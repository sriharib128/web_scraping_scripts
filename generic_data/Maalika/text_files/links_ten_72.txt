    




విశ్లేషణ: టేకుమళ్ళ వెంకటప్పయ్య
ఈ కీర్తన అధ్యాత్మికమైన మేలుకొలుపు కీర్తన అయినప్పటికి అన్నమయ్య శృంగార రసాన్ని కూడా మేళవించి రచించిన అందమైన హరిమేలుకొలుపు.
కీర్తన:
పల్లవి: మేదిని జీవులఁ గావ మేలుకోవయ్యా
నీ దయే మాకెల్ల రక్ష నిద్ర మేలుకోవయ్యా	॥పల్లవి॥
చ.1 తగుగోపికల కన్నుఁదామరలు వికసించె
మిగుల సూర్యనేత్రుఁడ మేలుకోవయ్యా
తెగువ రాక్షసులనే తిమిరము విరియఁగ
నెగడిన పరంజ్యోతి నిద్ర మేలుకోవయ్యా	॥మేదిని॥
చ.2 ఘనదురితపు నల్లఁగలువలు వికసించె
మినుకు శశివర్ణుఁడ మేలుకోవయ్యా
పనివడి వేదాలనే పక్షులెల్లాఁ బలుకఁగ
జనక యాశ్రితపారిజాత మేలుకోవయ్య	॥మేదిని॥
చ.3 వరలక్ష్మికుచచక్రవాకము లొండొంటి రాయ
మెరయు దోషారహిత మేలుకోవయ్యా
పొరసి నీవు నిత్యభోగములు భోగించ
నిరతి శ్రీవేంకటేశ నేఁడు మేలుకోవయ్యా	॥మేదిని॥
(రాగం  భూపాళం;  సం:  1-377 – రాగిరేకు – 79-2)
విశ్లేషణ:
పల్లవి: మేదిని జీవులఁ గావ మేలుకోవయ్యా
నీ దయే మాకెల్ల రక్ష నిద్ర మేలుకోవయ్యా
శ్రీమహావిష్ణువు ఈ సకల చరాచర జగత్తును రక్షించే దేవ దేవుడు. కలియుగంలో తిరుమలలో శ్రీవేంకటేశ్వరుడై వెలసిన స్వామి. అలాంటి స్వామిని నిద్రలేపుతూ మేలుకొలుపు పాడుతున్నాడు అన్నమయ్య. కౌసల్యా సుప్రజా రామా! అన్నట్లుగానే ఈ పృధ్వీ మండలంపై ఉన్న సమస్త జీవకోటిని రక్షించవలసిన అవసరం ఉన్నది మహాప్రభో! మేలుకొనండి. మీ దయవల్లనే ఈ జగత్తు సమస్తం రక్షింపబడుతున్నది అంటూ మేలుకొలుపు కొనసాగిస్తూ ఉన్నాడు అన్నమయ్య.
చ.1 తగుగోపికల కన్నుఁదామరలు వికసించె
మిగుల సూర్యనేత్రుఁడ మేలుకోవయ్యా
తెగువ రాక్షసులనే తిమిరము విరియఁగ
నెగడిన పరంజ్యోతి నిద్ర మేలుకోవయ్యా
స్వామీ గోపికల కన్నులు తామర పుష్పాల వలె వికసించి ఉన్నాయి. సూర్య నేత్రుడా మేలుకో! రాక్షసివలే ఈ నల్లనైన తిమిరాన్ని వదలగొట్టే విధంగా మేలుకో! పరంజ్యోతి స్వరూపుడవై అందరి అంతరాత్మలలో కొలువైన ఓ అంతర్యామీ! శ్రీనివాసా! మేలుకో!  
చ.2 ఘనదురితపు నల్లఁగలువలు వికసించె
మినుకు శశివర్ణుఁడ మేలుకోవయ్యా
పనివడి వేదాలనే పక్షులెల్లాఁ బలుకఁగ
జనక యాశ్రితపారిజాత మేలుకోవయ్య
ఘనము దురితము అనే నల్ల కలువలు వికసించాయి అనడంలో అమ్మ అలమేలు మంగమ్మ కూడా మేల్కొని నీకొరకై ఎదురు చూస్తూ ఉన్నది. మినుకు మినుకుమని మెరిసే చంద్రుని వంటి శరీరపు వర్ణము కలవాడా మేలుకో! ఉదాయాన్నే వేదమంత్రోచ్ఛారణతో సమానంగా పక్షులెల్లా పలుకుతున్నాయి. ఆశ్రితులకొరకై పుట్టిన పారిజాతమా! మేలుకోవయ్యా! అంటున్నాడు.
చ.3 వరలక్ష్మికుచచక్రవాకము లొండొంటి రాయ
మెరయు దోషారహిత మేలుకోవయ్యా
పొరసి నీవు నిత్యభోగములు భోగించ
నిరతి శ్రీవేంకటేశ నేఁడు మేలుకోవయ్యా
శ్రీ మహాలక్ష్మి వక్షములు రెండూ ఒకదానికొకటి ఒరుసుకుంటూ ఉన్నాయి. నీవు వేరు అమ్మ వేరు కాదు కదా! ఉభయులూ ఒకటే! ఓ దోషములేని శ్రీనివాసా మేలులో! నీకు మేమందించే నిత్య భోగాలు స్వీకరించే సమయమాసన్నమయినదంటూ నిత్య జాగృతుడైన స్వామికి మేలుకొలుపు సరస శృంగార భరితంగా పలుకుతున్నాడు అన్నమయ్య.
ముఖ్యమైన అర్ధములు:
మేదిని = భూమండలము; కావ = రక్షింపగా; కన్ను తామరలు = తామరలవంటి కన్నులు;           వికసించె = ప్రకాసిస్తున్నాయి; సూర్య నేత్రుడ = సూర్య బింబము వంటి కన్నులు గలవాడా, రాజీవ నేత్రుడా!; తిమిరము = చీకటి; నెగడు = వర్ధిల్లు; పరంజ్యోతి = అంతరాత్మ, అంతర్యామి, అకాయుడు, అక్షయము, సప్తర్షి మండలంలో వశిష్ఠుడుచుక్క దగ్గర కనపడీ కనపడకుండా ఉండే చిన్నచుక్క; ఘన దురితపు = గొప్పదైనటువంటి పాపము; నల్ల కలువలు = ఆ నల్లనైన ప్రమాదము వెళ్ళిపోయింది; మినుకు = మెరయు; శశివర్ణుడు = చంద్రవర్ణముగల; వేదాలనే పక్షులెల్లా బలుక = పక్షులు వేదాలు పలుకుతున్నాయి అనీ మరియూ వేదోచ్ఛారణ చేసే వేద పండితులు; ఆశ్రిత = నమ్మినవారి;       పారిజాతమ =  కల్పవృక్షము; కుచచక్రవాకము = వక్షోజములు; దోషరహిత = అనఘుడైన, పాపము లేని వాడా! పొరయు = కలుగు; నిత్య భోగములు = భగవంతునికి సమర్పించేవి – 1. గంధము,                     2. తాంబూలము, 3. పుష్పము, 4. అన్నము, 5. వస్త్రము, 6. స్త్రీ, 7. శయ్య, 8. గానము మొదలైనవి; నిరతి =  మిక్కిలి ఆసక్తి.
0o0-

రచన: అంబడిపూడి శ్యామసుందర రావు .
పరమేశ్వరునికి ఉన్న 12 జ్యోతిర్లింగాలలో దక్షిణాదిన ఉన్న రామేశ్వరము లోని
ఆలయము ఒకటి ఈ దేవాలయము రామేశ్వర ద్వీపములో ఉంది ఇక్కడి ప్రధాన దేవాలయము
రామనాధ స్వామి ఆలయము ఈ దేవాలయాన్ని నిత్యము వేలాది మంది భక్తులు దాని
పవిత్రత మరియు నిర్మాణ సౌందర్యం కోసం దర్శించుకుంటారు ఈ ఆలయం మూడు
ముఖ్యమైన భారతీయ మత విభాగాలలో పవిత్ర తీర్థయాత్రగా పరిగణించబడుతుంది.ఆ మత
విభాగాలు శైవ మతం (శివుడిని ఆరాధించేవారు) వైష్ణవిజం (విష్ణువును
ఆరాధించేవారు) మరియు స్మార్తిజం (స్మృతులను అధీకృత గ్రంథాలుగా
అనుసరించేవారు, మరియు అన్ని దేవుళ్ళను బ్రాహ్మణులుగా ఆరాధించేవారు
బ్రాహ్మణుల విభాగం, వారు అధ్వైత సూత్రాన్ని అనుసరిస్తారు)
కొన్ని వేదాలు మరియు పురాణాల ప్రకారం రామేశ్వరంని “గంధమధనం” అని
వ్యవహరించెడి వారు మరియు రాముడు రాకముందే, రామేశ్వరంలో ఒక శివాలయం
ఉన్నదని వారి నమ్మకము.ఈ మందిరంలోని శివ – లింగాన్ని త్రేతా యుగంలో (1.2
మిలియన్ సంవత్సరాల క్రితం) శ్రీ రాముని చేత స్థాపించబడిందని నమ్ముతారు.
పౌరాణిక చరిత్ర ప్రకారము బ్రాహ్మణుడైన రావణాసురుడిని చంపిన పాప
పరిహారార్ధము లంక నుండి వచ్చిన శ్రీరాముడు రామేశ్వరము చేరినాక శివుని
ఆరాధించటానికి శివలింగము కావలసి వచ్చింది అందువల్ల పూజలు చేయటానికి రెండు
శివలింగాలను తీసుకు రావలసినదిగా హనుమంతుని కైలాసానికి పంపిస్తాడు కానీ
హనుమంతుడు రాకపోయేసరికి వేళమించిపోతున్నదని సీతా అమ్మవారు ఇసుకతో చేసిన
సైకత లింగాన్నిమునుల సలహా మేరకు ప్రతిష్టిస్తాడు సీతాదేవి నిర్మించిన
శివలింగానికి రాముల వారు ఆచారాలతో పూజలు, చేశారు. అన్ని పూర్తయిన తర్వాత
హనుమంతుడు శివలింగాలతో రామేశ్వరం ఒడ్డుకు చేరుకున్నాడు.
హనుమంతుడు తానూ తెచ్చిన శివలింగాన్ని ప్రతిష్టించి పూజలు చేయమని
శ్రీరాముని ప్రార్ధిస్తాడు అంతటితో ఆగకుండ సీతా అమ్మవారు చేసి
శ్రీరాముడు ప్రతిష్టించిన సైకత (ఇసుక) లింగాన్ని తొలగించాలని
ప్రయత్నిస్తాడు కానీ విఫలమవుతాడు అప్పుడు శ్రీరాముడు హనుమంతుని సమాధాన
పరచి,”నీవు తెచ్చిన లింగానికి మొదట పూజలు జరుగుతాయి ఆ తరువాతనే నేను
ప్రతిష్టించిన సైకత లింగానికి పూజలు జరుగుతాయని హనుమంతునికి హామీ
ఇచ్చాడు నేటికీ అదే సాంప్రదాయము రామేశ్వరము లో కొనసాగుతుంది హనుమంతుడు
తెచ్చిన శివలింగాన్ని విశ్వనాథుడు అని పిలుస్తారు.
మొదట్లో అంటే10 వ శతాబ్దం వరకు రామేశ్వరం ఆలయం ఒక చిన్న తాటాకుల మండపములో
ఉండెది , ఈ ఆలయమును ఒక ముని నిర్వహించె వారు. ఈ ఆలయం మరియు దాని
నిర్మాణాత్మక నిర్మాణాలు 12 వ మరియు 16 వ శతాబ్దాల మధ్య వివిధ రాజులచే
అభివృద్ధి చెందాయి స్పష్టమైన చారిత్రక ఆధారాల ద్వారా రామేశ్వరం వివిధ
రాజవంశాల క్రింద పాలించబడినది. పాండ్య రాజ్యం (చోళ రాజ్యానికి ముందు
రామేశ్వరం క్రీ.శ 9 వ శతాబ్దం వరకు) మదురై పాండ్య రాజ్య పాలనలో ఉన్నది.
క్రీ.శ. 1012 నుండి 1040 వరకు చోళ రాజ్యం,1153 – 1186 CE వరకు జాఫ్నా
రాజ్యము, క్రీ.శ 1253 – 1268 వరకు పాండ్య రాజ్యము,13 వ – 17 వ శతాబ్దం
వరకు విజయనగర రాజ్యం (మదురై నాయకులు)
సేతుపతిస్ (రామనాథపురం పాలించటానికి మదురై నాయక్ చేత నియమించబడిన వారు)
పాండ్య మరియు చోళ రాజ్య కాలంలో చైనా, అరేబియా, సుమేరియా, ఈజిప్ట్, రోమ్
వంటి వివిధ దేశాలకు వివిధ రకాల శంఖాలు (ప్రధానంగా దక్షిణావర్త శంఖం)
మరియు ముత్యాలు (తెలుపు, నలుపు, గోధుమ) ఎగుమతులు జరిగినవని చారిత్రక
ఆధారాలు చెబుతున్నాయి. రామేశ్వరం ఆ సమయంలో ఒక ముఖ్యమైన నౌకాశ్రయంగా
పనిచేసినది.
చోళ మరియు పాండ్య గొప్ప రాజ్యాలు అయినప్పటికీ, వారు తమ పాలనలో వివిధ
దేవాలయాల స్థాపనలలో సహకరించినప్పటికీ, రామేశ్వరం ఆలయ అభివృద్ధిలో వారి
సహకారం చాలా తక్కువ. రామేశ్వరం ఆలయ నిర్మాణం విస్తరణ సేతుపతి రాజులు
ప్రధాన సహకారంతో జరిగినది.
ఈ ఆలయ నిర్మాణము ద్రావిడ శైలిలో ఉంటుంది. ఆలయము చుట్టూ ప్రహరీగోడ
ఉంటుంది. తూర్పు వైపున ఉండే ప్రహరీ గోడ 865 అడుగుల పొడవు ,పడమర దక్షిణ
ఉత్తర దిక్కులలో ప్రహరీ గోడ 657 అడుగుల పొడవుతో నిర్మింపబడింది. నాలుగు
వైపులా ఆలయ ప్రవేశ ద్వారము పైన గోపురాలు ఉంటాయి
రామనాథస్వామి ఆలయమును ప్రాకారాలు,సన్నిధిలు (ఆలయం లోపల చిన్న
మందిరాలు),తీర్థాలు,మండపాలు అని వర్గాలుగా విభజించారు.
ఆలయములోని సన్నిధులు 10 మరియు 11 వ శతాబ్దాల కాలంలో పరాంతక చోళ మరియు రాజ
రాజ చోళ రాజుల చేత నిర్మించబడ్డాయి. ఈ దేవాలయాలు మూడవ ప్రాకారము యొక్క
పడమటి వైపున ఉన్నాయి.శ్రీలంక రాజు పరాక్రమబాహు (క్రీ.శ 1153 – 1186) 12 వ
శతాబ్దం చివరిలో ఆలయం లోపల ప్రధాన సన్నిధులను మరియు మొదటి ప్రాకారమును
నిర్మించారు 1404 CE లో విజయనగర రాజవంశం యొక్క హరిహర – II రెండవ
ప్రాకారము పనులను ప్రారంభించారు కాని పనులు పూర్తి కాలేదు (16 వ
శతాబ్దంలో రెండవ ప్రాకారము యొక్క తూర్పు భాగాలను తిరుమలై సేతుపతి
నిర్మించారు).ఆ తరువాత క్రీ.శ 1414 లో శ్రీలంకన్ (తమిళ) రాజు పరరాజశేఖర
ఆర్యచక్రవర్తి సహాయంతో ఉదయన్ సేతుపతి శ్రీలంక త్రింకోమలై నుండి గ్రానైట్
రాళ్లను తెచ్చి వాటితో పునరుద్ధరణ ప్రక్రియను, రామనాథస్వామి ఆలయ
పునర్నిర్మాణాన్ని ప్రారంభించారు.
పరమ శివుని ముందు 17 అడుగుల ఎత్తు మరియు 12 అడుగుల వెడల్పు కలిగిన గొప్ప
నంది విగ్రహాన్ని చిన్న ఉడైయాన్ కట్టతేవర్ నిర్మించారు. పల్లియరాయ్ మరియు
అంబాల్ సన్నిధి ముందు మంటపములను రవి విజయ రఘునాథ సేతుపతి
నిర్మించారు.పశ్చిమ గోపురం (78 అడుగుల ఎత్తు పశ్చిమ రాజ గోపురము) మరియు
ఆలయ బయటి గోడలను క్రీ.శ 1434 నాటికి నాగూర్ వైశ్య భక్తుడు అందించిన
విరాళాల సహాయంతో నిర్మించారు.1722 వ సంవత్సరంలో విజయ రఘునాథ సేతుపతి
రామనాథస్వామి ఆలయం మూడవ ప్రాకారమునకు పునాది రాయి వేశారు, తరువాత ఈ పని
చెల్లా ముత్తు విజయ రఘునాథ సేతుపతి చేత చేయబడి 1772 నాటికి ముత్తు
రామలింగ విజయ రఘునాథ సేతుపతి పాలనలో పూర్తయింది.తూర్పు రాజ గోపురము యొక్క
చిన్న భాగాన్ని అప్పటికే 17 వ శతాబ్దంలో తలవాయి సేతుపతి ప్రారంభించారు
కాని పూర్తి కాలేదు. ఈ తూర్పు రాజ గోపురం (తూర్పు రాజ గోపురము 126 అడుగుల
ఎత్తు మరియు 9 అంతస్తులు) 1897 నుండి 1904 మధ్య సంవత్సరాల్లో దేవకోట్టై
A.L.A.R కుటుంబం విరాళాల ద్వారా నిర్మించబడింది.
రామేశ్వరం ఆలయం మూడవ ప్రాకారము ప్రపంచంలోనే అతిపెద్ద ఆలయ ప్రాకారము,
దాని కొలతలు.స్తంభాల సంఖ్య 1212, ఎత్తు 22 అడుగులు 7.5 అంగుళాలు.బాహ్య
వలయము (తూర్పు – పడమర) 690 అడుగులు (ఉత్తర దక్షిణ) 435 అడుగులు ఇన్నర్
వింగ్ (తూర్పు – పడమర) 649 అడుగులు ఇన్నర్ వింగ్ (ఉత్తర దక్షిణ) 395
అడుగులు పైకప్పు పైభాగంలో ఉన్న రాళ్ళు 40 అడుగుల పొడవు వరకు ఉంటాయి.
ప్రాకారములోని స్థంభాలన్నీ అందమైన శిల్పాలతో చెక్కబడ్డాయి.ఈ ఆలయంలోని
ప్రధాన దేవత (మూలవర్), రాముడు ప్రతిష్ఠించిన శివలింగం ఈ సన్నిధిలో
ఉన్న్దది. శివలింగాన్ని సముద్రపు ఇసుకతో సీతదేవి (శ్రీరాముని భార్య)
నిర్మించారని భక్తుల నమ్మకము కైలాసము నుండి హనుమంతుడు తీసుకువచ్చిన
రెండు శివలింగాలలో ఇది ఒకటి. ఈ సన్నిధి రామనాథస్వామి సన్నిధికి ఉత్తరం
వైపు ఉన్నది. ఈ శివలింగానికి మాత్రమే పూజలు మరియు నైవేద్యాలు మొదట
జరుగుతాయి.
సేతు పురాణ గ్రంథం ప్రకారం, రామేశ్వరం పరిసరాల్లో పూర్తిగా 64 తీర్థాలు
(పవిత్ర జల వనరులు) ఉన్నాయి. వాటిలో ఇరవై రెండు తీర్థాలు రామనాథస్వామి
ఆలయ ప్రాంగణంలో ఉన్నాయి. రామేశ్వరం ఆలయం లోపల ఉన్న 22 బావులలో ఉదయం 5:30
నుండి 12:00 వరకు మరియు మధ్యాహ్నం 3:30 నుండి 6:00 గంటల వరకు భక్తులు
స్నానం చేయడానికి అనుమతిస్తారు.తడి దుస్తులతో ఆలయ దేవతలను పూజించడానికి
భక్తులను అనుమతించరు, కాబట్టి భక్తులు స్నానం చేసిన తర్వాత ధరించడానికి
పొడి బట్టలు తీసుకెళ్లాలి
విశాలాక్షి విశ్వనాథర్ భార్య. ఈ సన్నిధి విశ్వనాథర్ సన్నిధికి దగ్గరలో
ఉన్నది. విశ్వనాథర్ తో సంబంధం ఉన్న పూజలన్నిఈమెకు కూడ
చేయుదురు.పార్వతవర్తిని అమ్మన్ రామనాథస్వామి భార్య, ఈ మందిరం రామనాథ
స్వామికి ఎడమ వైపున ఉంది మరియు దక్షిణ దిశలో ఉంది. అంబాల్ విగ్రహం పద్మ
పీఠము మీద నిలబడి చేతిలో రెండు కమలాలతో మనకు దర్శనము. ఈ మందిరంలో “శ్రీ
చక్రం” ఏర్పాటు చేయబడినది. పార్వతవర్తిని అంబాల్ మందిరం తమిళనాడు యొక్క
శక్తి పీఠాలలో ఒకటి. అంబాల్ మందిరం యొక్క విమనము కూడా బంగారంతో పూత
పూయబడింది. అంబాల్ యొక్క ఇతర పేర్లు: పార్వతి దేవి, మలై వలార్ కాథాలి,
ధాట్చాయిని.రామేశ్వరం ఆలయంలో అంబాల్ మందిరానికి వాయువ్య మూలలో విష్ణు
మందిరము ఉన్నది. శివాలయం లోపల విష్ణు మందిరాలు ఉన్న అతికొద్ది దేవాలయాలలో
ఈ ఆలయం ఒకటి. విష్ణువు యొక్క భంగిమను (తిరుక్కోలము)“ఆనంద శయన” అంటారు.
ఇతర పేర్లు: పల్లికొండ పెరుమాళ్, పెరుమాళ్. ఇచట ఆలుమగలు సంతాన, సౌబ్యాగ
గణపతిని పూజించడం ద్వారా సంతానం, సౌబ్యాగ్యం లభిస్తుందని నమ్ముతారు. ఈ
మందిరం అంబాల్ మందిరానికి నైరుతి మూలలో ఉన్నది.
మూడవ ప్రాకారము పడమటి వైపు రాముల వారి మందిరం ఉన్నది. ఈ రామ మందిరాన్ని
కోదండ రామ సన్నిధి అని వ్యవహరింతురు. ఈ మందిరంలో రాములవారు సీత, లక్ష్మణ
హనుమంతు సమేతంగా భక్తులకు దర్శనము. మూడవ ప్రాకారము యొక్క ఈశాన్య మూలలో
ఉన్నది, ఈ మందిరం లోపలి భాగం పూర్తిగా రుద్రాక్షాలతో అలంకరించబడినది. ఈ
మందిరం లోపల మహా విష్ణు విగ్రహం ఉన్నది. భక్టులు అగ్ని తీర్ధములో పూజలు
చేసి నాగ ధోషం పోవడానికి ఈ మందిరం లోపల నాగ విగ్రహాలను ఏర్పాటు చేస్తారు
యోగభ్యాసాన్ని కనిపెట్టి, రూపొందించిన యోగి పతంజలి సమాధి ఈ మందిరం లోపల
ఉన్నది. పతంజలి ఋషి యోగాకు తండ్రి అని అంటారు. ఆ సమాధి స్థలంలో ఒక యోగ
చక్రం ఏర్పాటు చేయబడింది మరియు నెయ్యిని ఉపయోగించి వెలిగించిన అఖండ
జ్యోతి సమాధి వద్ద ఉంచబడినది.
మహా గణపతి సన్నిధి:దక్షిణాన నంది మండపంలో ఉంటుంది ఇతనిని వినాయగ,
పిల్లయార్ అని వ్యవహరింతురు.మొదట గణపతిని పూజించాలి అనేది హిందూ
సంప్రదాయం. కాబట్టి భక్తుడు మొదట తమ ఆరాధనను గణపతితో ప్రారంభిస్తారు
కార్తికేయన్ను శివుని కుమారుడిగా కూడా పరిగణిస్తారు, అతను భక్తులను తన
ఇద్దరు భార్యలైన దేవ్యానై, మరియు వల్లిలతో దర్శనము. ఈ మందిరం నంది
విగ్రహానికి ఉత్తరం వైపు ఉంది. ఇతర పేర్లు: మురుగన్, సుబ్రమణియార్.నంది
మండపం సమీపంలో నవ గ్రహాల విగ్రహాలు గలవు. గొప్ప నంది విగ్రహం 17 అడుగుల
ఎత్తు మరియు 12 అడుగుల వెడల్పు మరియు ఇటుకలు, సున్నపు రాళ్ళు మరియు
సముద్రపు పెంకులతో నిర్మించబడింది. నంది విగ్రహం స్వామి శివుడిని
ఎదుర్కొంటుంది. ప్రదోషం అని పిలువబడే దినమున నందికి ప్రత్యేక పూజలు (ఈ
రోజు నెలవారీ రెండుసార్లు వస్తుంది) జరుగును.
రామ నాథస్వామి ఆలయంలోని హనుమంతుడి విగ్రహం 16 అడుగుల ఎత్తు గాని మనకు 8
అడుగుల విగ్రహమే ప్రదర్శించబడుతుంది. మిగిలిన సగం భూమిలో నీటి కింద
మునిగి ఉంటుంది. హనుమంతుడి ముఖం మరియు శరీరం పూర్తిగా సింధూరం పొడితో
పూయబడి ఉండును. ఈ హనుమంతుడిని “వీర హనుమాన్” అని పిలుస్తారు.ఇవన్నీ
రామేశ్వరము ఆలయములోని కొన్ని విశేషాలు మాత్రమే ఇంకా చాలా విశేషాలు
ప్రత్యేకతలు ఉన్నాయి దక్షిణాదిలో ముఖ్యముగా తమిళ్ నాడు దేవాలయాలకు
ప్రసిద్ధి అన్ని చాలా పెద్ద పెద్ద దేవాలయాలు ఎంతో చరిత్ర కలిగినవి
దర్శనీయ పుణ్యక్షేత్రలు శిల్పసంపదకు ఆధ్యాత్మికతకు పట్టుగొమ్మలు
రచన: సాహితి
నేడు
నటన ఒక అవసరం
లౌక్యం ఒక అందం
స్వార్ధం ఒక కళ
వంచన ఒక వల
నాడు
మాట ఒక ధర్మం
నిజం ఒక న్యాయం
నిజాయతీ ఒక గౌరవం
మనిషి ఒక వరం
నేడు
చదువు ఒక సుఖం
డబ్బు ఒక లక్ష్యం
మనిషి ఒక వస్తువు
మనసు ఒక బొమ్మ
నాడు
విద్య ఒక విలువ
సొమ్ము ఒక కష్టం
మనిషి ఒక భంధం
మనసు ఒక ప్రాణం
              * * *
రచన. పోలయ్య 
శ్రీరస్తు !
శుభమస్తు !
సుఖశాంతులు
ప్రాప్తిరస్తు ! అని
సిరిసంపదలను
భోగభాగ్యాలను
సుఖసంతోషాలను
శాంతిసౌభాగ్యాలను
అష్టైశ్వర్యాలనొసగేటి
కోరిన కోరికలన్నీ తీర్చేటి
ఆశలన్నీ కలలన్నీనెరవేర్చేటీ
అమ్మా ! ఓ దుర్గమ్మ తల్లీ !
మీ “అనుగ్రహం” కోసం
మీ “విగ్రహం” ముందర
“పెట్టెదం” దీపధూప నైవేద్యాలు
“కొట్టెదం” కోటి కొబ్బరికాయలు
“చేసెదం”చేతులు జోడించి
శిరస్సులు వొంచి
మీకు సాష్టాంగ నమస్కారాలు !
“పెట్టెదం”వేయి పొర్లుదండాలు !
అమ్మా ! ఓ దుర్గమ్మ తల్లీ !
నిను మదిలో
నమ్మిన చాలునులే
నవనీతం ! నవరసభరితం !
సువర్ణశోభితం !
సుఖమయమే మా జీవితం !
అమ్మా ! ఓ దుర్గమ్మ తల్లీ !
నిను నిత్యం భక్తితో
కొలిచిన చాలునులే
సుందరం !సుమధురం !
శుభకరం !
మధురం ! మనోహరం !
మంగళకరమే ! మా జీవితం !
అమ్మా ! ఓ దుర్గమ్మ తల్లీ!
ఓ దుఖనివారిణీ !
ఓ దుష్టసంహారిణీ !
ఓ మహిషాసుర మర్దిని !
రక్షణదుర్గమై
మా అందరిని రక్షించుము తల్లీ !
కులదైవమై, మా
కుటుంబాలను కాపాడుము తల్లీ !
అమ్మా ! ఓ దుర్గమ్మ తల్లీ !
మీ పాదాలకు ప్రణమిల్లి
మేము కోరుకునేదొక్కటే
ఉగ్రరూపం దాల్చి
ఉక్కిరిబిక్కిరి చేసే ఊపిరి తీసే
ఈ ప్రకృతి వైపరీత్యాల నుండి
మాకు ఉపశమనం కలిగించమని
కళ్ళుపొరలు కమ్మిన కామాంధులను
కాల్చి బూడిద చేయమని
“కాసింత  ప్రశాంతతను” మాకు
ప్రసాదించమని ప్రార్థిస్తున్నాం…
అందుకే అమ్మా ! ఓ దుర్గమ్మతల్లీ !
మీకు వందనం ! పాదాభివందనం !!
రచన:  ఆశ
రెక్కలు విప్పిన కోరికేదో కోరింది
నా హృదయం చకోరి పక్షివలే
విహరించాలని ఆశ పడుతుంది!
బరువెక్కిన ఎక్కిళ్ళ వేదనను వదలి
అంతరంగంలో దాగిన  ఛాయా చిత్రాల అనవాళ్లను విడిచి
మర్మంతో కూడిన మెత్తటి మనసు
చెలిమిలో ఇమడలేక
తా ననుకునే స్వేచ్చా జీవితంలో
తన ఉనికిని తానుగా నిలుపుకోవాలని
నా మస్తిష్కం నుండి విడుదల కోరుతుంది
నా హృదయం.
బదులు చెప్పని నిశ్శబ్దంగా నేనుంటే
నా ప్రతిబింబం నిగ్గదీస్తుంది
అసలు నీకు హృదయం అంటూ ఒకటుందని గుర్తుంతేగా స్వేచ్ఛ ఇవ్వగలవు
అంటూ నన్ను ఎక్కిరిస్తుంది.
.
నిజమే
తానే,ప్రపంచం అనుకునే స్వార్ధపు బుద్ది
ఉన్న ప్రతి మనిషి
మనసుని జత చేసుకుని హృదయాన్ని
తన స్వార్థపు గదిలో బంధిస్తే
హృదయం స్వేచ్ఛ కోరుకోక ఇంకేం చేస్తాది.
ఐనా సరే
హృదయపు గదిని మూసేస్తూ
మన్నించవే హృదయమా అంట్టుంది నా స్వార్ధం
రచన: కన్నెగంటి అనసూయ
     భుజానున్న సంచిని మొయ్యలేక మొయ్యలేక మోత్తా..పరిగెత్తుకుంటా వచ్చేసేడు శీను బళ్ళోంచి.
    సందలడే యేల సరోజ్ని బయటే అరుగు మీద కూకుని  సేట్లో పోసి తెచ్చుకున్న బియ్యంలో మట్టిబెడ్డలుంటే ఏరతందేవో..ఎవరా వగురుత్తున్నారని తలెత్తి సూసేతలికి శీను..
  దాంతో..
  “ ఏటా పరిగెత్తుకొత్తం? ఏం  కొంపలంటుకుపోతన్నయ్యనీ..! గొప్పదగిలి ఎక్కడన్నా పడితేనో..” అంటా ఇసుక్కుంది..కొడుకెనక్కే సూత్తా..
  శీనగాడా మాటలెయ్యీ లెక్కసెయ్యనట్టు..
     ఎంత పరిగెత్తుకొచ్చేడో అంతిసురుగానూ పుస్తకాల సంచి అరుగుమీదడేసి..ఆళ్ళమ్మ దగ్గరకంటా వచ్చేసి రాస్కున్నిలబడి..
   “ అమ్మా..మరే…మరి అక్క…” అన్నాడు రొప్పుతూ..
   “ ఊ..సెప్పేడువ్ ..నువ్వూ ..నీ వగురుత్తువూను..” అంది మళ్ళీ బియ్యంలోకి తల్దూరుత్తా సరోజ్ని.
  “ కాదమ్మా…మరి అక్కేం..బడికంతటికీని..లీడరయ్యింది. బళ్లో.. ఇంక నన్నెవరూ కొట్రు..తెల్సా..” అన్నాడు ఇంత  సంబరంతో అటూ ఇటూ ఊగిపోతా..మజ్జమజ్జలో పిల్లిమొగ్గలేత్తా..
    “యేడిసేవ్లే ఎదవా! ఎదవన్నరెదవని..ఊరుకో..! మియ్యక్క లీడరవుతుం ఏవోగానీ ..నీ నడుం ఇరిగిందంటే సెయ్యలేక సావాలా. కాళీగా కనిపిత్నానా ఏటి? నాకోపిక లేదు నాయనా ఏ కాలన్నా ఇరగ్గేట్టుకున్నావంటేని సాకిరీ సేత్తాకి.. “ ఎటకారంగా అంది ఎక్కడన్నా మట్టిబెడ్డ దొరుకుద్దేవోనని సేట్లో బియ్యాన్ని మునేళ్లతో అటూ ఇటూ దొల్లిత్తా..
  “ కాదెహ్హే..సెప్పీదిను. మరేవో..అక్క లీడరయ్యింది గదా..ఎడ్డుమేస్టారు దండేసేరు..అక్కకి. ఇంటికొత్తదిగదా..నువ్వే సూద్దుగాని..నీకు సెప్తాకనీ పరిగెత్తుకొచ్చేసేను..”
 అన్నాడు పిల్లి మొగ్గలు ఏత్తానే.
   మళ్లీ  ఓ నివుషానికి తనే..పిల్లిమొగ్గలేత్తం ఆపి..ఆల్లమ్మెనక్కి సూత్తా ఆళ్ళో ఆడే పక పకా నవ్వుకుంటా..
“ ..మెళ్లో దండేత్తేనీ..అక్కెలాగుందనుకున్నావే అమ్మా సూత్తాకి..కిస్టాస్టంకి హరికజ్జెప్పింది సూడు ఓ మామ్మ..అలాగుంది అక్క..”అన్నాడు అక్కొంతందేవోనని.. ఈధెనక్కోసారి సూసి  మరో మొగ్గ కోసవని నేల మీచ్చెయ్యాన్చుతా..
   “ ఓరి నియ్యమ్మా కడుపు సల్లగుండా..ఇందంటే మాడు పగిలేట్తు కొట్టుద్దిరా ఏటనుకున్నావో. అయినా  ఇప్పుళ్ళీడరేటి?  బళ్లు తెరిసినప్పుడు కదా పెడతారు. మజ్జలో ఏటి?” అంది తిన్నగా ఈధెనక్కి సూత్తా..
    అప్పటికే పిల్లలందరూ ఎవరిళ్లకాళ్ళెల్లిపోయేరేవో..గిలక్కోసం కళ్ళు సికిలిచ్చి మరీ సూసింది..
        “ అప్పుడెట్తేరోసారి…అక్కకి ఫ్రెండే..మల్లీ ఎంతుకో ఆయక్కన్దీసేసి మనక్కనెట్తేరు.
      మజ్జానం మా బళ్లోను మా డ్రిల్లు మేస్టారు కబడ్డీ ఆడిత్తుంటే ..”దువ్విచ్చి దువ్విచ్చి” అంటా ఎల్తన్న రాజేషన్న ఎంతమందిని ఒౌటుజేత్తాడోనని సూత్తుంటే మా క్లాసులో  వరలచ్వి వచ్చి సెప్పింది మియ్యక్క..లీడరయ్యింది..మేస్టార్లందరూ మియ్యక్కని మెచ్చుకుంట్నారని….పరిగెత్తికెల్లి దూరాన్నించే అక్కని సూసేసి..మళ్ళు పరిగెత్తుకుంటా వచ్చేసేను నీకు సెబ్ధారని, నిజ్వేనే అమ్మా..” అన్నాడు రొప్పుతూనే..
    ఇంతలో రానే వచ్చింది గిలక పండగ పూట గుమ్మం ముందు పేడ కళ్ళాపితో కళొచ్చినట్టు ఇంత సంబరాన్ని ముఖమంతా పులుంకుని.
మెళ్ళో దండలాగే ఉందేవో దానెనక్కే సూత్తా..
 “ ఏటే ..లీడరయ్యేవంట..ఇందాకట్నించీ ఈడి పిల్లి మొగ్గలు సూళ్లేక సత్తన్నాననుకో. అయినా నాన్న..లీడర్లూ..ప్లీడర్లూ మనకొద్దని అచ్చిరావని సెప్పేరా లేదా?”
  అంది సరోజ్ని..ఏంజెప్పుద్దాని గిలకనే తేరిపారా సూత్తా..
     అప్పడుదాకా కూడా పెట్టుకునొచ్చినోళ్ళు ఎక్కడున్నారాని ఎనక్కి తిరిగి చూసిందోసారి గిలక ఆళ్లమ్మన్న మాటలు ఆళ్లేవరన్నా ఇన్నారా ఏటి ఇంటే నామోసని.
  ఎవ్వళ్ళూ ఇన్లేదు. ఎవరి గొడవలో ఆళ్లున్నారు.
అందరూ కల్సి ఎక్కడికన్నా ఎల్లి ఆడుకుందావని ప్లానేసుకున్నారేవో..మాయమ్మతో ఓ మాట సెప్పి వత్తానని ఇటొచ్చిన గిలక తీరా వచ్చాకా వాళ్లమ్మ మాటకి తెగ ఇదైపోయింది..
   ‘’ అచ్చొత్తవేటే అమ్మా..” అంది అప్పటికే  ఆనందవంతా ఎగ్గిరిపోయిందేమో..పెగలన్నోటిని కడాకరుకి  పెగిలిత్తా..
    “ అదే..నాన వద్దని సెప్పేరా లేదాని నేననేది.? వద్దన్నాకా..ఎంతుకొప్పుకున్నావనడుగుతున్నా..  ఎంతుండమంటే మాత్తారం..”
  “ అద్సరేగానీ కల్సొత్తవేటి? ఇలాటాటిల్లో కల్సొత్తాలూ  కల్సిరాపోతాలూ  ఉంటయ్యా..ఏటి?”అంది సిరాగ్గా మొకవెట్టి..ఆల్లమ్మెనక్కే సురా సురా.. సూత్తా..
         “ అదే..మీ నాన ఏలిడిసిన అప్ప ఆడబిడ్డ మొగుణ్ణి పెసిడెంట్ గా గెల్సేడని…ఆల్లెవరో గొడవల్లో బాగా ఇరక్కొట్టేసేర్లే..అంతుకనుంటారు..గానీ ఇంతకీ ఎంతుకొప్పుకున్నా..లీడరుంటాకి? మాటలనుకుంటన్నావా ఏటి లీడరుంటవంటేనీ?”
     “ఉండకేంజేత్తారు..ఉన్నోళ్లు సరిగ్గా ఉండాపోతేనీ”
      “ఉన్నోళ్ళు సరిగ్గా ఉంటవేటీ..” సాగదీసింది సరోజ్ని..సోలతో సేటలో బియ్యం కొల్సి గిన్నెలో పోత్తా..
    “ సరిగ్గా ఉంటవేటా? లీడర్లనేటోళ్ళు..ఒకళ్లనొకలాగా ఒకళ్లనొకలాగా సూత్తారా ఎక్కడైనాను? అలా సూత్తే ఎలా కుదురుద్ది. అప్పుడాళ్లు లీడర్లవుతారా? “
    “ అలాగే సూత్తారు మరి…నీకేందెల్సు..”
   “ఊ..నువ్వూ బాగానే సెప్తున్నావ్. అలా సూత్తే ఆళ్లు లీడర్లవరు. లీడరనేటోళ్లకి అందరూ సమానవే..”
     “ య్యే… ఆయమ్మాయి అలాగలేదాఏటి?” ఆరాగా అంది సరోజ్ని సేట్లో మిగిలిన బియ్యాన్ని..ఏరిన బియ్యం డబ్బాలో పోత్తా..
   “ ఉంటే నన్నెంతుకెడతారేమ్మా? తప్పు సేత్తే ఎవరైనా ఒకటేనా? కాదా? మనోళ్లైతేనేమో..అదొప్పా? అత్తప్పవదా? మనోళ్ళు కాపోతే తప్పా? “
      “ నాకు నీతో వాదిచ్చే ఓపిక లేదుగాంతల్లీ..మీ నానొచ్చేకా సెప్పుకో ఇయ్యన్నీని..లీడరే సేత్తావో…ప్లీడరే సేత్తావో..మీ బాబూ కూతుళ్ళు పడండి..ఏదో మీ నాన్నన్నప్పుడు ఇన్నానుగాబట్టి సెప్పేను..”
     “ నాన్నెంత సెప్పినా..ఉండాల్సొచ్చినప్పుడు తప్పదమ్మా..”
   ఆ రాత్రి ఆళ్ల నాన్నక్కూడా అదే సెప్పింది..
“ లీడర్లయ్యేరలాగని ..పొగరెక్కి ఆల్లకి ఇట్తం వచ్చినట్టు  సేత్తా ఉంటే అదే నిజవనుకుంటారు నాన్నా..ఎనకాలొచ్చీవోల్లు.  ఆల్లు మనెనకాలే వత్తారు గదా..మనవేంజేత్నావో సూత్తా..! అలాటప్పుడు ఎలా సెయ్యాలి? సేచ్చూపిద్దారనొప్పుకున్నా. తప్పా?”
           అపురూపంగా చూసేడు కూతురొంక ఎంకటేస్వ్వర్రావు..
                                   ——
రచన: గిరిజ పీసపాటి
డాక్టర్ రాజేశ్వరమ్మ గారి దగ్గర నుండి ఇంటికి వచ్చిన అమ్మమ్మ ఆలోచనలో పడిపోయింది.
‘తనమీద ఉన్న అభిమానం కొద్దీ రాజేశ్వరమ్మ గారు తనని హైదరాబాదు తీసుకెళ్తానన్నా అక్కడికెళ్లగానే ఆవిడకు తన విషయం ఏ గుర్తుంటుంది? ఒకవేళ ఉన్నా ఇది తెలిసిన ఊరు, ఎరిగిన మనుషులు కనుక పని ఇప్పించగలిగారు కానీ అక్కడ ఆవిడ తనకి పని ఎలా ఇప్పించగలరు? ఒకవేళ ఇప్పించినా ఆ మహానగరంలో ముక్కు మొహం తెలియని మనుషుల మధ్య ఒంటరిగా తను ఎలా బతకగలదు? ఏదో గుట్టుగా జీవితం గడిచిపోతోందనుకుంటున్నంతలో మళ్ళీ సమస్య మొదటికి వచ్చిందే’ అని బాధ పడసాగింది.
అమ్మమ్మ పరిస్థితి చూసిన వరలక్ష్మమ్మగారు కూడా అమ్మమ్మకి సహాయం చెయ్యలేకపోతున్నందుకు బాధ పడసాగారు. వాళ్ళ ఆర్థిక పరిస్థితి కూడా అంతంతమాత్రమే. పెద్ద కొడుకొకు జీతం ఒక్కటే ఇంటిల్లిపాదికీ ఆధారం. చిన్న కొడుకుకు హైదరాబాదు హై కోర్టులో ఉద్యోగం రాగానే భార్యను తీసుకొని హైదరాబాదు వెళ్ళిపోయి వాళ్ళ బతుకు వాళ్ళు బతుకుతున్నారు.
కానీ రాజేశ్వరమ్మ గారు కూడా అమ్మమ్మ లాగే ఖచ్చితమైన మనిషి. మాట ఇస్తే తప్పని వ్యక్తి. హైదరాబాదు వెళ్ళగానే ఆవిడ మొదట చేసిన పని మేనల్లుడు డాక్టర్ పురుషోత్తంకి అమ్మమ్మ విషయం చెప్పడం.
ఆయన కూడా తెనాలి వచ్చినపుడు అమ్మమ్మ, తాతయ్యలను చూసారు కనుక వెంటనే తన తోటి డాక్టర్స్ కి, తన దగ్గరకు వచ్చే పేషెంట్స్ కి (బ్రాహ్మణులకు మాత్రమే. ఆ కాలం మనిషి కనుక అమ్మమ్మకు మడి, అచారం బాగా ఎక్కువ) ఏ ఫంక్షన్ చేసుకున్నా, వంట మనిషి అవసరమైతే తనకి చెప్పమని, తమకు తెలిసినావిడ ఉందని చెప్పసాగారు.
రాజేశ్వరమ్మ గారు హైదరాబాదు వెళ్ళిన నెలరోజులకి ఆవిడ నుండి అమ్మమ్మకి ఉత్తరం వచ్చింది. తన స్నేహితురాలు రాసిన ఉత్తరాన్ని ఆనందంగా చదువుకున్న అమ్మమ్మ, ఏం చెయ్యాలో తోచని అయోమయ పరిస్థితిలో పడిపోయినా వెంటనే తేరుకుని, “నాయనా!” అంటూ పెద్దన్నయ్యను పిలిచి ఉత్తరం ఆయన చేతిలో పెట్టింది.
ఆ ఉత్తరంలో ‘తను హైదరాబాదులో తెలిసినవారందరికీ మీ గురించి చెప్పానని, వెంటనే ఇద్దరు డాక్టర్లు తమ ఇంటిలో జరిగే ఫంక్షన్స్ కి మీరు వంట చేయడానికి ఒప్పుకుని అడ్వాన్స్ కూడా ఇచ్చారని, ఈ ఉత్తరంతో పాటు ఆ డబ్బు కూడా MO చేస్తున్నానని, ఒకవేళ ఇక్కడ మీకు ఉండడం ఇష్టం లేకపోతే ఒప్పందం పడ్డ రెండిళ్ళలో వంట పని పూర్తి చేసి వెళిపోవచ్చనీ, నా మాట కొట్టెయ్యరనే నమ్మకంతోనే ఇలా చేసానని, వెంటనే ట్రైన్ కి రిజర్వేషన్ చేయించుకుని, ఏ ట్రైన్ కి వచ్చేది తెలియజేస్తే పురుషోత్తం స్టేషన్ కి వచ్చి, మిమ్మల్ని ఇంటికి తీసుకొస్తాడని’ రాసారు.
పెద్దన్నయ్య ఉత్తరం చదువుతుండగానే MO కూడా అందడంతో, అమ్మమ్మ అందులోంచి కొంత డబ్బు తీసి పెద్దన్నయ్యకి ఇచ్చి “ఎల్లుండి ట్రైన్ కి రిజర్వేషన్ చేయించు” అని చెప్పింది. పెద్దన్నయ్య సైకిల్ మీద రైల్వేస్టేషన్ కి వెళ్ళగానే వరలక్ష్మమ్మగారికి కూడా విషయం చెప్పి, తనకి అవసరమైన బట్టలు, సామాను సర్దుకోసాగింది.
తరువాత కిరాణా షాపు ఓనరుకి కబురు చేసి, ఆయన రాగానే తనకి కావలసిన సామాను లిస్టు ఇచ్చి వెంటనే పంపించమంది. ఆయన సామాను పంపగానే వాటిని బాగుచేసే పనిలో పడింది. ఇంతలో పెద్దన్నయ్య వచ్చి “ఎల్లుండి గోదావరికి టికెట్ చేయించాను పెద్దమ్మా!” అంటూ టికెట్ చేతిలో పెట్టాడు.
మర్నాడు నిద్ర లేవగానే స్నానం చేసి వంట చేసుకుని పెందరాడే తినేసి, పెద్దన్నయ్యను కేకేసి, మర్నాడు గోదావరికి తను బయలుదేరి వస్తున్నట్లు, కంపార్ట్మెంట్ నంబర్, బెర్త్ నంబర్ తో సహా ఉత్తరంలో ఉన్న అడ్రస్ కు టెలిగ్రామ్ ఇమ్మని పురమాయించింది.
తరువాత రోలు, తిరగలి ముందేసుకుని వరలక్ష్మమ్మ సహాయంతో మినప సున్నుండలు, జంతికలు చేసి, వరలక్ష్మమ్మగారికి సగం ఇచ్చి, రెండవ సగం డబ్బాలలో సర్దింది. తరువాత దగ్గరి బంధువుల ఇళ్ళకు వెళ్ళి హైదరాబాదు వెళ్తున్న విషయం చెప్పింది.
మర్నాడు ఉదయాన్నే అందరికీ పేరు పేరునా వెళ్ళొస్తానని చెప్పింది. వీధి వీధంతా అమ్మమ్మకు వీడ్కోలు చెప్పడానికి ఇంటికి వచ్చారు. వరలక్ష్మమ్మను కౌగలించుకుని కన్నీళ్ళతో వీడ్కోలు చెప్పింది. తరువాత పెద్దన్నయ్య సాయంతో విజయవాడ వరకు బస్ లో వచ్చి, అక్కడ గోదావరి ట్రైన్ ఎక్కింది అమ్మమ్మ.
ట్రైన్ కదలగానే కన్నీటితో పెద్దన్నయ్యకు చెయ్యూపుతూ, అతను కనుమరుగయ్యేవరకు రెప్ప కూడా వాల్చకుండా చూస్తూ కూర్చుంది. ఏనాడూ చెయ్యని ఒంటరి ప్రయాణం. అదీ ఎప్పుడూ వెళ్ళని హైదరాబాదు మహా నగరానికి.
‘మద్రాసులో నివసించినప్పుడు కూడా ఆయతోనో, కాంచనమాల, కన్నాంబ, టంగుటూరి సూర్యకుమారి గార్లతోనో కారులో తప్ప, ఇలా ఒంటరిగా ఎప్పుడూ వెళ్ళి ఎక్కడా ఉండాల్సిన అవసరం రాలేదు. రాముడువలస వెళ్ళినపుడు ఒంటరిగానే వెళ్ళినా నాగను, పసి పిల్లను చూడబోతున్న ఆనందంతో ఒంటరితనం తెలియలేదు. పైగా అక్కడ శాశ్వతంగా ఉండిపోవడానికి వెళ్ళలేదు కనుక తిరిగి తెనాలి వచ్చేస్తాననే ధీమాతో వెళ్ళింది. అన్నిటికీ తను నమ్ముకున్న ఆ లలితా పరమేశ్వరే తనకు తోడు’.
‘అమ్మా! ముందు నువ్వు నడువు. నీ అడుగుజాడలలో నన్ను చెయ్యి పట్టుకుని మరీ నడిపించు’ అనుకుంది. మర్నాడు ట్రైన్ రైల్వేస్టేషన్ స్టేషన్ కి చేరగానే  అందరూ హడావుడిగా ట్రైన్ దిగుతున్నా, తను మాత్రం కదలకుండా తన సీట్ వద్దే కూర్చుని విండో లోంచి డాక్టర్ పురుషోత్తం కోసం ప్లాట్‌ఫారమ్ మీద ఉన్న జనంలో వెతకసాగింది.
డాక్టర్ పురుషోత్తం కనపడగానే “నాయనా పురుషోత్తం!” అంటూ గట్టిగా కేక వేసి పిలిచింది. చేతిలో టెలిగ్రామ్ తో ట్రైన్ కాంపార్ట్మెంట్ నంబర్స్ చూసుకుంటూ వస్తున్న పురుషోత్తంకి అమ్మమ్మ కేక వినిపించి, అటువైపు చూడగానే చెయ్యూపుతూ కనిపించింది అమ్మమ్మ.
ఆయన గబగబా ట్రైన్ ఎక్కి అమ్మమ్మకి నమస్కరించి, ఒక రైల్వే కూలీని కేకేసి, అమ్మమ్మ ట్రంకు పెట్టె, బెడ్డింగ్ అతని తలకెత్తి, అమ్మమ్మ చెయ్యి పట్టుకుని జాగ్రత్తగా కారు దగ్గరకు తీసుకెళ్ళారు. ఇద్దరూ కారులో వస్తున్నప్పుడు దారిలో కనబడిన కట్టడాలను అమ్మమ్మకి చూపిస్తూ, వాటి వెనుక ఉన్న చారిత్రక విషయాలు చెప్పసాగారు.
అమ్మమ్మ అక్కడ శాశ్వతంగా ఉండడానికి భయపడుతుంటే ఆయన నవ్వి “ఈ ఊరు వచ్చిన కొత్తల్లో నేనూ ఇలాగే భయపడ్డాను అత్తయ్యా! ఇప్పుడు అలవాటైపోలేదూ! అలాగే మీరూ అలవాటు పడిపోతారు. ఇక్కడ అందరూ మంచివాళ్ళే. అలాగే అందరికీ తెలుగు బాగా వచ్చు.”
“మీ వంటలు ఇక్కడ రుచి చూసారంటే ఇక్కడి వాళ్ళు మిమ్మల్ని తిరిగి వెళ్ళనివ్వరు సరికదా! మీకు ఊరు వెళ్ళాలనే ఆలోచన కూడా రానంత పని దొరుకుతుంది. నాకా నమ్మకం ఉంది. మీకు ఊరు అలవాటు అయ్యేదాకా నేను మిమ్మల్ని వెళ్ళాల్సిన చోట దింపి, తిరిగి తీసుకొస్తాను. భయపడకండి అత్తయ్యా!” అంటూ ధైర్యం చెప్పారు.
                ***** సశేషం *****
