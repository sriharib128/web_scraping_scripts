సమీక్షురాలు
యడవల్లి శైలజ ( ప్రేమ్)

అనాగరిక సమాజం నుండి నాగరిక సమాజంలోకి అడుగుపెట్టి చాలా సంవత్సరాలైన ఆనాటి కాలం నుండి ఈనాటి కాలం వరకు మనుషుల్లో అంతరాల తేడాలు, అంతస్తుల తేడాలు ఇంకా కొనసాగుతూనే ఉన్నాయి. వర్గ సమాజాలు, వర్ణ సమాజాలు మనుషులను, మనుషులు గా గుర్తించిన దాఖలాలు లేవు అటువంటి వర్గ, వర్ణ తారతమ్యాలు ఎదుర్కొన్న వాళ్ళలో రాజ్యాంగ నిర్మాత Dr. BR అంబేద్కర్, మహాత్మ గాంధీ, నెల్సన్ మండేలా ఉన్నారు.
‘ శిథిల స్వప్నం ‘ కవితా సంపుటిలో ఆర్థిక, రాజకీయ,
సామాజిక, సాంస్కృతిక, సాంఘిక అంశాలను స్పృశిస్తూ రాసిన కవితలు ఎన్నో ఉన్నాయి.
‘ లెనిన్ శ్రీనివాస్ ‘ రాసిన ‘ బతుకు చితిపై ‘ కవిత చదువుతుంటే అలిశెట్టి ప్రభాకర్ గారు రాసిన ‘ వేశ్య ‘
కవిత గుర్తుకు వచ్చింది.
తను శవమై ఒకరికి వశమై
తనువు పుండై ఒకడికి పండై
ఎప్పుడు ఎడారై ఎందరికో ఒయాసిస్సై….
అని అలిశెట్టి ప్రభాకర్ గారు అంటే ఇక్కడ ‘ లెనిన్ శ్రీనివాస్
ప్రతి చీకటి రాత్రి పైశాచిక క్రీడ
నిశీధిలో నిఖిల జగతిని మరిపిస్తూ …..
మురిపిస్తూ…. రక్తం ధారలైనా
మాంసపు ముద్దను ముద్దాడానికి విటులను ఇట్టే
రాబట్టాలి/ పొద్దు వంగిందంటే చావు భయం/ తెల్ల వారిందంటే బ్రతుకు భయం.
ప్రతి రేయీ మృత్యువు ముంగిట సయ్యాట అన్నాడు.
భాషా ప్రయోగం విషయంలో చాలా అద్భుతమైన పద ప్రయోగాలు చేసారు.
పసితనమెక్కడో పచ్చి కుండలా పగిలింది !బాల్యమెక్కడో అద్దంలా భళ్ళున పగిలింది. అని ‘ చెదిరిన స్వప్నాలు ‘ అనే కవితలో అంటాడు.
అన్యాయంగా, అక్రమంగా మనదేశంలో జొరబడి మన దేశాన్ని తెల్లదొరలు కొల్ల గొడుతుంటే అన్యాయాన్ని ఎదిరించాలి, తిరుగుబాటు చేయాలని మన్యం వీరుడు అల్లూరి సీతారామరాజు గూడెం ప్రజలలో చైతన్యం తీసుకొచ్చాడు.
‘ బ్రిటీషు సింహ స్వప్నం – అల్లూరి ‘ అనే కవితలో
ప్రశాంత కొండ కోనల్లో ప్రగతి కరువైన చోట
జగతి వేగుచుక్క అల్లూరి సీతారామరాజు
అడవి బిడ్డలను పులి బిడ్డలుగా మేలుకొల్పి
మోడువారిన మొక్కలకు చివురులు పూయించిన
విప్లవ సేనాని అల్లూరి సీతారామరాజు అంటాడు.
ఇంకా ఎన్నో ఎన్నెన్నో స్పూర్తిధాయకమైన కవితలు ఈశిథిల స్వప్నంలో.
” నా భాష నా యాస నా శ్వాసంటూ/ ఇది నా గొడవ
కాదు జనం గోడు ” అన్న కాళోజీ గారి గురించి ‘ నిత్య చైతన్య శీలి ‘ అనే కవితలో….
నిలువెత్తు పోరాట సంతకం
తెలంగాణ తేట తెలుగు – కాళోజీ! అన్నాడు. వాస్తవికత కు అద్దం పట్టేలా ఉన్నాయి.
తెలంగాణ భవితకు భాగ్యోదయం అనే కవితలో తిమిరాన్ని తరిమే సమరం భవితకు భాగ్యోదయం పలికే సంకేతం. కరువు కోరలను పీకి ఒక్కొక్క వాన చుక్కను ఒడిసిపట్టే భగీరథ, మిషన్ కాకతీయ, చెరువుల కళ కళ అని తెలంగాణ ప్రభుత్వ గొప్పతనాన్ని పొగుడుతూ తెలంగాణపై తనకు గల అభిమానం చాటుకున్నారు.
‘గాయాల జ్ఞాపకంలో ‘ ఈనాటి కాలం వంశోద్దారకులు తమ తల్లిదండ్రులపై ప్రేమ కురిపించే తీరు గురించి చెబుతూ….
“కొన ఊపిరుండగానే కొరివికి సిద్ధం చేస్తూ
ప్రాణమున్న నాడు పిడికెడు మెతుకులు కరువు
పిండాలనాడు పండుగ చేస్తున్న తీరు ”
మరో కవిత రక్తం చిందని యుద్ధ విజయంలో ….
ఉస్మానియా విశ్వవిద్యాలయం ఉద్యమ కారుల ఖార్ఖానలో రాలిపడ్డ పూ మొగ్గలెన్నో
చరిత నిర్మాణంలో పునాది రాళ్ళెన్నో
తెలంగాణ కోసం పరితపించిన ప్రాణాలెన్నో…
తెలంగాణ ఉద్యమం కళ్ళముందు నిలుపుతూ రాసిన లెనిన్ శ్రీనివాస్ కు అభినందనలు. సాహితీ ప్రయాణంలో మరెన్నో శిఖరాలు అధిగమించాలని కోరుకుంటూ….
రచన: రవీంద్ర కంభంపాటి
వేప, నేరేడు, ఉసిరి, సపోటా చెట్లు, అక్కడక్కడా బాదం చెట్లు, కనకాంబరాలు, సన్నజాజి తీవెలు, మల్లె పొదలు, బెండకాయ, బీరకాయపాదులు. ఓ అందమైన వనంలా ఉంది . అందులో బాగా పెద్దగా ఉన్న వేప చెట్టు కింద కట్టిన చప్టా మీద, అన్నయ్యలతో అష్టా చమ్మా ఆడుకుంటూ తను.
చిన్నన్న ఏదో జోకేసేడు.. ఒక్కసారి గవ్వలు వదిలేసి మరీ నవ్వేను, వాడంతే. ఎప్పుడూ అలా జోకులేస్తూ నవ్విస్తూంటాడు .
దూరం నుంచి అమ్మ మాటలు వినిపించేయి. ‘ఏమిటా నవ్వులు గట్టిగా? ఆడపిల్లవి.. కాస్త కుదురుగా ఉండాలి ‘ అంటూ.
ఒక్కసారి మెలకువ వచ్చి..లేచి కూచున్నాను . టైం చూసేను.. తెల్లవారుజామున రెండున్నర అయ్యింది . కిటికీ లోంచి బయటకి చూస్తే ధారగా వర్షం . వర్షం చూస్తూ అలా కిటికీ దగ్గరే నుంచుండిపోయేను .
‘ఏమిటీ? మళ్ళీ మీ ఇల్లు కలలోకొచ్చిందా?’ శ్రీకాంత్ గొంతు వినిపించింది. ఎప్పుడు లేచేడో మంచం మీద కూచుని నన్నే చూస్తున్నాడు .
ఏం మాట్లాడలేదు నేను .
‘పోనీ.ఓసారి ఇండియా వెళదామా? నీకు మీవాళ్ళని కూడా చూసినట్టు ఉంటుంది?’ అడిగేడు
‘నాకెందుకో మా ఇంట్లోవాళ్ల కన్నా.. మా ఇంటిని చూడాలని ఉంది.నేను వాళ్ళతో ఎన్నిసార్లు మాట్లాడాలని ప్రయత్నించినా. సక్సెస్ కాలేకపోయేను. పైగా ఇంటి ఫోన్ నెంబర్ మార్పించేసేరు. నా మీద ఇంత ద్వేషం ఉందనుకోలేదు ‘ అన్నాను
‘ద్వేషం నీమీద కాదు. నా మీద. అంత పెద్ద కులం అమ్మాయివి నా లాంటి తక్కువ కులం వాడిని చేసుకోవడం వాళ్ళకి నచ్చలేదు. ఎందుకో. నేనే నిన్ను వాళ్ళ నుంచి దూరం చేసేనేమో అని చాలా గిల్టీగా ఉంటుంది ‘ శ్రీకాంత్ బాధగా అన్నాడు.
శ్రీకాంత్ ఏమీ మాట్లాడలేదు .
కాలేజీలో చదువుకుంటున్న రోజుల్లో.మొదటిసారి శ్రీకాంత్ ని చూసినప్పుడే, ఓ మంచి ఇంప్రెషన్ కలిగింది. ఆ తర్వాత తనతో స్నేహం పెరిగిన కొద్దీ, ఏం జరిగినా. ఏం ఫర్లేదు శ్రీకాంత్ ఉన్నాడు అని ధైర్యం అనాలో… సెక్యూరిటీ అనాలో తెలీదు గానీ . . ఓ విధమైన నిశ్చింత ఉండేది . కాకపోతే, తనంటే ఇష్టం అని చెబితే తనేమనుకుంటాడో.. ఎలా రియాక్ట్ అవుతాడో అని ఎప్పుడూ చెప్పలేదు.
తన పదో ఏట తలిదండ్రులు ఆక్సిడెంట్లో పోయేరు. తండ్రి స్నేహితుడి ఇంట్లో పెరిగేడు . ఫైనలియర్లో ఉండగానే, ఓ మల్టీనేషనల్ కంపెనీ తనని కాంపస్ లోనే సెలెక్ట్ చేసుకుని, అమెరికా వచ్చేయమని చెప్పినప్పుడు మటుకు. నా దగ్గరికి వచ్చి చెప్పేడు . నేనంటే తనకెంత ఇష్టమో. ‘మరి. ఇంతకాలం ఎప్పుడూ చెప్పలేదేం? ‘ అడిగేను . చిన్నగా నవ్వి చెప్పేడు. ‘నిన్ను నేను బాగా చూసుకోగలను అనే పరిస్థితి నాకు వచ్చినప్పుడు మాత్రమే చెబుదామనుకున్నాను’
శ్రీకాంత్ ఏమీ మాట్లాడలేదు .
కాలేజీ లో చదువుకుంటున్న రోజుల్లో.మొదటిసారి శ్రీకాంత్ ని చూసినప్పుడే, ఓ మంచి ఇంప్రెషన్ కలిగింది . ఆ తర్వాత తనతో స్నేహం పెరిగిన కొద్దీ, ఏం జరిగినా. ఏం ఫర్లేదు శ్రీకాంత్ ఉన్నాడు అని ధైర్యం అనాలో.సెక్యూరిటీ అనాలో తెలీదు గానీ . . ఓ విధమైన నిశ్చింత ఉండేది . కాకపోతే, తనంటే ఇష్టం అని చెబితే తనేమనుకుంటాడో.. ఎలా రియాక్ట్ అవుతాడో అని ఎప్పుడూ చెప్పలేదు.
తన పదో ఏట తలిదండ్రులు ఆక్సిడెంట్లో పోయేరు. తండ్రి స్నేహితుడి ఇంట్లో పెరిగేడు . శఫైనలియర్లో ఉండగానే, ఓ మల్టీనేషనల్ కంపెనీ తనని కాంపస్ లోనే సెలెక్ట్ చేసుకుని, అమెరికా వచ్చేయమని చెప్పినప్పుడు మటుకు. నా దగ్గరికి వచ్చి చెప్పేడు . నేనంటే తనకెంత ఇష్టమో. ‘మరి. ఇంతకాలం ఎప్పుడూ చెప్పలేదేం? ‘అడిగేను . చిన్నగా నవ్వి చెప్పేడు. ‘నిన్ను నేను బాగా చూసుకోగలను అనే పరిస్థితి నాకు వచ్చినప్పుడు మాత్రమే చెబుదామనుకున్నాను’
మా ఇంట్లో విషయం తెలిసి, చాలా పెద్ద గొడవే జరిగింది . ‘ఆ నీచు తినే నీచుడు నీకెలా దొరికేడు?’ అంటూ మా నాన్న గట్టిగా అరిచేరు
‘తను నీచు తినడు ‘ అన్నాను
‘వాళ్ళ కులం వాళ్ళు తింటారు కదా’
‘ఇప్పుడు మీకున్న ఇబ్బంది ఏమిటి? తను తినడనా.లేకపోతే వాళ్ళ కులం వాళ్ళు తింటారనా?’ మా నాన్న తో నేను ఎప్పుడూ ఇలా ఎదురు మాట్లాడలేదు.
మా అమ్మ లాగి ఒక్కటి కొట్టింది. ‘ఆయనతో వాదించేంత పెద్దదానివయ్యావా నువ్వు ‘ అంటూ అరిచింది
‘నాకు లాయరుగా ఊళ్ళో పేరున్నా. ఎంతోమంది స్నేహితులు ఉన్నా. ఓ మనిషి నీచు తింటాడంటే. ఎంత స్నేహితుడైనా మన ఇంట్లో భోజనం కాదు కదా కనీసం మంచి నీళ్ళు కూడా ఇవ్వను. అలాంటిది వాడెవడో వెధవని తీసుకొచ్చి నాకు అల్లుడంటే.నేనెలా ఒప్పుకుంటాననుకున్నావు?’ అన్నాడాయన కోపంగా
‘తన గురించి మీకు చెప్పి ఒప్పించే ప్రయత్నం చెయ్యడంలో తప్పు లేదు కదా’
‘అసలు అలాంటి ఆలోచన రావడమే తప్పు ‘ అన్నారాయన
పెద్దన్న, చిన్నన్న ఏమీ మాట్లాడకుండా చూస్తున్నారు
‘సరే. నా ఆలోచన కరెక్టేనని నేననుకుంటున్నాను ‘ అన్నాను
‘అంటే మేము ఏమైపోతామో అనే బాధ నీకు లేదన్నమాట ‘ అమ్మ అంది
‘ఎందుకు లేదు?. అవతలి మనిషి గురించి తెలుసుకోకుండా అంత చులకనగా మాట్లాడుతున్నారే. ఆ బాధ ఇంకా ఎక్కువగా ఉంది ‘ అన్నాను
మా నాన్న పెద్దన్న వేపు చూసి. ‘పంతులు గారికి కబురు చెయ్యి.”మా చెల్లాయి చచ్చిపోయిందండి. దానికి దశదిన కర్మలూ పెట్టాలని చెప్పు” అన్నారు
నేనేం మాట్లాడకుండా ఓసారి ఇంటి లోపలికి వెళ్ళి,అక్కడున్న విశాలమైన పెరట్లోని నా ఫ్రెండ్సయిన ఆ చెట్లనన్నిటినీ ఓసారి చూసుకుని ఇంట్లోంచి వచ్చేసేను . అదే ఆఖరు. ఆ తర్వాత ఎప్పుడూ వెళ్ళడం కుదరలేదు . చిన్నప్పటి నుంచీ నన్నెంతో ముద్దుగా చూసుకున్న అన్నయ్యలు కూడా ఎప్పుడూ నాతో మాట్లాడడానికి ఇష్టపడలేదు
నా ఆలోచనల ప్రవాహాన్ని ఆపుజేస్తూ. శ్రీకాంత్ అన్నాడు ‘పోనీ ఓసారి అందరం ఇండియా వెళ్ళి.ఆ ఇంటినే బయట్నుంచి చూసొస్తేనో. మన పిల్లలకి కూడా తెలియాలి కదా.మనం ఎక్కడ పెరిగేమో ‘
తను చెప్పింది కరెక్టేననిపించింది . పల్లవి, ప్రణవ్ ఇద్దరూ ఇక్కడే అమెరికాలోనే పుట్టి పెరిగేరేమో. చాలా ఎగ్జైటెడ్ గా ఫీలయ్యేరు ‘గ్రాండ్ పా వాళ్ళ ఇల్లు చూస్తున్నాం ‘ అనుకుంటూ .
ఫ్లైట్ ఎక్కి. హైదరాబాద్ లో లాండయ్యాక.శ్రీకాంత్ అన్నాడు ‘గూగుల్ లో చెక్ చేసేను.. మీ మంచి ఊళ్ళో హోటళ్ళు అవీ లేవు.కాకినాడ లో హోటల్ బుక్ చేసేను. అక్కడినుంచి ఏదైనా క్యాబ్ బుక్ చేసుకుని మీ ఊరు వెళ్ళొచ్చు ‘
నిజమే.మాది చిన్న టవున్ కానీ.. చిన్నప్పటి రోజుల్లో. అన్నిటికీ కాకినాడే మాకు. ఇప్పటికీ పరిస్థితి అలాగే ఉన్నట్టుంది .
కాకినాడ జీఆర్టీ హోటల్లో చెకిన్ అయ్యి. ఆరోజు సాయంత్రం క్యాబ్ లో మా ఊరు బయల్దేరేము .
ఎక్కడా గుర్తుపట్టలేనట్టుగా ఉంది.ఎక్కడ చూసినా కార్లూ, బైకులూ . ఓ ఇరవై ఏళ్ల క్రితం, ఊళ్ళో మా నాన్న దగ్గర కాకుండా.ఇంకో పది పదిహేను మంది దగ్గర మాత్రమే బైకులుండేవి. అవి కూడా బజాజ్ స్కూటర్లు.లేదా మోటార్ సైకిళ్ళు . మున్సిపల్ చైర్మన్ గారికి మటుకు కారుండేది . ఇప్పుడు రోడ్ల మీద మనుషుల కన్నా వాహనాలు ఎక్కువ కనిపిస్తున్నాయి .
‘ఊళ్లోకి వచ్చేసేం.ఎక్కడికి వెళ్ళాలమ్మా?’ అడిగేడు డ్రైవర్
వీధి పేరు చెప్పేను. ఎవర్నో కనుక్కుని అటువైపు పోనిచ్చేడు
ఆ వీధంతా అప్పట్లో పెద్ద పెద్ద ఇళ్ళుండేవి. ఇప్పుడు అపార్టుమెంట్లు, షాపులూ కనిపిస్తున్నాయి . ఓ పక్కన కారు ఆపించి, నలుగురం నడవడం మొదలెట్టేము. ఆ వీధిలో ఐదో ఇల్లు మాది. ఒక్క ఇల్లు కూడా పూర్వంలా లేకపోవడంతో గుర్తుపట్టలేకపోతున్నాను .
ఓ కూల్ డ్రింకు షాపు దగ్గర ఆగి అడిగేను.. ‘ఇక్కడ ఫలానా లాయరు గారిల్లు ఉండాలి.వాళ్ళు ఎక్కడ ఉంటున్నారో తెలుసా?’
‘తెలీదండీ.ఈ మద్దెనే ఈ షాపెట్టేము ‘ అన్నాడతను
పక్కనే నుంచుని చుట్ట కాల్చుకుంటున్న ముసలాయన మా మాటలు విన్నట్టున్నాడు. ‘భలేవోరండీ. ఎదురుగా కనిపిస్తూంది కదేటండీ ‘ అని అతనంటే.. ఉలిక్కిపడి చూసేను
నిజమే.. ఎదురుగా మా నాన్న పేరుతో ఉన్న ‘నరసింహా టవర్స్’ అని అపార్టుమెంట్లు కనిపించేయి .
‘లాయర్ గారు మాతెలివైనోరండి. అద్దెలక్కువ వస్తాయని గ్రౌండు ఫ్లోరంతా షాపులుకిచ్చేసేరు , పైన ఐదో ఫ్లోర్లో ఆయనా, కుటుంబం ఉంటారండీ ‘ అంటూ అతను చెప్పుకు పోతూంటే, ఆ బిల్డింగ్ గ్రౌండ్ ఫ్లోర్ లో ‘స్నేహా చికెన్ పాయింట్ ‘, ‘ఏసుపాదం నూడుల్స్ సెంటర్ ‘ లాంటి పేర్లని చూసి ఫక్కున నవ్వేసేను .
*****
రచన-డా. లక్ష్మీ రాఘవ
“చిన్నక్కా నేను ఆఫీసు పనిమీద బెంగళూరు వస్తున్నా. నాకు హోటల్ లో అకామిడేషన్ వుంటుంది అయినా ఒకరోజు నీ దగ్గరకి వస్తా“ నీరజ ఫోనులో అనగానే
“నీరజా, ఎంత హాపీ న్యూస్ చెప్పావే. నేరుగా ఇక్కడికే వచ్చేసేయ్.కలిసి ఉందాం …” సంతోషంగా అంది సుజాత.
“అలా కుదరదులే అక్కా, అక్కడ నాకు మధ్యలో వేరే  మీటింగ్స్, కస్టమర్స్ తో డిన్నర్ కూడా వుంటుంది. ఒక రోజు బ్రేక్ తీసుకుంటా నీ కోసం“ అని ఖచ్చితంగా అంటూన్ననీరజను ఇంకేమీ అనలేకపోయింది సుజాత. పెద్ద కంపెనీలో నీరజది పెద్ద ఉద్యోగమాయే!
నిజానికి నీరజ అలా చెప్పడానికి కారణం వుంది. అమ్మతో మాటాడినప్పుడు సుజాత అత్తగారు పోయాక అగ్రహారం నుండీ అక్కావాళ్ళ దగ్గరికి వాళ్ళ మామగారు వచ్చేసారని ఆ తరువాత అక్క ఉద్యోగం వదిలేసిందని…ఇంకా వివరాలు తెలియలేదు అని చెప్పింది.
అదేమిటి ఇంటికి ముసలివాళ్ళు వచ్చారని ఉద్యోగం వదిలేసి ఇంట్లో వు౦డమన్నాడా బావ రవి? అయినా అక్క ఎలా ఒప్పుకుంది? అక్కది మంచి ఉద్యోగం, పైగా సిటీ జీవితంలో ఇద్దరి జీతాలు ఎంత అవసరం? అక్క మామగారు  అక్కడే వున్నప్పుడు తమకు కబుర్లు చెప్పుకోవడానికి కూడా వీలుంటుందో లేదో అని అనుమానపడింది. అందుకే హోటల్ లో ఉండటానికి నిర్ణయించుకుంది నీరజ.
సుజాత పిన్నికూతురైనా వయసు ఇంచుమించు దగ్గరగా వుండటం వల్లేమో ఎక్కువ స్నేహం వీరిద్దరికీ. అందుకే చిన్నక్క సుజాత పెళ్ళి తరువాత అత్తారింటికి తీసుకెళ్లడానికి “నీవూ రావే నీరజా…సుజాతకి తోడుగా “ అని పిన్ని పిలిస్తే తయారైపోయింది.. పిన్ని  బాబాయిలతో వెళ్ళడానికి.
చిన్నక్క సుజాతతో వెళ్ళడానికి ఇంకో కారణం కూడా వుంది. తను ఎప్పుడూ పల్లెటూరు చూడలేదు. బావ ఉద్యోగం బెంగళూరులో అయినా మొదటగా అత్తగారిల్లైన అగ్రహారంకు తీసుకెళ్లాలన్నది వాళ్ళ ఆచారం.
అగ్రహారం చేరగానే బస్సు మొదట రాములవారి గుడి దగ్గరికి వెళ్ళింది. అందరు బస్సు దిగి, గుడిలో పూజ చేయించుకుని బయటకు వచ్చేసరికి బయట బోలెడు జనం..అందరినీ పలకరిస్తూ హుందాగా జవాబులిస్తున్న పెద్దాయన అనబడే అక్క మామగారు! వూరివాళ్ళు చేతులు కట్టుకుని మాట్లాడే విధానం చూస్తేనే తెలుస్తుంది అందరికీ ఆయన మీద వున్న గౌరవం! తరువాత ఊరేగింపుగా పెళ్లికూతురూ, పెళ్లికొడుకులను మేళతాళాలతో ఇంటికి తీసుకు వచ్చారు.
వారిది పాతకాలం నాటి పెద్ద ఇల్లు. ఎత్తుగా రూఫ్ వున్న హాలు. అక్కడ గోడల మీద గాంధీ, నెహ్రూలాటి ఫోటోలు. పద్దతిగా వున్నా ఒక మూలగా వేలాడుతున్న ఒక బెత్తం, ఒక పొడుగాటి తోలు బెల్టు చూసి ఆశ్చర్యమైంది నీరజకు  ఇవి రెండూ హాలులో ఉండటమేమిటి? ఎందుకు ?అని ఎవరినీ అడిగే దైర్యం లేక ఊరుకుంది. అక్కడ వున్న మూడు రోజుల్లో అర్థం అయ్యింది. పెద్దాయన  అంటే ఇంట్లో అందరికీ ‘సింహ స్వప్నం’ అనీ, ఆయన ఇంట్లో వున్నప్పుడు ఇంటివారు ఎవరూ ఎదురుగా వచ్చి మాట్లాడేంత సీను ఉండదనీ…వంట సరిగా లేకపోయినా కంచం విసిరి కొట్టి లేచి వెళ్లిపోతాడనీ మెల్లిగా చెప్పింది నీరజకు ఆ ఇంట్లో పనిమనిషి కూతురు రామక్క,
ఇంకో విషయం ఆశ్చర్య పరిచింది ఏమిటంటే అగ్రహారంలో ఎలాటి తగాదాలైనా పెద్దాయన దగ్గరే పంచాయితీ జరుగుతుందట. ఆయని తీర్పు నిర్ణయం జరిగాక దోషులను ఆ బెత్తంతో గానీ , తోలుబెల్టుతో గానీ కొట్టే శిక్షించే పద్దతి వుండట. ఇదేమి పద్దతి…ఎంత పల్లె అయినా ఇలాటి తీర్పుకు అందరూ ఎలా కట్టుబడి వుంటారు? ఏమైనా  అప్పటినుండీ ఆయనను చూస్తే  భయమేసింది నీరజకు.
పిన్ని వాళ్లకు చెప్పలేదు కానీ అక్క అత్తగారు ఆయనతో ఎంత వినయవిధేయతలతో ఉండేదో గమనించింది. భార్యకు భర్త  దగ్గర  కొంచెం కూడా చనువు వుండదా అనిపించింది.
పించపోసి తెల్లటి ఖద్దరు అంచుపంచ కట్టి, తెల్లటి కుర్తా వేసుకుని, భుజాన పైపంచతో ఏంతో హుందాగా వుండే వ్యక్తి,  ఎంత రావణాసురుడో అనిపించింది. ఇంకా నయం అక్కా, బావా వాళ్ళ కాపురం సిటీలో,  వీరికి దూరంగా అనుకుంటే … మనసు నిశ్చింత అయ్యింది అప్పట్లో.
అప్పటి ఆలోచనలనుండీ బయట పడినాక నీరజకు ఒక్కటే అనిపించింది. ‘ఇలాటి ఆయనను ఇప్పుడు అక్క ఎలా భరిస్తూ వుందో’ అని.
బ్రేక్ తీసుకున్నరోజు ఇంటికి వస్తున్నట్టు ఫోను చేసి, పది గంటలకే చేరుకుంది. ఆనందంగా వాటేసుకుంది నీరజని సుజాత. ఇద్దరూ కాస్త టీ తాగి కబుర్లలో పడితే టైం పరుగులు తీసింది. ఉన్నట్టుండి పెద్దాయన గుర్తుకు వచ్చారు. ఎక్కడా అలికిడే లేదు అసలు ఆయన వున్నారా? అదే ప్రశ్నించింది అక్కను.
“ఓ, నీ వరకూ వచ్చిందా. ఆయన వచ్చాడనీ, అందుకే నేను ఉద్యోగం వదిలేశాననీ ఏదేదో చెబుతున్నారు అందరూ…” అక్క మాటలు అడ్డుకుంటూ “ఆయన ఏరీ ..?” అనడిగింది నీరజ
“వున్నారు…ఇక లేస్తారు టైం అయ్యింది“ అంటూ ఉండగానే పక్కగా వున్నరూము తలుపు తెరుచుకుంది. అక్క ఒక్కసారిగా లేచింది
“అమ్మా ఈ బొత్తం ముడి వేస్తావా ..”అంటూ పైజమా జారుతూ వుంటే  ఒక చేత్తో నాడా పట్టుకుని సుజాత దగ్గరకు నడుస్తున్న అతడిని గుర్తుపట్టలేకపోయింది నీరజ. ఒక చెయ్యి సరిగా లేదు. గమనిస్తే ఎడమ వైపు శరీరం కొద్దిగా పరాలిటిక్ అటాక్ అయినట్టుగా వుంది. మనిషి  సన్నగా అయిపోయి బేలగా చూస్తూన్న అతడు అక్క మామగారు! అదీ పైజమా లో…నిజమేనా ?? ఎలా వుండేవారు?
ఏమిటిలా ??
“వస్తున్నా నేను కడతాను నాన్నా” అంటూ ఎదురు వెళ్ళింది అక్క. దగ్గరికి రాగానే ఒక చెయ్యితో అక్క భుజ౦ పట్టుకుని నుంచుని పైజమా నాడా కట్టించుకుంటూ ”అమ్మా ఆకలి…”అన్నాడు.
నీరజను గమనించినట్టే లేదు. చాలా బ్లా౦క్ వున్నాయి అతని చూపులు.
“ముందు ముఖం కడుక్కోవాలి కదా”అంటూ బాత్రూం ముందున్న వాష్ బేసిన్ దగ్గరకి తీసుకెళ్ళింది అతన్ని అక్క.  తరువాత డైనింగ్ టేబల్ దగ్గర తీసుకు వచ్చి ప్లేట్ లో అన్నీ కలిపిపెడితే, నోట్లో నుండీ పడిపోతూ వున్నా ఆబగా తిన్నాడు అక్క పెట్టిన అన్నాన్ని. ఎడమచెయ్యి లేవటం లేదని కాబోలు అక్క నీళ్ళ  గ్లాసు నోటి దగ్గర వంచి తాగిపించింది మంచి నీళ్ళను… అప్పుడు ఆయనలో నేను గమనించిన ఒకప్పటి దర్పం అంత  మాయమైపోయి ఒక పసిపిల్లడిలా కనిపించాడు.
ఇదంతా నీరజ సినిమా ప్రేక్షకురాలిగా నోరు తెరుచుకుని చూస్తూంది..
తరువాత రూమ్ లో కి తీసుకెళ్ళి పడుకోమని చెప్పి. తలుపు ముందుకు వేసి వచ్చి కూర్చుంది అక్క
”అబ్బా అలా చూడకే నీరజా, అత్తగారు పోయాక ఆయనకు ఎడమ వైపు కొద్దిగా పెరాలసిస్ వచ్చింది..ఆయన సిటీకి రావడానికి ఇష్టపడలేదు అందుకని  కొద్దిరోజులు వూర్లో నౌకర్లతో మానేజ్ చేశాము. ప్రతివారం రవి అక్కడికి వెళ్ళేవాడు. ఒక నెలలోనే నాన్నగారికి మతిమరుపు ఎక్కువ అయ్యిందని…ఆల్జీమర్స్ కావచ్చనీ అనుమానం వచ్చాక ఇక అక్కడ వుంచడం రవికి నచ్చలేదు. అందుకే ఇక్కడికి తీసుకు వచ్చాము. ట్రీట్మెంట్ జరుగుతూ వుంది. ఒక 15 రోజులు ఒక మేల్ నర్స్ ను పెట్టి ఎలా వుంటుందో చూసాము. అది ఎందుకో సరిగా లేదని రవికి అనిపించి నాతో చెప్పి బాధపడ్డాడు.
అప్పుడు నాకు కూడా ‘ఇది మా బాధ్యత’ అనిపించింది. ఇదే మా నాన్న అయితే ఏమిచేస్తాము అని ఆలోచించి  తరువాత రవికి చెప్పాను నేను ఉద్యోగం వదిలేస్తానని…
“ఒక్కటే ఆలోచించా నీరజా, నాకు ఉద్యోగం మళ్ళీ అయినా దొరుకుతుంది, వీరికి సేవ చెయ్యడం అనే చాన్స్ మళ్ళీ దొరకదు అని.  రవి నా నిర్ణయానికి చాలా సంతోషించాడు. ఇందులో రవి అస్సలు ఫోర్స్ చెయ్యలేదు నన్ను. ఇలా ఎందుకు చెబుతున్నానంటే మన వాళ్ళు అందరూ నేను ఉద్యోగం మానేయటం గురించి వేరు,వేరు గా మాట్లాడుతున్నారు. ఆయన ‘పెద్దాయన’గా వూరిలో ఎలా వుండేవారో నీకు కూడా తెలుసు. అలాటి మనిషి ఇలా తయారయ్యాడని అందరికీ చెప్పడం నాకు కూడా ఇష్టం లేకపోయింది. అందుకే వివరాలు అన్నీ అందరికీ తెలియవు. ఇక్కడ నాకు నేనుగా ఉద్యోగం వదిలేసా… నా కొడుకు కూడా కోచింగ్ కోసం హాస్టల్ లో వున్నాడు, ఈయనను చూసుకుంటూ మేము హ్యాపీగా వున్నాము…” అక్క మాటలు విని లేచి అక్కను ఒక్కసారి కౌగలించుకుంది నీరజ.
ఇంత నిస్సహాయంగా మారిపోయినా  ఆయనను చూసుకునే దేవతలా కనిపిస్తోంది అక్క.
ఆ రోజు అక్క, రవితోనే కాదు పెద్దాయనతోనూ గడపడం అనేది అపురూప దృశ్యంగా నిలిచిపొయ్యింది  నీరజ జీవిత౦లో….
ఇప్పుడు మారిన పరుగుల కాలంలో కూడా తల్లిదండ్రులను వృద్దాశ్రమాలలో వుంచేయాలని అనుకోవటం లేదు అందరూ. దీనికి సుజాత, రవిల జీవితమే ఉదాహరణ! మానవత్వం, అనుబంధాలు, ప్రేమా ఇంకా ఇలాటి వ్యక్తులలో సజీవంగా ఉన్నాయి.    
                          $$$$$.
రచన: రమా శాండిల్య
“నీకు తెలుసా శారదా? మా ఊరిని తలుచుకుంటే నాకు ఆ రోజంతా ఒక తెలియని అనుభూతి మైకంలా శరీరమంతా అవహిస్తుంది. ఎన్నెన్నో అపురూపమైన విషయాలు, బాంధవ్యాలు, బంధుత్వాలు కలగలిపిన ఒక సువాసన మనసంతా నిండిపోతుంది.”
“నాకు తెలుసుగా? ఇప్పటికి మూడు వందల ముప్పై సార్లు చెప్పి ఉంటారు! మరోసారి చెప్పండి, వింటాను!” చిరునవ్వుతో అంది శారద.
శారదలో నాకు నచ్చేదదే. నేనేది చెప్పినా, ఎన్నిసార్లు చెప్పినా విసుక్కోదు. పైగా నవ్వుతూ వింటుంది. అందుకే నా చిన్నప్పటి మా ఊరిని, అప్పటి విషయాలను పదే పదే ఆమెతో ముచ్చటిస్తూ ఉంటాను.
శారద వైపు ఓ చిరునవ్వు విసిరి కొనసాగించాను.
“అలాంటి మా ఊరిలో అమాయక ప్రజలున్నారు, అతి కర్కోటకులు వున్నారు. అవేమి మాకక్కరలేదంటూ చుట్టూ మంచుకప్పిన ఎత్తైన పర్వతాలు, అడపాతడపా వచ్చే సూర్యకిరణాలు కరిగిన మంచు, నదిగా మారి ప్రవహించే నీరు చూడవలసినదే కానీ ఎంతగా చెప్పినా తనివితీరదు. అప్పుడప్పుడు మాత్రమే కనిపించే ఎండకు. ఆకుపచ్చని తివాచీలా మొలిచిన గడ్డి, దానికి పూచిన రంగు రంగుల పువ్వులు. ఎక్కడ చూసినా సెలయేళ్ళు, చిన్న చిన్న పిట్టలు! భగవంతుడు గీసిన ఒక అద్భుతమైన వర్ణ చిత్రమే మా ఊరు!”
చెప్పుకుంటూ పోతున్న నా చేతిలో వేడి వేడి కాఫీ కప్పు పెట్టింది శారద. కాఫీ ఘుమఘుమలు నా మెదడును మరింతగా ఉత్తేజితం చేసాయి. ఆమె వైపు ప్రేమగా చూసాను. కాఫీ సిప్ చేస్తూ, ఒక అలౌకికానందాన్ని పొందసాగాను. ఆ నేపథ్యంలో నా మనోయవనిక పైన ఆనాటి మా ఊరి కథ, రామదాసు గారి గాథ కదులుతూనే ఉంది.
కాఫీ తాగేసిన తరువాత ఖాళీ కప్పును అందుకొని, దానిని వంటగదిలో పెట్టేసి వచ్చింది శారద.
“ఊ.” కంటిన్యూ చేయమన్నట్టుగా చూసింది.
“మా అందమైన ఆ పల్లెలో, ఒక చిన్న హనుమంతుని దేవాలయంలో పూజారిగా ఉండేవారు రామదాసు గారు.
రామదాసుగారు స్వచ్ఛమైన శ్రోత్రియ బ్రాహ్మణులు. ఆయనకు తెలిసిన పనులు మూడుసంధ్యలలో సంధ్యవార్చుకోవడం, (అంటే సంధ్యావందనం) రెండుసార్లు హనుమంతుడి గుడిలో దేవతార్చన కార్యక్రమాలు నిర్వహించడం, ఆయన సేవచెయ్యడం, మంగళహారతి పళ్ళెంలో వచ్చే డబ్బులతో ఇల్లుగడపడం. ఎప్పుడైనా ఊరిలో పెద్దలు సుందరకాండ, హనుమాన్ చాలీసా పారాయణ చేయించుకుని (చదివించుకుని) ఇచ్చే దక్షిణ ఆ ఇంటివారికి మూడోపూట తినడానికి పనికి వచ్చేది.
ఆయన భార్య జానకమ్మ! ఆవిడ ఎప్పుడు వంటఇల్లుదాటి బయటకు వచ్చినట్లు ఎవరూ చూడలేదు. తెల్లవారుఝామున స్నానం చేసి మడికట్టిన ఆ ఇల్లాలు రోజులో అయిదారుసార్లు స్నానముచెయ్యడానికి బావి దగ్గరకొచ్చేది. ఆ తడిబట్టలు ఒంటిమీదే ఆరుతుండేవి.
ఎప్పుడు ఏదో ఒక కీర్తన పాడుతూనో, భాగవతంలో పద్యాలు వల్లె వేసుకుంటూనో ఉండేదావిడ. ముఖానికి పచ్చగా పసుపు పూసుకుని, ఎర్రని కుంకుమతో నుదుట పెద్దదిగా బొట్టు తీర్చుకునేది. స్నానంచేసి, నిడుపాటి కురుల చివర ముడివేసుకుని, తలలో ఎర్రని ముద్దమందార పువ్వు, పెదవులపై త చిరునవ్వు, మెడలో కుత్తికంటూ (మెడవరకు గుంటపుస్తెలతో తాడుతోకట్టిన నల్లపూసలు) పసుపు తాడుకే మంగళ సూత్రాలు, పచ్చగా పసుపుపూసిన కాళ్లకు కడియాలు, పట్టాగొలుసులు, మట్టెలు ఇదే రూపం సర్వకాలాలలో కనిపించేది.
ఎప్పుడైనా రాత్రి వాళ్ళింటికెడితే తెల్లనిచీరలో పొడిపొడిగా ఉన్న జుట్టును పెద్దవాలుజడగా అల్లుకుని, మల్లెలో, జాజులో, ఛంబేలీలో. ఏ కాలంలో పూసే ఆ పువ్వులతో, తాంబూలం వేసుకున్న నోటితో అపర సరస్వతిలా కనిపించేది.
ఇంట్లో వారికి వండడం, దేవుడి భోగానికి మూడుసార్లు మహానైవేద్యం తయారు చేయటంతోనే సరిపోయేది ఆవిడకు. వారు వండుకున్నా లేకున్నా, స్వామి కైంకర్యానికి మాత్రం ఎటువంటి లోటు రాకుండా చూసుకునే వారు ఆ దంపతులు.
 వారి చిన్న పాకలాంటి ఐదు గదుల ఇల్లు. చుట్టూ పెద్ద పెరడు, అన్నిరకాల కాయగూరలు, ఆకుకూరలు, పువ్వుల మొక్కలతో చాలా బావుండేది. ఏ రోజూ వారు బయటనుండి కూరలు కొనేవారు కాదు.
వారితో పాటు వారి ఆరుగురు ఆడపిల్లలు కాక తల్లిదండ్రులు , భర్త పోయిన అక్కగారు. ఇది మన పూజారి గారి ఇంటి సంగతులు.
వారు ఆరాధిస్తున్న ఆ గుడి మాన్యం ఆ ఊరి కరణం, మునసబుల చేతిలో ఉండేది. అది ఎంత, ఏమిటి అనే లెక్కలు ఎవరికీ తెలియవు. సంవత్సరానికి రెండు సార్లు జరిపే బ్రహ్మోత్సవాలకు ఖర్చయ్యాయని లెక్కల్లో ఉండేదట.
ఏమైనా రామదాసు గారి కుటుంబం మాత్రం చాలా పేదరికంలోనే ఉండేది. పిల్లలు కూడా తల్లితండ్రులకు చాలా సహాయంగా ఉండేవారు.
ఒకరోజు ఊరి పెద్దల దగ్గరనుండి కబురొచ్చింది రామదాసు గారికి. బట్టలు మార్చుకొని బయలు దేరి రచ్చబండ దగ్గరకెళ్లారు రామదాసు గారు.
“పంతులుగారూ, దండాలండీ, ఎలా ఉన్నారు? గుడిలో కార్యక్రమాలు ఎలా ఉన్నాయి?” అంటూ గుడి గురించి కనుక్కున్నారు. ఇంతలో కరణం గారు, ఇతర పెద్దలందరూ కూడా వచ్చేసారు.
రామదాసుగార్ని చూస్తూ కరణంగారు “ఏమయ్యా పంతులూ ఎలా వున్నావు? ఏమి లేదయ్యా. మన గుడి పెద్దదిగా కట్టాలనుకుంటున్నాము. గుడి కట్టేదాకా రోజువారీ కార్యక్రమాలు నువ్వే చేసుకో. కట్టాకా మాత్రం ఇంకో ఇద్దరు ముగ్గురు అర్చకులను తీసుకుని యాగాలు, యజ్ఞాలవీ చేస్తూ, గుడికి ఆర్థికవనరులను పెంచాలని అనుకుంటున్నాము. నువ్వేమంటావు?” అని అడిగారు.
రామదాసుగారు వారిమాటలకి “బాబు గారూ, అనడానికి నేనెవరిని? స్వామివారి ఇష్టప్రకారమే అన్నీ జరుగుతాయి. అయితే ఈ రెండు నెలల తరువాత నాకు పని ఉండదు ఎక్కువ అని తెలియచేస్తున్నారు అంతే కదా బాబూ!” అని విచారంగా అడిగారు.
అందుకే ముందుగా తెలియ జేస్తున్నామన్నారు ఆ ఊరి పెద్దలు.
కొంచెంసేపు కట్టబోయే ఆ గుడి గురించి మాట్లాడుకుని లేవబోయేంతలో.
ఎక్కడినుండి వచ్చాయో తెలియదు కానీ, ఉన్నట్టుండి కొన్ని కోతులు గుంపులు గుంపులుగా వచ్చి, అక్కడ కూర్చున్న పెద్దలందరి మీదా పడి రక్కసాగాయి.
వారికేమీ అర్థం కాక,  అయోమయంగా కంగారుగా పరిగెత్తసాగారు. అందరి మీదా క్రూరంగా తమ ప్రతాపాన్ని చూపుతున్న ఆ వానరాలు, రామదాసు గారి దగ్గరకు మాత్రం రావటం లేదు.
కరణంగారికి అర్ధమైంది. తాము కుత్సిత బుద్ధితో రామదాసుగారిని గుడికి దూరం చేయాలనుకుంటే స్వామి ఆయన తరఫున నిలబడ్డాడని.
వెంటనే రామదాసుగారిని ప్రార్ధించి కోతుల్ని పంపించెయ్యమని అడిగారు.
రామాదాసుగారు ఆశ్చర్యంగా ఆ వానరాలకేసి చూస్తూ, హనుమాన్ దండకం చదవగానే అన్ని వానరాలు ఒక్కొక్కటిగా తిరిగి వెళ్లిపోయాయి. ఆ ఊరి వారికి ఆ గుడి అన్నా రామదాసుగారన్నా భక్తి, భయం మొదలైనాయి. అప్పటినుండి వారి సంసారానికి అండగా ఆ ఊరు ఉహు మా ఊరి వారందరూ నిలిచారు. ఆరుగురి ఆడపిల్లల పెళ్లిళ్లు చేసి ఆయన, జానకమ్మ గారు ఇరువురు ఆస్వామివారి సేవలో ఉన్నారు ఇప్పటికీ.”
చెప్పటం ముగించాను, భావోద్వేగాలతో నా గొంతు రుద్ధమవగా.
“ఎల్లుండి ఎటూ వెళుతున్నాము కదా. తప్పకుండా ఆ పూజారి గారిని కలుద్దాంలెండి. మీరు ఆఫీస్ కి వెళ్ళి రండి. టిఫిన్ పెట్టేస్తాను, స్నానం చేసి వస్తే.” టవలందించింది నా శ్రీమతి శారద.
మళ్ళీ ఇన్నాళ్ళకు మా ఊరు చేరబోతున్నాను, ఆ పుణ్య దంపతుల దర్శనం చేయబోతున్నానన్న ఆనందంతో మనసు ఉరకలు వేస్తుండగా వాష్ రూమ్ వైపు కదిలాను.
రచన: మణి గోవిందరాజుల
గదిలో పడుకుని తీరిగ్గా పుస్తకం చదువుకుంటున్నది శోభన.  అత్తగారు తులసీ  వాళ్ళ స్నేహితులూ కిట్తీ పార్టీ చేసుకుంటున్నారు. తాను కూడా ఇప్పటివరకు అక్కడే ఉంది. తంబోలా కాసేపు, బాల్ ఆట కాసేపూ ఆడాక, అత్తగారు, “శోభనా వెళ్ళి కాసేపు నడుము వాల్చమ్మా” అన్నారు. మిగతా అందరూ కూడా “అయ్యో! ఇంత సేపు కూర్చున్నావు. ఇప్పటికే నడుం పట్టేసి ఉంటుంది. పడుకోమ్మా” అన్నారు. వాళ్ళన్నారని కాదు కానీ తొమ్మిదో నెల బొజ్జలో బుజ్జిగాడు గందరగోళం చేస్తున్నాడు. కాఫీ కలుపుతానని లేచినా ఎవ్వరూ ఒప్పుకోలేదు. అందుకని లోపలికి వచ్చి పడుకుంది. ఏ మాటకామాటే చెప్పుకోవాలి. అందరూ అరవై దాటిన వాళ్లే కానీ ఎంత ఉత్సాహమో వాళ్ళల్లో. కిట్టీ పార్టీ రోజు రోజంతా వీళ్లకు కాలక్షేపమే. ఉదయం పదింటికి మొదలు పెట్టుకుంటారు. రోజంతా సందడే సందడి.  మొదటి రెండు గంటలూ వెల్కం డ్రింక్స్ తాగడం, బాగున్నారా అనుకోవడం. . . ఇక ఆ తర్వాత ఒక్కరు కూడా కూర్చోరు. ఆటలు పాటలు, డంషరాడ్స్, ఆ హడావుడిలోనే అందరూ బఫెట్ లంచ్ చేసేస్తారు. మొదట్లో కాస్త కొత్తగా ఉన్నా ఆ తర్వాత తాను కూడా అందులో భాగమయింది, అందులోని ఆనందాన్ని అందుకోసాగింది.  కాసేపు చీరల ముచ్చట్లూ నగల ముచ్చట్లూ అయ్యాక కుటుంబవిషయాల్లోకి వెళ్ళింది సంభాషణ. “అనుకుంటాం కానీ కోడల్ని ఎంత బాగా చూసుకున్నా అత్త తల్లి కాలేదు. . . కోడలు కూతురు కాలేదు. . మా కోడల్ని పువ్వుల్లో పెట్టి చూసుకుంటాను కాని ఆమెకి ఎంత సేపూ తన తల్లి స్మరణే” అన్నది అరుంధతి
“నువన్నది నిజమేనేమో. నా కూతురు అత్తగారిని ఎంత బాగా చూసుకుంటుందో. ఊళ్లోనే ఉన్నా కనీసం వారానికి ఒక్కరోజన్నా రాదు. మా అత్తగారు చేసుకోలేరు, నేను లేకపోతే అంటూ ఎప్పుడు రమ్మన్నా ఏదో ఒక కారణంతో రానే రాదు. కాని ఆ అత్తగారికి తృప్తే లేదు. ఏదో ఒకటి అంటూనే ఉంటుంది” నిట్తూర్చింది కాంతామణి.
ఆ తర్వాత సంభాషణ అత్తలూ కోడళ్లూ అంటూ ఎవరి అనుభవాలు వాళ్ళు చెప్పసాగారు.
“ఆడపిల్లని అపురూపంగా పెంచుకుంటాము. ఆడపిల్ల పుట్టినదగ్గరనుండీ పెళ్ళై అత్తవారింటికి వెళ్లేవరకు ఒక జీవితం.  తండ్రి తాను కన్న తల్లిలో (కూతురిలో)  తన తల్లిని చూస్కుంటూ పెంచుకుంటాడు ఆ తల్లిని ఒక అయ్య చేతిలో పెట్టినప్పుడు గుండెల మీది భారం తగ్గించుకున్నాననుకుంటాడు. కాని ఆ అమ్మాయి భర్త చేయి పట్టుకుని అత్తవారింటిలో కాలు పెట్టాక అమ్మాయి తండ్రికి గుండెల మీది భారం పెరగకూడదు. కాని ఎవరో అదృష్టవంతులకు మాత్రమే దించిన భారం మళ్లీ చేరకుండా ఉంటుంది. మాకా అదృష్టం లేకపోయింది. మంచి కోడలుగా ఉన్న వాళ్ళు మాత్రమే మంచి అత్తలు కాగలుగుతారు. మా వియ్యపురాలు కోడలిగా ఉన్నప్పుడు అత్తను కాల్చుకు తిన్నది. ఇప్పుడు కోడల్ని కాలుస్తున్నది. ఆమె అదృష్టం అప్పుడు ఆ అత్తగారు సహించింది. ఇప్పుడు కోడలు భరిస్తున్నది. కనీసం ఆమె తన కొడుకు గురించి కూడా ఆలోచించడం లేదు ఎంతమంది తల్లులు ఆలోచిస్తారు కోడలు సంతోషంగా ఉంటే కొడుకు కాపురం బాగుంటుందని?” దిగులుగా వినపడుతున్నాయి కామేశ్వరమ్మ మాటలు. “ఏమిటో జీవితాలు. అత్తా కోడళ్ళు సఖ్యంగా ఉన్న కాపురాలు చాలా తక్కువేమో? అయినా ఈ రోజుల్లో మగపిల్లల్ని అటు అమ్మ కాని, ఇటు కోడలు కాని ఆడిస్తున్నారు. అయితే అమ్మకూచి. . . లేదంటే భార్యావిధేయుడు” ఒకామె తేల్చేసింది. అవన్నీ వింటుంటే అయిదేళ్ళ క్రితం అయిన తన పెళ్లీ, ఆ తర్వాత అత్తగారూ మామగారూ తనతో ఉన్న తీరూ గుర్తొచ్చాయి శోభనకు. 
కొత్త పెళ్ళికూతురు శోభన గదిలో కూర్చుని వర్క్ చేసుకుంటున్న విఘ్నేష్ దగ్గరకొచ్చింది.  ఏదో చెప్పబోయేలోగానే దగ్గరికి లాక్కున్నాడు విఘ్నేష్. “ఓయ్! అంత సీన్ లేదు. అక్కడ మీ నాన్నగారు మిమ్మల్ని అర్జెంట్ గా రమ్మన్నారు. నీలేష్ ఏమో శిఖరాగ్ర సమావేశానికి రమ్మని చెప్పమన్నాడు” కొంటెగా చెప్పింది అతన్నుండి తప్పించుకుంటూ.
విఘ్నేష్ కీ, శోభనకూ పెళ్ళై ఇంకా వారం కాలేదు. సరదాగా ఇటూ అటూ తిరుగుతున్నారు. వాళ్ళ పెళ్ళి కూడా గమ్మత్తుగా జరిగింది. విఘ్నేష్ కీ మామూలుగా పెళ్లి చూపులూ అదీ అంటే చిరాకు. పోనీ ఎవర్నైనా ప్రేమించావా చెప్పు అంటే ఎవరూ లేరంటాడు. నేనెళ్ళి రహస్యంగా చూసొస్తానంటాడు. విఘ్నేష్ వాళ్ళ నాన్న మోహన్రావ్ ఒంటి కాలి మీద లేచాడు. . . . . ”నువు చూసి ఓకే అంటే సరిపోతుందా? ఆ అమ్మాయి చూడక్కరలేదా?” అని. కాని విఘ్నేష్ నేను ఆ అమ్మాయిని చూసాక నాకు నచ్చితే అప్పుడు ఇద్దరం కలుసుకుంటాము. అప్పుడు ఆ అమ్మాయికి నేను నచ్చకపోతే నో చెప్పొచ్చు నో ఇష్యూస్” అన్నాడు. మొత్తం మీద ఎవరేమి చెప్పినా వినకుండా తల్ల్లీ తండ్రీ సెలెక్ట్ చేసిన వాళ్ళల్లో ప్రధమంగా వాసవి అన్న అమ్మాయిని చూడటానికి వాళ్ళ ఆఫీసుకెళ్ళాడు. వాళ్ళు కెఫెటేరియాలో ఉన్నారని తెలిసి అటెళ్ళాడు. ఫొటో చూసాడు కాబట్టి వెంటనే గుర్తుపట్టాడు. చాలా అందంగా ఉన్నదా అమ్మాయి. కాని విఘ్నేష్ ని వాసవి పక్కన ఉన్న అమ్మాయి ఆకర్షించింది. కాని పెద్దపిల్లని చూసి చిన్నదాన్ని చేసుకుంటా అంటే సభ్యతగా ఉండనట్లే . . . ఒక అమ్మాయిని చూడటానికి వెళ్ళి ఇంకో అమ్మాయిని చేసుకుంటా అంటే బాగుండదని అసలు చూద్దామనుకున్న అమ్మాయిని కూడా కలవకుండా వచ్చేసాడు. ఆ తర్వాత ఇక ఏ పెళ్ళిచూపులకూ వెళ్ళకుండా సెలవు లేదని తిరిగి బెంగళూరు వెళ్ళిపోయాడు. 
ఆ తర్వాత ఆర్నెల్లకు మళ్లీ తల్లీ తండ్రీ పోరగా పోరగా హైదరాబాద్ వచ్చాడు. వాసవి పని చేస్తున్న ఆఫీసుకు వెళ్ళి క్యాంటీన్ లో కాపు కాసాడు. లంచ్ టైం అయ్యాక అంతకు ముందు వాసవితో ఉన్న అమ్మాయి వేరే ఎవరితోనో కలిసి వస్తున్నది. విఘ్నేష్ కళ్ళు మెరిశాయి. “సో! ఈ అమ్మాయి ఇక్కడే చేస్తున్నది అన్న మాట” అనుకున్నాడు. కాఫీ తాగేసి వెళ్ళిపోయాడు.  నెక్స్ట్ డే ఆ ఆఫీసులో తెలిసిన వాళ్ళెవరైనా ఉన్నారా అని ఎంక్వైరీ చేస్తే ఫ్రెండ్ కి ఫ్రెండ్ ఒకతను ఉన్నాడని తెలిసి ఆ అమ్మాయి వివరాలు కనుక్కుని అప్పుడు పెళ్ళి చూపులకు వెళ్ళాడు. లక్కీగా ఒకరికొకరు నచ్చుకుని పెళ్ళిదాకా వచ్చింది వ్యవహారం. విఘ్నేష్ తండ్రి మోహన్రావ్ చాలా పద్దతి గల మనిషి. చాలా ఖచ్చితం కూడా. పెళ్ళిలో శోభన తల్లితండ్రి నిజానికి కావాలని కాదు కాని అనుభవం లేని కారణంగా కూతురి పెళ్ళి ఎంతో గొప్పగా చేయాలనుకుని చేయలేకపోయారు. విఘ్నేష్ తల్లితండ్రులది ఎంత గొప్ప వ్యక్తిత్వం అంటే అంత గందరగోళంగా, మర్యాదలు సమంగా చేయకపోయినా అసలు ఆ మాటే రానీయలేదు. కాని పక్కనుండి ఉంటారు కదా ఎగతోసేవాళ్ళు? దొరికింది కారణం అని “ఇంత మర్యాదలు లేని కుటుంబం ఏమిటి? మీకెంత అవమానం” అని ఏదో అనబోయారు. ఎవ్వరినీ నోరెత్తనీయలేదు మోహన్రావ్.  ఒక్కటే మాట చెప్పారట “ఇది మా ఇంట్లో పెళ్ళి. మర్యాదల గురించి మాకు లేని పట్టింపు ఎవరికైనా ఉంటే నిరభ్యరంతంగా వాళ్ళెళ్ళిపోవచ్చు” అని. దాంతో ఎగతోసేవాళ్ళ నోళ్లన్నీ మూత పడ్డాయి. ఎటువంటి అలకలూ, కోపాలూ లేకుండా చాలా ప్రశాంతంగా కల్యాణం జరిగిపోయింది. ఇదంతా పెళ్లయ్యాక శోభనకు తల్లి చెప్పి “ఇదొక్కటే చాలే నువ్వు మమ్మల్ని మరచిపోవటానికి, అంత గొప్పవారిని ఆనందంగా జీవితాంతం ఉంచటం నీ బాధ్యత” అని ఏడ్చినంత పని చేసింది. చిన్న లాజిక్ మిస్ అవుతారు పెళ్ళిళ్ళల్లో. . అప్పుడు చూపించే సంయమనమే కోడలికిచ్చే బహుమతి.
నిజమే వధూవరులు ఎన్నో కలలతో చేసుకుంటున్న వివాహం కనులపండువగా జరిగేట్లుగా చూసే బాధ్యత రెండువైపులా ఉన్నా జీవితాంతం తమతో కలిసి ఉండడానికి వచ్చే అమ్మాయికి భరోసా ఇచ్చే బాధ్యత అబ్బాయి తలి తండ్రులదే. అది పెళ్ళి నుండే మొదలవుతుంది.
తండ్రి రమ్మంటున్నారనగానే “ఎలా ఉన్నారు మా నాన్న? బాబోయ్ ఇప్పుడు క్లాస్ పీకుతారు. పడుకున్నానని చెప్పు” కంప్యూటర్ మూసేసి మంచం మీదకు దూకి ముసుగు పెడుతూ చెప్పాడు విఘ్నేష్.
“లేచి ఉన్నారనే చెప్పాను” కొంటెగా చెప్పింది శోభన.
“ఎంత పని చేసావు డియర్. ఇంతకింతా బదులు తీర్చుకోకపోతే నా పేర్ విఘ్నేషే కాదు…” ప్రతిన బూని “ఏమి చేస్తాం మరి. పద బంగారం” అంటూ బయటికి వచ్చాడు విఘ్నేష్. అప్పటికే అక్కడ ఇంట్లోని అందరూ తలా ఒకచోట కూర్చొని ఉన్నారు. విఘ్నేష్ ని చూడగానే ముసి ముసి నవ్వులు నవ్వారందరూ.
“ఈ రోజు నేనేనన్న మాట టార్గెట్ ని. . ఏమి చేసానబ్బా?” ఎంత ఆలోచించినా తట్టలేదు. “సరే కానివ్వు. రోకటిలో తల పెట్టాక రోకటి పోటుకు వెరవనేల” అమ్మ అనే సామెత గుర్తొచ్చింది.
“తులసీ కాంచనను టీ పెట్టుకు రమ్మను. అలాగే ఇందాక అమ్మాయి (శోభన) చేసిందే స్వీట్? అది అందరికీ తెమ్మను. రారా! విఘ్నేష్” అంటూ తన దగ్గరికి వచ్చి కూర్చోమన్నాడు మోహన్రావు. ఇంతలో వంటామె అందరికీ శోభన చేసిన రవ్వకేసరి తెచ్చి ఇచ్చింది. అది తినగానే మోహన్రావ్ చాలా సంతొషపడిపోయాడు. “అమ్మాయ్! మీ అత్తగారు చేసినట్లే ఉంది” అని. వెంటనే పక్కనే ఉన్న వాలెట్ తెరిచి చేతికి అందినంత తీసి శోభనకి ఇచ్ఛాడు. “శోభనా! ఇంటి కోడలు మొదటగా తీపి చేసి కుటుంబ సభ్యులతో తినిపించడం మా ఆనవాయితీ. ఆ సంతోషాన్ని ఇలా తెలుపుకోవడం మాకు ఒక ఆనందం. తీపి తినిపించడం వల్ల భావి జీవితమంతా ఆనందంగా ఉంటుంది అని నమ్ముతాము. అన్నట్లు తులసీ అమ్మాయికి నువు కూడా ఏదో తెచ్చావుగా అది ఇవ్వు” అన్నాడు.
అప్పటికే రడీగా పెట్టుకుంది తులసి. శోభనను విఘ్నేష్ ని సోఫాలో పక్క పక్కన కూర్చోబెట్టి చిన్న నెక్లెస్ సెట్ ఇచ్చింది బొట్టు పెట్టి. చాలా ముద్దుగా ఉంది ఆ సెట్. “నచ్చిందా?” ప్రేమగా అడిగింది తులసి. “చాలా బాగున్నదత్తయ్యా” సంతోషంగా చెప్పింది శోభన. లేచి అత్తగారికి, మామగారికి కాళ్ళకు దండం పెట్టింది. విఘ్నేష్ రిలాక్స్ అయ్యాడు హమ్మయ్య ఇంతేనా అని. “నాన్నా! వర్క్ ఉంది నే వెళతాను” అని వెళ్ళబోయాడు. “ఒరేయ్ ఇంకా కాలేదు నీ పని. . . కూర్చో” మళ్లీ కూర్చోబెట్టాడు మోహన్రావ్. “హతోస్మి!” అనుకుంటూ కూర్చున్నాడు విఘ్నేష్.
కుటుంబంలోని మంచీ చెడు,  ఆ రోజు లోని విశేషాలు, అన్నీ చెప్పుకోవటానికి, విశ్లేషించుకోవటానికి కనీసం రోజులో ఒక గంటన్నా అందరూ కలిసి కూర్చోవాలి అనేది మోహన్రావ్ పాలసీ. చాలా ఏళ్ళు అలాగే జరిగింది కూడా. కానీ ఈ మధ్య ఉద్యోగాల్లో చేరాక టైమింగ్స్ అందరివీ సెట్ అవటం లేదు. ఇప్పుడు ఏదన్నా చెప్పాలంటే మాత్రమే సమావేశం ఆరంభిస్తాడు. అప్పుడు అందరూ రావాల్సిందే. దానికి పిల్లలు ముద్దుగా పెట్టుకున్న పేరు “శిఖరాగ్ర సమావేశం” ఇంకా బోర్ కొడితే “క్లాసులు పీకటం. ” పిల్లలేదన్నా తప్పు చేసినట్లనిపించినా? లేక ఏదన్నా ఫైనాన్స్ మాటలు మాట్లాడాలన్నా అందర్నీ కూచోబెట్టే చెబుతాడు. ఇంట్లో చేసే ప్రతీ ఖర్చూ, ఆ ఖర్చు పెట్టాలా వద్దా అన్నది కూడా పిల్లల్ని కూర్చోబెట్టుకుని చర్చించేవాడు. అందువల్ల వాళ్ళకు డబ్బు విలువ తెలుస్తుందని,  అలా ఉంటే అందరూ స్వచ్ఛంగా ఉంటారని, దాపరికలు ఉండవని మోహన్రావ్ అభిప్రాయం. పిల్లల మంచితనమో, వాళ్ళ పెంపకమో చాలా బాధ్యతగా ఉంటారు విఘ్నేష్ తమ్ముడు నీలేష్ కూడా.
“చూడమ్మా! శోభనా. . . ఇప్పుడు ఎందుకు పిలిచానంటే మీ పెళ్ళితో మీ కుటుంబం, మా కుటుంబం కలిసి మన కుటుంబం అయ్యాము. ఇప్పటివరకు మేము మా మా తలితండ్రులతో కూడి మా తమ్ముడు మా చెల్లెలు మా మరదలు ఒక కుటుంబం. నీ రాకతో మీ కుటుంబం కూడా కలిసి కొత్త బంధాలు ఏర్పడ్డాయి. ఇప్పుడు ఇది మాకు అన్నిటికంటే ముఖ్యమైన బంధం. ఇది కాపాడుకోవటం మాకెంత ముఖ్యమో నీక్కూడా అంత ముఖ్యం. విఘ్నేష్ నీక్కూడా చెప్తున్నాను. నీకు మేమెంత ముఖ్యమో శోభన తలితండ్రులు కూడా అంత ముఖ్యం. అలాగే శోభనా! నీకు మీ అమ్మానాన్నా ఎలానో, మేము కూడా అలానే. నీ ఇష్టాలు, అభిప్రాయాలు, అభిరుచులూ పుట్టింట్లో ఎలా నెరవేర్చుకున్నావో ఇక్కడ కూడా అలానే కొనసాగించవచ్చు. ఎవరేమనుకుంటారొ అన్న బెంగ వద్దు. అలాగే మీరు ఇద్దరూ ఆడపిల్లలే. మీ తలితండ్రుల బాధ్యత మీదే. ముందెలా ఉన్నావో ఇప్పుడు కూడా అలానే నీ బాధ్యతలను మేము ఏమనుకుంటామో అని భయపడవద్దు, భయపడుతూ చేయవద్దు. మీ తలితండ్రులు మన ఇంటికి ఆనందంతో రావాలి కాని ఆందోళనతో కాదు. స్వేచ్ఛగా రావాలి కానీ తప్పదురా భగవంతుడా అన్నట్లు కాదు.  విఘ్నేష్! ముఖ్యంగా ఇంటి ఇల్లాలి కంటి తడి ఇంటికి మంచిది కాదు. కళ్ళు ఆనందంతో తడి అవ్వాలే కాని బాధతో కాదు. మన ఇంటికొచ్చిన కూతురు శోభన. ఆ అమ్మాయిని ఆనందంగా ఉంచడం నీ బాధ్యత” ఇద్దరికీ ఒక్కసారే చెప్పేసి ఊపిరి పీల్చుకుని మళ్లీ ఏదో గుర్తొచ్చినట్లు . “అన్నట్లు ఇంకో విషయం శోభనా! ఏ సమస్య వచ్చినా అది మన మధ్యే ఉండాలి. పరిష్కారం కూడా మనమే వెతుక్కోవాలి. అంతే కాని ఎవరికో చెప్పి సానుభూతి పొందాలనుకోవద్దు. ఎవరి దగ్గరినుండో పరిష్కారం కోరుకోవద్దు. ఒక వృత్తం గీసుకుని అందులో మనముంటే మొదటి వృత్తంలో మనము అంటే మేము నలుగురము, మీరు నలుగురు ఉంటారు. ఇక మిగతా వాళ్ళందరూ రెండో వృత్తమే. మా గౌరవం కాపాడుకోవటం మాకెంత ముఖ్యమో మీ గౌరవం కాపాడటం కూడా మాకు అంతే ముఖ్యం. అలాగే వైస్ వర్సా. చెప్పుడు మాటలు రెండో చెవిలో నుండి వెళ్ళిపోవాలి. మంచి మాటలు మనసులోకి తీసుకోవాలి” అనునయంగా చెప్తున్న మామగారి మాటలకు ఆనందంతో కళ్ళనీళ్ళు వచ్చాయి శోభనకు. మొదటిసారి తండ్రి ఉపన్యాసం ఎంజాయ్ చేసాడు విఘ్నేష్. తలితండ్రుల మీద గౌరవం రెట్టింపు అయింది.
“అదిగో! అదే. . . ఆ కళ్ళనీరే వద్దన్నది” నవ్వుతూ శోభనను హగ్ చేసుకుంది తులసి. అదిగో ఆ రోజు నుండీ ఈ రోజు వరకూ కూడా వాళ్ళు అదే మాట మీద ఉన్నారు. ఒక చిన్న మాట వాళ్ళు అనరు. విఘ్నేష్ ని సరదాగా కూడా అననివ్వరు. పుట్టింట్లో కూడా లేని గారాబం శోభనకు అత్తగారింట్లో ఉంది.  అందుకే శోభన ఇంట్లో ఎన్నడూ వియ్యాలవారి గురించిన నిందావాక్యాలు వినపడవు. నిజమే ఒక కుటుంబం ఆనందంగా ఉండాలంటే ఇంటికొచ్చే కోడలికి ముందు పెద్దవారు ఆ ధైర్యాన్ని ఇవ్వాలి. . ఆ ఇచ్చిన ధైర్యంతో కోడలు కుటుంబంతో ఆప్యాయంగా మమేకమై పోవాలి.
ఒక్కసారిగా హాల్లోనుండి నవ్వులు వినపడేసరికి ప్రస్తుతంలోకి వచ్చింది. “అమ్మో! చాలా టైం అయింది. ఇక లేద్దాము” అంటూ లేచి బయటికి వచ్చింది శోభన. అప్పుడే అందరూ బయలు దేరటానికి సిద్ధంగా ఉన్నారు. వచ్చిన శోభనకు కూడా బై చెప్పేసి అందరూ వెళ్ళాక అలసటగా సోఫాలో కూర్చుండి పోయింది తులసి. తలుపేసి వచ్చిన శోభన అత్తగారి కాళ్ళదగ్గర కూర్చుని ఆమె ఒళ్లో తలపెట్టుకుంది “అత్తయ్యా! నేనెంత అదృష్టవంతురాలిని. . . భగవంతుడు మీ కుటుంబంలో నన్ను చేర్చాడు. వాళ్ల అందరి మాటలు వింటుంటే నాకు బాధగా అనిపించింది. అందరూ మీలా ఎందుకు ఉండరో?” అన్నది.
“ఏయ్! ముందు కిందనుండి లే. . . అందరూ మరి నీలా ఎందుకుండరు? ఇవన్నీ జవాబు లేని ప్రశ్నలే” లేపి తన పక్కన కూర్చోబెట్టుకుంది. “ఏ ఇద్దరు కలిసి ఉండాలన్నా కొద్ది అడ్జస్ట్‌మెంట్ తప్పని సరి. అది మొగుడూ పెళ్ళాలే కావచ్చు. అత్తా కోడళ్ళే కావచ్చు. ఆఖరికి తల్లీ కూతుళ్ళైనా సరే, అక్కా చెల్లెళ్ళైనా సరే అన్నదమ్ములైనా సరే. ఒకరు ఏదైనా పొరపాటు చేస్తే అవతలి వాళ్ళకు పట్టించుకోని గుణమైనా ఉండాలి. లేదా అపారమైన ప్రేమైనా ఉండాలి. లేదా నొప్పించకుండా చెప్పగలిగే చాతుర్యమన్నా ఉండాలి. మరి ఇన్ని కలవాలంటే కష్టం కదా? ఇవన్నీ సాధారణంగా అన్ని కుటుంబాల్లో ఉండేవే. మనం అనుకున్నంత మాత్రాన ఏవీ మారవు. వెళ్ళి మొహం కడుక్కుని కాఫీ తాగు”.
“శోభనా! నువ్వే కాదు మేము కూడా అదృష్టవంతులమే” లేచి వెళ్తున్న కోడల్ని అపురూపంగా చూస్తూ అనుకుంది తులసి.
*****
రచన: ప్రభావతి పూసపాటి
“మనం నా పరీక్షలు   అయిపోయిన వెంటనే వూరు వెళ్లిపోదామే అమ్మమ్మ” కాలేజీ నుంచి వస్తూనే వత్తులు చేసుకొంటున్న కృష్ణవేణి  పక్కన కూర్చుని మెడ చుట్టూ చేతులు వేసి  భుజం మీద తలవాల్చి గారంపోతూ చెప్పింది స్నిగ్ధ. .
“ఏమి ఉన్నట్టు ఉండి  గాలి వూరు మీదకి మళ్లింది,  బావ ఏమైనా ఫోన్ చేశాడా? వత్తులు చేసుకొంటూనే అడిగింది.
అదేమీ లేదులే.  పరీక్షలు అయిపోయాక ఇంకా ఇక్కడ మనకి పనేమీ ఉందని అన్నాను అంతేలే, తాత ఎక్కడికి వెళ్లారు ? అంటూ కాళ్ళు కడుక్కునే నెపంతో  ఇంట్లోకి వెళ్ళిపోయింది.
కృష్ణవేణి  చేతులు యాంత్రికంగా వత్తులు చుడుతున్నాయ్ గాని మనసు చక్కర్లు కొడుతూ  గతంలోకి జారీ పోయింది.
*****
“కృష్ణవేణి  అమ్మాయి తయారు అయ్యిందా ?పెళ్ళివారు బయలుదేరినట్టు ఫోన్ వచ్చింది”.  కండువా తో పట్టిన చమట తుడుచుకొంటూ గదిలోకి వచ్చారు  సూర్యంగారు. “ఇదిగో అయిపోయింది.  మీరుకూడా కొంచెం మొహం కడుక్కొని రండి అంటూ తువ్వాలు తీసి ఇచ్చింది.
నెమలి కంఠం చీరలో,  మేడలో సన్నని గొలుసుతో,  చక్కని వాలుజడలో జాజుల తురిమి  చక్కగా ముస్తాబు  అయిన కూతురిని చూసి మురిసిపోయారు సూర్యంగారు.  డిగ్రీ పరీక్షలు రాసిన నీరజ తండ్రి మాటకి విలువ ఇచ్చి పై చదువులు చదవాలని వున్నా కృష్ణ మోహన్ తో పెళ్ళికి అంగీకరించింది. కృష్ణమోహన్ కి అమెరికాలో జాబ్ వచ్చిందని పెళ్లిచేసి పంపాలని వాళ్ళవాళ్ళు తొందరపడుతున్నారని   దగ్గర్లో వున్న ముహూర్తం నిర్ణయించి పెళ్ళికి ఒప్పించేసారు.
పెళ్లి,  అమెరికా ప్రయాణం అంతా ఒక కలలా జరిగిపోయింది. సంవత్సరం తిరగకుండానే కూతరు పురిటికి  ఇండియా వస్తోంది అన్న వార్త  తెలిసింది. అందరు పురిటికోసం తల్లితండ్రుల్ని అక్కడికి రమ్మంటారు కానీ తానే వస్తున్నట్టు నీరజ అన్నప్పుడు కూడా మనసు కీడు శంకించలేదు. పోనిలే పురుడు ఎక్కడైతేనేమి తల్లి పిల్ల క్షేమంగా ఉంటే అంతే చాలు అనుకొన్నది. కానీ స్నిగ్ధ పుట్టాక  నీరజ మళ్ళీ అమెరికా ప్రయాణం గురించి ప్రస్తావించలేదు.  కృష్ణమోహన్ తో కలిసి జీవించలేను, మా ఇద్దరివీ భిన్నమైన జీవితాలు, ఆలోచన ధోరణులు ఎంత రాజీపడి జీవితం సాగిద్దామని అనుకొన్న సాధ్యపడటం లేదు.  అందుకని కొన్నాళ్ళు ఈ ఆలోచనలకి,  ఆ వాతావరణానికి దూరంగా ఉంటే మనసు మారుతుంది అని చంటిపిల్లగా వున్న స్నిగ్ధ భాద్యత మా మీద ఉంచి చదువుకోడానికి పట్నం వెళ్ళింది.
కృష్ణమోహన్ కూడా  కొంత   కాలం  ఎడబాటు  మనుష్యులకు ఇతరుల మనసు  అర్థం చేసుకొనే అవకాశం ఇస్తుంది అని అనుకొని,  కొన్నాళ్ళు పంతం కొద్దీ, కొన్నాళ్ళు పని వత్తిడి వల్ల  ఇండియాకి రాలేదు.   ఈ లోపల   నీరజ తనని ఇష్టపడి,  తన సంగతి తెలిసి తనని కోరుకొంటున్న బెంగాలీ ప్రొఫెసర్ని పెళ్లిచేసుకొని వెళ్ళిపోయింది. తాము కుదిర్చిన సంబంధంలో ఇమడలేకపోయిన నీరజని,  ఇప్పుడు స్వతత్రంగా తన జీవితభాగస్వామిని ఎంచుకొని వెళ్లిపోయిన నీరజని కేవలం ప్రేక్షకులలాగే చూడగలిగారు  తప్పించి. , ఏది తప్పు ఏది ఒప్పు అని   చెప్పే పరిస్థితి ఎప్పుడో కోల్పోయారు. . విడాకుల పత్రం మీద సంతకం చేసే రోజున మాత్రం నీరజ మొదటిసారిగా తన మనసులోని మాటని తెలియపరిచింది. . “ఏ బంధం నిలబడటానికైనా ఇద్దరి వ్యక్తుల ప్రమేయం సమపాళ్లలో ఉండాలి, దానిని నిలబెట్టడానికి తగినంత సమయం కేటాయించాలి, ఇవి రెండు జరగాలి అంటే ముందు ఆ వ్యక్తి మీద సదభిప్రాయం కలగాలి, అది కలిగేలోపులే ఆ వ్యక్తి మీద వ్యతిరేక భావం వచ్చేసాయో. . . అంతే  ఇంక అతను  చేసిన ప్రతి పని,  మాట్లాడిన ప్రతిమాట ఆ అనుబంధం తెగిపోవడానికే దోహదం చేస్తాయి తప్ప కలసి బ్రతకడానికి సహాయపడవు.  బహుశా కృష్ణమోహన్ కి నాకు మధ్య అగాధం ఏర్పడటానికి ఇవే కారణమేమో,  బహుశా నేను తొందరపడ్డానేమో, కానీ ఇంక  అతనితో కలిసి ఉండటానికి నా   మనసు వ్యతిరేకిస్తోంది, అతను మంచివాడు కాదు అని నేను అనను కానీ నా మనసుకి నచ్చలేదు. ముందుగా విడాకులకు ఇష్టపడని కృష్ణ మోహన్ కూడా నీరజ భావాలకు ప్రాముఖ్యతని ఇచ్చాడు. ఇద్దరు వ్యక్తులు కలిసి ఉండటం అంటే ఒక ఇంట్లో ఉండటం కాదు, ఒకరి మనసులో ఒకరు ఉండటం. మనసులు కలవని మనువులు  సాగవు. నా అభిప్రాయం తీసుకోకుండా నా జీవితం లోనుంచి వెళ్లిపోతానని అనుకొన్న భావం నాకు బాధ కలిగించినా.  . నేను దానిని గౌరవిస్తాను. అని స్నిగ్ధని ఒకసారి ముద్దాడి నీరజ జీవితంలో నుంచి సజావుగా తప్పుకున్నాడు. ఆ తర్వాత ఇంకెప్పుడు అతని ప్రస్తావన గాని, అతని ఆనవాళ్లు గాని మళ్ళి ఇంట్లో వినపడలేదు, కనపడలేదు. మొదట  స్నిగ్ధని తనతో తీసుకొని వెళతాను అనుకొంది. కానీ కొన్నాళ్ళు కొత్తజీవితం ఎలావుంటుందో చూసి తీసుకు వెళదామనుకొంది. అప్పటికే దాదాపు 5 ఏళ్లుగా మా దగ్గర అలవాటు అయిపోయిన స్నిగ్ధ కూడా తల్లితో వెళ్లనని మారాము చేసింది. అప్పటినుంచి మేమే దానికి అన్నీ అయి పెంచాము. మేనమామ,  అత్తయ్య అలనాపాలనలో, వంశి సాంగత్యంలో  అన్ని మరిచిపోయి సంతోషంగా ఇన్ని ఏళ్ళు గడిచాయి. వంశికి స్నిగ్ధ అంటే ఇష్టమే.  వంశి ఎమ్మెస్సీ  అగ్రికల్చర్ చదివి తండ్రికి సహాయంగా ఊరిలోనే వుంటూ వ్యవసాయం చేసుకొంటున్నారు, ఈ పరీక్షలు అయిపోయాక సెలవుల్లో వాళ్ళిద్దరి పెళ్లి చేద్దామనుకొంటున్నారు, నీరజ విషయములో జరిగిన పొరపాటు స్నిగ్ధ పెళ్లి విషయములో జరగకూడదు భగవంతుడా నువ్వే కాపాడు” ఆఖరి మాటలు అనుకోకుండా బయటికి వినపడినట్టు వున్నాయి “ఎవ్వరిని కాపాడమని భగవంతుడిని అడుగుతున్నావు” బయటి నుంచి వస్తూ సూర్యంగారు అడిగారు”, లక్షవత్తుల నోము ఏమైనా చేద్దామనుకొంటున్నావా ఇన్ని వత్తులు చేసేసావు”  అడిగారు ఎదురుగా రాశిపోసి వున్నా వత్తులని చూస్తూ. . . . నిజమే ఆలోచనలో పడి చాలానే చేసేసాను పదండి మీకు మీ మనవరాలికి కాఫీ ఇస్తాను అని అంటూ  లోనికి నడిచారు కృష్ణవేణి.
” ఊరిమీద గాలి మళ్లింది మీ మనవరాలికి వెళ్లిపోదాము” అని అంటోంది ఇద్దరికీ కాఫీ ఇచ్చి కూర్చుంటూ చెప్పిందికృష్ణవేణి. “ఎమ్మా! ఇక్కడ ఉండి కంప్యూటర్ కోర్సెస్ నేర్చుకొంటానన్నావు కదా? ఏమైంది? లాలనగా అడిగారు.  “లేదు తాతయ్య మనఊరు వెళ్లిపోదాము మళ్ళి అదే పాట పాడింది” నువ్వు సరిఅయిన కారణం చెపితే అలాగే వెళ్లిపోదాము. నువ్వు ఎదో దాస్తున్నావు అనిపిస్తోంది ” తాత దగ్గర బాగా చనువు కొంచెం తడబడుతూ “ఈ మధ్య మా యూనివర్సిటీకి స్టూడెంట్ ఎక్స్చేంజి అనే ప్రొగ్రాము మీద విరించి అనే అతను US నుంచి  వచ్చాడు. మొదటి నుంచి నన్ను గమనిస్తూనే ఉండేవాడు. మంచివాడని అనిపించి మాట్లాడటం మొదలుపెట్టాను నెమ్మదిగా స్నేహం బాగానే కుదిరింది. నిన్న నన్ను ఇష్టపడుతున్నాను అన్నట్టు మాటల్లో తెలిపాడు, ఈ రోజు మ్యారేజ్  చేసుకోవాలని వుంది అని ప్రపోజచేశాడు. “మీకు ముందే చెపుదామనుకొన్నాను కానీ విరించి ఇలా ప్రపోజ్ చేస్తాడని ఊహించలేదు. నా అభిప్రాయం చెప్పే ముందు మిమ్మల్ని కూడా కలుస్తాను” అని అన్నాడు. నాకు ఏమి పాలుపోవటం లేదు తాత.  . ఇక్కడ ఉంటేనే ఈ ఇబ్బంది మనం మన ఊరు వెళ్లిపోదాము. అంటూ అక్కడినుంచి వెళ్ళిపోయింది.
స్నిగ్ధ చెప్పింది విని ఇద్దరు మాటలు రాని వాళ్ళల్లా ఉండిపోయారు. సూర్యంగారు తేరుకొని “వెళ్ళు అది ఏమి చేస్తోందో చూడు.  నేను ఆలా పార్క్ కి వెళ్లి వస్తాను” అని కండువా తీసుకొని వడివడిగా వెళ్లిపోయారు.
పార్క్ లో జనం చాల తక్కువ మంది వున్నారు. రేడియోలో నుండి పాత పాటలు నెమ్మదిగా వినిపిస్తున్నాయి.  . బెంచి మీద కూర్చున్నాక గాని గుండె వేగం తగ్గలేదు. స్నిగ్ధ మాటలు చెవిలో గింగురుమంటున్నాయి.  మొదట కొంచెం ఆవేశంగా అనిపించినా మళ్ళి ఇంకో సారి అతని మాటలు తలుచుకున్నాక కొంచెం ఆలోచింప చేసేలా చేసాయి.  అసలు విరించి అన్నదాంట్లో తప్పేమి వుంది. మనసులో మాట తెలిపాడు. స్నిగ్ధ అభిప్రాయం చెప్పక ముందే నన్ను కలుస్తాను అన్నాడు. ఇందులో తప్పు ఏముంది ?ఎందుకు విన్నవెంటనే కంగారుపడ్డాను. అసలు అతను ఎవరో, స్నిగ్ధ మీద అతనికి అంత అభిమానం ఇంత కొంచెం సమయంలో ఎలా కలిగిందో? కలిసి మాట్లాడితే తెలుస్తాయి కదా.   పిచ్చిపిల్ల స్నిగ్ధ.  . నేనే ఇంత కంగారుపడితే పాపం అది ఎంత గాభరా పడిందో.  . . నీరజ పెళ్లి తాలూకు   ప్రభావం  అందరి మనస్సులో బలంగా నాటుకుపోయింది ఫలితం పెళ్లి పదం  వింటే చాలు అందరం ఉలిక్కిపడుతున్నాము.  రేపు విరించిని కలుస్తాను రమ్మనమని చెప్పాలి అని అనుకొని స్థిమితపడి తేలికైన మనసుతో ఇంటికి వచ్చారు.
భోజనాల దగ్గర విరించిని కలుస్తాను అని స్నిగ్ధకి చెప్పి  పడుకోవడానికి వెళ్లిపోయారు కానీ స్నిగ్ధకి మాత్రం నిద్దర పట్టలేదు. చిన్నప్పటి నుంచి వంశి అంటే ఇష్టమే కానీ అది పెళ్లి అనే అనుబంధంగా మారేంత ఇష్టము లేదు కానీ అమ్మ చేసిన పనివల్ల అమ్మ తన కొత్త జీవితంతో  సంతోషంగానే వుంది కానీ,  బావని తప్పించి వేరేవారిని చేసుకొంటే   నా జీవితం కూడా అమ్మలా అయిపోతుందన్న అమ్మమ్మ భయం ఇంకో ఆలోచనకి తావి ఇవ్వటం లేదు. నిజానికి విరించి దగ్గరగా వున్నప్పుడు ఎదో తెలియని ఆత్మీయభావం కలుగుతోంది.  కానీ దానికి  పెళ్లి అని పదం ముడివేసి తొందరపడితే తన జీవితం ఎలా ఉంటుందో. వంశి కావాలి అనిపించటం లేదు అలాగని  విరించి వద్దు అనిపించటం లేదు. మానసిక అలజడితో తెల్లారిపోయింది.
సూర్యంగారు అందరికన్నా ముందే లేచి తయారై కూర్చున్నారు. స్నిగ్ధ పొద్దున్న లేచాక  కూడా “తాతయ్య మన ఊరు వెళ్లిపోదాము,  ఈ రోజు ఆఖరి పరీక్ష రాసి వస్తాను, రాత్రి కి బయలుదేరి వెళ్లిపోదాము”మళ్ళి విరించిని కలిస్తే మనసు అతని వైపే మొగ్గుచూపుతుందేమో అన్న సందేహంతో వద్దు అంది .  సూర్యంగారు మాత్రం విరించి తనని ఎందుకు కలుద్దామనుకొన్నాడో తెలుసుకొనే వెళ్ళాలి అని నిర్ణయించుకొన్నారు. “చూడమ్మా స్నిగ్ధ! విరించి కేవలం నీ నిర్ణయం తెలిపితే చాలు అని ఉండివుంటే ఎలా ఉండేదో. కానీ నీ నిర్ణయం తెలుసుకునే ముందే నన్ను కలుస్తాను అనటం,  అతని వ్యక్తిత్వం మీద గౌరవం ఏర్పడింది.  నాకు అతన్ని కలవాలని వుంది.  మీ పరీక్ష అయ్యాక నేను మీ యూనివర్సిటీకి దగ్గర వున్న కాఫీ షాప్ లో వెయిట్ చేస్తూ వుంటాను, టైం అవుతోంది ప్రశాంతంగా పరీక్ష రాయడానికి వెళ్ళు” అంటూ ఆశీర్వదించి వాకింగ్ కి వెళ్లిపోయారు.
*****
పరీక్ష రాసి వస్తుంటే కారిడార్ లో నుంచుని స్నిగ్ధ కోసమే వెయిట్ చేస్తునట్టు వున్నాడు విరించి. . చూస్తూనే హాయ్ అని పలకరించాడు.  రోజూ చూస్తూనే వున్నా ఈ రోజు కొత్తగా,  మరిమరి   చూడాలనిపించేలా వున్నాడు. “తాతగారు కలుస్తానన్నారా?  నేను రానా ?ఆయనే వస్తారా?”ఆత్రంగా అడిగాడు. “తాతాగారే వచ్చారు.  దగ్గర వున్నా కాఫీ షాప్  లో వెయిట్ చేస్తున్నారు.నెమ్మదిగా చెప్పింది స్నిగ్ధ.  “ఓహ్ అవునా!థాంక్ యు వెరీముచ్ అంటూ సంతోషంతో షేక్‌హాండ్ ఇచ్చాడు. స్నిగ్ధ తేరుకోనేలోపలే వడివడిగా కాఫీ  షాప్ వైపుకి వెళ్ళిపోయాడు.
కాఫీ షాప్ లో కూర్చున్న పెద్దాయన్ని తాతగారిగా   గుర్తుపట్టి దగ్గరగా వచ్చి “నమస్కారం తాతగారు నేను విరించిని “అంటూ ఎదురుగా వున్న కుర్చీలో కూర్చున్నాడు. చక్కని ప్యాంటు షర్ట్ లో,  మంచి క్రాఫ్ తో చక్కటి రూపంతో చాల అందంగా, హుందాగా వున్నాడు
“నువ్వు.  “ఎలా మాటలు కలపాలో తెలియక  సూర్యంగారు తడబడుతుంటే,  “ఇక్కడ కాఫీ చాల బాగుంటుంది తాతగారు.  వుండండి నేను ఆర్డర్ చెప్పి వస్తాను” అంటూ వెళ్లి రెండు పొగలుకక్కే కాఫీలతో వచ్చాడు.
“నా మాట మన్నించి వచ్చినందుకు చాల థాంక్స్ తాతయ్యగారు. నేను ఎవరినో మీకు తెలియదు కానీ మీ గురించి నాకు చాలా బాగా తెలుసు. నేను కృష్ణమోహన్ గారి కొడుకుని. అదే కన్న కొడుకుని కాదు.  . . “చెప్పుతూ తాతయ్యగారు ఏమంటారో అని అయన వైపు చూసాడు. కృష్ణ మోహన్ పేరు  దాదాపు చాల రోజుల తర్వాత వినపడిందేమో సూర్యంగారికి ఎలా రియాక్ట్ అవ్వాలో కూడా తెలియలేదు.
నీరజగారితో విడాకులు తీసుకున్నాక US తెరిగి వచ్చిన కృష్ణమోహన్ గారు దాదాపు జీవచ్ఛవంగా అయిపోయారు. అయన ప్రాణస్నేహితుడైన మా నాన్నగారు రోడ్ ఆక్సిడెంట్ లో చనిపోయారు. ఆ టైం లో నాకు మా అమ్మకి అండగా నిలిచారు. నీరజగారు  కృష్ణ మోహన్ గారి వ్యక్తిత్వంలో ఒక కోణం మాత్రమే చూడగలిగారు. కానీ మేము ఆయనలోని మరో కోణాన్ని చూసాము. ఆయనలోని మంచితనాన్ని చూడటానికి ప్రయత్నించకుండానే నీరజగారు అయన జీవితం నుండి నిష్క్రమించారు.  కానీ కృష్ణ మోహన్ గారు మాత్రం ఆవిడని తలచుకొంటూ. తనకి దగ్గర లేని కూతురిని మనసులోనే ప్రేమించుకొంటూ కాలం గడుపుతున్నారు. . అవును తాతగారు  కృష్ణ మోహన్ గారు నాకు తండ్రిలాంటి వారు. నాకు మా అమ్మకి కేర్ టేకర్   లా వుంటూ నన్ను  మంచి ప్రేమ ఆప్యాయతల   మధ్య పెంచారు. ఎన్నోసార్లు  స్నిగ్ధని ఇక్కడికి తీసుకు వచ్చేద్దామనుకొన్నారు కానీ ఏమి చెప్పి మిమ్మలిని, అమ్మమ్మగారిని ఒప్పించాలో తెలియక అయనలోనే మధనపడేవారు. .  టెక్నాలజీ పుణ్యమా అని నీరజగారి ఫొటోస్,  స్నిగ్ధ ఫొటోస్ పేస్ బుక్,  ఇంస్టాగ్రామ్ లోకృష్ణ మోహన్ గారితో  పాటు నేను కూడా   చూస్తూ పెరిగాను.  నీరజగారిని  తిరిగి అయన జీవితంలోకి తీసుకొని రాలేను. . . కానీ స్నిగ్ధని తిరిగి అయన దగ్గరికి చేర్చి కొంతైన అయన మనసుకి సాంత్వన చేకూర్చాలని నా అభిప్రాయం.   అంత మంచి తండ్రి ప్రేమ, ఆప్యాయతలకు దూరంగా పెరిగింది ఇన్నాళ్లు. . కనీసం మా పెళ్లి వాళ్ళిద్దరిని కలుపుతుంది అని  నా ఆశ.   స్నిగ్ధ నన్ను ఇష్టపడకపోతే ఇంతే నా అదృష్టం అనుకొంటాను కానీ.  నేను ఫలానా అని తెలిసాక వద్దు అనటం నేను భరించలేను. అందుకే ముందు మిమ్మలిని కలిసి నేనెవ్వరినో, కృష్ణమోహన్ గారు తాను కోల్పోయిన జీవితం తలచుకొంటూ ఎంత బాధపడుతున్నారో మీకు తెలియాలి.  మీ  ఆమోదంతోనే   మా పెళ్లి జరగాలి. . . నీరజగారి నిర్ణయంతో మీరు ఎంత మానసిక క్షోభ    అనుభవించారో. మా పెళ్లి జరిగి మీరు ఆ ఆవేదన నుంచి విముక్తి పొందాలని నా కోరిక.” చెప్పటం ఆపి తాతగారిని చూసాడు.
సూర్యంగారు  చెవులు రిక్కించి సానుకూలంగా వింటున్నారు.  ఇది నిజమా. . . . . ఇతను  కృష్ణ మోహన్ పెంపకంలో పెరిగాడా? ఎంత హుందాగా ఆలోచిస్తున్నాడు.  తనని పెంచిన మనిషి ఆంతర్యం గ్రహించి,  అతనిలో మేము చూడలేకపోయిన కొత్త కోణాన్ని మాకు చూపించి ఆ తండ్రికి కూతురి ప్రేమ అందచేయాలని తపిస్తున్నాడా. . అనుకోకుండానే లేచి విరించిని దగ్గరికి తీసుకొన్నారు.
తాతగారు పెదవి విప్పి ఏమి చెప్పకపోయినా అయన మనసు అర్థం అయ్యింది.  కృతజ్ఞతతో లేచి కాళ్లకి నమస్కరించాడు. విరించి ని లేవదీసి ఆప్యాయంగా గుండెలకి హత్తుకొన్నారు.  ఇన్నాళ్లు మనసు మోస్తున్న కొండంత బరువు తగ్గించటానికే విరించిని భగవంతుడే పంపించాడా అనిపించింది.
విరించి  భుజం మీద చెయ్యి వేసి నడిచి వస్తున్న తాతగారిని  చూస్తుంటే స్నిగ్ధ మనసు సంతోషపడింది. . . . తానూ కోరుకొన్నది కూడా ఇదేనేమో. . . .
*****
అమ్మమ్మ కూడా విరించిని కలిసి చాల సంతోషించింది.  భోజనం చేసి వెళితేగాని అమ్మమ్మ విరించిని వదిలిపెట్టలేదు. కొద్దిపాటి పరిచయానికి చాలా ఆత్మీయభావం   కలిగింది. మంచి అబ్బాయిలా వున్నాడు అని అమ్మమ్మ మురిసిపోయింది. తాను చెప్పవలసిన విషయం తేలికగానే అంగీకరిస్తుంది అని  సూర్యంగారికి అనిపించింది. రాత్రి ఏమి చెప్పారో గాని పొద్దున్న కృష్ణవేణి  స్నిగ్ధని దగ్గరికి తీసుకొని  విరించి విషయము అంతా చెప్పి”భగవంతుడు ప్రతి మనిషికి చేసిన తప్పు సరిదిద్దుకోవడానికి ఒక అవకాశం ఇస్తాడు. బహుశా మా విషయములో నీరజ చేసిన తప్పుకి సరిదిద్దుకొనే అవకాశం విరించి రూపంలో పంపించాడేమో. మావయ్య వాళ్లతో మేము మాట్లాడతాము,  నీకు కూడా విరించి ప్రతిపాదన నచ్చితే నీ అంగీకారం  తెలుపు “అంటూ నుదిటి పై ముద్దు పెట్టి తన అంగీకారం తెలిపింది.  నీరజ కూడా విరించి చెప్పిన  విషయము విన్నాక పెద్దగా అభ్యంతరం ఏమి చెప్పలేదు
స్నిగ్ధకి  తండ్రి  కృష్ణమోహన్  అని  తెలుసు గాని  అయన గురించి ఏమి తెలియదు. ఇంట్లో కూడా ఎవరు ఆ విషయము ప్రస్తావించేవారు కాదు. భర్తగా అయన పాత్ర నిర్వహించటంలో సఫలీకృతులు కాలేకపోయారేమో, అంతమాత్రాన అయన చెడ్డ వ్యక్తి అని నిర్ధారించటం సబబు కాదేమో. . . విరించి మాటలు వింటూ ఉంటే అంత వున్నత మనస్తత్వం వున్న వ్యక్తి తన తండ్రి అనే భావం ఎందుకో మనసు  సంతోషపడేలా చేస్తోంది. . అంతేకాదు అలాంటి మనిషిని ఎప్పుడు చూద్దామా అనిపిస్తోంది. . . .
ఊరినుండి అత్తయ్య మావయ్య వంశి వచ్చారు. వంశి,  విరించి ఇద్దరు తొందరగానే ఒకరితో ఒకరు కలిసిపోయారు. నీరజకి  కూడా విరించి చాలా నచ్చాడు.   పెళ్ళికి  ముహూర్తం పెట్టేసారు.  స్నిగ్ధకి జరుగుతున్నది అంతా కలలా అనిపిస్తోంది.
కృష్ణమోహన్ గారిని రిసీవ్  చేసుకునేందుకు అందరు ఎయిర్ పోర్ట్   కి  కారుల్లో  బయలు దేరారు
తండ్రిని చూసే ఆ క్షణం ఎలా ఉంటుందో అన్న భావం  విరించి కి దగ్గరికి జరిగేలా చేసింది.   తన ప్రేమ తో పాటు తండ్రి ఆప్యాయతని కూడా అందిస్తున్న విరించి మీద ప్రేమ రెట్టింపు అయ్యింది. ఇంత ప్రేమ,   ఆప్యాయత ఒకేసారి తనకి దొరికేలా చేసిన విరించి  గుండెల మీద  కృతజ్ఞతతో తల ఆనించింది.  వాటికి నువ్వు హక్కువున్నదానివి అన్నట్టు భరోసా కల్పిస్తూ దగ్గరికి తీసుకొన్నాడు.  . . .  స్నిగ్ధ  మనసు వేగంతో పోటీపడుతూ  కారు వేగంగా  ఎయిర్ పోర్ట్ వైపుకి పరుగులు తీసింది.
*****************

రచన: జి.వి.ఎల్ నరసింహం
“కామూ, ఓ మెత్తని గుడ్డ…, పాతది…,ఏదైనా ఉందా.”  పీపుల్స్ బేంకులో, ఉన్నతాధికారిగా పనిచేసి, ఇరవై మూడు సంవత్సరాల క్రితం, రిటైరయిన విశ్వనాధం, వంటింట్లోని భార్యకు వినిపించేటట్లు, వేసిన కేక.
“వాటికేం భాగ్యం. మీవే ఉన్నాయి. నిన్న, స్టీలు గిన్నెలు వాడు పుచ్చుకోనివి, ఒకటో, రెండో, పాత పంచలు. ఇంతకూ, దేనికేమిటి.” కామాక్షి, ప్రశ్నను జోడించి ఇచ్చిన జవాబు.
“ఈ ఆల్బమ్స్ అన్నీ ధూళి పట్టిపోయేయి. వాటిలో చాలా పాత ఫోటోలు కూడా ఉన్నాయి. కొన్ని ఒకదానికొకటి అంటుకుపోయేయి కూడా. జాగ్రత్తగా శుభ్రం చెయ్యాలి. చెయ్యి తీరుబాటయితే, నువ్వు కూడా సాయం చెయ్యాలి.”
‘‘సరే, అందాక మీరు పని ప్రారంభించండి. ఓ అర గంటలో, నేను వస్తాను.” అని హామీ ఇస్తూ, “సీతాలూ, అటక మీద, పాతబట్టల మూటలో, అయ్యగారి పాత పంచలుంటాయి, వాటిలో ఒకటి అయ్యగారికియ్యి.”  అని, దగ్గరలో తడి గుడ్డ పెడుతున్న, పనిపిల్లకు పురమాయించింది, కామాక్షి.
కామాక్షికి, చెయ్యి తీరుబాటయింది. వృద్ధ దంపతులిద్దరూ, ఆల్బమ్సుని సున్నితంగా శుభ్రపరచడంలో నిమగ్నులయ్యేరు.
ఇంతలో, ప్రక్కనే  ఉన్న సెల్ ఫోను మ్రోగింది.
“మీకేదో ఫోను వస్తోంది. చూడండి. ఈ లోగా, నేను టీ చేసి తెస్తాను.” అంటూ, కామాక్షి వంటిల్లు చేరుకొంది.
విశ్వనాధం ఫోను సంభాషణ ముగిసింది.
టీకోసం ఎదురు చూస్తున్న భర్తకు, టీ మగ్గు అందిస్తూ, “ఎవరండీ, ఆ ఫోను.” అడిగింది, భార్యామణి.
“మన ఎదురుగా మారుతీలో ఉంటున్న, పద్మనాభయ్యగారు.”
“ఏమిటంటారు”
“రేపు ఉదయం, ఎనిమిదీ ఇరవైకి, వాళ్ళ నీరజని పెళ్లికూతురుని చేస్తారట. మన ఉభయుల్నీ తప్పక వచ్చి, ఆశీర్వదించమన్నారు. రేపు, మన breakfast, lunch, వాళ్ళ ఇంట్లోనే అని మరీ, మరీ, చెప్పేరు. నీకు కూడా, గాయత్రిగారు ఫోను చేసి చెప్తారన్నారు.”
“Thank God, రేపు నాకు వంట పని తప్పిందన్నమాట.” పెద్ద రిలీఫ్ ఫీలవుతూ, మరో సిప్, టీ తీసుకొంది, కామాక్షి.
“కామూ, వాళ్ళ గెస్ట్సుకి, మనవి రెండు బెడ్ రూమ్స్ ఇస్తామన్నాం. ఆ రెండిటిని, ఎల్లుండికల్లా రెడీ చెయ్యమని, సీతాలుకి చెప్పేవా.” విశ్వనాధం ఎంక్వైరీ.
“సీతాలుకి చెప్పేనండీ. రేపు సాయంత్రం చేసీస్తానంది.”
ఇంతలో, వాచ్మెన్ అచ్చయ్య, బెల్లు కొట్టి, లోపలికి ప్రవేశించి,
“అయ్యగారండీ, ఎల్లాజీకి సెప్పేను.  రేపొచ్చి, ఏసీలు, ఫేన్లు, చెక్ సేస్తానన్నాడు.”అని వినయంగా చెప్పి, దంపతులిద్దరి దగ్గరా, శలవు తీసుకొన్నాడు.
అచ్చయ్య నిష్క్రమించగానే, దంపతులిద్దరూ మళ్ళీ పనిలో నిమగ్నమయ్యేరు. కామాక్షి, మరో ఆల్బం శుభ్రం చెయ్యడానికి తీస్తూంటే, అందులోనుండి కొన్ని ఫోటోలు నేల జారేయి. వాటిని ఒక్కొక్కటిని జాగ్రతగా ఏరి, ఒక చోట పెడుతూ, “ఈ ఫోటోలన్నీ, కలసిపోయేయండి. మళ్ళీ, ఆర్డర్లో పెట్టాలి.” అని, భర్త దిక్కుగా చూసింది.
“వాటిని, ఇలా తీసుకురా.” అని, భర్త చెప్పడంతో, కామాక్షి ఆ ఫోటోలను, శ్రీవారికి అందించి, తనూ ఆయన ప్రక్కకు చేరింది.
విశ్వనాధం, ఆ ఫోటోలను ఒక్కొక్కటి, పరీక్షగా చూస్తూ, “కామూ, ఇవన్నీ, మన హానీమూన్ ట్రిప్కు లోనివి.” అని, ప్రతీ ఒక్క ఫోటోని ఐడెంటిఫై చేస్తూ, వాటిలోని విశేషాలను, భార్యతో బాటు, నెమరువేసుకొన్నాడు.
భర్త చూస్తున్న ఫోటో నొకదానిని, తనూ దీక్షగా చూస్తూ, “ఇదెక్కడిదండీ” అని, కుతూహలంతో అడిగింది, కామాక్షి.
“కామూ, మరచిపోయేవా. ఇది, రాజస్థాన్ జైపూరులోని, జల్ మహల్.”
“ఆ, జ్ఞాపకమొచ్చింది. జైపూర్ చాలా అందమైన సిటీ గదండీ.” అని, జైపూర్ అందాన్ని పొగుడుతున్న భార్యకు, మరో ఫోటో చూపిస్తూ,
“కామూ, ఇదెక్కడిదో చెప్పగలవా.”అని, స్కూల్లో టీచరు, స్టూడెంటుకు వేసిన ప్రశ్నలా అడిగేడు విశ్వనాధం, భార్యామణిని.
“ఇదీ, జైపూరులోనిదే, సిటీ పేలెస్ కదండీ. ఎన్నిమార్లో చూసేం. ఇక్కడే కదా, ఒక తెలుగు సినిమా షూటింగు చూసేం.” అని, ధైర్యంగా కరెక్ట్ ఆన్సర్ చెప్పిన విద్యార్థిలా, ముఖం పెట్టింది, కామాక్షి.
దీక్షగా, జైపూరులోని పాత ఫోటోలు చూస్తూ, జ్ఞాపకాల బాటలో, ఉభయులూ, సుమారు ఐదు దశాబ్దాల వెనుక, తాము నివసించిన జైపూర్ చేరుకొన్నారు.
ఆనాటికి, విశ్వనాధానికి  ఆరునెలల క్రిందటే పెళ్లయింది. పీపుల్స్ బేంకులో, పెర్సొనెల్ ఆఫీసరుగా సెలెక్ట్ అయ్యేడు. బేంకు రీజినల్ ఆఫీసులో చేరడానికి, భార్యతో బాటు, తల్లిదండ్రులు, పెళ్లీడు చెల్లెలితో, ఓ సుముహూర్తాన్న, రాజస్థాన్ రాజధాని, జైపూరులో అడుగు పెట్టేడు. అదే ఆఫీసులో, పనిచేస్తున్న, ఓ కన్నడ ఆఫీసరు శేఖర్, విశ్వనాథం రాకను ముందుగా తెలుసుకొని, అతన్ని రైల్వే స్టేషనులో రిసీవ్ చేసుకొన్నాడు. ఆఫీసుకు దగ్గరలో, తన ఇంటికి ప్రక్కనే, విశ్వనాధం నివాసం కోసం, ముందుగా ఏర్పాటు చేసిన ఇంటికి  తీసుకెళ్ళేడు. కేరళకు బదిలీ అయిన, ఓ మలయాళీ ఆఫీసరు వద్ద, అతను వాడిన రుబ్బురోలు, విశ్వనాధం కోసం కొని ఉంచేడు. ఇంట్లో ప్రవేశించగానే, వంటింట్లో, రుబ్బురోలుని చూడగానే, విశ్వనాధం తల్లి, లక్ష్మమ్మ ముఖం చేటంతయి, “నాయనా, పెద్ద బెంగ తీరింది.” అని కొడుకు భుజం తట్టింది.
విశ్వనాధం కుటుంబానికి, ఊరు కొత్త. భాష రాదు. ఇరుగు పొరుగు, తెలుగు వాళ్ళెవ్వరూ లేరు. ప్రక్కనే ఉన్న, శేఖరుకు, అతని భార్యకు, తెలుగు రాదు. విశాఖపట్నంలో లాగ, తమంత తాము, బజారుకెళ్లి, కావలిసిన వస్తువులు, కూరలు, కొనుక్కోగలిగే పరిస్థితి లేదు. దానితో, భారమంతా తన మీదే పడడంతో, విశ్వనాధం ఆఫిసులోని సహచరులు, ముఖ్యంగా శేఖరునుండి, బజారుకు వెళ్లే దారులు, ఏ వస్తువులు ఎక్కడ దొరుకుతాయో, సమాచారాన్ని సేకరించడం మొదలు పెట్టేడు. వారి సలహాతో, ఒక వెస్పా స్కూటరు కొనుక్కున్నాడు. ఆఫీసు నుండి రాగానే, స్కూటరు మీద బజారుకెళ్లి, కావలిసినవి కొనుక్కోడానికి, క్రమంగా అలవాటు  పడ్డాడు.
లక్ష్మమ్మగారికి, కుంకుడుకాయలతో తలంటుకోవడం అలవాటు. ఊరునుండి తెచ్చుకొన్న వాటి, స్టాకు అయిపోవడంతో, ఒక సాయంత్రం, బజారుకెళుతున్న కొడుకుని, కుంకుడుకాయలు తెమ్మని, ఆవిడ పురమాయించింది. విశ్వనాధం విశ్వప్రయత్నం చేసేడు. బజారులో, కిరాణా దుకాణాల్లో ఎక్కడా దొరకలేదు. నిజానికి, విశ్వనాధానికి, కుంకుడుకాయల్ని హిందీలో ఏమిటంటారో తెలీదు. తన విఫల ప్రయత్నాలు, తల్లికి విన్నవించుకున్నాడు. నువ్వు సరిగ్గా ప్రయత్నించి ఉండవని, కొడుకుమీద  ఆవిడ చికాకు పడ్డాది. అదృష్ట వశాత్తు, డబ్బాలో రెండు కుంకుడుకాయలు మిగిలి ఉన్నాయి. వాటిలో ఒకదానిని, ప్రక్కింట్లో ఉన్న శేఖరుకు చూపించి, తన ప్రయత్నాలు అతనికి వివరించి, అవెక్కడ దొరుకుతాయని, అతణ్ణి అడిగేడు. చిన్న చిరునవ్వుతో, అవి కిరాణా దుకాణాలలో దొరకవని, వాటిని హిందీలో, రీటాఫల్ అంటారని, అవి కేవలం డ్రై ఫ్రూట్స్ దుకాణాల్లోనే దొరుకుతాయని, శేఖర్  చెప్పడంతో, ‘బ్రతుకు జీవుడా’అని, బజారుకెళ్లి, వాటిని సేకరించి, వినయంగా తల్లికి సమర్పించుకున్నాడు, పుత్రరత్నం. ‘
“నేను అన్నానా. నువ్వు సరిగ్గా ప్రయత్నించి ఉండవని. ఆ దుకాణం జ్ఞాపకముంచుకో. మళ్ళీ అవసరమయినప్పుడు, వెతుక్కోనఖర్లేదు” అని సంతోషంగా కుంకుడుకాయల పొట్లం అందుకొంటూ, కుమారుడికి హితబోధ చేసింది, లక్ష్మమ్మ.
కొత్తగా పెళ్లయిన విశ్వనాధానికి, శ్రీమతిని స్కూటరు వెనుక కూర్చోబెట్టుకొని, ఆమె సున్నితమైన చేతులు, అతని నడుముని బిగించి, గిలిగింతలు పెడుతూంటే, వర్ణింపలేని తీపితనాన్ని చవి చూస్తూ, పింక్ సిటీ అందాలిని తిలకించాలని కోరిక. కానీ, ఆ సరదా తీరడం లేదు. కారణం, రోజూ తను ఆఫీసునుండి ఇంటికి చేరుకొనే వేళకు, కామాక్షి రాత్రి భోజనం తయారీలతో బిజీగా ఉంటుంది. ఆ సమయంలో, బజారులో ఏదేనా పనిబడితే, తనొక్కడే వెళ్తూంటాడు. ఆదివారాలు, ముఖ్యమైన బజారులన్నీ మూయబడి ఉంటాయి. అదీకాక, తామిద్దరే తిరగడానికి వెళితే, తల్లి, చెల్లెలు, ఎలా స్పందిస్తారో అనే భయం వెనకాడుతుంది.
ఒక సాయంత్రం, విశ్వనాధం ఆఫీసునుండి వచ్చి, కుర్చీలో ఆసీనుడై, జోళ్ళు విప్పుకొంటూ, దగ్గరలోనున్న తల్లితో, “అమ్మా, ఇవాళ ఒక తెలుగాయనని కలిసేను. ఆఫీసు పని మీద, మధ్యాహ్నం, మా M.I.Road branchకి వెళ్ళేను. అక్కడ, మేనేజర్ గారి ఛాంబరులో, వినోద్ రెడ్డి గారని, ఒక తెలుగాయనని కలిసేను. ఆయన ఇరవై ఏళ్ళనుండీ, మా బేంకు కష్టమరట. ఆర్మీలొ రిటైరయ్యాక, ఈ ఊళ్ళో స్థిరబడ్డారట. ఎక్సపోర్ట్స్ బిజినెస్ చేస్తున్నారు. ఎల్లుండి ఆదివారం, మనందరినీ వాళ్ళింటికి బ్రేక్ఫాస్ట్ కి ఇన్వైట్ చేసేరు. ఆయనే కారులో వచ్చి,  మనని పిక్ అప్ చేసుకొంటానన్నారు.” అని, సంతోషం వ్యక్తబరుస్తూ చెప్పేడు.
“ఈ ఊళ్ళో, ఎన్నాళ్ళనుండో ఉన్నారంటున్నావు. వాళ్ళని కలిస్తే, మనకు కావలిసిన చాలా విషయాలు తెలుసుకోవచ్చు.” అని, వాళ్ళని కలియడానికి, ఉత్సాహం కనబరిచింది, లక్ష్మమ్మ.
“వాళ్ళ ద్వారా, మనకి మరికొన్ని తెలుగు కుటుంబాలతో పరిచయమవుతుంది.” వంట చేస్తూ, ఒక చెవి ఇటు పారేసిన, కామాక్షి స్పందన.
ఆదివారం ఉదయం, రెడ్డిగారు విశ్వనాధం ఇంటికి వచ్చి, అతిథుల్ని స్వయంగా కారులో తన ఇంటికి తీసుకెళ్ళేరు. రెడ్డిగారి భార్య ఇందిర, ఇడ్లీలు, వడలు, సాంబారు చట్నీలతో, బ్రేక్ఫాస్ట్ అమర్చింది.
ఇడ్లీలు తింటూ, “ఇందిరగారూ, ఇడ్లీలు చాలా మృదువుగా ఉన్నాయండి. ఈ ఊళ్ళో ఇడ్లీ రవ ఎక్కడ దొరుకుతుందండీ.” అని, సమాచార సేకరణ మొదలు పెట్టింది, లక్ష్మమ్మ.
“అమ్మగారూ, ఈ ఊళ్ళో ఇడ్లీరవ దొరకదండి. రామనాధం అని ఒక మలయాళీ ఆయన, ఢిల్లీ నుండి మనకు కావలిసిన వస్తువులు తెచ్చి అమ్ముతూంటాడండి. ఇడ్లీరవ, కాఫీపొడి, అప్పడాలు, త్రివేణీ వక్కపొడి, తెలుగు మేగజీన్లు, ఇంకా మనకి కావలిసినవన్నీ, ఢిల్లీ నుండి తెచ్చి అమ్ముతాడండి.” అని, అతి విలువైన సమాచారాన్ని, లక్ష్మమ్మకు అందజేసింది, ఇందిర.
“విస్సూ, ఆయన దుకాణం అడ్రస్ నోట్ చేసుకో నాయనా.” వడలు తింటున్న నారాయణమూర్తి, కొడుకు విశ్వనాధానికి, సలహా ఇచ్చేడు.
“ఆయనకు, వేరే దుకాణం లేదండి అయ్యగారూ. ఆయనే, ఇళ్లకు వెళ్లి, డెలివర్ చేస్తాడు. ఈవేళ సాయంత్రం మన ఇంటికి అప్పడాలు పట్టుకు వస్తాడు. అప్పుడు, మీ ఇంటికి అతనిని పంపిస్తాను.” అని హామీ  ఇచ్చింది, ఇందిర.
“చాలా థేంక్సండీ. మా మామగారికి, త్రివేణి వక్కపొడి బాగా అలవాటు. ఆయనకు, ప్రోబ్లెం ఉండదు,” కామాక్షి  ఇందిరకు ధన్యవాదాలు చెప్పుకొంది.
సరదాగా ఖబుర్లు చెప్పుకొంటూ, ఓ రెండు గంటలు గడిపి, విశ్వనాధం కుటుంబం గృహోన్ముఖులయ్యేరు.
ఒక రోజు సాయంత్రం, చెల్లెలు జానకిని స్కూటరు వెనుక కూర్చోబెట్టుకొని, కూరల బజారుకు బయలుదేరేడు, విశ్వనాధం. జానకి, తొలిసారిగా స్కూటరు వెనుక కూర్చుని, బజారుకు వెళుతున్నాది. సరదాగా, ఏవో ఖబుర్లు చెప్పుకొంటూ, ఇద్దరూ వెళ్తూండగా, ట్రాఫిక్ సిగ్నల్స్ దగ్గర రెడ్ లైట్ రావడంతో, విశ్వనాధం స్కూటరుని ఆపేడు. కొద్ది సేపట్లో గ్రీన్ లైట్ రాగానే, వాహనాన్ని కూరల బజారు దిక్కుగా, ముందుకు పోనిచ్చేడు. ముందున్న వాహనాలిని తొందరగా పోనివ్వమని తెలియజేస్తూ, హోరెత్తుతూ మ్రోగుతున్న కారుల హారన్సులో, చెవులు చిల్లులు బడుతున్నాయి. ఆ రణగొణ ధ్వనిలో, కూరల బజారు చేరుకోగానే, విశ్వనాధం స్కూటరును ఆపి, హెల్మెట్ తీస్తూ, “చెల్లీ, కూరల బజారు వచ్చేసిందమ్మా, దిగు.” అంటూ,  చెల్లెలు దిగితే, స్కూటరుకు స్టేండు వేసి, లాక్ చేద్దామని, వెనక్కి తిరిగేడు. ఒక్కసారిగా హతాశుడయ్యేడు. వెనకన చెల్లెలు కనబడ లేదు. గాభరా బడుతూ, జానకీ, జానకీ.” అని కేకలు వేస్తూ, నలుదిక్కులా, పరుగులెత్తి చూస్తూ, మళ్ళీ స్కూటరు దగ్గరకు వచ్చేడు.   చెల్లెలు కనపడకపోవడంతో, బెంబేలెత్తి, దగ్గరలోనున్న వాళ్లందరినీ, తన చెల్లెలిని చూసేరా, అని ఆందోళనతో అడుగుతూంటే, వారిలో ఒక పెద్దాయన, చీకటి పడకుండా పోలీస్ స్టేషనులో రిపోర్ట్ ఇమ్మని, సలహా ఇచ్చేడు. ఆ సలహా పాటించి, విశ్వనాధం దగ్గరలోనున్న పోలీస్ స్టేషన్ చేరుకొని, రిపోర్ట్ ఇచ్చేడు. ఎలాగయినా, తొందరగా చెల్లెలి జాడ కనుక్కోమని, ఆఫీసరుని ప్రాధేయపడ్డాడు. ఆయన, అన్ని ప్రయత్నాలు వెంటనే చేస్తామని హామీ ఇస్తూ, విశ్వనాధాన్ని ధైర్యంగా ఉండమని సలహా ఇచ్చేడు. విశ్వనాధానికి, ఓ ప్రక్క చెల్లెలి జాడ కోసం ఆందోళన, మరో ప్రక్క, చెల్లెలు లేకుండా ఇంటికి ఎలా వెళ్లగలననే, భయం, మతి స్థిమితం లేకుండా చేసేయి.
పరిస్థితి చెయ్యిదాటిపోకుండా చూడాలని, పోలీసు ఆఫీసరు విషయాన్ని కమిషనరు ఆఫీసుకు తెలియజేసి, వారి సహాయం కోరేడు. వెంటనే, వారు రంగం లోకి దిగేరు. నగరంలోని అన్ని పోలీసు స్టేషన్లకు వివరాలిచ్చి, ఎలర్ట్ చేసేరు. జైపూర్ నుండి బయటకు వెళుతున్న ప్రతీ వాహనాన్ని, ముఖ్యంగా ట్రక్కులను థరోగా ఛెక్  చెయ్యమని, ఆర్డర్స్ పాస్ చేసేరు. నగరంలోని అన్ని హాస్పిటల్సుకు, జానకి వివరాలిచ్చి, ఏక్సిడెంటు కేసు ఏది వచ్చినా, వెంటనే  తెలియబరచమని, మెసేజ్ ఇచ్చేరు. ఒక ప్రక్క సూర్యాస్తమయి, చీకటి బడుతోంది. చెల్లెలి జాడ తెలియక, విశ్వనాధం దిక్కుతోచని స్థితిలో, కృంగిపోతున్నాడు. అది గమనించిన, పోలీసు ఆఫీసరు, కమిషనరు ఆఫీసు వారు చేబట్టిన చర్యలను వివరించి, త్వరలోనే తన చెల్లెలి జాడ తెలుస్తుందని, మరోసారి ధైర్యం చెప్తూ, విశ్వనాధం వెన్ను తట్టేడు.
దిక్కు తోచని స్థితిలోనున్న విశ్వనాధం, నువ్వే దిక్కని, ఏడుకొండలవాడిని మ్రొక్కుకొన్నాడు. చెల్లెలి జాడ వెంటనే తెలిస్తే, చెల్లిలితోబాటు, దర్శనం చేసుకొంటానని స్వామిని వేడుకొన్నాడు. ఇంతలో, పోలీస్ స్టేషనులో ఫోను మ్రోగింది. S.M.S. హాస్పిటలునుండి వచ్చింది. ఏక్సిడెంటు కేసొకటి, తమ హాస్పిటలులో అప్పుడే ఎడ్మిట్ అయిందని, వ్యక్తి, సుమారు ఇరవై ఏళ్ళున్న అమ్మాయని, ఆ అమ్మాయి రోడ్డు వెంబడి నడూస్తూంటే, శరవేగంతో మోటారు సైకిలుపై పోతున్న, ఇద్దరు వ్యక్తులు వెనుకనుండి ఆమెను ఢీకొని, తప్పించుకు పోయారని, ఆ సమయంలో, ఎదురుగా కారులో వస్తున్న ఒక జంట, అది గమనించి, రక్త స్రావం, గాయాలతో, రోడ్డు ప్రక్కన పడి ఉన్న, ఆ అమ్మాయిని, త్వరగా తమ హాస్పిటలులో  చేర్పించి వెళ్లిపోయారని, అమ్మాయి వివరాలు మరేమీ తెలియవని, హాస్పిటలు వారు సమాచారం అందజేసేరు. వెంటనే, హుటాహుటిన పోలీసు ఆఫీసరు, విశ్వనాధం, S.M.S. హాస్పిటలు చేరుకొన్నారు. ఏక్సిడెంటు పాలయిన అమ్మాయిని చూడాలని, హాస్పిటలు అధికారులను కోరేరు. ఆ అమ్మాయి, ఎమర్జన్సీ రూములో ఉందని, స్టిచెస్ వేస్తున్నారని, ఆ సమయంలో, బయటవారినెవ్వరిని లోపలకు అనుమంతించరని, అందుచేత,  వేచి ఉండాలని చెప్పడంతో, తప్పనిసరై, ఎమర్జన్సీ రూము బయట, గది తలుపులు ఎప్పుడు తెరుస్తారా అని, వేయికళ్లతో  ఆ ఇద్దరూ ఎదురు చూడసాగేరు.
ఎనర్జెన్సీ రూము తలుపులు తెరువబడుతున్నాయి. ఇద్దరు నర్సులు, స్ట్రెచ్చరును జాగ్రత్తగా బయటకు తెచ్చే ప్రయత్నం చేస్తున్నారు. అది గమనించిన, విశ్వనాధం, పోలీసు ఆఫీసరు, శరవేగంతో అక్కడకు చేరేరు. విశ్వనాధం, అతృతతో అమ్మాయి ముఖం చూసే ప్రయత్నం చేస్తూంటే, స్ట్రెచ్చరుకు అడ్డుగా రావద్దని, నర్సులు సౌంజ్ఞ చెయ్యడంతో, ప్రక్కకు తప్పుకున్నాడు. స్ట్రెచర్ పూర్తిగా బయటకు వచ్చింది. విశ్వనాధం, అమ్మాయిని దగ్గరగా చూడడానికి వీలు కల్పిస్తూ, నర్సులు స్ట్రెచ్చరును ఆపి ఉంచేరు. అమ్మాయి ముఖాన్ని, విశ్వనాధం దగ్గరగా పరికించి చూసేడు. తల అడ్డంగా ఊపుతూ, ప్రక్కనే ఉన్న పోలీసు ఆఫీసరు ముఖంలోకి చూస్తూ, ఆ అమ్మాయి తన చెల్లెలు కాదని నిర్ధారణ చేస్తూ, పెదవి విరిచేడు. కథ మళ్ళీ ముందుకు రావడంతో, పోలీసు ఆఫీసరుతో బాటు, పోలీసు స్టేషను చేరుకొన్నాడు.
విశ్వనాధానికి, మళ్ళీ నిరీక్షణ ప్రారంభమయింది. ఇంతలో, టెలిఫోను మ్రోగింది. ఆఫీసరు ఎత్తుకున్నాడు. కమిషనరు ఆఫీసునుండి వచ్చింది. తాజా పరిస్థితిని విశ్లేషించి, జానకి జాడ తెలుసుకోడానికి, వెంటనే రెండు సెర్చ్ టీమ్సుని, నగరంలో నలుదిక్కులా పంపడానికి, ప్రణాళిక సిద్దమయిందనీ, ఒక టీముతో విశ్వనాధాన్ని పంపడానికి, మరో టీముకి, జానకి ఫోటో ఇచ్చి పంపడానికి నిర్ణయమైందనీ, అంచేత, విశ్వనాధాన్ని వెంటనే ఇంటికి వెళ్లి, జానకి ఫోటో ఒకటి తెమ్మని చెప్పమనీ, సందేశం వచ్చింది. ఆ విషయం, పోలీసు ఆఫీసరు విశ్వనాధానికి చెప్పేడు. పెళ్లి సంబంధాల ప్రయత్నంలో, ఈ మధ్యనే తీయించిన ఫోటోలు ఉండడం మూలాన్న, విశ్వనాధానికి సమస్య లేకపోయింది.  సమయం కలసి వస్తుందని, విశ్వనాధాన్ని తన జీపులో కూర్చోబెట్టుకొని, ఆఫీసరే స్వయంగా విశ్వనాధం ఇంటికి బయలుదేరేడు. చెల్లెలు లేకుండా, ఇంట్లో ఎలా అడుగు పెట్టడమా అని తలచుకొంటూ, భయంతో బితుకు బితుకుమని, జీపులో కూర్చున్నాడు, విశ్వనాధం. ‘చెల్లేదిరా’ అని ఇంట్లోవాళ్ళడిగితే, సమాధానం ఏమిటి చెప్పడమా అని, అయోమయ పరిస్థితిలో నుండగా, జీపు ఇల్లు చేరుకొంది.
ఇల్లు చేరుకొన్న విశ్వనాధం, బెల్లు వేసేడు. తలుపులు తెరవబడ్డాయి. విశ్వనాధం నిర్ఘాంతపోయేడు. కలా, నిజమా, అని ఆశ్చర్యపోయేడు. కారణం. ఎవరి జాడ తెలియక, తను వర్ణింపతరము కాని ఆందోళన పడుతున్నాడో, ఎవరి జాడకై, తాను విశ్వప్రయత్నాలు చేస్తున్నాడో, ఆ వ్యక్తే, సాక్షాత్తు తన ఎదురుగా ఉన్న వ్యక్తి, తన చెల్లెలు, జానకి. అది చూసి, సంభ్రమాశ్చర్యాలతో ఒక్క మారు, చెల్లెలును దగ్గరగా తీసుకొన్నాడు. దీర్ఘ శ్వాసతో, కళ్ళు మూసుకొని, మనసులో ఏడుకొండలస్వామికి ధన్యవాదాలు చెప్పుకొన్నాడు.
“గుమ్మంలోనే నిలబడిపోయేరు. లోపలి రండి.” అంది, కామాక్షి.
విశ్వనాథం, పోలీసు ఆఫీసరు, ఇంట్లోకి వెళ్ళేరు.
“ఈ పోలీస్ ఆఫీసరు గారు నాకెంతో సాయం చేసేరు.” అని, ఆయన చేసిన సహాయాన్ని, ఎదురుగా ఉన్న కుటుంబ సభ్యులకు తెలియజేస్తూ,
“ I am grateful to you.” అని పోలీసు ఆఫీసరుకు వినయంగా నమస్కరించేడు, విశ్వనాధం.
“I have done my duty. I am happy, your sister reached home safely.” అని,పోలీసు ఆఫీసరు, అందరి శలవు తీసుకొని, జీపు ఎక్కేడు.
ముందుగదిలోని కుర్చీల్లో ఐదుగురూ ఆసీనులయ్యేరు.
ప్రక్కనే ఉన్న చెల్లెలి అరచేతిని, తన అరచేతితో గట్టిగా పట్టుకొని,  ఆమె తలా నిమురుతూ, “ఏమిటి జరిగిందో, ఎలా జరిగిందో, తెలీక, ఎంత గాభరా పడ్డానో, తెలుసా, అమ్మా. ఓ మూల చీకటి పడిపోతూంటే, ఆందోళన మరీ ఎక్కువయింది.” అని, ఆ క్షణాల్లో, తన దిక్కు తోచని స్థితిని చెబుతూంటే,
“మీ గురించి, మేమూ చాలా గాభరా పడ్డామండి. జానకిని వెతుక్కొంటూ, మీరు ఏం అవస్థలు పడుతున్నారో అని ఆందోళన పడ్డాం. తను క్షేమంగా ఇల్లు చేరుకొందని మీకు ఎలా తెలియజెయ్యాలో తెలీక, శేఖరు గారిని అడిగేను. ఏం చెయ్యాలని. ఆయన గాభరా పడొద్దన్నారు. కొద్దిసేపట్లో, మీరు ఇంటికి వచ్చీస్తారని ధైర్యం చెప్పేరు.” అని ఇక్కడి కథ చెప్పింది, కామాక్షి.
అన్నయ్యా, నేను చేసిన పొరపాటుకు, నువ్వు టెన్షన్లో, అవస్థలు పడ్డావు. ఐ ఏం సారీ.” అని అన్నకు క్షమాపణలు చెప్పుకొంది జానకి.
“ఇందులో, క్షమాపణలు దేనికమ్మా. నువ్వు మొదటి సారి స్కూటరెక్కేవు. ఊరు కొత్త, భాష రాదు. నేను కూడా, కొంత జాగ్రత్తగా ఉండవలసింది. ఇంతకూ, ఏమిటి జరిగింది.” అని, విశ్వనాధం కుతూహలంగా చెల్లెల్ని అడిగేడు.
అతనికి జానకి చెప్పిన వివరాల్లోకి వెళితే –
ట్రేఫిక్ సిగ్నల్ వద్ద రెడ్ లైటు చూసి, విశ్వనాధం స్కూటరును ఆపేడు. ఆ సమయంలో, అన్నయ్యకు స్కూటరుతో బాటు తన బరువు భారం కూడా ఉందని ఊహించి, భారం తగ్గిద్దామన్న ఉద్దేశంతో, జానకి స్కూటరు దిగి, ప్రక్కనే నిలబడింది. అది విశ్వనాధం గమనించలేదు. గ్రీన్ లైటు రాగానే, స్కూటరుని ముందుకు పోనిచ్చేడు. ఒక్కమారుగా జోరందుకున్న వాహనాల, హారన్ల హోరులో, బెంబేలెత్తిపోయి, “అన్నయ్యా, అన్నయ్యా” అని జానకి వేసిన కేకలు, హెల్మెట్ ధరించిన విశ్వనాధానికి వినిపించలేదు. ఓ ప్రక్క, స్కూటరు వెనుక తాను లేదని తెలియక, జోరుగా ముందుకు పోతున్న అన్నయ్య, మరో ప్రక్క, తప్పుకోమని తెలియజేస్తూ, వెనుకనున్న వాహనాల హారన్ల హోరు, జానకిని బెంబేలెత్తించేయి. కొద్ది క్షణాల్లో, అన్నయ్య కనుచూపు మేరలో లేకుండా పోయేడు. జానకికి, కళ్ళనీళ్ల పర్యంతం అయింది. వాహనాల రద్దీ తగ్గగానే, పేవుమెంటు చేరుకొంది. చేతిలో చిల్లిగవ్వ లేదు. నలుప్రక్కలా చూసింది. దగ్గరలో, స్టేట్ బేంక్ అఫ్ బికనీర్ అండ్ జైపూర్ వారి శాఖ తెరిచి ఉండడం గమనించింది. ముగ్గురు, నలుగురు, ఉద్యోగస్తులు పనిలో నిమగ్నమై ఉన్నారు. తలుపు తట్టి లోపలికి ప్రవేశించింది. జరిగిన విషయం వారికి విన్నవించుకొంది. వారు తగు రీతిలో స్పందించేరు. జానకిని, దగ్గరలో నున్న, ఫటఫటీ స్టాండుకు తీసుకెళ్లి, కావలిసిన డబ్బులిచ్చి, జానకి ఇంటిదిక్కుగా పోయే, ఫటఫటీలో కూర్చోబెట్టేరు. జానకి క్షేమంగా ఇల్లు చేరుకొంది.
ఇలా, స్మృతి పథంలో యాభై సంవత్సరాల వెనుకనున్న, విశ్వనాధం, కామాక్షి, తమ డోర్ బెల్ వినిపించగానే, వర్తమానంలోకి వచ్చేరు.
తలుపు తెరవగానే, రిటైరుడు ప్రొఫెసర్, ఆంజనేయ శర్మగారు ఎదురుగా ఉన్నారు.
“విశ్వనాధంగారూ, బిజీగా ఉన్నట్టున్నారు. ఇవాళ వాకింగుకి వస్తున్నారా.” అని, ఆయన వేసిన ప్రశ్నకు,
“అబ్బే, బిజీ ఏమీ లేదండీ. రండి. కూర్చోండి. అయిదు నిమిషాల్లో బయలుదేరుదాం.” అని, బట్టలు మార్చుకొని, జోళ్ళు వేసుకొని, శర్మగారితోబాటు, వుడా పార్కుకు ప్రస్థానమయ్యేడు, విశ్వనాధం.
                                ——————————-
విశ్లేషణ: టేకుమళ్ళ వెంకటప్పయ్య

	ఇది ఒక సంస్కృత కీర్తన. చివరలో వెలిగోట కేశవ! అనడంలో కడప జిల్లాలోని వెలిగోడు లో ఉన్న చెన్నకేశవ స్వామిని గురించి వ్రాసిన కీర్తన అని చెప్పవచ్చు. మహావిష్ణువు కేశి అనే రాక్షసుడిని సంహరించడం వల్ల కేశవుడు అయ్యాడు. ఈ కీర్తనలో అన్నమయ్య స్వామిని బహుదా అనేక విశేషణాలతో కీర్తిస్తున్నాడు. మనమూ విని తరిద్దాం.
కీర్తన:
పల్లవి: కేవల కృష్ణావతార కేశవా
దేవదేవ లోకనాథ దివ్యదేహ కేశవా	॥పల్లవి॥
చ.1. కిరణార్క కోటి తేజ కేశవా
హరి లక్ష్మీ నాయక యాది కేశవ
గిరి రాజసుత నుత కేశవ నమో
శరధి గంభీర శాయి జయ జయ కేశవా	॥కేవల॥
చ.2. కేకిపింఛావతంస కేశవ
శ్రీ కర గుణాభి రామ చెన్న కేశవ
కేక వాహన వరద కేశవ
పాక శాసన వంద్య భళి భళి కేశవా		॥కేవల॥
చ.3. కింకర బ్రహ్మాది గణ కేశవ నా –
మాంకిత శ్రీ వేంకటాద్రి కేశవ
కుంకుమాంకవక్ష వెలిగోట కేశవ సర్వ –
శంకా హరణ నమో జగదేక కేశవా		॥కేవల॥
 (రాగం: రామక్రియ;  సం:  4-391- రాగిరేకు –366-5)
విశ్లేషణ:
పల్లవి: కేవల కృష్ణావతార కేశవా
దేవదేవ లోకనాథ దివ్యదేహ కేశవా
	కేవలుడు అంటే పరమాత్మ.  ఆయన శక్తులు అపారం కనుక కేవలుడయ్యాడు. అటువంటి మహావిష్ణువును ఓ కృష్ణావతారుడైన కేశవా! దేవదేవా! లోకాలను పాలించే నాధుడా! దివ్యదేహుడవై విరాజిల్లే పరంధామా! అని సంబోధిస్తున్నాడు అన్నమయ్య.
చ.1. కిరణార్క కోటి తేజ కేశవా
హరి లక్ష్మీ నాయక యాది కేశవ
గిరి రాజసుత నుత కేశవ నమో
శరధి గంభీర శాయి జయ జయ కేశవా
	ఓ దేవా!కేశవా! నీ దివ్య తేజస్సు కోటి సూర్యులతో సమానము. శ్రీలక్ష్మి హృదయానందకుడవు. ఆది కేశవుడవు. హిమవన్నగమనే గిరి రాజ పుత్రిక  అంబిక అపర్ణచే సదా పూజింపబడి స్తుతింపబడే ఓ కేశవా నీకు నా నమస్సులు. పాలకడలిలో గంభీరంగా యోగ నిద్రలో శయనిస్తున్నటువంటి శాయీ! నీకు జయము జయము కేశవా! అంటున్నాడు అన్నమయ్య.
చ.2. కేకిపింఛావతంస కేశవ
శ్రీ కర గుణాభి రామ చెన్న కేశవ
కేక వాహన వరద కేశవ
పాక శాసన వంద్య భళి భళి కేశవా
	నెమలి పింఛాలను సదా కిరీటములో అలంకరించుకునే కేశవా! అన్నీ శుభకర గుణాలను కలిగి ఉన్న రామావతారుడవు. చెన్న కేశవుడవై ఇట వెలిసావు. నెమలి వాహనుడైన శ్రీ సుబ్రహ్మణ్యేశ్వరునికి అనేక వరములిచ్చిన వాడా! పాకాశురుణ్ణి శాసించి ముల్లోకములలో భళి భళి అనిపించుకున్న కేశవా…నీకు నమస్సుమాంజలులు.
చ.3. కింకర బ్రహ్మాది గణ కేశవ నా –
మాంకిత శ్రీ వేంకటాద్రి కేశవ
కుంకుమాంకవక్ష వెలిగోట కేశవ సర్వ –
శంకా హరణ నమో జగదేక కేశవా
	బ్రహ్మాది దేవ, యక్ష, గంధర్వ, కిన్నర, కింపురుషులు నీకు సేవకుల గణములుగా యున్నారు. నీవు శ్రీ వేంకటాద్రిపై వేంకటేశ్వరుడను పేర వెలసియున్న కేశవుడవు. నీ వక్షస్థలము పై కుంకుమతో యెర్రని రంగుతో ప్రకాశిస్తూ వెలిగోడు ఆలయములో వెలసిన చెన్న కేశవుడవు. సర్వ శంకలను హరించి మాకు కైవల్యము ప్రసాదించే దేవదేవుడవు. జగదేక వీరుడవు. కేశవా! మమ్ము ఆదుకొని రక్షించు అని ప్రార్ధిస్తున్నాడు అన్నమయ్య.	
ముఖ్యమైన అర్ధములు:
కేవలుడు = పరమాత్మ; దివ్య దేహ = ప్రకాశించే దేహముకలవాడు; కిరణార్క = సూర్య కిరణముల; గిరిరాజనుత = పార్వతి దేవి చేత స్తుతింపబడుచున్న; కేకిపింఛావతంశ = నెమలి పింఛమును తలపై ధరించినవాడు; కేకి వాహన = నెమలి వాహనముగా గల శ్రీ శుబ్రహ్మణ్యస్వామి; పాకశాసన = పాకశాసనుడను రాక్షశుని; శంకాహరణ = అనేక సందేహములను పారద్రోలు; కింకరులు = సేవకులు.
-0o0-
రచన: రామా చంద్రమౌళి

గాయపడ్డ గాలి రెక్కలను చాచి
వృక్షం నుంచి వృక్షానికి పునర్యానిస్తూ , స్ప్సర్శిస్తూ, సంభాషిస్తూ
ఒళ్ళు విరుచుకుంటున్న ఆకాశంలోకి అభిక్రమిస్తున్నపుడు
కాలమేమో మనుషుల కన్నీళ్ళను తుడుస్తూ తల్లిలా
ద్రవకాలమై, ద్రవధ్వనై, ద్రవాత్మయి,
చినుకులు చినుకులుగా సంగీత నక్షత్రాలను వర్షిస్తూ
అరణ్యాలపై, ఎడారులపై, సముద్రాలపై, పాటలను కురుస్తూ
వెళ్తూంటుంది.. తన కొంగు అంచులు జీరాడుతూండగా
సెకన్‌లో మిలియన్‌ వంతు
ఒక రసానుభూతి.. తన పూర్ణవెన్నెల రాత్రయి వికసిస్తూనే
చకచకా శతాబ్దాల చరిత్ర పుటల్లోనుండి
పాదముద్రలనూ, కొన్ని ఖడ్గ ప్రహార శిథిల శబ్దాలనూ,
కొన్ని దుఃఖాశ్రువులనూ.. కొన్ని కోటగోడల్లోని మృత గతస్మృతులనూ
కోట్లకొద్ది గాజుగోళీల్లా.. ఒక వరదై ముంచుకొస్తుంది పైకి
ఇటు తెల్లవారేదాకా స్తబ్దరతిలో అలసిపోయిన నగరాలు
ఇక నగ్నదేహాన్ని జలతారు కిరణాలతో కప్పుకుంటూండగా
అక్కడొక సముద్రం అటువేపు ఒత్తిగిళ్ళుతూంటుంది –
కొన్ని ఖడ్గ ప్రహారాలు.. కొన్ని శిథిల శబ్దాలు
గాయపడ్డ గాలి రెక్కలను చాచి
వృక్షం నుంచి వృక్షానికి పునర్యానిస్తూ, స్ప్సర్శిస్తూ, సంభాషిస్తూ
ఒళ్ళు విరుచుకుంటున్న ఆకాశంలోకి అభిక్రమిస్తున్నపుడు
కాలమేమో మనుషుల కన్నీళ్ళను తుడుస్తూ తల్లిలా
ద్రవకాలమై, ద్రవధ్వనై, ద్రవాత్మయి,
చినుకులు చినుకులుగా సంగీత నక్షత్రాలను వర్షిస్తూ
అరణ్యాలపై, ఎడారులపై, సముద్రాలపై, పాటలను కురుస్తూ
వెళ్తూంటుంది.. తన కొంగు అంచులు జీరాడుతూండగా
సెకన్‌లో మిలియన్‌ వంతు
ఒక రసానుభూతి.. తన పూర్ణవెన్నెల రాత్రయి వికసిస్తూనే
చకచకా శతాబ్దాల చరిత్ర పుటల్లోనుండి
పాదముద్రలనూ, కొన్ని ఖడ్గ ప్రహార శిథిల శబ్దాలనూ ,
కొన్ని దుఃఖాశ్రువులనూ.. కొన్ని కోటగోడల్లోని మృత గతస్మృతులనూ
కోట్లకొద్ది గాజుగోళీల్లా.. ఒక వరదై ముంచుకొస్తుంది పైకి
ఇటు తెల్లవారేదాకా స్తబ్దరతిలో అలసిపోయిన నగరాలు
ఇక నగ్నదేహాన్ని జలతారు కిరణాలతో కప్పుకుంటూండగా
అక్కడొక సముద్రం అటువేపు ఒత్తిగిళ్ళుతూంటుంది – 
ఏ దేశ నగర ప్రాంగణాల్లోనైనా
అద్భుత భవనాలూ, సుందర విగ్రహాలూ, ఆశ్చర్యకర నిర్మాణాలూ ఉంటాయి
వాటిని మనుషులు విగ్రహాలై చూస్తూంటారు
భూమిపైనున్న భవనంతో పాటు భూమిలోని పునాదులను స్పృహిస్తూ
ఎక్కడా.. ఆ నిర్మాణాలకు రాళ్ళెత్తిన
కూలీల ఉనికిమాత్రం లిఖించబడి ఉండదు
కాలం చెమట సముద్రాలను ఎప్పుడో తన్నుకుపోయింది
మిగిలినవన్నీ చరిత్రావశేషాల సాలెగూళ్ళు
గతమంతా దాడులు.. ఉల్లంఘనలు.. మోహవివశతల్లో పాదతాడనలు
రథచక్రాల  విమోహమోహ గర్జనలు
భూమికోసమో, రసోద్దీప్త స్త్రీకోసమో.. యుద్ధాలు –
ప్రపంచీకరణో, స్థానికీకరణో
అడవులనూ, భూగర్భాలనూ, నభోద్ధత శీర్షాలనూ
ఉత్తరిస్తూ, ఉద్గమిస్తూ, మనిషి
చేతిలో ఖడ్గంతో అవనతుడైన తర్వాత
ఒకే ఒక స్ఫురణ, ఒకే ఒక సజీవ దృశ్య జ్వలన
నగరాలు నగరాలన్నీ ప్రవహిస్తూ ప్రవహిస్తూ
గ్రామాలు గ్రామాలుగా పరివర్తిస్తూ
పల్లెలు పల్లెలుగా.. తిరోగమిస్తూ ప్రజ్వలితమౌతూన్నట్టు
అంతిమంగా.. పురోగమనం తిరోగమన రూపంలోకూడా ఉంటుంది
అస్తమయం ఉదయానికి ముగింపుకాదు.. ఉదయానికి మరో ఉదయబీజమే –   
Translated by Mydavolu Venkata Sesha Sathyanarayana             
Some Slashes of Swords,
a Few Debris  Sounds
The wounded wind, stretching out it’s wings,
gliding from tree to tree, touching tender leaves,
chatting with everything on the way,
speeding into the yawning yonder blue,
and here the time runs
 like a mother wiping off the tears,
as liquid time, as liquid sound and as liquid soul
drop after the drop, showering melodies,
drenching the woods, deserts, oceans
with spilling songs.
While her sari frills brush the floor,
she feels ecstatic but well for just a jiffy!
Again she becomes a full-moon night,
keeps deluging the world
with a few erased footprints
from the time-worn brittle chronicles.
Some trailing sounds of slashing swords,
a long dribble of tears of sorrow
and many dead reminiscences
hidden behind the ruined fortresses,
those gushing streams soon become
bright, pellucid balls and roll along
waking up the slumbering naked urbanscape
under the maroon veil of morning Sun.
In any country, there exist tall, fabulous buildings,
lovely sculptures, wondrous structures,
before them we stand watching awestruck!
But never we find anywhere engraved
 the names of those umpteen labourers
who carried the lime and stone to raise those ultimate edifices.
The sweat of time had long ago swept away the seas.
The remnants are mere cobwebs over the dusty relics.
The past is all a deafening cacophony
of blatant breaches, wild blitzkriegs
the thundering sounds of trampling garrisons,
and the grinding growls of Chariot wheels
for land or for women,
wars, wars and wars.
Be it globalisation or localization,
the humans slash their swords
at every known and unknown enemy
went besieging the woods,
the earth and the mountain ranges.
Now there’s only one thought,
one burning oeuvre.
The cities turning into villages,
and in turn into nameless settlements,
in an infernal retrogression
and in the end we realize that sometimes
progression appears in fact like a fast recession!
Yes, the dusk is not the end of a dawn,
but only another brighter dawn
a new beginning!
రచన: నాగలక్ష్మి కర్రా
సాధారణంగా వేసవి విడుదులు అంటే ఎత్తైన కొండలమీద వుండే ఊళ్లు, మనం మనకి నచ్చిన హోటల్స్ లో దిగి చుట్టుపక్కల ప్రదేశాలు చూసుకొని విశ్రాంతి తీసుకొని వచ్చెస్తాం. ఇలాంటివే మనకి అనుభవంలోవున్నాయి, కాని మొత్తం కొన్ని వేల ఎకరాల స్థలంలోవున్న రిసార్ట్స్‌ని వేసవి విడిది అని అనొచ్చా? అన్ని రకాల వినోదాలు, హోటల్స్, రెస్టోరాంట్స్, పార్కింగులతో సహా ఒక నిజ వాణిజ్య సంస్థ ఆధ్వర్యంలో వుండడం ఇదే మొదటిదేమో లేక నాకు తెలిసి ఇదొక్కటేనేమో? కాదు కాదు ఇలాంటివి చాలా తక్కువగా వున్నాయి కాని అసలే లేవని కాదు. ఫ్రాన్స్ లో వున్న “డిస్నీ లేండ్”, అమెరికాలోని “ డిస్నీ వర్ల్డ్” అలాంటివే.
మలేషియాలోని ప్రముఖ వ్యాపారవేత్త “తన్ లిమ్ గొహ్ టొంగ్ 1965 లో “ కెమరూన్ హైలేండ్స్” లో విశ్రాంతికై వచ్చి తన హోటల్ రూములోంచి ప్రకృతిని ఆరాధిస్తున్నప్పుడు కౌలాలంపూర్ కి ఓ గంట ప్రయాణంతో చేరుకోగలిగే చోట సర్వ సదుపాయాలతో ఓ వేసవి విడిది నిర్మిస్తే అనే ఆలోచనలకు ప్రతి రూపమే ఈ “జెంటింగ్ హైలెండ్స్”. కౌలాంపూర్ కి దగ్గరగావున్న అనువయిన ప్రదేశాలను వెతికేటప్పుడు లిమ్ కి సుమారు 55 కిలోమీటర్ల దూరంలో సముద్ర మట్టానికి 5,700 ఎత్తున “టిటివంగ్స్ “ పర్వతశ్రేణులు ఆకర్షించేయి. అయితే ఈ పర్వత శ్రేణులు “పహాంగ్“, సెలంగోరు రాష్ట్రాలకు చెందినవి కావడంతో ఆయా రాష్ట్ర ప్రథినిధులతో సంప్రదింపుల అనంతరం పహాంగ్ రాష్ట్రం నుంచి 12వేల యెకరాల భూమిని ఫ్రీహోల్డు లోను, సెలంగోరు ప్రతినిధులు 99 సంత్సరాల లీజుకి గాను సమ్మతించి తరువాత లిమ్ ఫ్రీహోల్డ్ లో సుమారు 28 వందల యెకరాల భూమిని సంపాదించి రాకపోకలకు వీలుగా రోడ్డు నిర్మాణం కావించి ఆగష్టు 18 1965 లో అప్పటి ప్రధాన మంత్రిచే మొదటి హోటల్ “ హైలేండ్ హోటల్ “ కి శంకు స్థాపన చేయించేరు.
1971 లో హైలేండు హోటల్ పూర్తయింది. జెంటింగ్ పనులను పర్యవేక్షించిన అప్పటి ప్రధానమంత్రి అక్కడ జరుగుతున్న అభివృధ్ది పనులు చూసి ప్రకృతికి యెటువంటి క్షతి కలుగజేయకుండా జరుగుతున్న నిర్మాణపు పనులకు సంతోషించి అక్కడ “కేసినో “ నడుపుకోడానికి కావలసిన లైసెన్స్ లు మంజూరు చెసేరు. మలేషియ దేశంలో జూదాలను అనుమతించరు, అందుకే మలేషియాలో “కేసినో“ లు లేవు . “జెంటింగ్“ లో మాత్రం కేసినోలను అనుమతించేరు. కొద్దికాలం తరువాత “హైలేండ్ హోటలు “ ను “థీమ్ పార్క్ హోటల్ “ గా మార్చబడింది.
మలేషియాలోని అన్ని పట్టణాలనుంచి “జెంటింగ్ “ కి బస్సు, టాక్సీ సర్వీసులు న్నాయి. పెనాంగ్ నుంచి సుమారు 340 కిలోమీటర్ల దూరం. మేం మా అలవాటు చొప్పున మా కారులో ప్రయాణం సాగించేం. హై వే మీద ప్రయాణం కాబట్టి చాలా అహ్లాద కరంగా సాగింది. ఐపొహ్ గుహలు , బాతు గజ దాటి కౌలాలంపూర్ కి 40 కిలోమీటర్ల దూరంలో హైవే దిగి “జెంటిగ్” రోడ్డు మీదకి తిరిగేం. అక్కడ నుంచి ఒక్కమారుగా వాతావరణం మార్పు చెందుతుంది. సూర్యకిరణాలు చొరబడలేనంత దట్టమైన అడవులతో ఒక్కసారి గాలి చల్లగా మారుతుంది. మేఘాలలోంచి మా కారు వెళ్లడం సన్నగా తుప్పరగా పడుతున్న వర్షం,ఇంకా ముందుకి వెళుతూ వుంటే మేఘాలు దట్టంగా మారి మనని చుట్టుముట్టడం ఓహ్ అదో గొప్ప అనుభవం . జెంటింగ్ చేరిన తరువాత ఆశ్చర్యం ఆ పర్వతాల పైన బహుళ అంతస్థుల హోటల్స్, అలాగే బహుళ అంతస్థుల పార్కింగులు. సొంత కారులలో వచ్చేవారికి కష్టాలిక్కడ నుంచి మొదలవుతాయ
జెంటింగ్ హైలెండ్స్ లో సుమారు 6 హోటల్సున్నాయి అన్ని హోటల్స్ రిసెప్షన్స్ సొరంగ మార్గం ద్వారా కలిసుంటాయి. అలాగే పార్కింగ్ లోనుంచి అన్ని హోటల్స్ లాబీలకి సొరంగమార్గాలు, లిఫ్ట్ లున్నాయి. మేం వెళ్లింది వీకెండు కావడంతో రూములు దొరకడం కష్టమైంది, దాని కన్నా ముందు పార్కింగు ప్రాబ్లమయింది. పార్కింగ్ లో పెట్టుకొని రూము కోసం వెతుకసాగేం. 7 నక్షత్రాలనుంచి వున్నాయి, ఏ నక్షత్రం లేని హోటలు అద్దె కూడా చుక్కలలో వుంది, అదీ ఖాళీ లేదు, క్యూలో నిలబడితే ఓ రూము ఖాళీ అయితే దాన్ని క్యూలోవున్న వాళ్లకి అలాట్ చేస్తున్నారు. అలా మా టర్న్ వచ్చేసరికి మూడు నాలుగు గంటలు పట్టింది. రూము చేరి మాతో తెచ్చుకున్న భోజనం చేసి తిరగడానికి బయలుదేరేం. మా రూమెంత చిన్నదంటే అయిదడుగుల బెడ్ తప్ప మరేవీ లేవు రూములో, బెడ్ పక్కన ఓ అడుగు జాగా నడవడానికి మాత్రమే వుంది.
బాత్ రూము మూడు చదరపు అడుగులది, అయితే చాలా నీటుగా వుంది, ఎక్కడా మనం రోడ్డు పైకి రావలసిన అవుసరం లేకుండా అన్ని ప్రదేశాలకి చేరుకోవచ్చు. మరో రకంగా చెప్పుకోవాలంటే కాళ్లు నొప్పులు పెట్టడం తధ్యం. ఆటోలలో వెళదాం అనుకుంటే పొరపాటే. ఇక్కడ అలాంటి వేమీ వుండవు. లోపల నుంచి వెళ్లేటప్పుడు నిజంవి అనిపించేటట్టుగా వుండే ప్లాస్టిక్ అడవులు, కొండలు జలపాతాలు ఆఖరుకి షవర్స్ ద్వారా పడుతున్న వానలోంచి వెళ్లడం, ప్లాస్టిక్ మానులను ఊడలను తడిమి చూసి ఓ ప్లాస్టిక్‌వా అనుకోడం, కొండలను కూడా తడిమి చూడడం, జలపాతాలను చూసి ఆశ్చర్య పోవడం ఓ అనుభూతి. వీటికి రూప కల్పన చేసినవాడు అపర విశ్వామితృడా? లేక మరో మయుడా? అనే అనుమానం కలుగమానదు .

అప్పటికే సాయంత్రం అయిపోయింది కాబట్టి మేం కెసినొ కి వెళ్లేం, జూదం ఎప్పుడూ ఆడకూడదు అది సరదాకైనా అనే నియమం మా దంపతులకి వుండడం వల్ల కాయిన్ మిషన్ల దగ్గర కూడా కూర్చోలేదు. రైడ్స్ కి వెళ్లేటప్పుడు కెసినోలోంచి వెళ్లవలసి రావడంతో అక్కడి వాతావరణాన్ని చూసేం. ఒక నిముషం కెసినొ లో గడిపినా ఒక చైన్ స్మోకర్ పది సంవత్సరాలు సిగరెట్టు కాల్చితే ఊపిరి తిత్తులు పాడయినంత పాడవడం మాత్రం నిజం అనేది అర్దమైంది. మలేషియాలో జూదం త్రాగుడు, సిగరెట్టు కాల్చడం పై నిబంధనలుండడం వల్ల ఇక్కడ అలాంటివి లేకపోడం వల్ల చాలా మంది ఇక్కడకి వీటికోసమే వస్తార
నైట్ రైడ్సున్న చోటికి వెళ్లేం, అక్కడ ప్రపంచంలోని పేరుపొందిన భవనాల నమూనాలున్నాయి. వాటి చుట్టూ తిరిగే రైడ్సున్నాయి. రాత్రి అందరూ కెసినోలలో బిజీగావుండడం వల్ల రైడ్స్ కి పెద్దగా రద్దీలేదు. ముందుగానే అన్ని రైడ్స్ కి టికెట్టు తీసుకోవాలి కాబట్టి టికెట్టుతీసుకొని మాకు నచ్చినవి పెద్దగా భయం లేనివి ఎక్కేం. ఇండోర్ వి కావడం వల్ల పెద్దపెద్ద రైడ్స్ లేవు. మౌంటు క్లైంబింగ్ మొదలయినవి కూడా వున్నాయి.

పట్టపగలుని తలపిస్తున్న లైట్లు , ఎవరికి నచ్చిన రైడ్స్ వారెక్కుతూ ఎవరి లోకంలో వారున్నారు. వేలమంది ఒకే సారి గోల చేస్తే యెంత శబ్దం, అది చాలదన్నట్టు డిస్కో మ్యూజిక్ గోల మేం మాట్లాడు కోడానికి అరవవలసి వచ్చేది, దాంతో తెల్లవారేసరికి గొంతునొప్పి మాటలేదు. రాత్రి అక్కడున్న వాటిలో నాలుగో వంతు చూడగలిగేమేమో కాళ్లు నొప్పులు, గొంతునొప్పితో ఒంటిగంటకి వెనక్కి తిరిగేం, మా హోటల్ కి వెళ్లడానికి దారితప్పి తిరిగి తిరిగి రెండింటికి రూము చేరేం. బయట మాత్రం గోల తెల్లవార్లూ సాగుతూనే వుంది.
మేం మళ్లా ప్రొద్దుట మిగిలినవి చూద్దామని బయలుదేరేం. అవన్నీ రాత్రికేనట, పగలు ఔట్ డోర్ రైడ్సుంటాయట, వాటికి వెళ్లేం. ఆ రైడ్స్ మావల్ల కావు అని వాటిని చూడగానే అర్దమయింది. మరో పక్క రైన్ ఫారెస్ట్ పైనుంచి వానలా పడుతూంటే మట్టితో కట్టిన గుహలాంటి దాంట్లోకి అందరూ వెళుతున్నారు. స్విమ్ సూటు వేసుకున్నవాళ్లు మాత్రమే వెళ్లాలి అనే ఆంక్ష వుండడం వల్ల మేం వెళ్లలేదు అలాగే వాటర్ పార్క్ కూడా.
ఆ పక్కన స్నో మిషన్ పెట్టేరు అదో గాజు తలుపులతో పెద్ద గదిలా కట్టేరు ఓ పక్కగ వున్నచక్రంలాంటిది తిరుగుతూ తెల్లని మంచుని విసురుతోంది స్నోసూట్స్ వేసుకున్న పర్యాటకులు కేరింతలు కొడుతూ వారి మీద పడుతున్న మంచుతో ఆడుకుంటున్నారు. వారిని చూస్తే నచ్చింది కాని మేం వెళ్లాలంటే మాత్రం బిడియపడ్డాం.
అందుకే సైట్ సీయింగ్ కి వెళదామనుకున్నాం, మిగతా వివరాలు వచ్చే సంచికలో చదువుదాం.
శలవు.
