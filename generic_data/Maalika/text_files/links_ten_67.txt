రచన: ఉమాభారతి కోసూరి

“మమ్మీ మమ్మీ” అంటూ సందీప్ నన్ను తట్టి లేపుతున్నట్టయింది. కలలోలా మగతగా కళ్ళు తెరిచాను. కల కాదు, నిజంగానే సందీప్ తన చేతులతో నన్ను తడుతున్నాడు. వాడి వెనుక చిత్ర నిలబడుంది. సందీప్ ని చూసిన సంతోషంతో … నా కళ్ళ వెంట ఆగని కన్నీరు చూసిన చిత్ర కళ్ళు కూడా చమర్చాయి. ఆ క్షణాన నా స్నేహితురాలు నా పాలిట దేవతలా అనిపించింది.
సందీప్ ని రెండురోజులు తన దగ్గరే ఉంచుకుంటానంటే అత్తయ్య కూడా సరేనన్నారంట. క్యాండి, మిండి కూడా బాగున్నాయిట. అత్తయ్యే స్వయంగా వాటిని జాగ్రత్తగా చూసుకుంటానని కూడా చిత్రకి చెప్పారట. ఇంకాసేపట్లో అత్తయ్య, శ్యాం, మామయ్య హాస్పిటల్ కి వస్తారట.
చిత్ర మాట్లాడుతుండగానే డా. మాలిని, నర్స్ వచ్చారు.
“చాల లక్కీ నువ్వు నీల. నీ అల్ట్రాసౌండ్, బ్లడ్ రిపోర్ట్ అన్నీ క్లియర్ గా ఉన్నాయి. ఈ క్షణం నుంచి బెడ్ రెస్ట్ తీసుకొని ఆరోగ్యం బధ్రంగా చూసుకుంటే, నీ బిడ్డ ఆరోగ్యంగా పుడుతుంది. నిన్ను రేపు పొద్దునే యింటికి పంపేయగలను” అంది డాక్టర్ మాలిని.
అక్కడే ఉన్న సందీప్ ని చూసి, “నీ కొడుకా? ముద్దుగా ఉన్నాడు” అని వాడి తల మీద జుట్టు చెదరగొడుతూ, “నీకింత జుట్టు ఎందుకురా?” నవ్వేసింది ఆమె.
“మళ్ళీ రేపు చూస్తానమ్మా” అని చిత్రకి చెప్పి వెళ్ళిపోయింది.
***
కాసేపటికి అత్తయ్య, మామయ్య, శ్యాం వచ్చారు. నన్ను పలకరించి, బెడ్ కి ఎదురుగా కూర్చున్నారు. నా ఆరోగ్యం గురించి వివరాలు తెలుసుకుని నాకు ధైర్యం చెప్పారు అత్తయ్య.
“చిత్ర ఆంటీతో నేను సినిమాకి వెళ్తున్నా” అంటూ వాళ్ళ నానమ్మకి, డాడీకి చెప్పాడు సందీప్. నాక్కూడా ‘బై’ చెప్పి చిత్రతో వెళ్లాడు.
అత్తయ్యవాళ్ళతో మాట్లాడాలనిపించలేదు. హాస్పిటల్లో, నాకు తెలివి వచ్చినప్పటి నుండి బాగా అలోచించాను. జరిగిన సంఘటనకి కుమిలిపోవడమే కాక మనసు మరింతగా బండబారిపోయింది.
***
మరికాసేపు నాతో అదీ ఇదీ మాట్లాడి, విశ్రాంతి తీసుకుని కోలుకోమని చెప్పి వెళ్ళారు అత్తయ్యావాళ్ళు.
శ్యాం మాత్రం నా వంక చూడ్డానికి కూడా జంకుతున్నారు అనిపించింది. కొద్దికాలంగా శ్యాంకి వీలయినంత దూరంగా మసులుకో గలిగాను. అందువల్ల కూడా నా పట్ల అతనికి కోపంగా ఉండడం సహజమే. ఫలితంగా ఇలా ద్వేషంతో నా పట్ల దౌర్జన్యంగా ప్రవర్తించారనిపించింది..
నా భర్త కేవలం దుర్మార్గుడే కాదు. తన దుర్మార్గాన్ని కప్పిపుచ్చుకునే అతి తెలివితేటలు కూడా ఉన్నవాడని ఇప్పుడు అర్ధమయ్యింది.
ఆ రాత్రి, గాయపడి అపస్మారక స్థితిలో ఉండుంటాను. తన ఉన్మాదం తగ్గాక, నా పరిస్థితి గమనించి, భయం వేసుంటుంది నా భర్త కిరాతకుడుకి.
అర్దరాత్రి సమయంలో ఎప్పుడో, నేను చీకట్లో గబగబా మెట్లు దిగుతూ పడిపోయానని అందరిని నమ్మించి, నన్ను తెచ్చి హాస్పిటల్లో చేర్పించాడన్నమాట. అసలా మనిషిని ఎలా, ఏం చేయాలి? ఈ ఊబి నుండి బయట పడలేనేమో! నా చుట్టూ ఉచ్చు బిగుస్తుంది అనిపించి బాధతో తల ముక్కలై పోయింది. నర్స్ ని పిలిచి తలపోటుకి మందిమ్మని అడిగాను.
**
హాస్పిటల్ నుండి వచ్చేసి వారం అవుతుంది.
సందీప్ కి టెన్నిస్ కోర్ట్స్ లో గాయాలయినప్పటి నుండి పై అంతస్తులోని వాడి గదిలోనే ఉంటూన్న నేను, బెడ్-రెస్ట్ తీసుకోవలసి రావడంతో, నివాసాన్ని కిందంతస్తులోని పిల్లల రూంకి మార్చాను.
అక్కడినుండి వెనక టెన్నిస్ కోర్ట్స్, తోట, డాగ్-హౌజ్ అన్నీ కనబడుతుంటాయి. తలుపు మూస్తే ఇంటితో సంబంధం లేనంత నిశబ్దంగా ఉంటుంది ఆ గది.
**
మళ్ళీ వారానికి నన్ను చూడ్డానికి అమ్మానాన్నాతో పాటు తమ్ముడు వినోద్ కూడా వచ్చాడు. వినోద్ కోసం ఇక్కడ కాలేజీల సమాచారం, ఎడ్మిషన్ గురించి వివరాలు తీసి పెడతానన్నారుట శ్యాం. వాడు చాలా సంతోషంగా ఉన్నాడు.
ఆనంద్, చిత్ర తరుచుగా వచ్చివెళుతున్నారు. ఆ సమయంలో శ్యాం ఇంట్లో ఉంటే మాత్రం చక్కగా కబుర్లు చెప్పి, బైట నుంచి ఫుడ్ తెప్పించి, వాళ్ళతో కలిసి భోంచేసి సరదాగా గడుపుతారు. చిత్ర కూడా ‘అన్నయ్యా’ అంటూ శ్యాంతో కలుపుగోలుగా ఉంటుంది.
అత్తయ్య వాళ్లకి తన వృత్తి లోని ఆసక్తికరమైన సంఘటనలు, మానసిక రుగ్మతలో విపరీత ధోరణుల గురించి చెబుతుంటారు ఆనంద్. ప్రతిసారి పెద్దవాళ్ళతో కాసేపు గడిపే వెళతారు వాళ్ళు.
అమ్మానాన్నలకి కూడా చిత్ర వాళ్ళతో మంచి కలక్షేపంగా ఉంది.
**
ఇంటికి వెళ్ళే ముందు, ఓ రోజు అమ్మ దగ్గర కూర్చుంది చిత్ర.
మాటల మధ్యలో, “ఏమిటి చిత్రా? మా నీలు అజాగ్రత్తగా మెట్ల మీదనుండి ఈ పడటమేమిటి? ఇంత దెబ్బలేమిటి? అయినా లోపల బిడ్డ బాగానే ఉందన్నారా? పర్వాలేదంటావా నువ్వు?” అంది కాస్త వ్యధగా.
చిత్ర నా వంక చూసింది.
“అంతా బాగానే ఉందమ్మా. నన్ను నమ్ము” అన్నాను.
“అవునాంటీ, ఇప్పుడు మాత్రం అంతా యదాతథం. బాగున్నట్టే లెక్క. కాబట్టి మీరు గాభరా పడవద్దు. ఇక ఈవిడ మెట్ల మీద నుండి పడటం అంటారా? అంత అజాగ్రత్త ఏమిటో ఆవిడకే తెలియాలి. అదీ ఇటువంటి సమయంలో. నేనూ అదే ప్రశ్న వేసాను” అంది గంభీరంగా చిత్ర.
**
ఢిల్లీ వచ్చినప్పుడల్లా, మామయ్యతో పాటు ‘సీనియర్ సెంటర్’ కి వెళుతుంటారు నాన్న..
ఈ సారి ‘ఆధ్యాత్మిక చింతన’ గురించి నాన్నగారి లెక్చర్ కూడా ఏర్పాటు చేయించారు … మామయ్య.
ఇకపోతే, అమ్మతో అత్తయ్యకి బాగా సఖ్యత. ఈ సారి కూడా పొద్దుటే పనులు ముగించుకుని, శాంతమ్మకి, జానకికి ఇంటిపని బాధ్యతలు అప్పగించి మధ్యాహ్నాలు చిన్మయ మిషన్ కి వెళుతున్నారు.
**
ఆదివారం పొద్దున్న పదయ్యింది. తోటలోకి వెళ్లి కొత్తగా తెప్పించిన పూలమొక్కల్ని భూమిలో నాటించి లోనికి వచ్చాను.
అమ్మ, అత్తయ్య, శ్యాంతో సహా పెద్దగా మాట్లాడుకుంటున్నారు. ఆనంద్, చిత్ర కూడా కాస్త పెందరాలే వచ్చినట్టున్నారు. నాలుగు రోజుల్లో రాబోయే సందీప్ పుట్టినరోజు గురించి మాట్లాడుకుంటున్నారని అర్ధమయ్యింది.
వాడికి ఎనిమిదేళ్ళు నిండుతాయి. ఘనంగా సెలెబ్రేట్ చేయాలనే ఉంది. అటుగా వెళ్ళి చిత్రవాళ్ళని కూడా పలకరించి వారి ఎదురుగా కూర్చున్నాను.
ఆనంద్ నాకు దగ్గరగా కుర్చీ లాక్కుంటూ, “నీలా, నీవు ప్రస్తుతం రెస్ట్ తీసుకోవాలి కదా! ఈ సారి సందీప్ పుట్టినరోజు వేడుక మా క్లబ్-హౌజ్ లో చేద్దాము. బాబు ఫ్రెండ్స్ లిస్టు, వారినందరిని పిలిచే పని కూడా చిత్రకి ఇప్పుడే ఇచ్చేయమ్మా. మా కాంప్లెక్స్ లో ‘కిడ్స్-వరల్డ్’ ఉందిగా! నేను, శ్యాం కలిసి పిల్లల్ని మానేజ్ చేస్తాము” అన్నారు.
అదంతా వింటున్న సందీప్ సంతోషానికి అవధులు లేవు.
“మమ్మీ, ఐ లవ్ యు. నువ్వు సరే అను. మమ్మీ ప్లీజ్, ఓకే అని చెప్పు” అంటూ బతిమాల సాగాడు.
మునుపటి పుట్టినరోజు సంఘటనలు కళ్ళముందు గిర్రున తిరిగాయి. ముచ్చెమటలు పోశాయి. అందరి వంక ఓ సారి చూశాను. నాన్నా, వినోద్, కూడా నా దగ్గరగా కుర్చీలు తెచ్చుకొని కూర్చునారు.
“మేమంతా ఉంటాం అక్కా. క్లబ్-హౌజ్ కాబట్టి సరదాగా ఉంటుంది. నీవు హాయిగా ఓ పక్కన కూర్చుని చూడవచ్చు. సరేనా? సందీప్ బర్తడే పార్టీ అయ్యాకే నేను హైదరాబాద్ వెళతాను” అన్నాడు వినోద్.
ఆనంద్ వంక చూసాను, “సరే అన్నయ్యా, అలాగే చేద్దాం. కానీ పిల్లలకి అలివికాని ఆటలేవీ వద్దు. వాళ్ళు కూర్చుని ఎంజాయ్ చేసే మాజిక్ షో లాటివే ఏర్పాటు చేద్దాము. వీడి స్నేహితులు ఓ పది మంది పిల్లలుండవచ్చు. వాళ్ళని నేనే పిలుస్తా లెండి” అన్నాను సందీప్ ఉత్సాహాన్ని దృష్టిలో పెట్టుకొని.
“మా ఆఫీస్ నుండి పిల్లలున్న కొందరి కుటుంబాలని నేను ఆహ్వానిస్తాను. పోతే, ఆ సమయంలో మనం టెన్నిస్ కోర్ట్స్ వాడుకునేలా చూడు ఆనంద్” అంటూ శ్యాం కూడా మా వద్దకు వచ్చారు.
“ఈ పార్టీ సందడితో, నీలకి ఎటువంటి శ్రమ లేకుండా చూడాలి. నిన్ననే ఐదువ నెల వచ్చింది” అన్నారత్తయ్య.
“నేను కాసేపు పడుకుంటాను” అని అక్కడినుండి లేచి నా గదిలోకి వచ్చాను. నా వెనకే వచ్చిన చిత్ర, “ఇంతకీ నీకిప్పుడు వొంట్లో బాగున్నట్టేనా? మనసు తేలికయిందా?” అడిగింది పడక మీద కూర్చుంటూ.
“నేను బాగానే ఉన్నాను. నీ సంగతి చెప్పు. ఓ పాపనో బాబునో నీ వెప్పుడు కంటావు? చదువులు అయ్యాయి, ఉద్యోగాలు వచ్చాయి. ఆనంద్ కి పిల్లలంటే ఇష్టమని కనబడుతూనే ఉంది. ఇంక తమరిదా ఆలస్యం?” అంటూ వెనుతిరిగి చూస్తే, తల వంచుకొని ముభావంగా అయిపోయిన చిత్ర కనబడింది.
“ఎందుకలా ఉన్నావే” అని తరచితరచి అడిగాక, చెమర్చిన కళ్ళతో తలెత్తి నా వంక చూసింది. క్షణమాగి నోరు విప్పింది.
పెళ్ళైన నాలుగేళ్ళ వరకు ప్రెగ్నెన్సీ రాకపోతే, వైద్య పరీక్షలు చేయించారట. తనకి ‘ఎండోమీట్రియోసిస్’ అనే గర్భకోశ వ్యాధి ఉందని, అందుమూలంగా తను తల్లిని కాలేక పోతున్నానని చెప్పింది. కాకపోతే గత రెండేళ్లగా అంచెలంచెలగా ట్రీట్మెంట్ తీసుకుంటున్నానని కూడా చెప్పుకొచ్చింది.
“సమయం పట్టినా, తప్పకుండా నేను తల్లినౌతానని నమ్మకం నాకుంది. ఆనంద్ ఎంతో ఓర్పుతో నన్ను ప్రేమగా చూసుకుంటారు. కూడా ఉంటూ ధైర్యం చెబుతారు. పిల్లలంటే ఆయనకీ ఎంతో ఇష్టం. సందీప్ ని సొంత బిడ్డలా ఇష్టపడతారు. చూశావుగా?” అంటూ మనసుని తేలిక చేసుకొంది చిత్ర.
“పద పద, నీ కోసం అత్తయ్య చేత మల్లెలు, జాజుల మాల కట్టిస్తాను. నీకు మున్ముందు జీవితంలో అన్నీ చక్కగానే అవుతాయి” అంటూ చిత్రని గార్డెన్ లోకి తీసుకొని వెళ్లాను.
**
లంచ్ కూడా చేసి చిత్ర,ఆనంద్ లు వెళ్ళాక, చిత్రకి పిల్లలు పుట్టక పోవడం గురించి ఆలోచిస్తున్నాను. అందుకేనేమో, నా ప్రెగ్నెన్సీ వద్దనుకుంటున్నానని అన్నప్పుడు చిత్ర చాలా నొచ్చుకుంది. నాకు నచ్చజెప్పేప్పుడు కూడా ఎక్కువ బాధ పడింది.
పాపం ఆనంద్ కి పిల్లలంటే ఉన్న ఇష్టం చూస్తుంటే, వాళ్లకి సంతానం కలగకపోవడం దురదృష్టకరమే అనిపిస్తుంది. ఒక్కోరి జీవితంలో ఒక్కో అశాంతేమో అనుకున్నాను. ఏమైనా చిత్రకి కూడా సంతానం కలగాలని ఆశిస్తాను.
**
సందీప్ పుట్టినరోజు రానే వచ్చింది. పోద్దున్నే పది గంటలకల్లా ముందుగా సాయిబాబా గుడికి వెళ్ళాము. అక్కడ దేవుడు దర్శనం చేసుకుని, దారిలోని అనాధాశ్రమంలో పది నిముషాలు ఆగాము. సందీప్ చేత అక్కడ అనాధ పిల్లలకి… బట్టలు, బొమ్మలు ఇప్పించి.. పన్నెండుకి ముందే అందరం చిత్ర వాళ్ళ కాంప్లెక్స్ చేరాము.
**
నిర్మాణం పూర్తయిన క్లబ్-హౌజ్ ఎంతో అధునాతంగా అందంగా కనబడుతుంది.
పిల్లల కోసం ప్రత్యేక క్రీడారంగం ‘కిడ్స్ వరల్డ్’ గా చక్కగా ముస్తాబయింది. అందులో క్రికెట్ ఫీల్డ్, టెన్నిస్ కోర్ట్స్, ఇంకా ఎన్నో ఆటలున్నాయిట..
దానికెదురుగా ఎదురుగా ‘రోజ్-విల్లా’ పేరుతో పార్టీ హాల్ కూడా.. అందుండి సన్నగా ఎం.ఎస్. సుబ్బలక్ష్మి సంగీతం వినబడుతుంది. అక్కడ హడావిడిగా పనివాళ్ళు సీటింగ్ ఏర్పాటు చేస్తున్నారు.
“అటు కాదు, ఇటు రామ్మా నీలమ్మ, సందీప్ పార్టీ ఇక్కడ” అంటూ పిలిచింది చిత్ర. అందరం అటుగా మరో హాల్లోకి వెళ్ళాము.
**
పెద్ద పండుగలా జరిగింది సందీప్ పుట్టిన రోజు. ప్రతి చిన్న విషయం ఎంతో శ్రద్దగా నిర్వహించారు ఆనంద్, చిత్ర. కేక్ కట్ చేసి, లంచ్ అయ్యాక పిల్లలంతా ‘కిడ్స్-వరల్డ్’ కి బయలుదేరారు. మేనేజర్ గుప్తా గారితో పాటు ఇవాళ జీవ, రాము కూడా పిల్లల వెంటే ఉన్నారు…
సందీప్ చేయిపట్టుకుని వడివడిగా వెళుతున్న తమ్ముణ్ణి పిలిచి, సందీప్ వెంటే ఉండి, ఆడించమని చెప్పాను.
“చెప్పు, ఎందుకు నీకంత భయం? బాబుని కనీసం శ్యాంతో కూడా ఎక్కడికీ వెళ్ళనివ్వవు” అని అడిగింది నాతో పాటు వాళ్ళ వెనకే నడుస్తూన్న చిత్ర.
పిల్లలంతా ప్లే-గ్రౌండ్ లోకి వెళ్ళాక, అక్కడే బయట కుర్చీల్లో కూర్చున్నాము.
చిత్ర అడిగిన ప్రశ్నకు జవాబుగా ఆమె వైపు తిరిగాను. “మరేం లేదు చిత్రా. శ్యాంతో ఆడినప్పుడల్లా, బాబుకి తీవ్రంగా దెబ్బలు తగిలాయి. అందుకే బాబు తన వెంట ఉన్నా శ్యాం సరిగ్గా చూసుకోరని భయం నాకు” అంటుండగానే వెనుక నుంచి ఎవరో సుతారంగా చేతులతో నా కళ్ళు మూశారు.
“ఎవరో చెప్పుకోండి” అంటున్న గొంతు ఇట్టే గుర్తు పట్టాను. బాగా పరిచయమున్న గొంతేగా! ఒక్కసారిగా ఆశ్చర్యపోయాను. చేతులు తడిమాను. గాజులు, ఉంగరాలు. ఇంకా మంచి గంధం సువాసనలతో పాటు సన్న జాజుల గుబాళింపు.
“ఇంకెవరూ? నా ప్రియనేస్తం రమణి కాదా?” అని అన్నాను ఉత్సాహంగా.
“అయితే నిన్ను సర్ప్రైజ్ చేయలేక పోయామా మేము?” అన్నారు రమణి, చిత్ర ఒకేసారి.
“అలా కాదే! నీ గాజులు, ఉంగరాలు, సెంట్ సువాసనలు వేరే చెప్పాలా?”, “చాలా సంతోషంగా ఉంది నిన్ను చూడ్డం. ఆశ్చర్యంగా కూడా ఉంది. ఇంతకీ మీ వారు కూడా వచ్చారా లేదా?” అనడిగాను.
“లేదమ్మా, నేను ఒక్కత్తినే వచ్చాను. ఆయన రాలేనంత బిజీ. నీకు ప్రత్యేక శుభాకాంక్షలు చెప్పమన్నారు విజయ్” అంటూ నా వంక నిశితంగా చూసింది…….”చిత్ర ఇదంతా ప్లాన్ చేస్తుందని తెలుసు. మరోసారి అమ్మవి కాబోతున్నావనీ తెలుసు” అంది సంతోషంగా. .
“సందీప్ పుట్టినరోజు ఏర్పాట్లు తన బాధ్యతగా తీసుకుంది…చిత్ర. అది కాక నాకు తెలీకుండా ఇంకా ఏమన్నా ఏర్పాట్లు జరుగుతున్నాయా?” అడిగాను అనుమానంగా ….
“ఈ రోజే ఎంతో ప్రత్యేకం…. జరిగే ప్రతీదీ ప్రత్యేకమే. మరి” అంది చిత్ర జవాబుగా…
“ముదురాకుపచ్చ జరీ చీరలో, నీ బొట్టు, నీ జుట్టు, అచ్చం పార్వతి దేవిలా ఉన్నావు, పైగా కాస్త వొళ్ళు చేసావేమో! అందాల అమ్మంటే నువ్వే” అంటూ ఆగకుండా పొగిడేస్తుంది నన్ను రమణి.
“ఏయ్, దానికి దిష్టి పెట్టకు” అంటూ చిత్ర అందుకొంది. ముగ్గురం నవ్వుకున్నాము.
“పిల్లలు కాసేపు ఆడతారు గాని, మనం లోనికి వెళదాం. రమణి కూడా అందర్నీ కలవాలిగా!” అంటూ అక్కడినుండి కదిలింది చిత్ర. ఆమె వెంటే క్లబ్-హౌజ్ వైపు నడిచాము.
**
‘రోజ్-విల్లా’ ఫంక్షన్ హాలు ఎదురికి రాగానే, లోపలి నుండి ఒక్కసారిగా కేరింతలు, చప్పట్లు వినబడ్డాయి…. అమ్మ, అత్తయ్య చేతుల్లో హారతలు పట్టుకొని మరీ తత్తిమా వారితో మాకు స్వాగతం పలుకుతూ ఎదురొచ్చారు.
సశేషం
రచన: మాలతి దేచిరాజు
లైబ్రరీలో తనకి కావాల్సిన పుస్తకం కోసం వెతుకుతున్నాడు గాంధీ. ఎంతకీ అది దొరకటం లేదు. దాదాపు లైబ్రరీ అంతా వెదికాడు. విసుగొచ్చి వెనుతిరిగాడు. చాలా రోజులైంది, పేపర్ పై పెన్ను పెట్టి. కొత్త నవల రాద్దామంటే ఏమీ ఇన్స్పిరేషన్ రావడం లేదు. పోనీ, ఏవైనా పుస్తకాలు చదివితే అందులో ఏదో ఒక పాత్రని పట్టుకుని కథ అల్లుకోవచ్చు అన్నది అతని ఉద్దేశం. అలా రాసిన నవలలు కూడా ఉన్నాయి. అవి డబ్బైతే తెచ్చి పెడతాయి గాని అతనికి సంతృప్తిని ఇవ్వవు. అతనికి నిజమైన సంతృప్తి యదార్థ సంఘటనలను, నిజ జీవితంలోని పాత్రలను తీసుకుని కథ రాయడమే. కానీ ఈ మధ్య కాలంలో అంత గొప్ప ఘటనలేవి వినలేదు, టీ. వీ లో చూడలేదు, పేపర్ లో చదవలేదు.
బెంగాలీ రచయిత ఎవరో ‘అమీ తుమీ కా బాలు బాషి’( ఐ లవ్ యు )అనే నవల రాసాడు. దాన్ని తెలుగులో ‘ఆకెళ్ళ నాగ శ్రీనివాస్’ అనే తెలుగు ఉపాధ్యాయుడు (పండితుడు. . ప్రొఫెషనల్ రైటర్ కాదు) ‘మదిలో మాట’ పేరుతో అనువదించాడు. ఆ పుస్తకం కోసమే లైబ్రరీకి వచ్చాడు తను. కారణం …అందులో ‘జబేల్’ అనే హీరోయిన్ భర్త పాత్ర చాలా విభిన్నంగా ఉన్నట్టు ఎవరి ద్వారానో విన్నాడు. ఆ పాత్రని బేస్ చేసుకుని నవల రాద్దాం అనుకున్నాడు, కానీ ఫలితం లేదు.
చేసేది లేక కారెక్కి స్టార్ట్ చేసి పోనిచ్చాడు. అతని మనసంతా ఏదోలా ఉంది. ముఖంలో చిరాకు నెలకొని ఫ్రస్ట్రేట్ అవుతున్నట్టుగా తెలిసిపోతోంది.  కారు ఎనభై వేగంలో వెళుతోంది. సమయం సాయంత్రం అయిదూ నలభై ఐదు అవుతూ ఉంటే అప్పుడే నెమ్మదిగా చీకటి పడుతోంది. గేరు మార్చి స్పీడు పెంచాడు. అదే కొంప ముంచింది. ధడేల్మని పెద్ద శబ్దం. కారు ఒక్కసారిగా ఆగింది. ముందుకి ఒరిగి సీటుకి గుద్దుకున్నాడు. డోర్ ఓపెన్ చేసి దిగి ముందు భాగం వైపు చూసాడు. ఫ్రంట్ వీల్ కింద పడి ఉన్నాడు గౌతమ్. తృటిలో ప్రమాదం తప్పింది. ‘థాంక్ గాడ్’ అనుకుని గౌతమ్ ని లేపడానికి ప్రయత్నించాడు.
“గౌతమ్. . మిస్టర్ గౌతమ్!”ఉలుకు,పలుకు లేకుండా పడి ఉన్నాడు గౌతమ్. అప్పటికే చుట్టూ జనం మూగారు. వాళ్ళు సాయం పట్టడంతో గౌతమ్ ని కార్లో ఎక్కించుకుని దగ్గరలో ఉన్న హాస్పిటల్ కి తీసుకెళ్ళాడు. స్ట్రెచర్ మీద గౌతమ్ ని ఎమర్జెన్సీకి తీసుకుళ్ళారు. గాంధీని బయటే ఉండమని సైగ చేసింది, నర్స్ చెయ్యి చూపిస్తూ. పావుగంట గడిచింది…డాక్టర్ బయటకి వచ్చాడు.
“ఎలా ఉంది డాక్టర్?” ఏ కంగారు లేకుండా నార్మల్ గా అడిగిన అతని తీరు వింతగా అనిపించింది డాక్టర్ కి.
“నథింగ్ టు వర్రీ . . హీ ఈజ్ ఆల్ రైట్. మీరు వెళ్లి చూడొచ్చు” అని చెప్పి వెళ్ళిపోయాడు డాక్టర్.
ఎమర్జెన్సీ వార్డులో బెడ్ పైన పడుకుని ఉన్నాడు గౌతమ్. లోపలికి వస్తున్న గాంధీ షూ చప్పుడుకు కళ్ళు తెరిచాడు నెమ్మదిగా.
“అయామ్ సారీ మిస్టర్ గౌతమ్ …” ఫార్మలిటీగా చెప్పాడు.
“ఇట్స్ ఓకే …నా తప్పు కూడా ఉంది కదా!” అంత కన్నా డిప్లమేటిక్ గా చెప్పాడు గౌతమ్. ఏం మాట్లాడుకోవాలో తెలియని సందిగ్ధం ఇద్దరిలో నెలకొంది. చేసేది లేక గాంధీనే మాట కలిపాడు.
“మీ వాళ్లకి కాల్ చేస్తాను నెంబర్ ఇవ్వండి!”
“ఫర్లేదండి. . ఐ కెన్ మేనేజ్!”
“నో . . నో. . అలా కాదు. . నాకు అర్జెంట్ వర్క్ ఉంది, మీ వాళ్ళెవరైనా వస్తే నేను బయల్దేరుతాను”
విస్మయంగా చూసాడు గౌతమ్. కనీసం తన పైన జాలి లేకపోయినా, అతను చేసిన దానికి పశ్చాత్తాపంగా అయినా మాట్లాడటం లేదు ఇతను. తప్పు నాది కూడా అని తాను అన్నందుకా?
“మిస్టర్ గౌతమ్. . నెంబర్. . “ఆలోచనలో ఉన్న గౌతమ్ ని కదుపుతూ అడిగాడు గాంధీ.
“ఇట్స్ ఓకే సార్ నేను చూసుకుంటాను మీరు బయల్దేరండి…”
అతని మాటల్లో కటుత్వం, ఆగ్రహం ఇవి రెండూ గాంధీకి నవ్వు తెప్పించాయి.
“చూడండి, గౌతమ్, నేను కావాలని ఈ యాక్సిడెంట్ చేయలేదు… సో ఇందులో నా తప్పు ఉంది అని అనుకోను. మన ప్రమేయం లేకుండా జరిగే దాన్నే యాక్సిడెంట్ అంటారు…. ”
గౌతమ్ కి మరింత కోపం వచ్చినా,గాంధీ చెప్పిన దాంట్లో వాస్తవాన్ని కూడా గుర్తించాడు.
“నిజంగానే నాకు పని ఉంది గౌతమ్! మీకు ఏమీ కాలేదు కాబట్టే ఇంత క్యాజువల్ గా వెళ్తానన్నాను. ”
గౌతమ్ కళ్ళు మూసి తెరిచాడు,‘అలాగే’ అన్నట్టు. గాంధీ అక్కడ నుంచి కదిలాడు. ఇంకాసేపు ఉండి ఉంటే మరుసటి రోజు గౌతమ్,గాంధీల మధ్య జరిగే సంభాషణ ఇప్పుడే జరిగుండేది.
***
ఎమర్జెన్సీ వార్డ్ తలుపు దభాలున తెరచుకుని వచ్చారు షీబా, సీమా. నర్స్ బీ. పీ చెక్ చేస్తోంది. గౌతమ్ వాళ్ళని చూసాడు. 18008909999 70005 8542355585
“ఎలా జరిగింది?” – షీబా.
“ఎలా ఉంది?” – సీమా.
“అయామ్ ఓకే, అయామ్ ఓకే… నథింగ్ టూ వర్రీ! జస్ట్ రోడ్ క్రాస్ చేస్తుంటే కార్ డ్యాష్ ఇచ్చింది అంతే. ”
“ఏంటిది, గౌతమ్? చూసుకోవచ్చుగా…” అంది షీబా.
“ఇంతకీ యాక్సిడెంట్ చేసిందెవరు?” అడిగింది సీమా.
నర్స్ బయటకి వెళ్ళిపోయింది తన పని ముగించుకుని.
“మొన్న ఫ్యామిలీ డే కి చీఫ్ గెస్ట్ గా వచ్చారు కదా, గాంధీ అని, అతనే…”
“మరి, పోలిస్ కంప్లైంట్ ఇచ్చావా?”ఉక్రోషంగా అంది సీమా.
“సీమా,ఇట్స్ జస్ట్ యాన్ యాక్సిడెంట్! నా తప్పు కూడా ఉంది,అండ్ అతనే హాస్పిటల్ లో జాయిన్ చేశాడు. ”
“ఏడీ,ఎక్కడ మరి?” రెట్టించింది సీమా.
“ఏదో అర్జెంట్ వర్క్ ఉందని ఇప్పుడే ఆయనలా వెళ్ళారు…మీరొచ్చారు. ”
సీమాకి కోపం ముక్కు పైన నాట్యం చేసింది. మొహం ఎర్రగా మారింది.
***
“ఈ రోజు ఉదయం గండిపేట్ చెరువులో గుర్తు తెలియని వ్యక్తి శవం దొరికింది… స్థానికుల సమాచారం అందుకోగానే పోలీసులు అప్రమత్తమై ఘటనా స్థలానికి చేరుకున్నారు… నిందితుడు ఎవరన్నది…” అంటూ న్యూస్ వస్తోంది టీవీ లో.
కూరగాయలు కట్ చేస్తూ సోఫాలో కూర్చుని ఉంది షీబా. సీమా అక్వేరియం లో చేపలకి దాణా వేస్తోంది. కాలింగ్ బెల్ మోగటంతో చేస్తున్న పని ఆపి వెళ్లి తలుపు తెరిచింది సీమా. ఎదురుగా గాంధీ.
ఆశ్చర్యం, కోపం రెండిటినీ, చెరో కన్నులో చూపిస్తున్న ఆమెను చూసి,”గౌతమ్ ను కలవాలి…” అన్నాడతను.
“చచ్చాడో, బ్రతికున్నాడో చూద్దామని వచ్చారా?” నిర్మొహమాటంగా అంది.
అతని దగ్గర జవాబు లేదు. దోషిలా నిలబడటం తప్ప అతనేం చేయలేక చూస్తుండిపోయాడు. ‘ఇంతకీ అసలు ఈమె ఎవరు? గౌతమ్ వైఫ్ ఏమైంది?’అనుకుంటుండగా…
“ఎవరు సీమా?” అంటూ వచ్చాడు గౌతమ్.
“హలో సార్, మీరా?రండి రండి. “స్వాగతించాడు.
గాంధీ నెర్వస్ ఫీల్ అయ్యాడు.
“రండి సార్!” మళ్ళీ అన్నాడు గౌతమ్.
సీమా పక్కకు జరిగింది.
గాంధీ లోపలికి వచ్చి, సోఫాలో కూర్చున్నాడు. షీబా టీ తెచ్చింది ఇద్దరికీ.
“బావున్నారా? ” టీ కప్ అందుకుంటూ అడిగాడు, గాంధీ.
నవ్వుతోనే బదులిచ్చింది షీబా. టీ ఇచ్చి తను వెళ్ళిపోయింది.
టీ ఒక సిప్ చేసాడు గాంధి.
“ఎలా ఉంది గౌతమ్?” అడిగాడు.
“ఫైన్ సార్ . . “టీ తాగడం పూర్తైంది. కప్ టీపాయ్ మీద పెడుతూ,గౌతమ్ కాలి బొటనవేలును చూసాడు, గాంధీ.  దానికి కట్టు కట్టి ఉంది.
“బొటనవేలుకు ఏం తగిలింది?”అడిగాడు గాంధి. .
“నెయిల్స్ కట్ చేయలేదు! సో…గోరు ఊడింది, ఎదురు దెబ్బ తగిలి…”చెప్పాడు
“అయామ్ రియల్లీ సారీ గౌతమ్,నిన్న నేను అలా వెళ్ళకుండా ఉండాల్సింది!” గాంధీ మాటలకు నవ్వి ఊరుకున్నాడు గౌతమ్.
“లేట్ అయితే లైబ్రరి మూసేస్తారు. ఒక బుక్ కోసం అర్జెంట్ గా వెళ్ళవలసి వచ్చింది!”సంజాయిషీ చెప్పుకున్నాడు గాంధీ.
“ఫరవాలేదు సార్…”
“ఒక విషయం అడుగుతాను, మరోలా అనుకోరు కదా?”
తనేం అడగాలనుకుంటున్నాడో గౌతమ్ ఊహించాడు.
“అడగండి!”
“షీబా మీ వైఫ్! మరీ…” చివరి వాక్యం కళ్ళతో చెప్పాడతను.
“ఇఫ్ యు డోంట్ మైండ్, మనం అలా బయటకి వెళ్లి
మా ట్లాడుకుందామా. . “అన్నాడు గౌతమ్.
‘అంత గొప్ప రహస్యం ఏం చెప్తాడో చూద్దాం’ అనుకున్నాడు గాంధీ.
***
కేబీయార్ పార్క్… వాకింగ్ చేసే వాళ్ళు వాకింగ్ చేసుకుంటున్నారు,కబుర్లు చెప్పుకునే వాళ్ళు కబుర్లు చెప్పుకుంటున్నారు.
“నాకు చాలా ఆశ్చర్యంగా ఉంది మిస్టర్ గౌతమ్. . నేను ఎన్నో నవలలు చదివాను,ఎన్నో జీవితాల యదార్ధ సంఘటనలని నవలగా రాసాను. బట్ ఫస్ట్ టైము ఒకరి జీవితాన్ని నవలగా విన్నాను. ”
గౌతమ్ మందహాసించాడు.
“ఇదంతా మీకెందుకు చెప్పానంటే …నాకు ఒక పరిష్కారం కావాలి…”
గాంధీ భృకుటి ముడిపడింది.
“పరిష్కారమా? ఏంటది?”
***
కారులో వస్తూ గౌతమ్ చెప్పిన తన గతం గురించి ఆలోచించ సాగాడు, గాంధీ.  అతను ఆలోచిస్తుంది గౌతమ్ అడిగిన పరిష్కారం గురించి కాదు…అతను చెప్పిన కథను, నవలగా ఎక్కడనుంచి మొదలెట్టాలని… చాలా రోజుల తర్వాత తన కలానికి పదును పెట్టే అవకాశం దొరికింది.
యదార్ధ సంఘటన ఆధారంగా ఇన్నాళ్ళు తను వ్రాసిన నవలలు ఒకెత్తు, ఇప్పుడు వ్రాయబోయేది ఒకెత్తు. కానీ అదే అతను వ్రాయబోయే ఆఖరి నవలని అతనేమాత్రం ఉహించలేదు.
***
ఒక సంవత్సరం తర్వాత –
చిమ్మ చీకట్లో హెడ్ లైట్ వెలుగు రోడ్ మీద పడుతుంటే,రయ్యిమంటూ దూసుకు వెళుతోంది గాంధీ కారు. అతను కంగారుగా వెనక్కి చూస్తూ,ముందుకి చూస్తూ స్టీరింగ్ తిప్పుతున్నాడు. అతని కారుని పోలీసులు వెంబడిస్తున్నారు. మరింత వేగం పెంచాడు గాంధీ… అర్థరాత్రి కావడంతో రోడ్లన్నీ నిర్మానుష్యంగా ఉన్నాయి.
జూబ్లీ హిల్స్ చెక్ పోస్ట్ నుంచి రైటుకి గాని,లెఫ్ట్ కి గాని తిప్పి ఉంటే అతను తప్పించుకునుండే వాడేమో, అతన్ని దురదృష్టం చాలా దగ్గరగా వెంటాడుతుంది కాబోలు … కారుని సరాసరి సిగ్నల్ నుంచి స్ట్రైట్ గా పోనిచ్చాడు…అదే అతను చేసిన తప్పు.
పోలీస్ కారు కూడా సిగ్నల్ దాటింది. ఏ. సి ఆన్ లో ఉన్నప్పటికీ చెమటలు పడుతున్నాయి అతనికి. . కళ్ళలో భయం, చేతుల్లో ఒణుకు. . మాదాపూర్ సిగ్నల్ సమీపిస్తున్నాడు. ఇప్పుడతను స్ట్రైట్ గా వెళితే సేఫ్. . కానీ అతను లెఫ్ట్ కి తిప్పాడు రోడ్ ని అనుసరించి రైట్ కి తిరగగానే అతనికి అర్థమైంది,ఎంత తప్పు చేసాడో.
అరవై స్పీడులో ఉన్న కారు నెమ్మదిగా స్లో అయ్యింది. స్పీడ్ మీటరు ముల్లు ’60’ నుంచి నెమ్మదిగా ‘0’ వైపుకి దిగుతోంది… ఎదురుగా బ్యారికేడ్స్ అడ్డంగా పెట్టి,తుపాకులు గురి పెట్టి, ఓ పది మంది పోలీసులు నిలుచున్నారు… గాంధీ గుండెవేగం పెరిగింది,చెమట చుక్క నుదుటి పై నుంచి జారుతోంది.
***
ఇంటరాగేషన్ రూమ్! గాంధీ కూర్చుని ఉన్నాడు. ఒకతను అతనికి ఎదురుగా వచ్చి నిలుచున్నాడు. నడుం వరకే కనిపిస్తోంది… గాంధీ తలెత్తి చూసాడు. ప్రశాంతమైన ముఖం,తెల్లటి రంగు,గుండ్రని కళ్ళు ,ఉంగరాల జుట్టు.
అతనే సి. ఐ. రుద్రాక్ష్.
“రుద్రాక్ష్… సి. ఐ రుద్రాక్ష్,. . ” అంటూ షేక్ హ్యాండ్ ఇచ్చాడు, గాంధీకి. గాంధీ కూడా అతనితో చెయ్యి కలిపాడు.
“యూ. . నో మిస్టర్ గాంధీ!అయామ్ ఎ వెరీ బిగ్ ఫ్యాన్ ఆఫ్ యు. “కూర్చుంటూ చెప్పాడతను.
గాంధీకి ఆ సంగతి ప్రస్తుతం,అప్రస్తుతం.
“కమింగ్ టు ద పాయింట్…గౌతమ్ మీకు ఎలా పరిచయం?”మొదటి ప్రశ్నగా అడిగాడు.
“ఒకసారి వాళ్ళ ఆఫీస్ లో ఫ్యామిలీ డే కి చీఫ్ గెస్ట్ గా పిలిచారు అదే మొదటి సారి అతన్ని కలవడం. ఆ రోజు అతని వైఫ్ షీబా కూడా ఉంది.
“షీబా అతని వైఫ్ అని గౌతమ్ మీతో చెప్పాడా?”రెండో ప్రశ్న సంధించాడు.
“ఆ రోజు అక్కడ ఉన్న వాళ్ళందరికీ అతను అలాగే పరిచయం చేసాడు, ఇంక్లూడింగ్ మీ. ”
తలూపాడు రుద్రాక్ష్ ‘సరే’ అన్నట్టు.
“మీకు సీమా తెలుసా?”
“తెలుసు”
“ఎలా?”
“తను స్వాతికి పంపిన ఒక పోయెమ్ చదివి,ఆమెకు పెన్ గిఫ్ట్ గా పంపాను.
తర్వాత గౌతమ్ ఇంట్లో చూసాను. ”
“ఇంకెప్పుడు కలవలేదా?”
“రెండుమూడు సార్లు కలిసాను. ”
“రెండా, మూడా?” స్వరం మారింది రుద్రాక్ష్ ది. గాంధీ మౌనం వహించాడు. .
“ఓకే. . లీవ్ ఇట్…చివరి సారిగా ఎప్పుడు కలిసారు?”
“ఈ నెల పదిహేను తారీఖు, శుక్రవారం. “తడబడకుండా చెప్పాడు గాంధీ.
“కలిసి ఏం మాట్లాడారు?”
“క్యాజువల్ టాక్!” అతని గొంతు ఒణికింది.
“క్యా. . జు. . వ…ల్…టాక్…. మ్ . . పెళ్ళి చేసుకోమని ఎప్పుడైనా అడిగారా ఆమెను?”
గుటక వేసాడు గాంధి సూటిగా వచ్చిన ఆ ప్రశ్నకి…
గుడ్లప్పగించి చూస్తున్న గాంధీతో,”మిస్టర్ గాంధీ, ఐ యామ్ ఆస్కింగ్ యు…” రెట్టించాడు. 
“అడిగాను . . “తల వంచుకుని బదులిచ్చాడు.
“దానికి ఆమె ఏమంది,ఒప్పుకుందా?”వంచి ఉన్న తలని అడ్డంగా ఊపాడులేదన్నట్టు.
“సో…మీ ప్రపోజల్ ని ఒప్పుకోలేదనే కారణంతో ప్లాన్ చేసి, గౌతమ్ సూసైడ్ చేసుకునేలా చేసారు అవునా?”
“నో……” బిగ్గరగా అరిచాడు గాంధీ. కొన్ని సెకన్లు ఆ ధ్వని గదంతా ప్రతిధ్వనించింది.
“యస్. . మిస్టర్ గాంధీ,కేవలం మిమ్మల్ని రిజెక్ట్ చేయడానికి ఆమెకు, మీకు ఉన్న కామన్ పాయింట్ గౌతమ్ మాత్రమే…”
గాంధీ కళ్ళలో నీళ్ళు తిరిగాయి…అతను ఏడవసాగాడు…తమాయించుకుని,
“అతను చెప్పిన తన గతాన్ని ఆధారంగా చేసుకుని నవల రాసాను అంతే. అంతకు మించి నేను చేసింది ఏమీ లేదు!”
“ఒప్పుకుంటాను మిస్టర్ గాంధీ! బట్ అతను మీకు గతం మాత్రమే చెప్పాడు…భవిష్యత్తు చెప్పలేదు…చెప్పలేడు …బికాజ్ అతని భవిష్యత్తు మీ చేతుల్లో ఉంది కాబట్టి. ”
అర్థం కానట్టు చూసాడు గాంధీ.
“వాట్ ఐ మీన్ ఈజ్ …మీ నవల లో క్లైమాక్స్ యే అతని భవిష్యత్తు అంటున్నా…యు గాట్ మై పాయింట్ రైట్?”రుద్రాక్ష్ చెప్పింది అక్షరాలా నిజం! ప్రత్యక్షంగా కాకపోయినా పరోక్షంగా గౌతమ్ చావుకి అతనే కారణం. అతనిలో ఆ బాధ కూడా ఉంది.
“సార్…నేను ఒక కమర్షియల్ యాస్పెక్ట్ లో ఆ క్లైమాక్స్ వ్రాసాను…నిజంగా గౌతమ్ కి కీడు తలపెట్టే ఉద్దేశం నాకు ఏ మాత్రం లేదు… నన్ను నమ్మండి!”దీనంగా అన్నాడు అతను.
రుద్రాక్ష్ కాసేపు మౌనం వహించాడు.
“వెల్ …నాకు ఆ పుస్తకం ఎక్కడ ఉందో చెప్పండి. ఒకసారి చదివి అప్పుడు ఒక నిర్ణయానికి వస్తాను. ”
“ఆ పుస్తకం ఇప్పుడు నా దగ్గర లేదు, ఎక్కడో పోయింది. “నిరాశగా చెప్పాడు గాంధీ.
“జస్ట్ షట్ అప్ …” కుర్చీ వెనక్కి తన్నాడు రుద్రాక్ష్ లేచి.
గాంధీలో కాస్త బెదురు పుట్టింది…
రుద్రాక్ష్ శాంతించి,”ఎనీ వే మిస్టర్ గాంధీ,ఆ పుస్తకం దొరికితే నేను ఏమైనా హెల్ప్ చేయగలను. అదర్ వైజ్, సారీ…” అని చెప్పి,అని వెళ్ళిపోయాడు రుద్రాక్ష్…అతని బూట్ల చప్పుడు తప్ప ఏమీ వినిపించలేదు ఆ గదిలో.
***
గౌతమ్ ఫోటో కి దండ వేసి ఉంది. సీమా సోఫా లో కూర్చుని ఉంది. షీబా డైనింగ్ టేబుల్ మీద తలవాల్చి కూర్చుని ఉంది. ఇద్దరి కళ్ళలో కన్నీళ్లు! కానీ కారణాలు వేరు.
కాలింగ్ బెల్ మోగింది. సీమా కదలలేదు. కాలింగ్ బెల్ మోగుతోంది.  షీబా కళ్ళు తుడుచుకుని, సీమా వైపు కోపంగా చూస్తూ లేచి వెళ్లి తలుపు తీసింది.
ఆమె కంగారు పడుతూ,”ఎవరు కావా. . లి?” అంది. గుమ్మం బయట ఉన్న రుద్రాక్ష్ ని చూసి. కారణం… అతను యూనిఫాంలో రాలేదు.
“లోపలికి రావొచ్చా?” అన్నాడతను,ఆమె అడిగిన దానికి సమాధానం చెప్పకుండా.
తప్పుకుని దారి ఇచ్చింది షీబా…ఇల్లంతా చూసాడు. సోఫాలో ఉన్న సీమా, రుద్రాక్ష్ ని చూసి లేచింది.
“ఐ యామ్ సీ. ఐ రుద్రాక్ష్ …గౌతమ్ కేస్ డీల్ చేస్తుంది నేనే. . . “చెప్పాడు.
“కూర్చోండి!” అంది సీమా.
కూర్చున్నాడతను.
“మీరూ కూర్చోండి!” అన్నాడు ఇద్దరినీ ఉద్దేశించి. ఇద్దరూ కూర్చున్నారు.
“యాక్చువల్లీ నేనిలా రాకూడదు. . బట్ యాజ్ యే ఆఫీసర్ గా కాకుండా ఒక వెల్ విషర్ గా వచ్చాను. ”
ఇద్దరికీ అతను చెప్పింది అర్థం కాలేదు. వాళ్ళిద్దరి ప్రశ్నార్థకమైన భావాలు గమనించి,”ఐ మీన్ గౌతమ్ కి కాదు,గాంధీకి…”అసలు సంగతి చెప్పాడు.
“గాంధీ రాసిన పుస్తకం గురించి మీకేమైనా తెలుసా?”అడిగాడు.
ఇద్దరూ అడ్డంగా తలూపారు తెలీదన్నట్లు.
“మరి ఆ పుస్తకమే గౌతమ్ చావుకి కారణమని ఎలా కేస్ వేసారు?” ప్రశ్నించాడు.
“ఆ పుస్తకం చదివిన రోజు రాత్రే గౌతమ్ సూసైడ్ చేసుకున్నాడు. “దుఃఖం నిండిన గొంతుతో చెప్పింది సీమా.
“అతను పుస్తకం చదివిన సంగతి మీకెలా తెలుసు?” ప్రశ్నించాడు, రుద్రాక్ష్.
“తనే చెప్పాడు. “బదులిచ్చింది సీమా.
షీబా ఏమీ తెలియనట్టు కూర్చుంది. ఆమె వైపు చూసాడు రుద్రాక్ష్.
“నాకేం తెలీదండి…నేను ఈ ఇంట్లో, గౌతమ్ జీవితంలో ఉన్నానంటే ఉన్నానంతే…”అంది షీబా.
 సీమా దుఃఖం నిండిన కళ్ళతో చూసింది తనని.
“నాతో తను కేవలం మంచి,చెడు మాత్రమే షేర్ చేసుకునే వాడు. ఫీలింగ్స్ ,ఎమోషన్స్ ఏమైనా తనతోనే. ” చెప్పింది సీమాని ఉద్దేశించి…ఆ మాటలకు లోలోపల బాధ పడిందే గాని తిరిగి ఏమీ అనలేదు సీమా.
తదుపరి ప్రశ్నలు ఎవర్ని అడగాలో రుద్రాక్ష్ కి అర్థమైంది.
“గౌతమ్ మీతో ఏం చెప్పాడు?” సీమాని చూస్తూ అడిగాడు. .
సీమా జరిగిందంతా చెప్పింది రుద్రాక్ష్ కి. చెప్పడం ముగిసాక,అతను ఇంకా ఏదో అడగడానికి సిద్ధమయ్యాడు.
“ఇంతకీ ఆ పుస్తకం ఎక్కడ ఉందో గౌతమ్ మీకేమైనా చెప్పాడా?”
“లేదు!” అంది సీమా .
తను చదివాకే పుస్తకం మాయమైంది. ఇది క్లియర్…కాబట్టి ఇప్పుడు ఆ పుస్తకం గురించి తెలిసింది ఇద్దరే ఇద్దరు. ఒకరు గౌతమ్,ఇంకొకరు గాంధీ.
అడగడానికి గౌతమ్ లేడు,చెప్పడానికి గాంధీ దగ్గర సమాధానం లేదు.
ఏం చేయాలో ప్రస్తుతానికి రుద్రాక్ష్ కి కూడా అర్థం కావట్లేదు.
“ఏదైనా అవసరం ఉంటే కబురు చేస్తాను. . ప్లీజ్ కో ఆపరేట్ విత్ అజ్ “అని కదిలాడు.
‘సరే’ అన్నట్టు తలూపారు ఇద్దరూ.
రుద్రాక్ష్ వెళ్ళిపోయాక సీమా కి అనుమానం వచ్చింది అసలింతకి ఆ పుస్తకం ఏమైందని? ఎవరికీ తెలియని విషయం ఏంటంటే ఆ పుస్తకం గురించి తెలిసిన మరో వ్యక్తి ఉన్నాడని.
***
రచన: గిరిజ పీసపాటి
తెనాలిలో పది రోజుల పాటు కష్టపడినా రాని సొమ్ము హైదరాబాదులో ఒక్కరోజు వంట చేస్తే వచ్చింది. అదే అమ్మమ్మకి చాలా అబ్బురంగా అనిపించింది. “రాజేశ్వరమ్మా! వాళ్ళు పొరపాటున ఎక్కువ ఇచ్చినట్లున్నారు. ఒక్కసారి ఫోన్ చేసి వాళ్ళకు ఎక్కువ ఇచ్చారని చెప్తాను” అన్న అమ్మమ్మను ఆపేసారు రాజేశ్వరమ్మ గారు.
“ఈ ఊరిలో వంట చేసేవారు ముఖ్యంగా మన గుంటూరు వంట చేసే బ్రాహ్మణ స్త్రీలు దొరకడం కష్టం. అందుకే వాళ్ళు మీ పని మెచ్చుకుని సంతోషంగా ఇచ్చిన డబ్బు ఇది. మీరు ఫోన్ చెయ్యక్కర్లేదు. ఇప్పటికైనా తెనాలిలో కన్నా ఈ ఊరిలో మీకు బాగుంటుందనిపిస్తే చెప్పండి. అక్కడ ఉన్న మిగిలిన సామాను కూడా తెప్పించేద్దాం” అన్న ఆవిడ మాటలకు అమ్మమ్మ సమాధానం ఇచ్చే లోగా పోస్ట్ మాన్ వచ్చి ఉత్తరాలు ఇచ్చి వెళ్ళాడు.
వాటిలో అమ్మమ్మ పేరిట ఉన్న ఉత్తరాన్ని అమ్మమ్మకి ఇచ్చారు. రాముడువలస నుండి వియ్యంకుడు పీసపాటి నరసింహమూర్తి గారు రాసిన ఆ ఉత్తరంలో ‘అంతా క్షేమంగా ఉన్నామని, తమ చిన్న కొడుకు వివాహం నిశ్చయమైనందున తప్పకుండా రావలసింది’గా రాసారు.
ఇక్కడ అమ్మమ్మ పెళ్ళి వంటకు ఒప్పుకున్న ముహూర్తానికే ఆ ముహూర్తం కూడా కావడంతో ‘తాను రావడానికి వీలు కాదనీ, వధూవరులకు ఆశీస్సులు తెలుయజేస్తూ’ తిరిగి ఉత్తరం రాసింది. అమ్మమ్మ తెనాలిలో ఉండగా రాజేశ్వరమ్మ గారు ఒప్పుకున్న రెండవ వంట పనికి కూడా వెళ్ళి ఎక్కడా తేడా రాకుండా చూసుకుంది.
ఇద్దరు మనుషులను చేతి కింద పని సాయానికి ఇవ్వడంతో, వారితో మాట్లాడి, వారి వివరాలు తెలుసుకుంది. వారు కూడా నా అన్న వారు లేనివారే కావడం, ఇద్దరూ కలిసి ఒక రూమ్ తీసుకుని, అద్దె షేర్ చేసుకుంటున్నారని విని బాధ పడింది. కాకపోతే వారు అక్కడి వారే కావడం వల్ల ఊరంతా కొట్టిన పిండి వారికి.
మరో మూడు రోజులకే రాజేశ్వరమ్మ గారు ఒప్పందం పడిన మూడవ ఇంటికి వెళ్ళి, వంట చేద్దామని గాడి పొయ్యి దగ్గరకు వెళ్ళగానే, కిందటిసారి చేతి సాయానికి వచ్చినవారే ఈసారి కూడా రావడం చూసి సంతోషంగా పలకరించింది.
వంట పని అవుతుండగా ఆ ఇద్దరు స్త్రీలను పిలిచి “మీ ఇద్దరికీ అభ్యంతరం లేకపోతే నేను కూడా మీతో పాటు మీ గదిలో ఉండొచ్చా!? నాకు ఈ ఊరు కొత్త. ఇల్లు వెతుక్కోవాలన్నా ఊరు తెలియదు. మీకు ఊరు తెలుసు కనుక ఇకనుండి ఏ పనైనా ముగ్గురం కలిసి చేసుకుందాం. నా వాటా అద్దె నేను ఇచ్చేస్తాను” అని అడిగింది.
అప్పటివరకు ఎవరైనా సహాయానికి పిలిస్తేనే పని దొరుకుతుండడంతో వారు కూడా ఆనందంగా ఒప్పుకుంటూ “మీరెప్పుడొస్తారో చెప్పండమ్మా! ఇప్పుడు మేము ఉంటున్న గది ఎలాగూ ఖాళీ చెయ్యాలి కనుక ముగ్గురికీ సరిపడా మరో గది చూస్తాం” అంటూ మాటిచ్చారు వాళ్ళు.
వాళ్ళకు రాజేశ్వరమ్మగారి ఫోన్ నంబర్ ఇచ్చి, గది దొరకగానే తనకు ఫోన్ చేయమని చెప్పింది. అంతే కాకుండా తను తరువాత ఒప్పుకున్న పనుల తేదీలు, అడ్రస్ వాళ్ళకు ఇచ్చి, తనకు పనిలో సాయం చెయ్యడానికి రమ్మనీ, వచ్చిన డబ్బు ముగ్గురం పంచుకుందామని చెప్పింది.
ఆ రోజు కూడా అందరి చేతా ‘వంటంటే ఇలా ఉండాలి’ అనిపించుకుని, వారు ఇచ్చిన సొమ్ము తీసుకుని పురుషోత్తంగారితో ఇంటికి వచ్చేసింది. ఇంటికి రాగానే తను అడ్వాన్స్ తీసుకున్న ప్రతీ ఒక్కరికీ ఫోన్ చేసి సహాయకులను తనే తెచ్చుకుంటానని, వారికి అదనంగా కొంత డబ్బు ఇస్తే చాలని చెప్పింది.
రాజేశ్వరమ్మగారు అది విని నవ్వుతూ “ఏంటమ్మోయ్! అప్పుడే హెడ్ కుక్ వి అయిపోయావే?” అంటూ ఆట పట్టించేసరికి, “నేను కుక్కనా!? నన్ను కుక్క అంటావా!?” అంటూ వెంటపడింది అమ్మమ్మ. అలా హాయిగా రాజేశ్వరమ్మగారి చెంత ఉంటూ, పనుల మీద పనులు ఒప్పుకుంటూ బిజీ అయిపోయింది అమ్మమ్మ.
ఒకరోజు తనకి వంటలో సహాయం చేస్తున్న స్త్రీల దగ్గర నుండి ఫోన్ వచ్చింది అమ్మమ్మకి. ‘చిక్కడపల్లిలో ఒక గది, వంటిల్లు ఉన్న చిన్న ఇల్లు దొరికిందనీ, మీకు కూడా ఇష్టమైతే అద్దె షేర్ చేసుకుంటూ అందులో ఉండొచ్చ’ని చెప్పారు వాళ్ళు. అమ్మమ్మ రెండో ఆలోచన కూడా లేకుండా ‘సరే’నంది.
రాజేశ్వరమ్మగారితో ‘వేరే ఇల్లు దొరికిందనీ, ఇంకా మీ మీద ఆధారపడి ఉండడం భావ్యం కాదని, తను పనికి వెళ్ళే ప్రతీసారీ పురుషోత్తం దిగపెట్టడం, తీసుకురావడం ఒక డాక్టర్ గా వృత్తిరీత్యా అతనికీ ఇబ్బంది అవుతుందని, అర్థం చేసుకోమని’ బతిమిలాడింది అమ్మమ్మ.
రాజేశ్వరమ్మగారు కూడా ముందు బాధపడినా, అమ్మమ్మ చెప్పింది కూడా నిజమే కనుక ఒప్పుకున్నారు. మంచిరోజు చూసి కొత్త ఇంటికి మారింది అమ్మమ్మ. అప్పటికే కొత్త స్నేహితురాళ్ళు ఇద్దరూ వచ్చి ఉండటంతో ముగ్గురూ కలిసి ఉండసాగారు. ఎవరి సంపాదన, ఖర్చు, వంట వారిదే. తను ఇల్లు మారానని, కొత్త ఇంటి అడ్రస్ ఇస్తూ, చినబాబు పెళ్ళికి రాలేకపోయినందుకు ఏమీ అనుకోవద్దని చెప్తూ వియ్యంకుడికి ఉత్తరం రాసి పోస్ట్ చేసింది. ఖాళీ చూసుకుని తెనాలి వెళ్ళి, తనకు అవసరమైన సామాను మాత్రమే ఉంచుకుని, మిగిలినదంతా అమ్మేసింది.
వచ్చిన డబ్బుతో విజయవాడలో భారీ స్థాయిలో వంట చేయడానికి అవసరమైన ఇనప గరిటెలు, చట్రాలు వంటివి కొంది. తిరిగి తెనాలి వచ్చి బంధుమిత్రులందరికీ తను శాశ్వతంగా హైదరాబాదులో ఉండడానికి వెళ్ళిపోతున్నానని చెప్తూ, వీడ్కోలు పలికి తిరిగి హైదరాబాదు చేరుకుంది.
రాగానే మొదట చేసిన పని ఆంధ్రా బ్యాంక్ లో అకౌంట్ ఓపెన్ చేసి, తనకు ఆ నెల ఖర్చులకు కావలసిన డబ్బు మాత్రమే తనవద్ద ఉంచుకుని మిగతా మొత్తాన్ని బాంకులో వేసుకుంది. తను ఒప్పుకున్న ప్రతీ పని మీద వచ్చిన డబ్బు నుండి తన అవసరాలకు కొంత ఉంచుకుని మిగతాది వృధాగా ఖర్చు పెట్టకుండా బాంక్ లో వేసుకుంటూ ఉండేది.
ఏడాది గడిచేసరికి తెలంగాణ వంటలు కూడా నేర్చుకుంది అమ్మమ్మ. ఇప్పుడు హైదరాబాదులో అమ్మమ్మకు తెలియని ప్రదేశం లేదు. ఎక్కడ పని దొరికినా బస్సులో వెళ్ళి వస్తోంది.
పనికి వెళ్ళిన ప్రతీ చోటా అందరూ ‘మామ్మగారూ’ అంటూ ఎంతో గౌరవంగా చూసేవారు తప్ప, ఎవరూ వంట పనికి వచ్చిన మనిషి అని చిన్నబుచ్చి ఎరుగరు. తను ఎంతలో ఉండాలో, అవతలి వారిని ఎంతలో ఉంచాలో ఆ హద్దు తెలుసుకుని ప్రవర్తించే అమ్మమ్మ అందరికీ ప్రీతిపాత్రురాలయింది.
తమ చిన్న కొడుక్కి ఆడపిల్ల పుట్టిందని వియ్యంకుడు రాముడు వలస నుండి ఉత్తరం రాసారు. దంపతులను, పాపను ఆశీర్వదిస్తూ తిరుగుటపా రాసింది. మరో ఏడాది గడిచింది. అమ్మమ్మ ఇంకా బిజీ అయిపోయింది.
ఇప్పుడు మరో ఇద్దరు మనుషులను తనకు సహాయంగా పెట్టుకుని, భారీ స్థాయిలో పనులు ఒప్పుకోసాగింది. కొత్తగా వచ్చిన వాళ్ళు ఇద్దరూ భార్యాభర్తలు. వీళ్ళ ఇంటికి దగ్గరలోనే వారి ఇల్లు కూడా. 
              ****** సశేషం ******
రచన: మన్నెం శారద
“రెండు మూడేళ్ళు ఆగితే ఆ ముసిలోడు అంటే నీ మామగారు గుటుక్కు మనేవాడు. నీకా ఒక్కగానొక్క బిడ్డ. ఆస్తంతా చచ్చినట్లు నీ చేతికి దొరికేది. మొగుడు లేకపోతేనేం మహారాణిలా వుండేది జాతకం! ఈ పనికిమాలిన  పెళ్లి వల్ల ఆ ఛాన్సు కాస్తా చక్కాబోయింది.”
స్వాతి తేలిగ్గా ఊపిరి తీసుకుంది.
అవన్నీ ఆమె చెప్పకపోయినా తనకీ  తెలుసు. ఇది  క్రొత్త విషయం కాదు. తను అన్నింటికి సిద్ధపడే ఈ పెళ్ళి చేసుకుంది.
“నాకు తెలుసు పిన్నిగారు!” అంది.
“ఏమిటి తెలుసునమ్మాయి? నీ గురించి ఆలోచిస్తే నా గుండె తరుక్కుపోతుంది తెలుసా? పసి వెధవ. మొగాడి మొదటి పెళ్ళాం పిల్లల్ని చూడ్డం రెండో పెళ్ళానికి విధాయక మవుతుంది గాని, రెండోపెళ్ళిచేసుకున్న ఆడదాని పిల్లల్ని ఏ మగాడు తన పిల్లల్నిగా చేరదీస్తాడు ? మగాడి పుట్టుకే అంత తల్లి; తనదీ అనుకున్న ఆడదాన్ని మరొకడు ముట్టుకున్నాడని తెలిస్తే పశువు అయిపోతాడు. ఏమో, నాకయితే నమ్మకం లేదు. బిడ్డ జాగ్రత్త సుమీ. పెద్దముండని. నాబిడ్డలాంటి దానివని జాగ్రత్త చెపుతున్నాను. సారధి ఎంత చెడ్డా నీ బిడ్డకి తండ్రికాలేడు. నీ మీద మోజుతో వాడిని దగ్గరికి తీసినా అది నటన అవుతుందే తప్ప గుండెలోంచి పొంగే ప్రేమ మాత్రం కాదు” అంది ఖచ్చితంగా జానకమ్మ.
స్వాతి ఆ మాటలకు నిశ్చేష్టురాలయింది.
“నే వెళ్ళోస్తానే తల్లీ!” జానకమ్మ పైకి లేచింది. స్వాతి ఆమె మాటల్ని విపించుకోలేదు. గుండెల్లోంచి దుఃఖం పైకి ఎగదన్నుతోంటే మునిపళ్ళతో పెదవుల్ని నొక్కి పట్టింది. జానకమ్మ మాటల్లో సత్యం వుందని అంతరాత్మ ప్రభోథిస్తోంది. కాని సారధి అలాంటివాడు కాదని మనస్సాక్షి  చెబుతోంది. కేవలం అతను మోజు కొద్దీ  తనని పెళ్ళి చేసుకొనివుంటాడంటే నమ్మలేకపోతోంది.
అందమైనవాడు!
మంచి పొజిషన్ లోవున్న వాడు!
కావాలంటే తనకన్నా అన్ని విధాలా ఉన్నత స్థానంలో వున్న ఆడదాన్ని భార్యగా పొందగల అర్హత అతనికి వుంది.
అతన్ని జానకమ్మ చెప్పిన రీతిలో అన్వయించుకొని ఆలోచించలేకపోతోంది స్వాతి. కానీ ఏదో భయం గుండెలో గూడు కట్టేసుకుని ఆమెని హాయిగా బ్రతకనివ్వటం లేదు.
జానకమ్మ వెళ్ళి అరగంటయినా స్వాతి తేరుకోలేకపోయింది. ఆమె విడిచి వెళ్ళిన విషవాయువుల ఘాటు ఆమె మెదడు పైన చాల బాగా పనిచేయటం మొదలు పెట్టింది. స్వాతి భరించలేనట్లు వెక్కి వెక్కి ఏడ్చింది.
సాయుత్రం ఆరుగంటలవుతోంది. సారధి, నానీ క్రింద ఆవరణలో క్రికెట్ ఆడుతున్నారు. సారధి బేటింగ్ చేస్తున్నాడు. నానీ బంతి విసురుతున్నాడు.
“డాడీ! డాడీ! నేను బేటింగ్ చేస్తాను డాడీ!” సారధి చొక్కాపుచ్చుకొని లాగుతూ గారాలు పోతున్నాడు నాని.
“నీ ముఖం. నువ్వు బేట్ ఎత్తలేవు” సారధి నచ్చచెబుతున్నాడు.
“లేదు డాడీ! ఎత్తగలను. మమ్మీ యిప్పుడే ఆమ్లెట్ పెట్టిందిగా; హార్లిక్సు కూడా తాగేను.”  క్రింద సారధి, పైన బాల్కనీలోంచి చూస్తున్న స్వాతి కూడా ఒకేసారి నవ్వేసేరు.
సారధి పైకి చూసేడు.
స్వాతి సిగ్గుపడ్డట్టుగా మొహం తిప్పుకొంది.
“సరే! ఇదిగో బేట్ ! కానివ్వు!”
సారధి బేట్ అందించి – బంతి తీసుకుని దూరంగా వెళ్ళేడు.
క్రింది క్వార్టర్ అరుగుమీద కూర్చుని ఇదంతా చోద్యంగా చూస్తోంది జానకమ్మ, ఆమె కళ్ళు అసూయతో  భగ్గుమంటున్నాయి.
నానీ సారధి విసిరిన బంతిని కొట్టబోయేడు.  బంతి బేట్ కి దొరకలేదు. బేట్ నుదుటికి కొట్టుకుంది.
“అమ్మా” అంటూ నానీ క్రిందపడ్డాడు.
సారధి పరుగున వచ్చి నానిని పట్టుకున్నాడు.
స్వాతి హడావుడిగా రెండేసి మెట్లు దూకుతూ క్రిందకు వచ్చేసింది.
అప్పటికే సారధి నానీని భుజమ్మీద వేసుకుని గేటు తీసుకొని బయటకెళ్ళిపోయేడు.
స్వాతి గుండె చెదరింది. వాడి నుదిటి మీద కారుతున్న రక్తంచూసి సహించలేక పోయిందా తల్లి హృదయం!
ఒంటరిగా, వాడే లోకంగా బ్రతకటం చేతనేమో- వాడిమీద చిన్న దోమ వాలినా ఆమె తల్లడిల్లిపోతుంది.
ఆమె కళ్ళలోంచి నీళ్ళుపొంగేయి!
“అయినా పసిపిల్ల వాడి చేతికంత పెద్దబేట్ యిస్తారా? కన్నవాళ్ళయితే కదూ కష్టాలు తెలిసేది?” జానకమ్మ రంగంలోకి వచ్చేసింది.
స్వాతి మాట్లాడకుండా మెట్లెక్కింది.
సారధి తిరిగి వచ్చేవరకూ జానకమ్మ ఏదో పేలుతూనే వుంది.
సారధి నానీని పక్కమీద పడుకో బెట్టి ఫాన్ వేసేడు.
నానీ తలకి బాండేజ్ వేసుంది. “స్వాతీ! కాస్త హార్లిక్సు తీసుకురా” స్వాతి కదల్లేదు.
సారధి ఆశ్చర్యంగా వెనక్కి తిరిగి చూసేడు.
నిశ్శబ్దంగా ఏడుస్తూందావిడ.
“ఛ!  ఏవిటిది చిన్న పిల్లలా! ఆడుకునే పిల్లలకి దెబ్బతగలదా? అయినా అదేం పెద్దదెబ్బ కాదులే; కాస్త నిద్రపట్టడానికి ఇంజక్షన్ యిచ్చేరు అంతే.” సారధి స్వాతి దగ్గరకు వచ్చి అన్నాడు.
స్వాతి కళ్ళు తుడుచుకొని వంటగదిలోకి వెళ్ళింది. స్వాతి అందించిన హారిక్స్ నానీకి పట్టి స్వాతి పిలుపుతో భోజనానికి వెళ్ళేడు సారధి.
స్వాతి దగ్గరుండి నాలుగుముద్దలు తినిపించి – తన భోజనం అయిందనిపించి నానీ పక్కనే కూర్చున్నాడు సారధి. “నువ్వు పడుకో, నేను బాబుని చూస్తుంటాను” అని పేపరు తీసుకొని, నానీ పక్కనే చదువుతూ కూర్చున్నాడు సారధి.
మధ్య మధ్యలో నానీ ఉలిక్కిపడుతున్నాడు నిద్రలో.
సారధి ఓ చేతిని ఆ కుర్రాడిపైన వేశాడు.
పసివాడికి అకారణంగా దెబ్బతగిలినందుకు అతనికీ బాధగానే వుంది, చేతిలోని పేపర్ పక్కకి పడేసి సారధి నానీ మొహంలోకి చూసేడు.
అతని గుండె ఆవేదనతో నిండిపోయింది.
నానీవి అన్నీ శేఖర్ పోలికలే. నానిని చూస్తుంటే శేఖర్ బహుశా చిన్నతనంలో అలానే వుండేవాడేమో ననిపిస్తుంది.
సారధి మెల్లగా వంగి నానీ నుదుట ముద్దు పెట్టుకున్నాడు
అతని కళ్ళలో నీరు సుడులు తిరిగింది.
గుండెని చేత్తో పట్టుకుని ఎవరో అదృశ్యంగా పిండుతోన్నట్లుగా వుంది.
ఇలా ఎందుకు జరిగింది?
అదంతా నిజమా?
కలా?
సారధికి వాస్తవంలో జీవిస్తున్నట్టు లేదు. శేఖర్ చనిపోవడం యధార్ధం కాకపోతే ఎంత బాగుండును?
శేఖర్ చనిపోవడమే నిజమైతే మంచికి ఈ ప్రపంచంలో చోటెక్కడ?
సారధికి చెప్ప లేనంత ఉక్రోషం వస్తోంది.
శేఖర్ చావుకి తను పరోక్షంగా కారణం కాదుకదా అన్న అనుమానం అతన్ని పీడిస్తోంది.
తను శేఖర్ని శపించేడు.
ఆ శాపఫలమే అతన్ని కాటు వేసింది.
అది నిజమా?
మంచివాళ్ళకి శాపాలు తగులుతాయా?
తననో వ్యక్తిగా తీర్చిదిద్ది, తనకిలాంటి జీవితాన్ని ప్రసాదించిన పుణ్యమూర్తినా తను శపించింది?
“కాదు” అని గట్టిగా అరవాలనిపించింది. రెండుచేతులతో తలని గట్టిగా పట్టుకున్నాడు. ఆలోచనలతో తల పగిలి పోతోంది.
అతని మనసు గతంలోకి చొచ్చుకుపోతోంది…
– ఆ రోజు
శేఖర్ పెళ్ళిచూపులు.
శేఖర్ అప్పటికే తయారయిపోయి సారధిని తొందర పెట్టేడు.
“ఇంతకీ పెళ్ళికొడుకువి నువ్వా? నేనా?” అడిగేడు శేఖర్ సారధిని ఎంతకీ తయారు కాకపోవటం చూసి.
ఇంకా వుంది…
రచన: రవీంద్ర కంభంపాటి
సర్వేశ్వరరావుదంతా అదో తరహా.. వాడు నాలుగో క్లాసులో ఉన్నప్పుడు అనుకుంటా.. క్లాసులో నాలుగు లెక్కలు బోర్డు మీద రాసి, వాటిని చెయ్యమని కుర్చీలో చిన్న కునుకు తీసిన కమలా టీచర్ గారికి ‘టీచర్ ‘ అంటూ ఎవరో పిలిచినట్టు అనిపించి మెల్లగా కళ్ళు తెరిచి ఒక్కసారి అదిరిపడిందావిడ!
ఎదురుగా మొహం మీద మొహం పెట్టి, ‘నా పెన్సిల్ ఇరిగిపోయిందండి.. చెక్కుదామంటే ఎవరి దెగ్గిరా బ్లేడు లేదంటున్నారండి’ అంటున్న సర్వేశ్వర్రావుని చూసి కోపంతో ఊగిపోయిందావిడ  ‘ఆ విషయం మొహం మీద మొహం పెట్టి చెప్పాలా? బెదిరి చచ్చాను కదరా వెధవకాన ‘ అంటూ స్కేలు పుచ్చుకుని నాలుగు వాయించేసిందాడిని.
ఇదిగో ఇదే వింత అలవాటు వాడికి. ఏదైనా మాట్లాడాలంటే ఎదురుగా నిలబడి బాగానే మాట్లాడతాడు.. కానీ ఏదైనా ప్రత్యేకంగా చెప్పాలంటే మటుకు మొహం మీద మొహం పెట్టేసి మరీ చెబుతాడు. చిన్న పిల్లాడప్పుడు ఇవన్నీ చెల్లిపోయాయిగానీ పెద్దయ్యాకే ఇబ్బందులు మొదలయ్యేయి. చుట్టాల్లో, స్నేహితుల్లో మగాళ్ళు సర్దుకుపోయేవారు .. ఆడాళ్ళు మటుకు మహా ఎబ్బెట్టుగా ఫీలయ్యి.. ‘ఇదే ముక్క కొంచెం దూరంగా నిలబడి చెప్పచ్చు కదరా వెదవకానా ‘ అంటూ విసుక్కునేవారు!
ఎంత కంట్రోల్ చేసుకుందామనుకున్నా.. ఏదైనా పర్సనల్ విషయం చెప్పాలంటే చాలు.. వాడి ఫేసు వాడి స్వాధీనంలో ఉండేది కాదు.. మాగ్నెట్ లాగ ఎదుటి వాళ్ళ మొహం మీదకి దూసుకుపోయేది. తన వీక్నెస్సు తనకి తెలుసు కాబట్టి, ఎందుకొచ్చిన రిస్కని ఎప్పుడూ అమ్మాయిలతో మాటాడేవాడు కాదు. అన్నట్టు చెప్పడం మర్చేపోయేను..ఇదే విషయమై..వీడు కాలేజీలో చదివే రోజుల్లో రెండు మూడు సార్లు దెబ్బలు తిన్న సందర్భాలు కూడా ఉన్నాయి.
అన్ని సందర్భాలూ చెప్పుకోనక్కరలేదు గానీ.. ఈ ఒక్కటీ మటుకు చెప్పి తీరాలి.. డిగ్రీ మొదటేడాది.. వాడు రోజూ పదిహేడో నెంబరు బస్సెక్కి కాలేజీకి వెళ్ళే రోజులు.. రష్షుగా నున్న బస్సులో నుంచునున్న సర్వేశ్వర్రావుకి ఎదర కూరగాయల తట్టెట్టుకుని మొదటి సీటులో కూచున్న డెబ్బయ్యేళ్ళ ముసలావిణ్ణి చూడగానే తటాలున జనాల్ని దాటుకుంటూ వెళ్ళి ఆ ముసలావిడ మొహం మీద మొహమెట్టేసి విషయం చెప్పబోయేంతలో ఆవిడ ఫెడీల్మని వీడి చెంప మీద ఒకటిచ్చుకోవడమూ, జనాలందరూ వీడి మీద తలో చెయ్యీ వెయ్యడమూ జరిగిపోయేయి.
‘ఆవిడి చేతి సంచీ కిందడిపోయుంది.. ఆ విషయం చెబుదామని వెళ్ళేను ‘ అని చెబుతున్నా మొత్తుకుంటున్నా, ‘హన్నా..డెబ్భై ఏళ్ళ ముసిల్దాన్ని ముద్దెట్టుకుందామనుకుంటావా’ అంటూ జనాలంతా తలో నాలుగూ మొట్టేసేరు.. అఫ్కోర్సు… ఆ గొడవలో ముసలావిడ చేతి సంచీ ఎవడో చులాగ్గా కొట్టేసేడు..అది వేరే సంగతనుకోండి.
డిగ్రీ అయ్యాక ఏదో ఐటీ కంపెనీలో చేరిన సర్వేశ్వర్రావుకి.. అమెరికా వీసా కూడా రావడంతో తెగ సంబంధాలొచ్చేసేయి. వీడు ఆ అమెరికా వెళ్ళేక ఏ తెల్లతోలు పిల్లతోనో.. నల్ల తోలు పిల్లతోనో..వీడి తరహాలో మాట్లాడేడంటే అక్కడి వాళ్ళు వీడ్ని తన్ని తగలేస్తారని భయపడి, పెళ్లి చేసి అమెరికా పంపేయడవే మంచిది అని నిర్ణయించేసిన వాళ్ళ నాన్న బులుసు సోమశేఖరం గారు సంబంధాలు వెతికితే, వాళ్ళూరు పక్కనే ఉన్న మేడపాడులో ఉండే పోపూరి శివరావు గారమ్మాయి సంబంధం దొరికింది. కుర్రాడి జాతకం కుదరడంతో పెళ్ళి చూపులకి మేడపాడు పిలిచేరు
‘అక్కడికి వెళ్ళేక ఎవరి దగ్గరికీ వెళ్ళకు.. పెళ్ళి కూతురితో ప్రత్యేకంగా మాట్లాడతాను లాంటి మాటలు అసలే ఆడకు… మళ్ళీ ఆ అమ్మాయి మోహంలో మొహం పెట్టేసేవంటే పెళ్ళి చూపులమాట అటుంచు.. మనందరినీ మెడ పెట్టి గెంటేస్తారు ‘ అంటూ సోమశేఖరం గారు సర్వేశ్వర్రావుకి చెవులు తుప్పొదిలిపోయేలాగ చెప్పేరు !
‘తప్పకుండా..నాన్నగారండి.. అక్కడ అందరికీ వీలైనంత దూరంగా ఉంటాను ‘అంటూ చాలా నమ్మకంగా చెప్పేడు సర్వేశ్వర్రావు.
ఆ రోజు ఉదయాన్నే ఇంట్లో పెసరట్టుప్మా తిని, రెండు క్వాలిస్ కార్ల నిండా చుట్టాలతో మేడపాడు బయల్దేరేరు. అక్కడ పెళ్లి కూతురు ఇంటికి వెళ్ళగానే, ఎదురొచ్చిన పిన మాంగార్ని ‘అంకుల్… ఓసారి ఇలా రండని ‘ సర్వేశ్వర్రావు పిలిస్తే, దగ్గరకొచ్చిన ఆయన మొహంలో మొహం పెట్టేసి ఏదో అడగబోతూంటే ‘ఛీ.ఛీ.. ఇలా మొహం మీదికొచ్చేస్తావేంటీ ?.. నేనలాంటి వాణ్ణి కాదు’ అంటూ సర్వేశ్వర్రావుని దూరంగా తోసేసేడు. సోమశేఖరం గారికి విషయం అర్ధమై, ఆడపెళ్ళి వారింటి నుంచి మెల్లగా బయటకి నడిచేరు ! ఉదయాన్నే పెసరట్టు తిని ప్రయాణం చేసేను కదా.. కొంచెం కడుపులో తేడా చేసి టాయిలెట్ గురించి అడుగుదామని ఆ పినామాంగారి దగ్గిరకి వెళ్ళేను తప్ప.. వేరే ఉద్దేశం ఏమీ లేదని తిరుగు ప్రయాణం లో దారంతా సోమేశ్వర్రావు మొత్తుకుంటూనే ఉన్నాడు.
అదృష్టం ఎలా తన్నుకొస్తుందో .. దురదృష్టం ఎలా తన్నవతల పడేస్తుందో ఎవరూ చెప్పలేరు. వీళ్ళు ఇలా మేడపాడు నుంచి ఇంటికి రాగానే ఓ నిడదవోలు సంబంధం సర్వేశ్వర్రావు కోసం కాచుక్కూచునుంది. ఆ ఊళ్ళోని సిద్ధాంతి వాడ్రేవు సత్యం గారమ్మాయి సుమ అని.. ఇంజినీరింగ్ చదివి..ఎప్పుడెప్పుడు అమెరికా వెళదామా అని కాసుక్కూచునుంది.
జాతకాలూ అన్నీ కుదిరేయి, సోమశేఖరం గారు సర్వేశ్వర్రావు విషయంలో జాగ్రత్త తీసుకుని, ఎప్పుడూ పక్కనే ఓ మనిషుండేలా చూసుకోవడం తో పెళ్లి తంతు శుభంగా ముగిసింది.
పెళ్ళికి ముందే తనకున్న వీక్నెస్ గురించి సుమ కి ఫోన్ చేసి మరీ చెప్పేసేడు సర్వేశ్వర్రావు.. ఆ పిల్ల..ఆఁ..ఇదీ పెద్ద విషయమేనా అనుకుంటూ పెద్దగా పట్టించుకోలేదు. ఓ నెల తర్వాత సుమకి కూడా వీసా వచ్చేక అమెరికా ప్రయాణం కట్టేరిద్దరూ !
మొదటి ఆరు నెలలు సాఫీగా గడిచిపోయేయి. ఆ రోజు సాయంత్రం ఆఫీసు నుంచి ఇంటికొచ్చిన సర్వేశ్వర్రావు హుషారుగా సుమకి  ‘ ఈవేళ  మా క్లయింట్ స్టెఫనీ అని ఉంది…ఆవిడ నా పని మెచ్చుకుంటూ మా మేనేజర్ కి ఈమెయిలు రాసింది.. మా మేనేజర్ కూడా చాలా సంతోషపడిపోయి.. “వచ్చేసారి ప్రమోషన్ నీకే” అంటూ ఫోన్ చేసేడు ‘ చెబితే, సుమ ‘మరి.. మీ గురించి ఇంత మంచిగా చెప్పిన ఆ స్టెఫనీ గారికి థ్యాంక్సు చెప్పేరా ?’ అని అడిగితే, నాలిక కొరుక్కున్న సర్వేశ్వర్రావు ‘హర్రె.. మర్చిపోయెనే.. రేపు తప్పకుండా చెబుతాను ‘ అని, మర్నాడు సీరియస్ గా పని చేసుకుంటున్న ఆ స్టెఫనీ దగ్గిరకి వెళ్ళి తన తరహాలో థాంక్సు చెప్పేసరికి, హడిలిపోయిన ఆవిడ గెట్టిగా గావుకేకలు పెట్టేసింది.
దిద్దుబాటు చర్యలు కింద సర్వేశ్వర్రావు కంపెనీ అతన్ని ప్రాజెక్టు లోనుంచి పీకేసి, వెంటనే ఇండియా కి పంపేసింది.
అక్కడికెళ్ళి సెటిలైపోవాలనుకుంటే.. ఏదో టూరిస్టు లాగా ఆర్నెల్లకే తిరిగొచ్చేయడం సుమ కి అస్సలు నచ్చలేదు. ఇండియా కి రాగానే ఎలాగోలా సర్వేశ్వర్రావుకున్న ఈ వీక్నెస్ పోగొట్టి, మళ్ళీ వేరే ప్రాజెక్టు ద్వారా అమెరికా తిరిగెళ్ళి పోవాలని ఒట్టెట్టుకుంది.
హైదరాబాదులో ఉన్న న్యూరాలజిస్టులని కలిస్తే.. ఇది న్యూరల్ ప్రాబ్లెమ్ కాదు. ఎవరైనా మంచి సైకాలజిస్టుకి చూపించండి అన్నారు. ‘మన కాకినాడావిడే.. బండారు శ్రీదేవిగారని సిఖ్ విలేజీలో ఉంటారు.. చాలా పేరున్న సైకాలజిస్టు’ అని తెలిసున్నవాళ్ళు చెబితే ఆవిడ దగ్గిరకి తీసుకెళ్ళింది సర్వేశ్వర్రావుని. అతన్ని పరిశీలించి.. ‘వారానికి రెండు సిట్టింగుల చొప్పున… పదహారు సిట్టింగులవుతాయి.. పూర్తిగా నయమవుతుంది…. మొత్తం సిట్టింగుల ఖర్చు ఒకేసారి కట్టేస్తే టెన్ పర్సెంట్ డిస్కౌంట్ ‘ అని ఆ శ్రీదేవిగారు చెబితే, ‘చాలా థాంక్సు డాక్టర్..ఇప్పుడే కట్టేస్తాను.. ఇవేళే ట్రీట్మెంట్ మొదలెట్టండి ‘ అని సుమ ఉత్సహంగా అంది !
ఎనిమిది వారాలు గడిచేయి.. ఆఖరి రోజున సుమ ని సర్వేశ్వర్రావుకెదురుగా కూచోబెట్టి.. ‘ఆమెకి ప్రత్యేకంగా ఏమైనా చెప్పాలనుకుంటున్నావా?’ అని శ్రీదేవి గారడిగితే కూచున్న చోటు నుంచే ‘నా జీవితానికే స్పెషల్ నువ్వు.. నువ్వు నా భార్య కావడం నా అదృష్టం ‘ అంటూ చెప్పేసరికి, సుమ ఉత్సాహంగా చప్పట్లు కొట్టేసి, ‘థాంక్యూ మేడం.. ఇంతకు ముందు ఇదే మాట మొహం మీదికొచ్చేసి చెప్పేవారు ‘ అంటే, శ్రీదేవి గారు గర్వంగా చూసేరు.
‘అవును మేడం…,మీ ట్రీట్మెంట్ మూలాన్నే ఇదంతా.. ఇదేంటీ.. సుమ కైతే దూరం నుంచి చెప్పగలిగేను..మీతో చెప్పలేకపోతున్నానేంటీ ?’ అంటూ మొహం మీద మొహం పెట్టేస్తున్న సర్వేశ్వర్రావుని చూసి కుర్చీలోంచి వెనక్కి పడిపోయింది శ్రేదేవి డాక్టర్ గారు !
రచన: విజయలక్ష్మీ పండిట్
ఉదయం ఐదు గంటలకే లేచి మిద్దె పైన వాకింగ్ చేస్తున్నాను.
రోజు తూర్పున ఇంటిముందు మెల్లమెల్లగా తన ప్రత్యూష కిరణాలు సంధించి చీకట్లను పరుగులు పెట్టిస్తూ ఎఱ్ఱని బంతిలా ఆకాశం పొత్తిళ్ళలో వెలిగిపోయే ఉదయించే బాలభానుడి అందాలను తిలకిస్తూ నడవడం నా కెంతో ఇష్టం.
ఇంటి చుట్టూ ఎత్తుగా పెరిగిన చెట్ల కొమ్మలనుండి వీచే చల్లని గాలి ఒకవైపు శరీరాన్ని మృదువుగా తాకుతూంటే, ఆదిత్యుని లేత కిరణాల స్పర్శతో శరీరానికి మనసుకు చెప్పలేని స్వాంతన.
ప్రకృతి అందించే ఆ అందాలను ఆస్వాదించడానికి మన మనసు పరిస్థితి ఎంత ముఖ్యమో నాకు అప్పుడప్పుడు అవగతమవుతూంటుంది.
వారం రోజులుగా ఆ చల్లని గాలి, వెచ్చని కిరణాలు అందంగా రంగులు మారుతున్న ఆకాశాన్ని నా
మనసు పూర్తిగా ఆస్వాదించే స్థితిలో లేదు.
నా స్నేహితురాలు అనూరాధ నాతో వాళ్ళ అమ్మాయి సిరిని గురించి చెప్పినప్పటినుండి ఏదో తెలియని వెలితి,  నిరుత్సాహము మనసును ఆవహించింది.
 “ఎంత విచిత్రం ఈ మనసు.. ! ఏ పెద్ద సమస్య లేకుండా మనం ప్రేమించే వారు సంతోషంగా ఉంటే ఆ ప్రేమలో మునిగి తేలుతూండే మనసు చిన్ని అందాలకు ఆప్యాయత నిండిన పలకరింపులకు దూదిపింజలా తేలికై విహరిస్తుంది. ఆ ఉత్సాహం శరీరమంతా పాకి జీవితం అందమైన అనుభవమవుతుంది.
కాని మనకిష్టమయిన వారికి ఊహించని సంఘటనలు సమస్యలు ఎదురైనపుడు
ఆకృతిలేని ఆ మనసే ఎన్నో టన్నుల బరువును మోస్తున్నట్టు..  ఆ భారమంతా మనిషిపై పడి జీవితం బరువవుతుంది.”
అంతలో… , సమస్య అనే పదము నా ఆలోచనలో మెదలగానే నాకు ఆ మధ్య చదివిన ఒక కొటేషన్
మరల గుర్తుకొచ్చింది.
”జీవితం ఒక సమస్య కాదు పరిష్కరించడానికి,
జీవితం ఒక వాస్తవం దానిని అనుభవించడమే.”
ఆలోచించే కొద్ది ఎంతలోతైన చింతన అనిపించింది.  అనురాధ కూతురు సిరి సమస్యను విన్నప్పటి నుండి ఆ కొటేషన్ వారం రోజులనుండి పదే పదే గుర్తుకొస్తూంది.  ముడుచుకపోయిన నా మనసుకు ఆ కొటేషన్ ఒక టానిక్ లా పనిచేసి మెల్ల మెల్లగా కోలుకోసాగింది.
యవ్వనంలో సినిమాలను చూసి,  నవలలు చదివి నా భర్త ఇలాఉండాలని అమ్మాయిలు,  భార్య ఇలా వుండాలని అబ్బాయిలు వైవాహిక జీవితాన్ని మనసులో ముద్రవేసుకుని అలా ఉండాలని కలలు కంటారు.  వాస్తవ జీవితంలో అవి నెరవేరకపోతే ఇష్టంలేని ప్రతి చిన్న విషయాన్ని సమస్యగా చిత్రించుకుని కృంగిపోతారు.  సరయిన ఆలోచన అవగాహన లోపించి మనసు అపరిపక్వత వల్ల జీవితమంటేనే ఓ పెద్ద సమస్య అని మనసులో ముద్ర వేసుకుంటారు.
అదే ధ్యాసలో మెల్లగా నడుస్తున్నాను. ఆ సమయంలో నా మనసు కాలంలో వెనుకకు పరిగెత్తింది. గడిచిన మా జీవితాలను పరామర్శిస్తూ. 
***
మా నాన్న అనురాధ వాళ్ళనాన్న మంచి స్నేహితులు. మా రెండు కుటుంబాలు తరచుగా కలుసుకోవడంవల్ల
చిన్నప్పుడు నుండి నాకు తోబుట్టువులు లేక నేను, అనురాధ అక్క చెల్లెళ్ళలా మెలిగాము.  నాకంటే ఒక సంవత్సరం పెద్దది అనురాధ.  తనకు ఒక తమ్ముడున్నాడు.
ఇద్దరం ఒకే స్కూల్ , కాలేజిలో చదువుకున్నాము.
అనురాధకంటే నేను ఎక్కువ ఎమోషనల్.  నాకు త్వరగా కోపమొస్తుంది. ఏదైన సమస్య వస్తే కుంగిపోవడం నా నైజం.  అనూరాధ మనస్తత్వం నాకు వ్యతిరేకం.  దేనికి తొందరగా రియాక్టు కాదు.  సమస్య వస్తే తొందరపడకుండా ఆలోచిస్తుంది.
అదృష్టవశాత్తు మా వైవాహిక జీవితాలు బాగానే గడిచాయని చెప్పాలి.  అనూరాధ పెండ్లి తన మేనమామ కొడుకు రాజశేఖర్ తో జరిగింది.  చిన్నప్పటి నుండి అలా పేరుపెట్టి పెంచిన వాళ్ళ అమ్మమ్మ, అమ్మ కోరిక ప్రకారం వాళ్ళ తాతగారి పెద్ద ఆస్తికి అతను ఒకడే వారసుడు.  అనురాధ రాజశేఖర్ కూడా ఆ ఆలోచనలతోనే పెరిగారు కాబట్టి తన పెండ్లి డిగ్రీ కోర్సు పూర్తి కాగానే జరిగిపోయింది.  రాజశేఖర్ కూడా అగ్రికల్చర్ లో డిగ్రీ పూర్తి చేసి తమ వ్యవసాయ భూములను, పంటలను తానే పర్యవేక్షణ చేసుకుంటున్నాడు.
నాకు పి. జి.  కోర్సు పూర్తి చేసి లెక్చరర్ జాబు చేయాలనే కోరిక ఉండేది.  అందుకు కారణం నా కజిన్ బ్రదర్ భాస్కర్ అతని భార్య ఇందిర. ఇద్దరు డిగ్రీ కాలేజిలో లెక్చరర్లగా చేసేవారు.  మా అన్న వదినలను కలిసినపుడు ఉద్యోగం చేసి ఆర్థికంగా స్వతంత్రురాలయిన మా వదినలో తొంగచూసే ఆత్మస్తైర్యం హుందాతనం నాకు ఇష్టం.
ఒక పద్దతిలో ఇంటిఖర్చులను ఇద్దరు కలిసి చెర్చించుకుంటూ అన్యోన్నంగా సాగే వారి సంసారం నాకు నచ్చేది.
మా అన్న వదినల సహాయంతో మా అమ్మనాన్నను ఒప్పించి ఇంగ్లీషులో M. A.  పూర్తి చేశాను.  త్వరగానే హైదరాబాద్ లో లెక్చరర్ ఉద్యోగంలో చేరాను.
తరువాత ఒక సంవత్సరానికి మా బందువులవైపు ఒక పెండ్లిలో మా వదిన వైపు బందువు రామకృష్ణ నన్ను చూసి ఇష్టపడ్డాడు. మా అన్న వదినతో మా నాన్న అమ్మలకు కబురు పంపారు రామకృష్ణ తల్లితండ్రులు.  మేమిరువురము అన్న వదిన వాళ్ళ ఇంట్లో కలిసి మాట్లాడుకునే ఏర్పాటు కూడా చేశారు.
రామకృష్ణ L. L. B.  చదివి హైకోర్టులో అడ్వకేట్ గా పనిచేస్తున్నాడు.  వాళ్ళ నాన్న సీనియర్ లాయర్
మా ఇరువురి అభిరుచులు,  మా ఉద్యోగాల గురించి , మా ఆదర్శభావాలు,  మహిళల పై అతని అభిప్రాయాలు,  విషయాలపై దాదాపు రెండుగంటలు మాట్లాడుకున్నాము.
మేమిద్దరం పెండ్లికి ఒప్పుకోవడంతో ఇరుకుటుంబాలు కలిసి పెండ్లి ముహూర్తాలు నిర్ణయించి మా పెండ్లి చేశారు. మా పెండ్లి నాటికి అనూరాధకు ఒక కొడుకు విక్రమ్.  తరువాత మూడు సంవత్సరాలకు మా ఇరువురికి దాదాపు ఒక నెల తేడాతో కూతుళ్లు పుట్టారు.
అనూరాధ కూతురు సిరి మా అమ్మాయి శ్లోక కంటే ఒక నెల పెద్దిది.  సిరి, శ్లోక ఇద్దరు బి. టెక్. ఎలక్ట్రానిక్స్ లో చేరారు. మూడో సంవత్సరంనుండి G. R. E ,  Toefl test కు ప్రిపరేషన్ మొదలుపెట్టి U. S. లో యూనివర్సిటిలో M. S.  చేసి తరువాత అమెరికాలోనే సాప్ట్ వేర్ ఇంజినీర్లుగా ఉద్యోగాలలో చేరారు.
అనూరాధ కొడుకు విక్రమ్ ఒక సంవత్సరం ముందు అమెరికాలో టెలికమ్యూనికేషన్ ఇంజనీరుగా జాబ్
లో చేరాడు. ఉద్యోగాలలో రెండు సంవత్సరాలు గడిచాక వచ్చిన సంబంధాలను విచారించుకుని మొదట అనురాధ వాళ్ళు సిరి పెండ్లి చేశారు.  సిరి భర్త శేఖర్ కూడా అమెరికాలో సాఫ్టువేర్ ఉద్యోగం.
సిరి పెళ్ళి తరువాత ఆరునెలలకు మా శ్లోక పెండ్లి జరిగింది.  మా అల్లుడు ఆనంద్ కూడా అమెరికాలో ఉద్యోగం.  శ్లోక వాళ్ళ కంపెనీలో పనిచేసేవాడు.  శ్లోకను పెండ్లి చేసుకుంటానని ప్రపోజ్ చేశాడు.
శ్లోక కూడ ఆరునెలలు అతన్ని గమనించి తనకూ ఆనంద్ నచ్చాడని మాకు చెప్పింది.
ఇరువైపుల కుటుంబాలు కలిసి పెండ్లి చేశాము. విక్రమ్ బి. టెక్.  లో తన బాచ్మేట్ అర్చన
ఇద్దరు ఇష్టపడ్డారు. ఇరువైపుల అమ్మానాన్నల సమ్మతితో వారి పెండ్లి జరిగింది.
విక్రమ్ , సిరి, శ్లోక కుటుంబాలు నాలుగయిదు గంటల కారుప్రయాణం దూరంలో ఉంటూ, అప్పుడప్పుడు నెలకో రెండునెలలకో వీకెండ్సుకు కలుసుకుంటూ ఉంటారు.
కొత్తల్లో ప్రతి రోజు ఏదో ఒక పూట మాతో ఫేస్ టైమ్ చేస్తేకాని మా శ్లోకకు నిద్ర పట్టేది కాదు. రాను రాను ఉద్యోగం , సంసారంలో పడి వారంలో రెండు మూడు మార్లు మాట్లాడేవాళ్ళు ఫేస్ టైం లో.
ఆలోచిస్తూ నడుస్తున్న నాకు కొద్దిసేపు కూర్చోవాలనిపించి అక్కడే ఉన్న సినెంట్ బెంచి పై కూర్చున్నా.  మొహానికి పట్టిన చిరుచెమటలను నా నైటి పై వేసుకున్న కాటన్ దుప్పట్టాతో తుడుచుకుని సీసాలోని మంచినీళ్ళు తాగుతూంటే, పదిరోజుల క్రితం అనురాథ సిరి మా యింటికి వచ్చినప్పటి సంఘటన నా మదిలో తిరిగింది రీలులా. 
***
ఆ రోజు శనివారం సాయంత్రం అనూరాధ ఫోన్ చేసి
“జయ.. నేను సిరి రేపు హైదరాబాద్ వస్తున్నాము.  తమ్ముడి ఇంట్లో దిగి ఫోన్ చేస్తాను. ట్రైనుకు టైమవుతూంది” అని పెట్టేసింది.
అనూరాధ వాళ్ళు విశాఖపట్నంలో ఉంటారు.
మరుసటి రోజు ఆదివారం పదిగంటల సమయంలో అనూరాధ ఫోన్ చేసి “జయా సాయంత్రం మీ ఇంటికి వస్తాము. ఏమి ప్రోగ్రామ్ లేదు కదా మీకు” అంది.
“మీ కోసమే వెయిటింగ్.. , అదే మా ప్రోగ్రామ్ అని సిరి ఎప్పుడు వచ్చింది యు. ఎస్. నుండి” అడిగాను
“వస్తానుగా.. చెబుతాను ఉంటాను జయ “అని ఫోన్ కట్ సేసింది.
సాయంత్రం బాదామ్ హవుస్ నుండి అనూరాథకు సిరికి ఇష్టమయిన స్వీట్సు ,  కారప్పూస, మిక్చరు తెప్పించి నేను రామకృష్ణ వెయిట్ చేస్తూంటే వచ్చింది అనూరాథ ఒక్కటే.
“సిరి ఎక్కడ” అడిగాము ఇద్దరం ఒకేసారి.
సిరి వాళ్ళ ఫ్రెండ్ రమ్య ను కలవాలని వెళ్ళింది.
వాళ్ళు ఇక్కడే ఉంటారు.  ఇటే వస్తుంది ఇద్దరం కలిసి వెళతాము”అని,
“ఎలా ఉన్నారు ఇద్దరు “అంటూ సోఫాలో కూర్చుంది.
“మంచినీళ్ళు తాగుతావా అను “ అని అడిగి నీళ్ళ గ్లాసు తేవడానికి నేను డైనింగ్ హల్ లోకి వెళుతుంటే నా వెనకలే వచ్చింది అనూరాధ. మంచినీళ్ళు తాగి గ్లాసు టేబుల్ పైన పెట్టి మా ఇంటి వెనకల ఉన్న సిటవుట్ లోకి నడిచి అక్కడ చెయిర్ లో కూర్చుంది.  “ఇక్కడ కూర్చుందాము జయ “ అని. మేమిద్దరం కలిసి నపుడు ఆ సిటవుట్ లో కూర్చుని కబుర్లు చెపుకోవడం మా ఇద్దరికి ఇష్టం.
ఎండ వాన పడకుండా పైన రూఫ్ చేయించాము. చుట్టు పూల చెట్లు, జామ , నిమ్మ ,  మామిడి ,  దానిమ్మ కొన్ని కూరగాయల చెట్లు వేశాము. అన్నిపూల ఆకుల పరిమళాలు కలిసి గాలిలో తేలుతూ తాకుతూంటే ఆ చెట్ల కొమ్మలపై ఎగురుతూ పిట్టలు పలకరిస్తాయి.
నేను రామకృష్ణ సాయంకాలలో అక్కడ కూర్చొని టీ తాగుతూ , తీరిక సమయాలలో పుస్తకాలు చదువుకుంటూ మాట్లాడుకుంటూ గడుపుతాము.
“శ్లోక బాగుందా.. ,  ఫోన్ చేసిందా “ అని అడిగింది
“ఆ బాగానే ఉంది. ఆనందు శ్లోక నిన్ననే ఫోన్ చేసారు.
శ్లోక చెప్పింది సిరి వారం క్రితం ఇండియాకు వచ్చిందని.
“ఎందుకేంటి అనూ అంత సడన్ గా. ” అన్నాను.
“ఇండియాకు వచ్చే వారం రోజులు ముందు అన్నది , కొన్ని రోజులు వచ్చి మీ దగ్గర ఉండాలని వస్తున్నాను. రెండు వారాలు లీవు దొరికింది. నాన్నకు టైఫాయిడ్ తగ్గిపోయిందా“ అని మరలా..
“ఇద్దరు రావడం లేదు శేఖర్ కు లీవు దొరకలేదంది”
“అనూ.. రాజశేఖర్ కు ఇప్పుడెలాగుంది.  టైఫాయిడ్ పూర్తిగా తగ్గిందా “ అన్నాను.
“తగ్గింది కొంచెం వీక్ అయ్యారు.  ఇప్పుడు బాగానే ఉన్నారు “ అంది అను.
“నీ కిష్టమని రసమలై తెప్పించాను ఉండు అను”అని మూడు కప్పుల్లో రసమలైలు వేసి అనూరాథ కిచ్చి ఒక కప్పు హాల్ లో రామకృష్ణ కిచ్చి ట్రేలో కారప్పూస గిన్నె,  నా రసమలై కప్పు పెట్టుకుని వచ్చికూర్చున్నాను. ”
అనూరాధ రెండు రసమలైలు తిని ఆగి “ జయ.. , సిరి, శేఖర్ విడాకులకు అప్లై చేసుకున్నారు.  ఇద్దరు కలిసి సమ్మతితో తీసుకున్న నిర్ణయమిది”అంది.
“నాకు షాక్ తగిలినట్లయి అదేంటి ఏమయింది అనూ.. , ఎందుకు?” కంగారుగా అడిగాను.
“ పిల్లల జీవితాన్ని వాళ్ళు నిర్ణయించుకోనీక చస్తామని బెదిరించి, ఆంక్షలు పెట్టి తల్లి తండ్రులు ఇష్టం లేని పెండ్లిళ్ళు చేస్తే ఇలానే ఉంటుంది పర్యవసానం. ”అంటూ చెప్పుకొచ్చింది అనూరాధ.
సిరి పెండ్లయిన దాదాపు ఆరునెలల తరువాత సిరికి వాళ్ళ కంపెని లో కొత్తగా చేరిన సుధ అనే అమ్మాయి కాఫీటైంలో సిరితో కలిసినపుడు మీ హస్బెండ్ శేఖర్ తనకు తెలుసని చెప్పిందట.  పెండ్లి కాక ముందు శేఖర్ స్నేహితుడు ఒకడు ఆక్సిజెంట్ లో చనిపోయాడట.  అతని భార్య రమకు శేఖర్ మోరల్ సపోర్టుగా కావాల్సిన సహాయం చేస్తూ ఇద్దరి మధ్య స్నేహం పెరిగి సహజీవనం చేసేవారట. పెండ్లి కూడా చేసుకుంటారని అందరము అనుకున్నాము కాని శేఖర్ పేరెంట్స చాల గొడవ పెట్టి శేఖర్ కు వేరే పెండ్లి చేశారని తెలిసింది.  మీరు శేఖర్ భార్య అని తెలిసి చెప్పాలనిపించింది” అన్నదంట ఆ అమ్మాయి.
ఆ విషయం తెలిసినప్పడు మొదట సిరి నమ్మలేదట.
కాని శేఖర్ అప్పుడప్పుడు డిప్రెస్డ్ గా ఉండడం శ్లోక గమనించి అడిగినపుడు ఆఫీసు పని ఎక్కువయిందని ఏదో చెప్పేవాడట.  మధ్యలో కంపెని పని అని రెండు మూడు రోజులు వెళ్ళేవాడట.
సిరికి ఆ షాకింగ్ న్యూస్ తెలిసాక ఒక నిర్ణయానికొచ్చి శేఖర్ కు తన నిర్ణయాన్ని తెలపాలని అనుకుంటుండగా శేఖర్ ఆ వీకెండ్ రోజు సిరిని కూర్చోబెట్టి.. ,
“సిరి… , సుధ నాకు ఫోన్ చేసి నీతో మాట్లాడిన విషయం చెప్పింది.  సుధ ద్వారా నా గురించి నీకు తెలిసిన విషయం నిజమే.  నన్ను క్షమించు సిరి “అని చెప్పుకొచ్చాడట.
“మా అమ్మనాన్నలకు ముఖ్యంగా మా అమ్మకు నేను రమతో ఉండడం, రమ ను పెండ్లి చేసుకోవడం ఇష్టం లేదు.  రమ దురదృష్టజాతకురాలని ముద్ర పడింది మా అమ్మ మనసులో.  చేసుకున్నావంటే విషం తాగి చచ్చిపోతానని నేను వేరే పెండ్లికి ఒప్పుకునేంతవరకు తిండి తిననని మొండికేసి నా మెడలు వంచి నీకు తాళి కట్టించింది. నేను ఇన్ని రోజులు మానసికంగా నరకాన్ని అనుభవిస్తున్నాను.  నిన్ను మోసం చేశాననే భావన నన్ను తినేస్తూంది సిరి.  నన్ను క్షమించు” అని ఏడ్చాడంట.
నీతో చెప్పుకోలేక రమను మరిచిపోలేక నరకమనుభవిస్తున్నాను.  నేను నీకు తగను సిరి.  మీ అమ్మ నాన్న మంచితనం ,  నీ వ్యక్తిత్వం మంచిహృదయం ముందు నేను ఓడిపోయాను.  చాలామార్లు చెప్పాలని అనుకున్నా నాకు ధైర్యం చాలలేదు సిరి. నీవేనిర్ణయం తీసుకున్నా నాకు అభ్యంతరం లేదు” అన్నాడంట.
“సిరి ఏమందట “ అడిగాను.
“నేను నీతో విడాకులు తీసుకుని విడిపోవాలని నిర్ణ యించుకున్నాను.  తరువాత నీవు రమను పెండ్లి చేసుకుంటావా శేఖర్. ” అని సిరి అడిగిందంట.
“శేఖర్ కాసేపు మౌనంగా ఉండి ,  రమను పెండ్లి చేసుకుంటాను “ అన్నాడట.
“అలాగే శేఖర్.. , నీ గత జీవితం విషయం సుధ నుండి విన్నప్పుడే నా మనసు ఇక మనం…  అదే నేను పెండ్లి ముసుగులో నీతో కలిసి ఉండలేనన్న నిర్ణయం చేసుకున్నాను.  నీవు రమను పెండ్లి చేసుకుని
జీవించడమే సరయిన నిర్ణయం.  మనమిద్దరం విడాకులకు అప్లై చేసుకుందామన్నదట సిరి“ అని
కాసేపాగి అంది అనూరాధ.. ,
“వాళ్ళిద్దరి మధ్య ఈ సంభాషణ జరిగి రెండు నెలలౌతున్నా. సిరి ఆ విషయాలేవి మాతో ఎప్పుడు చెప్పలేదు. తను ఇండియాకు వచ్చిన తరువాత మాతో చెప్పాలని నిర్ణయించుకున్నానని అనింది. అది విన్న తరువాత మా మనసులు మొద్దుబారిపోయాయి జయ. సిరి తనే మా ఇద్దరిని ఓదార్చింది”
“ఇదే నీ నిర్ణయమా సిరి “అని వాళ్ళ నాన్న అడిగినపుడు
“జరిగిన విషయాలు తెలిసినాక అదే మంచి నిర్ణయమనిపింది నాన్న “అంది సిరి.
కొద్ది సేపయినాక “నీ నిర్ణయం ప్రకారమే కానియమ్మా అన్నాడు రాజశేఖర్” అని ఎమోషనల్ అయిపోయి అనూ మాటలు ఆగిపోయాయి.
“బాధపడకు అనూ…  “ అంటున్నానే గాని నాకు ఏడుపాగలేదు.  నోటికి నా చీరచెంగు అడ్డు పెట్టుకున్నాను ఏడుపు శబ్ధం పైకి వినపడకూడదని.
ఇద్దరం అలా ఉండిపోయాము.
“అమ్మా…. ,  జయ ఆంటీ” అని సిరి పిలుస్తూ మా దగ్గరికి వచ్చింది. మా అవస్థలు చూసి ఇద్దరి భుజాల మీద చెరొక చేయి వేసి…
“అమ్మా.. ఆంటీ…. మీరు నాకు ధైర్యం చెప్పడంపోయి మీరిలాగుంటే ఎలా చెప్పండి.  జీవితం మనం అనుకున్నట్లే ఉంటే అది జీవితమెలా అవుతుంది.  జీవితం తన వాస్తవ రూపాన్ని ప్రదర్శించుకుంటూ సాగి పోతూంటుంది. మనం మన జీవితంలో మంచి చెడ్డలను విశ్లేషించుకుంటూ పాజిటివ్ నిర్ణయాలు తీసుకుని మైండ్ సెట్ చేసుకుని కాలంతో ముందుకు సాగిపోవడమే.. అప్పుడు జీవితమొక సమస్యగా మనకనిపించదు.  ఇటీస్ ఆల్ అవర్ ఆటిట్యూడ్ టువార్డ్స లైఫ్. ” అని.. , “ఆంటీ..  నా కలాఖండ్ స్వీట్ ఏది “అంటూ నన్ను చుట్టేసింది సిరి.
సిరిని పొదిమి పట్టుకుని నుదుటిపై ముద్దు పెట్టుకుంటూ ,..  “ ఈ బంగారు బిడ్డను సరయిన తోడుతో కలిపి తన జీవితాన్ని మరలా చిగురింపచేయి స్వామి “ అని మనసులో దేవుడికి మొక్కుకున్నా.
కలాఖండ్ ,  రసమలై సిరికిచ్చాను.  ఇష్టంగా తింటూ రామకృష్ణకు అమెరికా కబుర్లు చెప్పింది.
గంట తరువాత అనూరాధ తమ్ముడు చంద్రశేఖర్ రావడంతో ఇద్దరూ వెళ్ళిపోయారు.  వాళ్ళు వెళ్ళిన తరువాత రామకృష్ణతో చెప్పాను సిరి విడాకుల విషయం.
“అవునా… ఎంతపని జరిగిందని “ బాధపడ్డాడు రామకృష్ణ.
తనకు సమస్యలు ఎదురయినా మనసును నిభాయించుకుని , జీవితపు ఒడుదుడుకులను సహజంగా ఆహ్వానిస్తూ ధైర్యంగా తీర్చిదిద్దుకునే నేర్పు, ఓర్పు సిరిలో చూసి నాకు ఆశ్ఛర్యం, ఆనందం కలిగాయి.  ఎంత ఎదిగిపోయారీ పిల్లలు! మారుతున్నఈ కాలంలో జీవితంపట్ల పిల్లల అవగాహనలో ఎంత మార్పు” నా మనసు సమాధానపడసాగింది.
నా భుజం మీద చేయి ఆనడంతో ఈ లోకంలోకి వచ్చింది నా మనసు.
“ఏంటి జయ ఇక్కడే కూర్చుండిపోయావు.  పనమ్మాయి పద్మ తలుపు దగ్గర వెయిట్ చేస్తూంది రా “ అంటూ
యోగా ముగించుకుని వచ్చిన రామకృష్ణ నా చేయి పట్టుకుని లేపి నడిపిస్తూ…
“ సిరి గుర్తుకొచ్చిందా జయా.. , తను మంచి నిర్ణయం తీసుకుంది.  ఈ తరం యువతి యువకులకు ఆ అవగాహన , ధైర్యము లేకపోతే జీవితాన్ని ఒక సమస్యగా చిత్రించుకుని కుంగిపోతారు. సిరి ఈ తరం యువతులకు స్పూర్తి” అని రామకృష్ణ ఓదార్పుగా అంటుంటే.. ,
ఇద్దరం మెట్లుదిగి క్రిందికి నడిచాము. 

రచన: పరేష్ బాబు
ఎన్నో వ్యాపారాలు చేసి నష్టపోయి ఆఖరి ప్రయత్నంగా శంకర్ విలాస్ భోజన హోటల్ ప్రారంభించాడు శంకరరావు. హోటల్ కు వచ్చే కస్టమర్ల కోసం ఆయన భార్య అన్నపూర్ణమ్మ వంటలు చేసేది. సరిగ్గా హోటల్ ప్రారంభం రోజే ఎక్కడినుంచి వచ్చాడో ఒక యువకుడు వచ్చి శంకర్రావును కలిసాడు
‘సార్. నా పేరు సుందరం. నాకు మీ హోటల్లో సర్వర్ ఉద్యోగం ఇవ్వండి సార్. నమ్మకంగా పనిచేసుకుంటా’. అడిగాడు
‘చూడు బాబూ. నేను నా భార్య కలిసి పొట్టగడవటం కోసం పదిమంది పొట్టనింపే ఈ హోటల్ శంకర్ విలాస్ ప్రారంభించాం. నాకు నా భార్య. నా భార్యకు నేను తప్ప పిల్లలు కూడా లేరు. . మా ఇద్దరికే గడవటం కష్టంగా ఉండి ఈ హోటల్ పెట్టుకున్నాం. ఇక నీకు జీతం ఇచ్చే పరిస్థితి ఎక్కడ ఉంది. ఆవేదనగా చెప్పాడు శంకర్రావు
” మీరు అలా అనకండి సార్. నేను ఒక అనాథను. నాకు జీతం ఏమి వద్దు సార్. ఒక్క పూట అన్నం పెట్టండి చాలు సార్. నన్ను మీ కొడుకు అనుకోండి సార్. ” ప్రాధేయపడ్డాడు. సుందరం.
అతని మాటలకు శంకర్రావుకు జాలి వేసింది
“సరే నీకు సర్వర్ ఉద్యోగం ఇస్తాను కానీ నమ్మకంగా పనిచేసుకోవాలి. ఏ ఒక్క కస్టమర్ తో మాట పడకుండా పనిచేయాలి. అలా చేస్తానని నాకు మాట ఇస్తేనే నీకు ఈ ఉద్యోగం. చెప్పాడు శంకర్రావు
“అలాగే సార్ “. సంతోషంగా చెప్పాడు సుందరం
“అయితే ఈ రోజు నుంచి నువ్వు సర్వర్ సుందరానివి” నవ్వుతూ అన్నాడు శంకర్రావు
అలా శంకర్రావు , అన్నపూర్ణమ్మ , సర్వర్ సుందరంతో ప్రారంభమైన చిన్న రోడ్ సైడ్ హోటల్ శంకర్ విలాస్ అనతికాలంలోనే మంచి భోజన హోటల్ గా పేరు తెచ్చుకుంది. నెమ్మదిగా హోటల్ కు వచ్చే కస్టమర్లు పెరిగారు. దానితో చిన్న హోటల్ కాస్తా పెద్ద రెస్టారెంట్ అయ్యింది. . అయితే హోటల్ మొదలు పెట్టినప్పటి నుంచి మధ్యాహ్నం భోజన వేళ ముగిసిన తర్వాత మిగిలిపోయిన ఆహార పదార్దాలను అన్నిటినీ పార్సెల్ కట్టించి తనే స్వయంగా బయటకు తీసుకుపోయేవాడు శంకర్రావు. . అది ఎందుకో ఎవరికి అర్థం అయ్యేది కాదు. ఇదిలా ఉండగా హోటల్లో నెమ్మదిగా పనివాళ్ళు పెరిగారు. అన్నపూర్ణమ్మకు సహాయకులైతే వచ్చారు కానీ ఆమె గత మూలాలను మర్చిపోకుండా వంట పనులను తానే స్వయంగా పర్యవేక్షించేది. ఆర్థికంగా కూడా శంకర్రావు నిలదొక్కుకున్నాడు. సుందరం హెడ్ సర్వర్ అయ్యాడు. అతని కింద కొంతమంది సర్వర్లు చేరారు.
ఆ హోటల్ అంతలా ఎదగడానికి అన్నపూర్ణమ్మ చేతి వంట , సర్వర్ సుందరం పని తీరే ప్రధాన కారణం అని శంకర్రావు విశ్వాసం. ఎందుకంటే హోటల్ కి వచ్చిన వాళ్లకు సుందరం ఒక సర్వర్ లా కాకుండా కుటుంబ సభ్యుడిలా ఆపేక్షగా భోజనం వేడి వేడిగా కొసరి , కొసరి వడ్డించటంతో అనతికాలంలోనే పాపులర్ అయ్యాడు. ఎంత పాపులర్ అంటే భోజనానికి హోటల్ కి వచ్చినవాళ్ళు ముందుగా సుందరాన్నే ఆడిగేవాళ్ళు. పై పెచ్చు సుందరం వద్దన్నా వినకుండా పదో పరకో టిప్పు కింద బలవంతంగా అతని చేతిలో పెట్టేవాళ్ళు. సహజంగా ఇది హోటల్ లో పని చేస్తున్న మిగతా సర్వర్లకు కంటగింపు అయ్యింది. నెమ్మదిగా శంకర్రావుకి సుందరం మీద చాడీలు చెప్పటం మొదలు పెట్టారు. శంకర్రావు వారి మాటలను పెద్దగా పట్టించుకోలేదు. కానీ వాళ్ళ పోరు ఎక్కువ కావడంతో శంకర్రావు కి సుందరాన్ని పిలిచి అడగక తప్పలేదు.
” చూడు సుందరం. చిన్నగా నేను మొదలు పెట్టిన ఈ హోటల్ అంచలంచలుగా ఎదగడం వెనుక నీ చెయ్యి కూడా ఉందన్న విషయం నేను ఎప్పటికి మర్చిపోను. ఇక్కడ నీకు ఒక విషయం చెప్పాలి. నేను కూడా ఆకలి విలువ తెలిసినవాడినే. నేను ప్రతిరోజు మన హోటల్లో మిగిలిపోయిన ఆహార పదార్దాలను, కస్టమర్లు తిని వదిలేసిన ఆహారాన్ని ప్యాక్ చేసుకుని ఎక్కడికి తీసుకెళ్తున్ననో తెలుసా?. కూటికి లేని బిచ్చగాళ్లకు పంచిపెట్టటానికే. ఈ హోటల్ కు మంచి పేరు తీసుకు రావటానికి నేను ఎంత కష్టపడ్డానో నీకు తెలుసు. నిన్ను కూడా నా కన్న కొడుకులా చూసుకున్నాను. అయితే ఈ మధ్య నువ్వు కస్టమర్ల దగ్గరనుంచి టిప్పులు తీసుకుంటున్నవని నీ తోటి సర్వర్లు నాకు చెప్పటం మొదలు పెట్టారు. ఈ రోజు నువ్వు టిప్పులు అడగటం మొదలు పెడితే రేపు వాళ్ళు కూడా అడగటం మొదలు పెడతారు. . అయితే వారి ముందు నిన్ను చిన్నబుచ్చటం నాకు ఇష్టం లేదు. అందుకే నేరుగా నిన్నే అడుగుతున్నా. అది నిజమేనా?
“నిజమే సార్. అయితే కస్టమర్లు నేను వద్దన్నా వినకుండా సంతోషం కొద్దీ ఇస్తున్నామని నా చేతిలో బలవంతంగా టిప్పులు పెడుతున్నారు. వారి మాటను కాదనలేక తీసుకున్న టిప్పు డబ్బులను ఇదిగో ఇలా వంటగదిలో దేవుడి పటం దగ్గర నాకు అన్నం పెట్టిన మీ పేరున, అమ్మ అన్నపూర్ణమ్మ పేరున హుండీలో వేస్తున్నాను సార్. టిప్పులుగా వచ్చిన డబ్బుల్లో నేను ఒక్క పైసా కూడా ముట్టలేదు సార్” కన్నీటి పర్యంతం అయి చెప్పాడు సుందరం.
ఆ హుండీని చూసిన శంకర్రావుకు కన్నీళ్లు ఆగలేదు
హుండీ మీద అంటించిన కాగితం మీద ఇలా రాసుంది
“నాకు దేవుడు ఎలా ఉంటాడో తెలీదు. అమ్మా, నాన్నలు లేని అనాధనైన నన్ను నమ్మి చేరదీసి అన్నం పెట్టిన శంకర్రావు గారు, అన్నపూర్ణమ్మగార్లే నాకు దేవుళ్ళు. ‘
‘మాతృదేవో భవ. పితృ దేవో భవ’
చదివిన శంకర్రావుకు ఉబికివస్తున్న కన్నీటిని ఆపుకోవటం సాధ్యం కాలేదు. 
……………………………
రచన: డా. కె. మీరాబాయి
కూరగాయలు, ఇంటికి కావలసిన సరుకులు కొనుక్కుని ఇంటి దారి పట్టిన రమణకు పిచ్చికోపం వచ్చింది.
రెండు చేతుల్లో నిండుగా ఉన్న సంచీలు మోస్తూ నడవడం వలన ఆయాసం వస్తోంది. వూపిరి ఆడకుండా చేస్తూ ముక్కును నోటిని కప్పిన మాస్క్ ఒకటి. చెమటకో ఏమో ముక్కు మీద దురద పెడుతోంది. మాస్క్ పీకి పారేసి గోక్కొవాలని వుంది. కానీ భయం. చుట్టూ జనం వున్నారు. ఎక్కడినుండి వచ్చి మీద పడుతుందో కరోనా భూతం అని భయం. అసలే చేతులు కడుక్కోకండా ముక్కు, కళ్ళు ముట్టుకోవద్దని పదే పదే చెబుతున్నారు కూడా.
“ చీ! ఏం బ్రతుకు ఇది? ఒకే శరీరంలోని చేతిని చూసి మూతి భయపడే రోజులు. ఇరుగు పొరుగుతో మాట్లాడాలంటే భయం. పనిమనిషిని ఇంట్లోకి రానివ్వాలంటే భయం. గుమ్మం ముందుకు వచ్చిన సహోద్యోగిని లోపలికి పిలిచి, కూర్చోబెట్టి, కప్పు కాఫీ ఇవ్వలేని పరిస్థితి.
పిల్లలను స్కూలుకు పంపడానికి లేదు. చదివి వూళ్ళేలక పోయినా, బతికి బాగుంటే చాలు అనుకోవాల్సి వస్తోంది. వాళ్ళకు ఆన్ లైన్ పాఠాల కోసం స్మ్మార్ట్ ఫోను ఒక అనవసర ఖర్చు. గంటలు గంటలు దానిముందు కూర్చుని శారీరక శ్రమ లేకపోవడం వలన పిల్లలు బరువు పెరుగుతున్నారు. వాళ్ళకు గంట గంటకూ తినడానికి చేసి పెట్టలేక వాళ్ళ అమ్మ, తన ఇల్లాలు అయిన సరోజ అలసిపోతోంది. దానికన్న భయపెడుతున్న విషయం పాఠాలతో బాటు పిల్లలకు బూతుపాఠాలు ఎక్కడినుండో వస్తున్నాయన్న వార్తలు బెంబేలెత్తిస్తున్నాయి. వాళ్ళమీద ఒక కన్నేసి వుంచాలిట.
ఒక పండుగ లేదు సంబరం లేదు. ఎవరు నోరు విప్పినా ‘ఫలానా వాళ్ళకు కోవిడ్ అట. అయిదు లక్షలు కడితే గానీ హాస్పిటల్లో అసలు చేర్చుకోమన్నారట. ‘ అనో, ‘పాపం ఇంకా అరవై నిండ లేదు. రెండు రోజుల్లో అంతా అయిపోయింది. కడసారి చూపులు కూడా లేవుట. అటునుండి అటే. ‘ లాటి మాటలు తప్ప మరొక విషయం లేదు. నలుగురితో మంచిగా వుండండి అని పెద్దవాళ్ళు ఎందుకు అంటారో ఆ నలుగురి చేతులమీద పోయే అదృష్టం కూడా లేకుండా చేస్తోంది ఈ రోగం.
మనసులో గుబులు రేపుతున్న ఆలోచనలతో ముక్కు మీది దురద సంగతి మరిచిపోయి ఇంటికి చేరాడు రమణ.
” ఆ సంచీలు అక్కడ పెట్టి వచ్చి చేతులు సబ్బుతో కడుక్కోండి. ” మామూలుగా అయితే గుమ్మంలోకి వచ్చి బరువు అందుకునే భార్య దూరంగా నిలబడి అంది.
ఇప్పుడు అసలు చాకిరీ ఆవిడది. కూరగాయలు వుప్పునీటిలో వేసి కడగడం, సరుకుల పొట్లాలు శానిటైసర్ వేసి తుడవడం, ఆయనగారు విడిచిన బట్టలు సబ్బు నీటిలో వేసి వుతకడం అయ్యేసరికి నడుము నొప్పి వచ్చి నొప్పి మందు రాసుకోవడం.
ఈ కరోనా భయం మొదలయినప్పటినుండీ పనిమనిషిని, చాకలిని రావొద్దని చెప్పేసారు. అన్ని పనులూ సరోజ మీదనే పడ్డాయి. పని మానిపిస్తే వాళ్ళెలాగ బ్రతకడం అని వాళ్ళకు జీతమైతే ఇస్తూనే ఉన్నారు. ఇంట్లో వున్నప్పుడు తనకు చేతనైనంత సహాయం చేస్తాడు రమణ.
ఐ టి వుద్యోగాల్లో వున్న అదృష్టవంతులు ఇళ్ళ నుండే పని చేస్తున్నారు గానీ బ్యాంకులు, ఆఫీసుల్లో చేసేవాళ్ళు భయంగానే వెళ్ళాల్సి వస్తోంది. ఆ రోజు ఆదివారం గనుక భోజనం చేసి విశ్రాంతిగా పడుకున్నాడు రమణ.
వంటింట్లో పని ముగించుకుని సరోజ వచ్చింది.
“ పొద్దున్న మీ అమ్మగారు ఫోన్ చెసారు. బజారుకు వెళ్ళినప్పుడు మీరు ఫోను తీసుకు వెళ్ళడం మరచిపోయారు”.
చటుక్కున లేచి కూర్చున్నాడు రమణ.
” అమ్మకు ఆరోగ్యం బాగానే వుంది కదా?” ఆతృతగా అడిగాడు.
” ఆ. ఆవిడ బాగానే వుంది. ” సరోజ ముఖం ముడుచుకుని అంది.
” అన్నయ్య వాళ్ళు అంతా కులాసానే కదా?”
రమణ అన్న పాండురంగ అతనికన్న పదేళ్ళు పెద్దవాడు. బెంగుళూరులో వుద్యోగంలో వున్నాడు. రమణ తండ్రి బ్రతికి వున్నప్పుడు అమ్మా, నాన్నా రమణ దగ్గర కొన్నాళ్ళు, పాండురంగ దగ్గర కొన్నాళ్ళు వుండేవాళ్ళు. తండ్రి కాలం చేసాక తల్లి పెద్దకొడుకు దగ్గరే వుంటూంది. పాండురంగ కూతురు భర్తతో పూనాలో ఉంటుంది. కొడుకు హాసన్లో పనిచేస్తున్నాడు.
” ఆయనకే కోవిడ్ పాజిటివ్ అన్నారుట. ” సరోజ నెమ్మదిగా చెప్పింది.
ఒక్క వుదుటున లేచి కూర్చున్నాడు రమణ ” అయ్యో! ఎంత పని జరిగింది? ఇప్పుడా చెప్పడం? అన్నాడు కోపంగా.
” ఆయాసపడుతూ ఇంటికి రాగానే చెప్పమంటారా? ఏం చేస్తారు? పరిగెత్తుకుని వెడతారా? వెళ్ళాలని వున్నా మీ ఆరోగ్యం ఫణంగా పెట్టి పోలేరు కదా. ఆయనకు లక్షణాలు ఏమీ లేవుట. ఇంట్లోనే రెండువారాలు క్వారెంటైన్లో వుండమన్నారట. ఏవో మందులు వేసుకోమన్నారట. ఆయనను గది దాటి బయటకు రాకుండా వుంచారు. కాఫీ, టిఫిను, భొజనం అన్నీ అక్కగారు ఆ గది ముందు వుంచున్నారట. ముగ్గురూ ఇంట్లో కూడా మాస్కులు వేసుకునే వుంటున్నారట. ” అన్నది సరోజ.
“ముందా ఫోను అందుకో. మాట్లాడుతాను. ” తొందరపెట్టాడు రమణ.
“ దేవుడి దయవలన అన్నయ్యకు ఇంట్లో వుండి మందులు వేసుకోవడంతో తగ్గిపోతే ఫరవాలేదు. హాస్పిటల్ అన్నారంటే మాత్రం నేను వెళ్ళాల్సివస్తుందేమో.. ఖర్చులూ అవీ… ” రమణ కంగారు పడుతూ అన్నాడు.
“చెప్పేది నిదానంగా వినండి. ఇంతకీ మీ అమ్మ గారు ఫోన్ చేసింది ఎందుకని అడగరేం?”
” కొడుకుకు కోవిడ్ అంటే ముసలావిడ బెంగ, భయం తట్టుకోలేక మనసులో దిగులు దింపుకోడానికి చేసి వుంటుది. సహజం కదా. ” రమణ తల్లిమీద జాలితో కరిగిపోతూ అన్నాడు.
“అదికాదు. అక్కడ ఉండడానికి ఆవిడకు భయంగా వుందిట. ఆ ఇంట్లో వుంటే తనకూ సోకుతుందేమో అని భయపడుతున్నారు. మన దగ్గరకు వచ్చేస్తాను అంటున్నారు. ” సరోజ గొంతులో అయిష్టత స్పష్టంగా ధ్వనించింది.
ఒక పక్కన కొడుకుకు ఈ ప్రాణాంతకమైన జబ్బు అంటుకుని అవస్థ పడుతుంటే, కోడలికి ధైర్యం చెప్పి సాయంగా వుండాల్సిన మనిషి అత్తగారు. డెబ్భై ఏళ్ళవయసులో ముందు తన ప్రాణం కాపాడుకోవాలని ఇక్కడికి వస్తానని అనడం సరోజకు అస్సలు నచ్చలేదు. ఆ వైరస్ తనకు ఎక్కడ సోకుతుందో అని భయపడిన ఆవిడ, ఇక్కడ పసివాళ్ళు అయిన ఇద్దరు మనవళ్ళ క్షేమం గురించి ఆలోచించక పోవడం చికాకు కలిగిస్తూంది.
“ఇక్కడికా?” ఎటూ చెప్పలేనట్టు అన్నాడు రమణ.
“ఇప్పుడు కాలం ఎలా వుంది? బంధువులను, కావలసిన వాళ్ళను ఇంటికి రమ్మని ఆదరించే పరిస్థితి వుందా?భార్య భర్త, తల్లి బిడ్డ కూడా దూరంగా ఒకరి ఊపిరి ఒకరికి తగలకండ ఉండాల్సిన విపరీత కాలం. ” సరోజ మాటలకు చివ్వున తలెత్తి చూసాడు రమణ.
” అమ్మ అంటే బంధువు, కావలసిన మనిషి కాదు. ” రమణ అడ్డుకున్నాడు.
“ బావగారికి కరోనా అని తెలిసాక కొడుకు, కూతురు కూడా రిస్క్ అని చూడడానికి కూడా రాలేదు. ఫోనులోనే ధైర్యం చెబుతున్నారుట. మన పిల్లలు ఇద్దరూ చిన్నవాళ్ళు. అక్కడ వాళ్ళది రెండు పడక గదుల ఇల్లు. ఈవిడకే ఒక గది ఇచ్చేసారు. మనం వుంటున్నది ఒక్క పడకగది ఇంట్లో. అక్కడ బావగారితో దగ్గరగా మసలిన ఆవిడ ఇక్కడకు వస్తే పిల్లలకు ఏమైనా.. ”
” ఆపు. అపశకునం మాటలు పలకకు. అమ్మను కొన్నాళ్ళు ఆగమంటాను. తరువాత ఆవిడకూ కోవిడ్ పరీక్ష చేసి నెగెటివ్ వస్తే అప్పుడు రావొచ్చునని చెప్తాను. ” లోగొంతుకతో అన్నాడు రమణ.
“ఆవిడ వినేలా లేరు. ‘పెద్దవాళ్ళకు కరోనా అంటుకుంటే బ్రతకడం కష్టం అంటున్నారు జనం. నేను ఇక్కడ ఒకరోజు కూడా వుండను. వొచ్చి పిలుచుకు పొమ్మని వాడికి చెప్పు. ‘ అన్నారు. సరోజ నిలబడలేనట్టు మంచం చివర కూలబడింది.
“నాన్నా! మా హోంవర్క్ అయిపోయింది కాసేపు బయట ఆడుకుంటాం. ” రమణ కొడుకులు పదేళ్ళ వాసు, పన్నెండేళ్ళ సాయి గదిలోకి దూసుకు వచ్చి ఇద్దరూ ముక్తకంఠంతో అడిగారు.
“బయట వొద్దులే. ఇంట్లోనే కేరంస్ ఆడుకోండి. నాన్నను విసిగించకండి. వెళ్ళండి. ” గద్దించింది సరోజ.
“పాపం అమ్మ! వస్తాను తీసుకువెళ్ళరా అని నోరువిడిచి అడుగుతుంటే కాదనేది ఎలా? కానీ తండ్రిగా ఈ పసివాళ్ళను కాపాడుకోవాల్సిన బాధ్యత నాదే. “రమణ రెండుచేతులతో నుదురు నొక్కుకుంటూ హీనస్వరంతో అన్నాడు.
“ ఆవిడ వస్తానని అనడం బాగానే వుంది గానీ అసలు బెంగుళూరికి అనంతపురానికి బస్సులు తిరిగితే కద? కారులో తీసుకురావడం కష్టమే. పైగా అంత ఖర్చు భరించలేము కూడా. ఇక్కడికి వచ్చాక ఆవిడనూ క్వారెంటైన్ లో వుండమంటారేమో చూడండి. అంతకన్నా ఆమె అక్కడ ఉండడమే మేలు కదా. ఇక్కడ పిల్లలకూ, మనకూ క్షేమం. ” సరోజ నచ్చచెబుతున్నట్టు అంది.
“నేను ఆఫీసు పనిమీద వూరు వెడుతున్నాననీ, నువూ, పిల్లలు మీ నాన్న గారిని చూసి రావడానికి కర్నూలు వెళ్లుతున్నారని, వారం తరువాత వచ్చి తీసుకు వెడతానని చెప్తాను” నీరసంగా అన్నాడు రమణ.
“ఆ పని చేయండి. అత్తయ్యగారిని అక్కగారికి కూడా దూరంగా మసలమని చెప్పండి. తరచుగా చేతులు కడుక్కుంటూ వుండమనండి. అల్లం, మిరియాల పొడి, తులసి ఆకులు టీ చేసుకుని, తేనె కలుపుకు తాగమనండి. జాగ్రత్తగా ఉంటే ఏమీ భయపడాల్సిన పని లేదని నచ్చ చెప్పండి. ఏం చేయగలం? ఆవిడ ఎంత ముఖ్యమో మన పిల్లలను కాపాడు కోవడం మనకు అంతే ముఖ్యం కదా. కరోనా భూతం భయంతొ బాంధవ్యాలు బందీలైపోయాయి. పరిస్థితులకు తలవంచక ఏంచేయగలం?. ” సరోజ భర్తకు ఫోను అందించింది.
ప్రస్థుతానికి గండం గడిచినందుకు ఆమె మనసు తేలిక పడింది. 
———. ———— ———— ————
రచన:  దొడ్డపనేని అఖిలాండేశ్వరి
“గుల్లూ ఏం డిసైడ్ చేసావ్? తోడు నీడవై జీవితాంతం నాతో కలిసి నడుస్తావనే ఆశ నెరవేరుతుందను కొంటున్నా, మరి నీతీర్పు ఏవిటో!” ఉత్సుకత నిండిన స్వరంతో ప్రశ్నించాడు కృష్ణవంశీ.
కృష్ణవంశీ మోకాలుమీద తన గడ్డం ఆన్చుకుని కూర్చుని అతని మొహంలోకి తదేకంగా చూస్తున్న గుల్షాద్ కళ్ళల్లో నీళ్ళు చిప్పిలి ముత్యాల సరాలయ్యాయి చెంపలమీద.
తన చేత్తో బుగ్గల మీది కన్నీటిని తుడుస్తూ ” ఛ!ఛ! కన్నీళ్ళెందుకు నీకు యిష్టమైతే అవునను లేదంటే లేదు, ఏడవకు ప్లీజ్ ” మెత్తని స్వరంతో అనునయంగా అన్నాడు .
“జీవిత సహచరిగా నీతో కలిసి నడవమన్నందు సంతోషపడనా లేక అమ్మగా అమైరా భవిష్యత్తు గురించి బెంగతో దిగులుపడనా? చెప్పాలంటే నా మనసుకి సరైన సమాధానం దొరకడం లేదు. కాస్తంత శాఖలు మారితేనే కొంపలు అంటుకుంటున్నంత హంగామా చేసే మావాళ్ళు మీవాళ్ళు మన పెళ్ళిని హర్షిస్తారా?” అంటూ ద్వయదీ భావం మనసులో కొట్టుమిట్టాడుతుండగా అభావంగా చూసింది వంశీ కళ్ళల్లోకి, బుగ్గలమీద జారిన కన్నీటిని చున్నితో తుడుచుకుంటూ.
గుల్షాద్ రెండుచేతుల్ని తన అరచేతుల్లో ఇముడ్చుకుని “చూడు ఈరోజు నుండి అమైరా నాబిడ్డ ప్లీజ్ ట్రస్ట్ మీ! నా మీద భరోసా వుంచు.” గుల్లు చేతిని తన నెత్తిమీద పెట్టుకుని కళ్ళలో ప్రేమ కురిపిస్తూ ధృడంగా పలికాడు. వింటున్న గుల్షాద్ కి ఇది అద్భుతమో ఆనందమో అర్ధంకాలేదు .
“ఆంటీ అంకుల్ వప్పుకుంటే నీ సమాధానం ఎస్సేగదా !” కాస్తంత చిలిపితనాన్ని ఆరాటంతో కలిపి ప్రశ్నించాడు.
 అది జరిగే పనా? రోజుకి ఐదుసార్లు నమాజు చేయందే పొద్దు గడవదు తన ఇంట్లో.  వంశీ తనని తాతగారికి పరిచయం చేసినప్పుడు చెప్పాడు నియమనిష్టలకు తాతగారి తరువాతే మరెవరన్నా ముత్యాలపల్లిలో అని జనం అనుకుంటారని. రెండువైపులా నిష్టా గరిష్టులు. ఏమవుతుందో ఏమో? కువకువ లాడింది గుల్షాద్ గుండె.
 గుల్షాద్ మెరైన్ బయాలజీలో ఎమ్మేస్సి పట్టాపుచ్చుకుని ఉద్యోగంకోసం ఎదురు చూడకుండా ముత్యాలసాగు చేపట్టి దాదాపు రెండేళ్ళయింది. ఇప్పుడు పంట చేతికొచ్చింది.
తన స్వంతంకాదు ఈ సాగు చేస్తున్నచెరువు . అటు పుట్టింటివారికిగాని యిటు మెట్టినింటి వారికి గాని స్వంత చెరువు లేదా వ్యవసాయ భూములు లేవు. చెరువు లీజుకు కావాలని సోషల్ మీడియాలో యాడ్ పెడితే అగ్రికల్చర్ బియ్యసి చదివి సొంత వ్యవసాయం, చేపలు, ఆవుల పెంపకాలతో నిండా మునిగిన కృష్ణవంశీని ఆ విషయం విశేషంగా ఆకర్షించి తన చెరువు నివ్వడానికి అగ్రీ అయ్యాడు. ఇద్దరు కలిసి మెలిసి చేసుకుని లాభాలు పంచుకునేట్టు.
ఇక్కడ గుల్షాద్ రిక్వయిర్మెంట్ ఏమిటంటే చెరువుకు ప్రొటెక్షన్ కావాలి లేదంటే పంట దొంగల పాలవుతుంది. అదీకాక వంశీ అక్కడే ఉంటాడు కనుక తను 50 కిలో మీటర్లు ప్రయాణించి హైద్రాబాదునుండిఎప్పుడయినా ఒకరోజు రాకపోయినా దిగులుండదు.
వంశీ భువనేశ్వర్ CIFA (సెంట్రల్ ఇన్ స్టిట్యూట్ ఆఫ్ ఫ్రెష్ వాటర్ ఆక్వాకల్చర్) కు వెళ్ళి వారంరోజుల ట్రెయినింగ్ కూడా తీసుకున్నాడు ముత్యాల పెంపకంలో. ఇప్పుడు అన్ని పనుల్లో నేర్పరితనం సాధించాడు. ఆల్చిప్పల సెలక్షన్, వాటికి సర్జరీలు చేయడం తరువాత ఓపదిరోజులు వాటిని icuలోనుంచి జాగ్రత్తగా చూసుకోవడం , ఎప్పటికప్పుడు ఇద్దరు వాటిని అబ్జర్వ్ చేసి చనిపోయిన వాటిని తొలగించడం అవసరం అనుకున్నప్పుడు మందులు వాడడం , నెలకోసారి వాటిని క్లీన్ చేయడం , అవసరం పడ్డప్పుడు మేత అందించడం. ఇద్దరు కలిసి మెలిసి పనిచేస్తుంటే రెండేళ్ళు ఇట్టే తిరిగొచ్చాయి ఆనందంగా.
ఎంతో సాన్నిహిత్యం పెరిగింది ఇరువురి మధ్యా. అప్పుడప్పుడు ఇద్దరు కూచుని తమ కుటుంబాల గురించి సాంస్కృతిక సంబంధాలగురించి, గుల్షాద్ వివాహం, ఇష్టపడి చేసుకున్న భర్త పెళ్ళయి ఆర్నెల్లు తిరగకుండానే అమైరాను కడుపున మిగిల్చి తనని వంటరి దానిని చేసి యాక్సిడెంట్లో పోవడం తరువాత తను మనసు గట్టిపరచుకుని ఏవిధంగా చదువు ముగించిందో చెప్పేది.
 కృష్ణవంశీ స్వాంతన వచనాలతో గుల్షాద్ ఎంతో సేదతీరింది ఈ రెండేళ్ళలో. రోజుకొకసారి అయినా చేస్తున్న పనిలో బంగారు భవిష్యత్తు అదీ తమ ఇద్దరి అభివృద్ధితో, కన్న కలలను  సాకారం చేసుకోవాలని గట్టి పట్టుదలతో వున్నారు. పంట కూడా బాగుంది. ఆ మధ్య శాంపిల్గా కొన్ని ఆల్చిప్పలను రాండమ్ గా చెరువునుండి సేకరించి ముత్యాలను కలెక్టు చేసి చార్మినార్ మార్కెట్లో చూపిస్తే వారి పంటకు (ముత్యాలకు)  మంచి ధర వచ్చింది. క్వాలిటి పరంగా ఎంతో బాగున్నాయి ముత్యాలు.
అలా యిద్దరి మధ్యా ఒకరంటే ఒకరికి అరమరికలులేని  ప్రేమ-ఆప్యాయతలు, పొరపొచ్చాలు లేని స్నేహం, అంతకు మించిన మధుర భావనలు చిగురించాయి. కాని ఉచితానుచితాల దోబూచులాటల మధ్య ఇద్దరు గుంభనంగా ఉండిపోయారు.
అప్పుడప్పుడు గుల్షాద్ పేరెంట్స్ అమైరాను తీసుకుని ఫామ్ కి వస్తారు. ఆ ఏరియా అంతా వారికి తెలిసిందేనట. వారి పెద్దవారి మాటల ద్వారా విన్నదాన్నిబట్టి. గుల్షాద్ తాతగారు సుమారు డెబ్బై ఏళ్ళక్రితం అక్కడ తమకున్న ఆస్తిపాస్తులన్నిటిని అమ్ముకుని సిటీకొచ్చి స్థిరపడ్డారట.
వారికి తన ఫామ్ ని చూడగానే సంతృప్తితో కడుపు నిండిన భావన. కష్టపడే తత్వం కలిగిన కృష్ణవంశీని చూస్తే పరమానందం కలుగుతుంది. మెుత్తానికి అతని తీరు వారికి నచ్చింది. తను అతని పార్టనర్ షిప్ తో రాంగుస్టెప్స్ వేయడం లేదన్న నమ్మకం పేరెంట్స్ కి కలిగిందని గ్రహించి సంతోషించింది గుల్షాద్.
ఉన్నంటుండి వంశీ నిన్ననే తన మనసులోని భావాన్ని వెలిబుచ్చి గుల్షాద్ నిర్ణయంకోసం ఎదురు చూస్తున్నాడు. ఆలోచనలో పడింది గుల్షాద్…
—————
ఎప్పుడో డెబ్బైరెండేళ్ళకు పైబడిన నాటి మాట – అవి రజాకార్ల పీడనతో హైదరాబాదు రాష్ట్ర ప్రజలు ముఖ్యంగా ఇప్పటి తెలంగాణావారు కునారిల్లుతున్నరోజులు. అసలు రజాకార్లు అంటే శాంతిని వాంఛించే స్వచ్చంద సేవకులని అర్ధం. అప్పటి హైదరాబాదు 7వ( చివరి)నవాబు అయిన మీర్ ఉస్మాన్ అలీఖాన్ రజాకార్లను తన రాజ్యంలో శాంతిని కాపాడటానికి అప్పాయింట్ చేసుకున్నాడు, అది ఒక ప్రయివేట్ సైన్యం. వారికి నాయకుడు ఖాసింరజ్వీ.
మొదట్లో వీరు ముస్లింల సాంస్కృతిక అభివృద్ధి కి, వారి వికాసానికి పనిచేసారు. కాని కాలక్రమేణా  రజాకార్లు రాక్షసి మూకలుగా మారి హిందువులపై మత విద్వేషాల్ని రగిలించారు పాలకులు ఇతర ముస్లింలలో.
వారు హిందువుల ప్రాణ, మాన, ధన, ధాన్యాలను లూటీ చేస్తున్న వైనం హిందువుల గుండెల్లో రైళ్ళను అదను తప్పితే శరీరాలను తుపాకుల గుళ్ళతో జల్లెళ్ళుగా మారుస్తున్న కఠినమైన రోజులు.
హిందూమత విద్వేషి అయిన ఖాసింరజ్వీ నాయకత్వంలో ఈ మతోన్మాదులు ఊళ్ళ మీదపడి పోలీసు కాంపుల పేరున ధనాన్ని వసూలు చేసి ప్రభువుల ఖజానా నింపేవారు. దీనిని వ్యతిరేకించిన హిందువులపైన దాడులకు తెగబడి దోపిడీలు, దౌర్జన్యాలకు పాల్పడేవారు. రాగారాగా వారి ధోరణి పూర్తి హింసాత్మకంగా మారిపోయింది. అలా ప్రజలనుంచి దోచుకొచ్చిన డబ్బుతో ప్రభువులు వారి సామంతులు విలాసాలతో కూడిన భోగభాగ్యాలను అనుభవించేవారు.ఊయలవాడ,బోనగిరి, లింగాపూర్, బైరాన్ పల్లి, పరకాల, పెరుమండ్ల, ధర్మవరం, సూర్యాపేట, నల్గొండ లాంటి హైదరాబాదు చుట్టుపక్కల మరెన్నో ఇతర గ్రామాల ప్రజలను హింసించి చెడ దోచుకున్నారు తమ క్రూర చర్యలతోటి. … ..
అది 1947 వ సంవత్సరం ఆగస్టు 15, యావత్ భారతావని ఆనంద కోలాహాలాలమధ్య స్వేచ్ఛావాయువులు పీల్చుకుంటున్న శుభవేళ , హైదరాబాదు ప్రజలు మాత్రం పెచ్చరిల్లిన రజాకార్ల దురాగతాలతో బితుకు బితుకుమంటూ కాలం గడుపుతున్నారు, తమకెప్పుడు మిగతా భారతీయుల్లా స్వేచ్ఛా సమయం ఆసన్నమవుతుందా అని ఎదురు చూపుల్తో.
మనకు స్వాతంత్ర్యం వచ్చేనాటికి దేశంలోవున్న చిన్నాపెద్దా సంస్థానాలన్నీ ఐక్యభారతావనిలో విలీనమైనాయి. కాని హైదరాబాదు నిజాము అందుకు సమ్మతించక నైజాం రాజ్యం’ ప్రత్యేక ముస్లిం స్వతంత్రరాజ్యంగా’ ఉంటుందని ప్రకటించి పాలకుల గుండెల్లో గుబులు పుట్టించాడు. భారత్ లో విలీనం చేయమని అప్పటి హోమ్ మంత్రి సర్దార్ వల్లభభాయ్ పటేలు ఎంత కోరినా అంగీకరించలేదు. కనీసం హైదరాబాదు రాష్ట్రాన్ని ముస్లిం రాష్ట్రంలా పాకిస్థాన్ లో కలపబోమని హామీ ఇవ్వమన్నా నిజాం సర్కారు అందుకు ససేమిరా వప్పుకోలేదు. ఇతర దేశాల మధ్యవర్తిత్వం కూడా అక్కరకు రాలేదు ఈ విషయంలో.
 కాని రోజురోజుకు నైజాంరాజ్యంలో రజాకార్ల దురాగతాలు ఎక్కువైపోయాయి. దానికి తోడు పెరిగిపోయిన ఇతర రాజకీయ వత్తిళ్ళు, ముఖ్యంగా కమ్యునీస్టులు ప్రజాపోరాటాల పేరిట చేసే అలజడులు, వీటికి తోడు భారత ప్రభుత్వం రజాకార్లజోలికి వస్తే దేశమంతటా హిందువులను అల్లకల్లోలం చేస్తామన్న ఖాసింరజ్వీ బెదిరింపులు భారత సర్కారుని గుంజాటనలో పడేసి తదుపరి చర్యలకై వారిని ఊగిసలాటలకు, తెలంగాణా ప్రజలను అశాంతికి గురిచేసి తీవ్ర కష్టాల పాలు చేసింది .
సదాశివ శాస్త్రి బీబీనగర్ ఏరియాలోనే మంచికి , మర్యాదకు చిరునామాగా, వేదవిద్య తెలిసి మానవత్వం ఉన్న వ్యక్తిగా పేరు గడించాడు. ముత్యాలపల్లిలో కొలువైవున్న శివాలయంలో దేవుని సేవ చేసుకుంటూ చుట్టు పక్కల నాలుగు పల్లెల ప్రజల దైవకార్యాలకు ఇతర శుభ కార్యాలకు మంచిచెడులు తెలియజేస్తూ పౌరోహిత్యం వహిస్తూ జీవనం సాగిస్తున్నాడు. బ్రహ్మవర్చస్సుతో ప్రకాశంచే ఆయన్ను జనం దైవజ్ఞుడిగా భావించేవారు. ఇద్దరు పిల్లలు, ధర్మపత్ని గాయత్రి. దేనికిలోటులేని సంసారం. మూడవనెల తిరగని పురిటాలు గాయత్రి. బాబుకి పరమేశ్వర శాస్త్రి అని నామకరణం చేశారు.
ఆరోజుల్లో హైదరాబాదు స్టేట్లో యిప్పటిలా జలవనరులు లేవు. వ్యవసాయం ముఖ్యంగా చెరువుల క్రింద వర్షాధారంగా సాగేది, చాలా వరకు మెట్టపంటలే వారి జీవనాధారం. వారు ప్రధానంగా తినేది జొన్నలు, మక్కలూ, సజ్జలు. కపిలి/మోటబావుల కింద ఎకరారెండెకరాలు వరి పండిచేవారు. పండుగలు పబ్బాలప్పుడు అపురూపంగా ఆ వరి ధాన్యాన్ని బియ్యం చేసుకుని జాగ్రత్తగా వాడుకునేవారు. అదో అపురూపమైన ఘట్టం వారి జీవితాలలో.
ఈ ఛోటామియా ఖాసిం రజ్వీకి నమ్మినబంటు. నైజాంరాష్రంలోని భువనగిరి దాని చుట్టుపట్ల కొన్ని గ్రామాలలో శిస్తు వసూలు చేసే అధికారి. ఇతను తాను ప్రజలనుంచి దోచుకున్న ధనంతో ఖాసింకోసం గొప్పవిందు ఏర్పాటు చెయ్యాలనుకుంటాడు అతని వద్ద తన ప్రాపకం పెంచుకోవడానికి. ఇవ్వనని అడ్డం తిరిగిన స్త్రీ పురుషుల్ని అవమానపరచి , హింసించి, పసివాళ్ళని అమానుషంగా చంపి దోచుకున్నవాటితో విందులు చేసుకుంటారు, అదీ వారి నైజం అప్పట్లో.
సంక్రాంతి పండుగకు రెండు రోజులముందు ఛోటామియా అనుచరగణం తమ ఇలాకాలోని ఊళ్ళ మీదపడి వాళ్ళకి కావలసిన వస్తువుల్ని , డబ్బు, ఉప్పు, పప్పులు, బియ్యం, కోళ్ళు, మేకలు, గొఱ్ఱెలు ఒకటనేమిటి ఒక దావతుకు కావలసిన సమస్త సంభారాలను హిందువుల యిళ్ళనుండి దోచుకున్నారు.
అలా ఈ దుర్మార్గులు ఆ రోజు సదాశివ శాస్త్ర్రి యింటిమీద పడ్డారు, ! గాయత్రి ఒక్కతే పిల్లలతోవుంది ఆ సమయంలో. ఉట్లమీదున్న వెన్న నెయ్యి కుండలను, పండుగకు వండి పెట్టిన పలారాలను తీసుకున్నన్ని తీసుకుని యిల్లంతా చిందరవందర చేసి, బియ్యం యితర వస్తువులను విరజిమ్మి( కొద్దిపాటి అన్నకోపంతో) బూతులు తిట్టుకుంటూ పోయారు. పిల్లలిద్దరిని కావిలించుకుని గాయత్రి దుఃఖం బయటకు రాకుండా రోదిస్తుండగా ఎలాంటి దుస్థితిని చూడవలసి వస్తుందోనని గజగజ వణకుతూ యింట్లోకి వచ్చాడు శాస్త్రి .
పిల్లలతో సహా గాయత్రిని గుండెల్లో పొదువుకున్నాడు. బాణం తగిలిన పావురంలా చాలా సేపు వణికిపోతూ ఆ పైన పైకే బెక్కుతూ వుండిపోయింది గాయత్రి. “పీడకలలా భావించి మర్చిపో గాయత్రి. నువ్వు పిల్లలు ఏమయిపోయారో ఎలావున్నారోనని భయంతో గుండెలవిసి పోతుంటే ప్రాణాలను అరచేతుల్లో పెట్టుకుని వచ్చాను. జీవంతో వున్న మీ ముగ్గుర్ని చూడగానే నిత్యమూ నేను కొలిచే శివయ్య నాతోడే వున్నాడని పిస్తొంది ” రెండు చేతులు పైకెత్తి మనసులో ఆది దేవుణ్ణి నిలుపుకుని మనసారా ప్రార్థించుకున్నాడు.
” పిల్లల జోలికి వచ్చి వాళ్ళకేం అపకారం తలపెట్టలేదుకదా ఆ దుర్మార్గులు? మూర్ఖులు” అని గొణుక్కుంటూ పిల్లల్ని తడుముతూ తట్టితట్టి అపురూపంగా చూసుకున్నాడు. తన పిల్లల్ని చూసుకుంటుంటే రామ్ యాదవ్ పిల్లాడు గుర్తుకొచ్చి మనసులో బావురుమని దుఃఖపడ్డాడు. పైకిమాత్రం అసలేమి జరగనట్లు గంభీరంగా ఉన్నాడు.
 సదాశివ శాస్త్రి ఆ రోజు త్వరగా గుడికివెళ్ళి సంధ్య దీపం వెలిగించి మనస్సు తొందర చేస్తుంటే ప్రతిరోజులా ఎక్కువ సమయం అక్కడ ఉండకుండా గబగబ యింటికి బయలు దేరాడు. రచ్చబండ దగ్గరకొచ్చేసరికి చాంద్ సాహెబ్ కలిసాడు. ఇద్దరూ రెండు నిమిషాలు పిచ్చాపాటి మాట్లాడుకున్నారో లేదో రజాకార్లు వచ్చి దావత్ కి కావలసిన సామాను కోసం రామ్ యాదవ్ యింటి మీద, ఆ చుట్టపక్కల హిందువుల ఇళ్ళ మీద దాడిచేసారు రామ్ యాదవ్ ఇంట్లోని ఉట్టి  మీదున్న వెన్నకుండను తీస్తుంటే రామ్ యాదవ్ భార్య లక్ష్మి అడ్డుపడింది ‘అన్నా అది తియ్యెద్దని’. రజాకార్ కోపంతో లక్ష్మి చంకలోని కొడుకుని గుంజుకుని గాల్లోకి పైకి ఎగర వేసి భయంతో బిక్క చచ్చి ఎడుస్తున్న పసివాడు కిందకు పడుతుంటే చేతిలోని బల్లెంతో అడ్డుకుంటాడు. బల్లెం దిగి పోయి పిల్లవాడిని నిట్టనిలువుగా చీలుస్తుంది. వాడి రుధిర ధారలతో భూమాత కళ్ళు ఎర్రబారతాయి. ప్రకృతి మూగబోయింది, గాలి స్థంబించింది.
ఆ దృశ్యం చూస్తున్న తల్లి గుండెలు ఆగిపోయాయి. కేవలం ఒక కుండెడు వెన్నకోసం పసివాడి ప్రాణాలు అన్యాయంగా గాలిలో కలిసిపోయాయి! వాడి వెనక వాడి తల్లి !చూస్తున్న అందరి కళ్ళల్లో భయం, భీతి తరువాత విస్ఫులింగాలు రాలాయి. మనసు వికలమైంది సదాశివ శాస్త్రికి.
“ఇల్లంతా ఏ విధంగా ఆగమాగం అయిందో ! వాళ్ళకు కావలిసినవి తీసుకుని మిగతావి ఎలా చెల్లాచెదురు చేసి పోయారో చూడండి” అంది దుఃఖం పొర్లుకొస్తుండగా గాయత్రి.
“నువ్వు పిల్లలు క్షేమంగావున్నారు, వీటిదేముందిలే మళ్ళీ ఏర్పరుచుకోవచ్చు” సముదాయించాడు తను నిబ్బరపడుతూ. అంతేకాని కొద్ది నిమిషాల క్రితం తాను రచ్చబండవద్ద, రామ్ యాదవ్ యింట్లో చూసిన సంఘటనల గురించి నోరు విప్పలేదు.
ఈ సంఘటనలతో భీతిల్లి దిమ్మర పోయిన హిందువులు ఖేద పడ్డారు. ప్రతీకారేచ్ఛతో రగిలిపోయారు. దేశ ప్రజలలందరూ స్వాతంత్ర్యానంతరం మొదటిసారి వచ్చిన సంక్రాంతి అని ఎంతో వేడుకగా జరుపుకుంటుంటే మాకేమిటి ఈ రజాకార్ల పాడుపీడ? అనుభవించిన వెతలతో వారు వ్యాకుల పడ్డారు మళ్ళీ అంతలోనే తేరుకుని అసలు తామెందుకు వెనుకంజ వేయాలని మొండితెగువతో ఉత్సాహాన్ని కొని తెచ్చుకుని సంబరాలకు శ్రీకారం చుట్టారు.
అది జనవరి 13, 1948 వ సంవత్సరం, ఆరోజు సంక్రాంతి భోగి పండుగ. అదే రోజు ఛోటామియా , ఖాసిం రజ్వీ కోసం అరేంజ్ చేసిన దావతు చోటు చేసుకుంది. ఆరోజు పొద్దుటే ఖాసిం రజ్వీ ఒక జీపులో, రెండు లారీల నిండా నిజాం నవాబు సైనికులు, రజాకార్లు హైదరాబాదు నుండి కోలాహలంగా బయలుదేరి ముత్యాలపల్లి ఏరియాకి వచ్చారు. వైభోగంగా ఏర్పాటు చేయబడిన ఆ విందులు కుడిచిన సైనికులు, ఖాసిం రజ్వీ కేరింతలు కొడుతూ హైదరాబాదుకు తిరుగు ప్రయాణ మయ్యారు.
వీరి కోలాహలాన్ని బీబీనగర్ రైల్వే స్టేషన్ వద్దనున్న సామాన్య ప్రజలు గమనించి – ఆ వచ్చేవారు కాంగ్రెస్ కార్యకర్తలనుకుని వారికి సంబరంగా జయజయధ్వానాలను పలుకుతారు. దీన్ని గ్రహించి క్రుద్ధులైన సైనికులు, రజాకార్లు నినదించిన ప్రజలను పట్టుకుని చితకబాదుతారు. భయంతో పారిపోయిన వారిని తరిమి తరిమి వెంటబడి పట్టుకుని చిత్రహింసలకు గురి చేసి చంపారు.
సైనికులు అలా వారిని తరుముతూ ఊళ్ళమీదపడి లూటీలకు పాల్పడి దావతు మత్తులో ఉచితానుచితాలు మరచిపోయి వారిఇళ్ళను తగులబెట్టి , దొరికిన స్త్రీలను చెరబట్టి మానభంగాలకు దిగడం , పురుషుల గోళ్ళను ఊడబెరకడం ఒకటి కాదు ఎన్నో రకాలుగా స్త్రీ పురుషులను హింసిస్తారు. ఈ సంఘటన మానని పుండులా హిందువుల గుండెల్లో మిగిలి పోయింది.
ఆరోజు ఏం జరిగిందంటే-” బీ బీ ఎక్కడవున్నారు?” హడావుడిగా యింట్లోకి వగరుస్తూ వస్తూ ఆందోళనతో ప్రశ్నించాడు చాంద్ సాహెబ్.
“జీ! వస్తున్నానండి”. లోపల అత్తగారి గదిలోనుండి హాలులోకి వచ్చింది కరీమా.
“పిల్లలేరి?” కంగారుగా అడిగాడు. “అత్తమ్మ దగ్గర మంచం మీద కూర్చుని వున్నారు.” మీరు నిశ్చింతగా ఉండవచ్చు అన్న సంకేతాన్ని గొంతులో ధ్వనింపచేస్తూ భర్తకు బదులుచ్చింది. ఆయనకు దగ్గరగా వచ్చి మెల్లగా లోగొంతుకతో చెప్పింది. ” గాయత్రమ్మ పిల్లలిద్దరిని తీసుకుని వచ్చింది. వద్దు పొమ్మనలేక పోయానండి ” తప్పుచేశానా అన్న సంశయంతో ఆయన మొహంలోకి కంగారుగా, భయం భయంగా చూసింది కరీమా.
“ఆ బద్మాషులు ఊళ్ళోకి వచ్చేస్తున్నారు. హిందువులను హింసిస్తున్నారు. గృహదహనాలు, ఆడవార్ని చెరబడుతున్నారు. పిల్లల్ని చంపేస్తున్నారు. ” అంటూ చూడశక్యం కాని ఆ దృశ్యాలు గుర్తొచ్చి తల గట్టిగా విదిల్చాడు.
“‘మంచిపని చేశావ్ బీ బీ. గాయత్రమ్మను ఎక్కడ దాచిపెట్టావ్?”
“కొట్టు( స్టోర్ రూమ్) గదిలో వడ్ల గాదె వెనకాల బురఖాకప్పి కూర్చోబెట్టాను. అక్కడ వెలుతురు తక్కువగావుండి చీకటిగావుంది. గబుక్కున కనపడదు ఒకవేళ ఎవరన్నా లోపలికి వెళ్ళి చూసినా!”
“హమ్మయ్య ! మంచి పని చేసావ్ బీ బీ.”
“ఈ ఆలోచన నాక్కూడా రాలేదండి. మీ అమ్మగారు వెళ్ళి గాయత్రిని, పిల్లలిద్దరిని తీసుకొచ్చారు. శాస్త్రిగారు కూడా యింట్లో లేరు. మొన్నజరిగిన గందరగోళంనుండే వాళ్ళింకా తేరుకోలేదు. అత్తమ్మను చూడగానే గాయత్రమ్మ ఏడ్చేసిందట ప్రస్తుత పరిస్థితి తలుచుకుని. మనింటికొస్తే మనకేమి తిప్పలొస్తదో తమతోనని ముందు రానని పేచీ పెట్టిందంట. పిల్లల మొహం చూడమని అత్తమ్మ సమజాయిస్తే చివరికి వచ్చింది” అబద్ధం చెప్పినందుకు కించిత్తు లజ్జతోనే ఆయన యిక తిట్టరని రూఢి చేసుకుని ఉన్న సత్యాన్ని ఓపెన్గా వెల్లడించింది కరీమా.
“చిన్నోడు నిద్రపోతున్నాడు, పెద్ద పిల్లోడు మన పిల్లలతోబాటు అత్తమ్మ మంచం మీదేవున్నాడు. ఆవిడ కథలు చెబుతూ వాళ్ళను మరిపిస్తుంది గోలచేయకుండా” అంది .
“వస్తూ వస్తూ నేనింకో పనికూడా చేసాను.దారిలో సదాశివ శాస్త్రి కలిశాడు యింటికి వస్తూ. బలవంతాన అతడిని మన యింటికి తీసుకొచ్చి ఇంటెనక జొన్నచేలో దాపెట్టి వచ్చాను. నేను పిలిచే వరకూ బయటికి రావద్దన్నాను. మరి గాయత్రమ్మను కూడా అక్కడేవుంచితే ఒకరి కొకరు తోడుగావుంటారు కదా! ఆ బద్మాష్లు యిప్పుడే పోరు ఎంత టైము పడుతుందో! ఏ సమయంలో ఎటునుంచి వచ్చిపడతారో తెలీదు.” బాధ, రాబోయే ఆపదని తలుచుకుని బేజారు ధ్వనించింది చాంద్ సాహెబ్ గొంతులో. “సరే సరే జరిగేది జరుగుతుంది. మనం చేసే సాయం చేయాలికదా! ఆపై అల్లాదయ” అనునయంగా పలికాడు.
” నేను గాయత్రమ్మను తీసుకొస్తా. మరి చిన్నపిల్లవాడి సంగతి ఏమిటి? ” కరీమా సంతానంలో చిన్నపిల్లవాడి వయసు పది నెలలు. ఇద్దరు పసివాళ్లను చూస్తే వారికి తప్పకుండా సందేహం వస్తుంది. కరీమా గొంతు విన్న పెద్దమ్మ మంచం మీదనుండే జవాబు యిచ్చింది.
“కరీమా పిల్లలిద్దరికి పాలల్లో నా మందు ( నల్లమందు) కలిపి తాగించు. పాకలో పిడకల గుంత ఖాళీగా వుంది కదా! అందులో పెద్దవాడ్ని పడుకోబెట్టి పైన కొన్ని జొన్నకట్టలతో కప్పు కనబడకుండా. చిన్నవాడ్ని నా మంచం మీదే బొంతలను జరిపి గోడకు బొంతలకు మధ్యలో పడుకోబెడతాను. “అప్పటికప్పుడు నాలుగు బొంతలను మడిచి ఒకదానిమీద వొకటి పేర్చి బొంతల వెనుక గోడకు అడుగు దూరం ఖాళీ స్థలం చేసి అందులో చిన్నవాడ్ని పడుకోబెట్టి తాను బొంతలను ఆనుకుని జరిగి కూర్చుంది.
పెద్దమ్మకు రాత్రిళ్ళు ఆయాసం ఎక్కువగా వస్తుంటుంది, ఉబ్బసం వ్యాధితో బాధ పడుతుంది. మరీ అవసరమైనప్పుడు నల్లమందు వేసుకుంటుంది. అదీగాక చిన్న పిల్లలున్న ఇళ్ళల్లో ఎప్పుడూ వాంతులని విరేచనాలని, దగ్గు జలుబు లాంటి రుగ్మతలు వుంటుంటాయి అప్పుడు పిల్లలకు చనుబాలల్లో దానిని కలిపి తాగిస్తారు. వారాంతపు సంతల్లో దొరికుతుంది నల్లమందు.
కరీమా కొట్టు గదిలో కెళ్ళి గాయత్రికి విషయం చెప్పి తనని అక్కడనుండి తీసుకుని భర్తతో కలిసి ఇంటిని ఆనుకుని వున్న జొన్న చేలోకి వెళ్లారు. అది మోటబావి క్రింద రెండో పంటగా వేసిన జొన్నచేను. ఏపుగా , నేవళంగా పెరిగి బోల్డంత మరుగు కల్పిస్తుంది.
చాంద్ సాహెబ్ సదాశివ శాస్త్రి నుంచిన దాపునకెళ్ళి లో గొంతుకతో శాస్త్రిగారు అని పిలిచి అన్నాడు” గాయత్రి అమ్మను కూడా యిక్కడే వుంచుదాం అనుకుంటున్నాము. పిల్లలిద్దర్ని నిద్ర పుచ్చుతాం. కరీమా వాళ్ళను చూసుకుంటుంది , మీరు ఎలాంటి ఆలోచనా పెట్టుకోవద్దు వారి గురించి. నేను వచ్చి పిలిచే వరకు యిక్కడేవుండండి. బహుశ చీకటి పడేవేళ వరకు మీరుయిక్కడే వుండడం మంచిదేమో! ఆరాక్షసులు ఎప్పుడు వచ్చి పడతారో తెలీదు.”
గాయత్రిని శాస్త్రి గారిదగ్గర వదలి గిరుక్కున అదురుతున్న గుండెలతో చుట్టూ చూసుకుంటూ యింట్లోకి ప్రవేశించారు కరీమాదంపతులు.
అత్తగారు చెప్పినట్లే కరీమా రెండువేళ్ళమధ్య పిసరంత నల్లమందుని డబ్బానుండి తీసి చిన్నగరిటడు పాలల్లో రంగరించి పిల్లలిద్దరికి చెరి కొంచెము తాగిస్తుంది. చిన్నవాడు నిద్రలోనే గుటక వేస్తాడు. “అమ్మా మాకు”కరీమా పిల్లలు కూడా నోరు తెరిచారు. అందరి నోళ్ళల్లో తలా గరిటెడు పాలుపోసి “మీకు నాయనమ్మ కథ చెబుతుంది, చప్పుడు చెయ్యకుండా ఉండండి. మీరు అల్లరి చేస్తే పోలీసు బూచాళ్ళు వచ్చి మిమ్మల్ని పట్టుకుపోతారు” అని పిల్లలందరికి అర్థమయ్యేలా చెప్పి వారు బిక్కమొహాలేసుకుని చూస్తుంటే ఒక పళ్ళెంలో దోశెడు అటుకులు నాలుగైదు బెల్లంముక్కలు వేసి అత్తగారి కిచ్చింది పిల్లలకివ్వమని. గుండె అదురు ఇప్పటికి తగ్గింది కరీమాకు.
 పెద్దమ్మకు గాయత్రి బొమ్మ కళ్ళల్లో మెసిలింది. చూడచక్కని రూపం దానికి తోడు పాపాయికి పాలు ఇస్తుందేమో పరిపుష్ఠిగా ఉంది మనిషి. ఆ ముష్కరుల కళ్ళల్లో పడితేయింకేమన్నా ఉందా? కనుగుడ్లు వెడల్పయినాయి భయంతో. తనుఎన్ని చూడలేదు ఈ కళ్ళతోటి పాపిష్ఠి వెధవల దురాగాతాలను. కామాంధులకి అమ్మలు లేరు అక్కచెల్లెళ్ళు లేరు ఆడది కనబడితే చాలు సిగలు కోసి, ద్రౌపతీ వస్త్రాపహరణం గావించి, మెడలో ని పుస్తెల్ని, కాళ్ళు, చేతులకున్న దండకడియాల్ని బలవంతంగా ఒంటినుండి గుంజుకోవడం ఇవ్వని వారి వంటిమీద గీసుకత్తితో గాట్లుపెట్టి దోచుకోవడం, వారి భర్తలు, అన్నదమ్ములు, తండ్రులు చూస్తుండగానే రేప్ చేయడం ఒకటా రెండా తలుచుకుంటుంటేనే పెద్దమ్మ ఒళ్ళు జలదరించింది. వేదనతో గుండె బరువెక్కింది.
ముత్యాలపల్లిలో మెజారిటీ ప్రజలు హిందువులే. 1948 కంటే ముందు ఆఊళ్ళో చాంద్ సాహెబ్, వాళ్ళ తమ్ముడి కుటుంబం తప్పితే ఇతర ముస్లింలు ఎవరూలేరు. చాంద్ సాహెబ్ తండ్రి ప్రభుత్వం తరపున ఇల్లిల్లూ తిరిగి సర్కార్ ఆదేశాలప్రకారం పన్నులు వసూలు చేసే అధికారికి సహాయకుడిగా ఉండేవాడు. ఆయన మరణానంతరం కొడుకు లిద్దరిలో ఎవరికి ఆయన కొలువివ్వలేదు. అయినా అన్నదమ్ములిద్దరూ ఆఊళ్ళోనేవుంటూ ఉన్న కొద్దిపాటి భూమిని సేద్యం చేసుకుంటూ ఊరిలోని మిగతా హిందువులతో కలిసి మెలిసి సంతోషంగా ఉన్నారు.
కాని క్రమేణా వారి జీవితాలలో మార్పులొచ్చాయి. రోజురోజుకి రజాకార్ల ధాష్ఠీకాలు పెరిగి వారు అడకత్తెరలో పోకచెక్కలుగా నలిగిపోతారు. కనీసం మనసులో అయ్యోపాపం అని అనుకోవడానికి కూడా భయంగొలిపే మతరాజకీయాల్ని చూసి వేదనకు లోనవుతారు. హందువులలానే వీరుకూడా హైదరాబాదుకు రజాకార్లనుండి విముక్తి ఎప్పుడెప్పుడని చకోరపక్షుల్లా ఎదురు చూసారు.
చివరికి హిందువులందరూ ఎదురు చూసిన ఘటన నిజరూపు దాల్చింది. 1948 , సెప్టెంబర్13న- భారత సైన్యం అన్ని వైపులనుండి హైదరాబాదును కమ్ముకుంది. విధి లేని పరిస్తితులలో నిజం నవాబు లొంగి పోయి హైదరాబాదు స్టేట్ ని సెప్టెంబర్ 17, 1948 న అఖండభారతావనిలో ఐక్యం చేశాడు.
ఎంతోమంది చనిపోయారు ఈ పోరాటంలో. కొంత సామాన్య జననష్టం జరిగింది. ఇంకొంత మంది సైనికులు, రజాకార్లు చనిపోగా మరికొంతమంది రజాకార్లు పాకిస్థాన్ కు పారిపోయారు. మిగిలిన వారు ప్రజల ఆగ్రహావేశాల నుండి తప్పించుకోవడానికి వేషభాషలను మార్చుకొని జనజీవన స్రవంతిలో కలిసిపోయారు.
ఆనాటి సదాశివ శాస్తి చిన్నకొడుకు పరమేశ్వర శాస్త్రి, పరమేశ్వర శాస్త్రి మనవడే మన కథానాయకుడు కృష్ణవంశీ. చాంద్ సాహెబ్- కరీమాల మునిమనుమరాలే గుల్షాద్.
ఎప్పుడో డెబ్బై ఏళ్ళ క్రిందటి గతం ప్లాష్ లా గిర్రున మదిలో తిరిగింది కరీమాకు. కొడుకు రహీం రాత్రి పరమేశ్వర శాస్త్రి వస్తున్నాడని మనుమరాలు గుల్షాద్ ద్వారా విని తనకు చెప్పినప్పుడు ఒక్కింత ఆశ్చర్యానికి లోనయింది. గుల్షాద్ – కృష్ణవంశీలు కలిసి పనిచేస్తున్నారన్న విషయం తనని మరింత ఆశ్చర్యానికి గురి చేసింది ఎక్కడెక్కడి మూలాలు, ఏనాటి కాలం? ఎప్పటి సంగతులు!
పరమేశ్వర శాస్త్రి మనవడి వ్యవసాయ కేంద్రం దగ్గరికి వెళ్ళినప్పుడు గుల్షాద్ తో మాట్లాడిన సందర్భంలో విషయాలు గ్రహించి, ఆ పిల్ల చాంద్ సాహెబ్ మునిమనుమరాలే అని మనసులో అనుకుని మనవడి మనసులో గుల్షాద్ తన జీవిత సహచరి కావాలన్న వాంఛను పసిగట్టి ముందు వంశీనుంచి నిజం తెలుసుకోవాలని అతడితో మాట్లాడి తానంతా సానుకూలపరుస్తానని మనవడికి మాట ఇచ్చి ఈ విషయాలను ధృవపరచుకోడానికి ఓరోజు కృష్ణవంశీని తీసుకుని మెహదీపట్నంలో ఉంటున్న రహీం సాహెబ్ ఇంటికి వెడతారు. అయ్యా ఇదీ జరిగిన- జరుగుతున్న సంఘటనలు.
తెల్లని చొక్కా ధోవతిలతో నుదుట వెలుగులు చిమ్ముతున్న విభూతి రేఖల మధ్య అగ్నిలావెలుగొందే ఎర్రని బొట్టుతో , నున్నగా తళుకులీనుతున్న బట్టతల, పచ్చని పసిమి ఛాయతోఎంతో హుందాయైన మనిషి పరమేశ్వర శాస్త్రి. చూడగానే చెయ్యెత్తి నమస్సరించాలన్న కోరికను ఎదుటవారికి కలగజేసే రూపం ఆయనది. పరమేశ్వర శాస్త్రి, కృష్ణ వంశీలు రాగానే రహీం సాహెబ్ కొడుకు సయ్యద్ తో కలిసి కుశల ప్రశ్నలనంతరం వారిని తోడుకుని  కరీమా పడుకున్న చోటుకి వచ్చారు.
“రండి నాయనా కూర్చోండి!” నెమ్మదిగాలేచి కూర్చుంటు చేత్తో పక్కనున్న కుర్చీ చూపించింది కరీమా.
సన్నగా తెల్లగా వడలి ముడతలు పడ్డ శరీరం, వెండి దారాల్లా మెరుస్తున్న జుట్టు, తమలపాకులా సున్నితమైన పండుటాకు ఆమె ఇప్పుడు. తొంభై ఏళ్ళు దాటిన వయసు. తెల్లని గ్లాస్కో చీర, పొడవు చేతుల ముస్లిం పెద్దలు వేసుకునే అంగీ దాదాపు మోకాళ్ళదాకావుంది.
ఆమెని చూడగానే వళ్ళు పులకించింది పరమేశ్వర శాస్త్రికి. జీవిత పర్యంతం ఎదురు చూసిన అపురూపమైన పెన్నిధి లభించిన ఫిలింగ్ కలిగింది. కొండంత కృతజ్ఞత గుండెల్ని బద్దలు చేసుకుని రక్తమై రక్తనాళాలలో ఎగజిమ్ముతూ శరీరమంతా వడివడిగా పరుగులు తీసింది. నీటితో నిండిన కళ్ళు చెలమలయ్యాయి. చూపు మసక బారింది.
 “అమ్మా! ” అంటూ ఆర్తిగా ఆమె తెల్లటి దుప్పటి కప్పుకున్న పాదాలమీద శిరస్సునుంచి నమస్కరించాడు.
 “అయ్యో నాయనా! ” అంది. కంగారు పడి తప్పు జరిగిందని విలవిలలాడింది కరీమా మనసు. కష్టం మీద కాళ్ళని పైకి గుంజుకుని ” తప్పు నాయనా మీరు బ్రాహ్మలు, పెద్దవారితో సమానం. తప్పు తప్పు నాకెందుకు ఈ గౌరవం? ” గజ గజ వణకుతున్న గొంతుతో అంది.
“ఆ రోజు మీ పిల్లల ప్రాణాల్ని పణంగా పెట్టి మీరు నన్ను , అన్నను, అమ్మానాన్నలను కాపాడి వుండక పోతే మేమేమైపోయేవాళ్ళమో ” కళ్ళు తుడుచుకున్నాడు పరమేశ్వర శాస్త్రి.
“అయ్యో తాతయ్యా మీ కుంకుమ బొట్టంతా నాన్నమ్మ దుప్పటికి అంటింది” నొచ్చుకున్నాడు కృష్ణవంశీ వాళ్ళేమన్నా తప్పుగా భావిస్తారేమోనని. తనుకూడా గుల్షాద్ వాళ్ళ నాన్నమ్మను చూడడం ఇదే మొదటిసారి.
జరిగిన ఘటనకు పరమేశ్వర శాస్త్రి ఎక్కడ నొచ్చుకుంటాడోనని “అయ్యయ్యో ” అంటూ తప్పుజరిగి పోయినట్లు కంగారుపడ్డాడు గుల్షాద్ తండ్రి సయ్యద్ సాహెబ్.
“బాబూ పొద్దున అమ్మ పరమేశ్వరికి పూజచేసి ఆవిడ కుంకుమను నేను అద్దుకున్నాను. అది ఎక్కడ ఎలా ఉండాలో నిర్ణయించేది ఆమే. అంతా అమ్మదయ!.
మీకు తెలీదు బాబూ ఆ రోజు నాకు నల్లమందు వేసిన తరువాత నేను మత్తుగా కొన్ని గంటలుగా నిద్రపోతుంటే నా గొంతెండి పోతుందని నాన్నమ్మ కోప్పడితే తన చనుబాలను నాకిచ్చింది అమ్మ. అది తప్పా ఒప్పా? బ్రాహ్మణులా ముసల్మానులా అన్నది కాదు. అప్పటికి అక్కడ అదే న్యాయం మరి దాని పేరే మానవత్వం. మానవత్వం లేని ఏ మతమయినా వేస్ట్. అది మీదా మాదా అనికాదు. నా తల్లి నాకు పాలిచ్చింది అంటే అది తన డ్యూటి. ఈ అమ్మ తన ప్రాణాల్ని,ఇంట్లో అందరి ప్రాణాల్ని ఫణంగా పెట్టి ఒక్క రోజయినా అర్ధరోజయినా మమ్మల్ని పాలిచ్చి సాకిందంటే అది మానవత్వం. మానవత్వాన్ని మించిన ధార్మిక కార్యం మరొకటి లేదు. నా జన్మకు నేను ఎప్పుడూ అమ్మను యిలా కలుసుకుంటానని, శిరస్సు వంచి నమస్కరిస్తానని అనుకోలేదు!
మా నాన్న సదాశివ శాస్త్రి ఎన్నిసార్లు గుర్తు చేసుకున్నాడో! ఎప్పుడూ నాకు చెప్పే వాడు ఎలా అయినా మీ అందరి ఋణం తీర్చుకోమని తన జీవితంతంలో తనకు ఆ అవకాశం దొరకలేదని ఎంతో అసంతృప్తితో నుండేవాడు.నిజంగా నేను కొలిచే అమ్మదయ ఇదంతా! మిమ్మల్ని ఈ విధంగా కలుసుకోవడం” ఆనందంతో ఉబ్బితబ్బిబ్బు పడ్డాడు.
చూస్తున్నవారంతా చిత్తరువులైనారు. అర్ధమైనట్టూ కానట్టూవుంది పరిస్థితి.
గుల్షాద్ వాళ్ళమ్మ ఈ లోపల అందరికి టీ బిస్కెట్స్ ఆఫర్ చేసింది, టీ తాగిన తరువాత పెళ్ళి పెద్దగా పరమేశ్వర శాస్త్రి పెద్దరికాన్ని వహిస్తూ ముందు కొచ్చి – కరీమా దగ్గరకు వెళ్ళి ఆవిడ రెండు చేతుల్ని తన చేతుల్లోకి తీసుకుని ” అమ్మా మిమ్మల్ని ఒక కోరిక కోరుతాను, మీరు కాదు అనకూడదు. కృష్ణవంశీకి గుల్షాద్ అంటే ఎంతోయిష్టం. మాకన్ని విషయాలు తెలుసు. గుల్షాద్ కి కూడా వంశీ అంటే మమతే కాని పాప విషయమై ఆలోచిస్తుంది, మీకు అలాంటి భయాలు ఏమి వద్దు. రెండేళ్ళనుండి ఆ అమ్మాయిని మేము గమనిస్తున్నాము. మీరు మతం గురించి ఆలోచించవద్దు. పాప గురించి బెంగొద్దు. తను మా బిడ్డనే, మీకెలాంటి సందేహంవద్దు. ఆనాడు నన్ను నీ బిడ్డగా భావించలేదా అమ్మా నువ్వు! మీరే లేకపోతే మేము ఏమయ్యేవారము? ఎంతోమంది చనిపోగా, ఊరంతా పరుశరామ ప్రీతి అయిందిట. మా తండ్రిగారు ఆ విషయాలు చెబుతూ మీ అందరి గురించి ముఖ్యంగా అమ్మగురించి మహోన్నతంగా చెబుతూ మళ్ళీజన్మలోనన్నా మీఋణం తీర్చుకుంటాననుకునేవారు.
ఆ అవకాశం మీరు ఈ రూపేణా మాకివ్వండమ్మా! పిల్లలిద్దరికి ఒకరంటే ఒకరికి ఇష్టం. వాళ్ళ ఆశలు ఆశయాలు కలుస్తాయి. వంశీ తనకు తగిన జోడు. ఇద్దరూ కలిస్తే వాడిన గుల్షాద్ జీవితం చిగురులు తొడుగుతుంది .
రహీం సాహెబ్ , సయ్యద్ మీరేం అంటారు? తండ్రిగా మిమ్మల్ని తక్కువచేస్తున్నానని అనుకోవద్దు. అమ్మను చూసిన ఆనందంలో ముందుగా తన్ని ఈ కోరిక కోరాను” పరమేశ్వర శాస్త్రి సయ్యద్ సాహెబ్ చేతుల్ని తన చేతుల్లోకి తీసుకుని క్షమాపూర్వకమైన మెత్తని స్వరంతో అన్నాడు.
“ఇంత పెద్ద మనసు మీరు చూపిస్తుంటే నేనేమంటాను.  కృష్ణవంశీ లాంటి హజ్బెండ్ గుల్షాద్ కి దొరికి నూతన జీవితాన్ని ఇస్తామంటే తండ్రిగా నాకింతకు మించిన ఆనంద మేముంటుంది. పెద్దలు మీరు నిండు మనసుతో శుభం జరుగుతుందంటే వద్దంటామా” గౌరవాదరాభిమానాలు ముప్పిరిగొనగా ఆత్మీయంగా కౌగలించుకున్నాడు పరమేశ్వర శాస్త్రిని.
