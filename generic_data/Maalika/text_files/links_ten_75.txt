
 
 
 



సమీక్ష- శ్రీసత్య గౌతమి
ముప్ఫైనాలుగు మంది రచయిత్రులు కలిసి వ్రాసిన పెద్ద గొలుసు నవల “అంతా మన మంచికే”. ఈ నవల నేటి సామాజిక పోకడలకు అద్ధం పడుతోంది.ఈ కథ గురించి ఒక్క మాటలో చెప్పాలంటే ఇది భౌతికంగానో లేదా మానసికంగానో అమెరికా గాన్ కన్ ఫ్యూజుడు దేశీ (ఎజిసిడి) ల (America Gone Confused Desi, AGCD) గోల. చిన్న చిన్న ఆర్ధిక సమస్యలతో పాటూ, ఇటు పూర్తిగా భారత వివాహపద్ధతులకూ తలవంచకా, అటూ పూర్తిగా అమెరికా వివాహపద్ధతులకు సరిపడకా త్రిశంకు భావాలతో నిత్యం సంఘర్షణలకు గురయ్యే యువప్రేమికుల కథలు ఈ నవలలోవున్నాయి. ఈ వర్గంలోని కొన్ని కుటుంబాలలో జరుగుతున్న పరిణామాలను రికార్డు చేసిన నవలగా నాకు కనబడింది. నిజజీవితాల్లోని సంఘటనలవ్వడం వల్ల నవలా నేపథ్యం మొత్తం ఒకే స్థాయిలో నాకు కనబడలేదు. ఒకే స్థాయిలో లేదూ అంటే స్థాయి తక్కువ అని కాదు సుమీ, తప్పుగా అనుకొనేరు. కనీసం ప్రతి 7 నుండి 10 ఎపిసోడ్లకు ఒక క్రొత్త విషయం పాఠకుల ముందుకొస్తుంది. ఇలాక్కూడావుంటున్నారా? ఇదంతా ఎజిసిడి మహాత్యంవల్ల కాబోలు, ఒక క్రొత్త సృష్టి జరుగుతోంది అని అనిపించింది నాకు. అలా అనిపించింది తడవా, అందులోకి నా బుర్ర మరీ దూర్చి చదవనారంభించాను.
క్లుప్తంగా కథ చెప్పుకోవాలంటే… శ్యామలగారికి వూరిలో చాలా ఆస్తిపాస్తులుంటాయి. మథర్ థెరిస్సా అనే హోంను నడుపుతూ అనాథలకు, ముసలివారికి ఆశ్రయమిస్తున్నారు. వీరి ఆర్గనైజేషన్లో ఎంతోమంది పనిచేస్తుంటారు. కానీవిషయం నవల చివర ఎపిసోడ్లలో తెలుస్తుంది. ముందరంతా తాను ఏ దర్పమూ చూపించుకోకుండా, అందరినీ ఆదరించే పాత్రగా మనకు పరిచయమవుతుంది. ఇది ఆ పాత్ర యొక్క నిరాడంబరతను చూపిస్తుంది.. శ్యామల కు ఒక కొడుకు, పేరు అరవింద్ … కూతురు సింధు. వాళ్ళిద్దరూ కూడా తల్లిలాగే నిరాడంబరులు. కూతురికి పెళ్ళయ్యి అమెరికాలోవుంటుంది, కొడుకు ఇండియాలోనే ఉద్యోగం చేస్తుంటాడు. ప్రాజెక్ట్ల పనిమీద ఇతర ప్రదేశాలకు వెళ్ళొస్తుంటాడు. తల్లి ఒక్కతే వుంటుంది. వాళ్ళబ్బాయి అరవింద్ తల్లికి ఫోన్ చేసి, తన స్నేహితురాలు శ్రావ్య కొద్ది రోజులు తమ ఇంట్లో వుంటుందనీ, ఆమెకు ఆశ్రయం ఇమ్మనీ చెబుతాడు. తన ఇద్దరి పిల్లలయొక్క ఫ్రెండ్సు అలా ఇంటికొచ్చి పోవడం తనకు అలవాటే కాబట్టి, తల్లి కొడుకు చెప్పిన వెంటనే శ్రావ్యకు ఆశ్రయమివ్వడానికి ఒప్పుకుంటుంది. శ్రావ్య అలా నెలల తరబడి ఆ ఇంట్లో ఉండిపోతుంది, చుట్టు పక్కల నలుగురూ ఆరాలు తియ్యడం మొదలెట్టారు. అయినా శ్రావ్య కదలదు, వీళ్ళకీ అడగటానికయినా, వెళ్ళిపొమ్మని చెప్పడానికయినా మొగమాటం. అలా మొదలైంది ఈ కథ. అలా ఈ నవల దగ్గిరదగ్గిర 10 ఎపిసోడ్లవరకు ఉత్కంఠంగా సాగి, ఢమాలున ఒక నిజం బయట పడుతుంది, ‘అసలు శ్రావ్య’ రంగంలోకి దిగేసరికి. ఈ మార్పిడికి కారణం తెలిసాక నాకు ఆశ్చర్యం వేసింది. శ్రావ్య అనే పేరు పెట్టుకొని ఇంట్లో చేరిన అమ్మాయి ఒక గూఢచారి, తనకు పేమెంటు కూడా వుంది. ఆవిడ్ని ఎవరు, ఎందుకు నియమించుకున్నారన్న విషయం, నవల చదవండి నాలాగే ఆశ్చర్యపొండి. డబ్బులు సంపాదించుకునే సత్తావుండాలేగానీ, ఇలాక్కూడా సంపాదించొచ్చా అనిపించింది. హ్ము…అంతా ఇంగ్లీషు సినిమాలు, టెక్నాలజీ మహాత్యం.
ఈ అసలు శ్రావ్యా, నకిలీ శ్రావ్యల మాట అటుంచితే అరవింద్ జీవితంలోకి నీలిమ వస్తుంది. పెద్దలు చూస్తున్న సంబంధం. అమెరికాలో చదువుకుని, పెళ్ళికొడుకుని వెతుక్కోవడంకోసం స్వదేశమొచ్చింది. నిజానికి పెళ్ళి తనకంత ఇంట్రస్ట్ లేదు, కాని పెద్దల ప్రోత్సాహంతో అరవింద్ ని చూడడానికి వస్తుంది. ఆమెను చూడగానే మనసు పారేసుకుంటాడు అరవింద్. ఆమె తన స్వంతం అని భావించుకొని, తనలోని భావోద్వేగాలన్నీ ఆమెతో పంచుకుంటాడు. అలా తాను ఇంతకు మునుపు ప్రేమించిన అమ్మాయి గాయత్రి గురించి కూడా చెప్తాడు, ఆమెకు పెళ్ళయిపోయి వెళ్ళిపోయిందనుకోండి. ఆ కథ అలావుంచితే, నీలిమ కూడా అమెరికాలో వున్నప్పుడు విక్రం అంటే ఇష్టపడింది కాని ప్రేమించలేదు. . ఇద్దరూ కాలేజిలో క్లాస్ మేట్సే. అమెరికా వెళ్ళాక విక్రం మారిపోయాడు. అమెరికాలో ఎన్నో మంచి విషయాలున్నా, మన దేశ కట్టుబాట్లకు సరిపడని విషయాలను ప్రాక్టీసు చెయ్యడం మొదలెట్టాడు, దానితో ఆగ్రహించి నీలిమ అతనిని వదిలేస్తుంది. ఇండియా వచ్చాక అరవింద్ సంబంధాన్ని ఒప్పుకుంటుంది. అరవింద్ ని ఎయిర్ పోర్ట్ లో కలిసి అతని ప్రేమను అంగీకరిస్తున్నానని చెప్తుంది.
వారివురి కథ సుఖాంతం అనుకొనేసరికి విక్రం మళ్ళీ నీలిమ జీవితంలోకి వస్తాడు. దీనితో పాఠకులకు టెన్షన్ స్టార్ట్ అవుతుంది. ప్రేమకు ఎవరో ఒక విలన్ తగలక తప్పదు కదా..లేపోతే కిక్కేముంటుంది? ఒక యాంటీ హీరోలా ఆమె లైఫ్ లోకి రెండవసారి అడుగుపెడతాడు విక్రం. నీలిమను చేసుకుంటానని గొడవ గొడవ చేస్తుంటాడు, అందరినీ భయభ్రాంతులకు గురి చేస్తుంటాడు. అలా కొన్ని ఎపిసోడ్లు ఇంట్రస్టింగా సాగింది. మొత్తానికి నీలిమ, అరవింద్ సహకారంతో విక్రం యొక్క మనసు మారుస్తుంది. ఈ రెండిటికీ మధ్య శంకరం అనే అపురూపమయిన పాత్రను సృష్టించారు రచయిత్రులు. ఆ కుర్రవాడొక అనాథ, శ్యామలమ్మ ఇంట్లో పనివాడిగా చేరినా, చాలా తక్కువ కాలంలోనే తన అమాయకత్వంతో, ప్రేమతో, చురుకుదనంతో ఇంటిల్లపాదినీ ఆకట్టుకుంటాడు. చివరకు శంకరాన్ని తన రెండవకొడుకుగా దత్తతతీసుకోవడానికి కూడా శ్యామలమ్మ ముందంజ వేస్తారు. శంకరం సేవాగుణానికి మెచ్చి, వారు నడుపుతున్న మధర్ థెరిస్సా హోం కు ముందు ముందు మ్యానేజర్ ని చేయ్యాలనికూడా ఉద్దేశ్యపడతారు. ఇవన్నీ చేస్తే ఆస్తుల్లో చీలికొచ్చి, కొంతభాగం ఒక పరాయి పిల్లాడికి వెళ్తుందన్న ఊహ ఏమాత్రం శ్యామలమ్మ పిల్లల్ని బాధించదు, సరికదా తల్లి నిర్ణయాన్ని వాళ్ళు గౌరవిస్తారు ఆ ఇంటికోడలు నీలిమతో సహా. Similar feathers flock together అంటే ఇదేనేమో. వీళ్ళ నిర్ణయాలకు షాక్ అయ్యి, చుట్టాలు నెత్తీ, నోరూ బాదుకుంటుంటారు.
ఇదిలా వుంటుండగా వాళ్ళ ఆస్తులను ఏనాటినుండో చూసుకుంటున్న మ్యానేజర్ కు హార్ట్ అటాక్ రావడం, ఆ కుటుంబానికి, ఆయనకు వీళ్ళు అందించిన సహాయాలు, అలాగే శ్యామలమ్మ ఆ వూరిలోని దిక్కులేని ముసలివారినందరినీ ఎవరూ రోడ్లమీద పడకుండా తాను దత్తత తీసుకోవడంలాంటివి చాలా అభినందనీయంగా వుంది. ఇది కొసమెరుపు. కథను ప్రేమ కథలనుండి మళ్ళించి ఒక క్రొత్త దారిలోకి తీసుకువెళ్ళారు. అంతేకాకుండా ఏ పాత్రనూ అలా ఊరికే వదిలేయకుండా మొదట్లో వచ్చిన అసలు, నకిలీ శ్రావ్యలను కూడా తీసుకొచ్చి ఒక ప్రత్యేకతరహాలో మళ్ళీ ప్రవేశపెట్టారు ఒక మెలికల ముగ్గులా. ఈ కథని చదువుతున్నప్పుడూ ఈ కథాతీరును బట్టి ఒక్కొక్క స్థాయిలో నా ఊహలు, ఆలోచనలు ఎక్కడెక్కడికో వెళ్ళిపోయాయి. కానీ మన రచయిత్రులు మంత్రవాదులు. మళ్ళీ నన్ను వెనక్కిలాక్కొచ్చి మెలికల ముగ్గులా నన్నక్కడే నిలబెట్టారు. అలా నేను నిలబడినచోట, పాత్రలన్నిటినీ కలిసేసరికి, గంపగుత్తలా అందరినీ ఒక దగ్గిరే చేర్చారేమిటీ… అని అనుకున్నాను. కానీ ఆ పాత్రలన్నిటికీ న్యాయం చెయ్యాలని చూశారు మన రచయిత్రులు.
శ్యామలమ్మగారు, నకిలీ శ్రావ్యకు తాము నడుపుతున్న ఆర్గనైజేషన్లోనే ఉద్యోగమిచ్చి, ఉత్తమ జీవితాన్ని ఇచ్చారు, అసలు శ్రావ్యను, విక్రంకు ఇచ్చి పెళ్ళి చేసారు. మధ్యలో రామాయణంలో పిడకలవేటలా అమెరికాలో విక్రం ఒక పని చేసుకొచ్చాడు. నీలిమ విడిపోయిన తర్వాత, విక్రం ఒక అమెరికా అమ్మాయితో తిరుగుతాడు. వారిద్దరిమధ్య సహొద్యయత కుదరక విడిపోతారు. వాళ్ళ ప్రేమకు ఫలితంగా ఆమె గర్భవతవుతుంది కూడా. ఆమె పిల్లాడ్నికంటుంది, కానీ విక్రం కి తెలియజెయ్యదు. ఆమె తన తల్లిదండ్రుల దగ్గిర పెట్టి ఆ పిల్లాడ్ని కొన్నాళ్ళు పెంచుతుంది. తర్వాత ఆ అమెరికా అమ్మాయికి, ఒక అమెరికా అబ్బాయి దొరికినప్పుడు విక్రంని వెతుక్కుంటూ వచ్చి విక్రం కొడుకుని విక్రంకిచ్చి వెళ్ళిపోతుంది. అమెరికాలో ఒక పిల్లాడ్ని, పెంచి పెద్దజేసి చదివించి వాడికో జీవితాన్నివ్వడం చాలా ఖర్చుతో కూడుకున్న విషయం. తను ఎంచుకున్న క్రొత్తజీవితం అందుకు సహకరించకపోయి వుండవచ్చు. అలాగే విక్రం వైపునుండి ఆలోచించినా అతడు ఆ అమెరికా అమ్మాయికి ఇహ కలిసిరాని బంధం, ఇండియాలో క్రొత్త బంధాన్ని కూడా ఏర్పరచుకుంటున్నాడు. అందుకనేనేమో విక్రంకి ఆ పిల్లాడ్నిచ్చేసి వెళ్ళిపోతుంది, ఆ అమెరికా అమ్మాయి. ఆ పిల్లాడిని శ్రావ్య అంగీకరించి తమ క్రొత్త జీవితంలోకి ఆహ్వానిస్తుంది. జీవితం అన్నాక మలుపులు తిరగడం దాని సహజలక్షణం. ఏది జరిగినా అంతా మన మంచికే!
ఈ నవలా ప్రయోజనమేమంటే ఇండియా అమెరికా నేపథ్యం ఎక్కువయి మధ్యతరగతి కుటుంబాల ఆలోచనల్లో వచ్చిన మార్పుని తెలుసుకోవడానికి ఉపయోగపడే నవల ఇది. ఇందులో మంచి మార్పులు కూడా ఉన్నాయి. మనుష్యుల మధ్య వున్న సామాజిక గోడలు మెల్ల మెల్లగా తొలగుతున్నట్లు చూపించిందీ నవల దానికి ఉదాహరణ, ఒక పనివాడినీ, అనాథపల్లాడ్ని శ్యామల దత్తత చేసుకొని వాడికి కొడుకు స్థానాన్నివ్వాలనుకోవడం. ఆమె పిల్లలు ఇలా ఆలోచించగలరేమో నేటితరంకాబట్టి, కాని ముందు తరానికి సంబంధించిన శ్యామల నేటితరపు ఆలోచనను కలిగివుండడం అభినందనీయం. పిల్లల ఫ్రెండ్స్ ని ఆదరించి తన పిల్లలతో పాటూ తానుకూడా ఆ ఫ్రెండ్షిప్ లో పాలు పంచుకొంటుండడం వల్ల అందరినీ విశ్వసించడం, లోటుపాట్లు ఏమన్నావున్నా వాటినీ స్వాగతిస్తూ, పిల్లలతో పాటూ సవరించడానికి సంస్కరించడానికీ ప్రయత్నించడమనేది ఈ నవలకు ఒక క్రొత్తదనాన్నిచ్చింది. అమెరికాలో ఒంటరులు అయినా ఈజీగా ఫ్రెండ్షిప్ చేసి కలిసి ఒకే అపార్ట్మెంటుల్లోవుండడం, కలిసి వెకేషన్లకు వెళ్ళి ప్రణాళికాబద్ధంగా ఖర్చులు పంచుకోవడం, తమలాంటి ఇతర ఫ్రెండ్సుకి కావలసిన సహాయాలందించడం లాంటివి చాలా పరిపాటి. ఆ కల్చర్ ని ప్రస్పుటంగా ఈ నవలలోని కుటుంబాలలో కనిపిస్తోంది. ఇలా అమెరికాలోనే కాకుండా ఇండియాలోవున్న కుటుంబాలు కూడా ఈ స్నేహభావం, మానవతావాదపు కల్చర్ కి మెల్ల మెల్లగా మారగలిగితే ముందు ముందుకి అంతా మనమంచికే. పనికిరాని అడ్డుగోడలెందుకు?
ఇండియా అమెరికా నేపథ్యంలో నవలలు ఇంకా ఎక్కువ రావాలి. ఇండోఅమెరికా సాహిత్యం వల్ల మారుతున్న ఆలోచనాసరళి అందరికీ తెలుస్తుంది. మంచి మార్పులు ఎల్లప్పుడూ సమాజాన్ని ప్రభావితం చేస్తాయి.
(సమాప్తం)

సమీక్ష: లక్ష్మీ రాధిక
“ఔను..వాళ్ళిద్దరూ ఇష్టపడ్డారు”.. చాలా చక్కని ముఖచిత్రంతో, చూడగానే చదవేందుకు ఉవ్విళ్ళూరించేట్టు చేసిందీ కథల పుస్తకం. వృత్తిరీత్యా శాస్త్రవేత్త అయ్యుండి కూడా చక్కని పుస్తకాలు పఠనం చేస్తూ, దానికి తగిన విశ్లేషణలు జోడించడమే కాక మంచి కథలు, కవిత్వాన్ని రాయడం ఇష్టపడతారు.. సత్య గౌతమిగారు. నిజ జీవితాన్ని ఎంతో దగ్గరగా చూసి రాసినట్టు ఒక్క కథ చదవగానే స్పష్టమైపోతుంది. ప్రతి కథా ఒకటికొకటి చాలా విభిన్నంగా ఉంటూ ఏకబిగిన చదివించేట్టు చేస్తాయి. అమెరికాలో ఉంటూ కూడా చక్కని భాషా శైలీ, దానికి తోడు సహజంగా కవయిత్రి కావడం మూలాన కవిత్వమూ..కలగలిసి మొత్తం పూర్తయ్యేసరికి మన అభిరుచుకి తగిన కథలు..వాటిలోని పాత్రలూ వెన్నంటే ఉన్నట్లు అనిపిస్తాయి. ప్రతీ కథలోనూ కొంచం జీవితానికి సంబంధించిన రసాలు కలిసి నవరసాలు చిందినట్టే అనిపించడంలో అతిశయోక్తి లేదు, ముఖ్యంగా అన్నీ ప్రముఖ పత్రికల్లో ప్రచురించబడ్డ కథలు అవడం చేత, ఎంతో శ్రద్ధగా కూర్చినట్టు తెలిసిపోతాయి. సామాజిక ప్రయోజనం ఆశించి కొందరైనా జీవితాన్ని చక్కదిద్దుకుంటే బాగుండనే ఆశావాదంతోనే కథలు ఎంచుకుని రాస్తానంటారు గౌతమిగారు.
లోతైన ఆలోచనలతో పురుడు పోసుకున్న ఈ కథలు కదిలించే దృశ్యాలై కలవరపెడతాయి. వాస్తవ దర్పణంలా ఎక్కడో ఓ కథలో మనల్ని మనం చూసుకోడమే కాక కొంత ఆలోచన చేసి, స్ఫూర్తినీ పొందుతాము. ఇక కథను అనుసరించి తగిన శీర్షిక పెట్టడం కూడా ఒక ఎత్తు. అటు వినోదమూ, ఇటు మానసిక విశ్లేషణ, కొంత సామాజిక దృక్పథము, కొన్ని వికృత పోకడలూ, అన్నిటికన్నా ఎక్కువ ప్రేమాభినివేశమూ అనుభూతి చెందుతాము. మానసిక శాస్త్రం తెలిసినంత గొప్పగా కొందరి ప్రవర్తనలను విశ్లేషిస్తూ ప్రస్తుత సమాజంలో జరుగుతున్న విభిన్న పోకడలు విప్పిచెప్పారు గౌతమిగారు. ఎన్ని మలుపులు తిరిగినా కొసమెరుపులేని కథలు చివరకు కంటతడి పెట్టిస్తాయి. మనసుని మెలిపెట్టే కొన్ని జీవితాలు, వేరే ముగింపు ఇంకలేదని తేల్చిచెప్పేస్తాయి. వెరసి ఎంతో వ్యథను తీసుకోకుంటే తప్ప ఇలాంటి కథలు స్పృశించడమూ కష్టమే అనిపిస్తుంది.
కథల్లోకి తొంగి చూస్తే మొత్తం పదహారు కథలు, దేనికదే విభిన్నంగా ఉన్నాయి. మొదటి కథే తరువు నుంచీ స్ఫూర్తిపొందిన స్త్రీ మూర్తి కథ. ‘ఆమెలా ఎందరో’ అంటూ జీవితాన్ని కష్టాల్లో కుంగిపోకుండా ఎలా దారికి తెచ్చుకోవాలో చెప్పారు.
అరమరికలులేని స్నేహానికి పునాది ఎంత గొప్పగా ఉండాలో చెడు స్నేహాల్నీ అంతే దూరం పెట్టాలని ‘పునాదిరాళ్ళు’ అనే కథలో చాలా క్లుప్తంగా చెప్పారు.
మూడవ కథ ‘కిక్కో కిక్కు’ కథలో అపాత్రదానం ఎంత అనర్ధమో కుండ బద్దలుకొట్టినట్టు చెప్తారు.దూరదేశంలో మనవారు అనుకుంటూ మంచితనానికి పోయి ఇతరులకు లోకువ కాకుండా ఎలా స్వయం ప్రకాశించవచ్చో చెప్పారు.
నాలుగవకథ ‘ప్రేమ లోకోభిన్న రుచి’ అనే కథ కొంచం పేరుకు తగ్గట్టే గమ్మత్తుగా ఉంటుంది. ఆశించి ప్రేమించిన వారి తీరుని కళ్ళకుకట్టి మనల్ని మాత్రమలా గంతలు కట్టుకోవద్దని అన్యాపదేశంగా చెప్పారు.
అయిదవకథలో నేడు అంతర్జాల మాధ్యమాల్లో జరుగుతున్న పిచ్చి పోకడలు అతి సహజంగా చిత్రించి చూపారు. ‘వలలో చేపలు’ అనే శీషికకు అత్యంత న్యాయం చేసి కథను ఆసక్తిగా, కొంచం సరదాగా రక్తికట్టించారు.
ఆరవ కథ ‘చైతన్యసీత’లో యువతులకు కావలసిన ధైర్యాన్ని, తెగువనీ చూపించారు. ఏడవ కథ ‘అలా మొదలైంది’ అంటూ విధి ఆడిన నాటకానికి చిక్కిన రెండు కుటుంబాలను కలిపి సంతోషకరమైన ముగింపునిచ్చారు. ఎనిమిదవకథ ‘మనసులో చోటు’..భర్త చాటు స్త్రీ ఇంటిల్లిపాదికీ సేవ చేసి చివరికి తనేం కోల్పోయిందో తెలుసుకొని, భర్తని మార్చుకున్న కథ. తొమ్మిదవ కథగా ‘ఔను..వాళ్ళిద్దరూ ఇష్టపడ్డారు’ అనే కథ స్వార్ధపూరితమైన ఇంట్లో ఆదరణ లభించక జీవితం ముగిసిన జంట కథ. పదవ కథ ‘ముసుగు’, చాలా మంది ఇంట్లో నిత్యకృత్యంగా జరిగే సంఘటనల సమాహారం. కొన్ని జీవితాలు చేజేతులారా ఎలా జారిపోతాయో అద్భుతంగా రాసారు.
పదకొండవ కథ ‘మనం శిక్షార్హులం’ అంటూ ఒక తల్లి కొడుకు ప్రేమను ఎలా తుంచివేసిందో విషాదంగా చెప్పారు. పన్నెండవ కథ ‘బ్లూ చుడిదార్’లో నమ్మకం యొక్క విలువను ఒక ప్రేమకథలో ఇమిడించి హృద్యంగా రాసారు. పదమూడవ కథ ‘హృదయబంధం’లో మానసికంగా ఒకటైన జంట ప్రేమను చెప్పుకోకుండానే అసువులు బాసిన కథ, ప్రేమ విలువను చెప్పి కంటనీరు తెప్పిస్తుంది. పదునాలుగవ కథ ‘మార్పు’. ఇందులో ప్రస్తుత సమాజంలో భద్రత కరువైన స్త్రీ పురుషులవల్ల గాయపడి, మరో స్త్రీనే సహవాసిగా ఎన్నుకొనే విభిన్న కథ. పదిహేనవ కథ ‘దేవుడే గెలిచాడు’లో ప్రేమను స్వార్ధం కోసం ఉపయోగించినందుకు మూల్యం చెల్లించే యువకుని కథ. ఎన్నో మలుపులతో ఆసక్తికరంగా సాగిపోతుంది. చివరిగా ‘ఉగాది’ కథలో కుంగిపోతున్న పసి మనసులో ఋతువుల రాగాన్ని చొప్పించి జీవితపు మాధుర్యాన్ని చూడటమెలాగో చెప్పారు.
ఎంతో సరళంగా, విలక్షణమైన కథలు చదివిన తృప్తి కలుగుతుంది మొత్తం పూర్తయ్యేసరికి. గౌతమిగారు ఇలానే మంచి కథలు రాసి తన ఆశయం నెరవేర్చుకొనే దిశగా ముందడుగు వేయాలని ఆశిస్తూ
విశ్లేషణ: టేకుమళ్ళ వెంకటప్పయ్య

ఈ కీర్తనలో భయంకరమైన కలియుగము నందు మనకు సరియైన మార్గమును ఘనులు, గొప్పదైవము అయిన శ్రీ రామానుజాచార్యులవారు చూపించారు. ఆ త్రోవలో నడచి ముక్తిని పొందండి అంటున్నాడు అన్నమయ్య.
కీర్తన:
పల్లవి: గతులన్ని ఖిలమైన కలియుగమందును
గతి యీతఁడే చూపె ఘనగురుదైవము ॥పల్లవి॥
చ.1. యీతనికరుణనేకా యిల వైష్ణవులమైతి-
మీతనివల్లనే కంటి మీతిరుమణి
యీతఁడేకా వుపదేశ మిచ్చె నష్టాక్షరిమంత్ర-
మీతఁడే రామానుజులు యిహపరదైవము ॥గతు॥
చ.2. వెలయించె నీతఁడేకా వేదపు రహస్యములు
చలిమి నీతఁడే చూపె శరణాగతి
నిలిపినాఁ డీతఁడేకా నిజముద్రధారణము
మలసి రామానుజులే మాటలాడే దైవము ॥గతు॥
చ.3. నియమము లీతఁడేకా నిలిపెఁ బ్రపన్నులకు
దయతో మోక్షము చూపెఁ దగ నీతఁడే
నయమై శ్రీవేంకటేశు నగ మెక్కేవాకిటను
దయఁజూచీ మమ్ము నిట్టే తల్లితండ్రి దైవము ॥గతు॥
(రాగం దేసాళం; సం: 2-372 – రాగిరేకు – 175-4)
విశ్లేషణ:
పల్లవి: గతులన్ని ఖిలమైన కలియుగమందును
గతి యీతఁడే చూపె ఘనగురుదైవము
మన దారులన్నియూ, త్రోవలన్నీ చెడిపోయి, మూసుకుని పోయినప్పటికి గూడా యీ భయంకరమైన కలియుగము నందు మనకు సరియైన మార్గమును ఘనులు, గొప్పదైవము అయిన శ్రీ రామానుజాచార్యులవారే చూపించినారు. ఆ దారిలో అడుగేద్దాం.
చ.1 యీతనికరుణనేకా యిల వైష్ణవులమైతి-
మీతనివల్లనే కంటి మీతిరుమణి
యీతఁడేకా వుపదేశ మిచ్చె నష్టాక్షరిమంత్ర-
మీతఁడే రామానుజులు యిహపరదైవము
యీతని కరుణ చేతనే కాదా యీ ఇలలో మనము వైష్ణవులమైనాము అంటున్నాడు అన్నమయ్య. యీతనివల్లనే ఈ తిరుమణి (వైష్ణవులు నొసట నిడుకొనే తెల్లని ధవళ మృత్తిక) ని చూడగలిగాము. ఇంకా యీతడే కదా మనకు అష్టాక్షరీ మంత్రము (ఓం నమో నారాయణాయ) ను ఉపదేశించినది. యీయనయే శ్రీరామానుజాచార్యులు మనకు ఇహపరముల రెంటికీ దైవము.
చ.2. వెలయించె నీతఁడేకా వేదపు రహస్యములు
చలిమి నీతఁడే చూపె శరణాగతి
నిలిపినాఁ డీతఁడేకా నిజముద్రధారణము
మలసి రామానుజులే మాటలాడే దైవము
వేదపు రహస్యాలనన్నీ ప్రసిద్ధికెక్కునట్లుగా చేసినదీతడే కదా. చలిమిని అంటే చెలిమినిగా (స్నేహముగా) ఊహింపదగును. (ఎందుకంటే అన్నమయ్య “చలిమి దూతికలతో జాణతనాలాడేవు, నిలువుఁగప్పు దొరవు నీకేమయ్యా.” [తాళ్ల-17(23)-419] అన్న కీర్తన లోను అలాగే “అడుగులేచి గురుగోళ్లందునే చేఁగాయ, పడఁతి చలిమికి పైపైనే కలిగే.” [తాళ్ల-17(23)-544] అన్న కీర్తనలోను కూడా ఇదే అర్ధం వచ్చేట్టుగా ఉపయోగించాడు. దాన్నే ఆచార్య రవ్వా శ్రీహరిగారు కూడా తన నిఘంటువులో ధృవపరచారు. ) యీతడే శరణాగతిని చూపించెను. ఇతడే కదా మనకు నిజముద్రా ధారణమును (చేతులకిరుప్రక్కలా భుజముల క్రిందుగా కాల్చిపెట్టిన వైష్ణవముద్రను ధరిండం) నియమముగా నిలిపినాడు. అందువల్ల శ్రీ రామానుజులే మనతో మా టలాడే దైవము.
చ.3. నియమము లీతఁడేకా నిలిపెఁ బ్రపన్నులకు
దయతో మోక్షము చూపెఁ దగ నీతఁడే
నయమై శ్రీవేంకటేశు నగ మెక్కేవాకిటను
దయఁజూచీ మమ్ము నిట్టే తల్లితండ్రి దైవము
మనలనందరిని భక్తిపరులుగా చేస్తూ, శరణాగతి కోరేవారికి నియమముల నేర్పాటు గావించిన దీతడే కదా! తగినట్లు దయతో మోక్షమునకు త్రోవ చూపించినది కూడా యీతడే! అందమైన శ్రీవేంకటేశుని కొండ యెక్కిన మాకు వాకిటిలోనే ఇట్టే దయచూచే తల్లి, తండ్రి, దైవము శ్రీ రామానుజులవారే అంటూ కీర్తిస్తున్నాడు వైష్ణవాగ్రగణ్యుడు అన్నమయ్య.
ముఖ్యమైన అర్ధాలు:
గతులు = దారులు, మార్గాలు, దిక్కులు; ఖిలమైన = దున్నని నేల, చెడినది, పాడైనది; గతి = పోక, త్రోవ,ఉపాయము, దారి, విధము; ఘన = గొప్ప; తిరుమణి వైష్ణవులు నొసట నిడుకొనే తెల్లని ధవళ మృత్తిక; అష్టాక్షరీ మంత్రము = ఓం నమో నారాయణాయ (8 అక్షరాల మంత్రము); ఇహ = ఈ లోకము, పై లోకము; వెలయించె = అందరికి ఎరుకపరచడం; చలిమి = స్నేహము (చెలిమి – రూపాంతరము); నిజముద్రధారణము = చేతులకిరుప్రక్కలా భుజముల క్రిందుగా కాల్చిపెట్టిన వైష్ణవముద్రలు (శంఖు, చక్రాలు); నియమము = పాటించవలసిన విధి;నగ మెక్కే = కొండను ఎక్కినటువంటి.
విశేషాంశము: శ్రీ వైష్ణవులకు చేసే ఐదు సంస్కారాలను పంచసంస్కారాలుగా పిలుస్తారు. అవి – తాపము: తాప సంస్కారమంటే శ్రీమహావిష్ణువు చిహ్నాలైన శంఖ చక్రాలను అగ్నిలో ఉంచి చెరొక భుజంపై వేస్తారు. దీనివల్ల వ్యక్తి వైష్ణవుడైనట్టు భావిస్తారు. పుండ్రము: ఊర్థ్య త్రిపుండ్రాలు అన్న పేరుతో సుప్రసిద్ధి పొందిన చిహ్నాన్ని నుదుటిపై ధరిస్తారు. త్రిపుండ్రాలను విష్ణుమూర్తి పాదాలకు చిహ్నంగా భావించి, పుండ్రధారణను సంపూర్ణ శరణాగతికి చిహ్నంగా చెప్తారు. యజనం: దేవపూజ చేయాల్సి ఉంటుంది. నామము: జన్మనామమును మార్చి వైష్ణవాంకితమైన పేరును పెట్టాలి. మంత్రము: మంత్రోపదేశాన్ని స్వీకరించి మంత్రాన్నిచ్చిన గురువుకు శిష్యునిగా మెలగాలి.
0o0-

రచన: రామా చంద్రమౌళి
అకస్మాత్తుగా ఆమెను ‘ ఐ సి యూ ’ కు తీసుకు వెళ్ళారు
ఆమెకు భర్తా, ఇద్దరు పిల్లలూ ఉన్నారు
కాని వాళ్ళు చాలా బిజీ
ఎక్కువరోజులు ఆమె వెంట వాళ్ళుండరు
వాళ్ళు ఖండాంతరవాసులు .. వస్తూ పోతూంటారు అప్పుడప్పుడు
కొందరంతే.,
అందరూ ఉండీ ఎవరూ లేనివారు
అన్నీ ఉండీ ఏమీ లేనివారు
బయటికి ‘ పూర్తిగా ’ ఉన్నట్టనిపిస్తూ
లోపల పూర్తిగా డొల్లై జీవిస్తున్నవారు –
ఆమె ఆ ఉదయమే వాకిట్లో స్ప ృహ కోల్పోతూండగా
మున్సిపల్‌ ‘ తడి ’ చెత్తవాడు చూచి 108 కు ఫోన్‌ చేశాడు
ఐ సి యూ – డాక్టర్‌ ‘ ఈమెకు ఎవరూ లేరా ’ అనడుగుతే
జవాబు చెప్పేవారెవరూ లేరు
వెంట ఒక తెల్లని పిల్లి మాత్రం కనబడిరది
దీనంగా దుఃఖిస్తూ .. బేచైన్‌ గా తిరుగుతూ
ఏమీ గిట్టుబాటు కాని కేసు గదా
కొండంత ‘ అసంత ృప్తి ’ తో ఆమెను లోపలికి తీసుకెళ్తూ
అసహనంతో తలుపును తన్నుతున్న నర్స్‌ కు
తలుపులో ఇరుక్కుపోతూ,
గిలగిలా కొట్టుకుంటూ.. దుఃఖిస్తూ .. ఆమె తెల్లని పిల్లి కనబడిరది
పాపం పిల్లి .. ఆమె సహచరి .. నేస్తం .. తల్లి –
Translated by U. Atreya Sarma
Companion
She was rushed to the ICU.
Her husband and two kids, too busy,
living far away in another continent,
they wouldn’t be with her
hardly visiting her at all.
Some are doomed so,
having everyone, none in need.
Being in riches, remain the wretched.
Seeming in fullness, they lead empty lives.
That morning
on finding her lose consciousness,
the municipal wet-waste collector called 108.
“Doesn’t she have any one?” asked the doctor.
None to answer.
There was only a white cat in tow
grieving miserably, hanging around restlessly.
Realising that it was an ungainful case
the nurse, with a mountain of discontent
and a sea of impatience,
kicked the door in
to carry the patient inside, and then kicked it shut.
A cat got stuck in the door, writhing and wailing.
Poor cat!
The poor patient’s companion!
The alter ego!
The mom!
– డాక్టర్ భీంపల్లి శ్రీకాంత్ 
క్విట్ ఇండియా ఉద్యమంతో జాతిని ఏకం చేసి
ఆంగ్లేయపాలకుల గుండెల్లో దడపుట్టించినవాడు
అలుపెరుగని పోరాటానికి అసలైన స్ఫూర్తి గాంధీజీ
స్వాతంత్ర్యసమరంలో ఆయుధాలనేవి పట్టకుండానే
అహింసాయుధంతో ఆంగ్లేయులను తరిమికొట్టినవాడు
సామాన్యులలో అసామాన్యుడిగా జీవించింది గాంధీజీ
సత్యాగ్రహ మహోద్యమంతోనే సమరశంఖం పూరించి
బ్రిటీష్ సామ్రాజ్యాన్ని గడగడలాడించిన గాండీవం
భరతజాతిని ఏకంచేసి విజయం సాధించింది గాంధీజీ
పరిష్కార మార్గాలకై వినూత్నపంథాను ఎంచుకునే
పోరాటాలెన్నింటికో నాందీవాచకమై నిలిచినవాడు
ఆధునిక శాంతియుత ఉద్యమాలకు స్ఫూర్తి గాంధీజీ
మొక్కవోని ఆత్మవిశ్వాసంతో బ్రిటీష్ పాలకులను
ఆఖరిపోరాటంవరకు అలుపెరుగకుండా ఢీకొన్నడు
పోరాటస్ఫూర్తిని సడలనివ్వని దీక్షాదక్షుడు గాంధీజీ
స్వాతంత్ర్య పోరాటకాంక్షను పల్లపల్లెకు విస్తరింపజేసి
జాతిజనుల గుండెల్లో దేశభక్తిబీజాలను నాటినవాడు
తెల్లదొరల పాలన పీచమణిచి ఉరేసినవాడు గాంధీజీ
 గజల్
రచన: ఇరువింటి వెంకటేశ్వర శర్మ
నీది, నాది, ఒకే గాథ ముగిసిపోదు ఏన్నటికీ
చీకటి వెలుగుల పయనం విసిగిపోదు ఎన్నటికీ
ఇరుమనసుల ప్రమాణాల శాసనమే పెళ్ళంటే
తొలిచూపుల దృశ్యకవిత  చెదిరిపోదు ఎన్నటికీ
సతిపతులే అక్షయమౌ అనుపమాన ప్రేమజంట
వలపునెంత పంచుకున్న అలసిపోదు ఎన్నటికీ
ఒడిదుడుకుల అలలమీద గమనమేగ సంసారం
ఎదురీదక మునుముందుకు సాగిపోదు ఎన్నటికీ
ఇల్లూ,ఇల్లాలు,సుతులు అందమైన బంధాలూ
ముడులువడిన సూత్రమిదీ వీడిపోదు ఎన్నటికీ
రచన:కుసుమ.ఉప్పలపాటి.
గజల్:
రాగసుధల రసికులనూ అలరించే రారాజు!
పాడటమే జీవంగా భావించే మహరాజు! 
తెనుగు భాష మాధుర్యం ఔపోసన పట్టాడె!
పలుకు తల్లి వరమల్లే జనియించే రసరాజు! 
స్తోత్రాలతొ  దేవతలకు స్వరార్చనే చేసాడు!
సామవేద ఘనాపాటి తరియించే గానరాజు! 
గుండెగొంతు భాషతోన దేశమంత వినిపించె!
వీనులున్న ప్రతివారిని  మురిపించే రాగరాజు! 
నవరసాలు నావేనని విర్రవీగు గంధర్వుడు!
సినిమాలకు కాసులనూ కురిపించే ధనరాజు!   
నీలిమబ్బు, గాలితెరలు వినిపించుగ నీపాట!
సుస్థిరమై హృదయాలలొ జీవించే వలరాజు!
అశృతర్పణ వీడికోలు అందుకొనుము ఓబాలు!
పాటవున్న కాలమంత జీవించే యశరాజు!
రచన: రమా జగన్నాధ్
భానుడు ముచ్చట తో
మూసి మూసి గా
మూలల నుండి
చిగురు కొమ్మలను
ఛేదించుకుంటూ
రాతి గోడలను
ఎదురుకుంటూ
రావాల ? వద్ద అనుకుని
రాయసంగా చూసినా
తప్పలేక తళుకుల
మెరపూలతో  రాకలు  !  
మొదటి కిరణ కాంతి
నా కనుబొమ్మలు పై
తాకే వేళలో
నా శయన వాహనం పై
నిద్రావస్తా నుండి
మెలుకువ తో మొదలు !
నా నాసిక రంధ్రాలకి
ఘుమ ఘుమ లాడే
ఘాటైన తేనీటి తేటలో
ఉప్పొంగే ఊరుకులలో
కనిపించే నా సతీమణి
సోపాన సోయగాలు !
సుప్రభాత శబ్దవాళి కి
సమాంతరంగా  కొనసాగే
పొరుగింటి పొరక కట్టల
రాగల పల్లవిలు    !  
జూచి జూచి సంచులతో
శుభోదయ సంచారనికి బోయిన
శోభన సోకులతో  కనువిందుగా
కనిపించే కోలాహలలు  ! 
చిలిపి పలుకుల పిట్టల ధ్వనులు
కు కు లాడుతూ కోయాల కూతలు
కూర గాయల గానవళి
నారిమణుల నోము  పూజల
నామ మంత్రాలతో, నారాయణుడి
ఆలయాల అర్చకుల అభివాదన
ఆశీర్వచనలు ! 
భావి పవురుల
బరువు భరాల బాధ్యత తో కూడిన
బాట లో  బయిలుదేరు బడుల
వాహనా శబ్ధాలు  !
ఉద్యాన వనములో ఊసులతో
ముసలి తాతల వాదోపవాదాలు
సమాచార సమహారాలే కాదు
ఎదుగు పోదుగులకు
ఎత్తు గడల వార్తా పత్రిక
విషయాలపై చర్చలు
రాజనాయితీక,రాయభార ,
ఆర్థిక అవశేష విశ్లేషేణలు ! 
ముచ్చటించి ముచ్చటించి
మందాన్ని మయ మరిచి
శీరోస్నానం గావించి
శంకర నాధునికి శిరశవహించి
కార్యనవేషణలో  సన్నద్ధమయే
యాత్రలో స్వాగత  శుభ పరిణామాలే
నా ఉదయ కిరణాలు ……………..!
రచన: రమ కుమార్ గుతుల
ఐదు సెప్టెంబర్ వస్తోంది
ఐతే ఇంకేం మొదలు పెట్టండి
వచ్చిన శుభాకాంక్షల పోస్టులు
వరుసగా పంపేయండి ఇతరులకు గుడ్డిగా
దయచేసి జూమ్ చేసి చూడొద్దు
దాయలేని తడి ఉండొచ్చు
రాధాకృష్ణన్ కళ్ళలో
రాతిగా మారిన నేటి గురువు గుండెల్లో
తన కోసమో,తన వారి కోసం
ఉద్దరిద్దామనే ఉద్దేశ్యంతోనో
చేరినప్పుడు తెలియదు
చేసే వృత్తి విక్రమార్క పాలన అని
ఆరు నెలలే తరగతి గదిలో
అడ్మిషన్లుకై రోడ్డెక్కె మిగతా అర్ధం
వీధిన పడి,పిల్లని చేరిస్తేనే నాకు జీతం
విధి కనికరిస్తేనే నాకు జీవితం
తలంటించుకునే మీటింగ్లతో పాటు
తరగతులు మొదలైయ్యాయి
నలుపుతోపాటు తెలుపు చూసేది
సుద్ద ముక్కలోనే, జీవితంలో కాదు
క్యాలెండర్లో కంటే ఎక్కువ పని రోజులు
కాదనలేని భద్రత లేని బ్రతుకులు
కాలం,ఖర్మ కాటేసి
కరోనా కాటికాపరి అయినవేళ
వాటిని మరిచిపోయి చేద్దాము
వాడవాడలా సన్మానాలు
శాలువ అయితే కప్పండి
చిరిగిన చొక్కా దాచుకోవచ్చు
పోస్టులు ఫార్వర్డ్ చేసే బదులు
కాసిని  పండ్లు ఇవ్వండి
ఆరోగ్యమో, సంప్రదాయమో కాదు
అవి తిని ఎన్నాళయ్యిందో
వెళ్లే త్రోవలో తలెత్తి చూడొద్దు
రోడ్డు ప్రక్కన కూరలు,
చెప్పులు అమ్మేవాళ్లను,
ఇంటి పనులు చేస్తున్న కూలీలను
అతను మీకో, మీ పిల్లలకో
చదువు చెప్పిన టీచర్ అవొచ్చు
