రచన: నాగలక్ష్మి కర్రా

కైలాశ్ మానససరోవరం యాత్ర చేసుకున్నాక నేపాలులో ఉన్న ముక్తినాథ్ యాత్ర చేసుకోవాలనిపించింది. సరే గూగుల్ లో చూసుకొని ఓ ట్రావెల్స్ వాళ్లని సంప్రదించి బేరసారాల తరువాత మేం మొత్తం ఏడుగురం బయలుదేరేం.
మేం మాట్లాడుకున్న పేకేజీ ప్రకారం రెండురోజులు ఖాట్మండు, ఒక రోజు జనకపూర్, ఒక రోజు పోకర, ఒక రోజు ‘జోమ్ సోమ్’, తిరిగు ప్రయాణంలో ఒక రోజు పోకర, రెండు రోజులు ఖాట్మండు. మొత్తం మా పాకేజీ ఎనిమిది రాత్రులు తొమ్మిది పగళ్లు. జనకపురికి ఖాట్మండు నుంచి ప్లైటు, పోకర నుంచి ముక్తినాథ్ కి ఫ్లైటు, హోటల్స్, బ్రేక్ఫాస్ట్, డిన్నరు, పార్కింగు, ఎయిర్ పోర్ట్ లకి తీసుకు వెళ్లడం తీసుకురావడం కూడా కలిపి రేటు మాట్లాడు కున్నాం. మా టూరు ఆపరేటర్లు మమ్మల్ని చాలా జాగ్రత్తగా చూసుకున్నారు.
మేం ఖాట్మండులో దిగానే మాకోసం ఓ పద్నాలుగు సీటర్ల లగ్జరీ వేనుతో మా గైడ్ కమ్ డ్రైవరు వేచి ఉండడం మాకానందాన్ని కలుగ జేసింది.
ఆ రోజు సాయంత్రం పశుపతి నాథుని దర్శించుకొని రూము చేరుకున్నాం. మా హోటలు పశుపతినాథ్ మందిరానికి దగ్గరగా ఉండడం వల్ల తెల్లవారుఝామున, సాయంత్రం రద్దీ తక్కువగా ఉన్నప్పుడు దర్శించుకొనే భాగ్యం కలిగింది.
జనకపురి, మనోకావన చూసుకొని పోకరా చేరేం, పోకరా నుంచి అన్నపూర్ణ పర్వత శిఖరాలలోని సూర్యోదయ అందాలు చూడడానికి వెళ్లేం. మా అదృష్టం బాగుండి ఆ రోజు మబ్బులు లేకపోడంతో హిమాలయాల వెనుకనుంచి ఉదయిస్తున్న సూర్యుడిని దర్శించుకున్నాం.
ఆరోజు పోకరాలో పర్యాటక స్థలాలని చూసుకున్నాం.
మరునాడు ప్రొద్దున్నే బ్రేక్ ఫాస్ట్ చేసుకొని , ప్రతి మనిషికి 7 కిలోగ్రాములు మించకుండా అవుసరమైన సామాను సర్దుకొని మిగతా సామాను హోటలు వారి వద్ద ఉంచి బయలుదేరేము, ఎన్నాళ్లుగానో అనుకున్న ముక్తినాథ్ కి.
పోఖర విమానాశ్రయం నుంచి జోమ్సోమ్ విమానాశ్రయానికి వెళ్లడానికి 25 నిముషాల సమయం పడుతుంది. ఆరాత్రి మాకు జోమ్సోమ్ లోనే బస. తిరిగి మరునాడు పోఖర వచ్చెస్తాము.
పోఖర నుంచి జోమ్సోమ్ కి సుమారు 150 కిలోమీటర్లు మాత్రమే, జీపులలో వెళితే సుమారు పదిగంటలు పడుతుందని చెప్పేరు, అంటే రోడ్ల పరిస్థితి ఊహించుకోవచ్చు. అందుకే మేము ఫ్లైటు లో బుక్ చేసుకున్నాం.
పోఖర విమానాశ్రయం జనకపూర్ విమానాశ్రయం కంటే చిన్నది . బోర్డింగ్ పాసని యేదో కాయితం చేతిలో పెట్టేరు, అందులో మా పేర్లు లేవు, సీటు నెంబర్లు లేవు, కాక్ పిట్ కి తలుపు లేదు, లోపల పైలెట్లు ఇద్దరూ వారి ముందు వెలుగుతున్న బటన్స్ అన్నీ కనిపిస్తున్నాయి. మొత్తం విమానం 12 మంది కూర్చోనేంతే వుంది, తక్కువ ఎత్తులోంచి వెళుతోంది, నోట్లోంచి నారాయణ మంత్రం తప్ప మరేమీ రావడం లేదు. క్రింద ప్రవహిస్తున్న ‘కాళి గండకి‘ అందాలు ఆస్వాదించలేకపోయేను, అక్కడ వేస్తున్న గాలికి అట్టతో చేసిన విమానంలా ఊగిపోతోంది. 25 నిముషాల ప్రయాణం తరువాత జోమ్సోమ్ విమానాశ్రయంలో దిగేం. రన్ వే, ఓ పాటి గది తప్ప మరేమీ లేవు విమానాశ్రయంలో, మా బేగులు తీసుకొని చిన్న గేటులోంచి బయటకు రాగానే ఎదురుగా మా హోటలు, అక్కడే ఓ జీపు మమ్మల్ని ముక్తినాథ్ తీసుకు వెళ్లడానికి రెడీగావుంది.
మా కిచ్చిన రూములో మా సామానులు పడేసి, చలిబట్టలు, నడకకు వీలుగా ఉండే బూట్లు వేసుకొని జీపెక్కేం. సుమారు 25 కిలోమీటర్లు 3 గంటలు పట్టింది. మాతో పాటు మరో జంట ( తెలుగువారే ) ఉన్నారు జీపులో, మోడీగారి దయ వల్ల అక్కడ కొత్తరోడ్డు పనులు చురుకుగా సాగుతున్నాయి, 5 కిలోమీటర్ల రోడ్డు వెయ్యబడింది, చాలా మటుకు గండకీ నది పక్కగా సాగుతుంది ప్రయాణం, ముక్తి నాథ్ కి 3 కిలోమీటర్ల దూరంలో పార్కింగులో దిగేం. అక్కడనుంచి నడిచి గాని, గుర్రాలమీద గాని, మోటార్ల సైకిలు మీదగాని వెళ్లొచ్చు. నేను నడచి వెళ్లాడనికే నిశ్చయించుకున్నాను, ఆ దారి ప్రమాదకరంగా నాకు అనిపించలేదు, కేదార్, అమర్నాథ్, హేమకుంఢ్ వెళ్లిన మాకు ఆ దారి చాలా విశాలంగా అనిపించింది, అయితే హై ఆల్టిట్యూడ్ వల్ల ఆయాసమనిపించింది.
దారిలో రెండుమూడ చోట్ల ఓ నాలుగు మట్టి ఇళ్లు తప్ప మరేమీ లేవు, దారంతా చెట్టూ చేమా ఏమీ లేవు. శాలిగ్రామాలు, చల్లని పానీయాలూ అమ్ముతున్నారు.
ముక్తినాథ్ హిందువులకే కాదు, బౌద్దులకు కూడా పవిత్ర క్షేత్రం.
భౌద్దుల గురువైన ‘పద్మసంభవుడు‘ ( బౌద్దుని అవతారమని అంటారు ), టిబెట్ వెళుతూ యిక్కడ కొన్నాళ్లు తపస్సు చేసుకున్నాడట , ఈ ప్రదేశంలో ‘ఢాకినీ దేవతలు‘ ఆకాశంలో నాట్యం చెయ్యడం చూసేడట. బౌద్ధుల తాంత్రిక సిద్ది ప్రదేశాలలో ఇది ముఖ్యమైనదిగా వారి నమ్మకం. బౌద్దులు ఈ క్షేత్రాన్ని ‘ఛుమంగ్ గైత్స్‘ ( సహస్ర ధార ) అనిఅంటారు, మందిరం లోని విష్ణుమూర్తి విగ్రహాన్ని ‘అవలోకితేశ్వరుని’ అవతారంగా చెప్తారు.
ఇక హిందువుల నమ్మకం విషయానికి వస్తే, ముందుగా వైష్ణవుల గురించి చెప్పుకుందాం.
వైష్ణవులు పరమపవిత్ర క్షేత్రాలుగా చెప్పబడ్డ 108 దివ్యదేశాలలో ఇది 107 వది. 8 స్వయంవ్యక్త క్షేత్రాలలో ఇది ఒకటి, మిగతావి శ్రీరంగం, శ్రీమూష్ణం, తిరుపతి, నైమిశారణ్యం, తోటాద్రి, పుష్కర్, బదరీనాధ్. గండకీ నదిలో విష్ణుమూర్తి శాలిగ్రామ రూపంలో ఉంటాడనేది హిందువుల నమ్మకం. నర్మదా నదిలో ఉండే శాలిగ్రామాలు శివుని రూపాలని, గండకీనదిలో దొరికే శాలిగ్రామాలు విష్ణు రూపాలని అంటారు. ఇక్కడకి వచ్చేవారు ముఖ్యంగ శాలిగ్రామాల కోసం వస్తారు. ముక్తినాధ్ ని ‘పంచభూత ప్రదేశమని’ కూడా అంటారు. ‘తిరుమంగై ఆళ్వారు’ శ్రీదేవి భూదేవి సమేత విష్ణుమూర్తి దర్శనం వల్ల జీవుడు ముక్తి పొందుతాడని ఈస్వామిని కీర్తించేడు.
ముక్తినాథ్ లోయ సుమారు 3710 మీటర్ల ఎత్తులో ఉంది, మందిర పరిసరాలకు రాగానే కాస్త చెట్లు ఉండి కాస్త ప్రాణానికి హాయి అనిపించింది. మందిర ద్వారం దగ్గర నుంచి లోపలకు వెళితే ఓ పక్కగా శివ మందిరం, శివుని దర్శించుకున్న తరువాత ఓ 400 గజాలు నడిచి వెళితే మెట్లు, మెట్లెక్కి వెళితే అక్కడ విశాలమైన హాలు కూర్చోడానికి బెంచీలు ఉన్నాయి, వెనుకగా చిన్న మందిరం, మందిరానికి ఎదురుగా మూడు చిన్న కొలనులు ఉన్నాయి, ఈ కుండాలని ముక్తి కుండం, పాప కుండం, మోక్ష కుండం అని అంటారు. చలి గజగజలాడిస్తోంది, చుట్టూర మంచు కప్పబడ్డ దౌళగిరి పర్వతశ్రేణులు. ఆ కుండాలలో చెయ్యి ముంచడానికి కూడా సాహసం చెయ్యలేకపోయేం, నీళ్లు నెత్తిన జల్లుకున్నాం, ముందుగా శ్రీదేవి భూదేవి సమేత విష్ణుమూర్తిని దర్శించుకొని నేతి దీపాలు వెలిగించుకొని, హారతి తీసుకున్నాం, ఇక్కడ పూజలు నిర్వహించేది ఓ బౌద్ద సన్యాసి. మందిరం వెనుక వైపున 108 గోవుముఖాలలోంచి పడుతున్న 108 ధారలు, ఈ ధారలు 108 పవిత్ర క్షేత్రాలలోని పుష్కరిణుల నీరు ఇక్కడకి వస్తుందని అంటారు. వీటిని ముక్తి ధారలని కూడా అంటారు. ఈ నీటిలో స్నానం చేసినా, తలపై జల్లుకున్నా ముక్తి లభిస్తుందట.
మేం 108 ధారలోని నీరూ తలపై జల్లుకున్నాం, కొందరు బౌద్దులు (చైనా , జపాను దేశాలకు చెందిన వారు) ఈ ధారలన్నింటిలోనూ స్నానాలు చేసి తరువాత ముక్తికుండాలలో కూడా స్నానం చేసేరు. ఆ కొండలలో మంచు కురవక పోయినా వాతావరణం మైనెస్ లలో ఉండడం వల్ల గోవు ముఖంలోంచి పడుతున్న ధార నేలను తాకేక గడ్డ కట్టుకుపోతోంది. మరోసారి ముక్తినారాయణుని దర్శించుకొని మాకూడా తీసుకు వెళ్లిన నేతి దీపాలు వెలిగించి ఆ ప్రశాంత ప్రకృతిని ఆశ్వాదిస్తూ కొంతసేపు గడిపి నిర్మాణంలో ఉన్న పెద్దబుద్దుని విగ్రహాన్ని దర్శించుకొని కిందకు దిగుతూ పక్కనే ఉన్న జ్వాలామాయిని దర్శించుకున్నాం. చిన్న మందిరం మందిరంలో మూడు ప్రదేశాలనుంచి సహజంగా ప్రజ్వలిస్తున్న జ్వాలలు, పక్కగా నిత్యపూజాదికాలు జరుగుతున్న చిన్న విగ్రహాలు ఉన్నాయి, కొత్త నిర్మాణపు పనులు సాగుతున్నాయి. ఈ జ్వాలామాయి 108 శక్తి పీఠాలలో ఒకటి అని మా గైడు చెప్పేడు. అక్కడనుంచి కిందికి దిగి ముక్తినాధ్ ముఖ్య ద్వారానికి చేరుకున్నాం. మా దంపతులం తిరుగు ప్రయాణానికి కూడా నడకనే ఎంచుకున్నాం. దారిలో మాకు కావలసిన శాలగ్రామాలను కొనుక్కున్నాం.
జోమ్ సోమ్ జీపులో వచ్చేటప్పుడు గండకీ నది దగ్గర ఆగి నదిలో ఉన్న చిన్న రాళ్లను ఏరుకొని తెచ్చుకున్నాం.
జోమ్సోమ్ ప్రాంతాన్ని మంచు ఎడారిగా చెప్పుకోవచ్చు. ఇక్కడి ప్రజలు చాలా మొరటుగా ఉంటారు. రాత్రవుతున్నకొద్దీ చలి బాగా పెరిగిపోయింది. హోటల్స్ అంటే ఓ పదిమంది పని చేస్తూ అలా ఉండవు. హోటలు నడుపుతున్న గృహస్థు, కుటుంబ సభ్యులే వంటా వార్పూ చేసి పర్యాటకులకు వేడిగా వడ్డిస్తూ ఉంటారు. ఇక్కడనుంచి గండకీ గోర్జ్, దామోదర కుండ్ వెళ్లేవాళ్లు బసచేస్తూ ఉంటారు, ప్రొద్దుట అయిదుకల్లా ఈ టూర్లు ప్రారంభమౌతాయి. వారికి వేడిగా టీ టిఫిను అందివ్వడానికి రాత్రి పన్నెండునుంచి వంట మొదలుపెడతారు, మధ్యాహ్నం మూడునుంచి టూర్లకు వెళ్లినవాళ్లు వెనక్కి రావడం మొదలవుతుంది, వారికి తాగడానికి వేడినీటినుంచి అన్నీ వారే అందిస్తారు. అంత చలిలో పనిచేస్తున్న వారిని చూస్తూ ఉంటే ‘అయ్యో పాపం‘ అనిపించింది .
ఆ రాత్రి రెండేసి రజ్జాయిలు కప్పుకొని వెచ్చగా నిద్రపోయేం, స్నానాలకు వేడినీళ్లు లేకపోవడం, చన్నీళ్ల స్నానం చేసేంత ధైర్యం లేకపోడంతో పోకరాలో స్నానం చెయ్యడానికి నిశ్చయించుకొని ప్రొద్దుట వేడి టీ తాగి రొట్టె తిని విమానాశ్రయానికి బయలుదేరేం.
అవండీ మా ముక్తినాథ్ యాత్రా విశేషాలు.
   
  
     
రచన: నాగమంజరి గుమ్మా

61 వ పద్యం
దండమయా విఘ్నేశ్వర
దండమయా ఏకదంత దానవనిహతా
కొండవు విద్దెల కెల్లను
ఖండపరశు ముద్దుపట్టి కామితమిమ్మా
భావం: విఘ్నేశ్వరా నీకు వందనం. ఏకదంతుడవైన నీకు వందనం. దానవులను సంహరించిన వాడా, అన్ని విద్యలకు నిలయమైనవాడా, శివునికి ముద్దుల కొడుకా మా కోరికలు తీర్చవయ్యా
ఖండపరశువు: శివుడు
62 వ పద్యం
కొలిచెద నే కుడుముల దొర
కొలిచెద నే తొలుత వేల్పు కోర్కెలు తీరన్
పులకపు ముద్దలు పెట్టెద
వెలయుచు విద్ధియలనిమ్ము వెలితియు లేకన్
భావం: కుడుములు ఇష్టంగా తినే వినాయకుని, అందరూ తొలిగా పూజించే విఘ్నేశ్వరుని నేను కూడా పూజిస్తాను. పెసరపప్పు వేసి వండిన పులగం ముద్దలు చేసి తినిపిస్తాను కానీ నాకు విద్యలు మాత్రం లోటు చెయ్యకుండా ఇవ్వాలి సుమా..
పులకపు ముద్దలు: పెసరపప్పు వేసి వండిన అన్నం, పులగం
63 వ పద్యం
గజముఖునికి పెండ్లియని అ
గజాతయు వెదకెను కన్యకామణి కొఱకున్
గజముఖు డాలోచించియు
ఋజువున నీవలెనె యున్న మృగనయని పసల్
భావం: వినాయకునికి పెండ్లి చేద్దామని తల్లి భావించింది. చక్కని పిల్ల కోసం వెదికింది. వినాయకుడు కాసేపు ఆలోచించి, “అమ్మా .. నీలాగే చక్కని కన్నులు ఉండాలి.. ఇంకా” అంటూ తన కోరికలు చెప్పసాగాడు.
అగజాత : పర్వత పుత్రిక, పార్వతి
మృగనయని: లేడి కన్నులు గల స్త్రీ
పసల్: చతురతలు
64 వ పద్యం
నీవలె సౌందర్యవతియు
నీవలె లావణ్యరాశి నీరజ ముఖియున్
నీవలె చిలుకల కొలికియు
కావలె నాకున్ భవాని కామన తీరన్
భావం: పార్వతీదేవి జగదేకసౌందర్యవతి కావున గణపతి తన భార్య కూడా తల్లిలా అందంగా ఉండాలని, చక్కని ముఖకాంతి కలిగినదై ఉండాలని (లావణ్యరాశి) కనుల చివర ఎర్రని వన్నె ఉండాలని (చిలుకల కొలికి) , పద్మం వంటి ముఖం ఉండాలని, తన కోరికలు తీరాలంటే ఇలాంటి అమ్మాయే కావాలని కోరాడు.
(కనుల చివరి భాగాన్ని కొలికి అంటారు. కాటుక పెట్టుకునేటప్పుడు ప్రత్యేకంగా కొలికి తీర్చిదిద్దుకుంటారు. అరచేతులు, పాదాలు, కంటి కొలుకులు, పెదవులు ఇవి ఎర్రగా ఉంటే శ్రేష్టం అని సాముద్రిక శాస్త్రం చెపుతోంది)
65 వ పద్యం
సంబరపడె గౌరి, సుతా!
అంబ కుమారా! గణేశ! అంబరా పథముల్
యింబడరగ గాలింతుము
సాంబశివుని తోడ నమ్ము సాధ్వీమణి కై
భావం: పార్వతీదేవి చాలా సంతోషించింది. “నాయనా కుమారా, మీ తండ్రిగారితో కలిసి, ఆకాశ వీధులన్నీ వెదికి మరీ నీకు తగిన పిల్లను చూస్తాను” అని పలికింది.
66 వ పద్యం
వెదకితి నన్ని దిశల మరి
వెదకిన నీ సాటి పోడి వెరగున లేదే
అదనుగ పరిణయమొప్పగ
సుదతిని నీవెట్లు తెత్తు సుఖముగ నమ్మా
భావం: అప్పుడు వినాయకుడు అన్నాడు కదా ” నేను అన్ని దిక్కులలో వెదికేను. అదేం ఆశ్చర్యమో, నీలాంటి అమ్మాయి నాకు కనబడలేదు. మరి నాకు పెళ్లి చేయడానికి పిల్లను ఎలా తెస్తావమ్మా?” అని అన్నాడు.
వెరగున: ఆశ్చర్యంగా
67 వ పద్యం
అని పలికిన సుతుని పిలిచి
అనఘుడ మెచ్చితి తపంబు నన్ని దెసలయం
దనవరతము నీ పూజను
ఘనముగ నే దిశలనైన కానగవచ్చున్
భావం: “నావంటి స్త్రీ కొరకు ఎనిమిది దిక్కులలో ఒక తపస్సులా కూర్చుని వెతికేవు. నీ పట్టుదలకు మెచ్చాను. అందుచేత ఓ పుణ్యాత్ముడా! ఏ దిక్కులో నైనా నీపూజను చేసుకోవచ్చు. ” అని పార్వతీదేవి గణపతికి వరమిచ్చింది. అందుకే చిన్న పిల్లలతో సహా వినాయక పూజకు మండపం వేసేటప్పుడు ఏ దిక్కు అని చూడరు. అనువైన స్థలమో కాదో మాత్రమే చూస్తారు.
68 వ పద్యం
పడతుల నిరువుర చూసితి
కడుగొని పిళ్ళారి నీదు కళ్యాణార్ధం
బుడుగరమిది విఘ్నేశుడ
పడతుల తోడుగ జగముల పాలింపుమయా
భావం: “నీ పెళ్లి కోసం ఇద్దరు చక్కని అమ్మాయిలను చూసాను. ఇది నా కానుక. వీరిద్దరిని వివాహం చేసుకుని, ఈ జగమంతా పరిపాలించు” అని పార్వతీదేవి వినాయకునికి చెప్పింది.
పిళ్ళారి: వినాయకుడు
ఉడుగరము: కానుక
69 వ పద్యం
గౌరీశులకు నమసులిడి
వారిజ నేత్రల ముదమున వరియింతు ననెన్
శౌరి విరించియు సురలును
వారి నిజసతులను గూడి పరిణయ వేదిన్..
భావం: శివ పార్వతులకు నమస్కరించి, కలువరేకుల వంటి కన్నులున్న ఆ ఇద్దరు అమ్మాయిలను వివాహము చేసుకుంటానని గణేశుడు చెప్పాడు. విష్ణువు, బ్రహ్మ, దేవతలందరూ వారి వారి భార్యలతో వచ్చి వివాహ వేదిక వద్ద… (ఏమి చేశారో తర్వాత పద్యంతో అన్వయం)
70 వ పద్యం
కలకలమనుచును కూరిమి
చెలువుల బాసికములుంచి చెంగల్వపు దం
డల కంఠసీమలన్ వే
సి లత్తుక తిలకము తీర్చె శ్రీకరమొప్పన్
భావం: పెండ్లి కుమారునికి బాసికము కట్టారు. చెంగల్వపూల దండ మెడలో వేశారు. లక్క తో తిలకము దిద్దారు. (లత్తుక : లక్క, పారాణి అని కూడా చదివిన జ్ఞాపకం)
71 వ పద్యం
శుద్ధపు తెల్లని వస్త్రము
పద్ధతిగ ధరించి సిద్ధి బుద్దిల తోడన్
సిద్దించగ మా కోర్కెలు
ముద్దుగ వరమిమ్ము మాకు ముచ్చట తీరన్
భావం: తెల్లని వస్త్రమును ధరించి, సిద్ధి బుద్ధి లతో కూడిన వాడా మా కోరికలు సిద్ధింపజేయుమయా (అనగా వినాయకుని వివాహం సిద్ధి, బుద్ధి లతో జరిగిందన్నమాట
వినాయకుడు, హనుమంతుడు బ్రహ్మచారులే. కానీ వివాహం కానిదే వారికి కొన్ని వరాలను ఇచ్చే శక్తి రాదు. కనుక విద్యను నేర్పిన సూర్యుడే తన కుమార్తె అయిన సువర్చల (తన యొక్క అంశ లేదా కళ) ను హనుమంతునికి కళత్రం (భార్య) గా ఇచ్చాడు. అంటే హనుమంతుని ఉపాసించిన వారికి సువర్ఛస్సు ఆయాచితంగా ప్రాప్తిస్తుంది. అలాగే పార్వతీ వర దత్తమైన సిద్ధి బుద్ధి అనే శక్తుల (కళత్రాల) వలన విఘ్నేశ్వరోపాసకులకు తగిన కార్యాలు సిద్దించడం, ఆ కార్యానికి తగిన ఆలోచన బుద్ధికి తోచడం వగైరాలు ఆయాచితంగా లభిస్తాయి)
72 వ పద్యం
అక్షతలు చల్లిరి సురలు
దాక్షాయణి సంతసించి ద్రవ్యములొసగెన్
లక్షణముగ నీదు సతుల
వీక్షణలు జనులకు మేలు విత్తములిచ్చున్
భావం: దేవతలందరూ నూతన వధూవరులను అక్షతలు చల్లి ఆశీర్వదించారు. పార్వతీదేవి వారికి కావలసినవన్ని ఇచ్చి, “నీ భార్యల దృష్టి సోకితే జనులకు శుభం జరుగుతుంది” అని దీవించింది.
73 వ పద్యం
ఒద్దిక మీరగ మీరలు
సిద్ధియు బుద్ధియు మదీయ సేవక వాంఛల్
సిద్ధింపజేయు మనె విభు
డుద్ధతులైరి సతులిర్వురున్మీలితలై
భావం: వివాహమైన వెంటనే “నేటి నుంచి నీవు నా అర్ధాంగివి, నేను చేసే కార్యక్రమాలలో పాలు పంచుకుంటూ, నా వంశాన్ని అభివృద్ధి చెయ్యి” అని భర్త అగ్నిసాక్షిగా భార్యకు చెప్తాడు. భార్య కూడా సరే అంటుంది. అదేవిధంగా విఘ్నేశ్వరుడు కూడా తన భార్యలైన సిద్ధి, బుద్ధి లను చూసి, “ఈ రోజు నుంచి మీరు నన్ను సేవించిన వారి కోర్కెలు తీర్చండి” అని చెప్పేడు. భర్త చేసే కార్యక్రమంలో పాల్గొనబోతున్నందుకు వారిద్దరూ ఆనందంతో వికసించిన వారై గర్వంతో ఉప్పొంగారు.
ఉద్దతులు: గర్వంతో కూడినవారు
ఉన్మీలితలు: విరిసినవారు
74 వ పద్యం
వందే గణపతి దేవం
వందే వ్యాస వినుతం భవానీశ సుతం
వందే మహా గణపతిం
వందే హే విఘ్ననాశ వందే చరణం
భావం: గణపతికి నమస్కరిస్తున్నాను. వ్యాసునిచే స్తుతించబడిన వినాయకునికి, పార్వతీపరమేశ్వరుల కుమారుడైన విఘ్నేశ్వరునికి, విఘ్ననాశకుడైన మహా గణపతి చరణాలకు నమస్కరిస్తున్నాను.
75 వ పద్యం
లంకేశుడు కోరగ నా
టంకము లేక వరమిడెనట శివుడు నయ్యో
శంకరు డొసగిన లింగము
లంకేశుని కాత్మలింగ లంబనమయ్యెన్
భావం: లంకాధిపతి అయిన రావణాసురుడు కోరగా శివుడు వెంటనే వరమిచ్చేశాడట.. ఏమి వరమది? ఆత్మలింగం. అనగా తనకు తానే కట్టుబడిపోవడం. శివుడు ఇచ్చిన లింగాన్ని చక్కగా మెడలో హారంగా అమర్చుకున్నాడట రావణుడు.
లంబనము: మెడను వేలాడు హారము
76 వ పద్యం
ప్రాణేశుని గాంచక రు
ద్రాణి భయమునొంది సురల రావించెన్ శ
ర్వాణీశుడభయ మిడగా
రాణువ తో కూడి తాము రావణు చేరెన్
భావం: ఆత్మలింగం ఇవ్వడం అంటే తాను రావణునికి వశమై పోవడమే. రావణుని వెంట వెళ్ళిపోయాడు శివుడు. కైలాసంలో శివుడు కనబడక పార్వతీదేవి భయపడింది. దేవతలందరిని పిలిచింది. “శివుడు రావణునితో ఉన్నాడని, తాము తీసుకు వస్తామని , భయపడవద్దని” బ్రహ్మ అభయమిచ్చి, దేవతల సైన్యంతో రావణాసురుని వద్దకు బయలుదేరి వెళ్లారు
రుద్రాణి: పార్వతి
శర్వాణిపతి : సరస్వతీ దేవి భర్త అయిన బ్రహ్మ
రాణువ: సైన్యం
77 వ పద్యం
దక్షిణ సముద్ర తరి గో
రక్షణ సేయుచుబుగాణపటి రాజిలుచుండన్
రాక్షసుడది గని “బాలుడ
రక్ష యొసగు మాత్మలింగ రాజమ్మిదియే”
భావం: దక్షిణ సముద్ర తీరాన ఆవులను కాస్తున్న బాలుణ్ణి గమనించి, రావణుడు ” ఓ బాలుడా, ఈ లింగము చాలా పవిత్రమైనది. కాసేపు రక్షణ ఇస్తావూ?” అని అడిగాడు.
78 వ పద్యం
చేతనిడు, నేల దాకకు
చేతుల, రవి కుంకె, సంధ్య సేయు సమయమౌ
ఊతము సేయుము, బాలక
పాతరలాడకమనుచును వారిధి చేరన్
(తర్వాత పద్యంతో అన్వయం)
భావం: బాలుణ్ణి పిలిచి, ఆత్మలింగం చేతిలో పెట్టాడు. “జాగ్రత్తగా పట్టుకో, చేతులు నేలను తాకనివ్వకు, సూర్యుడు అస్తమిస్తున్నాడు. సంధ్యావందనం చేయాలి. కాసేపు పట్టుకో. అబ్బాయీ, గంతులువేసి, ఆ లింగంతో ఆడేవు సుమా… జాగ్రత్త ” అని చెప్పి, సముద్రం దగ్గరకు చేరినంతలో…
పాతరలాడుట: ఒక జాతీయం. గెంతులు వేసి చేతిలో ఉన్నది ఆడించుట.
79 వ పద్యం
లింగము బహు భారము నీ
సంగతి నాకెఱుక రాక్షస విను పిలిచెదన్
మంగళముగ ముమ్మారులు
కొంగొని రాకున్నా విడుతు కూపారమునన్
భావం: అప్పుడు బాలుడు ” లింగం చాలా బరువుగా ఉంది. నువ్వు రావణుడవని, రాక్షసుడవని నాకు తెలుసు. నేను నిన్ను మూడు మార్లు పిలుస్తాను. ఆ లోగా నువ్వు రాకపోతే తీసుకొచ్చి సముద్రంలో పడేస్తాను లింగాన్ని” అన్నాడు.
కూపారము: సముద్రము
80 వ పద్యం
వల్లె యనె రావణుడు మరి
అల్లన బోవ నదిలించె నసురుని తొలిగా
ఒల్లకు వచ్చెదననియెను
చల్లగ మఱియొక్కమారు చయ్యన పిలిచెన్
భావం: “సరే” నన్నాడు రావణుడు. ఇంకా రావణుడు సముద్రాన్ని చేరక ముందే “రావణా, రా” అంటూ మొదటి సారి పిలిచాడు బాలుడు. “అయ్యయ్యో విడిచిపెట్టకు వచ్చేస్తున్నాను ” అని హడావిడిగా నీటిలో దిగాడు రావణుడు. వెంటనే మరోసారి “రావణా.. రా త్వరగా” అని కేకేసాడు.
81 వ పద్యం
రవికి మలిసంధ్య నర్ఘ్య మి
డి వడివడి యడుగుల పరువిడె నసురు డంతన్
దివిజులు నానందించగ
నవలీలగ మూడవ పిలుపది యెలుగెత్తెన్
భావం: సముద్రంలో దిగి సూర్యునికి అర్ఘ్యమిచ్చి పరుగున రావణుడు వచ్చేటంతలో… దేవతలందరూ ఆనందించేటట్లుగా మూడవసారి కూడా పిలిచేసాడు బాలుడు.
రచన: గుండ్లపల్లి రాజేంద్రప్రసాద్
మనసే ఒకపూల తోట
తీయని తలపుల ఊట
అందాల ఆస్వాదనకు బాట
ఆనందాల అందించే మూట
నా మనసులో
సుమాలున్నాయి
సొగసులున్నాయి
సౌరభాలున్నాయి
సంతసాలున్నాయి
నాకు
అందాన్ని
చూపుతున్నాయి
ఆనందాన్ని
కలిగిస్తున్నాయి 
మందారాలు
మురిపించి
మరందమును
మధుపములవలె క్రోలుకొనుమను
ఎర్రగులాబీలు
ఎదనాక్రమించి
ఎర్రబుగ్గలపై మోజుకలిగించు
ఎందుకాలశ్యమనుచు పరుగులుతీయించు
మల్లెపూలు
మత్తెక్కించి
మయిని మరిపించు
ముద్దూముచ్చటలు తీర్చుకొనుమను
పున్నాగపూలు
పలకరించి
పరిహసములాడు
పరిమళాలను పీల్చుకొనుమను
బంతిపూలు
భ్రమలుకల్పించి
బ్రతుకును
బహుధన్యము చేసుకొనుమను
చామంతిపూలు
చక్కదనాలుచూపి
చమత్కరించు
చిరునవ్వులు మోమునచిందించు
సన్నజాజులు
సరసములాడి
సందడిచేయు
సన్మోహపరచి సంతసపెట్టు
అన్ని అలరుల అందాలు
అంతరంగాన్ని తాకి
ఆశలు పుట్టించు
ఆనందసాగరమున ముంచు
మీరు కూడా
ఊహల పల్లకెక్కి
ఊరేగండి
మేఘాల పల్లకెక్కి
మురిసిపోండి
రచన :ముక్కమల్ల ధరిత్రీ దేవి
వందనం ! నీకు వందనం !
అవనిని సాటి లేనిది నీ ఘనత
ధన్యమగు నీ చరిత
ధరణిలో తిరుగు లేనిదట !
నీకు సరి లేరెవరన్నది
జగమెరిగిన సత్యం !
అవధులెరుగని సహనం నీ సొంతం
అంతులేని ఆత్మవిశ్వాసం నీ ఆయుధం !
ఆకాశమే హద్దుగా సాగుతోందిగా నీ పయనం !
ఇంట ఊడిగం చేస్తావు
బయట ఉద్యోగం చేస్తావు
రెండు పడవల ప్రయాణం
నీకు మాత్రమే సాధ్యం
నీ ప్రతిభకదో  తార్కాణం !
అలసట దరిజేరనీయవు
అసలు విరామం కోరవు
“అష్టావధానులు సైతం అచ్చెరువొందే
నీ చేతల చాతుర్యం !!
అనితరసాధ్యం!  అది నీకే చెల్లు !
లాలిస్తూ పిల్లల్ని, సేవిస్తూ పెద్దల్ని
మెప్పించే ధన్యజీవివి !
పతిదేవునికి నీవొక దేవతవే !
సహచరిగా నీ పాత్ర అమోఘమే !
అంతేనా ! నిరంతరం నీ వాళ్లకు
సేదదీర్చే చల్లని నీడవి !
ఇంటికి దీపమై విరాజిల్లే నువ్వు
నడిచే వెలుగుల దివ్వెవు !
ప్రతి ఇంటా ప్రతి మహిళా
కొలువు దీరియున్న
మహాలక్ష్మియే నంట !
నీవు నడయాడే నట్టింట
సిరుల వర్షం కురియునంట !
మహిళాదినోత్సవాలు నీ గుర్తింపునకే !
నిను కొనియాడగ కొలమానం వేరే గలదా?
నీ విలువ వర్ణింప మాటలు సరిపోవునా !
అందుకే, వనితా,  ఓ వనితా !
అందుకో,  వందనం ! అభివందనం 🙏
                  **************
రచన: మన్నెం శారద
మరుసటిరోజే వాళ్ళు వెళ్ళిపోయేరు.
…
గతంలోని నీడలని తప్పించుకోలేక సారథి రెండు నిద్రమాత్రలు వేసుకుని పడుకున్నాడు.
*****
స్వాతి చాలా రోజుల తర్వాత ఉత్సాహంగా వుంది. తన మనసులో వున్న భయాన్ని సారథి ముందుంచింది. తనని అనుక్షణం పట్టి వేధిస్తున్న మోహన్ విషయం అతనికి నిర్భయంగా  చెప్పేయగలిగింది.
సారథి తనని అపార్థం చేసుకోలేదు.
స్వాతికి అకస్మాత్తుగా దిగులేసింది. మనసు విప్పి అంతా చెప్పినా తననింకా దూరంగానే వుంచు తున్నాడు  సారథి. పరాయిదానిగానే భావిస్తున్నాడింకానూ.
గత పదిరోజులుగా తను అతనికి అన్ని విధాలుగా దగ్గర కావాలని ఎంతగానో ప్రయత్నిస్తోంది. అతని కనుసన్నలలో పదాలని, అతని ప్రేమని చూరగొని, అతని కౌగిలిలో యిమిడిపోయి, ఇన్నాళ్ల వెతలని, ఒంటరితనాన్ని దూరం చేసుకోవాలని ఎంతగానో ఆశపడ్తోంది.
కానీ సారథి యిదేం పట్టనట్లు యాంత్రికంగానే ప్రవర్తిస్తున్నాడు.
తననిట్ల అతని మనసు విరిగిపోయిందా? లేక కేవలం అతని స్నేహితుడిపట్ల వున్న అభిమానాన్ని, భక్తిని, కృతజ్ఞతని చాటుకొవటానికి, ఒంటరితనంతో కుమిలిపోతూన్న తనని జాలితో ఆదుకోటానికి మాత్రమే వివాహం చేసుకున్నాడా?
కాదు. ఖచ్చితంగా ఇది తన లోపమే! తనే అతన్ని తన భయాలతోనూ, జంకుతోనూ, లేనిపోని పిరికి వ్యూహాలతో దూరం చేసుకుంది. ఇద్దరి మధ్యన దూరం పెరగడానికి కారణం తనే.
ఒకప్పుడు తనని ప్రేమించిన వ్యక్తి, ఆరాధించిన వ్యక్తి తనకోసం అలానే ఒంటరిగా మిగిలిపోయిన వ్యక్తి, ఈ రోజున తను అన్నివిధాలా అందుబాటులో వున్నా యిలా దూరంగా వుంచుతున్నాడంటే.. కేవలం తన లోపమే.
ఈ లోపాన్ని తనే సవరించుకోవాలి.
అతన్ని తనే తన దారికి తిప్పుకోవాలి.
తనీ ఒంటరి జీవితాన్నింక భరించలేదు.
స్వాతికి అకస్మాత్తుగా ఓ వింత వూహ వచ్చింది. “అవును, అలా చేస్తే?…” స్వాతి పెదవులపై చిరునవ్వు తొణికిసలాడింది.
ఆ వెంటనే ఉత్సాహంగా బీరువా తీసి అడుగు అరలో వున్న చీర బయటికి తీసింది.
ఆ చీర మీద బ్లౌజు కుట్టించుకోలేదు. జాకెట్లలో దానికి మాచ్ అయ్యేది ఎన్నుకొంది.
చీర మడతలు విప్పి పరీక్షగా చూసింది స్వాతి.
నీలాకాశం రంగు చీర మీద తారల్లాంటి చుక్కలు. ‘ఫర్వాలేదు. సారథికి మంచి టేస్తే వుందీ’ అని నవ్వుకొంది స్వాతి.
‘ఈ చీర నానీ పుట్టినరోజున ఎంత ప్రళయం సృష్టించింది. తిరిగి ఈ చీరే తమ యిద్దరి మధ్యా ప్రణయం సృష్టించగలిగితే..’ స్వాతి ముఖం కడుక్కొని బొట్టు పెట్టుకొంది. చాలా రోజుల తర్వాత మనసుకి నచ్చిన విధంగా తయారయింది.
ఆ చీర కట్టుకొని అద్దంలోకి చూసుకుంటే, శేఖర్‌తో గడిపిన తొలిరోజులు గుర్తొచ్చేయి స్వాతికి.
ఎక్కడో సన్నగా ముల్లు గుచ్చుకున్నట్లు బాధ.
శేఖర్ తనని ఎంతో అపురూపంగా చూసేవాడు. గలగలా కబుర్లు చెప్పేవాడు. అతని సాంగత్యంలో తన జీవితం యెంతో హాయిగా సాగిపోయింది.
కానీ… విధి తనని చిన్న చూపు చూసింది.
తన జీవితాన్ని కాటేసింది.
ఎన్నో అనుకోని మలుపులు తిరిగిపోయింది తన బ్రతుకు. ఇంకముందేం జరగనుందో.
స్వాతి నిట్టూర్చి అద్దం ముందునుండి లేచి బాల్కనీలోకొచ్చి నిలబడింది.
నానీ క్రింద పనిపిల్లతో దొంగాట ఆడుతున్నాడు.
దూరంగా రోడ్డు మీదనుండి వడివడిగా వస్తోన్న సారథిని చూడగానే స్వాతి గుండె దడదడలాడింది.
తననిలా చూసి ఏ విధంగా  భావిస్తాడో, అతను తెచ్చిన చీర ఇన్నాళ్లకయినా కట్టుకొన్నందుకు చూసి సంతోషిస్తాడా? తన మనోభావాలని పసిగట్టి తనని దగ్గరకి తీసుకుంటాడా.?
స్వాతి ఆలోచనలనుండి తేరుకొనేలోపునే సారథి మెట్లెక్కేసేడు.
“స్వాతీ! అర్జంటుగా నావి రెండు జతల బట్టలు సూట్‌కేసులో సర్దు” అన్నాడు బాత్రూంలోకి వెళ్ళిపోతూ.
స్వాతి మ్రాన్స్పడి చూసింది.
“ఇదేమిటి? తనేమనుకుంది. ఏం జరగబోతుంది?’ స్వాతి కళ్లలో నీళ్లు తిరిగేయి.
సారథి టవల్‌తో ముఖం తుడుచుకుంటూ యింకా అక్కడే నిలబడ్డ స్వాతిని ఆశ్చర్యంగా చూసేడు. “ఇంకా అలాగే నిలబడ్డావా? నాకవతల బస్సు టైమైపోతోంది!: అన్నాడు.
స్వాతి నీరసంగా వంటగదిలోకి వెళ్లింది.
ఆమెకు దుఃఖం ముంచుకొస్తుంది. తను నిజంగా నష్టజాతకురాలే. తన మామగారు తననలా సంభోదించినందుకు ఆ రోజు ఎంతో బాధపడింది. కానీ ఆ మాట అనేకసార్లు తన జీవితంలో నిరూపించబడింది.
తను తెచ్చిన చీర కట్టుకొంటే సారథి మురిసిపోతాడని, తన కలలన్నీ ఈ రోజు నిజం కాబోతున్నాయని, ఎండి బీటలు వారిన తన హృదయంపై అనురాగపు జల్లు కురవబోతోందని, ఆ ప్రేమ వాహినిలో తడిసి తన బ్రతుకు  ధన్యమవ్వబోతోందని.. ఎన్నో ఆశలు! మరెన్నో వూహలు.
స్వాతి నిరుత్సాహంగా కాఫీ కలిపి తీసుకెళ్లింది గదిలోకి. సారథి సూట్‌కేసులో బట్టలు సర్దుకుంటున్నాడు.
“ఈ ప్రయాణం తప్పదా?” స్వాతి కప్పు అందిస్తూ మెల్లగా అడిగింది.
సారథి తప్పదన్నట్లు తలాడించేడు.
“కేంపా?” అడిగింది స్వాతి.
“కాదు.. అమ్మ అర్జంటుగా రమ్మని టెలిగ్రాం ఇచ్చింది.”
“అంటే.. ఎవరికయినా బాగుండలేదేమో!” ఆమె కళ్లు భయంతో రెపరెపలాడేయి.
“అదేం కాదనుకుంటా. నువ్వు అనవసరంగా కంగారుపడకు”సారథి ధైర్యం చెబుతున్నట్లుగా అని సూట్‌కేసుని అందుకున్నాడు.
స్వాతి మౌనంగా నిలబడిపోయింది.
“నాని జాగ్రత్త! నేను సాధ్యమైనంత తొందరగానే వచ్చేస్తాను” సారథి స్వాతిని హెచ్చరించి వెళ్లిపోయాడు.
కనుదూరమౌతున్న అతన్నే గమనిస్తూ దీర్ఘంగా నిట్టూర్చింది స్వాతి. నిరాశ నిందిన ఆమె హృదయం గత జ్ఞాపకాల  పుటలను తిప్పింది మరోసారి.
…
శేఖర్ మరణం తర్వాత స్వాతి బ్రతుకు స్తంభించిపోయినట్లయింది.
ఆమెకు ఏడుపు కూడా రావటం లేదు.
ఎన్నిసార్లో చచ్చిపోవాలన్నంత ఉద్వేగం కలిగేది ఆమెకి. కాని ఓ పక్క జబ్బు పడి మంచం మీద వున్న తండ్రి, ఇంకోపక్క ఒక దారంటూ ఏర్పడని చెల్లెళ్లు, లోకాన్ని అప్పుడే కళ్లు విప్పి చూస్తోన్న చిన్నారి కొడుకు.. ఆమెని తెగించనివ్వలేదు.
ఆ గుండె బరువు ఎవరికీ తెలియనిది.
ఆ నైరాశ్యం ఎవరూ వూహించలేనిది.
స్వాతి ఎన్నాల్లో మంచానికి అంటుకుని మూగగా రోదించేది.
కష్టాలు తోడుగానే వస్తాయన్నది నిరూపిస్తూ ఆ రోజు సరిగ్గా శేఖర్ పోయిన పదిహేను రోజులకే శంకరం మాష్టారు కన్నుమూసేరు.
అప్పటికి మూడురోజుల క్రితమే ఆయనకు మాట పోయింది. అల్లుడు పోయేడన్న బాధ ఆయన్నింక కోలుకునే విధంగా చేయలేదు. డాక్టర్లు పెదవి విరిచేసేరు. ఆయన ఎవరికీ ఏమీ చెప్పుకోలేనట్లు అవిరామంగా కన్నీళ్లు కార్చేరు.
కన్న సంతానానికి ఆఖరి మాటగా ఏమీ చెప్పుకోలేక కళ్లతోనే చూస్తూ అలాగే ప్రాణం వదిలేసేరు.
శేఖర్ పోయినందుకు అలమటించిన ఆ కుటుంబ సభ్యులు శంకరంగారి మరణంతో మరింత కృంగిపోయేరు.
సారథికి ఆ శక్తి, ధైర్యం ఎక్కడనుండి వచ్చేయో ఎవరికీ అర్థం కానిది. శేఖర్ పోయినందుకు అతను మనిషి కాలేదన్న విషయాన్ని తారుమారు చేస్తూ ధైర్యంగా నిలబడ్డాడు. తన చేతులమీదుగానే శేఖర్ అంత్యక్రియలు జరిపించేడు.
ఆ చేతులతోనే శంకరంగారికి దినవారాలు కూడా చేసేడు. శేఖర్ ఆఫీసు విషయాలు కూడ అతనే కనుక్కొని స్వాతికి ఫామిలీ బెనిఫిట్ ఫండ్ పదివేలు అందేలా చేసేడు.
“స్వాతీ! నీకు ఉద్యోగం వచ్చింది” అన్నాడొకరోజు స్వాతి దగ్గరగా స్టూలు మీద కూర్చుంటూ సారథి.
స్వాతి నిర్లిప్తంగా చూసింది.
ఇంకా వుంది..
రచన: మణికుమారి గోవిందరాజుల
బద్దకంగా కళ్ళు విప్పింది ధృతి.  అప్పటికే లేచి ఆడుకుంటున్న ఆర్తి కార్తి కేకలతో మెలకువ వచ్చిందే కాని,  లేవబుద్ది కావడం లేదు.  బెడ్ కి పక్కనే ఉన్న కిటికీలో నుండి బయటికి చూసింది.  కింద గార్డెన్ లో శివ పిల్లలు బాల్ ఆట ఆడుకుంటున్నారు.  ఇంట్లో ఎంత లేపినా లేవని ఆర్తీ కార్తీ,  ఇక్కడికి వస్తే మటుకు సూర్యోదయం కాకముందే లేస్తారు.  శివతో ఆడుకోవటం వాళ్ళకు చాలా ఇష్టం.  ఆ చెట్లల్లో పడి ఉరకటం,  పక్కనే ఉన్న ఏటి పాయలోకి వెళ్ళి ఈత కొట్టి రావటం,  చెట్లకు కాసిన జామకాయలు కోసుకోవటం మరీ మరీ ఇష్టం.  బాదం కాయలు కొట్టి పప్పులు తినటం అంటే ఇంకా ఇష్టం.
ఆడుకుంటున్న వాళ్ళను చూస్తుంటే మనసంతా తృప్తిగా అయింది.  “హే! డియర్స్…” కిటికిలో నుండి బయటికి చూస్తూ పిలిచింది.
“అక్కా! వచ్చేయ్ కిందకి.  ఇంకా ఏటికి వెళ్ళలేదు.  నీ కోసం ఆగాము” అక్కని చూసి చేతులూపుతూ పిలిచారు.
“ఓకే. .  వస్తున్నా. . ఒక ఫైవ్ మినిట్స్” గబగబా లేచి ఫాస్ట్ గా పళ్ళు తోముకుని నైట్ డ్రెస్ మార్చుకుని రయ్యిన వంట గదిలోకి వచ్చింది.
“రా. . . రా… నీ కోసమే చూస్తున్నాను.  నీకు ఇష్టమని నీ కోసం రాగి మాల్ట్ చేసాను” ఆప్యాయంగా పిలిచింది బామ్మ.
అదే స్పీడ్ తో వెనక్కి తిరిగింది.  “బామ్మా మేము ఏటికి వెళ్తున్నాము.  అది చెప్దామనే వచ్చాను”
“నీ ఇల్లు బంగారం కానూ.  ఒక్క నిముషం ఆగి ఇది తాగేసి వెళ్ళవే” వెనకాలే వచ్చింది బామ్మ.  “అయినా కిందటి తడవలాగా కాదులే.  ఇప్పుడు మంచిగా చేసానే” వెంటపడింది.
“లేదు బామ్మా! చెల్లీ వాళ్ళు చూస్తున్నారు.  మేమెళ్ళివచ్చాక తాగుతాలే” వెనక్కి చూడకుండానే చెప్పి వాకిట్లోకి పరుగుతీసింది.
తూనీగలాగా పరుగులు తీస్తున్న మనవరాలిని అపురూపంగా చూసుకుని లోపలికి వెళ్ళింది బామ్మ.
కారు తెస్తానని శివ అంటే వద్దని నడుచుకుంటూ బయలుదేరారు.  అప్పట్లో దూరంగా అనిపించిన ఏరు,  ఇప్పుడు ఇళ్ళ మధ్యలో నుండి వెళ్తుంటే దగ్గరయినట్లుగా ఉన్నది.  ఆ ఊరిని చుట్టుకున్నట్లుగా వెళ్తుంది మునేరు.  ఇప్పుడు ఊరు ఏటికి రెండుపక్కలా విస్తరించింది.  తెలిసిన వాళ్ళు పలకరిస్తుంటే జవాబులు చెప్తూ వెళ్లసాగారు.  “రంగనాయకమ్మగారి మంచితనం,  ఆప్యాయత వీళ్ళల్లో కూడా ఉన్నది.  దిష్టి తగిలేను.  ఇంటికెళ్ళి దిష్టి తీయించరా శివా” ఆప్యాయంగా వాళ్ళు ఇస్తున్న సలహాను చిరునవ్వుతో స్వీకరిస్తూ ముందుకు సాగింది.  అప్పటికే పరుగులు పెడుతూ వెళ్ళిన ఆర్తీ కార్తీ నీళ్లల్లో దిగేసారు.  వెంట శివ ఉండి వాళ్లను లోపలికి వెళ్ళకుండా చూస్తున్నాడు.  ఒడ్డున కూర్చుని వాళ్ళ ఆనందాన్ని చూస్తూ వాళ్ళను ఎంకరేజ్ చెయ్యసాగింది.
“ఇంక వచ్చేయండి.  బామ్మ అరుస్తుంది.  కరణంగారింటికి వెళ్ళే టైం అయింది” గట్టిగా అరిచి చెప్పింది.
“అక్కా! ప్లీజ్ ఒక్క అయిదు నిమిషాలు”
“ఇప్పటికి అలాంటి అయిదు నిమిషాలు అరవై అయ్యాయి.  వచ్చేయండి.  నేను వెళ్తున్నాను” కోపంగా అన్నట్లుగా అని వెనక్కి తిరిగింది.
అప్పుడే ఏటిని చూట్టానికి కొంతమంది ఆడవాళ్ళు వస్తున్నారు.  వాళ్ళల్లో నిన్నటి రోజున హోటల్ సెవెన్ లో కలిసిన అమ్మాయి కూడా ఉన్నది.  ఆ అమ్మాయితో పాటు ఉన్న పెద్దవాళ్ళల్లో ఒకామెను ఎక్కడో చూసినట్లుందే అనుకున్నది.
కూతురుతో వెళ్తున్న స్వాతి ధృతిని గుర్తుపట్టింది.  భర్త ఆ అమ్మాయి గురించి మెచ్చుకున్న విధానం గుర్తొచ్చి అహం దెబ్బ తిన్నది.  అందుకే పలకరించేదేమిటిలే… అని ముందుకెళ్ళిపోయింది.  ధృతికి సడన్ గా గుర్తొచ్చింది ఆమె కాలేజీ ఫౌండర్ శేఖరం గారి భార్య అని.  వెంటనే వెనక్కి తిరిగి గబ గబా వెళ్ళి “నమస్తే మేడం.  నా పేరు ధృతి.  మనం కాలేజీలో కలుసుకున్నాము” తనని తాను పరిచయం చేసుకున్నది.
“మంచిది…” చెయ్యూపి ముందుకు వెళ్ళిపోయింది.  చిన్నబోయింది ధృతి వదనం.  ఇంతలో అక్కకి నిజంగానే కోపం వచ్చిందనుకుని నీళ్ళల్లో నుండి బయటకు వచ్చారు ఆర్తీ కార్తీ.  వాళ్ళ వెనకాలే శివ కూడ వచ్చాడు.  జరిగిన సంఘటన మర్చిపోయి వాళ్ళతో పాటు ఇంటికొచ్చింది.  చిన్నబోయిన ధృతిని శివ గమనించాడు కాని అది సమయం కాదు అని అడగలేదు.
ఇంటికి వచ్చేసరికి బామ్మ రడీ అయి వీళ్లకోసం ఎదురు చూస్తున్నది.  “ఏమర్రా తొందరగా తయారవ్వండి.  మళ్లీ మనం ఆలస్యం చేస్తే బాగుండదు.  అన్నట్లు అందరూ కాసిని పాలు తాగి బయలుదేరండి.  అక్కడ సరిగ్గా తినకపోయినా పర్లేదు” చెప్తుండగానే సంజమ్మ ముగ్గురికి పాలు పట్టుకొచ్చింది.
“ఛీ! యాక్… పాలెంటీ? నాకొద్దు” వెళ్ళి బామ్మ ఒళ్లో చేరింది ఆర్తి.  ధృతి ఎన్నిసార్లిచ్చినా పాలు తాగుతుంది.  కార్తికి ఇస్తే తాగేస్తాడు.  ఆర్తికి పాలంటే గిట్టదు .  కాకపోతే కాసేపు బుజ్జగిస్తే తాగుతుంది.  ఆ సంగతి తెలుసు కాబట్టి ధృతి చెల్లిని కాసేపు బుజ్జగించి పాలు తాగించింది.  ఆ తర్వాత ముగ్గురూ రడీ అవడానికి గదుల్లోకి వెళ్లారు.
“”బామ్మా! మేము రడీ…” పరిగెత్తుకుంటూ వచ్చారు ఆర్తీ కార్తీ.  ఆర్తి పట్టు లంగా జాకెట్ వేసుకుని,  కార్తి కుర్తా పైజామా వేసుకుని ముచ్చటగా ఉన్నారు.
ఇద్దర్నీ దగ్గరికి తీసుకుని ముద్దు పెట్టుకున్నది.  ఈలోపు శివ కూడా రడీ అయ్యి వచ్చాడు.  “రథసారధి” రడీ అంటూ.
“మీ అక్కని పిలువురా” చెప్పింది కార్తితో.
“బామ్మా! మనం వెళ్ళి రావొచ్చు అక్క వచ్చేసరికి” కిసుక్కున నవ్వింది ఆర్తి.
“ఏంటే? ఏమంటున్నావు నన్ను?” వచ్చి చెల్లెలి చెవి పట్టుకున్నది ధృతి.
“అయ్యో! అక్కా నేనేమీ అనలేదు నిన్ను.  ఇప్పుడప్పుడే రావు అన్నాను అంతే” అక్క చేతిలోనుండి చెవిని విడిపించుకుంటూ నవ్వింది ఆర్తి.
“యూ నాటీ” చెల్లి తలమీద చిన్నగా తట్టి కావిలించుకుంది.
లతలూ పూవులూ ఎంబ్రాయిడరీ చేసిన లేత గులాబీ రంగు సిల్కు లంగా అదే రంగు జాకెట్టు కొద్ది డార్క్ పింక్ ఓణీ….  గులాబీ పువ్వులా ఉన్నది ధృతి.  చిన్న క్లిప్ పెట్టి వదిలిన జుట్టు వీపంతా పరుచుకున్నది.  సన్నటి చైన్ అయినా కూడా తెల్లటి శంఖంలాంటి మెడను చుట్టుకుని గర్వంగా చూస్తున్నది.  రెండు చేతులకు డైమండ్ గాజులు సింపుల్ కాని హుందాగా కనపడుతున్నది.  కాంతులీనుతున్న వదనంతో “బామ్మా! ఇక బయలుదేరుదామా?” అడుగుతున్న మనవరాలిని కళ్ల నిండుగా చూసుకుని “పదరా కార్ తియ్యి” ఉయ్యాల బల్ల మీద నుండి కిందకి దిగుతూ శివతో చెప్పింది.
“రండి! రండి… అమ్మా! మీ కోసమే ఎదురు చూస్తున్నాము” గౌరవంగా ఆహ్వానించారు విశ్వం దంపతులు.  “రమా! నువ్వెళ్లి టిఫిన్ల ఏర్పాటు చూడు” భార్యకు చెప్పి “పిల్లలూ రండి.  లోపల మీకు ఇష్టమైనవి తినండి” పిల్లలతో చెప్పి “అమ్మా! పెళ్ళివాళ్ళు ఇంకో గంటలో వస్తారు.  మనం అప్పటికల్లా ఇవన్నీ ముగించుకుని తయారుగా ఉందాము.  మీరలా పక్కన కూర్చుని అన్నీ పర్యవేక్షించండి చాలు” బామ్మతో వినయంగా చెప్పాడు.
“బాగున్నాయయ్యా ఏర్పాట్లు.  అన్నీ తెలిసినవాడివి.  నీకు చెప్పేది ఏముంటుంది చెప్పు? ఏదో నా మీద అభిమానంతో అంటున్నావు కాని” టిఫిన్ తిని చేతులు కడుక్కుంటూ అన్నది బామ్మ.
“పెళ్ళివాళ్ళు బయలుదేరారట” ఇంతలో ఎవరో వచ్చి చెప్పారు.
“అవునా పది నిమిషాలు కూడా పట్టదు వాళ్ళు రావడానికి.  అరేయ్ కాశీ… నీళ్ళు పెట్టావా? ఏమే… రమా రా బయటకెళ్దాము” హడావుడి పడిపోతూ భార్యను పిల్చాడు కరణం
“ఏమయ్యా! కంగారు పడకు విశ్వం… అన్నీ మంచిగా జరుగుతాయి.  నిదానించు”
“ఏమో అమ్మా! ఇంట్లో మొదటి శుభకార్యం.  పైనుండి బాగా గొప్పవాళ్ళ సంబంధం.  మర్యాదలను ఎలా రిసీవ్ చేసుకుంటారో అని భయం.  అందుకే కంగారుగా ఉన్నది”
“గొప్పవాళ్ళంటున్నావు కదా? వాళ్ల ఆలోచనలు, ఆదర్శాలు కూడా గొప్పగానే ఉంటాయి.  అందుకే ఇక్కడిదాకా వచ్చారు కంగారు వద్దు.  హాయిగా చెయ్యి” అనునయంగా చెప్పింది.
“థాంక్స్ అమ్మా! వాళ్లందరినీ లోపలికి తీసుకొస్తాము” చెప్పి బయటికి వెళ్ళిపోయాడు విశ్వం.
ఆర్తీ, కార్తీ వాళ్ళ ఇంటికి వచ్చిన చుట్టాల పిల్లలతో ఆడుకుంటున్నారు.  ధృతి పెళ్ళికూతురు దగ్గర కూర్చుంది. ఆ అమ్మాయి పేరు కల్యాణి.  ధృతి ఈడు పిల్లే.  ధృతి ఎప్పుడు ఇక్కడికి వచ్చినా ఆ అమ్మాయే కంపెనీ.  డిగ్రీ మొదటి సంవత్సరం చదువుతున్నది.  చక్కని చుక్క.  ఎక్కడో చూసారట.  వాళ్ళే కబురు చేసారు,  అందుకే వెంటనే ఒప్పేసుకున్నారు.  కల్యాణి కూడా ఇంకా చదువుకోవాలని ఉందని మాట వరసకు అన్నదే కాని పెద్దగా వ్యతిరేకత చూపలేదు.  ఆ అమ్మాయికి అలంకరణ మీద ఆసక్తి ఎక్కువ.  మంచి సందడి పిల్ల.  చక్కగా గలగలా మాట్లాడుతున్నది.
“కల్యాణీ… చదువుకోకుండా అప్పుడే పెళ్ళేమిటే?” తల్లో పూలు సవరిస్తూ అడిగింది.
“ధృతీ!. ఎప్పటికైనా చేసుకోవాల్సిందే కదా? నాకా పెద్ద గోల్స్ ఏమీ లేవు.  కాదనటానికి కూడా కారణాలు లేవు.  నీ కంటే ఏదో గోల్ ఉండే ఉంటుంది.  అందుకే ఇప్పుడే పెళ్ళేంటి అంటున్నావు.  అయినా .  నేను అతనితో మాట్లాడాను.  పెళ్ళయ్యాక బ్యూటీ కోర్స్ చేస్తానంటే ఒప్పుకున్నారు”
తల ఊపింది ధృతి.  నిజమే ఆడపిల్లకు ఒక ఖచ్చితమైన గోల్ ఉండి నేను ఏమైనా సరే చదువుకుని తీరతాను అంటే తప్ప,  మామూలుగా అయితే ఈడొస్తునే మంచి సంబంధం అనుకుంటే కనుక పెళ్ళి వేపే మొగ్గుతారు.  లేదా తల్లితండ్రులకు తమ పిల్ల మంచిగా చదువుకుని తీరాలి అన్న కోరిక చాలా బలంగా అన్నా ఉండాలి.  లేకపోతే …
కల్యాణిని చూసింది.  మొహం సంతోషంతో వెలుగుతున్నది.  బహుశా పూర్తి ఇష్టంతోనే చేసుకుంటున్నదేమొ…
“ఏంటే? అలా చూస్తున్నావు? బాగుందా నాకు ఈ డ్రెస్?”
“అదే చూస్తున్నాను.  ఎంత అందంగా ఉన్నావో ఈ డ్రెస్ లో! అప్సరసలా ఉన్నావు” మనస్ఫూర్తిగా మెచ్చుకున్నది.
ఇంతలో బయట హడావుడి వినపడింది.  గుమ్మం దగ్గరకెళ్ళి బయటకు తొంగి చూసింది.  అప్పటికే అందరూ వచ్చి లోపల కూర్చున్నారు.  బ్రహ్మగారొచ్చి అన్ని ఏర్పాట్లు చేసుకుంటున్నారు.  విశ్వం తమ అన్నదమ్ములను,  బామ్మను పెళ్ళివాళ్ళకు పరిచయం చేస్తున్నాడు.  ఉత్సాహంగా బయటికి రాబోయింది.
అందరికీ కాఫీలు,  జ్యూస్ లు అందించే పనిలో బిజీగా ఉన్నది రమ.  పనమ్మాయి ట్రేలో పట్టుకుని అందిస్తుంటే తాను మర్యాదగా ఒక్కొక్కరికి అందిస్తున్నది.  ఇంతలో కిందనున్న కార్పెట్ తట్టుకుని కింద పడబోయి నిలదొక్కుకున్నదే కాని ట్రేని ఆపలేకపోయింది పనమ్మాయి.  ట్రేలో ఉన్న కప్పులు గ్లాసులూ ట్రేలోనే దొర్లినా,  కొద్దిగా చిందిన కాఫీ ఆ పక్కనే కూర్చున్న దాక్షాయణి మీద పడింది.  అప్పటివరకూ ఏదో నవ్వుతూ మాట్లాడుతున్న దాక్షాయణి,  కాఫీ మీద పడగానే,  “చూసుకోనక్కరలేదా? యూ బ్రూట్…” అని అరుస్తూ లేచింది.  అప్పటికే బిక్క చచ్చిపోయిన పనమ్మాయి ఆ అమ్మాయి అరుపులకు భయపడి ట్రే వదిలేసింది.  దాంతో ట్రేలో వన్నీ కిందకు దొర్లి పూజా సామాగ్రి మీద పడ్డాయి.  ఒక్క క్షణం అందరూ నిశ్ఛేష్టులై ఉండిపోయారు.
“మమ్మీ నేను వెళ్తున్నాను.  అత్తయ్యా నీ ఇష్టం.  ఈ పల్లెటూరి సంబంధం వద్దని చెప్తూనే ఉన్నాను.  చూడు ఎలాంటి మర్యాద చేసారో?” గట్టిగా అరుస్తూ విస విసా వెళ్ళబోయింది దాక్షాయణి.
అప్పుడే తెలివిలోకి వచ్చిన విశ్వం “అయ్యో! అలా వెళ్ళిపోకమ్మా… ఎంత పది నిమిషాల్లో అంతా సర్దుకుంటుంది.  లోపలికి వెళ్ళి బట్టలు మార్చుకోవచ్చు.  అమ్మా ధృతీ! అమ్మాయిని లోపలికి తీసుకెళ్ళి మన కల్యాణివి కొత్త బట్టలున్నాయి అవి ఇవ్వమ్మా” అంటూ హడావుడీ పడుతూ ఆ అమ్మాయి చేయి పట్టుకుని ఆపే ప్రయత్నం చేసాడు.
ఒక్క ఊపుతో ఆ చెయ్యి విదిలించుకున్నది దాక్షాయణి.
“ఏంటీ? మీ అమ్మాయి బట్టలు నేను కట్టుకోవాలా? ఇవెంత ఖరీదైనవో మీకు తెలుసా?”
“నేను అలాంటివే కొత్తవి కొనిస్తాను అమ్మా…మా అమ్మ కదా… వచ్చి కూర్చో అమ్మా”
“అయిందేదో అయింది.  మీరన్నా చెప్పండమ్మా అమ్మాయిని లోపలికి వెళ్ళి బట్టలు మార్చుకోమని” నెమ్మదిగా,  అనునయంగా చెప్పింది బామ్మ.
లోపలి నుండి అదంతా చూస్తున్న ధృతి పెళ్ళికొడుకో,  వాళ్ళ అమ్మో… లేదా దాక్షాయణి తల్లో ఆ పిల్లను వారిస్తారేమో అని చూస్తున్నది.
చెల్లెలికి పెళ్ళి చేసి బావగారికి మంచి హోదా కల్పించినది శేఖరమే.  ఆ కృతజ్ఞతతో వాళ్ళేమీ మాట్లాడలేక పోతున్నారు.  స్వాతికి తెలుసు ఇప్పుడేం అన్నా పెద్ద రగడ చేస్తుంది కూతురు అని.  ఆమెకీ నచ్చడం లేదు కూతురి ప్రవర్తన.  కాని చేసేదేమీ లేక మిన్నకున్నది.  ధృతికి చాలా కోపం వచ్చింది ఏదో అందామని అనుకుని కూడా బామ్మ సైగతో ఆగిపోయింది.  వాళ్ళెవరూ ఏమీ మాట్లడకపోయేసరికి బామ్మ లేచి దాక్షాయణిని దగ్గరకు తీసుకుని నెమ్మదిగా చాలా సేపు నచ్చచెప్పింది.
మొత్తం మీద ఒక అరగంట భీష్మించుకుని ,  అందరితో బతిమాలించుకుని కొద్దిగా తగ్గింది.  ఆ తర్వాత అన్నీ చక చకా అయ్యాయి.  తాంబూలాలు తీసుకుని పెళ్ళివాళ్ళు వెళ్ళాక హమ్మయ్య అని కూర్చున్నాడు విశ్వం.
“థాంక్స్ అమ్మా! ఇవాళ మీరుండబట్టి గండం గడిచింది.  అందుకే మీరుంటే నాకు ధైర్యం ” అలసినట్లుగా కూర్చుంటూ అన్నాడు విశ్వం
“అంకుల్ ఇప్పుడే ఇంత గొడవ చేసింది.  రేపు పెళ్ళిలో ఇంకెంత గొడవ చేస్తారో.  ఆ పెద్దాళ్ళేంటీ? ఆ అమ్మాయికి ఒక్కటి తగిలించి నోర్మూయించక అలా కూర్చున్నారు? ఇక వాళ్ళదేమి పెద్దరికం?” కోపంగా అన్నది ధృతి.
“తప్పదమ్మా! ఆడపిల్లను కన్నాక ఇలాంటి అవమానాలకు సిద్ధపడే ఉండాలి.  ఏళ్ళ తరబడి అలానే ఉంటున్నాము” నిట్టూర్చాడు.
“అదే ఎందుకుండాలి? పొరబాటున పడింది.  దానికింత రాద్ధాంతం చేయాలా? ఒక నిముషం కూర్చుంటే అన్నీ సర్దుకుంటాయి.  ఆ మాత్రం చెప్పలేరా వాళ్ళు?” అసహనంగా కోపంగా ఉన్నది ధృతికి.
“అమ్మా! ధృతీ ఆడపిల్ల తల్లితండ్రులంటేనే మగపిల్లాడి వాళ్ళకు లొంగి ఉండాలనేది కన్యాశుల్కం అప్పుడూ ఉన్నది. .  వరకట్నం అప్పుడూ ఉన్నది.  ఇక అవతలివాళ్ళు గొప్పింటివాళ్ళయితే వాళ్ల అహంకారానికి కూడా తలొగ్గాలి.  రేపు నీకు ఏ ఉన్నవాళ్ల సంబంధమో వచ్చిందనుకో పిల్ల సుఖపడుతుందని ఇస్తారు.  అప్పుడు మీ అమ్మావాళ్ళయినా అంతే.  అయినా ఇవన్నీ చర్చలతో తేలే విషయాలు కావు.  మనుషుల్లో మార్పు సహజంగా రావాలి.  ఇప్పుడు ఇంకా నయం.  మా తరంలో మరీ ఇబ్బందులు పడ్డాము… విశ్వం చాలా అలసిపోయావు.  కాస్త రెస్ట్ తీసుకో.  మేము బయలుదేరుతాము” చెప్పి లేచింది బామ్మ.
వాకిలి వరకూ వచ్చి సాగనంపారు విశ్వం దంపతులు.
“నేను చచ్చినా ఆస్తి ఉన్నవాళ్ల అబ్బాయిని చేసుకోను బామ్మా” అప్పటివరకూ వాళ్ళు మాట్లాడినదంతా మనసులో పెట్టుకున్న ఆర్తి కారెక్కగానే తన అభిప్రాయం చెప్పింది.  అందరూ ఒక్కసారిగా నవ్వేసారు.
“భడవకానా… నోర్ముయ్యవే” మనవరాలి నెత్తి మీద తట్టింది బామ్మ నవ్వుతూ.
“లేనింటి పిల్లను కోడలిగా తెచ్చుకోవాలి.  కలిగిన ఇంటికి కూతుర్ని ఇవ్వాలి అని వెనకటి రోజుల్లో అనుకునేవారు.  లేనింటి పిల్ల అయితే ఒద్దికగా ఉంటుందనీ,  ఉన్న వాళ్ల ఇంటికి కూతుర్ని ఇస్తే మాటి మాటికీ ఏమీ పెట్టే పనుండదని అప్పటి వాళ్ళ నమ్మకం.  నిజానికి కూడా పెరిగిన వాతావరణం అయితేనేమీ,  చదువు లేకపోవడం వల్ల అయితేనేమీ పుట్టింటి ఆసరా ఉండదు అనుకోవడం వల్ల అయితేనేమి ఆర్ధిక స్వాతంత్రం లేకపోవడం వల్ల అయితేనేమి… అత్తింటికి వెళ్ళిన ఆడపిల్ల అణిగి మణిగే ఉండేది.  అప్పుడప్పుడు ఒక మాట అనుకున్నా అత్తాకోడళ్ళ మధ్య కనెక్షన్స్ బానే ఉండేవి.  అయితే ఇప్పటి తరం ఆడపిల్లలు కూడా బాగా చదువుకుని మగపిల్లలతో సమానంగా సంపాదిస్తున్నారు.  మాటంటే పడని ఆత్మాభిమానం ఇప్పటి ఆడపిల్లల సొత్తు.  అందుకని ఇప్పుడు పరిస్థితి కొంత మారిన మాట వాస్తవమైనా ఇప్పుడు ఇంకో రకమైన ఈగోలతో అవస్త పడుతున్నారు అత్తాకోడళ్ళు” ఇంట్లో జరిగిన సంభాషణకు కొనసాగింపుగా అని క్లుప్తంగా అన్నది బామ్మ.
“మా మంచి బామ్మ” బామ్మ చుట్టూ చేతులేసి చెంప మీద ముద్దు పెట్టుకున్నది.  తల్లికీ, బామ్మకీ ఎన్నడూ ఘర్షణ చూడని ధృతి.  “అయినా బామ్మా ఆ పిల్ల తల్లికి కూడా చాలా పొగరు.  పలకరిస్తే మంచిగా మాట్లాడను కూడా లేదు” చిరాగ్గా అన్నది.
“అందుకా తల్లీ… ఇందాక ఏటి దగ్గర చిన్నబోయావు.  నిన్ను పలకరించక వాళ్ళే నష్టబోతారు” అనునయించాడు శివ.
“చూసావ్…. ” అని నవ్వేసింది ధృతి.
“ధృతీ. . . రేపు వెళ్ళొచ్చు . .  ఇంత రాత్రి వేళ మంచిది కాదు” ఇంటి దగ్గరకొస్తూనే డిక్లేర్ చేసింది బామ్మ.
“ఏ…ఏ…” గంతులేసారు పిల్లలు.  వాళ్ళకు అప్పుడే వెళ్ళాలని లేదు.
ఆ రాత్రి అన్నాలు తిని పడుకున్నాక ఆలోచనలో పడింది ధృతి.  పొద్దుటినుండి విశ్వం పడుతున్న ఆందోళన వాళ్ళకు మర్యాదలు చేసేప్పుడు ఒక రకమైన కంగారు ఆ అమ్మాయిని అతి దీనంగా బ్రతిమలాడ్డం… ఇవన్నీ గుర్తొస్తుంటే మనసంతా దిగులుగా అయింది.  ‘రేపు తనకు పెళ్ళయితే తండ్రి కూడా అలా తగ్గి ఉండాలా?’ అని.  ఇంత వరకు ధృతికి ఇటువంటి అనుభవం ఎప్పుడూ కలగలేదు.  తండ్రి తనకు ఆడా మగా డిస్క్రిమినేషన్ ఎప్పుడూ చూపించలేదు.  కానీ హఠాత్తుగా గుర్తొచ్చింది… కిశోర్ సంబంధం రాగానే తనను ఒప్పించటానికి తల్లీ తండ్రి చేసిన ప్రయత్నం.  తాను ఒప్పుకోవడం ఒప్పుకోక పోవడం అది వేరే సంగతి.  కానీ తల్లీ తండ్రీ ఆశపడ్దారుగా మంచి సంబంధం… ఒప్పుకుంటే బాగుండు అని. .  రేపు అలాంటిదే ఇంకోటేదన్నా వస్తే…? కల్యాణి అన్న మాటలు గుర్తొచ్చాయి.  “కాదనడానికి కారణాలు కనపడలేదు.  నీ కంటే గోల్ ఉన్నది.”
‘నాకేమన్నా గోల్ ఉన్నదా? ఎప్పుడు కుదిరితే అప్పుడు పెళ్ళి చేసుకోవడానికి తాను తయారుగా ఉన్నదా? తనకు తాను ప్రశ్నించుకున్నది.  ఏముంది బీటెక్ పూర్తవుతూనే మూడు ఆప్షన్స్ ఉంటాయి ఆడపిల్లకు.  ఉద్యోగము,  రాకుంటే పై చదువు, ,  లేదంటే పెళ్ళి.  అప్పుడు తాను ఏదో ఒకటి నిర్ణయించుకోవలసిన సమయం వస్తుంది.  సో… తాను పై చదువు చదవడం ఫస్ట్ ప్రైయారిటీ.  అదర్ దాన్ ఎమ్మెస్ వేరే ఏమి చేయొచ్చు? ఐఏఎస్,  ఐపీఎస్ పోనీలే అవన్నీ ఇంకో ఏడాదయ్యాక చూసుకోవచ్చు.  ప్రస్తుతం ఉన్న గోల్ బాగా చదివి మంచి జాబ్ వచ్చేవరకు పెళ్ళి ప్రసక్తి రానివ్వకూడదు.  అలాగే ఎంత గొప్ప సంబంధం అన్నా రానీ ఆఖరికి టాటా బిర్లాలా ముని మనమడొచ్చి చేసుకుంటానన్నా ఒప్పుకోకూడదు. ఎట్టి పరిస్తితుల్లో నాన్నను తగ్గనివ్వకూడదు’ గట్టిగా నిర్ణయించుకుని ప్రశాంతంగా నిద్రపోయింది.
************
ఇంకా వుంది…
