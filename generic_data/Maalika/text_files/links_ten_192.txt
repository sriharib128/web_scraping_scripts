
ఆత్మకథ రాయాలంటే ముందు మనమేమిటో మనకర్థం కావాలి. అర్థమయాక వరుసక్రమంలో జ్ఞాపకాలను చక్కని మాలగా అల్లగలగాలి. వయసు మీరిందనడానికి గుర్తు దృష్టి,వినికిడి లోపాలుగా పరిగణిస్తారు.కాని అత్యాధునిక చికిత్సావిధానాలతో వీటిని అధిగమించగలుగుతున్నాము. అయితే ఎంత సాధన ఉన్నా మతిమరపును జయించడం కాస్త శ్రమే. కాని వార్ధక్యానికి వరం చిన్ననాటి జ్ఞాపకాలు బహుపసందుగా గుర్తుకురావడం.తొంభై నాలుగు సంవత్సరాల మెదడు కురిపించిన మెరుపులే కాదు మనసులోని ఉరుములు చవి చూపారు కళాప్రపూర్ణ డా.అవసరాల (వింజమూరి) అనసూయా దేవి. వారి మానవతా దృక్పథం, మనుషులపై నమ్మకం వారిని కష్టాలకు గురిచేసింది.అయితే కళామతల్లి తోడు నీడ ఆమెకు సేదతీర్చే వరాలను పాటల రూపేణా అందించడం అనసూయగారి సుకృతమే. విభిన్నభాషలలో రాగయుక్తంగా అనేక గీతాలను కదంబమాలగా అందించిన అద్వితీయ గాయని అనుభవాలు సుఖ దుఃఖాల సమాహారం.సంగీత సరస్వతి తన కటాక్షాన్ని మనసారా అవసరాల (వింజమూరి) అనసూయగారిపై కురిపించిన ఫలితమే మనం వారి గానామృతంలో తడిసి ముద్దవగలిగాము.
వింజమూరి అనసూయగారి పేరు తెలియని ఆనాటి ఆకాశవాణి శ్రోతలు లేరంటే అతిశయోక్తి కాదు. వెస్టర్న్ మ్యూజిక్, వాల్టజ్  మ్యూజిక్ నాలుగు తీగల మీద వాయించగలిగే సంగమేశ్వర శాస్త్రిగారినుండి  తొలి ఆశీస్సులందుకున్న ధన్యజీవి అనసూయ గారు. సరస్వతీ కటాక్షం నిలువెల్ల కురిసిన జీవనానికది నాంది. విభిన్న కచేరీలు విని కర్ణామృతం గ్రోలినా మునుగంటి వెంకట్రావు గారు గురువుగా లభించాకే సంగీతశాస్త్రంలో మెళకువలు, దశవిధ గమకాల ప్రయోగాలు వంటివెన్నో అవగతమయ్యాయని చెప్తారు. ఇప్పటిలా కీబోర్డువంటివి లేని రోజుల్లో హార్మోనియం పైనే దశవిధ గమకాలు పలికించగలిగిన బాలమేధావి మన అనసూయగారు. బ్రహ్మసమాజం ఆచరించే సర్వమానవ సౌభ్రాతృత్వం, రవీంద్రుల సంగీతానికి నృత్యమొనరించినా, గాంధీగారి ఎదుట “హే భారత జననీ” అని పాట పాడినా వాటి నేపథ్యాలను మనకు వివరించి రసానుభూతినందిస్తారు.క్రిష్ణశాస్త్రి గారి ఆనాటి జాతీయ దేశభక్తి గీతం “జయజయ ప్రియభారత జనయిత్రీ దివ్యధాత్రి” ఈనాటికి సుమధురమే! ఒకనాటి రేడియో శ్రోతలలో ఈ పాట నేర్చుకుందాం శీర్షికన ఈ పాటకు గొంతు కలపని వారు లేరు అనడంలో అతిశయోక్తిలేదు. రసభరితమైన పాటలను జనరంజకంగా పాడి అందరిని మాధుర్యకేళిలో ఓలలాడిస్తారు.సంగీత సాహిత్య సమలంకృతే అనిపించేలా అటు సంగీతమే కాదు తనదైన శైలిలో రచనలను గావించి అలరించడంలో నేర్పరిననిపించుకున్నారు.
విశ్వవిద్యాలయాలలో సంగీతం పాఠ్యాంశంగా చేర్చబడటం వెనుక వీరి కృషి ఉంది. దక్షిణ భారతదేశంలో సినిమాలకు తొలి మహిళా దర్శకురాలు కూడా వీరే.కళాప్రపూర్ణ,సంగీత సరస్వతి  బిరుదాంకితురాలు. అన్నిరకాల పాటలకు పుస్తకాకృతి కలిగించారు. ఈ రచనలలో లాలి పాటలు, పెళ్లి పాటలు, పండుగలకు పూజ పాటలు, భావగీతాలు, జానపద గేయాలు మన ముందు పేర్చబడ్డ రత్నాల రాశులే! ఎందరో మహానుభావుల స్వదస్తూరితో వచ్చిన లేఖలను,సందేశాలను అమృతోపమానంగా భద్రపరచి ఈ పుస్తకంలో ముద్రించి మనకందివ్వడంలో ఆమెకున్న అంకితభావాన్ని ప్రపంచానికి తెలుపుతుంది. ఆంధ్రమహిళా సభ, రవీంద్రభారతి ప్రారంభోత్సవాలకు  ఆమె గానం కళాకాంతులను పెంపుచేసింది. పాటే తన ప్రాణమనుకున్నా మనందరికీ తెలిసిన నృత్య కళాకారిణి.
రత్నపాపకు ఆమె అందించిన సహకారం తల్లిగా అనసూయగారి బాధ్యతాయుత జీవనాన్ని తెలుపుతుంది. సినిమాలలో చిన్న పాత్రలు కూడా ధరించిన రత్నపాప కోన ప్రభాకర రావు గారి చిత్రం ‘ముగ్గురు కొడుకులు’, జెమినీ వారి ‘సంసారం’ చిత్రంలో బాలనటిగా  నటించారు.బాల నటుడిగా నటించిన  భీమశంకరం గారి పుత్రుడు మోహన్ (యన్.టి.రామారావు గారి ప్రభుత్వంలో ఛీఫ్ సెక్రటరీగా విధులు నిర్వహించిన మోహన్ కందా గారు) కూడా వీరి జ్ఞాపకాలలోని తీపిగుర్తులే!.
పదునాలుగు భాషలలో తన గళం వినిపించిన అనసూయ గారు అసమాన గాయని అని నిర్వచింపబడటం ఏనాడో విదితం. వంగూరి చిటెన్ రాజు గారి ప్రోద్బలం, సుభాష్ గారి సహకారం.జ్యోతి వలభోజు గారి అంకిత భావం ఈ పుస్తక రూపకల్పనలో బలమైన పునాదులని చెప్పక తప్పదు. ఈ రచన రూపుదిద్దుకోవడంలో ఎంతో నిబద్ధతతో శ్రమించిన వారందరికీ శుభాభినందనలు. పదపదములోను మీటిన రాగ స్రవంతి ఈ రచన. .మన గురించి మనకు తెలిసినంతగా ఇతరులకు తెలియదన్నది అక్షరసత్యం. సాధారణ జీవనం, గానకళ పట్ల అసాధారణ అంకిత భావం ఇవే ఈ పుస్తక సారాంశం.హృదయమంతా పరచుకున్న పాటల పల్లవులు, పాటలకలదిన మెరుపులు, తళుకులు పాటకు రాగాభిషేకం.సంగీత సరస్వతికి సంగీతాభిషేకం. ‘నలుగురు కూర్చుని నవ్వే వేళల నా మాటొకపరి తలవండి. నా పాటొక పరి పాడండి, ఇదే నా చివరి కోరిక ’ అని చదివినపుడు కళ్లు చెమ్మగిలకమానవు.
 
 సమీక్ష – వాణి కొరటమద్ది          
 
 
 
“మంజు యనమదల” గారి “అక్షరాల సాక్షిగా… నేను ఓడి పోలేదు” కవితాసంపుటి పై నాలుగుమాటలు
‘మౌనం రాల్చిన అక్షరాల్లో మసక బారిన జ్ఞాపకాలు కదులుతున్న కాలంలో చెరిగిపోని ఆనవాళ్ళు’ ఆమె పేర్చిన అక్షరాలు. అంతులేని ఆత్మ విశ్వాసాలు పదాల పొందికలో లోతైన భావాలు. తన గెలుపుకు అక్షరాలే సాక్ష్య౦ అంటూ కవితా సంపుటి పేరు లోనే విజయాన్ని ప్రకటించారు ఇలా ….”అక్షరాల సాక్షిగా … నేనోడిపోలేదంటు…….”.
మనసుతో చదవాల్సిన మంచి పుస్తకం మంజు కవిత్వం.
స్నేహశీలిగా, హుందాతనానికి ప్రతిరూపంగా మృదువైన పదశైలి ఆమె సొంతం అక్షరాలతో అనునయిస్తూ భావాల పంటను మన ముందుకు తెచ్చారు 130 కి పైగా ఆణిముత్యాల వంటి కవితలతో ఆమె సంకలనం.
ప్రతి కవితా ప్రత్యేకంగా వుంటూ … వేరు చేసి విశ్లేషించలేని కవితలే అన్నీ …
“ఈ అక్షరాల……. “ అనే కవితలో గుండె గొంతునెవరో గుప్పిట పట్టి జ్ఞాపకాలను కాల్చేసిన ఆనవాళ్ళు మనసుని పిండేస్తుంటే ……..అంటున్న ఈ కవితలో చుక్కల లెక్కల్లా తేలని బాంధవ్యాలు ఎన్నున్నా ….వేసారిన మదికి ఊరట అందించే చెలిమి అక్షరాల ఆత్మబంధమని… మనసుకు హత్తుకునేలా రాశారు.
కవితలకి శీర్షికలే ప్రత్యేకంగా వున్నాయి. ఆ కవితలు ఖచ్చితంగా చదవాలనే ఆసక్తిని కలిగిస్తూ… “ఓ మౌనం పగిలింది…” అన్న కవితలో నిశబ్దాన్ని బద్దలు చేస్తూ విగత జీవిగా మిగిలిన మనసును కదిలిస్తూ గాయాల గేయాలను పాడుకొమ్మంటున్న గుండె గాత్రాన్ని అరువుగా ఇమ్మంటు…..ఇలా సాగే ఈ కవితా …అక్షరాలతో ఆటలాడుతూ చైతన్యానికి చేతనగా చేరి సరికొత్త విజయానికి చిరునామాగా నిలిచిందని…….. శతాబ్దాల చరిత్రను తిరగ రాసానని చెప్పడం బావుంది.
సంపుటి ఆవిష్కరణ సభలో బుద్ధ ప్రసాద్ గారు ఓ మా టఅన్నారు మంజు కవిత్వం గురించి “ఈ పుస్తకం చదివి వుంటే రిషితేశ్వరి లాంటి పిల్లలు బలవన్మరణానికి పాల్పడరూ అని, ఆత్మ విశ్వాసాన్ని అద్భుతంగా ఆవిష్కరించారని” నిజమే అనిపిస్తుంది.
“కలకంఠీ కలలు” అన్న కవితలో వేదనాదాన్ని మోదంగా, మౌన మంత్రాన్నిఖేదంగా, మది తలుపులు మూసిన క్షణాలు …….కల కంటి కళలు ఈ మనసు పరచిన కవితలు ….అంటున్న మంజు గారి 135 కవితల ఈ సంపుటి అందరూ చదవాల్సిన మంచి పుస్తకం.
అందులోని నాకు నచ్చిన కొన్ని వాక్యాలు …….
ఎటెళ్ళినా ఎదను తడిమే గురుతులతో
కొలువుదీరిన కన్నీటి చుక్కల పేరంటాండ్లు
చీకటి సీమంతానికి పిలువని పేరంటంలా
వెతల కతల వారధిగా
కలత కలల కాపురం చేస్తున్నాయి
నా అక్షరాల అనుబంధపు ఆనవాళ్ళై ….!!
–
విషాదాన్ని నా ముందుంచితే
చెలిమికి చిరునామావనుకున్నా
నువ్వెళిపోతూ ఒంటరిని చేస్తే
ఏకాంతాన్ని తోడిచ్చావని సంబరపడ్డా
నవ్వులన్ని నీతో తీసుకెళిపోతే
కన్నీటిని నాకుంచావని సరిపెట్టుకున్నా
రెప్ప పడితే కనుమరుగౌతావని
కలలనే కనుమరుగు కమ్మని ఆదేశించా
వెన్నెలంతా నువ్వెత్తుకెళితే
చీకటే నా చుట్టమని సరిపెట్టుకున్నా
నా జీవాన్ని నువ్వు తీసుకుంటే
నువ్వే నా జీవితమని నన్ను నే వదిలేసుకున్నా….!!
–
తడి లేని కళ్ళలో మిగిలిన పొడి భాష్పం
రాలకుండా జ్ఞాపకాలను చూస్తోంది
ఒక్కటైనా తడిగా తగలక పోతుందా అని ఆశతో
వెన్నెల్లో ఆడుకునే నా అక్షరాలను
వేధిస్తున్నా శరాలను సంధించమని
–
చీకటి జ్ఞాపకాలు చుట్టాలై చేరితే
తల్లడిల్లే మదిని సముదాయించలేక
అమ్మ భాష తెలిసిన
అక్షరాన్ని ఆశ్రయం కోరితే
స్వాంతన అందిస్తూ కడుపులో దాచుకుంది అమ్మలా….!!
సున్నితంగా, సునిశితంగా, ఆలోచనాత్మకంగా, ఆవేశంగా, వేదనగా భావకవిత్వపు పూతోటలొ విహరించినట్లుగా మంచుతెరల్లా తాకుతుంది మంజు కవిత్వం.”
 
 
 
సమీక్ష   –పుష్యమీ సాగర్ 
 
రచయిత– చిత్తర్వు మధు  
 
తెలుగులో సైన్స్ ఫిక్షన్ నవలలు ఎన్నో వచ్చాయి. అవన్నీ వేటికవే విభిన్నత కలిగినవి అని చెప్పవచ్చు. సైన్స్ ఫిక్షన్ ని పాఠకులు ఎక్కవగా ఇష్టపడరు అని చాలా మంది అఫోహ పడతారు. కాని ఈ “నీలీ-ఆకుపచ్చ” చదివాక ఖచ్చితంగా ఆ అభిప్రాయాన్ని మార్చుకుంటారు.  కొంత విజ్ఞానాన్ని, మరికొంత వినోదాన్ని అందిస్తూ సాగిపోయే ఈ నవల ఆద్యంతం ఆకట్టుకుంటుంది.   “విశ్వశక్తి” అనే శక్తి తో భవిష్యత్ లో మాయలు మంత్రాలు చేయవచ్చుఅనే ఒక అందమైన ఉహని కల్పించి నిజంగానే జరుగుతుందా అన్నమాయ లో పడేస్తారు. ఇది చదివాక ఎవరికైనా కలల్లో ప్రయాణం చేస్తూ గ్రహాంతర కాలనీ లోకి షికారుకు వెళ్ళాలని అనిపిస్తుంది.  ఇది కేవలం ఊహాజనితము అయినప్పటికీ, భవిష్యత్ లో సైన్స్ పురోగతి సాధించిన తరువాత నిజం కూడా కావొచ్చు. మనిషి ఎంత పురోగతి సాధించినా, మంచి కి, చెడు కి మధ్య ఎప్పుడూ సంఘర్షణ జరుగుతూనే ఉంటుంది. అన్నినవలలు లాగే ఇది కూడా సాగితే దీనికి ప్రత్యేకత ఏమి ఉంటుంది. దీనికి ఓ విభిన్నమైన ప్రత్యేక అంశం ఉన్నదీ అదే (సీక్వెల్)..కొనసాగింపు. సాధారణంగా సినిమాలకు మాత్రమే “సీక్వెల్” ఉంటుంది అనుకుంటాము. కానీ ఓ నవలకి కొనసాగింపు గా రావడం అన్నది ప్రత్యేకం కదా…ఇంతకీ దేనికి కొనసాగింపు? చూద్దాము.
భవిష్యత్తులో సాగే కధనం, నాల్గో సహస్రాబ్ది “కుజుడి కోసం” నవల కి ఇది కొనసాగింపు (సీక్వెల్) మొదటి సగభాగం తెలుసుకోకుండా రెండో దానికి వెళ్ళలేము.  అసలు మొదటి భాగమైన “కుజుడి కోసం” లో కధేంటో టూకీ గా తెలుసుకుందాం. అంగారక గ్రహయాత్ర ని ముగించుకొని హాని ఆమ్రపాలి భూమి మీదికి తిరిగివస్తాడు. సయోనిపై మోజుతో మరల అంగారక గ్రహానికి వెళ్ళినా హాని కి భ్రమలు తొలిగిపోతాయి. అరుణ భూముల చక్రవర్తి అయినా సమూరా చేతి లో బందీ అవుతాడు. కుజుడి మీద ఉన్న ఒలంపస్ శిఖరం మీద దాచబడి ఉన్న అమరత్వం ప్రసాదించే ఔషదాన్ని తెచ్చి తనకివ్వాలని సమూరా!. ఎలాగోలా దాన్ని తెచ్చి ఇస్తాడు హనీ. ఆ తరువాత   మానవ కాలనీకి, మాంత్రిక రాజ్యం అరుణ భూములకి మధ్య ఎప్పట్నుంచో ఉన్న వైరం అకస్మాత్తు గా యుద్ధ రూపంలోకి మారడంతో హనీ యుద్ధం చేస్తాడు. కుజ గ్రహపు మాంత్రికుల వద్ద శిక్షణ పొంది విశ్వశక్తిని కరతలామలకం చేసుకుంటాడు హనీ.
ఈ క్రమంలోనే తనలో జన్యు సంబంధమైన ప్రత్యేక శక్తి ఉంది అని, అది తనకి పుట్టుకతోనే లభించింది అని తెలుసుకుంటాడు.  అమృత ఔషధం తాగితే శక్తులు నశిస్తాయన్న నిజాన్ని దాచి పెట్టి, సమూరా ఆ ఔషధాన్ని సేవించేలా చేస్తాడు హనీ. దాంతో విశ్వాన్ని జయించాలన్న తన ఆశయం నెరవేరక పోయేసరికి హనీ మీద పగ పడతాడు సమూరా ..కుజుడి మీద మానవులకి, అరుణ భూముల పాలకులకి, మధ్య సంధి కుదిర్చి అరుణ భూములకు తన స్నేహితుడు మీరోస్స్ ని ప్రభువుగా చేస్తాడు హనీ..కుజ గ్రహం మీద మానవులు హనీ ని సత్కరిస్తారు. కాని చివరికి వాళ్ళు కూడా హనీని అనుమానించి వెంటాడతారు. గురుడి ఉపగ్రహం గ్వానిమోడ్ నుంచి వచ్చిన ఎనిమోయిడ్ (Yenimoid) ని మానవ సైనిక అధికారి జనరల్ గ్యని అశ్వశాల నుంచి రక్షించే క్రమం లో మానవులకి శత్రువు అవుతాడు …ఎలాగోలా తప్పించుకొని భూమి చేరుతాడు. తిరిగి వచ్చాక ఇండికా సెంట్రల్ యూనివర్సిటీలో బయో మెకానికల్ ఇంజినీరింగ్ విభాగం లో అధ్యాపకుడి గా తన ఉద్యోగంలో కొనసాగుతుంటారు. అయినా గ్రహాంతర దుష్ట మాంత్రికులు వెంటాడుతుంటారు…వీరే కాకుండా ఎర్త్ కౌన్సెల్ వాళ్ళు కూడా హనీ ఆమ్రపాలి కి అడ్డు తగులుతూనే ఉంటుంది. భూమి మీద విశ్వశక్తి ని ప్రయోగించడం నిషేధించిన కారణం గా ఎర్త్ కౌన్సెల్ ని ఓ కంట కనిపెడుతూనే ఉంటుంది.
“కుజుడి కోసం” నవలకిది అద్భుతమైన కొనసాగింపు. ఈసారి కధా స్థలం భూమి…మొదటి భాగం అంతా టూకీగా ఎందుకు వివరించాల్సి వచ్చింది అంటే…సీక్వెల్ సినిమా అయితే మొదటి భాగం చివరి నుంచి మొదలు పెడతారు. మరి నవల సీక్వెల్ కి అయితే ముందు బాగం లో ఏమి జరిగిందో తెలుసుకోవాలి కదా…ఇక రెండో భాగం అంతా కూడా ఆసక్తికరం గా ఉంటుంది …ఇక ఈ కొనసాగింపు నవల కూడా ఎక్కడ బిగిసడలకుండా చదివించారు.
ఇక రెండో భాగం లో హనీ ఆమ్రపాలి భూభాగంలో తను చనిపోతున్నాడు అనే కలతోనే మొదలు అవుతుంది. కుజుడి నుంచి (భూగ్రహం దుష్ట మాంత్రికులు “టెలిపతి” ద్వారా హాని ని లోబర్చుకుంటారు) ఒలంపస్ పర్వతం పై ఉన్న అమృతాన్ని తెచ్చి సమూరా కి ఇచ్చేస్తాడు. తను కోల్పోయిన శక్తులను తిరిగి తీసుకు వచ్చే “వెండి క్రొవ్వొత్తి” కోసం గ్రహాంతర మాంత్రికులు వెతుకుతుంటారు. ఇటు హాని తన తల్లి తండ్రులను చంపిన గ్రహాంతర మాంత్రికులు కోసం వెతుకుతుంటాడు. అతనికి ఎన్నో ప్రశ్నలు, సందేహాలు, తన తల్లి తండ్రులను ఎవరు చంపారు? ఎందుకు చంపారు? …విశ్వశక్తి ని ఉపయోగించి మానవులకు మంచి చేస్తున్న తన తల్లి తండ్రులను చంపవలసిన అవసరం మాంత్రికులకు ఏముంది?.ఇత్యాది ప్రశ్నలను తెలుసుకోవడానికి యత్నిస్తాడు. ఈ విషయాలన్నీధరణి మామయ్య సహాయంతో తెలుసుకుంటాడు. గ్రహాంతర వాసుల కు అద్భుత శక్తులను ఇవ్వగల వెండి క్రొవ్వొత్తిని హాని, ఆమ్రపాలి గ్రామం లో భైరవ దేవాలయంలో దాగుంది అని తెలుసుకుంటాడు దానికి ఆమ్రపాలి నే సరి అయిన వ్యక్తి గా మాంత్రికులు ఎంచుకుంటారు. ఎందుకంటే నిస్వార్ధం గా, నిర్మలం గా మంచివారికి మాత్రమే ఆ శక్తులు ఉన్న వెండి క్రొవ్వొత్తి కనిపిస్తుంది. అతను మాత్రమే దాన్ని సొంతం చేసుకోగలడు. తన యాంత్రిక స్నేహితుడు అయిన “యురేకస్” మరియు ఆమ్రపాలి గ్రామ పెద్ద కూతురు అయిన ప్రకృతి తో కలిసి గ్రహాంతర వాసులని మట్టు పెట్టడం చివరికి జరుగుతుంది. ఎర్త్ కౌన్సెల్ వారు, నావికా దళం వారు హాని ఆమ్రపాలి కి సహకరిస్తారు. ఇంకా ఆమ్రపాలి ప్రయత్నాలకు విశ్వ శక్తి ఎలా తోడ్పడింది, అనుభవజ్ఞుల మాంత్రిక సంఘం ఏర్పరిచిన నియమ నిబంధనలు, వారిచే గుర్తించబడిన మాంత్రికుల ర్యాంకు వంటి వాటిని ఎన్నో చూడొచ్చు.
నవలలో చాల ఆశ్చర్య కరమైన అంశాలు మనల్ని అబ్బుర పరుస్తాయి. నాల్గవ సహస్రాబ్దిలో విడివిడిగా ఉన్న దేశాలన్నీ “ప్రపంచ దేశాలు” గా మారిపోతాయి. 2050 లో 4 వ ప్రపంచ యుద్ధం లో చిన్న దేశాలన్నీ నాశనం చెయ్యడం, ప్రపంచ దేశాలన్నీ కలిపి “ఎర్త్ కౌన్సిల్” ఏర్పడటం లాంటివి భవిష్యత్తులో జరగబోయే సంఘటనలకు సూచిక అని చెప్పవచ్చు. అలాగే విశ్వశక్తి సహాయం తో భైరవ ఆలయంలో (ఆమ్రపాలి గ్రామం) లో నాగబంధాన్ని చేధించిన విధానం. ఆ తరువాత అంతరిక్షం లో వెళ్ళే స్పేస్ ఎలివేటర్ ని చేరుకోవడం, దానికి ఎర్త్ కౌన్సిల్ మరియు నావికా దళం అత్యాధునిక టెక్నాలజీ తో వారికి సహకరించడం ఇవన్నీ చాల గొప్పగా వింత గొలిపేలా అనిపిస్తాయి.
ఈ నీలి-ఆకుపచ్చ నవలని చదువుతుంటే “టైం మెషీన్” సినిమా చూసినట్టు ఉంటుంది అనడంలో ఎలాంటి అతిశయోక్తి లేదు. ఇన్ని మాటలకంటే మీరు అందరు “నీలి-ఆకుపచ్” సైన్స్ ఫిక్షన్ నవలని చదివి అందమైన ఉహాలోకంలో విహరించండి. మంచి నవలని అందించిన చిత్తర్వు మధు గారికి అభినందనలు.
 
 
సామాజిక మాధ్యమమా మాజాకానా అనిపిస్తుంది ఒకొక్కసారి. ఎక్కడెక్కడి వారో స్నేహితులు అయిపోతారు, కొన్ని స్నేహాలు వివాహబంధం గా మారుతున్నాయి. కొన్ని స్నేహాలు హత్యలకు, మానభంగాలకు దారితీస్తున్నాయి.. ఎందుకు అంటే “మన బంగారం మంచిదైతే ఎవర్నో తప్పు పట్టక్కరలేదని” సామెత. ఎవరైనా తమ మనసు, బుద్ధిని బట్టే నడుచుకుంటారు. అంతర్జాలంలో నిక్షిప్తమయి వున్న విజ్ఞాన పరిజ్ఞానం ఒకరినుండి ఒకరికి, ఒక చోట నుండి మరో చోటకి రవాణావ్వడానికి సామాజిక మాధ్యమాలు అవసరమే. కానీ ఆ విజ్ఞాన పరిజ్ఞానం పూర్తిగా మనకందుబాటు లోకి రావడానికీ, మనకవగతమవ్వడానికీ కొంత సమయం పడుతుంది. ఎందుకంటే మన దేశం అంత అభివృద్ధి చెందిన దేశం కాదు. అటువంటప్పుడు, ఆ విజ్ఞాన పరిజ్ఞానాన్ని వాడుక లోకి తీసుకునేటప్పుడు చాలా విషయాలు ఆలోచించాలి. కోతికి కొబ్బరికాయ దొరికితే ఎంత ఆనంద పడుతుందో మన చేతిలోకి వచ్చేసరికి మనమూ అంతే ఆనంద పడతాం ఎందుకంటే మన మూలాలు అక్కడి నుండే కదా.
ఇందులో ఉన్న ఒక ఉపయోగం మన స్నేహితులని ఈ మాధ్యమాల ద్వారా కలుసుకోవడం, క్రొత్త వారితో స్నేహాలు, కొన్ని సమాజసేవా పనులు, మనలో ఉన్న ప్రజ్ఞా పాటవాలకి గుర్తింపు రావడం, జీవితంలో కొంత పేరు సంపాదించు కోవడానికీ ఉపయోగపడుతున్నాయి. కానీ అదే సమయంలో మన మనసుని అదుపులో ఉంచుకోక పోవడం, అదే పనిగా వీటికి అతుక్కుని ఉండి పోవడం వల్ల కొంత మంది శతృవులని తయారుచేసుకోవడం, మోసాలకి గురికావడం, మనతో బాటూ మనవారికి కూడా ఇబ్బందులు తీసుకు రావడం ఈ మాధ్యమాల యొక్క దుష్ప్రయోజనాలనీ తెలుపుతోంది.
వీటి అన్నిటికీ కర్త, కర్మ, క్రియ మన మనస్సు…. మనస్సాక్షి మాత్రమే. ఉచితానుచితాలు, కష్టనష్టాలు సరైన రీతిలో ఆలోచించకపోవడం తరచి చూడక పోవడం లాంటివి చాలా సమస్యలు సృష్టిస్తున్నాయి.  ఇందులో ఆర్ధికంగా నష్టపోవడం తో బాటూ, ఒకొక్కసారి శీలాన్ని కోల్పోతున్న వ్యవహారాలు కనబడుతున్నాయి. మన భారతీయులకి జాలి, దయా ఎంత ఎక్కువో, ఉక్రోషం, ఆవేశం, వీరాభిమానం తో బాటూ, ఏదో సాధించాలి నలుగురూ మనలని గుర్తించాలన్న తపనా ఎక్కువే. ఈ విషయాలే చాలా మందికి సమస్యలు తెచ్చి పెడుతున్నాయి. తీరా “చేతులు కాలాక ఆకులు పట్టుకున్న” చందాన ఎంత ఏడ్చి ఎంత మొత్తుకుని లాభం ఏముంది? ఇంతకు ముందు ఏ మనిషైనా ఏ విషయం మీదైనా తన వంతు ఆలోచన చేసేవాడు లేదా స్నేహితులనో, బంధువులనో లేక ఇంట్లో పెద్దలనో కొంత సలహా అడిగి తెలుసు కొనేవాడు. ఈ సామాజిక మాధ్యమాల పై మానసికంగా ఆధారపడిపోయి తనకు తోచినది, ఆ సమయంలో ఏది అనిపిస్తే అదే చేస్తున్నాడుగానీ పెద్దవారి మనోభావాలకు విలువనిచ్చి ప్రవర్తించడము, సంప్రదించడము లేదా తనకు తాను కుదురుగా తనకు ఏది మంచో అది ఆలోచించడము లాంటివి చేయకపోవడంవల్ల ఈ రకమైన సమస్యలకి మూల కారణం. సంప్రదించినా మరీ చిన్న పిల్లలలాగ మంకు పట్టుతో స్వల్పమయిన ఆనందాలకు, వినోదాలకు పోయి తను అనుకున్న దారిలోనే వెళ్ళి జీవితాన్నినరకప్రాయం చేసుకుంటున్నాడు. కొంతమంది విషయంలో ఇది హత్యలకు, ఆత్మహత్యలకు కూడా దారి తీస్తున్నది.
ఈ విషయాలలో ఉదాహరణలు చాలా చక్కగా కనపడుతున్నా ఇంకా చాలామంది తమ పై తమకున్న నమ్మకాన్ని కొం చెం ఎక్కువగా చేసుకుని బోల్తా పడడం సాధారణం అయిపోయింది. ఉదారహరణ కి మన ముంబై ప్రాంతానికి చెందిన యువకుడు ఒక పాకిస్థానీ అమ్మాయితో స్నేహంచేసి ఆ అమ్మాయి ఏదో సమస్యలో ఉందనగానే ఇక్కడినుండి అక్కడకి వెళ్ళి అదీ పాస్పోర్ట్  లేకపోయినా  దొంగదారులలో చేరుకుని అక్కడ జైల్ కి వెళ్ళాడు. కొడుకు ఉన్నాడో లేదో తెలియక ఇన్నిసంవత్సరాలనుండి తల్లడిల్లిన ఆ తల్లితండ్రులు అక్కడ జైల్ లో ప్రాణాలతో ఉన్నాడనే సరికి కొంత ఊరట పొందినా వాడి కోసం బాధ పడకుండా ఉండలేరు కదా. అలాగే మన హైదరాబాదు లో ఒక సైనిక సంస్థలో పనిచేస్తున్న ఉద్యోగిని ఎవరో పాకిస్థానీ అమ్మాయి ప్రేమ పేరుతో ముగ్గులోకి దింపి మనదేశ రహస్యాలను అడిగితే, తను ఎవరూ, ఏమిటి దానివల్ల నాకు నావారికీ జరిగే నష్టం ఏమిటీ అన్న విచక్షణ వదిలేసి ఆ వివరాలు అందిస్తూ ఇంటెలిజెన్స్ కి దొరికాడు. అలాగే బెంగళూరులో పనిచేస్తున్న అమ్మాయి ఒక హర్యానా కుర్రాడితో స్నేహం చేసి వాడిని తన రూముకి ఆహ్వానిస్తే కేవలం 5000 రూపాయలు ఇవ్వలేదన్న కారణంతో ఆమెని హత్యచేసాడు. ఇక ఆ మధ్య భోపాల్ లో ఒక వివాహిత తను అవివాహితను అని చెప్పుకుంటూ ఒక యువకుడితో స్నేహం మొదలుపెట్టి ప్రణయంగా మారితే వారి వ్యవహారం తెలుసుకున్న ఆమె మరిది ఆ యువకుడి మీద పట్ట పగలు ఏసిడ్ తో దాడిచేయ్యడం తో కళ్ళు పోగొట్టుకున్నాడు. అలాగే ఈ ముఖ పుస్తక మాధ్యమంగా స్నేహితులైన యువతీ యువకులు ఇద్దరూ కలిసి విహారానికి వెడితే, అక్కడ వారిద్దరినీ ఒంటరిగా చూసి కొందరు యువకులు వారిపై దాడి చేసి, ఆ యువతిని సామూహిక మానభంగం చేసారు. మరలా వెనక్కి వచ్చిన తరువాత ఆ అమ్మాయి పోలీసులకి ఫిర్యాదు చెయ్యడానికి వెళ్ళినప్పుడు, నీతో వచ్చిన యువకుడి వివరాలు చెప్పమంటే ఆ పిల్ల ఈ ముఖపుస్తక పరిచయాన్ని బహిర్గతం చేసి అంతకన్నా నా దగ్గర వివరాలు లేవు అంది. ఆ యువకుడిని వెతికి పట్టుకుందుకు పోలీసులకి 4-5 రోజుల సమయం వృధా అయ్యింది. ఇంకో ప్రక్క ఒక అమ్మాయి పెద్దగా చదువుకోక పోయినా, ఆర్ధికంగా స్థోమత లేకపోయినా ఒక స్థితిమంతులైన కుటుంబ యువకుడితో ప్రేమలో పడితే అతని తల్లి తండ్రులు కూడా ఒప్పుకుని ఖర్చులు అన్నీ వారే భరించి వివాహం చేసారు. ఆ తరువాత వాళ్ళిద్దరూ విదేశాలకు వెళ్ళిపోయారు.
ఇక మన తెలుగు వారి విషయానికొస్తే ఇక్కడ మన పరిస్థితి, జరుగుతున్నవి వింటుంటే నిజంగా దేశం మొత్తం మీద తెలివి తక్కువ జాతి,  ఆవేశకావేశాలు,  అన్ని రకాల సెంటిమెంట్స్ మిళితమైన జాతి. ఇక్కడ ఈ ముఖ పుస్తక మాధ్యమంగా … ఎవరో బయటివాళ్ళూ కాదు మనవాళ్ళే మనవాళ్ళను మోసం చెయ్యడం, బెదిరించ డం, కొట్టుకోవడాలు, తిట్టుకోవడాలు, కొన్ని అనుమానాస్పద హత్యలు కూడా జరుగుతున్నాయన డానికి కూడా ఆధారాలున్నాయి. మరి అంతే విధంగా మంచిపనులు, సాహిత్య గోష్టులు, పుస్తక ఆవిష్కరణలు, కొంతమంది సినిమాలకు సంబంధించివాళ్ళూ ఉండడంతో అదొక ఊపు. అన్నిటికీ మించి, రాజకీయ వైషమ్యా లు, కులాల విద్వేషాలు, మతాల కీచులాటలు ఒకటేమిటి అన్నిరకాలు కనపడుతున్నాయి. బహుశా నా పరిధి పెద్దది కాదేమో, ఇంతకన్నా ఘోరంగా వేరే చోట్ల జరగవు అని గానీ జరిగే అవకాశం లేదు అనిగానీ అనను అనలేనూ కూడా అయినప్పటికీ బావిలో కప్పలాగ నా దృష్టికి రావడంతో ఒక సాటి తెలుగువాడిగా బాధపడడం మామూలే. అలా అని నేనేదో మహా మేధావిని అని అనుకోవటం కాదు. నేను అటు మంచి పనులలోనూ ఉపయోగపడలేకపోతున్నాను, అలాగే చెడుపనులకి దూరంగా ఉంటున్నాను. ఇక్కడ ప్రదర్శించే ఏ ఫీలింగ్ అయినా ఇక్కడివరకే ఉండాలి గానీ అది నిజ జీవితానికి ప్రోత్సాహకరం కాకపోయినా పరవాలేదు గానీ ప్రతి బంధకం మాత్రం కాకూడదనే నా అభిప్రాయం. ఇక్కడ ఆడా మగా అని తేడా లేకుండా స్నేహాలు అందరితోనూ అవుతాయి అలాగే వాగ్యుద్ధాలు అందరితో నడుస్తాయి. మనం అభిమానించే హీరోనో, రాజకీయ నాయకుడినో అవమానించేలా పోస్ట్ పెట్టారనో లేక మనతో అసంబద్ధ వాదనలు చేస్తున్నారనో వ్యక్తిగత ఘర్షణలకు దిగడం అన్నది  దిక్కుమాలిన మనస్తత్వానికి ఒక పరాకాష్ట. నిజం నిప్పులాంటిది అది ఎప్పుడో ఒకప్పుడు బయట పడుతుంది అలా బయటపడినప్పుడు ఎంతగానో అభిమానించిన వాళ్ళూ చీకొట్టడం ఖాయం. ఆ పరిస్థితులు తెచ్చుకోకూడదు అనుకున్నప్పుడు మన పరిధులు మనం గీసుకుని జీవించాలి. ఎప్పుడో జరిగిన సంఘటన స్కూల్ రోజుల్లో స్నేహితులు, ఈ ముఖపుస్తకం ద్వారా మళ్ళీ కలిసారు. మాటల్లో ఒకరు మంచి పొజిషన్లో ఉన్నారని తెలిసింది. మంచి పొజిషన్లో లేను అని చెప్తే స్నేహం చెయ్యడేమో అని తను ఏదో మంచి పొజిషన్లో ఉన్నట్లు,  లేనివి ఉన్నవి చెప్పి కొన్నాళ్ళ తరువాత అర్జెంట్ సహాయం చెయ్యమంటే స్నేహితుడే కదా అని అప్పిచ్చి తరువాత వాడొట్టి పోరంబోకు అని తెలియడంతో ఆ డబ్బు మీద ఆశ వదిలేసుకున్న వాళ్ళని చూసాను.
క్రితం సంవత్సరం రెండు మూడు సంఘటనలు అందులోని వారెవరూ నా స్నేహితుల సమూహంలో లేకపోయినా, నా స్నేహితులద్వారా వచ్చినవి చాలా బాధాకరమైన విషయాలు. రెండు సార్లూ ఆడవారిని అవమానించే లాగ జరిగినవే. ఇందులో కారణాలు కేవలం మగవాళ్ళూ అనే కాదు, అందులో ఆడవారి తప్పులు కూడా ఉన్నాయి కాబట్టి ఇలాంటి విషయాలు గొడవలుగా మారుతున్నాయి. షరా మామూలే వెధవపని చేసేవాళ్ళూ తెలివిగా కొందరితో అతి మంచి తనంతో, ఎంతో వినయంతో ఆడవారిని ఒక దేవతలా చూసే వారిలా ఉండి, వేరే ఆడవారు కొంచెం ఫ్రీ గా మాట్లాడతారు అనుకునే వారిని తక్కువగా అంచనాలు వేసి వారితో అసభ్యంగా మాటలు మాట్లాడడమో లేక అతిగా ప్రవర్తించడమో చెయ్యడం తో గొడవ బయటకి వచ్చినా వెనుక సానుభూతి పరులు దన్ను కూడా అంతే గట్టిగా ఉండడాన్ని బట్టి అవతలివాడు ఎంత తెలివిగా ఉన్నాడో తెలుస్తుంది. ఇలాంటి అవకాశం ఇవ్వడం ఆడవారికైనా, మగవారికైనా తప్పే.
ఆడవారు ఒకవేళ అతిగా అనవసరమైన విషయాలు మాట్లాడుతుంటే మగవారికి ఇష్టం లేకపోతే అక్కడికక్కడే నిలువరించకపోతే ఆ తరువాత మనకే తలనెప్పులు, అదే ఆడవారూ అలాగే అనవసరమైన విషయాలలోకి వస్తుంటే ఇదేదో ప్రగతి అనుకుని మీ వ్యక్తిగత విషయాలు కూడా వారికి తెలియజేస్తే దాన్ని ఎలా వాడుకుంటా రు అన్నది తెలియదు, రేపు అతడు అవి పబ్లిగ్గా బయటపెడితే మన ఇంట్లోవాళ్ళే మనలని అనుమానిస్తారు. ఈ మధ్య రాజమండ్రి లో పట్టుబడిన ఒక వ్యక్తి దగ్గర 300 మంది అమ్మాయిల నగ్న చిత్రాలు ఉన్నాయి అంటే  ఏమని అర్ధం చేసుకోవాలి? తల్లితండ్రులు ఒక పక్క ఆడపిల్లలపట్ల పెరుగుతున్న అత్యాచారాలకు భయపడి, కనీసం ఎక్కడన్నా ఆపదలో ఉంటే తెలియజేస్తారు అని వేలకు వేలు పోసి స్మార్ట్ ఫోన్లు కొనిస్తే ఆ సామాజిక మాధ్యమాల ద్వారా ఎవరో ముక్కు మొహం తెలియని వ్యక్తులతో స్నేహాలుచేసి వాళ్ళు చూపించే ప్రేమకి కరిగిపోయి వాళ్ళేమడిగితే ఆవిధంగా ఎక్కడో ఉన్నాడులే ఫోటోనే కదా చూసేది, శరీరాన్ని ముట్టుకోవట్లేదు కదా అన్న ధైర్యంతో నగ్నంగా చిత్రాలు తీసుకుని పంపితే వాటిని రకరకాల ఆన్లైన్ సంస్థలకి అమ్ముకుని సొమ్ము చేసుకోవడమే కాకుండా ఈ పిల్లలని లొంగ దీసుకుందుకు కూడా వాడుతున్నారు. పిల్లలకి ఒక వయసు వచ్చిన తరువాత శారీరికమార్పులు అర్ధం అవుతున్న తరుణంలో తల్లో, తండ్రో చొరవతీసుకుని వారికి ఇటువంటి నష్టాలు తెలియజెయ్యకపోతే మరిన్ని సంఘటనలు జరగకమానవు. అవసరానికి మించి డాబూ దర్పం చూపించుకోవడానికి ఏభైవేల పైన ఖరీదు ఉన్న మొబైల్స్ కొనిస్తున్నారు.
మొన్ననే నా శ్రీమతికి రైల్ లో ఇద్దరు అలాంటి అమ్మాయిలే తగిలేరు. వాళ్ళవస్తువులు మరచిపోయి దిగిపోతుంటే ఆపి అన్నీ తీసుకోమని చెప్పి పంపించింది. ఆఖరికి వాళ్ళు తమ వాచ్ వదిలేసి వెళ్ళిపోయారు. వారిద్దరి మాటలు , ప్రవర్తనా చూసి నా శ్రీమతి భయపడింది. వాళ్ళ మాటల ప్రకారం ఒకమ్మాయి వద్దంటుంటే, రెండో అమ్మాయి ఉత్తర్ ప్రదేశ్ కి చెందిన ఒక వ్యక్తిని పిలిచిందిట రమ్మనమని ఇలా సామాజిక మాధ్యం స్నేహం అట. ఆ తరువాత ఏమి జరిగినా ఎవరిది బాధ్యత? పైగా వాడు వచ్చినప్పుడు ఇంట్లో కాలేజీ కల్చరల్ ప్రోగ్రాం ప్రిపరేషన్ అని చెప్తారుట, అందుకు ఒక వారం బయట ఉంటారుట. తెలివి తేటలు ఉపయోగించడం ఒక ఎత్తైతే, వాళ్ళ పట్ల వాళ్ళ అమ్మా నాన్నలకి ఉన్ననమ్మకాన్ని వమ్ము చేయడం ఒక ఎత్తు. ఆ తల్లి తండ్రులు కూడా పిల్లల నడవడిక మీద కన్నువేయకుండా వదిలెయ్యడం అతి పెద్ద తప్పు.
అందుకే అంటారు మన దేశంలో కొత్తొక వింత పాతొక రోత అని. ఏదన్నా కొత్తది అందుబాటులోకి వస్తే చాలు దాన్ని ఉపయోగించుకుని మనం ముందుకు ఎలా సాగుదాం జీవితం లో మంచి పేరు ఎలా సంపాదించుకుందాము అని కాకుండా, దాన్ని వినియోగించుకుని ఎన్ని తప్పులు చెయ్యొచ్చు అని చూస్తాం అందుకే మనలాగే వెనుకబడిన దేశాలకి మనకన్నా వెనుకగా ఈ పరిజ్ఞాన ఫలాలు అందినా వారు పరిణితి సాధించడంలో మనకన్నా ముందుంటారు.
నా మనసులో ఉన్నది ఒక్కటే ఏ రకాల ప్రలోభాలకి లొంగకుండా మన పరిధులు మనం తెలుసుకుంటూ, మనకి ఇష్టంలేని దాన్ని కావాలనో లేక చూద్దాం అనో ఎంతవరకు వెడితే అంతవరకూ లాగడంగానీ లేక మన వ్యక్తిగత విషయాలను అజ్ఞాత వ్యక్తులకి చేరవెయ్యడం గానీ చెయ్యకుండా సామాజిక మాధ్యమాన్ని సామాజిక వికాసంకోసం వాడుకున్నంతవరకూ ఏ విధమైన ఇబ్బందులూ రావు. కాదు మనం ఏది ఏమైనా తేల్చుకోగలము మనకి అంత సమయం ఉంది లేక మన ఇంట్లో వాళ్ళు మనకి అండగా నిలబడగలరు అని అనుకుంటే కూడా కొన్నింటిని మనం ఒప్పుకున్నంత సులువుగా మన ఇంట్లో వాళ్ళూ హర్షించరు. భర్త వేరొక ఆమెతో అన్ని విషయాలూ మాట్లాడడంగానీ, లేక భార్య వేరొక వ్యక్తితో వ్యక్తిగత విషయాలు మాట్లాడడంగానీ హర్షించరు.
కొన్ని జంటలు ఒకరికొకరు చెప్పుకుంటూ, చేయూతనిచ్చుకుంటూ కలిసిగట్టుగా ఉండి అన్నిపనులు చెప్పుకొని చేస్తూ ఎదుటివారినే ఫూల్స్ ని చేస్తారు.  అలాంటి సమయాలలో ఇద్దరూ కలిసి బయటవాళ్ళని ఫూల్స్ నీ చెయ్యగలరు లేదా బయట నుండి ఫూల్స్ కాకుండా తమని తాము కాపాడుకొననూ గలరు.
అలాగే సామాజిక మాధ్యమాల ద్వారా ఎవరికైనా ఆర్ధికంగా సహాయం చెయ్యాలనుకున్నా ఒకటికి రెండుసార్లు ఆలోచించి చెయ్యండి. అనాలోచితంగా అధిక మొత్తాలలో సహాయాలు చేసి తరువాత బాధపడేకన్నా తమ శక్తికి మించి సహాయాలు చేద్దాం అనుకోవడమో లేక అలాంటి సహాయాలను ఆర్జించి వేరొకరి చేతిలో పెట్టి వారు మోసం చేస్తే పాడయ్యేది మనపేరే అన్న జ్ఞానం కూడా మనకే ఉండాలి. అందరూ తప్పుడుగా ఉంటారు అని కాదు అలా అని మనకి పరిచయం అయ్యేవాళ్ళందరూ మంచివాళ్ళూ అనికాదు. ముందు మనం మంచిగా ఉంటే, మన పరిధులు మనం తెలుసుకుంటే వేరే వారికి చెప్పగలం మనకే తెలియకపోతే మనమూ పడతాము, ఎదుటివాడికీ తలనెప్పులు తెస్తాము.
అందుకే నా మనోగతం ఎప్పుడూ చెప్పేది సామాజిక మాధ్యమాలా మజాకానా, వాటిని నమ్మకుండా ఉండడమే  మంచిది.
రచన:-​ టీవీయస్.శాస్త్రి 
​(నహుషుడి కధ !)​
నాకు తెలిసినంతవరకూ రచయితలనే వాళ్ళు ఎలా ఉంటారో చెబుతాను. రచయిత కేవలం వెన్నెల కురిపించే చంద్రుడే అనుకునే వారు ఎవరైనా ఉంటే, అది పూర్తి పొరపాటని చెప్పదలుచుకున్నాను. అప్పుడప్పుడూ చండ్రనిప్పులు కురిపించే సూర్యుడి లాంటి వాడు కూడా రచయిత అంటే. తన చుట్టూ  జరుగుతున్న సంఘటనలనూ, అన్యాయాలనూ ఖండిచక పోవటం రచయితగానే కాదు, ఒక సంఘజీవిగా కూడా మన బాధ్యతను పూర్తిగా విస్మరించినట్లే! అందులో ఏ మాత్రం సందేహం లేదు. నిర్లిప్తంగా కూర్చోవటం, అన్యాయాలను సమర్దించినట్లే! అందులో ఏమాత్రం సందేహం ఉండనవసరం లేదు. ఎన్నో సభలకు వెళ్ళుతాం. అక్కడ పనికి మాలినవారు చెప్పేవన్నీ అసత్యాలనీ మనకు తెలుసు.అయినా సరే మనం నోరు మెదపం! కారణం ఆ సభా నిర్వాహుకులతో మనకున్న’పనికిమాలిన బంధాలు’. అటువంటి పనికిరాని వారితో పెంచుకునే ఇనుప సంకెళ్ళ లాంటి బంధాలను తెంచుకోవటం ఎంతో కష్టం! వ్యక్తిగత రాగాలకు, బంధాలకు బానిసలైన కొంతమందికి రచయితలు నిప్పులు చెరగటం ఇష్టముండదు. అటువంటివారికి ఇష్టం లేనంత మాత్రాన, రచయిత తన బాధ్యతను విస్మరించలేడు. అటువంటి వారి మెప్పుకోసం తాపత్రయం కూడా పడడు. ఇతరుల మెప్పుకోసం ఎట్టి పరిస్థితిలోనూ వ్రాయడు.
మనకు ఇష్టం లేదు కదా అని సూర్యుడు వేడిగా ఉండకుండా మానుతాడా? అది సూర్యుని స్వభావానికే పూర్తి విరుద్ధం. అలా మండే సూర్యుడే, సకల జీవులకూ ప్రాణ ప్రదాత. రచయితలు కూడా అంతే! మీకు ఇష్టమైనవే రచయిత వ్రాయడు, రచయితకు ఇష్టమైనవే వ్రాస్తాడు. రచయిత నిరంకుశుడు మరియూ స్వేచ్చాజీవి! ఎవరి అభిరుచిని బట్టి వారు ఆయా రచయితలు వ్రాసినవి చదువు తుంటారు. ఆ మధ్య శ్రీ యండమూరి వీరేంద్రనాథ్ గారు ఒక టెలివిజన్ ఇంటర్వ్యూలో చెబుతూ తాను ఒక కమర్షియల్ రైటర్ ను మాత్రమేనని, అసలు రచయితలంటే శ్రీ విశ్వనాధవారు, కృష్ణశాస్త్రి గార్లే నని నిజాయితీగా ఒప్పుకోవటం ఎంతో సంతోషించతగిన విషయం. కవులనూ, రచయితలనూ గౌరవించటం మనం నేర్చుకోవాలి. ఎందుకంటే భగవంతుడు వారికి ప్రసాదించిన ‘మనోనేత్రం’ మనల్ని ఎప్పుడూ గమనిస్తుంది, మంచి దారి చూపిస్తుంది, ఆత్మ విమర్శ చేసుకోవటానికి అవకాశం కల్పిస్తుంది. అన్నిటినీ మించి మనం తప్పుదారిలో వెళుతుంటే తల్లిలా, గురువులా మందలిస్తారు కవులు. మనకోసం కోకిల పాడదు, దానికి కోరిక కలిగినప్పుడే అది పాడుతుంది. ఆ పాటలో విషాదముందో,ప్రమోదముందో తెలిసేది మరో కోకిలకే! మనం నిజాయితీగా కనపడటం కన్నా నిజాయితీగా ఉండటం చాలాముఖ్యం.
కొంతమంది అనుకుంటారు- నేను నిజాయితీగా ఉన్నాను, మిగిలిన విషయాలు నాకెందుకని అనుకుంటారు. వీరిలో మరోరకం వారు ఉంటారు. వారు తాము​ మాత్రమే నిజాయితీ పరులమనీ, మిగిలిన ప్రపంచమంతా అవినీతిమయమని భావిస్తుంటారు.ఈ సందర్భంలో ఒక చిన్న కథ చెబుతాను. కథ మీకందరికీ తెలిసిందే! పూర్వం ఒక పతివ్రత ఉండేది.ఆమె ఇంటికి ఎదురుగా ఒక వ్యభిచారిణి కూడా ఉండేది. ఈ పతివ్రత రోజూ వాకిట్లో నిలబడి ఆ వ్యభిచారిణి ఇంటికి ఎవరెవరు వస్తున్నారు, ఎంతమంది వస్తున్నారు అనే దాని మీదనే ఆమె దృష్టి అంతా ఉండేది. వారిద్దరూ చనిపోయిన తరువాత ఆ వేశ్య స్వర్గానికి వెళ్ళుతుంది, పతివ్రత మాత్రం నరకానికి వెళ్ళుతుంది. కారణం, వేశ్య తన వృత్తిపట్ల నిజాయితీగా ఉంది, పతివ్రత మానసిక వ్యభిచారం చేసి వేశ్య కన్నా హీనమైన బతుకు గడిపింది. సమాజం పట్ల బాధ్యతగల వాళ్ళు అలాంటి ‘మానసిక వ్యభిచారం’ చేయరు. వేమన వేసిన దెబ్బలు ఏ మాత్రం మార్పు తేలేదని తెలిసి కూడా వీరేశలింగంగారు నిర్లిప్తంగా ఉన్నారా? గురజాడ వారు ఊరుకున్నారా? నాకు తెలిసిన ఒక అధికారి ఎక్కడికైనా ఇతర ఊర్లకు అధికార పనుల మీద వెళ్ళుతున్న ప్పుడు తన వెంట పాలూ, కొబ్బరి బొండాలూ ​తీసుకొని వెళ్ళేవాడు.వెళ్ళిన చోట ఆతిథ్యానికి ఎవరైనా శీతల పానీయాలు ఇవ్వబోతే వాటిని తిరస్కరించి “నేను నిజాయితీ పరుడను, ఎవరి వద్ద ఏమీ  ఆశించను” అని కొంత అహంభావంతో చెప్పేవారు. వెంటనే నేను అన్నాను,”మీరొక్కరే కాదు నిజాయితీ పరులు, ఈ దేశంలో 90 శాతం మంది ప్రజలు నిజాయితీ పరులే! అందుకే రిక్షా వాళ్ళు రిక్షాలు తొక్కి కష్టపడి సంపాదించుకుంటున్నా రు, దొంగతనాలకు పాల్పడకుండా!” అని చెప్పాను.
ఆ తరువాత కొంతకాలానికి వారు మరో ప్రత్యేక బాధ్యత మీద వేరే చోటుకు వెళ్ళారు. అక్కడ, ఆయనమీద వచ్చిన అవినీతి ఆరోపణలకు అంతు లేదు. భమిడిపాటి రాధాకృష్ణ గారు ఒక సినిమాలో ఇలా అంటారు,”ప్రతి మనిషికీ ఒక రేటు ఉంటుంది. ఒకడు వెయ్యి రూపాయలకు లొంగితే,మరొకడు లక్షకు లొంగుతాడు, అంతే తేడా!”  అని. అసలు అవినీతికి లొంగని వారినే మనం ‘మహాత్ములు’గా గుర్తించాం.జాతికి ఒక్కడుంటేనే మన దేశానికి ఎంత గొప్ప పేరు వచ్చిందో మనందరికీ తెలుసు కదా!అసలు అవినీతికి బీజం ​’భావదాస్యం’ నుండి మొలకెత్తి పెరిగి’ఆశ్రిత పక్షపాతం’ అనే పెద్ద ఊడలు నేలకు దిగిన పెనువృక్షంగా మారుతుంది. భావదాస్యం అనే బీజాన్ని మొగ్గలోనే త్రుంచి వేస్తె, అవినీతి సమూలంగా కాకపోయినా కొంతవరకు నశిస్తుంది .మనం ఇలా మాట్లాడితే, మన భార్య ఏమనుకుంటుందో ప్రక్కవాళ్ళు ఏమనుకుంటారో, అలా సూటిగా చెప్పటం ‘సంస్కారం’ కాదనో, ఇంకా ఎన్నో కారణాల వల్ల మనం మౌనంగానే ఉండటానికి ఇష్ట పడతాం .అదే సంస్కారం అని భావిస్తుంటాం. అటువంటి ‘సంస్కారమే’ అవినీతి కి పునాది.
అవతలి వ్యక్తి పొరపాటు చేస్తున్నప్పుడు,తెలిసికూడా చెప్పకపోవటం ఎన్ని అనర్ధాలకు దారి తీస్తుందో, మీకు చెప్పటానికి చాలా కథలు ఉన్నాయి .అందులో ‘నహుషుడి’కథ ఒకటి.ఈ కథను సందర్భాను సారంగా నా బాణీలో చెబుతాను. స్వర్గలోకంలో ఒకరోజు దేవేంద్రుడు మధుపాన మత్తులో ఉండి అక్కడికి వచ్చిన బృహస్పతిని గౌరవించకపోగా కనీసం ఉచిత ఆసనం కూడా ఇవ్వలేదు. పరిస్థితిని గ్రహించిన బృహస్పతి గౌరవం, గుర్తింపు లేని చోట ఉండకూడదని నిశ్చయించుకొని, స్వర్గలోకాన్ని వీడి తపోవనానికి వెళ్ళుతాడు. మత్తు దిగిన తరువాత ఇంద్రుడుకి బృహస్పతి విలువ తెలు స్తుంది. మంత్రాంగం, సద్బుద్ధి చెప్పేవాడు దూరమయ్యాడు. విలువైనవి పోగొట్టుకున్న తరువాత గాని వాటి విలువ తెలుసుకోలేరు మూర్ఖులు. విలువైన వాటిని జాగ్రత్తగా భద్రపరచుకుంటారు వివేకులు. సరే, కధలోకి వద్దాం. ఇంద్రుడు గబగబా పరుగెత్తికెళ్ళి విష్ణుమూర్తికి జరిగినదంతా చెప్పి, తన పొరపాటుకు మన్నించి, మంత్రాంగం చెప్పటానికి మరొక వ్యక్తిని సూచించమని ప్రార్ధిస్తాడు. అప్పుడు విష్ణుమూర్తి ఇలా అంటాడు, “నీకు అతి బుద్ధిశాలి అయిన ఒక యువకుడిని అప్ప చెబుతాను. అతనిపట్ల గౌరవ మర్యాదలతో ప్రవర్తించి,మళ్ళీ ఇటువంటి పొరపాట్లు చేయవద్దు” అని చెప్పి మందలించి పంపుతాడు. ఈ కొత్త యువకుడి తండ్రి రాక్షసులకు గురువు. ఇంద్రుడి మనసులో ఒకటే ఆందోళన. అది ఏమిటంటే! ఈ యువకుని తండ్రి రాక్షస కులగురువు. తండ్రీ కొడుకులిద్దరూ ఏకమై ఎప్పుడైనా తనకు ద్రోహం చేయొచ్చుఅనే అనుమానం పెనుభూతమై, ఒకరోజు ఆ యువకుడు నిద్రించే సమయంలో ఇంద్రుడు తన వజ్రాయుధం చేత ఆ కుర్రవాని శిరస్సును నరికి వేస్తాడు. కుమారుని వద్దనుండి ఎంతకాలానికీ కబురు రాకపోవటం చేత ఆ రాక్షస గురువు దివ్యదృష్టితో పరిస్థితిని తెలుసుకొని, ఉగ్రుడై తన జటాఝూటం నుండి ఒక చిన్న వెంట్రుకను తీసి నేలమీద వేస్తాడు. దానిలోంచి ఒక భయంకర రాక్షసుడు ప్రభవించి లోకాలన్నిటినీ నాశనం చేస్తుంటాడు. వాడి ధాటికి ఎదురు నిలువటం ఎవ్వరితరం కావటం లేదు. ఇంద్రుడు భీతిల్లి అణుమాత్ర రూపుడై ఎవ్వరికీ కనపడకుండా పారిపోతాడు. అప్పుడు దేవతలందరూ విష్ణుమూర్తి వద్దకు వెళ్లి జరిగినదంతా చెప్పి, తమకు ఒక ప్రభువుని ఏర్పాటు చెయ్యమని వేడు కుంటారు. అప్పుడు విష్ణుమూర్తి భూలోకం నుండి నహుషుడనే చక్రవర్తిని ఇంద్ర పదవికి అర్హుడిగా నిర్ణయిస్తాడు. నహుషుడు ఇంద్ర పదవిని ఆలంకరిస్తాడు. దేవతలందరూ మంచి స్వాగత సత్కారాలు ఏర్పాటుచేస్తారు. రంభా,ఊర్వశుల​ నృత్యాలు, మధుపానీయాలు ,ఇలాంటి ఏర్పాట్లకు ఎంతో మురిసిపోయాడు నహుషుడు. ఇంద్రపదవి అంటే అందరికీ ఎందుకు వ్యామోహమో అర్ధమయింది నహుషుడికి. పై అధికారుల మెప్పుకోసం కొంతమంది ఇప్పుడు కూడా ​ ఇటువంటి స్వాగతాలు ఏర్పాటు చేస్తుంటారు. . పైగా అడుగుతారు, ఏర్పాట్లన్నీ తృప్తిగా ఉన్నాయా అని కూడా! మానసిక దౌర్బల్యం వచ్చిన మనిషికి కావలసిన ఏర్పాట్లే అవి, తృప్తిగా లేక చస్తాయా! అలా రోజూ దేవతలు నహుషుడి తృప్తి కోసం, మెప్పుకోసం చేయవలసిన వెధవ పనులన్నీ చేస్తుంటారు. ఒకరోజు నహుషుడిని అడుగుతారు,”అన్నీ బాగున్నాయా? వేరే ఏమైనా కావాలా?” అని.
​అప్పుడు నహుషుడు తన మనసులోని మాటను ఇలా వెళ్లబుచ్చుతాడు,”ఇంద్రుని భార్య అయిన శచీదేవి గొప్ప సౌందర్యవతి అని విన్నాను, ఆ సుందరిని రాత్రికి నా మందిరానికి పంపే ఏర్పాటు చెయ్యండి” అని వారిని ఆజ్ఞాపిస్తాడు. అందులో ఒకరిద్దరు నసుగుతూ,” ఆమె పతివ్రత, ఈ పని తప్పేమో!” అని అంటారు. చూడండీ! తప్పని వారికి తెలిసికూడా, తప్పు అని నిర్భయంగా చెప్పలేరు …”తప్పేమో” అన్నారు. ఇలాంటి వారే సమాజానికి చీడ పురుగులు. వారితో నహుషుడు ఇలా అంటాడు,”ఇంద్రుడు అహల్యను మానభంగం చేసినప్పుడు, ఎవరైనా నోరెత్తి ‘ఇది తప్పు’ అని చెప్పారా? ఇప్పుడు నాకెలా చెబుతున్నారు, నాకు చెప్పటానికి మీకు ఉన్నఅర్హత ఏమిటి? అలా వీలు లేదు, నాకు శచీదేవి కావలసినదే! నోరు మూసుకొని చెప్పింది చెయ్యండి” అని నహుషుడు వేసిన ఆజ్ఞను వారు శచీదేవికి చేరవేస్తారు. ఇటువంటి వారినే ఆంగ్లంలో  “సైకోఫేంట్స్ (Sycophants)” అని అంటారు. వీరు పై అధికారుల మెప్పుకోసం, ఎంత నీచమైన పని అయినా చేస్తారు). ఆమె భోరున విలపిస్తూ విష్ణుమూర్తిని వేడుకుంటుంది. విష్ణుమూర్తి ఆమెను ఊరడించి, ఇలా చెబుతాడు, “పతనం ప్రారంభం కావటం మొదలైతే, అది ముగియటం కూడా అంత త్వరగానే ముగుస్తుంది. పర స్త్రీ వ్యామోహంలో పడ్డవాడు మరీ తొందరగా పతనం చెందుతాడు. సప్తర్షుల చేత పల్లకీ మోయించుకొని రమ్మను. వాడు అందుకు ఒప్పుకుంటాడు.అదే వాడి పతనానికి మార్గం” అని శచీదేవి అలానే నహుషుడికి కబురు చేస్తుంది. పర స్త్రీ వ్యామోహంలో ఉన్న నహుషుడు అందుకు అంగీకరించి, సప్తర్షుల చేత పల్లకీ మోయించుకుంటూ శచీదేవి వద్దకు పయనమయ్యాడు. పల్లకీని ముందువైపు మోస్తున్న అగస్త్యుడు పొట్టివాడు. అందుచేత త్వరగా నడవలేకపోతున్నాడు. మగువ మత్తులోనున్న నహుషుడు అగస్త్యుని ఎడమకాలితో తన్ని’సర్పః సర్పః’ అని అంటాడు. సంస్కృతంలో సర్పః అంటే త్వరగా అని అర్ధం. సంస్కృత పదాలన్నీ ధాతువునుండి వచ్చినవే! అందుకే ప్రతి పదానికీ అర్ధం కూడా అర్ధవంతంగా ఉంటుంది. పాము త్వరగా వెళ్ళుతుంది కనుక దానికి ‘సర్పం’ అనే పేరు వచ్చింది. జలజలా ప్రవహిస్తుంది కాబట్టి నీటిని ‘జలం’ అని అంటాం. అప్పుడు అగస్త్యునికి తన శక్తి గుర్తుకు వచ్చి, నహుషుడిని పెద్ద సర్పమై పొమ్మని శపిస్తాడు. నహుషుడు పెద్ద సర్పమై ఒక అడవిలో పడిపోతాడు. ఈ కథను ఇక్కడితో వదలి వేద్దాం. సైకోఫేంట్స్ వల్ల ఎటువంటి దారుణాలు జరుగుతాయో పై కథ వల్ల మనం తెలుసుకున్నాం కదా! ఈ కథ మహాభారతంలోనిది.ఈ కథ ఎందుకు చెప్పవలసి వచ్చిందంటే, సమాజాన్ని నాశనం చేసేది ఈ సైకోఫేంట్స్ చీడ పురుగులే!
ఎక్కడ మొదలు పెట్టామో, ఎక్కడ అంతం అయిందో చూసారా! ‘భావ పరంపరలు’ ఇలానే ఉంటాయి. వ్రాస్తూ పోతే వీటికి అంతు ఉండదు.
బాధ్యత కలిగిన రచయితను ఎవరూ శాసించలేరు,ఎందుకంటే అతను మీనుంచి ఏమీ ఆశించడు కనుక!
 
 
​


 
రచన: నాగలక్ష్మి కర్రా
శివరాత్రి నాడు శివుడికి అభిషేకం చేసుకోవడం, ఉపవాసాలు చెయ్యడం, శివుని భజిస్తూ, స్తుతిస్తూ రాత్రంతా జాగరణ హిందువులకు ఆనవాయితీ.
పంచభూత లింగాల గురించి విన్నాం, మంచులింగం గురించి విన్నాం, జ్యోతిర్లింగాల గురించి విన్నాం, స్వయంభూలింగాల గురించి విన్నాం కానీ శివుడు స్వయంగా ఇసుకను అమృతంతో కలిపి చేసిన శివలింగం గురించి విన్నారా? లేదా? అయితే నేను వివరిస్తాను వినండి.

తమిళనాడు రాష్ట్రంలో తంజావూరు జిల్లాలో తంజావూరుకి సుమారు 50 కిలోమీటర్ల దూరంలో కుంభకోణం అనే పట్టణంవుంది. ఈ వూరిలో లెక్కకు మించిన కోవెలలు వున్నాయి. అందులో ఊరికి మధ్యలో ఇలా అనే బదులు ఈ కోవెల చుట్టూ పట్టణం పెరిగింది అంటే సరిపోతుంది. ఎందుకంటే ఈ కోవెల కలియుగం మొదలయినప్పుడు వెలిసింది కాబట్టి. శైవుల పరమ పవిత్రమైన 275 పాదాల యాత్రాస్థలాలలో ఒకటిగా గుర్తింపబడింది.
సృష్టికర్త అయిన బ్రహ్మదేవుడు ప్రతీ యుగాంతానికి ముందు అన్ని జీవుల బీజములు కుండలో భద్రపరిచి ప్రళయానంతరం కుండలోని బీజములతో సృష్టి మొదలుపెట్టేవాడుట. కలియుగ ప్రవేశానంతరం కూడా అలాగే సృష్టి చేస్తూ వుండగా శివుడు ఆ కుండను తన బాణముతో బ్రద్దలకొట్టెనట. ఆ కుండ ముక్కలుపడ్డ ప్రదేశాలలో కాలాతరాన శివుడు, విష్ణువు స్వయభువులుగా వెలిసేరని పురాణ కధనం.

ద్వాపరంలో ప్రళయానికి ముందు కుంభేశ్వరుని లింగం వున్న చోట కుండను బ్రహ్మ భద్రపరిచేడుట. ఆ కుండ వున్నచోటే ఈశ్వరుని కొలవైవుండి భక్తులను అనుగ్రహించవలసిందిగా బ్రహ్మ కోరగా శివుడు అందుకు అంగీకరించి కావేరి నది నుండి ఇసుకను తెచ్చి అమృతముతో కలిపి లింగము చేసి ప్రతిష్టించెనట. ఈ లింగము ఇసుకతో చేయబడినది కాబట్టి ఈ లింగానికి అభిషేకం చేయరు.
కుంభేశ్వరుని కోవెల కుంభకోణం రేలు స్టేషనుకి సుమారు ఒక కిలోమీటరు దూరం, బస్సు స్టాండుకి అరకిలోమీటరు దూరంలోనూ వుంది. ఈ కోవెల సుమారు మూడు కిలోమీటర్ల విస్తీర్ణం కలిగివుంది. కుంభకోణంలో వున్న ప్రతీ కోవెల చాలా పెద్దవి.
కోవెల మొత్తం తిరిగి చూసేసరికి కాళ్ళ నొప్పులు తప్పవు. అలా అని చూడడం మానలేము, శిల్ప సంపద అంతగొప్పగా వుంటుంది. ఈ కోవెలకి అర ఫర్లాంగు దూరంలో మరో నాలుగు కోవెలలు వుండడం మరో విశేషం. అన్నే పెద్ద కోవెలలే.

కుంభేశ్వరుని కోవెల చుట్టూ పెద్ద రాతి ప్రహరీ గోడ, నాలుగు వైపులా నాలిపిస్తాయి. వాటిని దాటుకొని వెళ్ళి ఉగు పెద్ద గోపుర ద్వారాలను కలుగు వుంటుంది. వీటిలో తూర్పున వున్న గోపురం 11 అంతస్తులను కలిగి 39 మీటర్ల ఎత్తు వుండగా మిగితవి 9 అంతస్తులు వుంటాయి, మందిరాన్ని ఏడవ శతాబ్దం లో చోళ రాజులు నిర్మించగా 15 వ శతాబ్దంలోనాయక రాజులచే పునరుద్ధరింపబడించి. ముఖమండపం దాటి లోపలికి వెళితే రాతి స్థంబాల మంటపంలో వివిధ దేవతా మూర్తులకు చెందిన వెండి వాహనాలు కనువిందు చేస్తాయి. ఆయా పర్వదినాలలో దేవతా మూర్తులను ఊరేగించడానికి వాటిని ఉపయోగిస్తారు. మరో ప్రక్క ఏనుగుశాలలు, గోశాలలు కనిపిస్తాయి. వాటిని దాటుకొని వెళ్ళి ద్వజస్థంభం ప్రక్కనుంచి 16 స్థంభాల సభామంటపం చేరుతాం, దీనిని విజయనగర రాజులు నిర్మించారు. ఇక్కడ ముఖ్యంగా చూడవలసింది ఒకే రాతి మీద చెక్కిన ఇరవైయేడు నక్షత్రాల్, పన్నెండురాశులు. దీని వెనుకవున్న మంటపాన్ని నవరాత్రి మంటపం అంటారు. ఇందులో నవరాత్రులలో బొమ్మలకొలువు పెడతారు. ఆ తొమ్మిది రోజులూ అమ్మవారికి జరిపే అన్ని సేవలూ ఆ మంటపం లో చేస్తారు. బ్రాహ్మణులు వేదమంత్రాలు చదువుతూ పూజ చేసి హారతి, ఉయ్యాలసేవ, పవళింపుసేవలు సామవేదం ప్రకారం జరుపుతారు. ఆ మంత్రోచ్చారణ, శ్రావ్యత వింటూ, సేవలను చూస్తూ వుంటే ఒళ్ళు గగుర్పాటుకు లోనవుతుంది. గత సంవత్సరంలో దసరా నవరాత్రులకు అక్కడవుండి ఆ ఆనందాన్ని అనుభవించేము. ఇక్కడవున్న ఆరు తలల కుమారస్వామి, రాతినాగస్వరం, కిరాటమూర్తులను చూసుకొని మధ్యమండపానికి చేరుకొని కుంభేశ్వరుని దర్శించుకుంటాం. ఎదురుగా ఎడమవైపున “మంత్రపీఠేశ్వరి మంగళాంబిక” గా విరాజిల్లుతున్న పారవ్తీ దేవిని దర్శించుకుంటాము. ఇక్కడ అమ్మ వారి శక్తిపీఠమని, పరతంత్ర, పరతంత్ర భెదిని యని “అప్పార్” స్తుతించాడు. కుడివైపునవున్న “సోమస్కందు” ని దర్శించుకొని బయట ప్రాకారంలో వున్న నళ్వారులు, 63 నయన్మారులు ( వీరు పరమ శివభక్తులుగా పేరు పొందిన వారు). తమిళనాడు ప్రసిద్ద శైవమందిరాలలో వీరి విగ్రహాలు ఉండడం సాధారణం గా చూస్తూ వుంటాం. వీరిని దర్శించుకున్న తరువాత వీరభద్రుడు, సప్తకన్యలు, విశాలాక్షి, విశ్వనాధుడు, వినాయకుడు, కార్తికేయుడు, అన్నపూర్ణా, గజలక్ష్మి, సరస్వతి, జేష్ఠదేవి, దుర్గా, సంధికేశుడు, కురుతీర్ధ, అరుకాల వినాయకుడు, నంది బలిపీఠం, సభా వినాయకుడు, విశ్వనాధుడు, నటరాజు విగ్రహా వుంటాయి. ఇవి కాక జ్వరహరేశ్వరుడు, నవనీతరావు, వినాయకుడు, చంద్రుడు, సూర్యుడు, వల్లభ గణపతి మొదలయిన ఎన్నో విగ్రహాలు ఉన్నాయి. కుంభేశ్వరుని కోవెలకు సంబంధించి ఏడు పవిత్రమైన స్నానఘట్టాలను పేర్కొంటారు అవి మహామహోఅం తటాకం, పోతునారు తీర్ధం,వరుణ తీర్ధం, కశ్యపతీర్ధం, చక్రతీర్ధం, మాతంగతీర్ధం, భగవతీర్ధం, కుంభేశ్వరుని కోవెల ప్రకారంలో మంగశకూపం, అశ్వనాగతీర్ధం, కురుతీర్ధం అన్ర మూడు మూతులు, చంద్రతీర్ధం, సూర్య తీర్ధం, గౌతమ తీర్ధం, వరాహ్త్ర్ర్ర్ధ, అనే నాలుగు పుష్కరిణులు వున్నాయి. కుంభేశరును పూజించుకుంటే అకాలమృత్యదోషాలు తిలగుతాయని భక్తుల నమ్మకం.
కుంభేశ్వరుని కోవెలకు సంబంధించి ఏడు పవిత్రమైన స్నానఘట్టాలను పేర్కొంటారు అవి మహామహోఅం తటాకం, పోతునారు తీర్ధం,వరుణ తీర్ధం, కశ్యపతీర్ధం, చక్రతీర్ధం, మాతంగతీర్ధం, భగవతీర్ధం, కుంభేశ్వరుని కోవెల ప్రకారంలో మంగశకూపం, అశ్వనాగతీర్ధం, కురుతీర్ధం అన్ర మూడు మూతులు, చంద్రతీర్ధం, సూర్య తీర్ధం, గౌతమ తీర్ధం, వరాహ్త్ర్ర్ర్ధ, అనే నాలుగు పుష్కరిణులు వున్నాయి. కుంభేశరును పూజించుకుంటే అకాలమృత్యదోషాలు తిలగుతాయని భక్తుల నమ్మకం.
 

రచన:- భారతీ ప్రకాష్.
 
 
ఆరోహణ :       స       రి        గ        మ      దా      ని       స.
అవరోహణ :     స.       ని       స.       దా      ప       మ      ప       గా       మ      రి        స
 
షడ్జమ పంచమాలతో కలిసి ఈ రాగం లో వచ్చే స్వరాలు:
చతుశృతి రిషభం, సాధారణ గాంధారం, శుద్ధమధ్యమం, చతుశృతి దైవతం, కైశికి  నిషాదం.
షాడవ – వక్ర సంపూర్ణ రాగం.
అవరోహణ లోనే వక్రం.             త్రిస్వర వక్ర అవరోహణ.  అవరోహణలో ” కంపిత గాంధారం. “
రాగచాయా స్వరాలు :   “ గ,  ద  మరియు ని ”
న్యాస స్వరాలు : “ రి, గ, ప మరియు ద ”
ఆరోహణలో ” ద ” మరియు అవరోహణలో ” గ ” దీర్ఘంగా పల్కడం లో ఈ రాగము యొక్క మధురత్వం తెలుస్తుంది.
గమక వరీక రాగం. “స.  రీ.  ప.  గా. ” అనే ప్రయోగం లో ” ప ” తన స్వస్థానం లో ఉండదు. దేశ్య రాగం.
“మ ప  గా ” అనే ప్రయోగం లో ఊపుతూ, ఒక ప్రత్యేక పద్ధతిలో పలికే ” గాంధారం ” మరియు
“ని స. దా ద ని పా ” అనే ప్రయోగం లో దైవతం పలికే పద్ధతి ఈ రాగం యొక్క ప్రత్యేక లక్షణములుగా చెప్పవచ్చు.
అంతర గాంధార, కాకలి నిషాద చాయలు అక్కడక్కడ కనిపిస్తూ ఈ రాగం యొక్క అందాన్ని ఇనుముడింపజేస్తాయి.
“వళి, లీనం” అనే రెండు గమకాలు ఈ రాగం లో ఉపయోగిస్తారు.
“స.  ని ప ” మరియు ” ద ని పా ” అనేవి విశేష సంచారములు.
కరుణ రస ప్రధాన రాగం. ఎల్లవేళలా పాడదగిన రాగం.  త్రిస్థాయి రాగం.
ఈ రాగం లోని రచనలు ” రి,  ని ” స్వరాలతో మొదలవుతాయి.
ఈ రాగం లోని సున్నితమైన  శృతులు, గమకాలు పలకాలంటే ఎంతో అవగాహన అవసరమౌతుంది.
ఆలాపనకి తక్కువ అవకాశమున్న రాగం.
ఈ రాగాన్ని ఎక్కువగా రాగమాలికలలో ఉపయోగిస్తారు.
ఈ రాగం లోని కొన్ని ముఖ్య రచనలు:
రచన   –        సాహిత్యం        –        తాళం            –        రచించినవారు
 
శ్రీ నారద                   కానడ రాగం              రూపక తాళం             శ్రీ త్యాగరాజు.
పల్లవి  :
శ్రీ నారద నాద సరసీరుహ భృoగ శుభాంగ         //
అనుపల్లవి:
దీనమాన రక్షక జగదీశ భేశ సంకాశ       //
చరణం :          వేదజనిత వరవీణా వాదన తత్త్వజ్ఞ
భేదకర త్రితాప రహిత ఖేచర వినుత
యాదవకులజాప్త సదా మోదహృదయ మునివర్య
శ్రీద త్యాగరాజవినుత శ్రీకర మాంపాలయ.          //
 
తాత్పర్యము :
ఈ కృతిలో శ్రీ త్యాగరాజస్వామివారు నారదుని స్తుతించినారు. నారదుడు సాక్షాత్ శ్రీ నారాయణునికి ప్రతినిధి. బ్రహ్మ మానస పుత్రుడు. త్రిలోకములకు గురువు. సర్వ శాస్త్రాలు అధ్యయనం చేసినవాడు. ఎల్లప్పుడూ భగవన్నామ సంకీర్తనం చేస్తూ లోకకల్యాణం కోసం పాటుపడుతుంటాడు.  వేదాగమ పురాణేతిహాసములందు ఆయన పాత్ర అనేక విధములుగా ప్రసిద్ధమైనది.  ఈ కృతిలో సంగీత సంప్రదాయమునందు నారదుని మహిమను స్తుతించినారు.
నాద సరసీరుహ  భృంగ           =        నాదమనెడి పద్మమునకు తుమ్మెదవంటివాడు;
అంటే నాదమును బ్రహ్మానందస్వరూపముగా అనుభవించు మహనీయుడని భావము.
శుభాంగ అనుటచే, “నారదుని శరీరము  భౌతికముగాక, చిదాకాశ రూపమైనందున శుభముల నిచ్చునది.” అని తెలియపరచారు.
నారదుని అంతశ్శరీరము భగవత్సంకల్పానుసారముగా దీనుల కాపాడునట్టిది.
భేశ               =        నక్షత్రములకు ఈశుడైన చంద్రునికాంతి కలది.
అనగా స్వచ్చమైనదిగాన దీనుల మనస్తాపములు ఆ దివ్యాంత:కరణమందు ప్రతిబింబములగును. భగవంతునికి ఈ జీవుల క్లేశములను వినిపించి, నారదుడు లోకరక్షణ మొనర్చును. అందుకే ఆయన “దీనమాన రక్షకుడ”నుట ఒక మంచి విశేషణము.
వేదములనుండి పుట్టిన నాదము వీణావాదమునందే సంపూర్ణముగా వ్యక్తమగును. మహాయోగులు, వీణాదండ సదృశము సకల దేవతామయమునగు సుషుమన్ననాడియందు సమస్త      కళావైభవమును అనుభవింతురు. క్రమముగా బ్రహ్మానందము ననుభవింతురు. ఇందుకు నారదుడే లోక గురువు. కృష్ణుని దివ్యమోహన లీలలయందు నారదునిదే ముఖ్య పాత్ర. అఖండ ప్రేమతత్వముతో, శ్రీకృష్ణుని దివ్యనామ సంకీర్తనము  చేయుచూ, లోక కల్యాణ మొనరించు మహనీయుడు నారదుడని ఈ కృతిలో స్తుతించారు.
 
ఈ రాగం లో వున్న కొన్ని సినిమా పాటలు:
పాట                        –                           సినిమా
 
 
       —————————————————–0————————
 
 
 
 రచన: డా. శ్రీసత్య గౌతమి
మరి సమభావాల సంఘీభావం మనిషికి ఏది?     
 
వేపపూత నయగారాలు మీనాక్షి పద్మహస్తాలు
మావిడాకు చిగురులు శ్రీహరుని నేత్రాలు
ఆ రెంట దాగుడు మూతలు మన జీవితాన
వెలుగు నీడలు తీపి చేదులు
.
ఆ విధాతల ఆనంద కేళీ విలాసం
చైత్రమాల చక్కెరకేళీ తీపి గురుతుల అంకురం
ఆపై ఉప్పు పులుపు వగరులు వెరసి షడ్రచుల రస ఉగాది సేవనం
గ్రీష్మ కాంచన సుప్రభం వసంత ప్రభావిత కిరణం
నూతనోత్సాహాల హేమంతవర్ణం ఉగాది ఆరంభం
.
మనిషికి ఇట్టి ప్రకృతి లిఖించిన సమరుచుల ఉగాది పెన్నిధి
మరి సమభావాల సంఘీభావం మనిషికి ఏది?
ఒక్కసారి ప్రకృతే చైత్రం తో సంఘీభావం కోల్పోతే చైత్రానికి ఆరంభమేది?
చైత్రం రానిదే కోకిలకు కుహు కుహు స్వరాలేవీ?
మానుష జీవిత ఉగాదికి నూతనోత్సాహ సౌరభాలేవీ?
.
కాలాతీతం గా కాలాయాపన చేసే సౌలభ్యం ప్రకృతికే విధించని ఆ విధాతలు
అసంఘీభావ జాలం పెల్లుబికి కసి తీరని వారూ… వంచితులూ
తీయని మాటలతో నైరాశ్యపు చీకటి ముసుగేసి
భయపడి తూలే బలహీనుల గొంతు నులిమేస్తుంటే
విధించరా మరి … అరిషడ్వర్గపు ద్వారాల వ్రేలాడు మొండెం లేని మొండు తలల తలవ్రాతలు!
 
సమీక్ష: బులుసు సుబ్రహ్మణ్యం

 
అతను – ఆమె – కాలం పుస్తకం ఇరవై మూడు కధల సమాహారం. ఇందులో పదహారు కధలు బహుమతులు పొందినవి. కొన్ని వివిధ భాషల్లోకి అనువదించబడ్డాయి. రచయిత శ్రీమతి గరిమెళ్ళ సుబ్బలక్ష్మి గారు, సుమారు పన్నెండేళ్ళుగా రచనలు చేస్తున్నారు. లక్ష్మిగారి కొన్ని కధలు, ఒక నవల, ఒక మినీ నవల వివిధ పత్రికల్లో ప్రచురితమయ్యాయి. ఈమె బ్లాగ్లోకంలో కూడా ప్రసిద్ధులు.
ఈ పుస్తకంలో కధలు చదివితే శ్రీమతి లక్ష్మిగారు మూడుతరాల తెలుగు జీవితాలలో కాలగమనంలో వచ్చిన, వస్తున్న మార్పులని క్షుణ్ణంగా అధ్యయనం చేశారని అర్ధం అవుతుంది. శ్రీమతి లక్ష్మిగారి ఆహ్లాదకరమైన శైలి సులువుగా చదివించేస్తుంది. కధపై పట్టు, బిగి సడలించకుండా సాగే కధనం ఈమె స్వంతం. ఏ కధ చదివినా మన చుట్టూ జరిగే సంఘటనలు గుర్తుకు వస్తాయి. ఈనాటి వేగవంతమైన జీవితాలలో లోపిస్తున్న మానవతా బంధాలని సున్నితంగా సృశిస్తూ, ఏ ఇజాల జోలికి పోకుండా, తను అనుకున్నది సూటిగా చెప్పడం ఈమె ప్రత్యేకత. సామాన్యుల జీవితాలలో ఒకరి పట్ల ఒకరికి ఆప్యాయతలు, అనుబంధాలు ఇంకా ఉన్నాయి అనే నమ్మకం బలపడుతుంది, ఈ కధలు చదివితే.
ఈ పుస్తకానికి పెట్టిన పేరు, “అతను- ఆమె-కాలం” అనే కధ ఆసక్తికరంగా ఉంది. అందరూ పెళ్ళిళ్ళు చేసుకుంటున్నారు కదా అని తను కూడా చేసుకున్న ఒక భర్త, స్వంత అభిప్రాయాలు, ఆశలు, సరదాలు ఉన్నా జీవితమంతా తనను భద్రంగా చూసుకుంటాడు అనే నమ్మకంతో అతని వేలు పట్టుకుని వచ్చిన భార్య. ఇద్దరూ విరుద్ధ భావాలు కల ముఖ్య పాత్రలు. అనురాగం, ప్రేమ వారి మధ్య లేవేమో అనిపించే సంఘటనలు. గడిచే కాలం, పెరుగుతున్న దూరం. కూతురు బారసాల రోజున “నువ్వు మా అమ్మ పేరు పెట్టడానికి ఒప్పుకుంటే బారసాల పీటల మీద కూర్చుంటాను. లేదూ… నా కూతురిని తీసుకు వెళ్లిపోతాను” అని మొండి పట్టు నెగ్గించుకున్న అతను, కొడుకు పెళ్లి సంబంధం విషయంలో మాట్లాడడానికి ఇంటికి వచ్చిన పెద్దమనుషులతో భర్త మాట్లాడుతుంటే “మీరూరుకోండి …నేను చెప్తానుగా … మీ సంబంధం మా వాడు ఒప్పుకోడండి… ఇంకా మాట్లేమిటి? వెళ్లి రండి” అంటూ వారి ముందు భర్తని చులకన చేసిన ఆమె, మధ్య గడచిన కాలం. ఉన్నట్టుండి ఆమెకి స్ట్రోక్ . హాస్పిటల్ లో జేర్చిన తరువాత ఇరువురూ తమ జీవితాలను పునరాలోచించుకుంటారు. హాస్పిటల్ నుంచి తిరిగి వస్తూ “ఎంతయిదండి బిల్లు?” అడిగిన ఆమె. “నువ్వు మళ్ళీ నాతో వస్తున్నావు. అందుకు ఎంతిచ్చినా తక్కువే” అన్న అతను. అతని కౌగిలిలో ఒదిగిన ఆమె. హృద్యంగా ఉంది చదివినప్పుడు. విరుద్ధ భావాల వ్యక్తుల మధ్య కూడా, కాలం గడిచే కొద్దీ అంతర్లీనంగా అవ్యక్తంగా పెరిగిన ప్రేమ, అభిమానం పాఠకుడిని మురిపిస్తుంది .
పై కధతో కొద్దిగా పోలిక ఉన్న మరో కధ ‘దాంపత్యం’. “ఏమిటా నిలబడి నిద్రపోవడం? మొగుడి మొహాన కాస్త కాఫీ పోసేదేమైనా ఉందా? లేదా?” ఇది భర్త పలకరింపు. అలా అని భార్యకు ఏమీ లోటు చెయ్యలేదు. స్వతహాగా మంచి మనిషే. కానీ ఆడవారికి కూడా స్పందించే గుణముంటుందని తెలియని వాడు. తన ఇష్టాలే భార్యకి నచ్చాలనుకునేవాడు. కోపమూ ఎక్కువే. అతని నోటికి అడ్డు, అదుపు ఉండదు. రమేశం పెళ్ళాంగానే రాజేశ్వరి జీవితం. పిల్లల దృష్టిలో తల్లి దేవత, తండ్రి రాక్షసుడు. పిల్లలకి పెళ్లి అయి వాళ్ళ బతుకులు వాళ్ళు బతుకుతున్నారు. అయినా భర్త మారలేదు. సహించింది. సహించింది. ఒకరోజున తిరుగుబాటు చేసింది. ఇంట్లోంచి బయటకు వచ్చేసింది. విషయం తెలిసి పిల్లలు వచ్చారు. కోడలి సలహా, ప్రోద్బలంతో ఇంటికి తిరిగి వచ్చింది రాజేశ్వరి తన హక్కులు సాధించుకోవటానికి. సంతోషంగా తలూపి స్వాగతించాడు రమేశం.
మనకి తెలియకుండానే మనం చాలా దానాలు చేసేస్తుంటాం. అందువల్ల బోలెడు పుణ్యం కూడా మూట కట్టుకుంటాము. ఎలానో తెలుసు కోవాలంటే ‘ఏది పుణ్యం’ కధ చదవాల్సిందే.
మనమడితో ఆడుకోవాలని, అచ్చటా ముచ్చటా తీర్చుకోవాలని అమెరికా వెళుతుంది ఒక నాయనమ్మ. టివి కూడా ఆపరేట్ చెయ్యడం చాతకాదని నాయనమ్మని హేళనగా చూస్తాడు మనమడు. మనమడిని మచ్చిక చేసుకోడానికి విఫల ప్రయత్నాలు చేస్తుంది నాయనమ్మ. అనుకోకుండా ఒక రాత్రి మనమడు చేరువ అవుతాడు. సరదాగా సాగే కధ ‘పెన్నిధి దొరికింది’
ఉమ్మడి కుటుంబంలో, ఎవరిని నొప్పించకుండా, అందరికి తలలో నాలుకగా మసలుతూ, దక్షతతో సమస్యలని పరిష్కరించే తల్లిని చూసి మేనేజ్మెంట్ పద్దతులు నేర్చుకున్న తనయుడి కధ ‘ఇప్పుడైనా చెప్పనీయమ్మా’ .
కని పెంచిన తల్లి ఎడల బాధ్యత మరచి, ఆమె కనీస అవసరాలను కూడా గుర్తించని కొడుకు నేర్చుకున్న పాఠం ‘ఒఖ్ఖ రెండు రూపాయలు’ లో చదవచ్చు.
పెంపుడు జంతువులంటే కొంతమందికి ఇష్టం మరికొందరికి అయిష్టం. అయిష్టమైనా పిల్లల కోసం ఒప్పుకున్న మాలతి కష్టాలలో పడ్డ వైనం ‘పాపం మాలతి’ కధలో సరదాగా చదువుకోవచ్చు.
తను ఊహించినవే నిజాలని భ్రమించి, సమాజసేవకి, పీడిత జనోద్ధరణకి నడుం కట్టిన యువతి తెలుసుకున్న సత్యం ‘నాణానికి మరోవైపు’ కధలో. కధని పూర్తి చేసిన తరువాత మనసు ఆర్ద్ర మవుతుంది.
భార్యా భార్తలిరువురు ఉన్నతోద్యోగంలో ఉన్నవారే. రెండేళ్ళ వయసున్న కొడుకు భవిష్యత్ గురించి కలలు కంటారు. వాడిని క్రమ శిక్షణలో పెంచడానికి, అన్నీ నేర్పడానికి, పిల్లల పెంపకంలో ట్రెయిన్ అయిన ఆయాని పెడతారు. కొడుకు మనసులో ఏముందో తల్లి ఎలా తెలుసుకుందో ‘చందమామ రావే’ కధలో చూడవచ్చు.
“ఎత్తుకో బిడ్డనూ ఎక్కు అందలమూ …చేరి మీ వారితో చెప్పి రావమ్మా” అని అన్నగారు అంటే అత్తమామలని, తోడికోడలని, బావగారిని, భర్తని ఇత్యాదులందరినీ అనుమతి అడిగి కానీ బండి ఎక్కడం కుదరేది కాదు ఆ రోజుల్లో కూడా. వాళ్ళు సులువుగానే అనుమతి ఇచ్చేవారు. ఈ రోజుల్లో ఉద్యోగం చేస్తున్న స్త్రీ శలవు పెట్టి ఊరికి వెళ్ళాలంటే ఎన్ని అనుమతులు కావాలి? ‘కలికి కాత్యాయిని’ చదివితే అర్ధం అవుతుంది.
శ్రీమతి లక్ష్మిగారు శృతి మించని, సున్నితమైన హాస్యంతో వ్రాసిన ‘డిజైనర్ ఫుడ్’ ‘పాత సీసాలో కొత్త సారా’ ‘వెఱ్ఱిబాగుల వదిన వ్రతకధ’ మొదలైన కధలు పెదాల మీద చిరునవ్వు చెరగకుండా చదివించేస్తాయి.
కధలన్నిటి గురించీ వివరించాలంటే, ఒక్కో కధకి కనీసం ఒక్కో పేరా వ్రాయాలి. స్థలాభావం వల్ల ఇంతకంటే ఎక్కువ వ్రాయడం కుదరదు. పుస్తకం ధర నూట ఏభై రూపాయలూ పూర్తిగా వసూలవుతాయని మాత్రం ఖచ్చితంగా చెప్పగలను.
‘అతను – ఆమె – కాలం’ పుస్తకాలు ప్రముఖ పుస్తకాల షాప్ ల్లో దొరుకుతాయి. అంతర్జాల బుక్ షాప్ ‘కినిగె’ లో కూడా దొరుకుతాయి. రచయిత్రి దగ్గర నుంచి కూడా బడయవచ్చు.
 
రచన: – లయన్ విమల గుర్రాల
 
మంచుపూల వలపు కబురు
కరిగిపోయె సమయమిదే…
సూరీడూ నిప్పుటిల్లు
చేరబోయె సమయమిదే…
 
శిశిరానికి ముడుచుకున్న
తనూలతలు విరిసెనిపుడె
నవయుగాది తేజాలే
చెలగిపోయె సమయమిదే…
 
పాటలతో కోయిలమ్మ
సమరానికి సిద్ధమపుడె
నవరాగపు విందులకే
పిలుపుపోయె సమయమిదే…
 
భయపెట్టే బ్రతుకు జాడ
నవ్వుతుంది ఎపుడైనా
కలలజిలుగు వెలుగుతార
ఎదురుపోయె సమయమిదే…
 
రైతన్నల కన్నులలో వెలుగు
మొలక తొంగిచూచె
సందెలలో విమల వాణి
మురియబోయె సమయమిదే…
 
 
