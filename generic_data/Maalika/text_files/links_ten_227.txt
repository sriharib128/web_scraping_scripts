రచన: మాలా కుమార్

బహుశా భగవంతుడు స్త్రీ పక్షపాతేమో!అందుకే ప్రేమ, దయ, కరుణ,ఆప్యాయత అన్నీ కలబోసి , తన ప్రతినిధిగా అమ్మను సృష్టించాడు. అసలు అమ్మను అలా కాకుండా ఇంకోలా ఊహించుకోను కూడా ఊహించుకోలేము! నాకు ఊహ తెలిసింది అమ్మ సానిహిత్యంలోనే. నాకు ఎన్ని సంవత్సరాలో గుర్తులేదు, కాని బయట వరండాలో , వెన్నెల్లో అమ్మ దగ్గరగా కూర్చొని అమ్మ చెప్పే కథలు వినటం మాత్రం చాలా గుర్తుంది.. నాకు బాగా గుర్తున్న కథలు …  కర్ణుడిది, శ్రీకృష్ణదేవరాయునిది. అప్పటి నుంచే నాకు వారిద్దరూ చాలా ఇష్టం. అంత చిన్నతనంలోనే హంపీ చూడాలని చాలా కోరికగా వుండేది. కర్ణుడంటే చాలా జాలిగా వుండేది. అమ్మ కథలు చెప్పటమే కాదు, నా కోసము చందమామ, బాలమిత్ర  తెప్పించి, వాటిలోని కథలు చదివి వినిపించేది. చిన్నగా నేనే చదువుకోవటం అలవాటు చేసింది. అలా చాలా చిన్నతనము నుంచే సాహిత్యం మీద అభిలాష కలిగించింది.’ టామ్ సాయర్ ‘, ‘ హకల్బేరీఫిన్ ‘, లాంటి అనువాద నవలలు, ‘ గణపతి ‘, ‘ బారిష్టర్ పార్వతీశం ‘ ‘ బుడుగు ‘ లాంటి పుస్తకాలు నేను పదవతరగతిలోకి వచ్చేలోపే చదివాను. పదవతరగతి సెలవల్లో ఆరుద్ర రాసిన ” సమగ్ర ఆంధ్ర సాహిత్యము”  చదివాను. ఇవన్నీ నాకోసము ప్రత్యేకగంగా తెప్పించేది మా అమ్మ. చదవటమే కాదు దాని గురించి చర్చించేవాళ్ళం. పదవతరగతిలో వచ్చిన నా పుట్టినరోజుకు అమ్మ ఓ డైరీ బహుకరించింది. అందులో నాకు కలిగే అనుభవాలు, నేను విన్న చదివిన మంచి మాటలు , పుస్తకాల గురించిన అభిప్రాయాలు అన్నీ ప్రతిరోజూ వ్రాసుకునేదానిని. అవి అమ్మకు చూపించి నేను అడగగానే , కావల్సిన మార్పులు సూచించి ముందుకు వెళ్ళేందుకు వ్రాసేందుకు ప్రోత్సహించేది.. అదే నాకు  ఈ రోజు  బ్లాగ్ వ్రాయటానికి,  చిరు రచయిత్రి గా ఎదగటానికి నాకు పునాది అయ్యింది.
గత కొద్ది సంవత్సరాలుగా సమ్మర్ క్లాసెస్ అని, సెలవల్లో  వివిధ ఆక్టివిటీస్ నేర్పే తరగతులకు పిల్లలను పంపుతున్నారు. కాని దాదాపు యాభై సంవత్సరాల క్రితమే మా అమ్మ ఈ పద్దతిని పాటించింది. ప్రతి ఎండాకాలం సెలవల్లో ఏదో ఒకటి నేర్పించేది. ఆ రోజులల్లో ఆంధ్రప్రభ వారపత్రిక లో మాలతీ చెందూర్ పిల్లలకు నేర్పేందుకు రకరకాల బొమ్మల తయారీలు, కుట్లు లాంటివి వ్రాసేవారు. అవి చేసేందుకు నేను ఉత్సాహపడుతుంటే  అమ్మ నాకు కావలసినవి సమకూర్చేది. ఓ సారి సెలవల్లో దర్జీ అతనిని ఇంటికి పిలిపించి బట్టలు కుట్టటం నేర్పించింది. నాకు పెయింటింగ్ అంటే ఇష్టమని  పెయింటింగ్ క్లాస్ లకు పంపింది. నాకు ఏ ఎండాకాలం సెలవలు కూడా వృధా చేసిన గుర్తు లేదు. అదే అలవాటు ఇప్పటికీ కొత్త కొత్త విషయాలు నేర్చుకునేందుకు ఆసక్తిని కలిగించింది.
నా చిన్నతనంలోనే ఓ దీపావళి కి మా నాన్నగారు మంగళహారతి లో పైసలు ఇచ్చారు. అవేమి చేయాలో తెలీలేదు. వెంటనే మా అమ్మ ఓ డబ్బులు దాచుకునే ముంతను తెచ్చి అందులో వేసింది. అలా మనీ సేవింగ్ నేర్చుకున్నాను. రేడియోలో బాలానందంనూ తప్పనిసరిగా విని , అందులోని పాటలన్నీ నేర్చుకునే దానిని . అలా నా ఇష్టాలను తెలుసుకొని, అన్ని విధాలా నన్ను ప్రొత్సహించింది అమ్మ.
ఆ రోజు నాకింకా గుర్తే. అప్పటికి నా పెళ్ళై ఇరవై రోజులైంది. అంతకు ముందు రోజే మావారు సెలవు పూర్తైందని పాటియాలా వెళ్ళిపోయారు. నేను అమ్మా వాళ్ళ దగ్గరికి వెళ్ళాను. నా సామానులన్నీ, నన్ను తీసుకొని అమ్మా, పిన్ని మా అత్తగారింటి కి వచ్చారు. కాసేపు కూర్చున్నాక నన్నుఅక్కడే వదిలేసి వెళ్ళారు. వాళ్ళను పంపటానికి మా అత్తగారు వాళ్ళ తో పాటు వాకిలి దాకా వెళ్ళారు. నేను ఒక్కదాన్నీ హాల్ లో నిలబడ్డాను. వాళ్ళతో బయట దాకా వెళ్ళాలో వద్దో తెలీలేదు. అప్పటివరకూ చుట్టాలతో సందడిగా వున్న ఇల్లు నిశబ్ధంగా వుంది. అ ఇరవై రోజులూ హడావిడిగా ఏమీ తెలీకుండానే గడిచిపోయాయి. ఇప్పుడు ఒక్కదాన్ని అలా బిక్కుబిక్కుమంటూ నిలబడి వుంటే భయంగా, బెదురుగా వుంది. అలా ఎంతసేపు వున్నానో తెలీదు. ఏమిటీ అట్లా నిలబడ్డావు? లోపలికి రా అంటూ మా అత్తయ్యగారు నా చేయి పట్టుకొని, నువ్వు వంటరిదానివి కావు నీకు నేనున్నాను అని చేయూతనిచ్చారు.. చకచకా పనులు చేసుకుంటూ, వచ్చేపోయేవారిని నవ్వు మొహంతో పలకరిస్తూ , ఎప్పుడూ అలసట అనేదే ఎరగకుండా ఫ్రెష్ గా వుండే  మా అత్తయ్యగారిని చూస్తే చాలా ఆశ్చర్యంగా వుండేది. అసలు ఈవిడకు కోపం వస్తుందా అనుకునేదాన్ని. పిల్లలను కూడా ఎప్పుడూ కోపం చేయటం చూడలేదు. వాళ్ళ అవసరాలు కనిపెట్టుకొని వుండేవారు. ఎవరికే సమస్య వచ్చినా చిటికెలో పరిష్కారం చెప్పేవారు.
వంట , పనులు అన్నీ ఆవిడ దగ్గరే నేర్చుకున్నాను. పెద్ద జుట్టు , మనీ సేవింగ్ మా అమ్మ నేర్పితే , మనీ మానేజ్మెంట్ మా అత్తగారి దగ్గర నేర్చుకున్నాను. ఆవిడ తెలివితేటలు చాలా అబ్బురంగా అనిపించేవి.ఎప్పటికైనా నేను ఆవిడలా వుండగలా అనుకునేదానిని. ఆవిడ నా రోల్ మోడల్.
నా జీవితము లో ఈ ఇద్దరు స్త్రీమూర్తుల పాత్ర చాలా ముఖ్యమైనది. నేను ఈ రోజు ఈ విధంగా , సంతోషముగా వున్నానంటే వీరి చలవే! నాకు ఇంత మంచి జీవితాన్ని ప్రసాదించిన ఈ మాతృమూర్తులిద్దరికీ, ఈ మహిళాదినోత్సవ సందర్భముగా  హృదయపూర్వక పాదాభివందనాలు.
 
 
రచన: సి.ఉమాదేవి
అంతర్జాతీయ మహిళాదినోత్సవం స్త్రీలకు ప్రత్యేకమైన రోజు. ఈ రోజున  ప్రగతిబాటన పడుతున్న స్తీల అడుగులు ఏ దిశగా పడుతున్నాయో, లక్ష్యం దిశగా నడచి గమ్యాన్నిచేరుకుంటున్నాయో లేదోనని బేరీజు వేసుకోవడం చర్వితచర్వణమే. సంవత్సరానికి ఒక రోజు వస్తుంది, వెళ్తుంది. కాలగర్భంలో ఆ రోజు కలిసిపోతుంది. మహిళా సంక్షేమం, మహిళాభివృద్ధి ఏ మేరకు జరిగిందో వెనక్కు తిరిగి చూసుకుంటే సాధించిన ప్రగతి పలుచగా అగుపడుతుంది తప్ప అభివృద్ది గ్రాఫ్ లో పురోగతి మందగమనమే.  అయితే మనమేమి సాధించలేదా అంతా నిరాశావాదమేనా అంటే సాధించింది బహు తక్కువ అని చెప్పాల్సి వస్తుంది. ఆకాశంలో సగం అని సగర్వంగా చెప్తాం కాని ఆనవాళ్లు అస్పష్టం.
ఇప్పటికీ ఆగని బాల్యవివాహాలు, వరకట్నవేధింపులు, భ్రూణహత్యలు, అతివలపై అత్యాచారాలు, గృహహింస, ఆర్థిక అసమానతలు, లింగవివక్ష, లైంగిక హింస వంటివి మహిళలకు నిత్య సవాళ్లే. ఈ సవాళ్లను స్త్రీలే ఎదుర్కోవాలి. అంతేకాని సంఘసంస్కర్తలు, అభ్యుదయవాదులు, మహిళాహక్కుల కమిషన్  ఉన్నాయి, మనమేం చేయగలం అనుకుంటే ఎన్ని మహిళా సంవత్సరాలు జరుపుకున్నా నిరర్థకమే! కుమారీ శతకాన్ని, రుక్మిణీ కళ్యాణాన్ని చదివితే చాలనుకునే స్థితి దాటి స్త్రీల దృష్టి అంతరిక్షాన్ని అందుకుంటోంది. స్త్రీలు విద్యావంతులవుతున్నారు,ఉద్యోగాలలో ప్రవేశిస్తున్నారు. రైలు, విమానం ఏదైనా నడపగలం అంటున్నారు. వెల్లివిరుస్తున్న స్త్రీ చైతన్యం సుస్పష్టం. అయితే  సమాంతరంగా స్త్రీలపై హింస కూడా పెరుగుతోంది. కడకు విద్యావంతులైన స్త్రీలు సైతం జీవనపోరాటంలో ఓటమినెదిరించలేక  ఆత్మహత్యలనాశ్రయించడం  మనసును కలచివేస్తుంది.
ఈనాటి  మహిళ తనకంటూ ఒక గుర్తింపు వుండాలని కోరుకుంటుంది. అయితే ఇలా అనుకోవడం ఈనాడు బహిర్గతమైతే ఒకనాడు అంతర్గతమై మాట గొంతులోనే తిష్టవేసి మరిక కదలననేది. తరాలనడుమ అంతరాలు నిత్య  నూతనమే.ఈ అంతరాల ఘర్షణలో స్త్రీ సంఘర్షణే ముఖచిత్రమవుతోంది. ఆనాటి మహిళ జీవనం సమాజ నిర్దేశితం. ఆర్థిక పరిస్థితులు, కుటుంబ కట్టుబాట్లు స్త్రీ మేధను కుచింపచేయడంలో తమ వంతు పాత్రను పోషించాయి. అలా అని ఆనాటి స్త్రీ ఆలోచనాశూన్యురాలని తీర్మానించలేం. అవకాశాలను అందుకోవాలంటే  ఆలోచనలుంటే చాలదు అవకాశాన్నందుకునే స్వేచ్ఛ కావాలి. గత చరిత్రలోని స్త్రీ అధ్యాయాన్ని పరిశీలిస్తే వేళ్లమీద లెక్కింపదగినవారు మాత్రమే శక్తిస్వరూపిణిలుగా పేరుగాంచారు. రాచరిక చరిత్రలో రాణి రుద్రమదేవి, రాణి ఝాన్సీలక్ష్మీబాయి అసమాన ధైర్యవంతులు. ఇందిరాగాంధీ, సిరిమావో  బండారు నాయకే,మార్గరెట్ థాచర్, సరోజినీ నాయుడు, దుర్గబాయి దేశ్ ముఖ్ వంటివారు తమ తమ రంగాలలో విజృంభించిన మహిళాకెరటాలు. వీరే కాదు మరెందరో విశిష్ట మహిళలందించిన స్ఫూర్తి స్త్రీలను చైతన్యపరిచింది
నేటి మగువల జీవితమేమి వడ్డించిన విస్తరి కాదు, కాని నేర్చుకున్న విద్య, పెంపొందించుకున్న సామాజిక అవగాహన స్త్రీని ముందుకు నడిపిస్తోంది. ఎప్పుడైతే స్త్రీకి విద్యపై అవగాహన పెరిగిందో అప్పుడిక స్త్రీ వెనుదిరిగి చూడలేదు. లతాంగి అని పిలువబడుతూ సౌకుమార్యానికి ప్రతిరూపమే స్త్రీ అని భావించేవారి అంచనాలను తారుమారు చేస్తూ తనకు అందివచ్చిన అవకాశాలను చక్కగా వినియోగించుకుంటూ సూపర్ వుమన్ గా రూపొందుతోంది. నేటి మహిళ కష్టనష్టాలను అధిగమిస్తోంది.యుక్తితో  సమస్యలను పరిష్కరించుకుంటోంది.స్వయంశక్తితో స్వావలంబనదిశగా
పయనిస్తోంది.వేణ్ణీళ్లకు చన్నీళ్లు అని పిలువబడ్డ స్త్రీ సంపాదన ఆర్థికసమానత్వంతోపాటు స్త్రీ సమానత్వానికి తెరతీసింది. అన్నిరంగాలలో పురోగతి సాధిస్తూ ఇటు ఇంట్లో  అటు తనెంచుకున్నరంగంలో కూడా శెహబాష్ అనిపించుకోసాగింది. అయితే స్త్రీ పోషిస్తున్న ద్విపాత్రాభినయం ఢబ్బు సంపాదనను పెంచుతోంది గాని  సమయం చాలక వచ్చే ఇబ్బందులను అధిగమించలేక  ఇంటా బయట సతమతమవుతున్నారు. ఈ సమస్యలను అధిగమించగల స్త్రీల నిష్పత్తి బహు తక్కువే కధా!.ఎన్నిచట్టాలు వచ్చినా, సంస్కరణలు జరిగినా కొందరు మహిళల జీవితాలు ప్రశ్నార్థకాలే!
మరణశాసనాన్ని తమపై తామే తీర్పుగా ప్రకటించుకునే స్త్రీల కన్నీటిగాథలు, వ్యధాభరిత జీవిత కథనాలు పత్రికలలో, ఛానెళ్లలో చూస్తున్నాం.ఎందరో మహిళలు విధివంచితులై జీవిస్తున్నారనేది మనకళ్లముందు ఆవిష్కరింపబడుతున్న నిత్యజీవనచిత్రం. అవగాహన పెరిగి అవకాశం అందుకున్నవారు గళం విప్పి నిజాలను చెప్పగలుగుతున్నారు. మనసులను పారదర్శకం చేసి తమ దీనావస్థకు కారణమైన వారిని నిలదీస్తున్నారు. క్రూరజంతువులు, విషసర్పాలు సైతం తమ గొంతును జీవకారుణ్య సంఘాల ద్వారా ప్రకటిస్తున్నాయి. అటువంటప్పుడు తన సమస్యను కనీసం కుటుంబంతోనైనా చర్చించుకోలేక, ప్రాణాలమీదకు తెచ్చుకోవడం నేటి మహిళకు తగదు. తమకంటూ ఓ రోజు వుందని, గుర్తింపు దొరికిందని సంబరపడటం ఆహ్వానించదగ్గ విషయమే.కాని మహిళాదినోత్సవం నాడు స్త్రీలు సాధించిన ప్రగతి పేరిట అవార్డులకే పరిమితంకాక స్త్రీజాతిని ప్రగతిపథాన నడిపించే చైతన్యస్ఫూర్తిని అందించ గలగాలి.
ఒకనాటి పత్రికలలో స్త్రీలకు కేటాయింబడిన శీర్షికలలో కుట్లు, అల్లికలు, వంట-వార్పు, పిల్లల పెంపకంవంటి విషయాలకు అధిక ప్రాధాన్యత కనబడేది. ఈనాడు ఇవేకాక విభిన్న రంగాలలో స్త్రీల ప్రగతిని, స్త్రీల ఆరోగ్యసంబంధ విషయాలపైనా వివరణాత్మకంగా స్ఫూర్తినందించే విషయాలను చర్చిస్తున్నారు. స్త్రీ సమస్యలపట్ల మహిళాలోకం సత్వర స్పందనతో జాగృతమవుతోంది. ఎలా వచ్చింది స్త్రీలలో ఇంతటి మార్పు? గతంలో ఊహకైనా అందని విజయాలు ఈనాడు మహిళల పరమై ప్రశంసలందుకుంటున్నాయి. స్త్రీవిద్యకు ప్రోత్సాహం పెరిగింది. నేటి వనిత వ్యక్తిత్వ వికాసంలో పరిపూర్ణత్వం పొంది తన గుర్తింపును చాటుతోంది. ఆమెనందరు అబ్బురపడుతూ ఆశీర్వదించడం నేటి వేడుక. అంతర్జాతీయ మహిళా దినోత్సవంనాడు సత్యవతి నడిపిన రైలుబండి స్త్రీలు ఏ సవాలునైనా స్వీకరించగలరని మరోమారు లోకానికి తెలిపింది. ఎందరో మహిళల విజయాలు మరెందరికో న్ఫూర్తినందిస్తున్నాయి. తమ జీవితాన్ని తాము శృతి చేసుకోగల శక్తిని పొందుతున్నారు. తంత్రులు తెగినా సవరించుకుని జీవన సరిగమలను లయబద్ధంగా పలికించగలుగుతున్నారు. సాహసం, ప్రయత్నం, పట్టుదల రంగరించి,ఆత్మవిశ్వాసాన్ని సానబెట్టి, కర్తవ్యపరాయణతకు అంకిత భావంతో తనను తాను అర్పించుకునే దిశగా నేటి మహిళ పదముద్రలు బలంగా పడుతున్నాయి. పిల్లలకు కౌన్సిలర్ గా, భర్తకు సలహాదారుగా నిత్యయంత్రమైన మంత్రశక్తిగా భాసిస్తోంది.అందుకే నాగరికతలో అనాగిరికతకు చోటిచ్చి, స్వేచ్ఛలో విశృంఖలతకు తావిచ్చి జీవితాన్ని ఊహల ఊయలలో గడపడంకాక సంప్రదాయాన్ని,సంస్కృతిని ఆధునికతతో మిళితం
చేసి వాస్తవంలో  నేటి మహిళ స్థిరమైన అడుగులు వేయగలగాలి . అప్పుడిక ప్రతి మహిళా పరిపూర్ణ మహిళే. ప్రతిరోజు మహిళా దినోత్సవమే.
 
 
 
 
 
 
 
 
 
 
 
 
రచన:కొండవీటి సత్యవతి
 
వందేళ్ళ తెలుగు సాహిత్యాన్ని తీసుకుని, అప్పటినుండి తెలుగు సాహిత్యం గమనాన్ని పరికిస్త్తే- నూటపది సంవత్సరాలకు పూర్వమే ఒక స్త్రీ తెలుగు సాహిత్యంలో పలుప్రక్రియలకు ఆద్యురాలుగా నిలిచింది. తెలుగులో తొలికథ రాసి, తొలిసారి స్త్రీల చరిత్రనుగ్రంథస్థం చేసి, మొట్టమొదటిసారి స్త్రీల సంఘాలను/సమాజాలను స్థాపించిన భండారు అచ్చమాంబను ఈ సందర్భంగా మనం తప్పకుండా గుర్తుచేసుకోవాలి.  ఎవరి మనస్సు ఒప్పుకున్నా, ఎవరిమనస్సు నొచ్చుకున్నా చరిత్ర-చరిత్రే- దానిని వక్రీకరించడం ఇంక ఎంత మాత్రమూ కుదరదు. మహాకవి గురజాడ ఆశించినట్లు మనం చరిత్రను తిరగరాయడం మొదలు పెట్టాం. మనకు తెలియనిమన చరిత్రని, మనకు తెలియకుండా ముసుగేసి దాచేసిన చరిత్రని మనం తవ్వడం మొదలు పెట్టాం. స్త్రీవాద దృష్టికోణంతో మనం తవ్వుతుంటే, మట్టిగడ్డలుగానో, మసి బొగ్గులుగానో పక్కన పారేసినవజ్రపు తునకల్లాంటి అచ్చమాంబ లాంటి అద్భుతమైన స్త్రీలు వెలుగులోకి వస్తున్నారు. పురుషాధిపత్య రంగుటద్దాల్లోంచి తూకం వేసి ఛీత్కరించిన బెంగుళూరు నాగరత్నమ్మ లాంటి వారి జీవితచరిత్రలు ప్రచురితమయ్యాయి. ఇలా మొదలైన సాహిత్య గమనం 80 లలో ఒక వెల్లువల్లే పోటెత్తింది. డెబ్బె దశకంలో అంతర్జాతీయంగా విస్తృతస్థాయిలో మొదలైన స్త్రీల ఉద్యమం భారతదేశంలోనుప్రవేశించి, 1975ని అంతర్జాతీయ మహిళా సంవత్సరంగా ప్రకటించబడింది. స్త్రీల అంశాలెన్నో ప్రధాన స్రవంతి చర్చల్లో భాగమయ్యాయి. ఈ పరిణామాలు అనివార్యంగా తెలుగుసాహిత్యాన్ని, తద్వారాతెలుగు సమాజాన్ని ఒక ఉప్పెనలాగా తాకాయని చెప్పుకోవచ్చు. తెలుగు సాహిత్య చరిత్ర మొత్తంలోను ఏ దశాబ్దంలోను కనబడనంత మంది స్త్రీలు స్త్రీవాద స్పూర్తితో, స్త్రీల ఉద్యమాల ప్రేరణతో పెద్దఎత్తున సాహిత్యంలోకి దూసుకొచ్చారు. ఉద్వేగాలు అతి తీవ్ర స్థాయిలో వున్నపుడు ఆ ఉద్రేకం కవిత్వంలోనే గాఢంగా ఆవిష్కృతమౌతుందని నిరూపిస్తూ వందల సంఖ్యలో స్త్రీలు కవిత్వం రాయడంమొదలు పెట్టారు. ఆ కవిత్వమంతా నీలి మేఘాలుగా, గురిచూసి పాడేపాటగా ప్రచురణ రూపం దాల్చింది. వందలాదిగా కవిత్వం సంకలనాలు వెలువడ్డాయి.
‘బందిపోట్లు’ కవితతో సావిత్రి తెలుగు సాహిత్యాన్ని ఒక కుదుపు కుదిపింది.1984 లో సావిత్రి ” బంది పోట్లు ” అనే కవిత రాసింది!
” పాఠం ఒప్పచెప్పక పోతే పెళ్ళిచేస్తానని
పంతులు గారన్నప్పుడే భయమేసింది !
ఆఫీసులో నా మొగుడున్నాడు
అవసరమొచ్చినా సెలవివ్వడని
అన్నయ్య అన్నప్పుడే అనుమాన మేసింది!
వాడికేం ? మగమహారాజని
ఆడా, మగా వాగినప్పుడే అర్థమై పోయింది
పెళ్ళంటే పెద్ద శిక్ష అని
మొగుడంటే స్వేచ్ఛా భక్షకుడని
మేం పాలిచ్చి పెంచిన జనంలో సగమే
మమ్మల్ని విభజించి పాలిస్తోందని! ”
 
‘పైటను తగలెయ్యాలంటూ’ జయప్రభ స్త్రీవాద కవిత్వాన్ని పతాకస్థాయికి తీసుకెళ్ళింది.
” చూపులు ” కవితలో మగవాడి చూపులెలా ఉంటాయో… అవి ఆడవాళ్ళని ఎంతగా హింస పెడతాయో చెబుతుంది.
” రెండు కళ్ళనించి చూపులు సూదుల్లా వచ్చి మాంసపు ముద్దలపై విచ్చల విడిగా తిరుగుతుంటాయి
 
చూపులెప్పుడూ ముఖంలోకి చూడవు
మాట ఎప్పుడూ మనసు నించి పుట్టదు
కనిపించి నప్పుడల్లా కంపరం పుట్టేలా
వంటిమీద చూపులు చెదల్లా పాకుతూ ఉంటాయి
ఆ కళ్ళల్లో లక్ష వర్గాలున్నాయి
కానీ చూపులకి మాత్రం వర్గ విభేదాలు లేవు
ఆ చూపుల్లో ఎప్పుడూ ఒక్కటే సంకేతం ఉంటుంది
చొంగ కార్చే కుక్కలాంటి ఆకలుంటుంది
వికృతమయిన భల్లూకపు పట్టులాంటిదేదో విడవక
కలల్లో సైతం వెంటాడుతుంది
చిక్కని ఈ అడివిలో వెలుగుకీ చీకటికీ తేడానే ఉండదు.
చూపుల నించి దాటుకోవడానికి స్థలమనేదే ఉండదు.
రోడ్డుమీద… బస్సులోనూ…. క్లాసులోనూ
వేసే ప్రతి అడుగు వెనకా
శరీరంలోని ఏదో ఒక భాగాన్ని గాయం చేస్తూ
విషపు చూపులు గుచ్చుకుంటూనే ఉంటాయి
ఒక్కోసారి భయమేసి
సుదూర ఆకాశంలోకి శూన్యంలోకి
మాయమయి పోవాలనిపిస్తుంది
 
కానీ,
పలాయనం పరిష్కారం కాదని
విషపు చూపుల నెదుర్కొనే ముళ్ళలాంటి తీక్షణతని
కళ్ళకి నేర్పటం మొదలెట్టాను
ఇప్పుడు ఆ కళ్ళని వెంటాడటానికి
కళ్ళతోనే యుద్ధం చేస్తాను
సూటిగా రెండు క్షణాలు కళ్ళలోకి చూడలేని
పిరికి చూపులు
పాతాళం లోకి పారిపోతాయి
అప్పుడనుకుంటాను
కళ్ళకే కాదు
ఈ దేశంలోని ఆడదానికి
వళ్ళంతా ముళ్ళుండే రోజు
ఎప్పుడొస్తుందా అని!
 
అప్పటివరకు సాహిత్యంలో అంటరాని వస్తువులుగా వుండి, పురుషుల కంటికి ఆనని అన్ని వస్తువులనూ తీసుకుని స్త్రీలు కవితలల్లారు. తెలుగు సాహితీ ప్రపంచం విస్తుపోయేలా, విభ్రమకుగురయ్యేలాంటి, బాణం ములుకంత సూటిగా తగిలే కవితలు వెల్లువెత్తాయి.
 
కొండేపూడి నిర్మల లేబర్‌రూం కవితలో
“ప్రపంచంలోని నరకమో
నరకంలోని ప్రపంచమో
త్రీడీ లో చూస్తున్నట్టే వుంటుంది
లేబర్‌రూం లో అడుగు పెడితే చాలు …
బల్ల కొక బాధల నది
కాయితప్పడవలా చివికి చీలిపోతున్న రోదనల గది
కాళ్ళనలా ఎడంచేసి దీనంగా హీనంగా నీచాతి నీచంగా
ఒక హింసాతల పరాకాష్ఠ కోసం ఎదురు చూడ్డమంటే
రైలు పట్టా మీద నాణెం విస్తరించిన బాధ
కలపను చెక్కుతున్న రంపం కింది పొట్టులా
ఉండ చుట్టుకున్న బాధ
అప్పుడే ఏమయింది … ఉధృతి కొద్దీ విముక్తి
ముల్లుకు గుచ్చి నిప్పులో కాలుస్తున్న చేప
ఇలాగే ఏడుస్తుందా ?
మూతి బిగించిన గోతాల్లో మూగ జంతువిలాగే రోదిస్తుందా?
ఆగాలి, ఆగాలి చిన్న ముల్లింకా రెండంకెలు దాటాలి
అటు చూడు అది నిన్నటి కేసు నాడీ జారిపోతుంది
ఇటు చూడు పిండం అడ్డం తిరిగింది. బీ.పీ. రెచ్చిపోతోంది
ఆలోచించే చోటు లేదు
చావుకీ బతుక్కీ మధ్య పిసరంత గీటు లేదు.
టాక్సీ చప్పుడు, స్కూటర్ చప్పుడు, రిక్షా చప్పుడు, నడచిన చప్పుడు
తల క్రిందులుగా వ్రేలాడదీసిన సెలేన్ బాటిల్లా
నిండు నెల్ల గర్భిణి
ఒక్కో బొట్టు చొప్పున మొత్తం ప్రాణం ఇచ్చుకోవడానికి వస్తోంది
అడ్డు తప్పుకోండి అడ్డు తప్పుకోండి”
స్త్రీవాద కవిత్వంలో  విమల రాసిన “వంటిల్లు”; “సౌందర్యాత్మక హింస” అన్న కవితలు రెండూ కూడా చాలా ముఖ్యంగా చెప్పవలసినవి!
ఆడవాళ్ళ కలల్లో సైతం “వంటిల్లు” అవిభాజ్యమైన బంధంగా ఎలా భాగమైపోతుందో చాలా బలంగా వ్యక్తీకరించిన కవిత “వంటిల్లు
“భయం భయంగా నిశ్శబ్దంగా నిరాశగా
మా అమ్మొక ప్రేతంలా తేలుతూ ఉంటుందిక్కడ
అసలు మా అమ్మే నడుస్తున్న వంటగదిలా ఉంటుంది.
… ఆమెను చూస్తే ఒక గరిటె గానో … పెనం లానో …
మా వంటింటిని అలంకరించిన ఒక పరికరంలానో ఉంటుంది!
ఒక్కోసారి ఆమె
మండుతున్న పొయ్యి లాగా కూడా వుంటుంది.
అప్పుడు బందీ అయిన పులిలా
ఆమె, వంటగదిలో అశాంతిగా తిరుగుతుంది
నిస్సహాయతతో గిన్నెలు ధడాలున ఎత్తేస్తుంది
ఎంత తేలికో గరిటె తిప్పితే చాలు
వంట సిద్ధం అంటారంతా!
తినేందుకు తప్ప ఇటుకేసి రారు ఎవ్వరూ
ఈ వంటింటి సామ్రాజ్యానికి మా అమ్మే రాణి
అయినా, చివరకు వంటింటి గిన్నెలన్నిటి పైనా
మా నాన్న పేరే!
అదృష్టవశాత్తూ నేనో మంచి వంటింట్లో పడ్డానన్నారంతా!
గ్యాసు, గ్రైండర్లు, సింకులు, టైల్సు …
అమ్మలా గారెలూ, అరిసెలూ కాక
ఇప్పుడు కేకులు, పుడ్డింగులు చేస్తున్నాను నేను.
ఇంకా గిన్నెలపై పేర్లు మాత్రం నా భర్తవే!
… కడిగిందే కడిగి, ఏళ్ళ తరబడి వండీ, వండీ
వండిస్తూ … ఎంగిళ్ళెత్తేసుకుంటూ …
చివరకు నా కలల్లోనూ వంటిల్లే
కళాత్మకమైన వంటింటి కలలు
మల్లె పూవుల్లోనూ పోపువాసనలే!
ఈ వంటింటిని తగలెయ్య
ఎంత అమానుషమైందీ వంటగది!
మన రక్తం పీల్చేసి, మన ఆశల్నీ, కలల్నీ కాజేసి
కొద్ది కొద్దిగా జీవితాంతం పీక్కుతింటున్న
రాకాశి గద్ద ఈ వంటిల్లు.
పాటిబండ్ల రజని, ఘంటశాల నిర్మల, మందరపు హైమావతి, శిలాలోలిత,  మహెజబీన్‌,  షాజహానా లాంటి ఎందరో కవయిత్రులు అద్భుతమైన స్త్రీవాద కవితలు రాసారు. ఇంటి చాకిరీ గురించి,మాతృత్వం గురించి, పెళ్ళి గురించి, భార్యాభర్తల సంబంధంలోని అసమానత గురించి కుటుంబ సంబంధంలోని అసమానత గురించి కుటంబాల్లోని సవాలక్ష వివక్షల గురించి అనన్య సామాన్యమైనకవితలొచ్చాయి.
ముఖ్యంగా కొండేపూడి నిర్మల మాతృత్వ వేదన గురించి ”రైలు పట్టాల మీద నాణెం విస్తరించినంత వేదన’ గా చెప్పడం, విమల వంటిళ్ళలోని చాకిరీ గురించి రాయడం, ఏ కాల్‌ గాళ్స్‌ మోనోలాగ్‌్‌గావ్యభిచారం కూపంలోని స్త్రీ ఆత్మఘోషని ఘంటశాల నిర్మల అద్భుతంగా ఆవిష్కరించడం కొన్ని ఉదాహరణలు మాత్రమే.
స్త్రీ అంటే శరీరంగా మాత్రమే చూసే పితృస్వామ్య సంస్కృతిని ధిక్కరిస్తూ, తిరుగుబాటు బావుటా నెగరేస్తూ ఎనభయ్యవ దశకంలో స్త్రీవాద కవయిత్రులు స్త్రీలను అణిచివుంచే, అధికారం చలాయించేపురుషాధిక్య భావజాలాన్ని తిరస్కరిస్తూ గొప్ప కవిత్వం రాసారు. ఇంకా రాస్తూనే వున్నారు. ఒక దశలో వరద గోదారిలా తెలుగు సాహిత్యాన్ని ముంచెత్తిన స్త్రీవాద కవిత్వం ఉధృతి తగ్గి, కుదురుకునినిదానంగా నలుదిక్కులా పారుతూ కథల్లోకి, నవలల్లోకి, వ్యాసాల్లోకి ప్రవహించింది. స్త్రీవాదం అన్ని సాహిత్య ప్రక్రియల్లోకి విస్తరించింది.
ఏ ఉద్యమమైనా ఉధృతంగానే మొదలౌతుంది. ఆ ఒరవడిలో చెత్త్తంతా కడిగేస్తుంది. ఉధృతి తగ్గినపుడు కూడా తన ఉనికిని కోల్పోకుండా నిదానంగా ప్రవహిస్తూనే వుంటుంది. స్త్రీవాదం కూడా దీనికిమినహాయింపు కాదు.
ఎనభైలలో కవిత్వరూపంలో ఉరకలెత్తిన స్త్రీవాదం తొంభైల నాటికి కథలోకి ప్రవహించింది.
1990 దశకం నాటికి తెలుగు సమాజంలో అనేక మార్పులు సంభవించాయి. ఎనభైలలో పితృస్వామ్యాన్ని, పురుషాధిపత్యాన్ని సవాల్‌ చేస్తూ వచ్చిన కవిత్వం వచ్చేనాటికి, తొంభైలలోని నూతనసరళీకృత ఆర్థిక విధానాలు, ప్రపంచీకరణల నేపథ్యం లేదు. స్త్రీల శరీరాల చుట్టూ, అణిచివేతల చుట్టూ, ఆడపిల్లలుగా పుట్టి స్త్రీలుగా తయారుచేయబడే క్రమం చుట్టూ, కుటుంబాల్లోని అసమసంబంధాల చుట్టూ కుటుంబహింస చుట్టూ అల్లుకున్న కవిత్వం ఎనభైలలో వస్తే…. తొంభైల నాటికి ఈ పరిస్థితి మొత్తం మారిపోయింది. మారిపోవడమంటే స్త్రీల సమస్యలన్నీ తీరిపోయాయని అర్థంకాదు. వీటికి తోడు మరిన్ని సమస్యలు ప్రపంచీకరణ పేరుతో మనల్ని చుట్టుముట్టాయి. కుటుంబ హింసకి తోడు, బహిరంగ హింస, పనిచేసే చోట హింస, చదువుకుని సంపాదిస్తూ కూడా తప్పనిఇంటిపని, వంటపని, పిల్లల పని స్త్రీలను పీల్చివేస్తున్న దుర్భర పరిస్థితులు తయారయ్యాయి.
అభివృద్ధి పేరిట జరుగుతున్న విధ్వంశం, వ్యవసాయ విధ్వంశం, కుదేలైన చేనేత రంగం, చేతి వృత్తుల సర్వనాశనంతో పల్లెలు వదిలి పట్టణాల దారి పడుతూ విపరీతమైన హింసకు గురౌతున్నగ్రామీణ జనాభా. ‘అభివృద్ధి’ ముసుగేసుకున్న బడా ప్రాజెక్టులు, ఎస్‌ఈజెడ్‌లు, కోస్టల్‌ కారిడార్‌ పేరుతో మత్స్యకారుల్ని, మత్స్య సంపదను ధ్వంశం చేస్తున్న వైనాలు తొంభైల నుండి 2010 వరకునడుస్తున్న విధ్వంశ రూపాలు.
తెలుగు సమాజంపై పెనుసవాల్‌ విసిరిన ప్రపంచీకరణ విధ్వంశాన్ని రచయిత్రులు కథలుగా మలచడంలో సఫలమయ్యారు. గ్లోబలైజేషన్‌ నేపథ్యంతో అనేక వందల కథలు తెలుగులో వెలువడ్డాయి.పి. సత్యవతి, కుప్పిలి పద్మ, నల్లూరి రుక్మిణి, ఓల్గా, కొండవీటి సత్యవతి, వి. ప్రతిమ, పాటిబండ్ల రజని, చంద్రలత, కె. వరలక్ష్మి, ఎస్‌. జయ, మల్లీశ్వరి లాంటి కథకులు ఎన్నో అద్భుతమైన కథలురాసారు
1990-2010 మధ్య కాలంలో వచ్చిన పెనుమార్పు మానవ సంబంధాల విధ్వంశం. ఐటి రంగానికిచ్చిన అధిక ప్రాధాన్యత వల్ల సామాజిక శాస్త్రాలు వెనుకబడి, చరిత్రపట్ల, సమాజం పట్ల, తోటిమనిషి పట్ల బాధ్యత లేనితనం పెరిగి మనిషి అంతరంగంలో ఏకాకిగా మారిపోయాడు. మనసు నిండా కమ్ముకున్న డొల్లతనాన్ని నింపుకోవడానికి వస్తు సముదాయంమీద పడేలా పెద్ద పెద్ద మాల్స్‌విజృంభణతో వస్తు వినిమయ సంస్కృతి పెరగడం అనేది చివరికి స్త్రీలమీద హింసగా పరిణమించి, వస్తువుల కోసం స్త్రీలను హింసించడం ఎక్కువైంది. కట్నాలకు తోడు నానా రకాల వస్తువులుకావాలనే గొంతెమ్మ కోర్కెలు పెరిగిపోయాయి.
ఈ పరిణామాలన్నీ స్త్రీల కథల్లో వస్తువులయ్యాయి. ఓల్గా, సత్యవతి, కుప్పిలిపద్మలాంటి వాళ్ళు వీటి మీద చక్కటి కథలు రాసారు. ఎంతో మంది స్త్రీలు వీటిని వస్తువులుగా స్వీకరించి కథలురాస్తున్నారు. ప్రపంచీకరణ ప్రభావాన్ని, అది కలిగిస్తున్న భ్రమల్ని, వేస్తున్న జిలుగు ముసుగుల్ని చించిపారేయాల్సిన అవసరం, అది సృష్టిస్తున్న విధ్వంశాన్ని, అసమానతల్ని చాలా తెలివిగా ధనవంతుల్ని సూపర్‌ ధనవంతులుగా, పేదల్ని మరింత పేదలుగా, స్త్రీలని మరింత అణిచివేతలకు గురి చేస్తున్న వైనాలను మరింత లోతుగా సాహిత్యంలోకి ముఖ్యంగా నవలా రూపంలోకి రావాల్సిన అవసరం చాలా వుంది.
ఈ మూడు దశాబ్దాలలో జరిగిన పరిణామాలను వస్తువులుగా స్వీకరిస్తూ పెద్ద కాన్వాసుతో నవలలు రావాల్సి వుంది. నిజానికి ఈరోజు రాస్తున్న రచయిత్రులకు/రచయితలకు వస్తువుల లోటు లేదు. ఎన్నో అంశాలు ఎంతో తీవ్రతతో మనముందున్నాయి. ఎన్నో దశాబ్దాలుగా కొనసాగుతూ వారసత్వంగా వస్తున్న తీవ్ర సమస్యలూ మనముందున్నాయి. ఇదిగో ఈ సమస్య పరిష్కారమైంది. దీని గురించి మనం రాయక్కరలేదు అనేలా ఏదీ లేదు.
భారతీయ సమాజం ప్రత్యేకత ఏమిటంటే అది దేనినీ తెగ్గొట్టుకోదు. ఆటవిక సమాజంలోని ఆచారాలు మధ్యయుగంలోకి, మధ్యయుగాల నాటి అవకతవకల్ని ఆధునిక సమాజంలోకి చాలా తేలికగా మోసుకొచ్చేస్తాం. రాముణ్ణి దేవుడిగా కొలుస్తూనే, ఏకపత్నీ వ్రతుడని పొగుడుతూనే బహుభార్యాత్వాన్ని హాయిగా కొనసాగిస్తాం. పుత్తడి బొమ్మ పూర్ణమ్మ కన్నీళ్ళకి కరిగి నీరౌతూనే మన కూతుళ్ళకి మాత్రం బాల్యవివాహమే చేస్తాం. స్త్రీలు చదువుకోవాలి అంటూ వేదికలెక్కి కేకవేసి మన ఆడపిల్లని మాత్రం ఇంట్లోనే కూర్చోబెడతాం. దేవతల్ని తలకెత్తుకుని, తిలకాలు దిద్దుకుని కొలుస్తాం గానీ కన్నతల్లిని, కట్టుకున్న భార్యని నానా హింసలూ పెడతాం. మాతృమూర్తి అంటూనే నిండు గర్భిణిని సైతం కడుపు మీద తన్నే సంస్కృతి మనది. భారతీయ సంస్కృతి, స్త్రీలని హింసించే సంస్కృతి దీనిలో భాగమే. స్త్రీల కట్టు, బొట్టు, నడక, నడత, మాట, ఆలోచన, ఆచరణ, అంతరంగం అన్నింటినీ నియంత్రించే, అదుపుచేసే పితృస్వామ్య సంస్కృతి, భారతీయ సంస్కృతిలో మిళితమైపోయివుంది. దీనిని విడదీసి చూడాల్సిన అవసరం చాలావుంది. లేకపోతే మనం కూడా అతివాద మతోన్మాద సంస్కృతికి బలైపోయే ప్రమాదం వుంది. ఇప్పటికే  స్త్రీల మాటమీద, ఆలోచనమీద, రచనమీద, వేషధారణ మీద విపరీతమైన పోలీసింగ్‌ వుంది. మంగుళూరు పబ్‌లో జరిగిన దాడులు, మీరానాయర్‌ వాటర్‌ సినిమా షూటింగ్‌ సందర్భంగా జరిగిన గొడవలు – ఎన్నెన్నో ఉదాహరణలుమన ముందున్నాయి. మన కలాలకు కళ్ళెం వేసే సంస్కృతి పెరిగిపోయింది. తస్మాత్‌ జాగ్రత్త…
ఈ రోజు మన ముందున్న పెనుసవాళ్ళు రెండు. ఒకటి ప్రపంచీకరణ పురికొల్పుతున్న అభివృద్ధి నమూనా, రెండోది అతివాద మతోన్మాధ ధోరణి. మొదటిది మొత్తం పేద ప్రజలని పిజ్జాలుగా, బర్గర్లుగా మార్చుకుని మింగేయడం, అభివృద్ధి పేరిట కడతామని భ్రమింపచేసే ప్రాజెక్టులు, స్పెషల్‌ ఎకనామిక్‌ జోనులు కుమ్మరిస్తున్న కనకరాసులలో హఠాత్తుగా ధనవంతులౌతున్న వాళ్ళు ప్రదర్శిస్తున్నవల్గారిటీ ఆఫ్‌ వెల్త్‌ – పోగుపడుతున్న సంపద వికృత రూపం. (దుబాయ్‌ లాంటి ప్రాంతాలు) మరో పక్క పేద ప్రజల్ని ఆత్మగౌరవం లేనివాళ్ళుగా తయారుచేస్తూ కుప్పలు తెప్పలుగా వస్తున్నప్రభుత్వ పథకాలు. వీటన్నింటిని విశ్లేషణాత్మకంగా రచనల్లోకి జొప్పించాల్సిన అవసరం చాలా వుంది.
రెండోది అతివాద మతోన్మాదం- అది ఏ మతమైనా కానీయండి దీనిని అడ్డుకోకపోతే దాని కొరడా మొదటగా తాకేది స్త్రీలనే. స్త్రీలు చదువుకోవాలా వద్దా? ఉద్యోగాలు చెయ్యాలా వద్దా? బయట తిరగాలా? వద్దా? ఎలాంటి బట్ట తీసుకోవాలి? ఎలా మాట్లాడాలి? ఏం రాయాలి ఏం రాయకూడదు? ఏ బొమ్మ గియ్యాలి? ఏ బొమ్మ గీయకూడదు? ఎంతమంది పిల్లల్ని కనాలి? – వీటన్నింటి మీదతీర్పులు చెప్పడానికి ఫర్మానాలు జారీ చేయడానికి తయారయ్యే అతివాద మతోన్మాద ప్రమాదాన్ని మనం తప్పనిసరిగా,  జాగురూకతతో అర్థం చేసుకోవాలి. దాని కుతంత్రాలను, తీర్మానాలను ఎదుర్కొనే ఆయుధాలను మనం సిద్ధం చేసుకోవాలి. ఆ దిశగా రచనలు రావాలి. పాకిస్తాన్ లో మలాలా మీద తాలిబాన్ ల దాడి ఈ కోవకే వస్తుంది చెందుతుంది.
చివరగా  స్త్రీవాదం పనైపోయింది. నీరస పడిపోయింది అనే విమర్శకు సమాధానం చెప్పి నేను ముగిస్తాను. ఇది వివక్షతో, అక్కసుతో చేసే విమర్శగానే మనం కొట్టిపారేయాలి. నిజానికి తెలుగునాట ప్రజాస్వామిక పోరాటాలకు అనువైన వాతావరణాన్ని, అస్తిత్వ ఉద్యమాలకు సరైన బాటలేసింది స్త్రీవాదమే. స్త్రీవాదంలోంచి దళితవాదం, మైనారిటీ వాదం, బహుజనుల వాదం బలంగా ముందుకొచ్చాయి. స్త్రీలు స్త్రీవాద దృష్టికోణంతో, మైనారిటీలు తమదైన గొంతుకతో, బహుజనులు తమ తమ ప్రత్యేక కోణాలతో అద్భుతమైన రచనలు చేసి తెలుగు సాహిత్యాన్ని సుసంపన్నంచేసారు. తెలుగు సాహిత్యం మీద బలమైన ముద్రవేసిన స్త్రీవాదం సాహిత్యంతోనే ఆగిపోయిందనుకోవడం వెర్రితనమే అవుతుంది. స్త్రీవాదం చదువులో పాఠమైంది. పాలనలో చట్టమైంది. అంతర్జాతీయ వొప్పందాల వల్లనేమి, భారతదేశంలో ఎగిసిపడిన స్త్రీల ఉద్యమాల వల్లనేమి స్త్రీవాద రచనల ప్రభావం వల్లనేమి ప్రభుత్వ భాష మారింది. స్త్రీల సహాయం కోసం ఎన్నో సపోర్ట్‌ సిస్టమ్స్‌ ఏర్పడ్డాయి. మహిళా కమీషన్‌, మహిళా కోర్టులు, మహిళా పోలీస్‌ స్టేషన్లు – ఇలా ఎన్నో సంస్థలు, వ్యవస్థలు స్త్రీల సహాయార్థం ఏర్పడ్డాయి. పాలనలోకి జండర్‌ అవగాహన, జండర్‌ స్పృహ ప్రవేశించాయి. ప్రభుత్వమే స్త్రీల పట్ల ఎలా మెలగాలో తెలిపే జండర్‌ శిక్షణా తరగతులు నిర్వహిస్తోంది. ఇదంతా ఒక్క రోజులో, ఆకాశం లోంచి ఊడిపడిన పరిణామం కాదు.
భారత స్త్రీల ఉద్యమంలో స్త్రీవాదం అంతర్లీనంగా ప్రవేశించడం వల్లనే ఈ రోజు – పవిత్రమైన భారతీయ కుటుంబాల్లో హింసా? అని ప్రశ్నించిన వాళ్ళే – అవును కుటుంబాల్లో తీవ్ర స్థాయిలో హింసజరుగుతోందంటూ ఒప్పుకుని 2005లో గృహహింస నిరోధక చట్టాన్ని, పని చేసే చోట వేధింపులు వాస్తవమని ఒప్పుకుంటూ చేసిన సెక్సువల్‌ హరాస్‌మెంట్‌ బిల్‌ని ప్రభుత్వం తెచ్చింది. ఇవన్నీ స్త్రీల ఉద్యమం సాధించిన విజయాలే. కుళ్ళుతనంతో కాక కళ్ళు విప్పార్చుకుని గమనిస్తే, 1975 చీకటి రోజుల తర్వాత వచ్చిన మార్పులు, ఆ మార్పులకు దోహదం చేసిన స్త్రీవాద ఉద్యమ విశ్వరూపం అర్థమౌతాయి.
అయినా నాకు తెలియక అడుగుతున్నాను. తెలుగు సాహిత్యంలో ఎన్నో వాదాలు వచ్చాయి. ఎంతో సాహిత్య సృజన జరిగింది. ప్రబంధాల యుగాన్ని భోగవాదంగా అనుకుంటే, భావ కవిత్వవాదం, విప్లవ సాహిత్య వాదం ఇలా ఆయా వాదాలన్నింటినీ ఆయా కాలాలకే పరిమితం చేసి, భావకవిత్వం పనయిపోయింది, విప్లవ కవిత్వం పనయిపోయింది అని ఎందుకనడం లేదు. భావకవిత్వం రాసేవాళ్ళు, విప్లవ సాహిత్యం రాసే వాళ్ళు అప్పుడూ వుంటారు. ఇప్పుడూ వుంటారు. సాహిత్యం ఒక జీవధార – ప్రవహిస్తూనే వుంటుంది. పనైపోవడం, నీరసించిపోవడం అంటూ వుండదు. ఆయా  కాలాలకు, ఆయా సామాజిక అవసరాలకు అనుగుణంగా సాహిత్య సృజన జరుగుతూనే వుంటుంది. ఎనభైల నాటి పరిస్థితులు, ఉద్యమ ఉధృతికి అనుగుణంగా అంతే ఉధృతంగా, ఉద్రేకంగా,ఉద్వేగంగా స్త్రీవాద రచనలు వెలువడ్డాయి.
తొంభైలలో తెలుగు సమాజం మీద ఉపద్రవంగా దాడి చేసిన ప్రపంచీకరణ విధ్వంసం మీదికి రచయిత్రులు దృష్టి సారించారు. ఇరవై ఒకటో శతాబ్దపు హామీలన్నీ గాలికెగిరిపోయి, మిలీనియం సంబరాలు ఆవిరైపోయి ఇంకా… విద్య కోసం, ఉద్యోగం కోసం, బతుకు కోసం, బాల్యవివాహాల నిర్మూలన కోసం, సమస్త హింసల్ని అంతం చేసే ప్రజాస్వామిక కుటుంబాల ఏర్పాటు కోసం, కుటుంబాల్లో నిర్ణయాధికారం కోసం – వెరసి విముక్త సమాజం కోసం మన కలగంటూనే వున్నాం. ఆ కలనే సిరాగా మన కలంలోకి ఎక్కించుకుని కన్నెర్ర చేస్తూ కథనో, కవిత్వాన్నో రాస్తూనే వున్నాం. ఎవరా అన్నది స్త్రీవాదం చచ్చిపోయిందని??  ఇరవై మూడేళ్ళ స్త్రీవాద భూమిక వాళ్ళ కంటపడలేదా….??
 
 
 
 
రచన: డా వి.సీతాలక్షీ

 
 
ఆంధ్ర మహాభారతములోని పదునెనిమిది పర్వములలో కవిబ్రహ్మ విరచితము, ’చతుర్థము’, ’హృదయాహ్లాది’, ’ఊర్జిత కథోపేతము’, ’ నానారసాభ్యుదయోల్లాసి’ అయినది విరాటపర్వము. ఉపాఖ్యానములు లేని చక్కని, చిక్కని కథ గల్గిన ఐదాశ్వాసముల పర్వమిది. పాండవులు ద్రౌపదితోపాటు మారుపేర్లతో, మారు వేషాలతో విరాటరాజు కొలువులో అజ్ఞాతవాస వ్రతాన్ని నిర్వహించడం ఇందలి ముఖ్యాంశం. ఒక సంవత్సర కాలం జరిగిన కథగల ఈ విరాటపర్వంలో పాత్రల ప్రవేశ్వం, వారి సంభాషణలు, అంగీకాభినయాలు, సన్నివేశాలు, కథాగమనం – ఇవన్నీ ఈ పర్వాన్ని దృశ్యకావ్యంగా భావింపజేస్తాయి.  కీచకవధ, దక్షిణగోగ్రహణం ఇందులో నాయకుడు బీముడు, నాయిక ద్రౌపది, ప్రతినాయకుడు కీచకుడు. ఇందు ద్రౌపది నిర్వహించిన పాత్ర సైరంద్రీ జాతి స్త్రీ – పేరు మాలిని.
 
ఈ వృత్తినే ద్రౌపది ఎంచుకొనుటకు కారణము సైరంద్రీ జాతిలో మహిళలు సౌజన్యంలో, పాతివ్రత్యంలో సాటిలేనివారుగా ప్రజలచే కీర్తించబడటమే. ఆవృత్తి నవలంబించి సముచిత సంభాషాణలతో, ఎనలేని గౌరవంతో కులప్రశస్తినినుమడింప జేయగలనన్న సంపూర్ణ విశ్వాసమామెది. తన అభిజాత్యముపై ఆమెకుగల అభిమానమట్టిది. విరాటరాజు కొలువులో ధర్మజుడు ’కుంకుభట్ట’ను పేరుతో యతీంద్రునిగాను, ’వలలుడ’ను పేరుతో భీముడు పాచకునిగాను, ’బృహన్నల’ అను పేరుతో పేడివాని రూపములో అర్జునుడు నాట్యాచార్యునిగాను, ’దామగ్రంధి’ అని పేరుతో నకులుడు అశ్వశాల కధ్యక్ర్షునిగాను, ’తంత్రీపాలు’ డను నామధేయముతో సహదేవుడు విరాటుని గోరక్షకునిగాను తమ తమ నైపుణ్యాన్ని వెలార్చడానికి నిశ్చయించుకున్న సమయంలో ద్రౌపది తాను సైరంద్రినగుదునని పేర్కొనుట ఆమె ఆలోచనా సరళికి తార్కాణము.
 
సైరంద్రి వృత్తి కేవలము పరిచారిక కాదు. మాహారాణిని రకరకములుగా ఆలంకరింపజేసి, వివిధ లలితకళల ప్రావీణ్యంలో ఆయా వేళలలో, ఆరాణి కపూర్వోల్లాసం కలగించడం. తనకనువుగా నుండు ఆ వృత్తి నెంచుకొనుట ద్రౌపది బుద్ధి కుశలతకు, ఆభిజాత్యానికి మొదటిమెట్టు.తక్కిన పర్వాలన్నింటిలో కలిసి ద్రౌపది ఒక ఎత్తైతే ఈ పర్వంలో సైరంద్రి పాత్ర పోషించిన ద్రౌపది ఒక ఎత్తు. నవరస నాయికగా ఆమె ఇందు దృగ్గోచరమౌతుంది. అసమాన సౌందర్యరాశిగా, ధీరగా, సరసవచోనిపుణగా, చతురగా, అభిజాత్యమే ఆభరణమైన అతివగా, మానవతిగా, కరణేషుమంత్రిగా, సంయమనశీలిగా, సహనికి ప్రతిరూపంగా, వివేకిగా, ఉచితానుచితముల నెరింగిన ఊవిదగా, అన్నింటినీ మించి అభినయకౌశలము గల్గిన అతివగా, పరమభక్తురాలిగా, పతివ్రతగా, తన భర్తల శౌర్య పరాక్రమాల పట్ల అమితమైన విశ్వాసంగల ధర్యపత్నిగా, ఒక మహాశక్తిగా ఈ విరాట పర్వంలో ద్రౌపది ఆలరిస్తుంది. చలన చిత్రంలోని నాయికను చూచినంత స్పష్టంగా తిక్కనామాత్యుడు తన రచనా దర్శకత్వంలో పాంచాలిని సైరంధ్రిగా కనుల ముందు వర్తింపజేసాడు.
 
ద్రౌపదిలోని ఉచితజ్ఞ్తత ఇందనేక చోట్ల మనకు ప్రదర్శితమౌతుంది. తాను సైరంధ్రిగా సుదేష్ణ కొలువులో అజ్ఞాతవాస సమయాన్ని గడపగలనని ద్రౌపది పల్కిన పిమ్మట ధర్మజుడు “మన వంశాన్ని, ప్రవర్తనను, గొప్పతనాన్ని రక్షించగలిగిన పుణ్యసతివి. దుర్జునులైన తుంటరుల మనస్సులోని ఆలోచనలను తెలిసికొని ఏ మాత్రం ఏమరుపాటు లేకుండా మెలగవలెను సుమా!” అని హెచ్చరించాడు.  ఈ మటల్లో కీచక వృతాంతాన్ని తిక్కన స్ఫురింపజేసాడు. అదివిని యాజ్ఞిసేని ’అనాదర మందస్మిత సుందరవదనారవింద” అయింది. ఇక్కడ ద్రౌపదిని ఒక ప్రత్యేక్షమైన మందహాసం. “ నాకు తెలియదా” అనే భావం కనిపిస్తుంది. అయితే సైరంధ్రీ  జాతివారి ప్రత్యేకతను స్పష్టంగా చెప్పింది.
 
“అరయ నెందును గౌరవ
భారం బెడలంగ నీక పాతివ్రత్యా
చారముమై వర్తింతురు
సైరంధ్రీజాతివారు సౌజన్యమునన్”                                                                    (విరాట 1-112)
“అంతేకాదు నాకు తగిన పనులే చేస్తాను.  మితభాషా విరచనమును, అజ్ఞాతవాస నియమాలును, గౌరవంబును, పాపభీతియును నాకుచితములై ఉంటాయి,” సైరంధ్రిగా తనను మలుచుకోవడంలోనే ద్రౌపది ప్రజ్ఞాపటవాలు ప్రదర్శితములు.
పాండవులొక్కక్కరుగా విరాటరాజు కొలువులో మారుపేర్లతో ప్రవేశించిన పిమ్మట ద్రౌపది సైరంధ్రిగా రంగ ప్రవేశం చేసింది.  సైరంధ్రి  దేశాచారం ప్రకారం తన కేశాల్ని వలపలిదిక్కునకు కొద్దిగా ఒరిగేటట్లు కొప్పునమర్చుకున్నది. కొద్దిగా మాసిన చీరపై ముదుకైన నారవస్త్రమును పైకొంగుగా ధరించి పరిచారిక లక్షణాలు స్పష్టపడేటట్లుగా పుర ప్రవేశం చేసింది.  పెద్దమబ్బుచే కప్పబడిన నెలవంకవలె, తెలిమంచు జడిలో వన్నెతరిగిన పద్మంవలె, పొగచూరిన దీపకళికవలె, ధూళినిండిన లతిక వలె, పురవీధులలో నడిచిపోవుచున్న సైరంద్రిని జూచి జనులు నిశ్చేష్టులయ్యారు.  ఆకాశవీధిలో అధ్భుత కాంతులతో విరాజిల్లే తేజోమూర్తి రోహిణియో, తన సౌశీల్యంతో, తనను చూచిన వారిని పవిత్రులను చేసే అరుంధతియోగాని ఈమె సామాన్య మానవాంగన కాదని వారు తలచారు. ఆమె సౌందర్య సౌశీల్యాలు జన వంద్యాలు. అయితే ఆమె సౌందర్యం ఆమెపాలిటి శత్రువు. సౌశీల్యం ఆమెకెనలేని రక్షణకవచం. ఈ రెండింటి మధ్య సంఘర్షణే ఆమె జీవితం.  ముఖ్యంగా విరాటపర్వంలో జనాకర్షణమైన ద్రౌపది సౌందర్యం ఆమె సౌశీల్యాన్ని విపరీతమైన వేదనకు గురుచేసింది.
ఆమె అతిలోక సౌందర్యాన్ని అలవోకగా చూచిన మహారాణి సుదేష్ణ స్వయంగా ఆమెను తన వద్దకు పిలిపించుకున్నది. మందగమనంతో సుదేష్ణను సమీపిస్తున్న సైరంధ్రి సౌందర్యాన్ని తిక్కనగారాలంకారికంగా అలంకరించి అలరించారు.
 
“పదతలంబుల కెంపు పరిగిన తలము కుం
కుమ లిప్తమైనచందము వహింప
నంగంబునునుగాంరి యడరినగోడలు
వేదులు మణిమయవిధమునోంద
గనుఁగవ మెఱుఁగులు గదిరిన ముందఱ
ౠష్పోపహారంబు పొలుపుదాల్ప
వెనలికప్పు పరినమీఁదు నీల దు
కూలంబుమేల్కట్టు కొమరు వడయఁ
దాను జొచ్చిన కతన మత్స్యక్షితీశు
నింట నిమ్మెయిఁ గ్రొత్త మొప్పసక మెసఁగ
నమ్మహాదేవి యున్నెడ కల్లనల్లఁ
బాండురాజ తనూభవ పత్ని యరిగె’                                                                                   (విరాట I-308)
 
ఆమె అడుగిడినంతనే విరాటుని అంత:పురం క్రొంగొత్త కాంతులతో ప్రకాశించింది. సుదేష్ణ సాదరంగా ఆమె నహ్వానించింది. వివరాలడిగింది.
“నేను సైరంధ్రీజాతి సంభూత, నభిదానంబు మాలిని. పురుష పంచక సనాధనైయుండుదు; నొక్క కారణంబున మధ్ధతులగు విరోధుల చేతం బతుల సన్నిధిం దలపట్టి యీడ్వంబడి వనంబున కరిగి ………….. నియమాచరణంబునకు నొక్క సంవత్సరము గొఱంత కలదు. నీవు ధర్మవర్తిని వని వినుటం జేసి నానేర్చుపనుల వెంట నీకడ నిలువం దలంచి యిందు వచ్చితి” అని పేరు తప్ప తన విషయములన్ని సత్యంగానే వచించింది.  సైరంద్రి తన విధులను నిష్కర్షగా తెలియపరచింది.
 
“కలపములు గూర్ప, బహువిధ తిలకంబులు వెట్ట…… (విరాట I-320)
 
అంతేకాదు తనను దేవకాంతగా తలచి నిజముచెప్పుమన్న సుదేష్ణను చూసి దరహాసంచేసింది. అంటే తను నిజం చెబుతున్నా ఆమె నమ్మడం లేదు.  అందువల్ల ఇంకొంత వివరణ ఇచ్చింది.  “అమ్మా! ఇదివరలో నేను తొలుత సత్యభామ వద్ద, పిమ్మట ద్రౌపది దగ్గర పనిచేసి ఉన్నాను. వారివద్ద పరిచారికల విధుల నన్నింటిని సమర్ధవంతంగా నిర్వహించాను. అంతేకాదు ద్రౌపది నన్ను ప్రాణానికి ప్రాణంగా భావించి తాను నేను ఒక్కటే అన్నట్లు ఆదరించింది. నీవుకూడ నేను నీచమైన పనులకు తగనని తెలిసికొని గౌరవమైన పద్ధతిలో నన్ను స్వీకరించి నా సైరంధ్రీజాతి ఆచారం తప్పకుండునట్లు నిర్వహించెదను” అని స్పష్టంగా తనవృత్తి ధర్మాల  నుట్టకించిన నేర్పరి సైరంధ్రి. పనిలోపనిగా తన పతులైన గందర్వుల అలఘు విక్రమమును తెలియజేసినది.
 
“నీచమతి నన్ను నెవ్వఁడు
సూచిన నారత్రిలోనఁ జూతురు దెగఁ దా
రాచపలు హరిహరాదులు
గాచిన బలవిక్రమము లఖర్వము లైనన్”                                                       (విరాట I-324)
“కావునఁ ఋరుషులు నాకడం దేఱి చూడను వెఱతురు”                            (విరాట I-326)
 
కీచక వధకు సూచన తిక్కన ఈ పద్యవచనాలలో సూచించాడు. సుదేష్ణతో ’పురుషులు నాకడం దేఱి చూడను వెఱతురు’ అన్న సైరంధ్రి మాటలలోని ధీమా, కీచక ఉప కీచకుల వధానంతరం ఆమెను చూసి హడలి పరుగులెత్తుతున్న ప్రజల వెఱపు నిజం చేస్తుంది.
 
అద్భుత సౌందర్యరాశి, ఆడువారే చూపులు  మరలుచుకోలేని అంధాల బొమ్మ సైరంధ్రిని చూచి కీచకుడారాటపడుట అబ్బురము కాదు. అతిలోక సౌందర్యం ద్రౌపది స్వంతమని కీచకుడామెను వర్ణించిన  అనేక పద్యాలలో స్పష్టము. మాలిని మనోహరమైన సౌందర్యమనే ఉచ్చులోచిక్కిన జింక కీచకుడు. అపూర్వ బలసంపన్నుడు, మత్స్యపతి బావమఱది, దండనాధుడు, కీచకాగ్రజుడు, రూపాభిమాని, దుర్విదగ్ధుడు, బలగర్వ్తుడు, భీమునితో సమానమైన బలపరాక్రమములు గల్గిన సింహబలుడు తన సోదరి సుదేష్ణ సమీపమున వర్తించు సైరంధ్రిని చూచినాడు. ’ఎందునునిట్టి రూపు నరులెవ్వరు గాంచిరె?” అనియు, ’ఇత్తలోదరింజెందక గానుప్పుగాదె ఫలసిద్ది పురాతన పుణ్యవృద్ధికిన్’ అని ఆమె సౌందర్యానికి వశుడై అనేక విధముల ఆమె చక్కదనాన్ని ప్రశంసించాడు.
 
“కుసుమ బాణుని బాణముల్ గూడనైదు
గరఁగి నేరిమివాటించి కరుపుగట్టి
పోసిచేసి చైతన్య సంపుటముదగ ఘ
టించిరో కాక యిట్టి చేడియలు గలరె’                                                                                (విరాట II-27)
 
అని విస్తుపోయాడు. అతడి వికారపు చూపులను పసిగట్టిన సైరంధ్రికి కలతతో శరీరం నిండా చెమట పట్టింది. వణకు పుట్టింది, ముఖం వెలవెలబోయింది. ఆమెనే గమనిస్తున్న నీచ కీచకునకీ భావాలన్నీ ఆమెకు తనపై గల్గిన వలపు భావలన్పించడం కామెర్లవాని దృష్టియే.  నిర్లజ్జగా ఆమె వివరాలడిగాడు. జుగుప్పాకరమైన ఆ దుష్టాత్ముని మాటలు వినీవిననట్లుగా, నిర్వికారచిత్తయై ద్రౌపది మిన్నకున్నా ఆ నీచుడు ఆమె అందాన్ని అభివర్ణించడం మానలేదు. మదోన్మాదముతో మరొక్కసారి ఆమె సౌందర్య ప్రశంసచేసాడు.
 
“నెత్తమ్మి రేకుల మెత్తఁదనముదెచ్చి
యచ్చునఁ బెట్టినట్లంద మొంది
చక్రవాకంబుల చందంబు గొనివచ్చి
కుప్పలు సేసినట్లొప్పు మెఱసి
చందురునునుఁ గాంతికం దేర్చి కూర్చి బా
గునకుఁ చెచ్చిన యట్లు గొమరుమిగిలి
యళికులంబులకప్పు గలయంతయును బుచ్చి
నాఱు వోసినభంగి నవక మెక్కి
 
యంఘ్రితలములుఁ గుచములు నాననంబుఁ
గచ భరంబును నిట్లున్న రుచిరమూర్తి
యనుపమాన భోగములకునాస్పదంబు
కాదె యీత్రిప్పు లేటికిఁ గమలవదన !”                                                                (విరాట II-52)
 
అని ఉచితానుచితాలు కూడ మఱచి పరస్త్రీని వర్ణించాడు, ఆమె నిరాకరించినా ఆమె సౌందర్యాన్ని మెచ్చుకోకుండా ఉండలేకపోయాడు. ఆమెపై మెహముతో పరితపించాడు. సుదేష్ణ బలవంతపు మాటలపై మదిర తెచ్చుటకు కీచక మందిరమునకు తప్పనిసరిగా పోయిన సైరంధ్రిని మరల కీచకుడు బ్రతిమాలాడాడు.
 
“కాణ్తి దళ్కొత్తు నీకడకంటి చూడ్కితో…….
…… ……  …..  ….  … ………….”
అని పల్కి “నన్నుబంటుగా నేలుము నలినపదన”                                            (విరాట I-324)
అని ప్రాధేయపడటంలో ద్రౌపది మహోత్క్పష్ట సౌందర్యం సువ్యక్తము. ’శుభలక్షణాంగి యీ సుందరి సైరంధ్రి’ అని విరాటులు కొల్వులోని జనుల మాటలు సైతము సైరంధ్రి సౌందర్యమునకు ప్రశంసలే. ఇట్టి లావణ్యరాశి సైరంధ్రికి తన సౌందర్యమే తనకు మూడుమార్లు శత్రువైనది. భగవద్దత్తమైన ఆమె అపురూప లావణ్యం బాహ్య స్వరూపం. ఇక అంతర్గతమైన ఆమె సౌశీల్యం ఎన్నో శాఖోపశాఖలుగా విస్తరిల్లిన సుగుణాల సుగంధ పారిజాతం.  సౌందర్య సౌశీల్యాల మధ్య ఘర్షనే ద్రౌపది జీవనయానం.
ద్రౌపది ఈ విరాటపర్వంలో సైరంధ్రిగా సుదేష్ణవద్దకు రావడంలోనే ఆమె సౌశీల్యంలోని మొదటిమెట్టు ప్రదర్శితము. అసలు ద్రౌపదిలో ఆకర్షణీయమైన గుణం ఆమె వ్యక్తిత్వం. ఆమె ధీర. తనను పరిచారికగా స్వీకరించుమని సుదేష్ణను కోరుటలో కూడ ఎక్కడా మచ్చునకైనా ఆమెలో దైన్యము గోచరింపదు. ద్రుపదరాజు నందినిగా పుట్టినింటా, పాండవుల పట్ట మహిషిగా మెట్టినింట నిత్యము పరిచారికా సమావృతయై సేవలందుకున్న విశిష్ట మహిళ. అవభృథస్నాత – ఇట్లు పరిచారికగా మత్స్య భూపతిరాణిని కొలుపు కోరుట విధివిలాసమైనను, ద్రౌపది మాటలలోని ఠీవి, దర్పము సుదేష్ణను సైతము శాసించునట్లున్నవి. అపూర్వ బలసంపన్నుడు, సాక్షాత్తు తనకు కొలువునిచ్చిన సుదేష్ణ సోదురుడైనను ఆమె కీచకుని సరకు చేయలేదు. అతని పట్ల జుగ్గుప్సని, క్రోధాన్ని సైరంద్రి తన హావభావాలద్వారా ప్రదర్శించిన తీరు ఆమె సహజ ధీరగుణమునకు ప్రతీకలు. తొలుత కీచకుని మాటలని వినీ విననట్లు ప్రవర్తించి నిర్వికారయై ఊరకుండి పోయినది. తరువాత ఎన్నివిధాల అతడామె సౌందర్యాన్ని ప్రశంసల జల్లులతో ముంచెత్తినా ఆమె తన చిరాకును తొలుత బహిర్గతము చేయలేదు. చాల సామంగా ’అన్నా’ అని కీచకుని సంబోధించింది. కష్టాలలో ఉన్న తన పరిస్థిని అర్థంచేసికొమ్మన్నది. ’పోనీలె’మ్మని హితువు చెప్పింది.
 
“చనునె యిమ్మాటలాడ సజ్జనుల? కాఁడుఁ
బుట్టువులతోడ నీవును బుట్టినాఁడ
వట్లుఁ గాకయి హీనవంశాభిజాత
నై పతివ్రత నగు నన్ను నడుగఁదగునె?”                                                              (విరాట II-50)
 
ఈనాటి స్త్రీలు కూడ తమను వేధించే పురుషులను “నీకక్కచెల్లెళ్ళు లేరా?” అని అడగడం పరిపాటి. అదే ద్రౌపది కీచకుణ్ణి అడిగింది.  అయినా ఆ నీచకీచకుడు తన బుద్ధిని సరిచేసికొనక పదే పదే ఆమెకు తన కోర్కెను తెలియ జేసేసరికి సహజంగానే ఆమెకు కోపం వచ్చింది. నయాన మాట వినని వాణ్ణి భయపెట్టే ప్రయత్నంచేసింది. కీచకుణ్ణి బెదిరించడానికి కూడ జంకని ధీరవనితగా దర్శనమిస్తుంది. సైరంధ్రిని శృంగార నాయికగా కీచకుడు తలపోస్తే ఆమె రౌద్ర భయానక రసాల్ని తన మాటల్లో ప్రదర్శించింది. ’అన్న’ అన్న సంబోధన, ’కీచకా’ అని మారిపోయింది. తిక్కనామాత్యుడు ఒకే పర్వంలో ఒకే పాత్రనోట ఒకే పద్యాన్ని వేర్వేరు సన్నివేశాలలో పలికించడం ప్రత్యేకతను సంతరించుకునే విషయమే ఆ పద్యమిదే:
 
“దుర్వారోద్యమ బాహుమిక్రమసాస్తోక ప్రతాపస్ఫుర
ద్గర్వాంథప్రతివీరనిర్మథనవిద్యాపారగుల్ మత్పతు
ల్గీర్వాణాకృతు లేవు రిప్డునిని దోర్లీలన్ వెసం గిట్టి గం
ధర్వుల్ మానముఁ బ్రాణముం గొనుటా తథ్యం బెమ్మెయిం గీచకా”  (విరాట II-55 & విరాట II-172)
ఇంకను,
 
“చనుఁ జనదని చూడక యం
దనిమ్రాఁకులపండ్లు గోయఁదలఁచుట హితమే
మును చెడినరావణాదుల
విని యఱుఁగవె యన్నఁడును వివేకవిహీనా”                                                      (విరాట II-58)
అని పరుషంగా ద్రౌపది హెచ్చరించి ఛీత్కరించేసరికి కీచకుని మొగము చిన్నబోయింది. అయినా ఆ దుష్టుడు పద్దతి మార్చుకోలేదు. అది విషయాంతరం. ద్రౌపది సింహబలుని అదలించిన తీరు ఆమె ధైర్యగుణానికి నిదర్శనం. పైగా స్త్రీ వ్యామోహము వంశ నాశన హేతువని హెచ్చరించింది.
ప్రణాళిక ప్రకారం సుదేష్ణ సైరంధ్రిని మద్యం కోసం కీచకుని మందిరానికి పంపదలచింది. ద్రౌపది ఎంత నిరాకరించినా సుదేష్ణ నిష్టురోక్తులకామె బయల్దేరక తప్పలేదు. నిర్వేదస్థితిలో శోకరసాన్ని వహించిన నాయికగా కన్నీళ్ళుకారుస్తూ బయల్దేరినా ఆమె ధైర్యాన్ని వదలలేదు. భయం, సంకోచం, దు:ఖం, ప్రయత్నం చేసింది. ఆమె ధైర్యానికి ఆలంబనం ఆమెకంతర్గతంగా ఉన్న అచంచలమైన దైవభక్తి. భర్తల దోర్బలానికి, తన దైవభక్తి తోడుగా ధైర్యలక్ష్మిని మనస్సున నిల్పుకున్నా ప్రస్తుతం నిస్సహాయరాలైన ఆ యిల్లాలు తన కష్టం గట్టెక్కడానికి కర్మసాక్షి ఆదిత్యునకు నమస్కరించింది.
 
“పాండుపుత్రుల కేను దప్పనిమనంబు
గలుగుదానన యేని కమల మిత్త్ర
కీచకుని దెస న న్నొక కీడు తెరువు
వొరయ కుండఁగ రక్షింపు కరుణతోడ”                                                                                  (విరాట II-108)
 
అని ప్రార్థించిన ఆమెకు రక్షగ సూర్యుడొక బలఢ్యుడైన రాక్ష్సుణ్ణి అదృశ్యరూపంలో పంపించాడు.  విశిష్టమైన ఆమె భక్తితత్పరతకు పుండరీకాక్ష, పుండరీకవల్లభులు సాయ్పడగలరను ధైర్యం సైరంధ్రిది.  అయితే అంత ధీరయు భయాందోళనలు ముప్పిరిగొనగా ’బెబ్బులి యన్న పొదరు సొచ్చు లేడి చందంబున’ కీచకుని మందిరంలో ప్రవేశించింది.
తనకెంతమాత్రము అంగీకారముకాని నీచమైన కృత్యమునకు తప్పనిసరిగా ఆమె తల ఒగ్గింది. తాను తిరస్కరిస్తే తత్ఫలితంగా తన ఉనికి బహిర్గతమై స్వస్వరూపం అందరిముందు వెల్లడి అయితే తనవల్ల తనకు, తన భర్తలకు మరల అరణ్యాజ్ఞాతవాసాలు తప్పవు. నిప్పు పడికట్టుకున్నట్లు ఆ యిల్లాలు ఈ దురవస్థను ధైర్యంతో, పంటిబిగువున భరించింది. ఆ మందిరంలో కూడ కీచకుని వెకిలిచేష్టలను భరిస్తూ తాను వచ్చిన పని చెప్పింది. ఆ అవివేకి కుసంస్కారమైన మాటలను పెడచెవినిబెట్టి, ’ధీర కావున విగత వికారయగుచు’ ముక్తసరిగా “మదిరివోయింపుడద్దేవి యెదురుచూచు, నలుగు దడవైన మగుడ బోవలయు” అని నిబ్బరంగా అన్నది. కీచకుడు పోగాలము దావురించిన వాడు. హిత, ప్రియవచనములతడి చెవికెక్కవు. ఎన్నో విధాలుగా ఆమెను ప్రలోభపెట్ట ప్రయత్నించాడు. కాని ఆమెకు రక్షణగా వచ్చిన రక్షసశక్తి ఆమెనావహించగా ధైర్యంతో ఆమె ఆనెచుని చేతిని విదిల్చి ఆ యింటినుండి బయటపడింది.
ద్రౌపది ధైర్యముతోబాటు సమయజ్ఞత, సమయస్పూర్తి, వివేకం ఉచితానుచిత ప్రసంగం, సంయమనం చాల ఎక్కువ. ఎంతటి ఆగ్రహాన్నైనా నిగ్రహించుకొని  సమయపాలనను సక్రమంగా నిర్వహించింది. కీచకుని మందిరం నుండి వెలుపడిన పిమ్మట న్యాయం కొఱకు ఆమె విరాటుని కొలువులో ప్రవేశించింది. ఈ సన్నివేశంలో ద్రౌపది సైరంధ్రిగా మాటలాడిన తీరు, ప్రశ్నించిన వైనం ఆమె అసాధరణ సంయమనానికి సాక్ష్యం.  విరాటుని కొలువులోనికి ద్రౌపదిని వెంటాడుతూ కీచకుడు కూడ వచ్చాడు. సభసదులందర ముందు పెద్ద గ్రద్ద ఆడుపామును వేగంగా ఒడిసిపట్టబోయినట్లు ఆ దుష్టుడు ఆ చిగిరిబోడి సైరంధ్రి జుట్టుముడి పట్టిలాగి, నేలపడద్రోసాడు. మళ్ళీ ద్రౌపది నావహించిన అసురశక్తి ఆ కీచక మృగాన్ని నేలపడద్రోసింది.
ఈ సన్నివేశాన్ని కళ్ళారచూసాడు అన్నగరితో పాటు కొలువులో కూర్చున్న భీముడు. ఆగ్రహోదగ్రుడయిన ఆయన ముఖకవళికలని, చూపులను గుర్తించిన ధర్మరాజు నిగూఢభాషణముతో అతి కష్టముపై ఆయన కోపాతిశయాన్ని తగ్గించాడు.  ఇక్కడ ద్రౌపది ప్రవర్తించిన తీరు, మాటలాడిన పద్ధతి ఆమె వివేకానికి పెద్దపీట వెస్తాయి.
సైరంధ్రి ఇంత అవమానాన్ని భరిస్తూనే వారిద్దరి ముఖ కవళికలను, చేష్టలను గమనించింది. మాటల్లోని గూఢార్ధన్ని పసిగట్టింది. ఇట్టి అవమానం ఆమెకిది మూడోసారి. ఆమె సౌందర్యంలోని ఉజ్జ్వలత్వమే ఇన్నిమార్లు ఆమె పరాభవానికి హేతువయింది.  ఒకసారి జరిగిన అవమానం, తదనంతర పరిణామాలే ఇన్ని సంవత్సరాల అరణ్యాజ్ఞాతవాసాలు. మొన్న కౌరవ సభలో ఆ అసమాన సౌందర్యరాశి హృదయాన రాజుకొన్న అవమానాగ్ని, నిన్న అరణ్యవాసంలో వావివరుసలు విడిచిన సైంధవుని దుష్టబుద్ధితో ప్రజ్జ్వరిల్లి, నేడు కీచకుని వేధింపులతో దావానలమైంది. ఈ సన్నివేశంలో సత్వజన వంద్యయైన పాండవపట్టమహిషి దైన్యరూపాన్ని తిక్కన వర్ణించిన తీరు సౌందర్య దైన్యాల సమ్మేళనమై ఆమె శారీరక, మానసిక స్థితుల నద్భుతంగా ఆవిష్కరించింది ఆమెలోని తెగింపునకు సంయమనం తప్పనిసరియైంది.
సమయభంగమగునేమో యను సంశయ మొకవైపు, అతిశయించిన కోపమింకొకవైపు ముప్పిరిగొనగా తన భర్తలను తీక్షణంగా చూసి అందరూ వినేటట్లుగా గద్గద స్వరంతో ఆమె ఆక్రోశించిన తీరు, సాభిప్రాయమైన విశేషణాలలో, నిజం బహిర్గతం కాకుండా తన భర్తలను పరోక్షంగా నిలదీసి ప్రశ్నించి విధము ఆమె మానసిక వేదన, రోదనలకు సాక్ష్యం.  సభాసదుల నుద్దేశించి ప్రశ్నించినా ఆమె గూఢంగా మరోమారు తాను పతివ్రతాగుణాస్పందిత వర్తననని, పరమ సాధ్వినని, ఆనిందితశీలన్ని, అట్టి తనను కీచకుడవమానిస్తే “అందరిలో కొందరికైనా దయ చూపించే తరుణం కాదా!” అని పాండవులను నిష్ఠురోక్తులాడింది.  అసామన్య సంయమనం కలిగిన స్త్రీ అయినా ధర్మాన్ని, న్యాయాన్ని సూటిగా ప్రశ్నించే మనస్తత్వమామెది.  ’రాజా రాష్ట్రకృతం పాపం’ అన్నట్లు ఈ ధర్మరాహిత్యానికి కారకుడు విరాటుడు.  ద్రౌపది నిర్భయంగా
 
“ననుఁ దన్నఁ కీచకునిఁ జూచియు నూరక యున్కి పాడియే?”
అని రాజునే నిలదీసింది. కీచకుని దండించడానికి శక్తిలేని విరాటుడాతని నెట్లో అనునయించి పంపివేసాడు. ఈ సన్నివేశంలో ద్రౌపదిలోని అవమానాగ్ని, మానసిక వేదన ధర్మజుడు తన్ను అంతఃపురమునకు మరలిపొమ్మని చెప్పిన మాటను సైతము మన్నింపనీయలేదు. పైగా ధర్మజుడు “విచ్చలవిడి నాట్యంబు సలుపు చాడ్పున నిచటన్ గుల సతుల గఱవ చందము దొలగగ నిట్లునికి దగున్” అని మందలించడం ఆమెను రోషావేశాలకు గురిచేసింది. ఆ ఒంటిరి పోరాటంలో ఆమెకు ఓదార్పు, ధైర్య వచనాలు మిక్కిలి అవసరం. మందలింపుల నామె మన్నించే స్థితిలో లేదు. అందువల్లనే సైరంధ్రి సాభిప్రాయంగా ఇట్లన్నది.
 
“నాదు వల్లభుండు నటుఁడింత నిక్కంబు
పెద్దవారి యట్ల పిన్నవారు
గొనఁ బతుల విధమకాక యేశైలూషిఁ
గాననంగ రాదు కంకభట్ట!”                                                                                    (విరాట II-152)
“అట్లగుటంజేసి నాకు నాట్యంబును బరిచితంబ మత్పతి శైలూనుండ కాఁడు కితవుందునం గావున జూదరి యాలికి గఱువతనం బెక్కడియది?” అని సునిశిత వాబ్బాణాలను సంధించి అక్కడి నుండి కదలినది. రక్షింపవలసిన భర్తే రక్కసి మాటలాడితే ఏ ఆలి సహింపగలదు? ద్రౌపది ప్రతిమాట, ప్రతికదలిక, ఆమె అంతర్గత సంక్షోబానికి నిదర్శనం. ఇంతటి వేదనలోను, అవమానమ్లోను సైతము ఆమె అజ్ఞాత, వివేకం, మనోరంజకమైన హితోపదేశం ఈ పర్వంలో అడుగడునా ప్రదర్శితమౌతాయి.
దుష్టుడైన కీచకుని యింటికి తనను బలవంతంగా పంపిన ధూర్తురాలైన సుదేష్ణను నిందించాలని ఎంత అనిపించినా, తన నిస్సహాయతకు కన్నీళ్లు ధారపాతంగా ప్రవహించగా, బావురుమని దుఃఖిస్తూ, శరీరకంపనముతో, తూలుతూ దీన వదనయై సైరంధ్రి సుదేష్ణకు ద్రౌపది జరిగింది స్పష్టంగా చెప్పింది. ఆమె ఓదార్చే ప్రయత్నం చేసినా లక్ష్యపెట్టకుండా, తన పగను తన భర్తలే తీర్చెదరని హెచ్చరించడంలోనే ద్రౌపది రాచఠీవి, భర్తల యెడగల అచంచల విశ్వాసము సువ్యక్తము. ఆగ్రహాన్ని ఆలోచనతో అణచి, పగదీర్చుకునే ఉపాయాన్ని అన్వేషించింది. భీముడొక్కడే కీచకుణ్ణి జయించగల సమర్థుడని నిర్థారించుకున్నది. దుఃఖావేశమున, విచక్షణను కోల్పోక, కీచక సంహారానికి మార్గాన్ని కనుగొన్నది. ఈ దుష్ట సంహారానికి, భీముని భుజబలానికి తోడు దైవబలం కూడ తప్పక సమకూరుతుందని విశ్వసించిన భక్తవరేణ్య ద్రౌపది.
ద్రౌపది ఎన్నో పర్యాయములు ధీరగా, వివేకవతిగా మనకు కన్పించినా, కీచక వధకు మార్గమామెకు స్ఫురించిన పిమ్మట ఆమె చూపిన చొరవ, ధైర్యము, నేర్పు, వాజ్నైపుణ్యము నాన్యతో దర్శనీయము.  ఆ రాత్రివేళ ఆమె శయ్యాతలంబు విడిచి, మేనిధూళికడిగి, ధౌతపరిధాన పరీతయై భీమసేనుడి వద్దకు వెళ్ళింది. అతడు వంట యింటిలో నిశ్చింతగా నిదురించుట చూచి స్త్రీ సహజమైన అసహనంతో.
 
“నన్నుఁ బరాభవించి సదనంబునకుం జని కీచకుండు ము
న్నున్న తెఱంగు దప్పక సుఖోచితశయ్యను నిద్ర సేయ నీ
కన్ను మొగుడ్చునూఱటకుఁ గారణ మెయ్యది? భీమసేన! మీ
యన పరాక్రమమ్బు వలదన్ననొకో దయమాలి తక్కటా!”
(విరాట II-166)
అని అధిక్షేపించింది. తన పాణి స్పర్శచే మేల్కాంచిన భీమునకు తన అవమాన గాథనంతా వివరించి, కీచకుణ్ణి తానేవిధంగా హెచ్చరించిందో ’దుర్వారోద్యమ……’ పద్యం మరలా భీమునకు వినిపించి తెలియజేసింది.
ద్రౌపది వివేకవతి.  అంతకుముందు ఇదే పద్యం ద్వారా కీచకుణ్ణి హెచ్చరించింది. ఇప్పుడు తనభర్తల ప్రతాపాన్ని కీచకునివద్ద ఎలా ప్రశంసించిందో భీమునకు చెప్పి, దాన్ని సత్యం చేయమని సూచించింది. జరిగిన అవమానం వివరించింది.
 
“మీసుభటత్వమున్ బలము మిన్నక పోవఁగ దుస్ససేనుఁ డ
ట్లా సభలోన నన్ బఱిచె, నంతియ కాక జయద్రథుండు సం
త్రాస భరంబు లేకనిచితం బొనరించినఁ జెల్లిపోయె, నే
డీ సభికుల్ గనుంగొనఁగ నిట్లయితిన్ వగ నాకువింతయే!”
(విరాట II-176)
 
అని వాపోయింది. వీరపత్ని కెంతదుర్గతి? ఆమె సౌందర్యమే ఆమెకు శత్రువైనది.  ఆడుదాని ఏడుపును, ఆవుల అరుపుని పరులైనా గమనించి రక్షించడం లోకపరిపాటియై యుందగా “నన్నుఁ  గీచకుండు దన్నంగ నట్టులు, సూడనేర్చె ధర్మ సూనుఁడపుడు” అని ద్రౌపది ఈ సందర్భంలో ధర్మరాజును నిర్దయుడుగా నిష్టురము లాడుట, ’మీఅన్న పెద్దతనము’ అని ఇంతకు ముందు ఎత్తిపొడుపుగా పల్కుట ఆమె పొందిన అవమానభార ఫలితమేగాని అన్యము కాదు, ఇది క్షణికమే.
 
ద్రౌపది ఉచితజ్ఞురాలు. ధర్యజుని ప్రవర్తనలోని ఆంతర్యాన్ని భీముడు వివరించగా ఆమె పశ్చాతప్తురాలైనది. తన జీవితంలో కుంతికి గాని, పాండవులకు గాని చివరకు దైవానికైనా భయపడలేదు. కాని ’అత్యంత కలుషాత్మ విరటుని కాంతకు నేవెఱతుఁ బనులు గావించునేడన్’ అన్నది. కీచకుని వలస తన కవమానము కల్గినదను దుఃఖావేశంలో కలతవల్ల ధైర్యాన్ని కోల్పోయి అట్లు పల్కినదిగాని, ధర్మరాజు ధర్మనిష్ఠ తెలియక కాదని నొచ్చుకున్న ద్రౌపది, ధర్మరాజుని ఎంతగానో ప్రశంసించినది. తన తప్పిదాన్ని క్షణంలో గ్రహించి తప్పుదిద్దుకొన్న వివేకి ఆమె. ధర్మరాజు కేవలం మర్త్యుడు కాదని ఆయన ఔన్నత్యాన్ని అద్భుతంగా ఆవిష్కరించింది.
 
’ఎవ్వని వాకిట నిభమదపంకంబు రాజభూషణరజోరాజినడఁగు
……………………………………………….’                                                     (విరాట II-191)
 
అని ధర్మజుని ప్రశంసిస్తుంది. పిమ్మట భీమసేనుని బలపరాక్రమాలను కీర్తిస్తుంది. బక హిడింబాసురులను సంహరించిన అసమాన బల సమన్వితుడగు భీముడు తన భుజ బలాన్ని వంట కట్టెలు కొట్టడానికి ఉపయోగించడం, క్రూర మృగాలతో పోటీపడటం చూచి తాను నిత్యం దుఃఖపడుతూ ఉంటానని అతనిపట్ల, తన అభిమానాన్ని స్పష్టం చేసింది. ద్రౌపది జీవితం విచిత్ర సన్నివేశాల, సంఘటనల, సమ్మానాల, తిరస్కారల సమాహారం. తన అవమానాన్ని భర్తతో వివరించిన ద్రౌపది “కావున మదీయ పరభవాతి రేకంబునకు నీవుద్రేకించిన జనంబులు మనల భేదింతురు. నీకుం బోలిన భంగి రహస్యభంగంబుగాకుండ నరిభంగము సేయుము” అని విజ్ఞతతో పల్కినది. యుధిష్ఠర, భీమసేనులను మాత్రమేకాక తక్కిన పాండవుల పరాక్రమ వైభవములని స్తుతించుచు చెప్పిన పల్కులామెకు పతుల పట్లగల అవిరళ విశ్వాసానికి, అనురాగానికి చిహ్నాలు. అసమాన పరాక్రమశీలురు, విద్యాధికులు, అస్త్రశాస్త్ర పాండితీ ప్రకర్షులు అయిన తన భర్తల ప్రస్తుతపు దుస్స్థితికి ఆమె మనస్సు క్రుంగిపోయినది. ప్రత్యేకించి తా మరణ్యవాసమునకు బయల్దేరినపుడు కుంతీదేవి సహదేవుని ప్రత్యేకముగ తనకప్పగించిటను తలచుకొని, అజ్ఞాతవాస సమయంలో అత్తగారి మాటల నాచరణలో నుంచలేకపోతినని ఆక్రోశించినది. యుక్తాయుక్తము లెరిగి, పెద్దల మాటల పట్ల మిక్కిలి మన్నన కల్గిన ఉత్తమరాలు ద్రౌపది.
చివరగా ఆమె తన్నుగూర్చి “ద్రుపద భువిభుడు పుత్రులకంటె నెంతయు బెంపుసేయుచు గారవింపబెరిగితిని. ’పాండురాజు కోడలైన ద్రౌపది పుణ్యాంగన’ అని రాజన్యమాన్య ప్రియాంగనలందెల్ల పొగడ్త గంటిని. ప్రతిష్ఠాత్మకమైన రాజసూయ యాగములో బ్రాహ్మణాశీర్వాదాన్ని పొందిన దానను.  ఇవి యన్నియు మీ మన్ననల వలననే నాకు లభించినవి. విధి వైపరీత్యాము వలన నేను మానాభిమానములు కోల్పోయి పొట్టకూటి కొఱకు సుదేష్ణ కనుసన్నలలో మెలగుతూ పరిచారికలా బ్రతుకీడ్వడం మీకేమాత్రము దుఃఖమును కల్గించుట లేదు. చందనమరగదీయిట లోను, సుదేష్ణకు పరిచర్యలు గావించుటలోను నా అరచేతులు కాయలుగాచిన చందము నీవు గమనించితివా?” అని భీమసేనుని వక్షస్థలముపై కన్నీటితో తడిసిన తన మోమునాన్చి దుఃఖించినది. ఈ సన్నివెశములో ద్రౌపది అసలుసిసలు తెలుగింటి ఆడపడుచుగా, కోడలుగా, భార్యగా తనపై తానే జాలిపడినది. ఇది అత్యంత సహజమైన స్త్రీ స్వభావం. పనులు చేసినప్పుడు కలిగే అలసటకన్నా భర్త తన కష్టన్ని గుర్తించలేదనే బాధ ఆమెను విపరీతంగా వేధిస్తుంది. ఇది ఒక సున్నితమైన, అతిసహజమైన స్త్రీ మనోవేదన.
భీముడామె కన్నీరు తుడిచాడు, ఓదార్చాడు. ద్రౌపది తేరుకున్నది. కాని ఆమెకు మళ్ళీ ఆగ్రహం వచ్చింది. “ధర్మజుడే మన వంశానికి వాటిల్లిన ఈ భంగపాటంతటికీ కారణం” అని మాట తూలింది. ఆమెలో ఎన్నిరకాల భావపరంపరలు,  ఆవేశ తరంగాలు, ఆలోచన వీచికలు!” మళ్ళీ తన కష్టాలు పూర్వజన్మ కర్మఫలమని తలచింది. “ఎటులైనా ఆపదల నోర్చుకుందునుగాని కీచకుడు మున్ముందేమిచేయునో అని భయముతో వణికి పోతున్నాను.”
 
“వానిఁ దెగఁ జూడ వైతేని వాయుపుత్ర
నీవు గనుగొన నురినైన, నీరనైన
నగ్నినైన విషంబున నైన నేను
మేను దొఱఁగుదు నెట్టు నీయాన సుమ్ము”                                                       (విరాట II-229)
 
అని ద్రౌపది బ్రహ్నాస్త్రం ప్రయోగించింది. తాను వచ్చుసరికి నిద్రిస్తున్న భీముణ్ణి మేల్కొల్పి తన పరాభవాగ్నితో అతనిలోని క్రోధాగ్నిని రగుల్కొల్పి కీచకుని పట్ల అతడు తన పరాక్రమాగ్నిని ప్రదర్శించుటకు నిర్ణయించుకొనునట్లు సంభాషించింది. ఈ త్రేతాగ్నులావిర్భావం కీచక సంహారానికే. ఆమె శోకముతో మాటలాడుచునే తాననుకున్న ప్రయోజనాన్ని (కీచక సంహారం) సాధించేటట్లుగా ప్రవర్తించింది. ఆమె కరణేషుమంత్రి. ఆమెకవమానాలు క్రొత్తకాదు. కాని నేటి విపత్తునామె శీఘ్రంగా తొలగించుకోక ఆత్మహత్య చేసికొనుట పరాక్రమ వంతులైన తన భర్తల కాత్మహాత్యా సదృశం. ధర్మానికి కట్టుబడి కురుసభలోను, బాంధవ్యానికి కట్టుబడి అరణ్యవాసంలోను, మాటకు కట్టుబడి విరాటరాజు కొలువులోను ఆమె అవమానాన్ని తప్పనిసరిగా భరింపవలసి వచ్చింది, కీచకవధకు భీముని కర్తవ్యోనుమఖుణ్ణిచేసి సఫలీకృతురాలైనది. తత్ఫలితముగా భీమసేనుడు కీచకుని ఒంటరిగా నర్తనశాలకు వచ్చునట్లు చేయుమని ద్రౌపదికి చెప్పి, తన ప్రణాళికను వివరించాడు. ఆమె శాంతించింది. భీముని మాటపై ఆమెకున్న విశ్వాసం గొప్పది.
ద్రౌపది ఆత్మస్థైర్యం గల్గిన ధైర్యశాలిగా, అవసరార్థం అద్భుతంగా నటించగల్గిన అతివగా, దుష్టశిక్షణకు భర్తకు బాసటగా నిల్చిన ఆదర్శపత్నిగా ఆమె ముందడుగు వేసింది. అవివేకియైన కీచకుడు సైరంధ్రిని ఒప్పించుటకు మరునాడు మరల సుదేష్ణ యింటికి వచ్చాడు. ద్రౌపది చూచునట్లు వికారపు చేష్టలు చేయుచు, అనేక విధముల ఆమెను బ్రతిమలాడాడు. తన పరాక్రమ విశేషాలను వివరించాడు, అనేక విధముల ఆమెను ప్రలోభపెట్టే ప్రయత్నం చేసాడు. ద్రౌపదికి మార్గం సుగమమైంది. ఇచ్చట ద్రౌపది అభినయం, మాటనేర్పు, గూఢార్థ భరితమై పఠితలనెంతైనా అలరిస్తాయి. అతడివైపుచూసింది. పైగా అతడి అభ్యర్ధనను సుతారమైన మందలింపుతో అంగీకరిస్తునట్లు గడుసుగా.
 
“మగ లడఁకువ నుండక తమ
తగులమ పాటింతు రెట్టి తగులంబైనన్
మగువల యెడలన యడఁగుం
దగవు విడిచి యడిచిపడరు ధైర్యము పేర్మిన్”                                                           (విరాట II-261)
 
అన్నది. స్త్రీ పురుషుల సహజ స్వభావాలని ప్రదర్శించే ఈ పద్యంలో ద్రౌపది, కీచకుడు పురుషుడుకాన ఆతని కోరిక బహిర్గతమైనదనియు, స్త్రీ కాబట్టి తను తన కోరిక (కీచకవధ) నణచి ఉంచితిననియు గూఢంగా పల్కింది.  నర్యకర్భమైన సైరంధ్రి మాటలామె కీచక వధకు పన్నిన పన్నాగమునకు తొలిమెట్టు.
జగ్రత్తగా మాటలాడుచునే, ఆగ్రహాన్నణచుకుంటూనే “నీ (అధర్మ) వాంఛకు తగిన ఫలం ఎటువంటిదో అటువంటి ఫలాన్ని(మృత్యువును) పొందు”మని ఆశపెడుతూ నిగూఢమైన హెచ్చరికను చేసింది. ఆమె అంతరంగాన్ని అర్థం చేసికోలేని ఆ నీచకీచకుడు మహదానంద భరితుడయ్యాడు. తన ఉచ్చులో కీచక మృగం చిక్కిందని గ్రహించిన ద్రౌపది సమయానుకూలంగా కీచకుడు ఒంటరిగా తనను కలవడానికి రావలసిన సంకేతస్థలాన్ని, సమయాన్ని సూచించింది. అచటనుండి తన్ను కలవడానికి రావలసిన సంకేతస్థలాన్ని, సమయాన్ని సూచించింది. అచటనుండి వంటయింటికేగి భీముని నిగూఢ కోపాగ్నిని తన చరోక్తులతో ప్రజ్వలింపజేసింది. ద్రౌపది వాక్చాతుర్యం ఆమె మనోవికాసాన్ని ప్రకాశింపజేసే శంపాలత తళుకులు.
 
“నాకొఱఁత దీర్చి వచ్చితి
నీకొఱంతయ యింక సూతునిం దెగఁజూడన్
లోకము వంచింపను దగు
చీఁకటిరేయొదవ నేమి సేసెదొ చెపుమా”                                                             (విరాట II-271)
 
“నాపని నేను చేసేసాను. ఇంక నువ్వు చేయాల్సిందే మిగులు” అని భర్తకు బాధ్యతను గుర్తుచేసింది. అయితే కీచకుని పట్ల భీముని తీవ్రకోపావేశానికి ఉలిక్కి పడింది. ఎంత ప్రతీకార వాంఛ మనసులో రగులుతున్నా భీముని ఆగ్రహం తమ అజ్ఞ్తాతవాసానికి భంగకారి కాకూడదని తలచింది.  అజ్ఞాతవాసం బహిర్గతం కాకుండా శత్రువును సంహరించడమే తన అభిమతమని, ’అటుగాక తక్కినను వలదు సుమీ’ అని ఎంతో సంయమనంతో భీముని సముదాయించింది. ఆమె చెప్పిన విషయమును తాను మనస్సునందుంచుకునే కీచక వధ చేయ ప్రయత్నిస్తానని భీముడామె మాటల నమోదించాడు. జయలక్ష్మిని చేకొమ్మని వీరపత్ని ద్రౌపది భీమునకు శుభాశంసనాలు తెలిపింది.
ఒక్కొక్కసారి బేలగా కన్పించే ద్రౌపది ఒక్కొక్కసారి అమితమైన ధైర్య సాహసాలు ప్రదర్శిస్తుంది. అర్థరాత్రి చిమ్మచీకటిలో కీచకవధకై భీముని చేతిని పట్టుకొని నర్తనశాలలో ప్రవేశించింది. భీముడామెను ఆనాట్యమందిరంలోని లీలా పర్యకానికి కొద్ది దూరంలో కీచక సంహారాన్ని కనులారా కనుగొనుటకు వీలుగా ఆమెను దాచాడు.  భీమసేనుడు తానాపర్యంకము మీద ఆసీనుడయ్యాడు, ’ఉత్కంఠాసవపాన విధన వ్యాసంగతరంగితాంతరంగుడగుచు, సింగంబున్న గుహానికేతనమునకు శీఘ్రంబున వచ్చు మాతంగము’వలె కీచకుడు ఆత్రుతగా నర్తనశాలలో ప్రవేశించి, పర్యంకాసీనుడైన కిమ్మీరవైరిని ద్రౌపదిగా భావించి  నానావిధ వికారపు చేష్టలను ప్రదర్శించినాడు. ’నను ముట్టినీవు వెండియు వనితల సంగతికి బోవువాడవే’ అనుచు భీముడు గ్రక్కున లేచి కీచకునిపై విజృంభించాడు. భీమసేన కీచకుల మధ్య పోరాటాన్ని ద్రౌపది ఆ చీకటిలో ఎంతవరకు గమనించగలిగిందో, ముష్టిఘాతాల మ్రోతల్ని ఏ మాత్రము వినగలిగిందోగాని భీముడు రహస్యంగా తీసికొని వచ్చిన నిప్పు వెలుగులో కీచకుని శవాన్ని సంభ్రమాశ్చర్య ప్రియములు ముప్పిరిగొనగా చూసింది. ఆ మృతదేహాన్ని చూస్తూ
 
“……… చేరి వ్రేల్మిడుచుచుం దలయూఁచి, విలక్షచిత్తయై
యాచపలాక్షి ముక్కుపయి నంగుళముం గదియించి, దీనికై
’కీచక! యింతసేసితి సుఖిత్వముఁ బొందుదుగాక యింక న
ట్లేచిన నిట్లు గా కుడుగునే!’ ………………………..”                                            (విరాట II-356)
 
అంటూ ఆశ్చర్యపోయింది. అతడి దుర్మార్గానికి అతడే బలియైపోయాడని, తన ప్రతీకార వాంఛనెరవేరిందని సంతృప్తి అయింది.  జానపద వనితలా హావభావ చేష్టలను ప్రకటించిన ద్రౌపది విలక్షణ మనస్విని. ఆమె హావభావాలు, ఆంగికాభి నయాలు ఈ సన్నివేశంలో అత్యంత సహజంగా ప్రదర్శితమౌతాయి. సింహబల మర్దనుని చూసిన ద్రౌపది మనస్సు సంతోషంతో వెల్లివిరిసింది. భర్తను ప్రశంసలతో ముంచెత్తింది.
 
“……………………………………………………………………………………………….
లోక దుర్జయుఁడగు నీ కీచకునిని వ్రేల్మిడి రూపుమాపిన కడిమి సొంపు
సూడఁ, దలపోయ మెచ్చ సంస్తుతి యెనర్ప, నాదరంబె!…………………………………..” (విరాట II-360)
 
అని అల్పాక్షరాలతోడి అలతి పదాలలో అనల్పమైన భీమ పరాక్రమాన్ని స్తుతించింది. తాను ’మహిత విస్మయానంద నిర్మగ్ననైతి’నని అమితానందంగా పల్కింది. శోకాన్నైనా, సంతోషాన్నైనా సూటిగా వెలువరించే నిష్కపటి పాంచాలి. అంత స్వచ్చమైన హృదయ సౌందర్యమామెసొత్తు కావుననే కొండకచో సాహసిగా కూడ సాక్షత్కరిస్తుంది.  భీముడామెను నర్తనశాలవద్దే వదలి తనస్థావరం చేరిన అనంతరం ద్రౌపది నర్తనశాల వెలువడి ఒక ప్యూహం ప్రకారము కావలివారిని పిలిచి ఇట్లన్నది.
 
“నపతు లగుగంధర్వుల
చేపడి మృతిఁ బొందె వీఁడె సింహబలుండీ
పాపాత్మునిఁ జూడుఁడు దు
ర్వ్యాపార ఫలంబు గాంచె………………………….”                                                      (విరాట III-3)
తెల్లవారాక ప్రజలు కీచక మరణం గుఱించి పరిపరివిధముల మాటలాడకుండా, వారి ఆలోచనలకు తెరపడునట్లుగా, కీచకుల వంటి నీచులకు హెచ్చరికచేసింది. తన భర్తలైన గంధర్వుల పరాక్రమాన్ని, కుప్పగా పడిన కీచకుని శవాన్ని చూసి గ్రహించి జంకుతారని తద్వార ఇకముందు తనకే ఆపదారాదను ధైర్యంతో దౌపది కీచకుని శవయాత్ర చూడటానికి అచటనే నిలిచింది. కాని ఆ మానవతిని ఉపకీచకులు క్రోధంతో తమ అన్న సింహబలుని శవంతో పాటు దహనం చేయాలని బంధించారు.
త్రేతాయుగంలో సీతాదేవికి రావణుడొక్కడే శత్రువు. ద్వాపరయుగానికి వచ్చుసరికి ద్రౌపదికి ’గజానికొక గాంధారికొడుకు’ ఎదురుయ్యాడు. ఆ శీలవతిని ఉపకీచకులు తమ అన్న శవం మీద పడేసి కట్టేసారు. నిత్యశుచి, పుణ్యశీల, ఉదాత్త అయిన ఆ పాంచాలి ఊహించని ఈ విపత్తుకు విహ్వలయై ప్రాణభయంతో ఎలుగెత్తి ఏడ్చింది.
 
“అనద నైతి నిచట నాలికుయ్యాలింపుఁ
డకట మీరు గలుగ నాక్రమించి
నన్నుఁ గట్టి సూతనందను లిమ్మెయి
విఱపు లేక భంగపఱచువారు”                                                                                              (విరాట III-19)
 
అని “ఓ జయా! జయంత, విజయ, జయత్సేనా, జయద్భవా!” అనుచు తన (గందర్వ) పతులను వచ్చి రక్షింపుమని పేరుపేరునా పిలిచింది.  ఆ ఆక్రోశాన్ని విన్న భీముడు రహస్యంగా శ్నశానం చేరి నూటయేవురుపకీచకులను నుగ్గు నుగ్గు చేసి దౌపదిని విడిపించి సుదేష్ణ మందిరానికి పంపాడు.  ఆమె నడచి వస్తుంటే ప్రజలామెను తేరిచూడటానికి వణికారు.  పులిని చూసిన జింకల్లా పరుగులెత్తారు. ద్రౌపది ’అంతరంగమున నిండిన హాస్యరసంబు మోముపై వెలివిరియంగ నీక చని మహానసశాల వాకిట నిలిచిన భీముని’ జూచి హృదయము పొంగగా, ఎవ్వరు గమినించ కుండునట్లు జనాంతికముగా పల్కిన మాటలు ఆమె కృతజ్ఞతాబుద్ధి విశేషమునకు తార్కాణము.
 
“కీచకుల దెసఁ బుట్టిన కిల్బిషంబు
పాచి నన్ను రక్షించిన పరమధర్మ
రతికి గంధర్వపతికి నిరంతరంబు
భక్తియుక్తిమైఁ బ్రణమిల్లి బ్రదుకుదాన”                                                                                   (విరాట III-39)
 
ఆపదలో నున్న భార్యను రక్షించుట భర్త కనీసధర్మమైనప్పటికినీ, ఆమె తన ప్రాణమును కాపడిన భీమునకు ’ప్రణమిల్లి బ్రథుకుదాన’ ననుట ఆమె దొడ్డ గుణమునకు సాక్ష్యము. తనకు కీచక, ఉపకీచకుల మరణ విశేషముల నడుగుచున్న బృహన్నలతో సైరంధ్రి సాభిప్రాయంగా సంభాషించినతీరామె సహృదయమునకు నిదర్శనము. తొలుత బృహన్నలతో నిష్థురముగా
 
“కన్నియల కాట గఱపుచు నున్ననీకు
నకట సైరంధ్రి యిప్పుడేమయ్యెనేని
ఖేద మెద నించుకయు లేమిఁ గాదె సస్మి
గాననంబుతో న న్నిటు లడుగు టెల్ల”                                                                                  (విరాట III-48)
 
అని పల్కినను, తన అజ్ఞాతవాస వేషము రిపుమర్దనమునకు సహకరించదని గుప్త సాభిజ్ఞానముగా బృహన్నల తెలుపుగా ’స్మిత కమనీయ కపోల’ యగుచు ఆర్ద్రంగా పల్కిన మాటలు పాండవుల అజ్ఞాతవాస నియమాలనామె ఎంత క్రమ శిక్షణతో పాటించివలెనని నిర్ణయించుకున్నదో వ్యక్తము చేయును. అంతేకాదు బృహన్నలతో….
 
“అట్ల కాక యింత యన నేల నీమది
తెఱఁగు గొంత యేన నెఱఁగ కున్న
దానఁ గాను నగరఁ దగవుమైనీవు వ
ర్తించుటయ కరంబుప్రియము నాకు”                                                                                    (విరాట III-53)
 
అనిన సహృదయ నైరంధ్రి, పిమ్మట కన్యకాపరివృతయై అంతఃపురమును చేరింది.  ఉప్పొంగుతున్న సంతోషంతో ఆమె మనస్సు నిండిపోయినా దాన్ని ముఖంలోగాని, చేతల్లోగాని బహిర్గతంచేయకుండా కట్టడిచేసిన భావ నియంత్రిణి ద్రౌపది. సోదరుల మరణమునకు శోక సముద్రయైన సుదేష్ణ వద్దకు, వారి మరణమునకు సంతోష తరంగిణియైన ద్రౌపది వచ్చింది.  సంతోషం వల్ల కలిగిన ప్రీతిని ముఖంలో కనబడనీయకుండా, కన్నుల్లోని కాంతి విలాసాల్ని ప్రయత్న పూర్వకంగా ప్రక్కకు తోస్తూ, అమితమైన సంతోషంతో వచ్చే వివశత్వాన్ని బలవంతంగా అణచుకుంటూ, మనస్సులోని సంతోషం మాటల రూపంలో బయటకు రాకుండా జాగ్రత్తపడుతూ, అతి మెలకువతో తన మనోభావాలను నియంతిస్తూ సైరంధ్రి సుదేష్ణను సమీపించింది.
సైరంధ్రిని చూడగానే భయ శోక భావములు పెనుగొనగా సుదేష్ణ ఆమెను వినయపూర్వకంగా పల్కరించింది.  ద్రౌపది సౌందర్యం తమ రాజ్యానికే చేటు కాగలదను తలంపుతో నున్న భర్త మాటలపై సైరంధ్రి పంపివేయాలని సుదేష్ణ నిర్ణయించుకున్నది. దానికితోడు సోదరవధకు కారణభూతురాలైన సైరంధ్రిని ఆమె సహించలేకపోతున్నది.
 
“బిరుదుగల మగలు గలరని జనములను నీవు చంపించుటచే మా ప్రజలు నిన్నిగని భయభ్రాంతులగుచున్నారు. అడుగడుగునా ద్రౌపదికి కష్టాల సుడులే.  అయినా ఆమె ధీరగాన సూటిగా, నిక్కచ్చిగా తన అభ్యర్ధనను మహరాణితో వెల్లడి చేసింది. ఒక్క పదమూడు దినములు మాత్రము ఆమె మందిరమున తాను వసించుట కంగీకరించుమనియు, అట్లైనచో తదుపరి దినమున గంధర్వులు తమ నిజ రూపములతో దృశ్యమాన మగుదురనియు,  మత్స్యరాజ్యమునకు వారివలన శుభము కలుగుననియు పల్కి రాణిని ఒప్పించే ప్రయత్నము చేసి సఫలికృతురాలైనది.  అంతేకాదు తన పతులు
 
“కృత మెఱఁగుదు రుపకార
వ్రతమున వర్తింతు రెపుడు వదలరు కరుణా
న్వితు లీనరపతికి శుభ
ప్రతిపాదకు లగుదు రేమిభంగుల నైనన్”                                                             (విరాట III-63)
 
అనగా సుదేష్ణ సమ్మతించింది.  సైరంధ్రి వాజ్నైపుణ్యము మరొక మారు ఆమె ఉనికిని రక్షించింది.  ఆమె మాటల్లోని నిజాయితి, ఋజుత్వం, కృతజ్ఞత సుదేష్ణను మాటాడనీయలేదు.
ఉత్తర గోగ్రహణ సందర్భములో సైరంధ్రిగా ద్రౌపది రెండుమార్లు తటిల్లత వలె తళుక్కున మెరిసి సందర్భోచితంగా హితవులాడుటేగాక రెండుమారులు విరాటుని రాజ్యానికి మేలుజరిగే మాటలే చెప్పినది.
సారధిని అన్సేషిస్తున్న ఉత్తరుని మాటలు విని, బృహన్నల సూచన ననుసరించి ఉత్తర నొప్పించి ఉత్తరునితో బృహన్నల సారధ్య వైశిష్ట్యము నుగ్గడించింది. బృహన్నలను గూర్చి చులుకనగా మాటలాడిన ఉత్తరునితో బృహన్నల పరాక్రమాన్ని గుఱించి ఇట్లన్నది.
 
“కౌరవసేన గాదు త్రిజగంబులు నొక్కట నెత్తివచ్చినం
దేరు బృహన్నలావశగతిం జరియించిన గెల్వవచ్చుఁ ద
ద్వీరగుణంబులొంపు పృథివీవరనందన ము న్నెఱుంగుదుం
గారణజన్మ మై తనువికారము వచ్చినఁ బెంపు దప్పునే
(విరాట IV-22))
సమయోచిత సంభాషణాచాతుర్యం సైరంధ్రి సొత్తు. సూటిగా, స్పష్టంగా సహృదయ రంజకంగా సాగే ఆమె వచనాలు ప్రపుల్ల కిరణాలు.
ఉత్తరగోగ్రహణ సందర్భములో కౌరవులను గెలిచిన బృహన్నలను ప్రశంసిస్తున్న కుంకుభట్టుని విరాటుడు దురుసు తనముతో తన చేతిలోని పాచిక విసిరి గాయపరచినప్పుడు ద్రౌపది మెరుపలా భర్త వద్దకు వచ్చి తనపైటతో ఆయన రక్తాన్ని అద్ది, తన అరచేతిని నీటితో తడిసి, ఆ తడిచేత్తో గాయాన్ని తుడిచింది. రక్తపు బొట్టు నేలరాలకుండా జాగ్రత్తపడింది.  తన చేతకు కారణం విరాట రాజుకు స్పష్టంచేసింది.
 
“విమలవంశంబునను బుణ్యవృత్తమునను
వఱలునీతనిరక్తంబు వసుమతీశ
ధరణిపై నెన్నిబిందువుల్ దొరఁగె నన్ని
వర్షములు గల్గు నింనావర్షభాయము”                                                                                 (విరాట V-261)
 
అంతేకాక “ఉత్తమ ద్విజలోహితపాతం బెట్లునుం గీడు కావున నీకు నొక హాని పుట్టుటకు జాలక యిబ్భంగించేసితి’ నన్నది. మరల అదే కృతజ్ఞత ఆమె మాటలలో తమకాశ్రయమిచ్చిన రాజు నిరాశ్తయుడు కారాదను సద్భావమామె మాటలలో స్పష్టముగా వ్యక్తమగును. ధర్మజుని నుదుట ప్రవిస్తున్న రక్తాన్ని తుడుస్తూనే ఉన్నది  అజ్ఞాతవాసం ముగిసే చివరి క్షణాలలో కూడ ఆమె బహిర్గతము కాలేదు. సమయ స్ఫుర్తితో సమయానుకూలంగా తన చేతను సమర్థించుకున్న తీరు పఠితులను ముగ్ధులను చేస్తుంది.  తనను ఎన్ని కష్టాల కల్లోలాలు కలవరపరచినా తనవారితో పాటు తాను అజ్ఞాతవాస నియమాలను సక్రమంగా సమర్థవంతంగా పాటించి సమయ పాలన చేసిన ద్రౌపది సైరంధ్రిగా చిరస్మరణీయురాలు. ఆమె రూపములోని సౌదంర్యమెంత విశ్వమోహనమో, ఆంతరంగిక సౌందర్యమంతకన్నా అద్భుతమైనది.
పంచ మహాపతివ్రతల్లో స్థానం సంపాదించుకున్న ద్రౌపది తక్కినవారికన్నా బిన్నమైన జీవితాన్ని గడిపి అద్వితీయమైన వనితగా వాసికెక్కినది. ఈమె వ్యక్తిత్వం నేటివారికి సైతము ఆదర్శమే. ప్రతి మహిళ సమస్యలను సమయస్పూరితో సమయానుకూలంగా సరియైనరీతిలో సమన్వయించుకుని, అవసరమైనచో ధైర్యంగా ఎదిరించి పోరాడే మానసిక స్థైర్యాన్ని కలిగి ఉండాలని సైరంధ్రిగా ద్రౌపది హెచ్చరిక. ఒక మాహామహిమాన్వితమైన మహిళను ఇన్ని సుగుణాల సమాహారంగా మన కనుల ముంది నిలిపి మనస్సును, బుద్ధిని పరమళింపజేసిన ఉభయ కవిమిత్రుని ఋణం తెలుగుజాతి తీర్చుకోలేనిది.
 
*   *   *   *   *

రచన: పి.యస్.యమ్. లక్ష్మి

అంతర్జాతీయ మహిళా దినోత్సవం మహిళల హక్కుల పోరాటంకోసం మొదలయినా తర్వాత తర్వాత అనేక దేశాలలో అనేక విధాలుగా జరుపుకుంటున్నారు.  దానికి కారణం ఈ పోరాటం మొదలయినప్పటికీ, ఇప్పటికీ మహిళల పరిస్ధితుల్లో కొంత మార్పు రావటం, మహిళలకు ప్రాముఖ్యం పెరగటమే.  అయినా మహిళలు తమ పురోభివృధ్ధిలో సాధించాల్సింది ఇంకా ఎంతో వున్నది.

అయితే ఈ మహిళా దినోత్సవాలు జరుపుకోవాల్సిన అవసరం లేనివాళ్ళు కూడా వున్నారంటే నమ్ముతారా   అదీ మన దేశంలో.   నమ్మి తీరాలండీ.  ఎందుకంటే….

అసలు మన దేశంలో అనాదికాలంనుంచీ మహిళలని చాలా గౌరవించారండీ.  దీనికి ఉదాహరణ పరమ శివుడే.  ఆయనంతటివాడు శక్తి లేనిదే తాను లేనని ఆ పరాశక్తిని సగభాగంగా ధరించాడు కదా.  అలాగే త్రిమూర్తులనే పసిపాపలుగా చేసినవారూ, సూర్యగమనాన్నే ఆపినవారూ, రాజ్యాలు ఏలి రాణించినవారు, కవులుగా మహాఖ్యాతి బడసినవారూ, అత్యంత మేధావులూ, ఇలా చెప్పుకుంటూ పోతే అన్ని రంగాలలోనూ ఆరితేరిన మహిళలు పూర్వ కాలంలోనే వున్నారు.

మరి మన దేశంలో మహిళా దినోత్సవాలు జరుపుకోవాల్సిన అవసరం లేనివాళ్ళున్నారన్నాను కదా.  పురాణ కధలు చెబితే మీరు నమ్మరని నాకు తెలుసు.  అందుకే నేను చూసిన విషయాలే మీకు చెబుతాను.  మీకూ తెలుసుకోవాలని వున్నదికదా.  మరి చదవండి.

వాళ్ళెక్కడ వున్నారంటే సెవన్ సిస్టర్ స్టేట్స్ గా పేరుపొందిన ఈశాన్య రాష్ట్రాలలో ఒకటైన మేఘాలయలో.  మేఘాలయ చూడాలని, పేరుకు తగ్గట్లే కిందనుంచే వెళ్ళే మేఘాలతో నిండి వుంటుందని, ఇంచక్కా మనమీద నుంచి వెళ్ళే మేఘాలతో ఆడుకోవచ్చని ఎంతో సరదాగా వెళ్ళాము.  కానీ అక్కడికి వెళ్ళాక తెలిసింది .. అలా ఆడుకోవాలంటే వర్షాకాలమో, శీతాకాలమో రావాలని.  మేము వెళ్ళిందేమో ఏప్రిల్ లో.  అప్పుడు వెళ్ళటంవల్ల హైదరాబాదు ఎండలనుంచీ ఓ వారం రోజులు విముక్తి పొందాము.  అక్కడ వాతావరణాన్నికూడా తట్టుకోగలిగాం.  అదే వర్షాకాలమో, శీతాకాలమో అయితే అక్కడి వాతావరణం తట్టుకోగలమో లేదో.
మేఘాలయలో వేసవి కాలం మార్చినుంచీ జూన్ దాకా, వానాకాలం జూన్ నుంచి సెప్టెంబర్, అక్టోబర్ దాకా, చలికాలం నవంబర్ నుంచి ఫిబ్రవరి దాకా.  చలికాలంలో ఉష్ణోగ్రత 2 డిగ్రీలుంటుందిట.

1972 ముందు మేఘాలయ అస్సాం రాష్ట్రంలో భాగంగా వుండేది.  అప్పుడూ షిల్లాంగే రాజధాని.  1972 జనవరి 21నుంచి మేఘాలయ ప్రత్యేక రాష్ట్రమయింది.  షిల్లాంగ్ మేఘాలయకి మాత్రమే రాజధానిగా ఏర్పడింది.  మేఘాలయ రాష్ట్రం లో మూడు వంతులు అటవీమయం.  తూర్పున ఖాసీ, జైంతియా, పశ్చిమాన గారో పర్వత శ్రేణులున్నాయి.   వీటన్నింటికన్నా ఎత్తయినది షిల్లాంగ్ పీక్.  రాష్ట్రం మొత్తం ఖాశీ, గారో అనే రెండు కొండల వరసలమీద వున్నది.  అందుకనే  ఎత్తు పల్లాలుగానే వుంటుంది.  కొండ ప్రాంతంగనుక గిరిజనులు ఎక్కువ వుంటారు.  వారిలో జైన్ట్యా, ఖాసీ, గారో ముఖ్యులు.  ఈ జాతులవారే ఈ రాష్ట్రానికి మొదట వలస వచ్చినవారు.

గౌహతినుంచి షిల్లాంగ్ వరకు రోడ్డు మార్గమొక్కటే వున్నది.   ఆ  దోవలో జోరాబట్ నుంచి కొంత దూరం రోడ్ కి అటువైపు మేఘాలయ, ఇటు వైపు అస్సాం అని డ్రైవర్ గారిచ్చిన సమాచారం. ఒకే రోడ్డుమీద రెండు రాష్ట్రాల మధ్యనుంచీ వెళ్ళటం  .. అదో ధ్రిల్.

ఆడవాళ్ళకి ఆసక్తికరమైన విశేషం ఏమిటంటే…మేఘాలయ మాతృస్వామ్య రాష్ట్రం.  అంటే ఇక్కడ ఇంటి పెద్ద తల్లి.  మనం అమ్మాయి పెళ్ళి చేసి అప్పగింతలు పెడుతూ తెగ బాధ పడిపోతాము.  అక్కడ ఆడపిల్ల తల్లిదండ్రులకా బాధ వుండదు.  అబ్బాయే పెళ్ళయిన తర్వాత కలిసి జీవించటానికి అమ్మాయి ఇంటికొస్తాడు.    అలాగే ఉద్యోగం, వ్యాపారం వగైరాలన్నీ స్త్రీలే చూసుకుంటారు.  అక్కడ ఇంటి బాధ్యత పురుషులదే.  పిల్లలకి తల్లి ఇంటి పేరు వస్తుంది.  భలే బాగుంది కదూ.

ఈ రాష్ట్రంలో టూరిస్టుల సందర్శనార్ధం అనేక జలపాతాలూ, గుహలూ, పార్కులూ లాంటి ప్రదేశాలు వున్నా, మహిళా దినోత్సవ సందర్భంగా కనుక నేను ఇప్పుడు చెప్పబోయేది స్త్రీల కధలతో ముడిపడిన కొన్ని ప్రదేశాల గురించే.  ఇందులో మొదటిది….

బారాపానీ లేక్, షిల్లాంగ్
షిల్లాంగ్ పట్టణానికి 15 కి.మీ. ల ముందే ఈ  సరస్సు వస్తుంది.  విశాలమైన ఈ సరస్సు ఇక్కడి పిక్నిక్ స్పాట్.  ఇక్కడ కయాకింగ్, బోటింగ్, వాటర్ సైక్లింగ్ లాంటి ఎడ్వంచర్ స్పోర్ట్స్ ఎంజాయ్ చెయ్యచ్చు.  ఇక్కడ ఫ్లోటింగ్ రెస్టారెంటు కూడా వున్నది.  పర్యాటకులు ఈ లేక్ కి దగ్గరగా వుండాలనుకుంటే  దీనికి సమీపంలో ఆర్చిడ్ టూరిస్ట్ హోం వున్నది. ప్రకృతి రామణాయకతతో విలసిల్లే ఈ సరస్సు గురించి ఇక్కడివారు చెప్పుకునే కధ ఈ సరస్సు ఒక దేవత కన్నీటితో ఏర్పడిందని.
ఆ కధేమిటంటే స్వర్గంలో వున్న దేవతలలో ఇద్దరు అక్క చెల్లెళ్ళు వుండేవాళ్ళు.  వాళ్ళు ఒకసారి మేఘాలు దోబూచులాడే మేఘాలయ అందాలు చూడాలనుకుని స్వర్గం నుంచి దిగి మేఘాలయ వచ్చారు.  ఆ వచ్చే దోవలో అక్క చెల్లెళ్ళల్లో ఒకరు కనిపించకుండా పోయారు.  ఒకావిడ మాత్రమే మేఘాలయ చేరుకున్నది.  కనిపించకుండా పోయిన తన సోదరి కోసం మేఘాలయ వచ్చిన సోదరి అమితంగా దుఃఖించింది.  ఆ కన్నీరే ఈ సరస్సుగా మారింది.
షిల్లాంగ్ లోని చూడవలసిన ప్రదేశాలలో దీనిని కూడా ముఖ్యంగా చెబుతారు. దీనినే ఉమియమ్ (కన్నీరు) లేక్ అని కూడా అంటారు.  టూరిజం డిపార్టుమెంటు వారు దీనిని ఇంకా అభివృధ్ధి పరచి పర్యాటకులను ఆకర్షించే ప్రయత్నంలో వున్నారు.

నోకాలికాయ్ ఫాల్స్ (NOHKALIKAI FALLS), చిరపుంజి

ఇది ప్రపంచంలోనే నాల్గవ పొడవైన జలపాతం.  ఈ జలపాతం 1100 అడుగుల ఎత్తునుంచి పడుతుంది.  ఈ జలపాతం దూరం నుంచయినా చాలా అందంగా వుంటుంది.  ఎండాకాలంలో కూడా నీరుంది.  వానాకాలమయితే నీరెక్కువగా వుంటుంది.  అయితే మబ్బులు, మంచు వల్ల కొన్నిసార్లు ఈ దృశ్యం సరిగ్గా కనబడదంటారు.  వీటి దగ్గరకి వెళ్ళటం  టూరిస్టులందరికీ కష్టం. అయితే వీటన్నింటికీ కాకపోయినా కొన్నింటికి దగ్గరగా వెళ్ళచ్చు.   దాని గురించి ప్రత్యేకించి ప్రణాళిక వేసుకుని, అవసరమైన రిజర్వేషన్స్ చేసుకుని వెళ్ళాలి.

ఈ జలపాతానికి ఈ పేరు రావటానికి ఒక విషాద భరితమైన కధ వుంది.  పూర్వం ఇక్కడ లికాయ్ అనే పేరుగల యువతి వుండేది.  ఆవిడకి ఒక కూతురు.  ఆవిడ కొన్ని కారణాలవల్ల రెండో పెళ్ళి చేసుకుంటుంది.  ఆవిడకి కూతురంటే వున్న ప్రేమని చూసి రెండో భర్త సహించలేక పోతాడు.  మన దగ్గర సవతి తల్లిలాగా.  ఒక రోజు లికాయ్ పనికి వెళ్ళినప్పుడు (మేఘాలయ మాతృస్వామ్య దేశమని గుర్తుందికదా) ఆవిడ రెండవ భర్త ఆవిడ కూతురిని చంపి మాంసాన్ని భోజనంలోకి వండుతాడు.  లికాయ్ ఇంటికి వచ్చాక కూతురి గురించి అడిగితే తనకి తెలియదు అని చెప్తాడు భర్త.  కూతురుని వెతకటానికి వెళ్ళేముందు ఉదయంనుంచి పని చేసి రావటంతో ఆకలి తట్టుకోలేక భోజనం చేస్తుంది.  తర్వాత కూతురి వేళ్ళు అక్కడ ఒక బుట్టలో చూస్తుంది.  విషయం గ్రహించి, బాధ భరించలేక అక్కడున్న కొండపైనుంచి దూకి మరణిస్తుంది.  అప్పటినుంచి ఆ జలపాతానికి నోకాలికాయ్ అంటే లికాయ్ దూకిన జలపాతం అనే పేరు వచ్చింది.

అక్కడినుంచి బంగ్లాదేశ్ లోయలు కూడా కనబడతాయి.  జలపాతం చూద్దామని కొంచెం ముందుకు వెళ్ళిన నా సెల్ ఫోన్ లో వెల్ కం టు బంగ్లాదేశ్ అని వచ్చింది.

అక్కడ చిన్న చిన్న షాపులున్నాయి.  మిగతా వస్తువులతోబాటు అక్కడ కనిపించినవి తేజ్ పత్తా (బిరియానీ ఆకు), దాల్చిన చెక్క (పొడుగు కర్రల్లా వుంటే ఏమిటని అడిగితే చెక్క అని తెలిసింది) అమ్ముతున్నారు.  మేము ఒక చిన్న పేకెట్ బిరియానీ ఆకు పది రూపాయలకు తీసుకున్నాం.  ఇవతల ఇంకో షాపులో తమిళుల గ్రూప్ వచ్చారు వాళ్ళు పెద్ద ప్లాస్టిక్ కవర్ నిండా తీసుకున్నారు పత్తా.  ఎంత అంటే 20 రూ. అని చెప్పారు.  మరి మాలాంటి వాళ్ళకోసమే ఇన్ని వివరాలు చెప్పేది.

7 సిస్టర్స్ ఫాల్స్, చిరపుంజి

7 సిస్టర్స్ ఫాల్స్ వ్యూ పాయింట్ నుంచి  సన్నగా పైనుంచి పడుతున్న ఒక ఫాల్ దూరంగా కనబడింది.  పక్కనే ఇంకోటి వుందా అనిపించింది.  వర్షాకాలం బాగుంటుందిట  అక్కడి దృశ్యం.   బాగా వర్షాలు పడుతున్న సమయంలో పక్క పక్కనే జలపాతాలు కనబడతాయి.  అందుకే వాటిని 7 సిస్టర్స్ ఫాల్స్ అంటారు.

షిల్లాంగ్ దాకా వెళ్ళినవాళ్ళు చిరపుంజి కూడా చూడండి.  షిల్లాంగ్ నుంచి ఉదయం వెళ్ళి సాయంకాలానికి వచ్చెయ్యచ్చు.  అత్యధిక వర్షపాతంపడే ప్రదేశంగా గిన్నిస్ బుక్ లోకి కూడా ఎక్కిన చిరపుంజి ఈ మధ్య ఈ రికార్డులో కాస్త వెనకబడుతోందిట.  మేమున్న ఆరు రోజుల్లో అక్కడ కొంచెం సేపు చిన్న వర్షమేగానీ పెద్ద వానలేమీ లేవు.  దాని మూలంగా దూరంగా వున్న జలపాతాలు, ప్రకృతి దృశ్యాలు కూడా బాగా కనిపించాయి.  మబ్బులు వుంటే ఇవి సరిగా కనబడవు.

చిరపుంజిలో మేము చూడలేదనుకున్నది అక్కడివారు చెట్ల వేళ్ళతో వంతెనలు అల్లుతారు.  దీనికోసం 10, 15 సంవత్సరాలు పడుతుందిట.  అయితే ఇవి వందల సంవత్సరాలపైన దృఢంగా వుంటాయి.  వాళ్ళు ఇప్పటికీ ఉపయోగిస్తున్న ఇటువంటి ఒక వంతెన వయసు 500 సంవత్సరాల పైనేనట.

చిరపుంజిలో అధిక వర్షం కురిసినా తాగునీటికి ఇబ్బందే.  ఇక్కడవారు తాగునీటికోసం ఎన్నో మైళ్ళు వెళ్ళాల్సి వుంటుందిట.  అడవులు భారీగా ఆక్రమణకు గురికావటంతో విస్తారంగా పడే వర్షాల కారణంగా మట్టి పై పొరలు కొట్టుకు పోతుంది.  దాంతో ఈ అడవుల్లో నీటి పారుదలకు తీవ్ర విఘాతం ఏర్పడుతుంది.

ఈ ప్రదేశాలకి వివిధ సమయాలలో వెళ్తే వివిధ అనుభూతులు పొందవచ్చు.  అన్నీ చూస్తూ సరదాగా గడుపుదామనుకునేవాళ్లు వేసవికాలం వెళ్ళండి.  జలపాతాల సౌందర్యాన్ని ఆస్వాదిద్దామనుకునేవాళ్ళు వర్షాకాలం వెళ్ళి తడిసి ముద్దవ్వండి.  మేఘాలతో ఆడుకోవాలనుకునే వాళ్ళు, ఒణికించే చలిలో సరదాగా ఒణుకుదామనుకునే వాళ్ళు చలికాలం వెళ్ళండి.

గౌహతిలోనూ, షిల్లాంగ్ లోనూ హోటల్స్ వివిధ రేట్లల్లో దొరుకుతాయి.  ఆహారం కూడా బాగానే వుంటుంది.  ఎటొచ్చీ ప్రయాణం సమయమే చాలా పడుతుంది.  గౌహతిదాకానే రైలు మార్గం  వుంది.  అక్కడ  నుంచి  మేఘలయ అంతా రోడ్డు మార్గమే.  సర్కారువారి బస్సులు, పేకేజ్ టూర్లు, ప్రైవేటు టూర్ ఆపరేటర్ల టూర్లతోబాటు టాక్సీలు, మినీ టాక్సీలు, సుమోలు వగైరాలు లభ్యమవుతాయి.


డెట్రాయిట్ లో జరిగే 20 వ తానా సమావేశాల్లో (జూలై 2-4, 2015) తెలుగు సాహిత్య కార్యక్రమాల నిర్వాహక వర్గం ‘తెలుగుసాహిత్యంలో  స్త్రీ పాత్రల స్వభావ పరిణామం’ అనే అంశం పై చర్చావేదిక నిర్వహించనున్నది.
తెలుగులో పురాణాలనుండి ఇప్పటి ఆధునిక సాహిత్యం వరకూ ఎంతో వైవిధ్యమున్న స్త్రీ పాత్రల చిత్రణ జరిగింది. ఇందులో పురాణాలతో పాటు కావ్యాలు, నాటకాలు, కధలు, నవలలు, కవితలు మొదలైన ఎన్నో ప్రక్రియలు పాలు పంచుకున్నాయి. ఇంతటి సుధీర్ఘమైన చరిత్ర ఉన్న సాహిత్యంతో పాటు గత 80 ఏళ్ళుగా చలన చిత్ర రంగం కూడా స్త్రీ పాత్రల పరిణితిని ప్రదర్శించడంలో తన వంతు ప్రభావాన్ని చాలా చూపింది. రచయితల (దృశ్య ప్రక్రియలను నిర్దేశించే వారితో సహా) సృష్టిలో ఆ పాత్రలు, ఆయా స్థల, కాలాల, ఆచార వ్యవహారాలను బట్టి మారే అవకాశం వుంటుంది. ఈ ప్రయత్నంలో పాత్రలు సమకాలీన జీవితాన్ని ప్రతిబింబించవచ్చు. భవిష్య దర్శనం చేయవచ్చు, లేదా గతస్మృతులను నెమరు వేసుకుంటూ వుండవచ్చు.
ఈ నేపధ్యంలో స్త్రీ పాత్రల స్వభావాల్లో వచ్చిన మార్పులు వివిధ తెలుగు సాహితీ ప్రక్రియల్లోనూ, దృశ్యమాధ్యమాల్లోనూ ఎలా ప్రకటితమయ్యాయి? ఎలాంటి పరిణామాలకు లోనయ్యాయి? ఈ మార్పులు సమకాలీన సమాజంలో స్త్రీల జీవితాల్ని ఏ విధంగా ప్రభావితం చేశాయి? అనే విషయాలను చర్చకు తీసుకురావడం, ఈ వేదిక నిర్వహణ ప్రధానోద్దేశ్యం. ఇలాంటి విస్తృత వస్తువును కేవలం ఒక రెండు గంటల చర్చా వేదికలో ఇమిడ్చడం అసాధ్యం. కానీ ఈ వస్తువుకు వీలైనంత విశాల వేదిక కల్పించడం, ఈ వ్యాసరచనా పోటీ ప్రధానోద్దేశ్యం.
పోటీలో పాల్గొనదల్చుకునేవారు తమకు నచ్చిన, అనువైన, అభినివేశం వున్న, స్పష్టత వున్న లేదా ప్రవేశంలో వున్న ఏ కోణంనుండైనా, ఏ పరిమితులలోనైనా ఈ వ్యాస రచన చేయవచ్చు. ఎన్నుకున్న పరిధిలో విషయాన్ని ఎంత కూలంకషంగా, ఎంత విసృతంగా పరిశీలించి, ఎంత సరళంగానూ, క్లుప్తంగానూ విశ్లేషించారన్న వాటిపైనే బహుమతి నిర్ణయం వుంటుంది కానీ, కేవలం వస్తువు పరిమాణ విస్తృతి ఒక్కటే బహుమతికి అర్హత కాజాలదు.
 
నిబంధనలు
1. వ్యాసాలు తెలుగులోనే వ్రాయాలి.
2. ఈ చర్చావేదిక నిర్వాహకులు, చర్చలో పాల్గొనడానికి రాబోయే ఆహ్వానితులు తప్ప, మిగిలిన వారందరూ ఈ వ్యాసరచన పోటీకి అర్హులే.
3. వ్యాసాలను చేతివ్రాతలో కాకుండా కంప్యూటర్ లో టైపు చేసి పిడియఫ్ ఫైల్ గా మార్చిపంపాలి. (కంప్యూటర్ లో టైపు చెయ్యడానికి వెసులుబాటు లేనివారు గడువు తేదీకి కనీసం 30రోజులు ముందుగా వ్యాస రచన పూర్తిచేసి మమ్మల్ని సంప్రదిస్తే వీలును బట్టి సహాయం చెయ్యడానికి ప్రయత్నిస్తాము)
4.మొదటిపేజీలో వ్యాసం పేరు, రచయిత పేరు, చిరునామా, ఫోన్ నెంబర్, ఈమెయిల్, వ్యాసం మొత్తం ఎన్ని పేజీలు వివరాలు మాత్రమే వుండాలి. తరువాతి పేజీల్లో వ్యాసం పేరు, వ్యాసం తప్ప వేరే వివరాలు వుండకూడదు. న్యాయనిర్ణేతలకు రచయిత వివరాలు తెలియరాదు కనుక వ్యాసరచయిత కు సంబంధించిన వివరాలేవీ వ్యాసంలో (అంటే రెండవ పేజీ మొదలుకుని) ఉండకూడదు.
5. వ్యాసం నిడివి 5 పేజీలు మించకూడదు. (పేజీ పరిమాణాలు: 7.5 x 9 అంగుళాలు లేదా 19 x 23 సెంటీమీటర్లు. వాడే లిపి పరిమాణం 12 పాయింట్లకు తక్కువ వుండకూడదు). తీసుకున్న వస్తువును విశదీకరించి, విశ్లేషించడానికి అవసరమైనంత మేరకే వ్యాసం వుండాలి గానీ, గరిష్ట నిడివి వరకూ వ్యాసాన్ని పొడిగించనవసరం లేదు.
6. వ్యాసాన్ని ఈమెయిల్ ద్వారా tanavyasamu@gmail.com కు పంపాలి. వ్యాసాన్ని పంపినవారి ఈ మెయిల్ తో వ్యాసరచయితను, వ్యాస కర్తృత్వాన్ని ఈ వ్యాస రచనాపోటీ నిబంధనలని చట్టరీత్యా ధృవీకరిస్తున్నట్టు, అంగీకరిస్తున్నట్టు, భావిస్తాము. వేరే ధృవీకరణల అవసరలేదు.
7. వ్యాసాలు మాకు చేరవలసిన తేదీ: ఏప్రిల్, 4 2015.
8. న్యాయ నిర్ణేతల దృష్టిలో ఉత్తమమైనవిగా ఎంపిక అయిన మొదటి మూడు వ్యాసాలకు బహుమతులు (రూ. 27,232; రూ. 17,314; రూ. 11,234; లేదా సమానమైన విలువలో రచయిత నివసించే దేశపు ద్రవ్యంలో) ఉంటాయి. బహుమతి పొందిన వ్యాసాలతో పాటు మిగిలిన వాటిలో ఎన్నదగిన వాటిని తానా 20 సమావేశాల సంధర్భంగా ప్రచురించే హక్కులు నిర్వాహక వర్గానివే.
9. న్యాయనిర్ణేతల అభిప్రాయంలో ఏ వ్యాసానికీ తగిన అర్హతలు లేవని తోస్తే బహుమతిని ఇవ్వడానికి, ప్రచురించడానికీ నిరాకరించే హక్కులు కూడా నిర్వాహక వర్గానివే. ఈ నిబంధన కేవలం ఆషామాషీ గా వ్యాసరచన పోటీలో పాల్గొని బహుమతులను ఆశించే వారిని నిరుత్సాహపరచడానికి; నిబద్దతో, క్రమ శిక్షణతో చేసిన రచనలకు తగిన విలువను ఆపాదించడానికి మాత్రమేనని మనవి.
 
 

 
NagaJyothi Ramana
 
నలభీములదే వంటని
నలుగురిలోనీ పురుషులు -నవ్వగనేలా?
అలిగిన ఆ ఇల్లాళ్ళట
తొలగిరి ఫేస్బుక్ తమకిక-తోడుగ దొరకన్
కుడి ఎడమేమున్నది లే
సుడిగల భార్యలు తమకును-సులువగ దొరకన్
వడివడి గా భర్తలు తము
పడిపడి జేతురు పనులను-పక్కా ప్రేమన్ !!
సంపాదనతో సతులే
నింపాదిగ జేబు తమది -నిండుగ నింపన్
పెంపొందగ ననురాగము
సొంపుగ జేతురు పనులను-సోమరి పురుషుల్ !!(షోకుగ పురుషుల్)
 
 
Srinivas Iduri
 
పరువా పోయే మనకది
గురువా చూడీ నరకము గుంటల పనియే
బరువే వండుట, ఉతుకుట
కరువా దారులు కనుగొన కటకట బాపన్
టీవీ కిరణములాపగ
యూవీ గ్లాసులు కనులకు యున్నవి గానీ
బీవీల నుండి రక్షకు
ఏవీ గనరావు గదర ఎక్కడి ఖర్మో
ఇంటరునెట్టులొ మునిగిరి
వంటలు జేయుట వదిలిరి వనితలు నేడూ
గంటెలె దిక్కా మనకిక
కంటకముల బాపవలెను కరుణామయుడే
నాకవిత పేలలేదని
మాకళనడిగితి బదులియమనియొక కైతన్
లైకుల లెక్కను తెలుపుచు
పాకము నాపైకి వదలె పాటలగంధీ
ఘనమగు మొగుడిని వంటకు
తను దింపెననుకొని కులుకు తరుణుల జూడూ
కనుగొన సత్యము ఇదియే
మన పాకము మనము తినుట మనకే ఈజీ
 
Bss Prasad
 
బండ్లు ఓడలు , ఓడలు బండ్లు యవును
కాల రీతి ఆలు మగల “రోలు” మారు
కాపు రములున్న చాలదే కలసి మెలసి
నేర్చు కొనిన మంచిది చూసి నేటి నీతి !!
అంతర్జాలమహిమతో
ఇంతులదేరాజ్యమంట ఇలలో నరుడా
వంతగ పాడిన మంచిది
చింతలుకొంతైన తగ్గు సేవలు జేయన్ !!
పక్కన నిలబడి పనులన
నిక్కముగా సాయపడగ నివ్వెర లేలోయ్
ఉక్కిరి బిక్కిరి యలుపును
తక్కువజేసినపతులకు దక్కును తీపోయ్
మగబిడ్డ డనుచు ముందటి
తెగ బింకపుమురిసిపాటు తీరులు ముగెసెన్
వగలే నేర్చిన పడతకి
దిగువయ్యె పురుషులచోటు దిక్కుల సాక్షిన్
పాచి పనులు జేసి పాకశాస్త్రము నేర్చి
సవ్య సాచి వంటి స్వామి యుండ
ఈజి ఛైరు లెక్కి ఇంటిపనులు మాని
ల్యాపు టాపు మహిళ టాపు లేపు
 
Voleti Srinivasa Bhanu
 
ఆర్యా యేమని చెప్పుదు
భార్యల హైటెక్కు పనుల భారము హెచ్చెన్
కార్యాలయమిల్లాయెను
ఫిర్యాదులు మాని గరిట పెనిమిటి దిప్పెన్
 
Chandramouli Suryanaryana
 
దోసంబేమియులేదు సుమ్మ పతులీ తోయంబుగా నింటిలో
నాసంగంబును జూపిజేయ పనులిల్లాండ్రందరున్ హాయిగన్
కూసింతైనను విశ్రమించు దిగులేకోశంబు లేకుండగన్
మాసంబందున నొక్క రోజు పతులీమాత్రంబునున్ జేయరే
చీపురు పట్టి యూడ్చ నను చేయకు హేళన సుందరీమణీ
యేపనినైన చీదరగనెంచకు శుభ్రము చేయనేకదా
యీపనివారలుండిరని యింటిని వారికి యప్పగించి నీ
వేపని చేయకున్నగనుమెంతగ పట్టెనొ కొవ్వు మేనిలో
పక్కింటాయనతో మీ
యక్కస్సంతయును గ్రక్కనక్కర లేదీ
టక్కరి తనంబు మానుడు
చక్కంగా వంటజేసి చావుడు ముందున్
టెక్కులు పెరిగెను జూడుము
నిక్కంబుగ నేటిస్త్రీలనేమనలేమోయ్
నిక్కుచు నీల్గుచు పతులే
చక్కంబెట్టవలెనిల్లు సతమతమవుచున్
ఇంతులింటనుండ ఇంటిపనులజేయ
వింతగయనిపించునెంతయైన
మంతనములుజేసి సంతసింతురెగాని
యింత సాయమిడరె చెంతనిలచి
వంటయువార్పుయు వచ్చిన
యింటాయన దొరకినాడె యింతీ యిక న
ట్టింటనె చాటింగులతో
గంటలకొలది సరదాల గడుపగవచ్చున్
పుట్టింట పనులు నేర్వరు
మెట్టిన గడపందు పాదమిడరీ గుమ్మల్
పట్టిన పట్టును విడువరు
నెట్టుండగ పతుల సుతులనే మరతురుగా
పెళ్ళాలను మెప్పించగ
నొళ్ళును వంచిపనిజేయుడోపతులారా
పళ్ళికిలించుచు లోకులు
కళ్ళింతగజేసిచూడ కలవరమేలోయ్
వారము మొత్తము పెనుపని
భారముతో సతమతమవు భార్యామణికిన్
వారాంతపు సెలవునొసగ
నేరాద్దాంతంబుకూడదేరికినైనన్
పట్టితినే వంటగరిటె
బట్టలుతుకుచుంటివీవు పత్నీవ్రతమున్
గట్టిగపాటించుటలో
పట్టానివ్వంగవలెను బ్రదరూ మనకే
మేరే ప్యారీ పత్నీ
సారా హఫ్తా రసోయి సంభాల్తీహై
పూరా రవివార్ కేదిన్
ఆరాం దేతాహు ఉస్కొ అచ్ఛా హైనా ?
 
Goli Sastry
 
ఇల్లరికమనగ సుబ్రావ్
ఎల్లాగోనుండుననుచు నెగిరితి నాహా !
అల్లుడిట గిల్లుడగుగా
ఇల్లాగే చూడు మింక నెరిగితివా ! హా !
ఇంటరు నెట్టులొ పాసై
ఇంటను నేవంట జేతు నింతికి నింతే !
ఇంటరునెట్టున ” జాబ్ ” తో
ఇంటిని తా నెట్టు, చెప్పుమిక నీ స్టోరీ !
భార్యలు వెడలగ నుదయము
కార్యాలయములకు నన్న ! కదలిటు రమ్మా !
మిర్యపు చారిచ్చెదలే
సీర్యలు మరి ” పప్పు సుద్ద ” చేరుచు గనగా !
కోకలన్ని దోచు కొంటె కృష్ణుడు నాకు
మనసు నచ్చినట్టి మాన్యుడయ్య
వంటలెన్నొ జేయు వలలుడె జూడగా
మాన్యుడయ్య నాదు మాట వినుము.
అట్లనె భార్యకు వేసే
బట్లరు నేనేలె వినుము బావా ! సరెలే
అట్లనె నేనున్ భార్యవి
బట్లారగ వేయువాడ, బలె బలె బావా !
 
Madhav Rao Koruprolu
 
ఏమిటి మగడా నా గతి..
ఏమిటి? ఈ రాతిరికిక ఇంట్లకి రావా..?
నీ మతి మెచ్చియు ‘మోడీ’..
ఏ మిడు? పొరక విడుమింక యీ సతి నేలన్..!
కుల సతులు కుదురుగ చదువ..
నల భీములగుచు పతులు వినయ మతులగుచున్ ..
కలనైన అన్ని పనులను
కలహించక చేతుమనుచు కాచిరి ” బెట్టుల్ ”
మగువలు చక్కగ నుండగ..
తగవులు లేక పని చేయు ధర్మము తోడన్..
మగవారలు అన్ని పనులు
నగుమోముల సలుపుటయది నయమై ఒప్పున్..!
కార్య కుశలురగు భర్తలు..
భార్యలకుండిన మగువల భాగ్యము పండున్..
ఆర్యులు గమనించియు నౌ
దార్యముగా మసలుటెరుగ ధరలో శుభమౌ..!
పండుగ రోజుల భర్తలు
వండుట ఉతుకుట మొదలగు పనులన్..
దండిగ చేసిన.. భార్యలు
మెండుగ సంతస మందియు మెత్తురు కాదే..!
సండే..మండే తేడా –
లుండే పని లేదు చూడ..యుండే దొకటే..
తిండే..ఆపై నుతుకుల్..
మెండే మగలే పనులను మెండుగ జేయన్..!
సీరియసుగ చదివేరే..
సీరియలులు మాని..సతుల చిత్తము లాహా..!
నూరుట, వండుట, యుతుకుట..
జోరుగ పతులే సలిపిన జోహారనుచున్..!
నల్లని మీసము ద్రిప్పెను..
బెల్లపు లడ్డులు సతి తిని భేషని మెచ్చన్..!
తెల్లగ సతి బట్టలుతికి..
చల్లగ నామె యలుక పలుచబడగ జేసెన్..!
పోపు ఘుమాయింపుకు..
చూపులు ద్రిప్పిన సుదతిని జూచియు గెంతెన్..!
టాపుగ చెలి బట్టలుతికి..
టాపున యారగ నిలిపెను టక్కరి కాదోయ్..!
 
‘కలుపుము పప్పును బాగుగ’..
కలువ కనుల సతి పలుకగ గరిటెన్ ద్రిప్పెన్..
అలిగిన సతి దుస్తులుతికి..
చెలి కనురాగము తెలిపిన చిలిపిని గనరే..!
Venkat Tekumalla
 
ఆదివార మనుచు అసలేమి కదలక
ఎఫ్బి మునుగునండి యెందరొ తరుణులు
బట్టలుతక మనును భర్తను మహిళలు
వంట గూడ మాను వనిత జూడు!
Gopala Krishna Rao Pantula
 
కాంత చేతి లోన కంప్యూటరుండగా
గరిట చేత బట్టె ఘనుడు మగడు
రోల్సు మారి నాయి రోజులు మారగా
ఆలు మగల కిదియె హాయి గూర్చు
 
Annapareddy Satyanarayana Reddy
 
ప్రక్కవానితోడ వ్యర్థ వాగుడు నాపు
కూర మాడు చుండె కొంటె మగడ
కుదురుగుండలేవు కొద్దిసమయమైన
గొంతు కోసె నాన్న కూర్చి నిన్ను
పేకాటకు సమయంబయె
సాకులతో తప్పుకొనుట సాధ్యంబగునే?
నీకాంత కాంచు చున్నది (నీకంత సీను లేదయ)
పాకమును ముగించిరమ్ము పాకకు సఖుడా
వంటలు చేయుట తెలియని
కంటికి నింపైనసతికి కట్టితితాళిన్
వంటగదికి రానంటది
తంటాలను పడుచునుంటి తప్పనిసరిగా
చాటింగులోన భార్యలు
కాటన్ చీరెల గురించి కాలముగడుపన్
మీటింగులోన భర్తలు
ఆటలు సాగక గృహముల నారట పడుచున్
సతులు గేములాడి సంతోషపడుచుండ
పతులు చేయుచుండ్రి పనులనన్ని
సెలవుదినములందు శ్రీమతులకు రెష్టు
భర్త లైర రష్టు వాసమందు
సాప్టు వేరు పడతియని సంబరపడి
చేసుకొని చిక్కితిని సతి చేతిలోన
హార్డు పనులఁ జేయుమనితా నార్డరివ్వ
ఉతుకుటే నాదినపుచర్య ఉదయమందు
వంట రాదని తెలిసియు వెంట బడితి
నలుని మించిన పసగల నాథుడంచు
వంట యింటికి నన్నిపు డంట గట్టె
వంట యిల్లె నాకిప్పుడు స్వర్గమయ్యె
కిట్టీ పార్టీ లంచును
కట్టుగ వచ్చిన వనితలు కరమగు తుష్టిన్
కట్టడి సలిపిరి సతితో
పట్టుకు పోవుటకునన్ను వంటలు చేయన్
మంచి భర్తను కొనియిచ్చె నంచు సతము
పొగడు చున్నది తండ్రిని తెగడి నన్ను
కట్టు బానిస వని వంట గదికి కట్టె
కట్నమును గొని చిక్కితి కాంత చేత
బట్టలన్నియును వదలి బుట్టలోన
చీరె లేలేవు నాకంచు చెప్పుచుండె
పెండ్లికే రాననుచు తాను పెట్టె తంట
ఉన్నచీరెలన్నియు తీసి ఉతుకు చుంటి
పరులపనులని తలంచక
కరమగుతుష్టిన్ చలుపుడు కాంతల పనులన్
పురుషుల సేవల మరువక
సరిచేయుదురుసతతమ్ము సరసమ్ములతో
ధనమును గూర్చి తలంచను
పనినా దైవంబనుచును పలికితి సతితో
ఘనుడగుపతిదొరికెననుచు
పనిచెను వంటపనిఁ జేయ పరవశ పడుచున్
ఏపాటు లేక నాకును
సాపాటు దొరకునటంచు సంబరపడినే
నీపాప చేయిఁబట్టితి
నాపాణికి గరిటెనిచ్చి నలుడని పొగడెన్
వాషింగు మిషనులేకను
వాషింగే చేయననుచువాయించుచుతా
భీషణ ప్రతినను చేయగ
క్యాషుని సమకూర్చలేక క్షారకుడైతిన్
 
Venkata Subba Sahadevudu Gunda
 
మా యక్కకు నా పేపర్,
మీ యక్కకు ల్యాపుటాపు మీదనె ప్రేమల్!
సాయము జేయగ నెంచరు
నోయమ్మో వీరె జేసిరుద్యోగంబుల్!
 
Chandra Mouli Dasu
 
మరుగ బెట్టెతి సాంబారు మంట మీద
వడియమప్పడములు తీపి వంటకాలు
చెమట ధారగా … కారగా …. చేసినాను
నీవు తినెదవా !? తినిపించ నేనె రాన
నట్టింట దొంగ పడినా
నెట్టును వదిలేయబోరు నేడీ యువతే !
గుట్టుగ కాపురమా !? _చే
పట్టిన పతి పిలువకూడ పరవా లేదే
అత్త మామల వాసనే యసలు పడదు ;
కొత్త జంట కోరును వేరు కుంపటెపుడు
కాదనిన కాపురములోన కలహమెపుడు
ఉన్నమాటిది _కాదిది ఉత్త మాట
వలచినచొమీకడకునెన్నొవచ్చునయ్య
గండపెండేరములెకాక గడుసు కవిని
కొలువవత్తురేసత్తువకలిగియున్న
ప్రగ్జ్య గలవారికివితృణప్రాయముగద
అప్పడము కాల్చు వాసన యసలు రాదె !
AC గదినుండివాసన ఎటులవచ్చు !?
చూసి చేయుమయ్యా శ్రీనివాస నలుడ !
వండి వడ్డించ తిని మెచ్చ వలయు నంత ! !
కేజీ వంటకములనే
ఈజీగా మెక్కగలరు ఇంట్లో వండన్
లేజీ భర్తలు మనకడ ! ;
హాcజీ ! ఐసా నహీ హై అమెరిక దేశ్మే
 
Sirasri Poet
 
టెక్కుకాదిది నేటి హైటెక్కు జగతి
వీరు వారౌచు బతుకులే తారుమారు
జంబలకిడిపంబ యనెడి చలన చిత్ర
చోద్యమే సత్యమాయెగా చూడ నేడు
 
Dhanikonda Ravi Prasad
 
ఎంత నూనె వేయవలయు , నెంత యుప్పు
కారమెంతయో తెలియదు గాన మీకు
సిస్టమును చూచి చెప్పెద చెప్పినట్లు
వంట చేయుడు హోం సైన్సు పద్ధతిగను
నెలలోన మూడు దినములె
వలలుని వలె మాకు నాన్న వంటలు వండెన్
వలచిన రంభయె ఇదిగా
కలకాలము నాకు వంట కర్మగ మారెన్
 
Maddali Srinivas
 
మగధీరుడు వంటలలో
తగు శూరుడు గాడె నేడు ధరణిని చూడన్
సగభాగమైన లలనయు
తగురీతిగ తోడునుండ ధనలక్ష్మి వలెన్
నూరేళ్ళ పంట యనగా
నారాట పడితిని; పెండ్లి యనగా వంటే?!
పారాణి యారక మునుపె
నా రాత తెలిసెను బావ నాగతి వినుమా!
ఔరా రోలే మద్దెల
తో రొద బెట్టిన విధమున దురపిల్లుదువే?
చీరారని చో దండెము
నారేయబడునట బావ నా తోలకటా !
అప్పడములు కాల్చితి నే
నిప్పులపై చూడ రమ్ము నిజ నల పాకం
బొప్పగ తరుణియె మెచ్చగ
చప్పున జేసితిని వంట క్షణమున నార్యా!
బట్టల నుతుకుట మునుపే
గట్టియు తలపెట్టడయ్య, ఘనుడను నేనే ,
జెట్టిని యీ విద్యను, నా
పట్టును పొగడంగ గలరె పండిత సభలన్
 
Sivaramakrishna Prasad
 
కం.ఇంటింటావంటలతో
పంటికి పలురుచు లనిచ్చు పతిభీముడు,నలు
డంటుపడతులుపిలువరే!
తంటగనీవంటచేయతలచినతరుణుల్
తేట. ఇంటిలోనయింతిమగనిధాటినిలిచి
నరిగె పురుషుల ధీరంబుననచనచట
ఇంతి నెఱపనికార్యంబునిహముకలదె?
మహినయామెకుసాటగు మగడుఎవడు?
 
Sonti Prabhakara Sastry
 
భార్యసేవ మిగుల భారమే ఆర్ధిక
నిపుణకైన లెక్కనివ్వ, జాతి
సంపద గణనందు సరియగునే భర్త
జీతమన్న పనులుజేయ తగునె?
 
Sailaja Akundi
 
బట్టలు బాదుచు నీవట
బట్టితి మరి గరిటె నేను బావా! గనుమా!
నెట్టున కులసతులుండగ
పట్టదె! నాధులకు బాధ పంకజనాభా !!!
 
నట్టింటనుండు సతులే
నెట్టింట్లో పీఠమేసి నేర్పుని జూపన్
గుట్టుగ సంసారంబును
నెట్టగ కుడియెడమలైన నేరము గాదే!!!
 
 
 

Goli Sastry
 
చూపులు నాపై బెట్టుచు
నో పని మనిషీ వినుమనె నోయమ్మా ! సార్
చీపురు పట్టుచు నిట్టుల
వీపును ముందునకు వంచవే యనుచుండెన్
 
భామ ! ప్రక్కకు నెట్టుచు పనుమనిషిని
ఏల నీపని మీకంచు నెగిరి పడకు
” స్వచ్ఛ భారత ” మునకేగు సమయమునకు
ఊడ్వ నేర్చుట మేలని యూడ్చుచుంటి.
 
చీ ! పురుషుడింటి లోపల
చీపురుతో కసువునిట్లు చిమ్ముట తగునా
ఈ పనికి ” మనియె ” వేస్టని
ఈ పనిమనిషిని వలదన నేమన వలయున్.
 
పనిమనిషి కసువు చిమ్మగ
పనిగట్టుకు మరల చిమ్మి ప్రక్కకు నెట్టన్
పనియేమి ? స్వచ్ఛ భారత
పని యింటను జేయ బూను ఫలితమ్మిదియా !
 
Chandramouli Suryanaryana
 
తుచ్ఛము నీవిట్టులనుట
స్వచ్ఛత పనిమనిషిదనుట సరికాదుసుమా
సచ్చీలురందరిట్టుల
స్వచ్ఛందముగ కదలండి పరిశుభ్రతకై
నువ్వీ విధముగ నూడ్చిన
నవ్వులపాలౌదుమాపు నాధుడ ఒంట్లో
కొవ్వు కరగింప దలచిన
దవ్వుగ జాగింగు జేయ తరగును కొవ్వే
చెత్త శుభ్రపరచ చీపుర్ని పట్టితి
మోడిగారి పిలుపుతోడ నేను
స్వచ్ఛభారతంబు సాధించు వరకును
నిద్ర పోను నేను నీరజాక్షి
మత్తకోకిల :
కొత్తవేషమిదేల మీమతి కోలుపోతిరె ఓ ప్రభూ
చిత్తగించుడు నాదుమాటను చీపురెందుకు చేతిలో
చెత్తనూడ్చమనింటనుండిన స్వీపరెందుకు చెప్పరే
బొత్తిగాపరువంత యిక్కడ పోవుచున్నది చాలికన్
చిమ్మిన చిమ్ముడు చాలిక
గమ్మున చీపురును వదలి కదలుడు స్వామీ
మిమ్ముల మించిన శుభ్రత
నిమ్మహి పాటించతరమె ఎవ్వరికైనన్
 
J K Mohana Rao
 
ఊడ్చఁగ రండి మలమ్మును,
బూడ్చఁగ రండిపుడు మీరు – పుచ్చిన కుళ్లున్
దుడ్చఁగ రండీ గోడల
మోడ్చఁగ రండి కరములను – బొగడఁగఁ దల్లిన్
స్వచ్ఛముగా నుండుట యొక
యిచ్ఛయె భారతమునందు – నిది సత్యమ్మే
దుచ్ఛముగ నెంచు మురికిని
స్వేచ్ఛకు చిహ్నముగ వెలయు – స్వచ్ఛత భువిపై
అమలము జల మెల్లెడ, న-
త్యమలము నేలయును గాలి – యమల మ్ముడుపుల్
విమలముగా నుండు మదియు
విమలముగా నుండు నడత – ప్రియదేశమునన్
పరిశుద్ధుడైన దేవుని
తఱువాత ధరిత్రియందు – దైవము నిజమై
పరిశుద్ధతయే కావున
బరిసరముల శుభ్రపరచ – వలయును గాదా
(Cleanliness is next only to godliness)
 
శుభ్రము చేయుఁడు మనసును
శుభ్రము చేయుండు తనువు – సుందరమవఁగా
శుభ్రము చేయుఁడు గృహమును
శుభ్రము చేయుండు వీధి – సొంపుల నిడఁగా
Annapareddy Satyanarayana Reddy
 
నీదు పనిలోన శుభ్రత లేదటంచు
అమ్మ నాచేత నూడ్పించు ననుచు నయ్య
నేర్పుచున్నాడు పనినాకు నోర్పుతోడ
నయ్య పనితనము కనగ నద్భుతమ్ము
ఉదయమందున పనిపిల్ల యూడ్చినట్టి
కసువు నెదురూడ్చుటకు నెద్ది కారణమ్ము?
కసువునంతయు వెస సైడు కాల్వ విడిచి
కంపుఁ జేయుచు నున్నది కొంపముందు
స్వచ్ఛ భారత మను మోడి వచనమువిని
ప్రతినౕఁ జేసితి నేనును పదుగురెదుట
నిలుపుకొనగ నాప్రతినను నిష్టతోడ
చేయు చుంటిని శుద్ధిని చెలియ నేను
వేఱు తలపేమియును లేదు వెఱుగు పడకు
నిజము తెల్పితి నమ్ముము నీరజాక్షి
బుచ్చెమ్మా! చీపురునిడి
యచ్చిక బుచ్చికలనాడు మానందముగా
స్వచ్ఛతపని నేఁ జూచెద
వచ్చెనుకనుమమ్మనీకు వరములనివ్వన్
చీపురును పట్ట విజయమ్ము చిక్కుననుచు
నన్ని పార్టీలు వెస దాని నందుకొనగ
నూడ్చుటే యొక సరికొత్త యుద్యమముగ
సాగుచుండ, నే నాదారి నేగుచుంటి
స్వచ్ఛభారత మని ప్రజ స్వాగతించి
మోడి యిచ్చిన పిలుపుతో వేడి పుట్టి
గెలిచి యింటను పిదుపను గెలువ రచ్చ
మొదలు పెట్టితి నిచ్చోట ముద్దు గుమ్మ
శుచిని గూర్చిన పద్ధతుల్ శ్రుతులు నుడువ
శుద్ధి మనజీవితముల ప్రసిద్ధి కెక్కె
పూర్వ దెస వీడి ప్రజ లిప్డు పోవుచుండ
మురికి కూపములుగమారె సరములన్ని
స్వచ్ఛతనుగూర్చి మోడి తా వచన మాడ
శుద్ధి మొదలుపెట్టెను గృహి బుద్ధిగాను
ఎండ మావులందున నీర ముండునెటుల?
కాపచలిని కంప్యూటరె ట్లోపు సకియ
గాఢ పరిరంభమందున వేడి నిడుదు
రమ్ము రారమ్ము రయమున రమ్య గాత్రి
ఊడ్చు పందెమునందున నూరిలోన
మొదటి బహుమతి తప్పకఁ బొందవలయు
ననుచు చేపట్టె చీపురు నయ్య గారు
యేమి చోద్యమో యిది నాకు నెఱుకలేదు
వేగ పనినేర్పమంచు నా వెంట బడియె
సిగ్గుతోడను నామది మొగ్గ యయ్యె
దాని పనినిచెరపుటేల దండిమగడ
కొంపలోనికి రమ్ము నీ కుపనిగరప
సిద్ధమైయుందు నచ్చోట శీఘ్రముగను
పాయసమ్మును బెట్టెద స్వామి నీకు
 
పాచి నూడ్చు పనిమనిషి ప్రక్క నుంచి
చీపురేల బట్టితివీవు చెప్పుమయ్య?
స్వచ్ఛ భారత సాధనే యిచ్చ యనుచు
మోడి జెప్పిన మాటల మోదమొంది
చేయు చున్నాను మొదలెట్టి సేవ నిచట
నమ్మనీయన మాటల నమ్మలేను
చెప్పు నీవైన నిజమును చిత్తరాంగి?
అమ్మ! నాతప్పు లేదమ్మ! నమ్ము మమ్మ!
అందమైనట్టి నీచేయి కందు ననుచు
అయ్య! చేపట్టె చీపురు నమ్మ తోడు!
క్రొత్త చీరయు తాఁగొని యిత్తుననియె
స్వచ్ఛత కరవైన కతన
వచ్చెను స్వైన్ ఫ్లూ పిశాచి పలుపురములలో
మెచ్చగ మోడీ మనలను
స్వచ్ఛపు భారత్ నుగాంచ శ్రమగొనుడయ్యా!
నటన బడుగుల మదిలోన నాటదెపుడు
పోజులిచ్చిన వారల బూజుదులిపి
నిజపు సేవకు నిత్తురు విజయమెపుడు
తెలుపు మమ్మనీ వయ్యకు తెల్లముగను
కరము దృఢమగు దేహముఁ గాంచ, నడుము
వంచి పనిచేయు టే సదా మంచి దనుచు
చీపురును పట్టె నయ్య విచిత్రముగను
పని చెఱుపకుమంచయ్యను పనుపుమమ్మ
 
NagaJyothi Ramana
 
అమ్మో ఎఫ్ బీ రంధితొ
బొమ్మల మంటల కనుగొని -భోగమ్మనుకో
కమ్మా నువు భ్రమజెందక
లెమ్మా నిజభోగిమంట –లెస్సగజూడన్
అరరే యత్తా జూడుము
పొరకను గొని నూడ్చ మగడు -పోదా పరువే?
సరెలే అరవకు పోవే
సరియగు స్వచ్చ్ భారతనుచు-సంబర పడవే!!
అయ్యో ఇదేమి చోద్యము
కయ్యిమనుచు మగని చేత-కసవూడ్పింపన్
సయ్యాటగ దలచితివా
గయ్యాళివి సతి వయితివి-కయ్యము జాలున్
 
Bss Prasad
 
కొందరు ముందుకు వస్తే
చిందర తొలగింపుకి మరి చీపురు తీస్తే
సుందర స్వచ్ఛత రాదా !
అందరు భామల మనసుల అలజడి పోదా
 
పచ్చగ వెలయుచు దేశమె
స్వచ్ఛత తో యిమిడి యున్న సంపద రాదా ?
నచ్చక వెడలిన పెద్దలు
వెచ్చని గూటికి గిరగిర వేగము రారా ?
 
స్వచ్చ దేశ పిలుపు స్వాగతించి యతడు
చెత్త తీయ బూని చీపు రెత్తె
పరుగు పెట్టె నాలి పరువు పోవు ననుచు
అమ్మ గార్ని చూసి అడలె దాసి
లింగ భేదము నీతులు లెస్స కాదు
ఇంటి శుభ్రత బాధ్యత ఇంతి కిచ్చి
కొమ్ము బలిసిన మగరాజు గమ్ము నుంటె
కమ్ము కొన్నట్టి మురికిల కంపు మిగులు !
చెత్త పోగు పెట్టి చేర్చగా రోడ్డుపై
కోప గించి అయ్య కుప్ప లెత్తె
తప్పు తనది దెల్సి దాసియు వాపోయె
వింత జూసి అమ్మ విస్తు బోయె
 
Sivaramakrishna Prasad
 
ప్రతిరోజుజేయుశౌచబాధ్యతల్ ప్రపం
చితమౌగజేసెనొక్కచీపురెత్తిభా
రతదేశగౌరవంబురంజిలెన్ ప్రస
న్నతగూరెనంత మోదినాదరించగా
 
Madhav Rao Koruprolu
 
లేజీ మగడా, కొట్టకు..
పోజే గొప్పగ., బరబర పొరకన్ ద్రిప్పన్..
మోజేలా ? ‘మోడి’గారికి
రాజీ లేదోయ్..తలచియు రాజ్యము దిద్దన్..!
 
పిల్లా..!వంచుము నడుమున్ ..
అల్లా చూస్తే అగునటె ? అంతా శుభ్రం..!
ఎల్లా చేయును ‘మోడీ’.?
గల్లీ..గల్లీ.. తిరిగియు కలలోనైనా..!
 
పరిశుభ్రతయే అసలౌ
పరమాత్మయను నిజమును పలుకక పల్కెన్..
నరవరుడౌ మన ‘మోడీ’
నరులే సురలౌదురోయి..నయముగ వింటే..!
 
స్వచ్ఛ భారతమది సాధ్యమ్ము, సత్యమ్ము..
ఎవరి ఇల్లు వారు ఇంతి కూడి..
ముందు శుభ్రపరచ ముచ్చట పడినంత ..
మనసు పెట్టి వినుము మాధవోక్తి..!
 
చేయనిమ్ము మగని చేయార శుభ్రమ్ము..
అచ్చెరువది యేల ఆగు బిడ్డ..!
స్వచ్ఛ భారతమ్ము సాధించు తరుణాన..
మనసు పెట్టి వినుము మాధవోక్తి..!
 
చివరకు మిగిలేదేమిటి..!
ఎవరికి వారే మరచియు నేదో చేయన్..
సవరణ ‘చీపురు’ చేయును
అవసర మేదో తెలిసియు అప్పటి కపుడే..!
 
వంచిన శిరసెత్తకనే..
మంచిని చేయగ నిలుమని ‘మోడీ’పలుకన్..
కొంచెము శ్రద్దగ నడుమును
వంచిన మగని గని మగువ వహ్వా..!యనెనే..!
 
రక్షణ తంత్రము లెన్నో..
తక్షణ మిచ్చే పొరకను తన్నకుమోయీ..!
శిక్షగ భావించకుమో..
శిక్షణ నీకిది యనియెడు శ్రీమతి గనుమో..!
 
 

Srinivas Iduri
 
చీపురు పట్టుట చాలును
ఆపుము తుంటరి పనులను ఆయన గారూ
ఊపున ముందుకు బోయిన
చూపుట తప్పదు నరకము చూస్కో మగడా
 
అయ్యో! ఇదేమి చోద్యము
సయ్యాటగ చెంతకొచ్చి సరసము లాడెన్
అయ్యా అదేమిటనగనె
వయ్యారముగా పొరకతొ వంకలు బోయెన్
 
Sirasri Poet
 
పనిమనిషి తన అమ్మగారితో:
చీపురునే లాక్కొని మరి
యీ పనియేలయ్యగారికిదియేంపాడో!
ఆ పీయెమ్మొచ్చి యిటుల
నాపనికే యెసరుపెట్టెనమ్మో! అయ్యో!
 
అతను ఆమాద్మి పార్టీ గురుతును పట్టి
విధిగ మోడి చెప్పెననుచు వీధులూడ్చి
రెండుపార్టీలను కలిపె మెండుగాను
స్వచ్ఛభారత నిర్మాణచతురుడతడు
 
Venkata Subba Sahadevudu Gunda 
 
పనిమనిషి తో యజమానమ్మ:
అందరిల్లలోన నలుపెరుగక నీవు
స్వచ్ఛ భారతంబు సలుపు చుండ
నీదు గృహము నందు నేవచ్చి చూడగా
భర్త జేయు చుండె బాగు బాగు!
రచన: డా.జయశ్రీ ఎర్రోజు
 
అమ్మాయి జననం ఇంటిల్లి పాదికి సంతోష దాయకం. బాల్య కౌమార్య దశల గుండా ప్రయాణించి పరిణతి చెందిన యువతిగా మారే దారిలో వివిధ శారీరక మరియు మానసిక వత్తుడులు అధిగమించవలసి వస్తుంది. బాల్య కౌమార్య దశలలోని ఈ మార్పుల పట్ల తల్లిదండ్రులకు ముఖ్యంగా తల్లులకు ఒక అవగాహన ఉండటం ఎంతైనా అవసరము. నా  ఈ వ్యాసంలో ఈ దశలలో ఏర్పడే మార్పుల పట్ల ఒక అవగాహన కల్పించే చిన్నిప్రయత్నం
బాల్య దశ
తల్లి గర్భంలొ ఉండగా, తల్లిలో ఉత్పన్నమయ్యే  వివిధ హార్మొన్ల ప్రభావం గర్భ సంచి మరియు రొమ్ముల మీద అధికంగా ఉంటుంది. ప్రకృతి సహజంగా బిడ్డ జనించిన తరువాత తన పిల్లలకు పాలిచ్చే విధంగా గర్భిణీ దశలొ రొమ్ములలో మార్పులు ఏర్ప డుతాయి. ప్రసవం పిదప రొమ్ములు పాలిచ్చే విధంగా వివిధ హర్మోన్ల ఉత్ప త్తి జరుగుతుంది.
ఇక పుట్టబోయె బిడ్డ ఆడపిల్ల అయినచో ఈ హార్మోన్ల ప్రభావము ఒక్కోసారి పుట్టబోయే ఆడపిల్ల జననేంద్రియాలు రొమ్ములపై కూడా ఉంటుంది. ఆడపిల్ల పుట్టిన మెదటివారంలొ ఒక్కొసారి పాప జననేంద్రియాలనుండి కొద్దిగా నెలసరిలాగ వచ్చే అవకాశం లేకపోలేదు. అది చూసిన వెంటనే గాభరా పడనవసరము లేదు. ఒక విధంగా అలా జరగడం వల్ల పాప జననేంద్రియాలు సవ్యంగా ఉన్న ట్లు సూచిస్తుంది. తల్లి ద్వారా వచ్చిన హార్మోన్ల ప్రభావం పోగానే సమస్య దానంతట అదే తగ్గుతుంది. అలాగే  ఒక్కొసారి పాప రొమ్ములోనుండి పాలు వచ్చే అవకాశము ఉంది.  దీనినే విచ్చెస్ మిల్క్ అని కూడా అంటారు. తల్లి ద్వారా వచ్చిన హార్మోన్ల ప్రభావము పోతూనే సమస్య దానంతట అదే తగ్గుతుంది.
బాల్య దశలొ బాలికలు ఎదుర్కొనే మరొక సమస్య కొద్దిగా తెల్ల బట్ట అవడము. జననేంద్రియాల వద్ద దురదగా ఉండటము. ఈ వయసులో జననేంద్రియాలలో పొర అతి సున్నితముగా వుండి క్యాండిడా ఆల్బికాన్స్ అను ఫంగల్ ఇన్ఫెక్షన్ రావడమే దీనికి కారణము. వ్య క్తిగత పరిశుభ్రత, మరియు బలవర్ధ క ఆహారముతో ఈ సమస్య అధిగమించవచ్చు దురద అధికమయినా లేదా డిశ్చార్జి అధికమయినా డాక్టరుని సంప్రదించాలి. స్కూలుకి వెళ్ళే వయసులొ బాలికలు ఎదుర్కొనే మరొక సమస్య మూత్ర నాళాల ఇన్ఫెక్షన్.  దీనినే యుటియై అని కూడా అంటాము . నీరు తక్కువగా తాగడం, మూత్ర ము వచ్చిన వెంటనే వెళ్ళకపోవడము వలన ఈ సమస్య ఉత్పన్నమవుతుంది. తరచు జ్వ రము, మూత్రములో మంట,  పొత్తికడుపు నొప్పి వుంటాయి. బాలికలకు సరైన శౌచాలయ వసతులు కల్పించడము స్కూలు యాజమాన్యము విధి. మూత్రము వచ్చిన వెంటనే ఎక్కువ సేపు ఆపకుండా వెళ్ళ డము వలన సమస్య అరికట్ట వచ్చు. దీనిని అశ్రద్ద చేసినచో ఈ ఇన్ఫెక్షసు ముత్ర పిండాలకూ సోకే ప్రమాదము లేక పోలేదు.
నీరు అధికముగా త్రాగడము వలన కూఢా సమస్య ను అరికట్టవచ్చు. ఇక బాల్యము నుండి కౌమార దశలొ చేరుకోబోయె బాలికలలో సమతులాహారము తీసుకోకపోయిన ఎడల ఎనీమియా మరియు విటమిను లోపాలు అధికముగా ఉంటాయి. ఈ వయసు ఆడపిల్లల ఆహారము పట్ల తల్లులు ప్రత్యేక శ్రద్ద పెట్టవలసిన అవసరము ఎంతైనా ఉంది. ఈ వయసులో బాలికలపై లైంగిక దాడులు జరిగే ప్రమాదము లేకపోలేదు. తల్లిదండ్రులు ఈ విషయమై అప్రమత్తంగా ఉండాలి. బాలికల పట్ల ప్రేమతో మెలగడము వల్ల ఎలాంటి విషయమైనా తల్లిదండ్రులకు చెప్పుకోగల స్వతంత్ర్య వాతావరణము వారికి కల్పించాలి
 
కౌమార్య దశ సమస్యలు
కౌమార దశలో బాలికలకు తమ శరీరంలొ ఏర్పడే మార్పుల పట్ల అవగాహన కల్పించడము ఎంతైనా అవసరము. ఈ దశలో వారు ఎత్తు కూడా ఎదుగుతారు .ఈ వయసులో వారి ఆహారము పట్ల ప్రత్యేక శ్రద్ద అవసరము.ఈ వయసులో జరుగు ఎదుగుదల కారణంగా ఒక్కొసారి ధైరాయిడ్ గ్రంధి పెరిగే అవకాశము వుంది. దీనినే ప్యూబర్టీ గాయిటర్ అని కూడా అంటారు .అయొడైస్డ్ ఉప్పు వాడకము వలన ఈ సమస్యను అరికట్ట వచ్చు. కానీ నిద్ర అధికమయినా , మలబద్దకము వున్నా చలి అధికంగా తట్టుకోకపోయినా, అధిక బరువు పెరిగినా డాక్టర్ ని సంప్రదించాలి. 8 నుండి 10 సంవత్సరాల వయసునుండి వారిలో రొమ్ముల ఎదుగుదల మరియు జననేంద్రియాల వచ్ద రోమాల ఎదుగుదల మెదలగు శారీరక మార్పు లు కలుగుతాయి. ఇవి ఒక్కొసారి వారిలో ఆందోళన కలగచేస్తాయి.  అది సహజమని వారిలో ఆత్మ విశ్వాసము పెంపొందింపచేయాలి. ఇక 10 నుండి 16 సంవత్స రముల వయసులో వారిలొ ఋుతుక్రమము మెదలవ్వచ్చు. దీనినే మెనార్కీ అంటారు. బాలికలకు ఈ వయసులో వచ్చే మార్పుల పట్ల వారికి సరైన అవగాహన కల్పించాల్సిన అవసరము ఎంతైనా వుంది. ఋుతుక్రమము మెదలైన తొలిదినాలలో కొందరికి ఋతుక్రమము సరిగా వుండదు. అది సరిగా రావడానికి హైపోధాలమొ పిట్యూటరీ ఆక్సిస్లోని హార్మోన్ల ఉత్ప త్తి మరియు సమతుల్యతపై ఆధారపడి వుంటుంది, కొందరికి ఈ సమతుల్య త రావడానికి ఒకటి రెండెండ్లు పడుతుంది
ఈ దశలో జరుగు హార్మొన్ల ప్రభావమువలన బాలికలు అధిక బరవు సమస్యను కూడా ఎదురుకొనవచ్చు .ఈ వయసు నుండి వారిలో ఆహారపుటలవాట్ల పట్ల మరియు శారీరక వ్యాయామము పట్ల సరైన అవగాహన కల్పించటము వలన తగిన ఎత్తు ఎదగడమే కాకుండా ఋతుక్రమ సమస్యలు , ఆధిక బరువు సమస్యలు ఎదురుకోకుండా వుండటానికి దోహద పడుతుంది. అంతే కాకుండా శారీరక వ్యాయామము ఆవశ్యకత పట్ల వారికి అవగాహన కలుగుతుంది. ఈ వయసు నుంచే ప్రతి రోజు ఎంతో కొంత శారీరక వ్యాయామము చేసేలా   చేయడము వలన వారి తదుపరి జీవితంలో ఇది ఎంతగానో తోడ్పడుతుంది. బహిష్టు సరైన వయసులో మెదలు కాకపోయినా , మరీ ఎక్కువగా లేదా మరీ తక్కువగా బహిష్టు అయినా తరచూ కడుపునొప్పి వచ్చినా తప్పక గైనకాలజిస్టుని సంప్రదించాలి
ఈ వయసులో ఆహారము పట్ల ప్రత్యేక శ్రద్ద కనబర్చని ఎడల రక్త హీనత మరియు పౌష్టికాహార లోపాల బారిన పడే అవకాశం కలదు . ఈ వయసులో వారు ఆహారము పట్ల ప్రత్యేక శ్రద్ద తీసుకోవాలి. కౌమార బాలికల మానసిక స్ధైర్యము పెంపొందించటము వారి వ్యక్తిత్వ వికాసానికి ఎంతగానో తోడ్పడుతుంది. మానసికంగా, శారీరకంగా ధృడమైన ఆడపిల్లలే రేపటి సమాజానికి పట్టుకొమ్మలైన గృహిణులు.. వారిని ఈ బాధ్యతలు స్వీకరించడానికి సన్నధ్ధము చేయవలసిన బాధ్యత మనందరిదీ..
 
 
 
రచన: డా.జానకి బడుగు
 
HORMONES LIKE THYROID,INSULIN, SEX HORMONES, GROWTH HORMONE ETC,  CONTROL METABOLISM, SEXUAL DEVELOPMENT , GROWTH, FERTILITY AND MANY MORE THINGS IN HUMAN LIFE …THAT’S WHY WE HUMAN BEINGS ARE HORMONE BEINGS. MIND YOU “TO ERR IS HUMAN ..BUT TO ERR HORMONE IS METABOLIC DISASTER”.  HORMONES CONTROL BOTH  MEN AND WOMEN ALIKE. IN THIS ISSUE LETS  SEE HOW THEY IMPACT WOMEN. BEFORE WE GO INTO DETAILS OF HORMONE PLAY IN WOMEN AT DIFFERENT STAGES , HERE ARE 8 ESSENTIALS FOR A PERFECT WOMAN :

Eat well balanced diet. Five food groups are important in keeping up the balance. Your plate must contain carbs, protein, fruits , vegetables and milk or milk products.
Extra physical activity apart from regular chores is an important USP for keeping fit. Enjoy the exercise you love.
PMS ( Pre Menstrual Syndrome ) is most common because of changed lifestyle. Have extra protein during this time as proteins are basis for hormone balance. Add flax seed or fish oil supplements to meet up omega fatty acid requirement and lessen the bloating condition of PMS. Egg white , non veg , fish, soya and legumes are rich sources of proteins.
Bone health is very important for women as they go through the process of pregnancy  and lactation when major bone reserves will be used up. Having 300 ml of milk per day along with curd in the daily menu helps build up strong bones. Eat vitamin C  fruits for greater absorption of calcium . Physical activity helps strengthen the bones.
Hemoglobin is another  component that needs attention. Right levels of hemoglobin gives you stamina and staying power. Eat iron rich foods along with protein and vitamin C. non veg foods, dates, greens  are rich sources of iron. Fresh citrus fruits give plenty of vitamin C. Non veg foods have heam iron which will be directly absorbed and improves hemoglobin quickly.

Prevention is another tag line for women. Daily dose mantra : bowl of fresh fruits and vegetables, hand full nuts , cup of greens and 8 glasses of  water is  a must to prevent heart diseases , keep up the liver condition , flush out toxins and maintain good gut.
Relaxation and good night sleep helps to rejuvenate the body and mind . Banana, bread , milk helps in relaxing the mind and body by releasing serotonin. Exercise helps to release feel good hormones that does the trick of looking good.
Me time . Enjoy a special time for yourself so that you give your best time to your family.
 

 
ROLE OF HORMONES IN WOMEN’S LIFE .
1. EVERY MONTH CYCLIC CHANGES ( MENSTRUAL CYCLE)
2. DURING PREGNANCY AND LACTATION
3. MENOPAUSE TIME.
MENSTRUAL CYCLE:  EVERY MONTH A WOMAN UNDERGOES A GREAT PLAY OF HORMONAL CHANGES ,WHICH  ARE MOST IMPORTANT FOR CREATION.  EVERYTHING GOES WELL IF ALL IS WELL. BUT BECAUSE OF LIFESTYLE CHANGES WE SEE A COMMON PROBLEM CALLED PCOS IN MANY WOMEN…..
PCOS ( POLY CYCTIC OVARIAN SYNDROME) …As the name indicates it is a condition in which multiple issues exists such as …
•             Irregular menstrual periods
•             Hair growth on the face, chest, stomach, back, thumbs or toes
•             Acne, oily skin and dandruff
•             Weight gain
•             Weakness or excess hunger
•             Hair loss
•             Infertility
•             Depression
 
If you  have any of these symptoms in combination than, you may be heading to PCOS, see your physician. Five to 10 percent of young women have a hormonal disorder called Polycystic Ovarian Syndrome. Women with PCOS often have insulin resistance (the body does not use insulin well), resulting in too much insulin in the blood. Excess insulin has been related to an increase in production of androgen, a male hormone made in fat cells, ovaries and adrenal glands. The result being with all the symptoms above!

Diet  for PCOS
Good news is research has shown changing eating habits and getting more exercise helps to manage PCOS.  By just losing 5-10 percent of weight –
•             one can get normal menstrual cycles
•             regulate blood sugar
•             increase chances of conceiving
HOW TO DO IT ?
Eat more whole-grain foods, fruits, vegetables, lean meats and low-fat or fat-free milk, cheese or yogurt. These foods help lower your blood sugar, improve your body’s use of insulin and normalize hormone levels.
Three must diet tips for PCOS
•             Don’t skip meals. Eat three major meals with in between snacks
•             Change the composition of each meal by including fruit and vegetable
•             Protein source in every meal is a must.  Protein sources are egg whites, lean meat, fish, whole grains, low fat cheese/paneer and whey protein. Go for regular physical activity , it will alleviate many symptoms of PCOS and improves lean mass in the body.

LIFE STYLE CHANGES:
30 minutes of walk is just enough to make your hormones work.
Sleeping on time actually initiates hormones to work on time.
Food on time is the fuel to hormones on time . Protein is the key for hormone synthesis.
PCOS DIET and life style changes : ( box item )
6 am: before work out or jogging : 2 dark dates + 4 walnuts
7 am: After work out : 250 ml soy milk
9am : breakfast:  veg salad with pinch of methi powder , pepper salt  and lime
2 idli + samabr or chutney
11 am: fresh fruit
1pm: lunch: veg salad with pinch of methi powder , pepper salt  and lime
brown rice 1 cup + dal and greens
1 cup curd
5pm: fresh fruit + 30g mixed nuts + green tea
8pm: dinner  : same as lunch
 
 
Pregnancy and Lactation :
A single cell turning into a baby of more than 7 million cells is nothing but hormonal action and the nutrient milieu available around the embryo. Huge hormonal changes occur during pregnancy and lactation to aid in successful outcome of pregnancy.  Extra weight gain during pregnancy is hormone mediated to store of nutrients for lactation. During pregnancy complete balanced diet is important. Lactation demands extra calories than the pregnancy as there would be manufacturing of milk.
Pregnancy is a normal process of life but however due to rapid changes in lifestyle, in many women pregnancy is becoming a physiological stress due to which conditions like thyroid or gestational diabetes erupt, which again hormone related metabolic conditions. Management of these situations without hampering the growth of the fetus becomes primary. Studies show an appropriate diet do go a long way in giving successful pregnancy outcome.
what can you do to avoid health issues :
maintain ideal pre pregnancy weight
take well balanced diet with folic acid and iron supplementation
embark appropriate fitness regimen
health counselling  and assessing risk factors with your treating doctor
 
Typical diet for pre – pregnancy  and pregnancy : ( box item )
6 am: before walking : 2 dark dates + 5  walnuts  + 2 anjeer
7 am: After walking : 250 ml milk
9am : breakfast:  1 egg + fruit
2 idli + samabr or chutney
11 am:  green soup
1pm: lunch: veg salad
brown rice 1 cup + dal and greens
1 cup curd
5pm: fresh fruit + 30g mixed nuts + buttermilk or juice
8pm: dinner  : same as lunch
10pm: before bed : 250 ml milk + 2 dates
 
Typical diet for lactation : ( box item )
6 am: before walking : 2 dark dates + 5 almonds  + 2 anjeer + 250 ml milk
9am : breakfast:  1 egg + fruit
2 idli + samabr
11 am:  green soup + handful mixed nuts
1pm: lunch: veg salad
brown rice 1 cup + dal and greens
1 cup curd
5pm:  rice flakes upma + fruit juice
8pm: dinner  : same as lunch
10pm: before bed : 250 ml milk + 2 dates
keep fresh fruits, nuts , butter milk and  juice  at the bed side , to feed yourself after every time you feed your baby in the night.
 
Menopause :
A young lady walked into my clinic for her diet. After completing her diet prescription, she asked about her mother. She said her mother is over 45 years of age and thinks that her life is over, and does not take much care about herself. I appreciated the girl for her concern for her mother. So dear ladies its not a pause , but you have entered your second youth ! Yes , a woman if she takes good care of herself will glow in her forties to early sixties, which is a long innings to fully live life and contribute to family and society in a great way. So here it is ..how make it work for you ladies …..
Weight : many women tend to put on weight after each delivery and lactation which leads to over weight and irregular body shape. To get back to near normal weight , diet and exercise only will work.
What diet ? : control the portion size of the food. Remember you can eat anything but control is important.  Be with fruits and vegetables once a week. This will help in maintain your diet and also cleans up the system , brining back your glow on face.
What exercise ? : walking would be most simple and ideal at any given point of time. How much ever work you have at home or office , it will not replace a regular walking regimen. Walk like a soldier with your shoulders dropped straight, chin up and buttocks pulled inside. Do it as fast as you can and sweat it out. This will help burn fat, shape up and releases feel good hormones called pheromones , which is an ultimate kick to live life.
Hormones : this is the time women go into a transition period of completing the cycle of fertility. Menopause will set in slowly and hormones would play havoc on psyche and body. Get ready for this.  Keep up the estrogen levels by having soya products once every 3 days. Eat 10 walnuts per day. Mix a pinch of flaxseed powder in buttermilk and drink it every day.
Skin : having a glowing skin is an ever lasting issue for all in spite of everything.  Age patches are most common on cheeks, which is a great deal lowers women’s self esteem. Remember it is simply a process of growing age and brown spots will come and go away with their own discretion. But to get the glow on your face is at you own discretion .!
How ?: 1 cup of green leafy vegetable every day. Anyone of these fruits is a must every day – grapes/pomegranate/guava/banana/pineapple . 2 glasses of butter milk every day.
Hair : receding hair on forehead  and thinning of hair , losing luster are most common. If you cannot stop hair loss, change the style , it will give a total make over and boosts up confidence.
Hair grow food: 2 eggs per day with one yellow in breakfast. If you don’t eat egg , cheese is a must, unsalted 30g of cheese per day. One glass of milk and one cup curd helps too. Getting peaceful sleep is essential. You can also try antioxidant supplement therapy for sometime to arrest the losing process.
Health issues :  a) urinary tract infections are most common  .. what diet ? take plenty of liquids with lemon added to it. Pomegranate , pine apple , apple and orange juices are very important. Care : wash genital area after every time you pass urine and after sex. Wash from front to back. Remember urinary tract infections occur most commonly because of Ecoli bacteria which resides in rectal region and part of intestines.
B) white discharge is also a common problem. Take butter milk and curd in excess till the problem is solved. Vitamin C supplement helps. Fruit juices helps in changing the pH of vaginal walls which will control bacterial invasion.
So design your daily menu accordingly and njoy the most fruitful years of your life.
 
 
 
 
