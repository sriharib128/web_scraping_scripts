రచన: మన్నెం శారద
నర్సీపట్నం వెళ్ళాం. పెద్ద పచ్చిక బయలులో వుంది పెదనాన్న క్వార్టర్సు.  కాంపౌండు వాల్స్ లేవు. అక్కడక్కడా పెద్ద పెద్ద చెట్లు.
అన్నిటికన్నా పెద్ద ఆకర్షణ పెదనాన్నకి అడవిలోకి వెళ్ళడానికి ఏనుగు నిచ్చేరు. క్వార్టర్సు ఎదురుగానే ఏనుగుశాల వుండేది. రోజూ రెండుపూటలా దానికి ఆహారం పెట్టడానికి మా ఇంటికి తీసుకొచ్చేవారు.
ఇక మా పిల్లల సందడి అంతా యింతా కాదు. ఏనుగుని అదివరకు సర్కస్ లోనే చూడటం!
ఇప్పుడది మా యింటికొచ్చింది!
అంత పెద్ద ఆకారాన్ని సంభ్రమంగా చూశాం! రాగానే ‘బార్ సలాం’ అనేవాడు మావటివాడు!
వెంటనే అది తొండం మడిచి సలాం చేసేది!
ఎండుగడ్డి గిన్నెల్లా చుట్టి అందులో బియ్యం, కూరగాయలు వేసి… ఆహారంగా పెట్టేవాడు మావటి. ఆ బియ్యం కొలత మా యింట్లో వాళ్ళు చూడాలి!
అదవ్వగానే మేమంతా స్టోర్ రూం లోకి పరిగెత్తి దానికి వెలక్కాయలు, చెరుకుగడలు… ఇంకా ఏజెన్సీలో దొరికే పళ్ళు దాని తొండం లో పెట్టేవాళ్ళం. అది నోట్లో పెట్టుకొనేది.
ఆ కార్యక్రమం కాగానే మావటి మమ్మల్నందరినీ ఏనుగు ఎక్కించేవాడు. కాలు మెట్ల లాగ వంకర వంకర గా పెట్టేది. మేం దాన్ని ఆధారం చేసుకొని ఎక్కేసేవాళ్ళం. మా హేమక్క మాత్రం బెదరి ఎక్కేది కాదు. మా అమ్మగారు ఎంత ప్రయత్నించినా!
అందరూ ఎక్కేవారు కాని, దాని మెడదగ్గరగా ఎవరూ కూర్చునేవారు కాదు. నడుస్తున్నప్పుడు దాని మెడ కండరాలు అటూ యిటూ కదిలి క్రింద పడిపోతామన్న భ్రాంతి కలిగించేది!
అక్కడ నేనొక్కర్తినే కూర్చునేదాన్ని. దాని మెడలో బలంగా వున్న గొలుసులు పట్టుకుని …
దాని చెవులు అటూ యిటూ విసురుతున్నప్పుడు నా కాళ్ళకి తగిలి వళ్ళు గగుర్పొడిచేది. అయినా పైకి బింకంగా కూర్చునేదాన్ని. అలా వూరంతా తిప్పేది ఏనుగు.
చివరకు అది నదికి స్నానానికి వెళ్ళినప్పుడు కూడా ఒడ్డున కూర్చునే వాళ్ళం. అది నీళ్ళను పీల్చి తొండంతో వెదజల్లడం భలేగా వుండేది.
అటుకెళ్ళి చెట్ల కొమ్మలు విరుచుకుని తొండంలో చుట్టుకుని తెచ్చేటప్పుడు కూడ మేం దాని మీదనే వుండే వాళ్ళం. ఒకసారి మా పెదనాన్న గారింట్లో “తవుడు” అనే పేరుతో ఒక ఆర్డర్లీ వుండేవాడు. అతను నాకు ఆ కాంపౌండ్ లో వున్న తాటి చెట్ల క్రింద పాతిపెట్టిన తాటికాయలు తేగలుగా మారడం వాటిల్లో తెల్లటి కొబ్బరిలాంటి పదార్ధం పగలగొట్టి ఎలా తినాలో చూపించేడు. వాటిని బుర్రగుంజు అంటారని చెప్పగానే మేం తెగ నవ్వేవాళ్ళం.
“నీ బుర్రలో గుంజా!” అనే వాళ్ళం.
“గుంజు లేదనేగా తవుడుని పేరు పెట్టేరు” అనే వాడన్నయ్య.
పాపం, తవుడు ఏవీ అనుకునే వాడు కాదు.
ఆరుబయట పచ్చిక బయళ్ళలో కూర్చోబెట్టి మంచి మంచి కధలు చెప్పాడు. నాకు ఒక మట్టి డిబ్బీ తెచ్చి డబ్బులు ఎలా దాచుకోవాలో చెప్పాడు. ఇక అది వూపుతూ పెదనాన్న రాగానే చిల్లర అడిగేదాన్ని.
పెదనాన్న ఇచ్చేవారు.
ఒకరోజు నేను తాటిచెట్టు దాగ్గర తేగల కోసం గుంత తవ్వుతుండగా కుక్క మొరగడంతో మావటి కంట్రోల్ తప్పి ఏనుగు పరిగెత్తింది.
మావటి అక్కడున్న మా అందర్నీ తప్పుకోమని అరుస్తూ ఏనుగుని కంట్రోల్ చేయడానికి ప్రయత్నిస్తున్నారు.
నేనదేమీ గమనించకుండా ఏకాగ్రతలో తేగల పనిలో నిమగ్నమయ్యేను.
అన్నయ్య, ఇంట్లోంచి అమ్మ, దొడ్డమ్మ కేకలు పెడుతున్నారు.
ఏనుగు నా దగ్గరకి రానే వచ్చింది. ఒక్కసారి వులిక్కి పడ్డాను. కాని.. ఏం చేయాలో తెలియలేదు!
షాక్ గా అలానే వుడిపోయాను.
“చచ్చింది! చచ్చింది! దేవుడా!” అంటున్నారు. నేను కళ్ళు గట్టిగా మూసుకున్నాను. గంటల శబ్దం దగ్గిరగా వచ్చేసింది. కాని.. నేను చచ్చినట్లు లేదు!
అని తొక్కేసిందా!
చచ్చిపోయానా?
ఎవరో ఎత్తుకున్నట్లైంది! కళ్ళు మెల్లిగా తెరిచేను.
మావటి!
“ఏనుగు తొక్కలేదా?” అడిగాను.
“ఎంత అదృష్టవంతురాలివమ్మా… దాని కాళ్ళ క్రిందే వున్నావు. అది నీ మీద నుండే పరిగెత్తింది. ఏ కాలూ నీ మీద పడలేదూ అన్నాడు.
అందరూ పరిగెత్తుకొచ్చేరు.
ఇక మా అమ్మ తిట్లు మామూలే!
ఇందులో నా తప్పేముందని?
అయినా అంతే!
కాని… చాలా రోజులు ఏనుగుని చూస్తే భయం వేసేది! నర్సీపట్నం దగ్గిర అనుకుని వున్న చింతపల్లి, సీలేరు అడవులు చూశాం. దారిలో దట్టమైన అడవులు, సన్న గా పారే సెలయేళ్ళు, వర్షానికి అకస్మాతుగా కొండల మీద నుండి దూకే జలపాతాలు… రకరకాల పూలు, పళ్ళు మనోహరంగా మనసుకి హత్తుకు పోయాయి.. ఆ దృశ్యాలు!
మాచర్ల తిరిగి వచ్చాం.
నాన్న ఆఫీసర్ల క్లబ్ సెక్రటరీగా వున్నారు.
ఆ సంవత్సరం ఏం ఫంక్షనో నాకు తెలియదు గాని సుశీలత్త మేనకోడళ్ళు వచ్చి డాన్స్ చేసేరు. జరీ బట్టలతో, మెరిసే నగలతో వాళ్ళు కొండపల్లి బొమ్మల్లా డాన్స్ చేస్తుంటే చాలా బాగా అనిపించింది.
‘పిల్లలు బొమ్మల్లా వుంటారు డాన్సు నేర్పించు వదినా!’ అని సుశీలత్త మా అమ్మని పోరింది.
‘చీ! డాన్సా!’అని మా అమ్మ చీత్కరించేది.
‘ఏం తప్పుందని, అలాగంటావ్!’ అనేది సుశీలత్త చివరకు అందరూ చెప్పగా చెప్పగా… తెనాలి నుండి వచ్చి మాచర్లలో సెటిలయిన ఒక డాన్స్ మాస్టారు మా హేమక్కకి, ఇందిరకి డాన్సు నేర్పించసాగేరు.
‘నేనూ నేర్చుకుంటానూ అంటే ఒప్పుకోలేదమ్మ.
నాన్నా అంతే ” నువ్వు మగరాయుడివిరా!  బాగా చదువుకుని డాక్టరవ్వాలి!” అన్నారు.
నేను ఏడ్చేను. దొర్లేను. జుట్టు పీక్కున్నాను. ప్రయోజనం లేకపోయింది.
చివరకు గతిలేక వాళ్ళు నేర్చుకుంటుంటే అక్కడే బాసింపట్లేసుకొని కూర్చుని తదేకంగా చూసేదాన్ని.
మాస్టారు వెళ్ళిపోయాక పెరట్లోకెళ్ళి ఒంటరిగా ప్రాక్టీసు చేసేదాన్ని.
అలా ఏ రోజు క్లాసు ఆ రోజు నేర్చుకోవడం ఎవరికీ తెలియదు.
క్లబ్బులో ఏదో ఫంక్షనొచ్చింది.
ఈ సారి హేమక్క, ఇందిరల డాన్సు ప్రోగ్రాం పెట్టేరు.
నెలరోజుల ముందునుండే వాళ్ళ కాస్ట్యూమ్స్  సుశీలత్త, అమ్మ తయారు చేసేరు. రోజూ ప్రాక్టీసులు.
నేనలాగే అటూ యిటూ తిరుగుతూ చూస్తుండేదాన్ని.
క్లబ్బులో ఫంక్షనంటే మాచర్లంతా హడావుడే!
టూరింగ్ టాకీసు సినిమాలు తప్ప, మరే వినోదం లేదక్కడ.
ఆ రోజు రానే వచ్చింది.
ఇందిర, హేమక్క మధురానగరిలో చేసేరు. ఇందిర కృష్ణుడుగా ముద్దుగా వుంది. హేమక్క సరేసరి! అందగత్తెని పేరు.
నాకొక నెహ్రూ డ్రస్సులాంటిది కుట్టించేరు-ఏడ్చిపోకుండా.
నేనటూ ఇటూ తిరుగుతున్నాను-చేసేదేమి లేక!
ఎటు చూసినా జనమే!
చెట్లు కొమ్మలన్నీ ఎక్కేసేరు.
ఇప్పటికే నాకు కొల్లేరు వలస పక్షుల్ని చూసినప్పుడు ఆ దృశ్యమే గుర్తొచ్చి నవ్వొస్తుంది.
హేమక్కని, ఇందిరని మరో డాన్సుకి మేకప్ చేస్తున్నారు లోపల.
ఏవో సినిమా పాటలు పెట్టారు మధ్యలో.
నాకు సడన్ గా ఒక అయిడియా ఫాషయ్యింది. నాన్న అక్కడ లేదు. అంతే!
వెంటనే గ్రామఫోను పెడుతున్న వాడి చెవిలో మెల్లిగా నాకిష్టమైన డాన్సు పాట పెట్టమని చెప్పేను. వాడు తలూపేడు. నేను కర్టెన్ రెయిజ్ చేయమన్నాను.
వాడికేం తెలుసు?
నేను ప్రోగ్రాంలో లేవని!
వెంటనే కర్టెన్ తీసేరు.
పాట హోరు మంటూ మైక్ లో వచ్చేస్తోంది. ఇక నేను ఆడేను… చెప్పొద్దు!
ఫుల్ స్టాపూ కామా లేదు.
ఒకటే వూపు!
ఒకటే ఈలలు! గోల.
ఆ దెబ్బకి కంగారుగా మా నాన్న వచ్చేసేరు.
నేను ఆయన వైపు చూసి నవ్వుతూ ఇంకా ఆడేసేను.
హెలెన్ లా!
మా నాన్న కర్టెన్ పక్కన చేరి వేలు చూపించి బెదిరిస్తూ లోపలికి రమ్మని సైగ చేస్తున్నారు.
నేనెందుకు వింటాను?
బయట అదిరిపోయే రెస్పాన్సు.
కర్టెన్ వేసేయమని చెప్పేడు మా నాన్న.
“వద్దు సార్! జనానికి బాగా నచ్చింది. పైగా బాగా కడ్తుంది కదా!” అన్నాడతను.
అలా నా మొదటి ప్రోగ్రాం అత్యంత భారీ రెస్పాన్స్ తో సాగింది.
రికార్డయిపోగానే పళ్ళికలించుకుంటూ గ్రీన్ రూంలో కెళ్లేను.
మా అమ్మ కళ్ళురుముతూ చూసింది. కొట్టబోయింది.
“ఊరుకో వదినా! దానికెంత రెస్పాన్సొచ్చింది. దానిక్కూడ నేర్పిస్తే పోయేది కదా! నీదంతా చూళ్ళేని తనం!” అంది సుశీలత్త నన్ను వెనకేసుకొచ్చి.
ఆ తర్వాత నా కాలేజి రోజుల్లో నేనే బెస్ట్ డాన్సర్ని. అప్పటిలానే నా డాన్స్ వుందంటే కాకినాడ కాలేజీల పిల్లలందరూ
మా కాలేజి గోడల మీద వుండేవారు. వన్స్ మోర్లు భరించలేక లెక్చ్రర్స్, ప్రిన్సిపాల్ మళ్ళీ చేయించేవారు.
నేను ఆ డిస్ట్రిక్ట్ కాంపిటీషన్స్ లో కూడ ప్రయిజులు తెచ్చుకున్నాను. అప్పుడు గుర్తించేరు అమ్మా, నాన్న!
అలా నేను మంచి డాన్సరయ్యేను.
‘ఇక వీళ్ళని స్కూల్లో వెయ్యండి. ట్యూషన్ చదువులేంటీ అని అన్నారందరూ.
స్కూల్లో సీట్సు లేవన్నారు.
“ఇంకో బెంచీ వెయ్యచ్చు కదా!” అని నేను నాన్నని సతాయించాను.
 నాన్న నవ్వి “క్లాసుకింత మందే అని వుంటార్రా!” అని చెప్పేరు.
అయినా నాకర్ధం కాలేదు.
ఏదో ట్రాన్సఫర్ సీట్సు వున్నాయని దుర్గి అనే పల్లెటూరికి మా పోస్టుమాన్ తీసుకెళ్ళేడు.
అక్కడ మాస్టారొకడు మమ్మల్ని రచ్చబండ మీద కూర్చో బెట్టి ఏవేవో ప్రశ్నలడిగేడు. మా అక్క మాస్టార్ని దగ్గర రచ్చబండ మీద కూర్చుని వినయంగా చెప్పింది.
ఆ రచ్చబండ మీద వేపచెట్టు క్రిందకి వంగి పెరిగింది. నేను చర చరా చెట్లెక్కి మళ్ళీ క్రిందకి జారుతూ మాస్టారడిగినవన్నీ చెప్పేను.
“అలా కాదమ్మా, కాస్త కూర్చుని చెప్పు” అని పోస్టుమాన్ బ్రతిమిలాడేడు.
“పోనీలే! ఊరుకో. బాగానే చెప్పుతున్నదిలే” అన్నారు మాస్టారు.
అలా నాకు ఇంటూ ఫస్ట్ ఫాం (ఆరో క్లాసు) మా అక్కకి ఇంటూ ధర్డ్ ఫాం (ఎనిమిదో క్లాసు)లో సీట్లు వచ్చాయి.
అలా నేను నా ఏడో సంవత్సరంలో ఆరోక్లాసులో జాయినయ్యేను.
వెళ్ళిన రోజునే బ్లాక్ బోర్డ్ కెదురుగా వున్న అబ్బాయిల బెంచీలో కూర్చున్నాను.
ఏ! ఏ! ఇది అబ్బాయిల బెంచీ అమ్మాయ్! నువ్వాడ కూర్చోవాలి! ఓ మాలని వేసిన బెంచీ చూపించారు. అక్కడ చీరంత వోణీ చుట్టుకుని కూర్చునుంది ఒకమ్మాయి.
“ఏ ఇక్కడ కూర్చుంటే?” అన్నాను కోపంగా. ఇంతలో మాస్టారు వచ్చారు.
ఆయన నన్ను పలకరించి ‘శారద నీరదా’ అన్న పద్యం పాడి అమ్మాయిల బెంచీ కూర్చోబెట్టేరు.
చదువు బాగానే చదివేదాన్ని! కాని… అలా బాగా చదువుతున్నాను నాకు తెలియదు.
మాస్టారెళ్ళగానే బెంచి ఎక్కి డాన్స్ చేసేదాన్ని.
మగపిల్లలంతా ఈలలు వేసి, ” భలే కడ్తున్నావే, కట్టు! అనేవారు.
నాగేశ్వరమ్మ నా బెంచిమేటు పేరు. వాళ్ళది వ్యవసాయం. బాక్సులో కొర్రన్నం తెచ్చేది ‘తింటావా’ అని కొంచెం పెట్టేది. బాగానే వుండేది.
స్కూల్లో అతి చిన్న పిల్లని నేను.
అందరూ ముద్దు చేసేవారు. డ్రాయింగ్ మాస్టారికి బాగా ఇష్టం!
బొమ్మలు బాగా వేస్తానని. రైటింగ్ చాలా బాగుంటుందని మెచ్చుకునే వారందరూ!
రంగయ్య శాస్త్రిగారయితే.. “అది రైటింగా! ముత్యాలు తెంపి కాగితమ్మీద పోసినట్లు రాస్తుందయ్యా. శారద”.. అనే వారు. ఆ మాస్టర్ల ప్రేమ తలచుకుంటే ఇప్పటికీ కన్నీళ్ళొస్తాయి నాకు!
మా స్కూలు పక్కనే చంద్రవంక పారుతుండేది.
అప్పట్లో అది పెద్ద ఎట్రాక్షన్ నాకు.
నీరంటే ఎందుకో… చాల యిష్టంగా వుండేది. భయమేసేది కాదు.
చిన్నగా లంచ్ కాగానే ఎవరికీ చెప్పకుండా చంద్రవంకకి వెళ్ళేదాన్ని. వర్షాకాలం పొంగి పొర్లేది ఆ నది. ఒట్టప్పుడు ఇసుకమేటలో సన్నగా పాయలుగా ప్రవహిస్తుండేది. చిన్నగా నేను గౌను తీసి ఈత కొట్టడానికి ప్రయత్నించేదాన్ని లోతు లేదు కదా!
నది దాటి పల్లెటూళ్ళకి వెళ్ళేవాళ్ళు నన్ను వింతగా చూస్తుండేవారు.
ఒక జత బంగారు గాజులు, లోలకులు వుండేవి. ఆ రోజుల్లో ఇంత దొంగతనాలు, హత్యలు లేవు కాబట్టి నేను ఇంత అల్లరి చేసినా ఏ ప్రమాదమూ జరగలేదు నాకు! అలా ఈత కొడుతున్నప్పుడు నాకు కొన్ని రంగు రంగు రాళ్ళు కనిపించేది. వాటిని ఏరుకుని గౌనులో వేసుకుని తిరిగొచ్చేదాన్ని. ఇంటికి వచ్చేటప్పుడు మా హేమక్కకి చూపించేదాన్ని.
దానికీ “బొమ్మల పిచ్చే”
“ఎక్కడివీ!” అనడిగేది కళ్ళు పెద్దవి చేసి.
“ఎక్కడివో అక్కడివి!” అనేదాన్ని గర్వంగా.
దానికి అనుమాన మొచ్చి సడెన్ గా గౌనెత్తి తడిసిన చెడ్డీ చూసి “అమ్మో, చంద్రవంక కెళ్ళేవా! ఈత కొట్టేవా? అమ్మకి చెబుతా” అనేది.
“అయితే ఈ రాళ్ళు నీకివ్వను. బొమ్మలకి రంగులెలా వేస్తావ్?” అనేదాన్ని.
అది కూడ బొమ్మలు వేసేది. వెంటనే దిగజారి పోయేది.
“సరే, ఇంకెప్పుడూ వెళ్ళకే. చచ్చిపోతావే. చంద్రవంక ఎప్పుడు పొంగిపోతుందో తెలియదు” అనేది బ్రతిమలాడుతూ.
“సరే” అనేదాన్ని అప్పటికి.
ఇద్దరం పోస్టాఫీసుకి మా క్వార్టర్స్ కి మధ్యలో పార్టిషన్ లా పాతిన నాపరాళ్ళ మీద ఎడా పెడా బొమ్మలు వేసేసే వాళ్ళం.
పోస్టాఫీసుకి వచ్చిన వాళ్ళందరికీ ఆ రోజుల్లో అదే పెద్ద ఎగ్జిబిషన్.
అందరూ మెచ్చుకునేవారు.
అలాగే ఒకసారి గుర్రం మల్లయ్య గారు వచ్చారు. ఆయనెవరో నిజానికి నాకు తెలియదు. ఆయన పెద్ద ఆర్టిస్టని తర్వాత తెలిసింది.
ఆయన నాపరాళ్ళ మీద బొమ్మలు చూసి “ఎవరు వేసారు?” అని మా నాన్నగారినడిగారట.
మా నాన్నగారూ”మీరే కాదు సార్! మా యింట్లో ఒక పెద్ద ఆర్టిస్టు వుంది” అని చెప్పేరట మా నాన్న.
నన్ను పంపించమన్నారు గుర్రం మల్లయ్య గారు. నాకప్పుడు బాబ్డ్ హెయిరే వుండేది.
వెంటనే వెళ్ళి నిలబడ్డాను. ఆయన నా తల నిమిరి, ఇంత చిన్న వయసులో..
“ఇంత బాగా వేస్తుందే. ఈ అమ్మాయికి నేర్పిస్తే. చాల పెద్ద ఆర్టిస్టవుతుంది నా దాగ్గిరకి పంపండి. నేను నేర్పుతాను” అన్నారాయన.
నా కళ్ళు మెరిసేయి ఆనందంతో.
కాని…నాన్న, అమ్మ పంపలేదు. అసలు చదువులే వద్దనుకున్న వాళ్ళు డ్రాయింగెలా నేర్పిస్తారు.
ఎంత బతిమలాడినా నన్ను పంపలేదు. అలా ఆ అవకాశం చెయ్యి జారిపోయింది.
తర్వాత నా పదకొండో సంవత్సరంలో నాగార్జున సాగర్ వాళ్ళకి ట్రాన్స్ ఫరయినప్పుడు అక్కడ మోడల్ డామ్ ని నిర్మించింది. శ్రీ గుర్రం మల్లయ్యగారేనని తెలిసి ఆనందపడి. ఆయన దగ్గిర పెయింటింగ్ నేర్చుకునే అవకాశం చెయ్యి జారినందుకు విచారించేను.
నేను అక్క, కాగితాల మీద బొమ్మలేసి ఆకు పసర్లతోనూ, సిరాతోనూ, దానిమ్మ పూలతోనూ రంగులేసి ఆనందించేవాళ్ళం.
అప్పుడే క్రిష్ణక్క వాళ్ళకి మాచర్ల ట్రాన్స్ ఫరయ్యింది. బావగారు ఇంజనీరు. ఆయన మా తంటాలు చూసి మొట్టమొదట సారిగా మాకు వాటర్ కలర్స్ బ్రష్ లూ, డ్రాయింగ్ షీట్లూ కొనిచ్చేరు. ఇక మాకు పండగే!
ఎడా పెడా బొమ్మలేసేసేం!  
రచన: విశాలి పెరి
కల్యాణి రాగము / మేచకల్యాణి రాగము  కర్ణాటక సంగీతంలో 65వ మేళకర్త రాగము. ఇది అతి ప్రాచీన రాగము, ఇది ప్రతి మధ్యమ రాగములలో ‘రాణి ‘ వంటిది. ఇది రుద్ర అను చక్రములో ఐదవ రాగము. ఈ రాగము పూర్వము కళ్యాణి గా పిలువబడేది. కటపయాది సంఖ్య లో ఇముడుట కొరకు “మేచ” అను పదమును “కల్యాణి” యందు అమర్చిరి.  ఇది 29వ మేళకర్త రాగమైన ‘ధీరశంకరాభరణం ‘ యొక్క ప్రతి మధ్యమ సమానము.   మనసును ఎల్ల వేళలా ఆహ్లాదముగా ఉంచుతుంది కాబట్టి ఈ రాగం అన్ని రాగాలలోకి ‘ రాణి ‘ రాగముగా ప్రశిద్ధికెక్కింది.
ఈ రాగంలో షడ్జమము, చతుశ్రుతి ఋషభము, అంతర గాంధారము, ప్రతి మధ్యమము, పంచమము, చతుశ్రుతి ధైవతము, కాకలి నిషాధము.
ఆరోహణ : స రి గ మ ప ధ ని స
(S R2 G3 M2 P D2 N3 S) 
అవరోహణ : స ని ధ ప మ గ రి స
(S N3 D2 P M2 G3 R2 S) 
విశిష్టత :
ప్రసిద్ధ ప్రతిమధ్యమ రాగము. చాల జన్యరాగ సంతతి గల జనకరాగము. ఈ రాగములో పా మా గా అనునపుడు గాంధారము అంతర గాంధారము లకు కొంచెము ఎక్కువగా నుండును. ఈ రకపు గాంధారమునకు తీవ్ర అంతర గాంధారము అని పేరు. దీనినే ‘ చ్యుత ‘ మధ్యము అని ఖూడా అంటారు. 
ఈ రాగం లోని
“రి” ని షడ్జమం చేస్తే హరికాంభోజి,
“గ” ని  షడ్జమం చేస్తే నటభైరవి,
“ప” ని  షడ్జమం చేస్తే శంకరాభరణం,
“ద” ని  షడ్జమం  చేస్తే ఖరహరప్రియ,
“ని” ని  షడ్జమం  చేస్తే తోడి…
కల్యాణి రాగము  పెద్ద రాగము. ఈ రాగము  అన్ని వేళల పాడదగిన రాగమైనప్పటికి  సాయం సమయము సమంజసము.
మేచకల్యాణి రాగానికి చాలా జన్య రాగాలు ఉన్నవి. వాటిలో  ‘ హమీర్ కల్యాణి ‘ , ‘ మోహన కల్యాణి ‘ , ‘సారంగ ‘, ‘ సునదవినోదిన ‘, ‘యమన్ కల్యాణి ‘ మొదలైనవి ప్రముఖమైనవి.
సినిమా పాటలు ఎక్కువగా ఈ రాగములోనే చేయబడ్డాయి. ఘంటసాల గారికి ఈ రాగము ఇష్టమైనది కావడముతో ఆయన చేసిన సినిమాలో ఒక్క పాటైనా ఈ రాగములో ఉండి తీరాల్సిందే. మన జాతీయ గీతము “జనగణమణ ” కూడా కల్యాణి రాగములో ఉండడం ఆ రాగము యొక్క విశిష్టత తెలుపుతోంది. హింధుస్తాన్ సంగీతముతో ఈ రాగాన్ని ‘యమన్ కల్యాణి ‘ గా అభివర్ణిస్తారు.
 కల్యాణి రాగములో ఉన్న ప్రశిద్ధ కీర్తనలు / కృతులు :
నిధి చాల సుఖమా – త్యాగరాజు కీర్తన
ననుబ్రోవమని చెప్పవే సీతమ్మతల్లి – రామదాసు కీర్తన
కమలజాదళ విమల సునయన కరి వరద కరునాంబుధే
వనజాక్షరో…
ఎంతటి కులుకే (పదము)- పట్టాభిరామయ్య
నినువినా – సుబ్బరాయశాస్త్రి’
పారెంగుం    – ఘనం కృష్ణయ్య
కమలాంబాం- ముత్తుస్వామి దీక్షితులు
నిజదాసవరద    – పట్నం సుబ్రహ్మయ్యర్
ఎంతటి కులుకే- పట్టాభిరామయ్య
సుందరి నీ దివ్యరూపమును – త్యాగరాజు కీర్తన
ననుబ్రోవమని చెప్పవే సీతమ్మతల్లి – రామదాసు కీర్తన
ఈ రాగము లో ఉన్న కొన్ని సినిమా పాటలు :
1. ఆకాశంలో హాయిగా రాగం తీసే కోయిల	– కల్యాణి
2. హరి కథ లో భూతల నాథుడు – వాగ్ధానం
3. చల్లని వెన్నెలలో చక్కని కన్నె సమీపములో – సంతానం
4. చెలికాడు నిన్నె రమ్మని పిలువా చేర రావేలా	– కులగోత్రాలు
5.చిగురులు వేసిన కలలన్నీ- 	పూలరంగడు
6.దొరకునా యిటువంటి సేవ	– శంకరాభరణం
7.దొరవో ఎవరివో	– కథానాయకి మొల్ల
8.ఎక్కడి దొంగలు అక్కడనే- ఇల్లరికం
9.ఎతవున్నారా నికకడ నీకు	– వరుడు కావాలి
10.ఎవరివో నీవెవరివో- 	పునర్జన్మ
11.ఏమని తెలుపుదురా	– చిన్ననాటి స్నేహం
12.ఇది చిరు సరిగమలెరుగని రాగం – 	హై హై నాయకా
13.జయ జయ జయ సుభసయ	– మల్లీశ్వరి
14.జగమే మారినదీ మధురముగా ఈ వేళ- దేశద్రోహులు
15.జయ జయ ప్రియ భారత	జనని – రాక్షసుడు
16.రా రా కృష్ణయ్య – రాము (పాతది)
17.కలలు ఫలించే కాలములో	– విమల
18.హాయిహాయిగా జాబిల్లి తొలిరేయి	– వెలుగు నీడలు
19.కన్నయ్య లాంటి అన్నయ్య లేని	– బంగారు బాబు
20. కులాసా రాదోయి రమ్మంటే	– అన్నపూర్ణ
21.కనుగవ తానియయ	– సువర్ణ సుందరి
22.కిల కిల నవ్వులు చిలికిన – భార్యా భర్తలు
23.వాన కాదు వాన కాదు వరదా రాజా – భాగ్యచక్రం
24.కుండ కాదు కుండ	– భాగ్యచక్రం
25.కుడి ఎడమైతే పొరపాటు లేదోయ్ – 	దేవదాసు
26.కనుల ముందు నీవుంటే – చెల్లెలి కాపురం
27.కనులు మాటలాడునని- 	మాయని మమత
28.లలిత లలిత మురళీ- 	పాండురంగ మహత్యం
29.మదిలోన మధుర భావం	– జయసింహ
30. మది శారదా దేవి మందిరమే- జయభేరి
31.మనసేమిటో తెలిసిందిలే	– అన్నపూర్ణ
32.మధుర భావాల సుమమాల	– జై జవాన్
33. మనసు పాడింది సన్నాయి పాట – పుణ్యావతి
34. శామలాంబ దండకము లో మాతా మరకత శ్యామా	– మహాకవి కాళిదాసు
35. నాదిరదిన్నా నచ్చిన దాని కోసం- ఒకరికి ఒకరు
36.మనసా త్రుళ్ళి పడకే – శ్రీవారికి ప్రేమలేఖ
37.మనసులో ఒకటుంది- 	కులదైవం
38.మము బ్రోవమని చెప్పవే సీతమ్మ తల్లి	– అందాల రాముడు
39.నాసరి నీవని నీ గురినీనని	– సి.ఐ.డి
40. నీవే ఆది దైవము	– భక్త తుకారాం
41. మనసున మల్లెల మాలలూగెనే	– మల్లీశ్వరి
42. నా  నోము ఫలించెనుగా	– భూకైలాస్
43. ఓ దేవదా చదువూ ఇదేనా- 	దేవదాసు
44. పాల కడలిపై శేష తల్పమున –	చెంచు లక్ష్మి
45. నేడు శ్రీవారికి మేమంటే పరాకా – ఇల్లరికం
46. పలికెను ఏదో రాగం- 	సంఘం చెక్కిన శిల్పాలు
47. పల్లెకు పోదాం- దేవదాసు
48. పాడనా వాణి కళ్యాణిగా- మేఘ సందేశం
49. నిఖిల భువనపాల	– ఇలవేలుపు
50.ఓ సఖా రావోయి సఖా- అనార్కలి
51.పలుకవే రాణి – స్వర్ణమంజరి
52.పయనించే ఓ చిలుకా ఎగిరిపో – కులదైవం
53.పలుకురాదటే చిలుకల- షావుకారు
54.పెను చీకటాయే లోకం- 	మాంగల్యం బలం
55.పులకించని మది పులకించు – పెళ్ళి కానుక
56.పెళ్ళి చేసుకుని ఇల్లు చూసుకొని	– పెళ్ళి చేసి చూడు
57.ఓ నమో నమః	యవ్వనమా – సూర్య ఐ.పి.ఎస్
58.రా రా నా సామి రా రా	– విప్రనారాయణ
59.పూవై విరిసిన పున్నమి వేళ- తిరుపతమ్మ కథ
60.సావిరహెతవ దీనా రాధా- విప్రనారాయణ
61.రావె నా చెలియా  – మంచి మనసుకు మంచి రోజులు
62.సాగేను జీవిత నావ- తోబుట్టువు
63.రావే రావే వయరి ఓ చెలియా- కులదైవం
64.రాధను రమ్మన్నాడు	– అర్థాంగి
65.రాక రాక వచ్చావు చందమామ- 	అర్థాంగి
66.సరసాల జవరలను- 	సీతారామ కళ్యాణము
67.శ్రీరామ నామాలు శతకోటి- మీన
68.తలనిండా పూదండ	– ప్రైవేటు సాంగ్
69.రాజా నా రాజా ఇటు చూడవోయి	– సారణాగదర
70.తోటాలో నా రాజు తొంగి చూసెను – 	ఏకవీర
71.సఖియా వివరింపవే –	నర్తనశాల
72.తానే మారెనా గుణమే మారెనా- దెవదాసు
73.తొలివలపే పదే పదే పిలిచే – దేవత
74.సలలిత రాగ సుధారస సారం	– నర్తనశాల
75. మదిలొ విరిసే తీయని రాగం – రెండు కుటుంబాల కథ
76. రంగారు బంగారు చెంగావులు ధరించు శృంగారవతి – లవకుశ
77. విరిసే చల్లని వెన్నెలా – లవకుశ
78. మనసార కల్యాణి పలికించు వీణ – వీరభార్కరుడు
79. కలిసిన హృదయాలలోనా – ప్రేమ – పగ
80. నీవేనా నను తలచినది – మాయబజార్
81. ఓ నా రాజా రావా రావా – ఆమె ఎవరు?
82. సరిసరి నటనల ఓ చెలి – మనోహరం
83. నీవే ఆది దైవము – భక్త తుకారాం
84. సుందరాంగ మరువలేనోయ్ – సంఘం
85.  ఇలలో సాటి లేని భారత దేశం – సంఘం
86. రాకరాక వచ్చావు చందమామ – అర్ధాంగి
87. ఆ మనసేమో .. ఆ సొగసేమో – రేచుక్క
88.రాధను రమ్మన్నాడు – అర్ధాంగి
89. నిఖిల భువన పాల – ఇలవేలుపు
90.పలుకవే రాణి కలవాణి – స్వర్ణమంజరి
91. కనుగవ తనియగ (హాయి హాయిగా  ఆమని సాగే) – సువర్ణ సుందరి
92. ఆ చూపులోనా ఆ మనసులోనా – పల్లెటూరు
93. చిరు చిరు నగవులు చిలికే తండ్రి – శ్రీవేంకటేశ్వర కల్యాణం
94. పూచే పూలలోనా వీచే గాలిలోనా – గీత
95. చక్కనైనా కోయరాజుని ఎక్కడేనా చూచేరా – జీవితం
96. ఇదియే జీవితానందము – స్వర్ణ మంజరి
97. దొరనో ఎవరినో – కథానాయిక మొల్ల
98. కలలు ఫలించే కాలములో (కనుల బెళుకు) – విమల
99. తలనిండ పూదండ దాల్చిన రాణి -ప్రవేట్ సాంగ్
100. బహుదూరపు బాటసారి – ప్రైవేట్ సాన్ 
 కల్యాణి రాగం లో హింది సినిమా పాటలు :
1. ఆప్ కి అనురోద్ పే – అనురోద్
2. ఆయే హో మేరి జిందగీ మే – రాజా హిందుస్తాని
3. అభి నా జావో చోడ్ కర్ – హం దోనో
4. అంగ్ అంగ్ రంగ్ చల్కె – సంకల్ప్
5. ఆసూ భరి హై యే జీవంకి రాహే -పర్వరిష్
6. ఆసు సమజ్ కర్ క్యూ ముఝే – ఛాయ
7. బడా దుఖ్ దియా తేరే లఖన్ నే – రాం లఖన్
8. బడే భోలే హొ – అర్ధాంగి
9. చందన్ స బదన్ – సరస్వతి చందెర్
10. ఎహసాన్ తెరా హోగా ముఝ్ పర్ – జంగిలి
11. ఘర్ సే నికల్ తే హి – పాపా కెహెతే హై
12. ఇణి లోగో నే – పాకీజా
13. ఇస్ మోడ్ సే జాతే హై – ఆంధి
14. జబ్ దీప్ జలే ఆనా – చిట్ చోర్
15. మన్ రే తూ కాహె న ధీర్ ధరే – చిత్ర లేఖ
16. మోసం హై ఆషికానా – పాకీజా
17. మేరే దునియా మే తూ ఆయే – హీర్ రాంజా
18. నిగాహే మిలానే కో జీ చాహతా హై – దిల్ హీ తో హై
19. పాన్ ఖాయే సయ్యా హమారో – తీస్రి కసం
20. సోచేంగే తుమే ప్యార్ కర్తే నహి – దీవాన
రచన: సిరి వడ్డే  
శ్రీ శ్యామశాస్త్రి :
కర్నాటక సంగీతంలో ప్రముఖ వాగ్గేయకార త్రయంలో శ్రీ త్యాగరాజు, శ్రీ ముత్తుస్వామి దీక్షితుల సరసన నిలిచే తెలుగు పెద్దలలో శ్రీ శ్యామశాస్త్రి ప్రముఖులు. శ్రీ శ్యామశాస్త్రి వయస్సులో వారిద్దరికన్నా పెద్దవారు. శ్యామశాస్త్రి గారి తండ్రి శ్రీ విశ్వనాథ శాస్త్రి, ప్రస్తుత ప్రకాశం జిల్లాలోని గిద్దలూరుకు సమీపంలోగల కంభం ప్రాంతీయులు. అయితే, 17వ శతాబ్దంలో తమిళనాడుకు వలస వెళ్ళి అక్కడే స్థిరపడ్డారు. శ్యామశాస్త్రి గారి అసలు పేరు వేంకట సుబ్రహ్మణ్యము. అయితే, చిన్నతనంలో ముద్దుపేరుగా “శ్యామకృష్ణ “గా పిలుస్తూ, ఆ పేరే చివరకు వ్యవహరికంలో సార్ధకమైందని ఆయన శిష్యులు పేర్కొంటారు.
తండ్రి విశ్వనాధ శాస్త్రి గారు సంస్కృత, తెలుగు భాషలలో పండితుడు కావడంతో, శ్యామశాస్త్రి గారు చిన్నతనంలో తండ్రి దగ్గరే సంస్కృతాంధ్రభాషలు అభ్యసించారు. సంగీతంలో తన మేనమామ దగ్గర స్వరపరిచయం కలిగినా, ఆ పిదప తంజావూరులో ‘సంగీత స్వామి’ అనబడే ప్రముఖ తెలుగు సంగీత విద్వాంసుని దగ్గర, తంజావూరులోని రాజాస్థానంలో సంగీత విద్వాంసుడైన శ్రీ పచ్చిమిరియము ఆది అప్పయ్య సహకారంతో సంగీత శాస్త్రాలలో మర్మములు ఎన్నో అధ్యయనం చేశారు.
సంగీత త్రిమూర్తులలో మూడవవారైన శ్రీ శ్యామశాస్త్రి ( ఏప్రిల్ 26, 1762 – ఫిబ్రవరి 06,1827 ) ప్రసిద్ధ కర్ణాటక సంగీత విద్వాంసులు మరియు వాగ్గేయకారులు. ఈయన అసలు పేరు “వేంకట సుబ్రహ్మణ్యము”. ఈయన తంజావూరు జిల్లాలోని తిరువారూరు గ్రామంలో ఏప్రిల్ 26, 1762న కృత్తికా నక్షత్రమున విశ్వనాధ అయ్యరు గారికి జన్మించిరి. వీరిని తల్లిదండ్రులు “శ్యామకృష్ణా”యని ముద్దుగా పిలిచేవారు. అదే వారి కృతులలో, ఈయన ముద్ర అయినది. ఈయన బంగారు కామాక్షి ఉపాసకులు. అమ్మపై తప్ప వేరొకరిపై రచనలు చేయలేదు. ఈయన కలగడ, మాంజి, చింతామణి మొదలగు అపూర్వ రాగములను కల్పించారు. త్యాగరాజాదులచే కొనియాడబడిన ఈయన లయజ్ఞానము శ్లాఘనీయమైనది. ఆనంద భైరవిరాగమన్న ఈయనకు చాలా ఇష్టమని చెప్తారు. ఆంధ్ర గీర్వాణ భాషా కోవిదుడై ఈయన కృతులలో ముఖ్యమైనవి: “ఓ జగదంబా”, “హిమాచలతనయ”, “మరి వేరే గతి యెవ్వరమ్మా”, “హిమాద్రిసుతే పాహిమాం”, “శంకరి శంకురు”, “సరోజదళనేత్రి”, “పాలించు కామాక్షి”, “కామాక్షీ (స్వరజతి), కనకశైలవిహారిణి”, “దేవీ బ్రోవ సమయమిదే”, “దురుసుగా”, “నన్ను బ్రోవు లలిత”, మొదలగునవి. ప్రఖ్యాత వాగ్గేయకారుడైన శ్రీ సుబ్బరాయశాస్త్రి గారు ఈయన కుమారుడే.
వీరు 18వ యేట తలిదండ్రులతో తంజావూరు చేరుకొనిరి. అచట ఆంధ్ర పండితులైన సంగీతస్వామి అను సన్యాసి కాశీ నుండి దక్షిణ హిందూ యాత్రకు వచ్చి, అది చాతుర్మాసముగాన తంజావూరి లోనే ఆ నాలుగు నెలలు ఉండిపోయిరి. ఒక దినము శ్యామశాస్త్రి గారి యింటిలో వారికి భిక్ష జరిగెను. భిక్ష జరిగిన వెనుక శాస్త్రి గారి తండ్రి తన కుమారుని ఆ సన్యాసి గారికి చూపి ఆశీర్వదింపగోరిరి. శ్యామశాస్త్రిని చూచిన వెంటనే అతడు గొప్ప పండితుడు కాగలడని సంగీతస్వామి తెలుసుకొనెను. అప్పటి నుండి సంగీత విద్య అభ్యసించిరి. తాళశాస్త్రము లోను, రాగ శాస్త్రములో అఖండ పండితుడైన సంగీతస్వామి వద్ద బాగుగా విద్యనభ్యసించిరి. చాతుర్మాసము కాగానే సంగీతస్వామి కాశీకి వెళ్ళునప్పుడు గాంధర్వ విద్యాగ్రంథముల నిచ్చి “నీవు సంగీత శాస్త్రమును సమగ్రంగా అభ్యసించితివి. తంజావూరు ఆస్థాన విధ్వాంసుడైన పచ్చి మిరియము ఆది అప్పయ్య గారి సంగీతమును తరచు వినుచుండుము” అని చెప్పి వెడలిపోయిరి. గురువాజ్ఞ ప్రకారమే శాస్త్రి గారు ఆది అప్పయ్యగారితో స్నేహము చేసికొని, వారి గానమును తరచు వినుచుండిరి. అది అప్పయ్య గారికి శాస్త్రిగారనిన అపరిమిత ప్రేమ, భక్తియునుండెడివి. ప్రేమతో “కామాక్షి” అని పిలుచుటయు కలదట.
వీరు మదురైకు వెళ్లినపుడు మీనాక్షిదేవిని స్తుతించుచూ తొమ్మిది కృతులు పాడిరి.(“నవరత్నమాలిక”). శాస్త్రి గారి రచనలు కదళీపాకములు. వీరికి ఆనందభైరవి రాగంపై అనురాగమెక్కువయున్నట్లు కనిపించును. ఆనందభైరవిలో చాలా కృతులను రచించిరి. సాధారణముగా చాపుతాళములోనే ఎక్కువ కృతులు, స్వరజతులు రచించినట్లు తెలియుచున్నది. వీరి కీర్తనలు కొన్ని ,
కర్ణాటక కాపి – ఆది	అఖిలాండేశ్వరి దురుసుగ బ్రోవుము
ఆనందభైరవి – త్రిపుట	ఆదినమునించి పొగడి పొగడి ఆశ్రయించి
పూర్వికల్యాణి – మిశ్ర చాపు	ఎన్నేరముమ్‌ ఉన్‌ నామమ్‌ ఉరైప్పదే ఎన్‌ నేమమ్‌ అన్నైయే
పున్నాగవరాళి – త్రిపుట	ఎన్నేరముమ్‌ ఉన్‌ పాదకమలధ్యానమ్‌
తోడి – ఆది	ఏమని మిగుల వర్ణింతు ఈ మహిని నే నీ మహిమలు
ఆనందభైరవి – ఆది	ఓ జగదంబ నను అంబ నీవు జవమున బ్రోవు అంబ
పున్నాగవరాళి – ఆది	కనకశైల విహారిణి శ్రీ కామకోటిబాలే సుశీలే
వరాళి – మిశ్ర చాపు	కరుణజూడవమ్మా వినమ్మా
శ్రీ – మిశ్ర చాపు	కరుణజూడు నిన్నునమ్మిన వాడగదా
తోడి – ఆది, తిశ్ర గతి	కరుణానిధి ఇలలో నీవనుచును
(స్వరజతి)	కామాక్షి అనుదినము
పరజు – త్రిపుట	కామాక్షి కరుణాకటాక్షి (గీతమ్‌)
బేగడ – ఆది	కామాక్షి నాతో వాదా దయలేదా
యదుకులకాంభోజి – త్రిపుట ( – మిశ్ర చాపు)	కామాక్షి నీ పదయుగము (స్వరజతి)
వరాళి – మిశ్ర చాపు	కామాక్షి బంగారు కామాక్షి నన్ను బ్రోవవే
మధ్యమావతి – త్రిపుట	కామాక్షి లోకసాక్షిణీ (గీతమ్‌)
సావేరి – ఆది	జనని నతజనపరిపాలిని పాహిమాం భవాని త్రిలోక
గౌళిపంతు – ఆది	తరుణమిదమ్మా ఎన్నై రక్షిక్క
కల్యాణి – మిశ్ర చాపు	తల్లి నిన్ను నెఱ నమ్మినాను వినవే
పరజు – మిశ్ర చాపు/ఆది	త్రిలోకమాతా నన్నుబ్రోవు కరుణను
జగన్మోహిని – మిశ్ర చాపు	దయజూడ మంచి సమయమిదే వే వేగమే వచ్చి
బేగడ – ఆది	దయానిధే మామవ (వర్ణమ్‌)
సావేరి – ఆది	దురుసుగా కృపజూచి సంతత
శంకరాభరణం – ఆది	దేవి మీన నేత్రి బ్రోవ రావే
కల్యాణి – ఝంప	దేవీ నన్ను బ్రోవవమ్మా ఇపుడే మంచి సమయమమ్మా
కాంభోజి – ఆది	దేవీ నీ పాదసారసములే దిక్కు
చింతామణి – ఆది	దేవీ బ్రోవ సమయమిదే
జనరంజని – త్రిపుట	నన్ను బ్రోవరాదా ఓ జగదంబా నీ దయచేయవే
గౌళిపంతు – మిశ్ర చాపు	నన్ను బ్రోవరాదా వేగమే నీవు
లలిత – మిశ్ర చాపు	నన్ను బ్రోవు లలితా వేగమే చాల
సౌరాష్ట్రం – చతురశ్ర అట	నామనవిని విను ఈ వేళ(వర్ణమ్‌)
ఆభేరి – రూపక (రీతిగౌళ -)	నిన్ను వినా మఱిగలదా గతి లోకములో
పూర్వికల్యాణి – మిశ్ర చాపు	నిన్ను వినాగా మరి దిక్కెవరున్నారు
కేదారగౌళ – ఆది	నిన్నే నమ్మితి నిజముగ గతి లోకములో
తోడి – త్రిపుట ( – మిశ్ర చాపు)	నిన్నే నమ్మినాను సదా నా
పరజు – త్రిపుట (మాయామాళవగౌళ – )	నీలాయతాక్షీ నీవే జగత్సాక్షి
కల్యాణి – తిశ్ర మఠ్యమ్‌	నీవే గతియని (వర్ణమ్‌)
కేదారగౌళ – ఆది	పరాకేల నన్ను పరిపాలింప మురారి సోదరి అంబా
కల్యాణి – త్రిపుట	పరాముఖమేనమ్మా పార్వతియమ్మా
భైరవి – ఖండ మఠ్యమ్‌	పార్వతి జనని శ్రీ రాజరాజేశ్వరి(గీతమ్‌)
కల్గడ – ఆది, తిశ్ర గతి	పార్వతీ నిన్ను నే నెఱనమ్మితి
ఆరభి – త్రిపుట	పాలయాశు మాం పరదేవతే
మధ్యమావతి – ఆది	పాలించు కామాక్షి పావనీ పాపశమనీ అంబ
ముఖారి – ఆది	పాలింపవమ్మా పరమపావనీ భవానీ
నాట – రూపకం	పాహి మాం శ్రీ రాజరాజేశ్వరి అంబ పాహి మాం
ఆనందభైరవి – రూపకం	పాహి శ్రీ గిరిరాజసుతే కరుణాకలితే
గౌళిపంతు – మిశ్ర చాపు	పురహరజాయే పాలయ మాం
కల్యాణి – రూపకం	బిరాన వరాలిచ్చి బ్రోవుము నెఱ నమ్మితి
మధ్యమావతి – తిశ్ర మఠ్యమ్‌	బృహన్నాయకీ నన్ను బ్రోవు వేగమే
పున్నాగవరాళి – ఆది	బ్రోవ సమయమిదే దేవీ విను
మాంజి – మిశ్ర చాపు	బ్రోవవమ్మా తామసమేలే బిరాన
నీలాంబరి – మిశ్ర చాపు	బ్రోవవమ్మా బంగారు బొమ్మా మాయమ్మా నను
ఆనందభైరవి – మిశ్ర చాపు	మరి వేరే గతి ఎవరమ్మా
ఆనందభైరవి – ఆది	మహిలో అంబా నీదు మహిమాతిశయమెన్న తరమా?
నాటకురంజి – ఆది	మాయమ్మా నన్నుబ్రోవవమ్మా మహామాయా ఉమా
ఆహిరి – ఆది	మాయమ్మా యని నే పిలిచితే
ధన్యాసి – మిశ్ర చాపు	మీనలోచని బ్రోవయోచనా దీనజనావనా
కల్యాణి – ఝంప	రావే పర్వతరాజకుమారీ దేవీ నన్నుబ్రోచుటకు వే వేగమే
తోడి – ఆది	రావే హిమగిరికుమారి కంచికామాక్షి వర (స్వరజతి)
కల్యాణి – ఆట	శంకరి శంకరి కరుణాకరి రాజరాజేశ్వరి
సావేరి – ఆది, తిశ్ర గతి	శంకరి శంకురు చంద్రముఖి అఖిలాండేశ్వరి
కల్యాణి – ఆది	శ్రీ కామాక్షి కావవే నను కరుణాకటాక్షి
సావేరి – ఆది	శ్రీపతిముఖ విరచిత పూజ్యే
పరజు – ఆది	సంతతమ్‌ ఎన్నై రక్షిప్పాఇ ఉందన్‌ పాదారవిందత్తై (గీతమ్‌)
భైరవి – ఖండ ఝంప	సరి యెవరమ్మా అంబ నీ
శంకరాభరణ – ఆది	సరోజదళనేత్రి హిమగిరిపుత్రి నీ పదాంబుజములే
బేగడ – ఆది	సామి నిన్నె నమ్మితిరారా రా ముద్దు కుమారా
ఆనందభైరవి – ఆట	సామిని రమ్మనవే (వర్ణమ్‌)
సావేరి – త్రిపుట	సారసాక్షి సదా (గీతమ్‌)
ఆనందభైరవి – చాపు/ఆది	హిమాచలతనయ బ్రోచుటకిది
కల్యాణి – రూపక	హిమాద్రిసుతే పాహిమాం వరదే పరదేవతే
హిమాచల తనయ బ్రోచుటకి – శ్యామశాస్త్రి , ఆనందభైరవి రాగం
హిమాచల తనయ బ్రోచుటకి
ది మంచి సమయము రావే అంబా ||
కుమార జనని సమానమెవరిల
ను మానవతి శ్రీ బ్రుహన్నాయకి ||
సరోజముఖి బిరాన నీవు
వరాలొసగుమని నేను వేడితి
పురారి హరి సురేంద్రనుత
పురాణి పరా ముఖ మేలనే తల్లి ||
ఉమా హంస గమా తామ
సమా బ్రోవ దిక్కెవరు నిక్కముగ
ను మాకిపుడభిమానము చూపు
భారమా వినుమా దయ తోను ||
సదా నత వర దాయకి ని
జ దాసుడను శ్యామక్రిష్ణ సోదరి
గదా మొర వినవా దురిత
విదారిణి శ్రీ బ్రుహన్నాయకి ||
రచన – శ్రీ శ్యామశాస్త్రి.
కనక శైల విహారిణి అంబ
శ్రీ కామ కోటి బాలే సుశీలే ||కనక||
వనజ భవ హరి నుతే దేవి
హిమ గిరిజే లలితే సతతం
వినతం మాం పరిపాలయ శంకర
వనితే సతి మహా త్రిపుర సుందరి ||కనక||
కంబు కంఠి కంజ సదృశ వదనే
కరి రాజ గమనే మణి సదనే
శంబర విదారి తోషిణి శివ
శంకరి సదా మధుర భాషిణి ||కనక||
చండ ముండ ఖండన పండితే
ఇక్షు దండ కోదండ మండిత పాణి
పుండరీక నయన-అర్చిత పదే త్రి-
పుర వాసిని శివే హర విలాసిని ||కనక||
శ్యామళాంబికే భవాబ్ధి తరణే
శ్యామ కృష్ణ పరిపాలిని జనని
కామితార్థ ఫల దాయకి
కామాక్షి సకల లోక సాక్షి ||కనక||
వీరి గౌరవార్దం 1985 , డిసెంబర్ 21న ఒక ప్రత్యేక తపాల బిళ్ళను విడుదల చేసారు.
తరువాత భాగంలో, శ్రీ తాళ్ళపాక అన్నమాచార్యుల వారి గురించి కొన్ని విషయాలను తెలుసుకుందాం నేస్తాలు.
హృదయపూర్వక కృతజ్ఞతలతో,
మీ సిరి _/\_
(సేకరణ – కొన్ని అంతర్జాల లింకుల నుండి…వారికి హృదయపూర్వక ధన్యవాదములు)
రచన: భువనచంద్ర
ఉపన్యాసాలు రకరకాలు. ఊకదంపుడివి కొన్నైతే, ఉత్తేజాన్ని కలిగించేవి కొన్ని. కొన్ని వినోదప్రదానంగా సాగుతాయి. వాటిలో’విషయం ‘ ఉండదు. కానీ వినే జనాలు మాత్రం ఆనందిస్తారు. జిడ్డు ఉపన్యాసాలు ఓ రకం. వీటిల్లో వ్యక్త మాటిమాటికి ‘ఊత ‘ పదాన్ని వాడుతూ వుంటాడు. వీటిని జనాలు ఎంజాయ్ చేస్తారు…. ఎందుకంటే కొంతమంది ఊతపదాన్ని ప్రసంగం మొత్తంలో ఎన్నిసార్లు వాడాడో లెక్కవేయడం ద్వారా. వాళ్ళ ద్యాస అంతా ఊతపదం మీదే తప్ప ఉపన్యాసం మీద వుండదు. కొందరి ఉపన్యాసం విపణిలో ధరవరల్లా అంటే.. కొందరిది చాలా నెమ్మదిగా చాలా నిరుత్సాహంగా సాగుతుంది. కొందరు ఉపన్యాసం ఇవ్వడం ‘హక్కు’గా భావించి శ్రోతల్ని పీల్చిపిప్పి చేస్తే, కొందరు గబగబ నాలుగు మాటలు చెప్పేసి ‘అమ్మయ్య ‘ అని కుర్చీలో కూలబడతారు. ఏది ఏమైనా ఉపన్యాసాలు తప్పనిసరి దినుసులయ్యాయి. ఏ వుపన్యాసాన్ని ఎవడూ సీరియస్ గా తీసుకోడనేది మాత్రం నిర్వివాదాంశం.
బోసుబాబు ‘సేవ ‘ గురించి మాట్లాడితే, శామ్యూల్ రెడ్డి ‘విద్య ‘ గురించి మాట్లాడాడు. ఓ రాజకీయనాయకుడు ప్రజలూ మైకూ దొరికాయి కదా అని తమ ‘ అధినాయకుడ్ని ‘ వీడి లెవల్లో పొగిడితే, మరో చోటా నాయకుడు అపోజిషన్ పార్టీ మీద ఆముదం జోకులు వేశాడు. ‘గురువు ‘ గురించి విషయం తక్కువా, గుర్తింపు గురించి ఎక్కువగా సాగాయి నాటి గురుపూజోత్సవ ఉపన్యాసాలు. లేడీ టీచర్స్ వరుసగా కుర్చీలో కూర్చొని వుంటే విద్యార్ధులు వచ్చి పాదాభివందనాలు చేసి ‘గిఫ్ట్లు ‘ ఇచ్చారు. బోసుబాబు స్వయంగా, స్వయం హస్తాలతో అందరికీ పట్టు చీరలు, జాకెట్లు పసుపు, కుంకుమ పాకెట్లు అందించాడు. ఆ తరవాత గుడిసెలలో సిటీలోని గుడెసెదారిణికి చీరల ప్లాస్టిక్ బిందెల పంపకం సదరు వేదిక మీద ఆసీనులైన ‘ప్రముఖుల ‘ చేతి మీదుగా జరిగింది. ఎక్కువ మంది శామ్యూల్ ని పొగిడారు. కారణం.. టీచర్లు కూడా తలో రెండు నిమిషాలు ‘స్పీచ్ ‘ ఇవ్వడం. దాంతో శామ్యూల్ ఆకాశంలో వున్నాడు. ఇక బోసుబాబైతే ఎక్కువ చీరల్ని బిందెలని ‘శోభా రాణి ‘ చేతుల మీదుగా ఇప్పించాడు. ఆ విషయం శామ్యూల్ రెడ్డితో బాటు అందరూ గమనించారు. ముఖ్యంగా గుడిసెలవాళ్ళు. త్వరలో శోభరాణి తమకి అప్రకటిత నాయకురాలు అవుతుందని కూడా అనుకున్నారు. రాజు భార్య రాణీనేగా!
సారా చావుల సంగతి ఆల్మోస్ట్ అందరూ మనసులోనుంచి తీసేసుకొని, బోసుబాబుని పొగడ్తలతో నిమగ్నమయ్యారు. “నిన్నటి సంగతి మరచినవాడే నేడు బతకగలడు ” అన్న నిజాన్ని గ్రహించడమే ముక్తిపొందడం అంటే.
కల్తి లేని నిఖార్సైన సారా తాగిన జనాలు నిశ్చింతగా నిద్రపోయారు. నిద్రాదేవి ఎంత గొప్పదీ ! కోటీశ్వరుడ్ని కూలీవాడ్ని కూడా తన కౌగిట్లోకి లాకుంటుంది. కమ్మని కలల తలుపులు తెరుస్తుంది….. అదే రోజు రాత్రి….
*************
“ఒరేయ్ వెంకటస్వామి… వంటల్లో నువ్వు ఎక్ స్పర్ట్ వేరా! సూపర్. కానీ మోనే (బిడ్డ అని అర్ధం మళయాళం లో ) నిన్ను చంపక తప్పదురా. అయితే ఇవ్వాళ కాదు. నువ్వు చేసిన వంట మధ్యాహంచ తిన్నా, రాత్రికి తినబోతున్నా. నువ్వు వేసిన ఉప్పు తిని నీ ప్రాణాలకు ముప్పు తేకూడదుగా. ! అయితే ఎండె కరళే (అయితే నా హృదయమా అని అర్ధం మళయాళం లో) నిను వదిలెయ్యాలనీ వుందిరా. రేపో ఎల్లుండో మహదేవన్ పైకి పోక తప్పదు. అప్పుడు నందిని విలాస్ కి నీలాంటి ఏ- 1 వంటోడు ఎక్కడి నుండి దొరుకుతాడు? కనుక ప్రస్తుతానికి నీ మీద హత్యప్రయత్నం కాన్సిల్. ఇదిగో ఇద్దరం ఫ్రండ్స్. ఓ.కే. హాయిగా తాగుద్దాం… హాయిగా తింద్దాం. హాయిగా నందిని గురించి కలలు కంద్దాం! ” మహా ఫ్రండ్లీగా వెంకటస్వామి భుజం మీద చెయ్యి వేసి అన్నాడు పరమశివం.
గొంగళి పురుగు భుజం మీద పడ్డంత అసహనంగా ఫీల్ అయ్యాడు వెంకటస్వామి.
వీళ్ళని ‘ విందు వంటల ‘ కోసం గా.మో.క వీధికి పంపించింది మహదేవనే. బోసుబాబు వంటల గురించి ఆలోచిస్తుంటే అతనికి మహదేవన్ గుర్తుకొచ్చాడు. మహదేవన్ నిఖార్సైన మళయాళీ, అత్యాశకు పోడు. అందుకే అతనికి ఆర్డర్ ఇచ్చాడు. మహదేవన్ బోసుబాబుతో అన్నీ మాట్లాడి, తన బదులుగా వంట చేయడానికి సర్వింగ్ కీ స్టాఫ్ ని పంపాడు. మెయిన్ ఆంధ్రా వంటలు వెంకటస్వామి చేస్తే స్వీట్లు, చిప్సు, కూటు, అవియల్… ఇలాంటివి పరమశివం చేశాడు.
“చూశావా! హాయిగా తాగారా ప్రాణానికే భయం లేదూ అన్నా నువ్వు తాగలేకపోతున్నావ్ ! అదీ…. భయం అంటే…ఎస్… నాక్కావల్సింది అదే. చచ్చేదాక చచ్చినట్లు ఇలా నాకు భయపడుతూనే వుండాలి. ఎప్పుడేం జరుగుతుందో అని వణకిపోతూ వుండాలి. ఇంకోటి తెలుసా? నువ్వు పారిపోవాలన్నా పారిపోనివ్వను. ఎక్కడకి పారిపోయావో నాకెలా తెలుస్తుంది? నా పద్ధతులు నాకున్నాయి. లేడి పరిగెట్టి పరిగెట్టి వేడెక్కితేగాని, దాని రక్తం వేడిగా వుండదు. పులి అందుకే లేడిని పరిగెట్టిస్తుంది. అచ్చం నాలాగే!.. హి..హి..హి.. నేను టైగర్ పరమశివాన్ని. ” అంటునే జేబులోంచి బాటిల్ బయటకు తీసి “ఇదిగో.. ఇది సీలు విప్పని బాటిల్… పోనీ నువ్వే ఓపెన్ చేయ్. ఇవ్వాళ్టికి ఇద్దరం హాయిగా తాగుద్దాం ! ” అన్నాడు.
గదిలో పెట్టి తలుపులు వేస్తే పిల్లి అయినా ఎదురు తిరుగుతుంది. అంతకు ముందే వెంకటస్వామి ఓ నిర్ణయానికి వచ్చేశాడు. అందుకే మాట్లాడకుండా బాటిల్ ఓపెన్ చేసి సగం తన గ్లాస్ లో పోసుకొని మిగతాది అతని చేతికిచ్చేశాడు.
“నాకూ పొయ్యొచ్చు కదా? ఓ.కె. ఎవరి ప్రెస్టేజి వాళ్లది. ” తనే గ్లాస్ లో పోసుకుంటూ కిసకిసా నవ్వాడు పరమశివం.
రాత్రి రెండింటి వరకు ఇద్దరూ తాగుతూనే వున్నారు కారణం ఇద్దరికి ఫుల్ బాటిల్ బోస్ బాబు ‘గిఫ్ట్ ‘ గా ఇవ్వడం వల్ల.
“ఇవ్వాళ ఏదో ఒకటి తేలిపోవాలి” మనసులో అనుకున్నాడు వెంకటస్వామి. “కానీ ఎలా ” మళ్ళీ ఓ ప్రశ్న లోపలే.
“బాగా వంట చేశారండి… ముఖ్యంగా ఆ సాంబారు… దాన్సిగదరగా.. బ్రహ్మాండంగా వున్నాదండి. ఎప్పుడో చిన్నప్పుడు నెల్లూరు కోమలా మెస్ లో అడిగి అడిగి మరీ ముంతెడు సాంబారు వేయించుకున్నానండి. మళ్ళీ నిన్నండి… అన్నట్టు బీడీ తాగుతారేంటండీ? “ఆప్యాయంగా బీడీ కట్ట అగ్గిపెట్టే వాళ్ళ ముందు పెట్టాడో పెద్ద మనిషి. ఆ పెద్ద మనిషి ఎవరో కాదు కూరలు నీళ్ళు సప్లై చేసిన శంఖుచక్రాపురం ఆదినారాయణ. ముప్పై ఏళ్ళుంటాయి.
“థాంక్యూ ఆదినారాయణ ” అని బీడీ వెలిగించాడు వెంకటస్వామి.
“అన్నట్టు ఎల్లుండ మాపక్కూళ్ళో ఓ గొప్ప కూటమి జరగబోతాందండి. వత్తారేటండి? ” అడిగాడు ఆదినారాయణ.
“మేం మా హోటెల్ కెళ్ళిపోవాలా ” ముక్తసరిగా అన్నాడు పరమశివం.
“అయితే సరేనండి.. కానీయండి….మీరు కనక మా వూరొచ్చి ఉత్త ఇడ్లీ సాంబార్ స్టాలు పెట్టారనుకోండి. రోజుకి ఐదు వేలు వీజీగా సంపాయించొచ్చండి. అసలు మీ సాంబారుతో పోటీకొచ్చేది ఈ జిల్లాలోనే లేదండి. వస్తానంటే చెప్పండి. ఫాదర్ గార్లందరూ నాకు తెలిసినోళ్ళేనండి. ” కన్వీన్స్ చేసే ప్రయత్నంలో అన్నాడు ఆదినారాయణ.
వెంకటస్వామికి ఆశపుట్టింది. రోజుకి ఐదు వేలు. !
“కూటమి ఎన్ని రోజులు?”అడిగాడు.
“మూడు రోజులండి. ”
“పరమశివం కూటమికి వెళ్దాం. మన విషయాలు పక్కన పెడితే, యీ ఛాన్స్ మళ్ళీ రాదు.ఇడ్లి వడ ఉప్మా లాంటి టిఫిన్స్ పెడదాం. ఆదినారాయణ గారి సహాయం తీసుకుందాం. మనకొచ్చే లాభాలలో వారికి కొంత శాతం ఇద్దాం. సంపాదించుకున్నదాంట్లో కొంత యజమానికి పోగా మిగతాది మన జేబు ఖర్చుకుంటుంది. ” రిక్వెస్ట్ గా అన్నాడు వెంకట స్వామి.
“సరే.. సరే.. ఎందుకు కాదనాలి? ” నాకు మరో మూడురోజుల వినోదం. భేష్.. పొద్దుటే ఓనర్ కి ఫోన్ చేసి చెబుద్దాం ” నవ్వి అన్నాడు పరమశివం.
ఆదినారాయణకి వీళ్ళ సంభాషణ ఏదీ అర్ధం కాలేదు గానీ, ఏదో మతలబు వున్నదన్న విషయం మాత్రం తెలిసింది. లాభాలలో ‘ షేర్ ‘ ఆశించి అతను వీళ్లని రమ్మనలేదు. మరోసారి ‘సాంబార్ ‘ ని ఫుల్ గా పట్టొచ్చుకదా అని అడిగాడు. షేర్ కూడా ఇస్తామంటున్నారు. ఇంకేం కావాలి?
*************
కళ్ళు మనసుకు వాకిళ్ళు…. కలలకు కన్నీళ్ళకు లోగిళ్ళు. ఆనందరావు ఇంటి వైపు వైపు వెళ్తున్న మదాలసకి ఆనందరావు మరో ఆడదానితో చిన్నగా, కొద్దిగా కుంటుకుంటూ ఎదురు వస్తుండటం కనిపించింది. ఆమె గుండెలో రాయి పడింది. ‘వెంట వచ్చే ఆమె ఎవరు? అందగత్తే… సరోజ అంత కాకపోవచ్చు. సరోజది ఆకర్షణతో కూడిన అందం అయితే యీమెది విజ్ఞానంతో కూడిన అందం. హత్తుకోవాలనే అందం సరోజదయితే హుందాగా వుంచే అందం యీమెది. ఆశ అడియాశేనా? ‘ అనుకుంటుండగానే ఆనందరావు ఆమెను చూసేశాడు.
“నమస్తే మదాలస గారు! వీరు మాధవి గారు. మాకు పరిచయం వున్న శోభరాణి గారికి ఇవాళ గురుపూజ. అందుకే అందరం వెళ్తున్నాము. మీరొస్తే మరీ సంతోషం. “అన్నాడు ఆనందరావు నవ్వుతూ. ఆ నవ్వు నిష్కల్మషంగా వుంది.
“ఇంకేం మరి? ” అని నవ్వి తనూ వాళ్ళతో బయలుదేరింది. ఇలా జరగటం మదాలసకి చాలా ఆనందాన్ని కలగజేసింది. కారణం ఆనందరావుకి మాధవి మధ్య వున్న ‘రిలేషన్ ‘ ఏమిటో, ఎంత గాఢమైనదో తేలిగ్గా తెలుసుకోవచ్చు. సంబంధం గనక ‘మంచి ‘ దయితే మాధవి ద్వారానే అనుకున్న పని సాధిచుకోవచ్చు అని.
“దేవతా, భక్తుడూ ఒకేసారి వచ్చారే ! ” పెద్దగా నవ్వుతూ అన్నది సుందరీబాయి. ఆ మాట విన్న మదాలసకి షాక్.
“సుందరీజీ..దేవుడు భక్తుడు వేరు కాదు. ఒకరు కనికరించేవారు, ఇంకొకరు కరుణించబడేవారు. ఏదైనా దేవుడు లేకుండా జీవుడు లేడు కదా. జీవుడి అస్తిత్వమే దేవుడు…. కనుక మాధవిగారు నిజంగా దేవతే. లేకపోతే ఇలా నడచి రాలేను కదా? ఏమండోయ్…. దేవతకి మీరు స్నేహితురాలు కాబట్టి మీది దేవతల స్థానమే. ! ” నవ్వి అన్నాడు ఆనంద రావు.
మాధవి మొహం ఓ తెలియని ఇబ్బందితో ఎర్రబడింది. అది సుందరి గమనించినా గమనించనట్లు “ఓహ్… అయితే నేనూ దేవతల లిస్ట్ లో చేరిపోయినట్లేగా!… హి..హి..హి… భక్తా… ఇక నుంచి ఈ దేవత చూపుల నుంచి తప్పించుకోలేవు. ” అన్నది. సదంగా మదాలస సుందరి కేసి చూసింది. సుందరి కళ్ళలో విపరీతమైన కాంక్ష, పగ…. ఒకేసారి మెరుపులా మెరిశాయి.
********
“షీతల్…మావగారికి బాగోనందు వల్ల సుందరి గురు పూజ ఫంక్షన్ కి వెళ్ళింది. యీ మద్య ఆవిడ నిఘా వల్ల మనసారా మాట్లాడుకోలేకపోయాం. ఇప్పుడు చెప్పు…. నిన్ను సుందరి భీకరంగా హింసిస్తోంది కదూ? ” షీతల్ వంకే చూస్తూ అడిగాడు కిషన్ చంద్ జరీవాలా.
“కిషన్ జీ! ఆవిడ పెట్టే బాధల కన్నా, మిమ్మల్ని, నన్ను దూరం చేయలేదన్న ఆనందమే నాకు ముఖ్యం. ఆవిడ మనసులో ఏమైనా వుందనివ్వండి, నన్ను మా వూరు పంపలేదు కదా? “ఓ రకమైన తృప్తితో కిషన్ చంద్ ని చూస్తూ అంది షీతల్.
“షీతల్…నువ్వు దగ్గరయ్యేవరకు నిజంగా ప్రేమంటే ఏమిటో నాకు తెలియదు. జీవితం పగలు రాత్రిలా సాగిపోయింది. నువ్వొచ్చాకే ‘మనిషికి తోడు ‘ అంటే అర్ధమైంది. “సిన్సియర్ గా అన్నాడు కిషన్ చంద్.
“బాబూజీ ! “కిషన్ దగ్గరకెళ్ళి అతని ముఖాన్ని గుండెల మీద కి తీసుకొని తల నిమరసాగింది షీతల్.
కిషన్ కి చిన్నప్పుడే చనిపోయిన తల్లి జ్ఞాపకం వచ్చింది రెండు చేతులతో ఆమెను చుట్టేశాడు. సర్వసాక్షి దేవుడు అన్నీ చూస్తూ వుంటాడంటారు. చూస్తూనే వుండాలి మరి !
రచన: డి.కామేశ్వరి
రాధాదేవి, శ్యాం ఆస్పత్రి చేరేసరికి ఊరు ఊరంతా అక్కడే వుందా అన్నట్టు గుంపులు గుంపులుగా ఎన్నో వందలమంది ఆస్పత్రి దగ్గిర గుమిగూడారు. పేపర్లో వార్త చదివి, కబురు ఈ నోటా, ఆ నోటా విని రేఖ కాలేజీలో ఆడపిల్లలంతా వచ్చారు. ఆడపిల్లలే కాదు ఎంతోమంది విద్యార్తులూ వున్నారు. అమ్మాయిల అందరి కళ్లల్లో బెదురు, భయం, రేఖపట్ల జాలి.
అంతా గుంపులుగా నిలబడి మాట్లాడుకుంటున్నారు. గేటు దగ్గిర కాపలాదారు వాళ్లని లోపలికి వదలడంలేదు. రేఖ చాలా వీక్‌గా ఉంది, ఇంకా షాక్‌లోంచి తేరుకోలేదని, యిప్పుడు యింతమందిని చూస్తే అదంతా మళ్లీ గుర్తుకువచ్చి బాధపడ్తుందని యింకొన్నాళ్ల తర్వాత చూడమని, ఎవరినీ లోపలికి వదలొద్దని డాక్టర్లు చెప్పినట్లు నచ్చచెపుతున్నాడు. అంతా గోలగోలగా వుంది. ప్రతీవాళ్లు రేఖపై జరిగిన అత్యాచారానికి ఆ క్షణంలోనే ప్రతీకారం తీర్చుకోవాలన్నంత ఆవేశంలో వున్నారు.
రాధాదేవిని, శ్యాంని కూడా ముందు కాపలావాడు లోపలికి వదలలేదు. ఆ ముగ్గురి గురించిన వివరాలు తమకు తెల్సునని, వెంటనే ఇన్‌స్పెక్టర్‌తో మాట్లాడాలని అనగానే రేఖ వున్న వార్డు, రూమ్ చెప్పి ఇన్‌స్పెక్టర్ అక్కడే వున్నారని చెప్పాడు. రూము వెతుక్కుంటూ వెళ్లారు యిద్దరూ. గుమ్మం ముందో పోలీసు కాపలా వున్నాడు. అతనికి విషయం చెప్పి లోపలికి వెళ్లారు ఇద్దరూ. ఇన్‌స్పెక్టర్ మంచం దగ్గర రేఖం కళ్ళు విప్పి యింకేమన్నా చెప్తుందా అని చూస్తూ కూర్చున్నాడు. గదిలో ఓ ముసలవ్వ పనిమనిషి, రేఖ తమ్ముడు గాబోలు పదిహేనేళ్లవాడు కూర్చున్నాడు. మంచం మీద పడుకున్న రేఖ రెండు రోజులలో గుర్తుపట్టలేనంతగా మారిపోయింది. నల్లగా కమిలిపోయి, గాట్లతో వున్న మొహం పీక్కుపోయింది. ఏడ్చినందువల్ల గాబోలు కళ్లు వాచి వున్నాయి. ప్రాణంలేనిదానిలా నిశ్చలంగా పడివున్న రేఖని చూసేసరికి రాధాదేవి, శ్యాం చలించిపోయారు. ఒక్క క్షణం చకితులై నిలబడిపోయారు. వారిని చూసి ఇన్‌స్పెక్టర్ శబ్దం చెయ్యవద్దని వారిస్తూ గుమ్మం బయటికి పిల్చుకు వెల్లాడు. రాధాదేవి ఆ ముగ్గురు రౌడీల గురించి తనకు తెల్సినదంతా చెప్పింది.
“ఈజిట్.. తక్షణమే ఆ వెధవల పని పడ్తాను” అంటూ ఉగ్రుడై వారిని రేఖ దగ్గిర ఉండమని వెంటనే బయటికి వెళ్లాడు. రాధాదేవి, శ్యాం యిద్దరూ రేఖ మంచం దగ్గిర కూర్చున్నారు. సెడెటివ్ ప్రభావంలో వున్న రేఖ గదిలో మాటల అలికిడికి మత్తుగా కళ్లు కాస్త తెరిచింది. రాధాదేవిని చూస్తూనే గుర్తుపట్టినట్టుగా ఆమె కళ్లు వెడల్పు అయ్యాయి. వెంటనే ఒక్క ఉదుటున లేవబోతూ ‘ఆంటీ’ అంటూ బావురుమంది. రాధాదేవి చటుక్కున ముందుకు వంగి ఆమెని పొదివి పట్టుకుంది. రాధాదేవి గుండెలమీద వాలి “ఆంటీ.. వాళ్లు.. వాళ్లు అనుకున్నంతా చేశారు. ఆంటీ.. మీరు అన్నది నిజమే ఆంటీ.. వాళ్లు .. నన్ను.. నన్ను…” అంటూ  హృదయ విదారకంగా ఏడ్చింది.
“రేఖా.. ఊరుకోమ్మా.. ఊరుకో.. ఇంకేం  ఫరవాలేదు నీకు.. ఏడవకమ్మా ఏడవకు” రాధాదేవి ఓదార్చబోయి తనే ఏడ్చింది. శ్యాం కళ్లల్లో నీరు గిర్రున తిరిగింది. ఎంత ఓదార్చినా రేఖ దుఁఖం అంతులేనిదిలా వెక్కిళ్లు పెడ్తూనే వుంది. ఆ ఏడుపు విని నర్సు గాభరాగా డాక్టరుని పిలుచుకువచ్చింది. డాక్టరు రేఖని చూస్తూ “ఏడవనీ.. అదే మంచిందన్నట్లు” సౌంజ్ఞ చేశాడు.   “హృదయంలో కరుడు కట్టిన బాధ కన్నీటి రూపంలో బయటికి వస్తే గుండె తేలిక పడ్తుంది” అన్నాడు నెమ్మదిగా. తల్లిదండ్రుల దగ్గిరయినా అంత ఏడవని ఆ అమ్మాయి వీళ్లని చూస్తి అంత ఏడుస్తున్నందుకు ఆశ్చర్యపడి శ్యాంని అవతలికి పిలిచి వివరాలు అడిగాడు. అంతా విని తల పంకించి “ఆమెని అడ్డకండి, మాట్లాడనీండి, ఏడవనీండి. కాసేపు ఏడిస్తే సర్దుకుంటుంది.” అన్నాడు.”ఆంటీ… వాళ్ళు.. ఆ వెధవలు నన్ను లాక్కెళ్లి.. అరవడానికి లేకుండా, కదలడానికి లేకుండా చేసి రాక్షసుల్లా మీదపడి..” యింక చెప్పలేనట్టు రాధాదేవి గుండెలమీద పడి వెక్కి వెక్కి ఏడ్చింది.
“ఊరుకోమ్మా రేఖా.. యింక చెప్పకు తల్లీ.. అదో పీడకల తల్లీ. మరిచిపోయి గుండె దిటవు తెచ్చుకో” రాధాదేవి గద్గదంగా అంది.
“ఎలా మరిచిపోను ఆంటీ? కళ్లు తెరిచినా మూసినా అదే కనిపిస్తుంది. నా వళ్లంతా చూడండి ఆంటీ ఏం చేసారో, కుక్కల్లా కరిచారు. జంతువుల్లా పీకారు. నేను  వాళ్లకేం అపకారం చేశానని నామీద యింత కక్ష కట్టారు. ఓ ఆడపిల్లనిలా నాశనం చేస్తే వాళ్లకేం వస్తుంది? నా అందమే నాకు శత్రువయింది ఆంటీ.. శ్యాం చూశావా? నిన్ను, నీ రూపుని అవహేళన చేసినందుకు భగవంతుడు నాకేం శిక్ష విధించాడో తెలుసా? ఏ అందం చూసుకుని నిన్ను వెక్కిరించానో. ఆ అందంతోనే నన్ను శిక్షించాడు. శ్యాం నన్ను క్షమించగలవా?” ఉబికి వస్తున్న దుఃఖం కన్నీళ్లుగా పారుతుంటే ఆవేదనగా, ఆవేశంగా మాట్లాడేస్తున్న రేఖని చూసి శ్యాం గొంతులో దుఃఖం అడ్డుపడింది. చప్పున రేఖ దగ్గరికి వెళ్లి.. “ప్లీజ్ రేఖా.. ఫర్ గాడ్ సేక్, అలా ఎప్పుడూ ఆలోచించకు. అదంతా కుర్రచేష్టలు. అమ్మాయిలు, అబ్బాయిలు అలా ఒకరినొకరు టీజ్ చేస్కుంటూ, నిక్‌నేమ్స్‌తో కాలేజీలో ప్రతివాళ్లూ పిలుచుకుంటారు. ఆ మాత్రం దానికి దేవుడు నిన్నిలా శిక్షించేటంత కఠినాత్ముడు కాదు. అలా ఆలోచించి నన్ను గిల్టీ చెయ్యకు” బాధగా, జాలిగా అన్నాడు.
“రేఖా.. అమ్మా.. చూడు నీవింక ఈ విషయం మరిచిపోవాలి. చూడు రోజూ ఎందరికో యాక్సిడెంట్లు అవుతుంటాయి. ఇలాగే ఎవరో నిన్ను తీసికెళ్లి కాలో, చెయ్యో విరక్కొట్టారనుకో, శారీరకంగా బధపడతావు. కాని మానసికంగా బాధపడ్తావా.. యిదీ ఒక ప్రమాదమే జరిగిందనుకో.. ఒక అవయవానికి దెబ్బ తగిలింది. డాక్టర్లు వైద్యం చేస్తున్నారు. నాల్గు రోజులలో మళ్లీ మామూలు మనిషవుతావు. మాలిన్యం మనసుకి గాని శరీరానికి అంటదు రేఖా..”
“ఆంటీ, మీకేం మీరిలా అంటారు. అందరూ నన్ను ఎంత జాలిగా చూస్తున్నారో చూడండి. రేపటినుంచి నన్ను అందరూ ఎంత చులకనగా చూస్తారో నాకు తెలియదా ఆంటీ, అమ్మనా కోసం ఎంత ఏడుస్తూందో తెలుసా.. నీ బతుకు నాశనం అయిందే అమ్మా… ఇంక నీ గతేమిటే, పెళ్లి ఎలా అవుతుందే అంటూ ఒకటే ఏడ్పు. నేనెందుకు యింక బతకాలి ఆంటీ??” మళ్లీ ఏడవసాగింది రేఖ. రాధాదేవికి ఆ తల్లి తెలివితక్కువతనం మీద విపరీతమైన కోపం వచ్చింది. అసలే భయంతో, గుండె బేజారయి ఏడుస్తున్న కూతురికి జీవితం పాడయిందని, పెళ్లి కాదని యిలాంటి మాటలు ఆమె ముందు అని మరింత పిరికిదాన్ని చేస్తుందా.. ధైర్యం చెప్పి, ఏం జరగలేదు. నాల్గురోజులలో మామూలు అవుతావు అని బుజ్జగించాల్సింది పోయి ఆమే కూతురుముందు ఏడ్చి రేఖని మరింత బెంబేలు ఎత్తించిందన్నమాట.
“చా .. అదేం లేదు రేఖా.. అందరికీ నీ మీద సానుభూతి వుంటుంది కాని హేళన ఎందుకు చేస్తారు? చూడు రేఖా మనవాళ్లు ‘మానం’ అన్న పదానికి మరీ అనవసర ప్రాముఖ్యత యిచ్చి స్త్రీకి  ప్రాణం కన్నా మానం గొప్ప. స్త్రీ మానం కాపాడుకుంటూ వుండాలి. మానంపోతే ప్రాణం వున్నా లేకపోయినా ఒకటేనని అనేక పతివ్రతల కథలు చెప్పి అనేక  యుగాలుగా స్త్రీకి ఆ భావం నరనరాల్లోకి వెళ్ళేటట్టు చేశారు. ఏం, పురుషుడికి మానం అక్కరలేదా? నీతినియమాలన్నీ స్త్రీకేనా? ఎవరో ఏదో చేసినంత మాత్రాన తప్పు తనకి కాకపోయినా స్త్రీ ఎందుకు శిక్ష అనుభవించాలి? కావాలని పదిమంది స్త్రీలతో పురుషుడు తిరిగినా అతనికి అంటని అపవిత్రత, ఖర్మవశాత్తు మానం పోయిన స్త్రీకి ఎందుకు అంటాలి? రేఖా.. ఈ మానం గీనం అంతా ట్రాష్. పవిత్రత మనసుకి వుండాలి. కట్టుకున్న భర్తతో నీతికి కట్టుబడి వుండాలి. అలా లేని స్త్రీ అపవిత్రురాలు. ఓ ధర్మాన్ని, న్యాయన్ని కావాలని జవదాటితే నీతి తప్పిందనవచ్చు. అలాగే పురుషుడూ భార్యని నమ్మించి ద్రోహం చేస్తే అతనూ అపవిత్రుడే. నీతి,నియమం మనసుకి వుండాలిగాని శరీరానికి కాదు. ఎవరో ఏదో చేసినంత మాత్రాన నీవు అపవిత్రురాలవయ్యావా? ఇదే నీ కాలుకో, చెయ్యికో యింకే అవయవానికో ప్రమాదవశాత్తు దెబ్బ తగిలితే అపవిత్రం అంటుతుందా? ఇదీ అంతే!! రేఖా.. స్త్రీకి ప్రకృతి మాతృత్వం అనే శిక్ష విధించింది. స్త్రీ విచ్చలవిడీగా తిరిగితే, సంతానవతి అవుతే ఆ సంతానానికి సంఘంలో స్థానం వుండదని, అక్రమ సంతానం ఎక్కువై, కుటుంబవ్యవస్థ దెబ్బ తింటుందన్న భయంతో మనవాళ్లు స్త్రీని పరిధి గీసి కూర్చోబెట్టి మానం కాపాడుకోవాలని పతివ్రతల కథల ద్వారా బోధించారు. రేఖా!! ఈనాడు ఈ ఫామిలీ ప్లానింగ్ వచ్చాక ఎందరు నీతిగా వుంటున్నారంటావు? ఇదివరకు రోజుల్లో ఈ సాధనాలు లేనినాడు గర్భం వస్తుందన్న జంకు వుండేది. అందుకని కాస్త జాగ్రత్తగా వుండేవారు. ఇవన్నీ అందుబాటులోకి వచ్చాక ఈ నీతి, పతివ్రత అన్న పదాలకి అర్ధం మారిపోయింది. తెలియనంతవరకు అందరూ పతివ్రతలే. రేఖా! మళ్లీ చెప్తున్నాను.నీవు కావాలని దారి తప్పితే అది తప్పు. నీ ప్రమేయం లేకుండా జరిగినదానితో నీ నేరం లేదు. నీవి పవిత్రత కోల్పోయావు అన్నవారు మూఢులు. అలాంటివారి మాట నీవు పట్టించుకోనక్కరలేదు. పెళ్లి కాదంటావా! పోనీ.. జీవితానికి పెళ్లి ముఖ్యమేనని పెళ్లిలేకుండా జీవించలేమనుకోవడం వెర్రి. రేఖా! నీ సంగతి తెలిసి ఏ సహృదయుడో ముందుకు వచ్చి పెళ్ళాడవచ్చు. రోజులు మారుతున్నాయి. యువతరం ధృక్పధమూ కాస్త మారుతుంది. నీ తప్పులేదని గుర్తించిన ఏ యువకుడైనా నిన్ను అంగీకరించవచ్చు. అభ్యుదయం అంతా మాటల్లో, వేషంలో తప్ప చూపరంటే, పోనీ పెళ్లి కాకుండా బతకలేవా? బి.ఏ. అయింది . ఎమ్మే చదువుకో. నీ పొట్ట పోసుకోవడానికి ఏదో ఉద్యోగం దొరకకపోదు. స్వతంత్రంగా జీవించు. ఈపాటి దానికోసం నీవింత బాధపడకూడదు రేఖా. నా మాట విని నీవింక ఈ సంగతి మర్చిపోవాలి.  మళ్లీ నీకేదో ఘోర అన్యాయం జరిగిందని, నీ జీవితం వ్యర్ధం అయిందని ఏడీస్తే ఒట్టే…” రాధాదేవి చాలా ఆవేశంగా మాట్లాడి, రేఖ మొహం ఎత్తి కన్నీళ్లు పమిటికొంగుతో తుడిచింది. రాధాదేవి మాటలతో రేఖ మొహంలోకి కాస్త వెలుగు వచ్చింది. జరిగిన దానికోసం అంత బాధపడనక్కరలేదని ఆమె అన్న మాటలతో ఆమెలో కాస్త బాధ, నిస్పృహ, ఆవేదన తగ్గి దుఃఖం ఉపశమించింది. అంతలో పోలీసు ఇనస్పెక్టర్ హడావిడిగా లోపలికి వచ్చాడు. రాధాదేవిని ఉద్ధేశించి “మీరు చెప్పిన ఆ ముగ్గురు రౌడీలని కస్టడీలోకి తీసుకున్నాను. కాని వాళు మొన్నటి రోజున ఆ కిళ్ళీబడ్డీ దగ్గిరే పేకాడుతున్నారని కొట్టువాడే కాక, రెండూ మూడు కొట్లువాళ్లు, ఇంకో నలుగురైదుగురు సాక్ష్యం చెప్తున్నారు. వాళ్ల చేయి దీన్లో లేదనిపిస్తూంది” అన్నాడు నిరాశగా..
“లేదు .. లేదు  వాళ్ళే.. వాళ్ల పనే యిది ఇన్స్‌పెక్టర్ నాకు తెలుసు. వాళ్లకే నా మీద కోపం. యింకెవరికో యింత కక్ష ఎందుకు వుంటుంది? వాళ్ళె ఈ పని చేశారు ఇనస్పెక్టర్. మీరు వాళ్లని పట్టుకోండి. ఆ వెధవలని లాకప్‌లో పడేసి కొట్టించండి. నిజం చెప్తారు. వాళ్లని వదలడానికి వీలు లేదు ఇనస్పెక్టర్? రేఖ ఆవేశంగా అరిచింది. రేఖలోని ఆ మార్పుకి ఆశ్చర్యపడ్డాడు ఇనస్పెక్టర్.
“ఇనస్పెక్టర్‌గారూ.. చూడండి. వాళ్లు చేశారన్న అనుమానం రేఖకి వుంటుందని యింకెవరినో ఆ పనికి వినియోగించి వుంటారు. ముందురోజు జరిగిన సంఘటనవల్ల తమని అనుమానిస్తారని తెలిసి వాళ్లకి తెలిసిన వాళ్లతో ఈ కథ నడిపించి కక్ష తీర్చుకుని తమకి ఎలిబీ సృష్టించుకోవడానికి అక్కడ పేకాడుతూ కూర్చుని వుంటారు…”రాధాదేవి అంది. ఇనస్పెక్టర్ ఆలొచనలో పడి “అంతేనంటారా? అన్నాడు.
“అంతే.. లేకపోతే యింత ప్రీ ప్లాండ్‌గా ఇంకెవరో చేసేందుకు అవకాశం లేదు. అప్పటికప్పుడు ఏ రోడ్డుమీదో అడ్డగించి చేసినది కాదు. రేఖని పిలిచి తీసికెళ్లారంటే  ముందునించి ఆలోచించింది అని అర్ధం కావడం లేదా? మీరు వాళ్లని వదలకండి సార్, మీ దండోపాయం ప్రయోగిస్తే వాళ్ళే నిజం చెప్తారు..” రాధాదేవి కోపంగా అంది.
“యూ ఆర్ కరెక్ట్.. చూస్తాను వెధవలు యెలా చెప్పరో.. థాంక్స్ ఫర్ ది యింఫర్మేషన్. అమ్మా రేఖా.. ఆ నీచులని శిక్షించే పూచీ నాది. నీవు ఇంక విచారించకుండా త్వరగా ప్రొగ్రెస్ అవాలి. మళ్లీ ఏ వెధవా యిలాంటి ఘాతుకం చేయడానికి భయపడేట్టు వాళ్ల  పని చెప్తాను. హు.. మనం కాలంతో ముందుకు వెడ్తున్నామో, వెనక్కి వెడ్తున్నామో తెలియడం లేదు. సివిలైజేషన్ రోజు రోజుకి వెనక్కి వెడుతూంది..” గొణుక్కున్నాడు ఇనస్పెక్టర్..”థాంక్స్ మేడం .. మీరిచ్చిన ఇంఫర్మేషన్ మాకు క్లూ యిచ్చింది. వస్తానమ్మా రేఖా..” అంటూ వెళ్లాడు.
“రేఖా.. నీవు ఒక్కర్తివే వున్నావు. అమ్మా నాన్నగారు ఏరి?”
“నిన్నటినించి అమ్మ, అయ్య తిండి లేకుండా యిక్కడే పడున్నారు అమ్మా.. ఉదయం లేచి యింటికెళ్లి స్నానం చేసి భోజనం వండుకొని తీసుకొస్తామని నన్ను, ఆయమ్మ తమ్ముడిని కూకోపెట్టారు” పని అవ్వ సమాధానం చెప్పింది.
“పాపం. మీ పేరెంట్స్ చాలా కృంగిపోయి వుంటారు.”
“హు.. నాన్నగారయితే మొహం గుర్తుపట్టలేనంతగా మాడిపోయింది. అమ్మ ఒకటే ఏడుపు..”తమ్ముడు అన్నాడు.
అప్పుడే లోపలికి వచ్చిన డాక్టరుని “డాక్టర్! ఇప్పుడు రేఖ వంట్లో మరేం లేదు కదా…?” ఆదుర్దాగా అడిగింది రాధాదేవి.
“షాక్, భయం వల్ల నెర్వ్స్ వీక్ అయి డీలా పదింది. అంతేగాక..” ఒక్క క్షణం ఆగి చాలా నెమ్మదిగా “వజైనా బాగా దెబ్బ తింది. మామూలు కావడానికి కొన్ని రోజులు పట్టవచ్చు. మిగతా రక్కులూ, కొరుకులు అవి త్వరలోనే మానిపోతాయి. ఇంకా ఒకటి రెండు రోజులు యిక్కడ వుంటే త్వరగా కోలుకునే అవకాశం వుంటుంది” యింజక్షన్ యిస్తూ చెప్పాడు డాక్టర్.
డాక్టర్ వెళ్లాక “ఆంటీ మీరు వచ్చాక పోయిన శక్తి కొద్దిగా వచ్చింది. థాంక్స్ ఆంటీ.. మీ మాటలతో నాకు జీవం వచ్చింది.” నీరసంగా అంది.
“థాంక్స్ ఏమిటమ్మా… నేనేం చేశానని.. శ్యాం నీ గురించి ఎంత బాధపడుతున్నాడో.. యిప్పుడు వద్దు రేఖ కోలుకున్నాక వెళ్దాం అంటే కాదు అని బలవంతంగా తీసుకువచ్చాడు. రావడం మంచిదే అయింది. చూడమ్మా రేఖా! నీవు చక్కగా భోజనం చేసి హాయిగా రెస్టు తీసుకో. పుస్తకాలు చదువుకో. రెండు రోజులలో బాగయిపోతావు. మరేం దిగులు వద్దు. మరి నేను వెళ్లనా.. ఉదయం ఏ పని కాలేదు. ఉన్నదాన్ని ఉన్నట్టే వచ్చేశాను. మళ్లీ రేపు వస్తాను ఏం, పద శ్యాం వెడదాం..” రాధాదేవి రేఖ జుత్తు నిమిరి నవ్వుతూ అంది.
శ్యాం సంకోచంగా రేఖ దగ్గిర నిలబడి “రేఖా.. ఐయాం యువర్ ఫ్రెండ్ అండ్ వెల్ విషర్ అన్నమాట మర్చిపోకు. నీవు త్వరగా రికవర్ అవాలి. కాలేజీకి మామూలుగా రావాలి.. నీ మొహంలో మళ్ళీ బాధ కనపడకూడదు. ప్రామిస్…” అన్నాడు.
“యా.. ప్రామిస్..” అంది రేఖ నవ్వి. కాని ఆ నవ్వులో జీవం లేదు..
ఇంకా వుంది…   

సమీక్ష: పుష్యమి సాగర్
ఆంధ్ర దేశంలో వ్యావహారిక భాషోద్యమానికి మూలపురుషుడు  గిడుగు రామమూర్తి పంతులు. ఇతడి కృషి వలననే అప్పటి దాకా గ్రాంధికంలో కొనసాగుతున్న తెలుగు  పామరులు సైతం చదివేలా ఉండాలని  ఉద్యమించి విజయము సాదించారు.   తెలుగు అప్పటి దాక రెండు విధాలుగా ఉండేది.  గ్రాంధికం, వ్యవహారికం . 18 శతాబ్దపు వరకు  రచనలు గ్రాంధికభాషలోనే కొనసాగేవి  …అలా 19 వ శతాబ్దపు ప్రారంభం వరకు కూడా  సాహిత్యంపై  గ్రాంధిక ప్రభావమే  ఉండేది. ఈ వివరణ అంతా ఎందుకు అంటే రాయలసీమ మొదటి తరం కధల సంపుటి ని గురించి ఇప్పుడు చర్చించ బోతున్నాము . 18 -19 శతాబ్దంలో రాయలసీమ లో ఉన్న కథాసాహిత్యాన్ని చాలావరకు ఈ పుస్తకం పరిచయం చేస్తుంది.
 కరువులో సుగాలి కుటుంబం బుక్కెడు బువ్వ కోసం ఆ కుటుంబ పెద్ద పడ్డ కష్టం , వేదన, “సుగాలి కుటుంబం” లో ఎంతో బాగా వర్ణించారు చింతా దీక్షితులు.  గాడిచర్ల సర్వోత్తంగారు స్వాతంత్ర్య సమరయోదులే కాదు మంచి కథకులు కూడా. ఆయన రచించిన “రోజాంబ శ్వేతాంబ” లో నోరు లేని మూగజీవితో చేసిన స్నేహం ఇద్దరు అక్క చెల్ల్లెల్లకి ఎలాంటి అనుభవాన్ని కలిగించిది. మంచి అన్నది చివరివరకు నిలిచి ఆనందాన్ని ఇస్తుంది (రోజాంబ, శ్వేతాంబ ).  ఎవరికైన చదువు జ్ఞానాన్ని ఇస్తుంది అంటారు కాని చదువు వలన తాము ఎలాంటి ఇక్కట్లను, విపత్తులను ఎదుర్కొన్నాం, తమ ఇంటిలో చదువు తెచ్చిన  తంటాలను తలచుకొని అసలు చదువే వద్దన్న శెట్టి మూర్కత్వం నవ్వు తెప్పిస్తుంది.
(అచ్చుబాటు కాని చదువు, కొప్పర్తి నారాయణ)  దేవుడిని దర్శించడానికి బయలుదేరిన ఇద్దరి మిత్రుల ప్రయాణంలో కలిగిన అనుభవాలే “ఇరువురి మిత్రుల ప్రయాణం”. “పరోపకారం ఇదం శరీరం ” అన్నారు పెద్దలు . గోపాలం దాహం తీర్చడానికి వెళ్ళిన గ్రామంలో  కరువు పాలుపడటం వలన స్థితిని చూసి చలించిపోతాడు. తిరుపతి దర్శనానికి అని తెచ్చుకున్న డబ్బులని అంతా చావడానికి సిద్ధంగా వున్న కుటుంబం కోసం ఖర్చు చేస్తాడు.  మనసులోనే స్వామికి మొక్కి మిగిలిన డబ్బులతో ఇంటికి బయలుదేరతాడు ..అదే సమయంలో మిత్రుడు రామస్వామికి తిరుపతిలో దేవుడి సమీపాన గోపాలం నమస్కరిస్తున్నట్టుగా కన్పించడం చమత్కారం.  తిరిగి వచ్చేటప్పుడు గోపాలం బస చేసిన గ్రామాన్ని సందర్శించడం గోపాలం చేసిన మంచి  పని వలన బాగుపడటం. రామస్వామికి అనిపిస్తుంది “మానవ సేవే మాధవ సేవ” అని. చక్కని సందేశంతో కూడిన కధ ఇది నేటి కాలానికి కావలసినది ఇదే..
భగీరధుడు గంగను అవలీలగా భూమికి తీసుకు వచ్చినా రాయలసీమ కరువు తీర్చడానికి ప్రజా ప్రభుత్వంతో ఎలా పోరాడాడు, వ్యంగాత్మకంగా చెప్పిన ఈ కధ ఆసాంతం పాలకుల నిర్లక్ష్యాన్ని సూచిస్తుంది. (భగీరధ ప్రయత్నం ). ఎంతో ప్రేమతో భర్తకి సేవలు చేసిన సుబ్బమ్మ చనిపోగానే రామయ్యను స్వేచ్చ ఎంత వరకు తీసుకు వెళ్లగలిగింది.  నాటకాల్లో వేషాలు వేసి ఉరందరి చేతా వెలి వెయ్యబడ్డ రాముడు తానై పెంచిన బిడ్డనే పెళ్లాడబోతే ఎదురయిన పరిస్థితిని “ప్రేమ బలి” లో ఎంతో చక్కగా తెరకెక్కించారు.  వీధిలో తిరిగే కుక్క తన సమూహంలో నుంచి దొరల చెంతకు చేరడం , రాజ వైబోగంతో దేశాలన్నీ తిరిగినా ఆ ప్రాభవం పోగానే చివరకు అనామకంగా మరల మొదటి చోటుకు చేరటం . జీవితంలో ఉచ్చ నీచ స్థితులకు దర్పణం పట్టే సత్యాన్ని శేషాచార్యులు  తమ “బ్లాకీ కుక్క” చరిత్ర లో వివరిస్తారు.  చెంగి మానాన్ని ఫాదర్ దోచుకునే  ప్రయత్నంలో విఫలం చెంది ఫాదర్ చనిపోతే చెంగిని పోలీసులు పట్టుకు పొతున్నపుడు  గుండు గాడి పెళ్ళాం అయిన సుబ్బి చేసిన సహాయం మానవతకు మచ్చుతునక.  చెంగి సుబ్బుల సంబంధం తెలిసినా కూడా సహాయం చెయ్యడం  ఆమె గొప్ప మనసుకు నిదర్శనం .(“పాపి చావు”, అర్మోగం పిళ్ళై ).  చిన్నప్పటి స్నేహితురాలు చాలా కాలం క్రితం దూరమై వితంతువుగా తన ఎదురుగా నిలిచి వస్తే  చంద్రం ఏమి చేసాడు . తమ ప్రేమ స్వచ్ఛమని ఇద్దరు ఒక్కటిగా మారి చీకట్లను చీల్చివేసారు . (“వెలి” ) . వ్యసనం ఎంత చెడ్డది అంటే చివరకు బిక్షం ఎత్తించడానికి అయిన వొడి గట్టిస్తుంది. తన, పర భేదం లేకుండా విచక్షణ మరిచేలా ప్రేరేపిస్తుంది. చివరకు వ్యసనం మనిషిని బలి తీసుకుంటుంది అచ్చం “విడుమర” కధలో లాగానే.. విద్వాన్ విశ్వం గారు అందించిన “ఎందుకు” లో  ఎన్నో జవాబు లేని ప్రశ్నలు మనల్ని ఆలోచింప చేస్తాయి .  సంఘ నిర్మాణంలో మానవుని స్వార్ధాన్ని, పరమోచ్చ స్థానానికి కొని పోయే ధనికత్వాన్ని నీలదీసి కడిగేస్తారు. సంఘ నిర్మాణంలో మనిషి ఆలోచన మారాలంటారు. (ఎందుకు, విద్వాన్ విశ్వం ). అలాగే వీరు రాసిన మరో కధ “నీతులు” లో చాలా వరకు నేటి నాగరిక ప్రపంచంలో ఆచరింపజాలనివే. ఇంకా ఈ కధల సంపుటిలో కే. సభా గారు రాసిన “కడగండ్లు “, రామకృష్ణ గారు రాసిన “చిరంజీవి” , శేషాచార్యులు గారు రాసిన “రైల్వే గైడ్ ” , విద్వాన్ విశ్వం రాసిన  “నా పెండ్లి సంబరం ”  లాంటి మంచి కదలని పేర్కొనవచ్చు . పేరున్న రచయతలే కాకుండా కొంత కొత్త వాళ్ళని కూడా పరిచయం చెయ్యడం ఎంతో ముదాహవం.
ఈ కధల పుస్తకం 18 శతాబ్దానికి చెందిన జీవన స్థితిని , అప్పటి వాడుక భాషని కళ్ళకు కట్టినట్టుగా చూపించారు . గ్రాంధిక భాషలో ఉన్నప్పటి కూడా చాలా వరకు సులభంగానే అర్థం అవుతాయి. ఈ పుస్తకంలో మరో ఆకట్టుకునే అంశం ఏమిటి అంటే  అప్పటి వాడుక పదాలు, వ్యాకరణం, నుడికారం బహుశా ఇప్పటి వాళ్ళకు కనీసం ఎరికలో అయినా ఉండకపోవచ్చు. ఉదా : లావణ్య సారం (ఉప్పు ), బేలు పుచ్చి (మాటలు చెప్పి) , వాకిలి మెటికలు (వాకిలి మెట్లు ) , గుప్పిడి చప్పిడి (గుట్టు చప్పుడు కాకుండా), తాలటం (ఆగడం ), పాపనం (పసి వాడు ),  పిల్లతనం (చిన్నతనం ). ఇవి కేవలం కొన్ని మాత్రమే.. ఇలాంటివి ఈ పుస్తకం నిండా కొకొల్లలు. ఇక ఈ కథలు అన్నీ జన వినోదిని (1882), సౌందర్య వల్లి (1918), శారద (1922), శ్రీ సాధన (1926-1941), విజయవాణి (1941) నుంచి సేకరించినవి . చరిత్రలో మరుగుపడిపొయిన అద్భుతమైన రాయల సీమ కధల్ని ఓపిక గా సేకరించి సంకలనం గా తీసుకు వచ్చిన సంపాదకులు డాక్టర్ అప్పిరెడ్డి హరినాథ్ రెడ్డి గారు అబినందనీయులు . అలాగే ఈ పుస్తకాన్ని మన ముందుకు తెచ్చిన “అబ్జ క్రియేషన్ “వారికి ధన్యవాదాలు . మొత్తానికి అచ్చ తెనుగులో వచ్చిన మంచి పుస్తకం .అందరు తప్పక చదవాల్సినది.   
రచన:శ్రీసత్య గౌతమి
కార్లో స్టేషన్ కి వెళ్తూ అనైటాకి ఏరన్ చెప్పాడు, “ఇవాళ నేనే ఫోన్ ఇన్ ప్రోగ్రాంని కండక్ట్ చేస్తాను చూద్దాం పెయింటర్ ఏమి చేస్తాడో”.
అనైటా ఏమీ మాట్లాడలేదు. ఏరన్ ముఖం పూర్తిగా తిప్పకుండా.. క్రీగంటతో ఆమెని గమనించాడు. అనైటా ముఖంలో ఏ ఎక్స్ ప్రెషన్సూ లేవు.
స్టేషన్ వచ్చేసింది. లోపలికి అడుగుపెడుతూ ఎల్విన్ కి షేక్ హ్యాండ్ ఇచ్చాడు.
“వెల్ కం…ఏరన్. మొదటిసారి ఆగమనం మీరు మా స్టేషన్ కి”.. అంటూ ఎల్విన్ సాదరంగా ఆహ్వానించాడు మలై భాష లో.
“సో.. పెయింటర్ కూడా మన అతిధిగా ఇవాళ రాక తప్పదు.. ఏరన్ ని కలవడానికి”…అని నవ్వుతూ జోక్ చేశాడు ఎల్విన్. అనైటా కూడా ఆ మాటకు నవ్వింది.
ఎల్విన్!ఈ రోజు పెయింటర్ ని నేను కొన్ని ప్రశ్నలు అడుగుదామనుకుంటున్నాను… ఏరన్ అన్నాడు.
ష్యూర్.. యాస్ యు విష్..
ఇవాళ్టి కార్యక్రమాన్ని కూడా నేనే ప్రసారం చేస్తాను, మీరు నాకు గైడ్ చెయ్యాలి.
అలాగే. తప్పకుండా. ఇట్స్ ఎ ఫన్ టూ.
ఇప్పటివరకూ జరిగిన ప్రోగ్రాంలను ఎలా రికార్డ్ చేశారు?
ఇదిగో అది ఇన్-బిల్ట్ ప్రోగ్రామే. కార్యక్రమం నడుస్తుండగానే ఆల్ రెడీ సేవ్ మోడ్ లోనే సెట్ చేసేశాను కాబట్టి.. ఆటోమేటిక్ గా రికార్డ్ అయినదంతా సేవ్ అయిపోతుంది.
ఓ..ఓకె.
మరి పెయింటర్ వాయిస్ కూడా అలాగే సేవ్ అయి వుండాలి కదా?
యస్.
అవి ఒకసారి మళ్ళీ నేను వినొచ్చా?
ష్యూర్..
ఎల్విన్ పాత తారీకుల్లోకి పోయి.. పెయింటర్ రికార్డింగ్స్ ని మళ్ళీ వేశాడు.
అదే కీచు శబ్దాలు, అదే వాయిస్, అవే మాటలు.
ఓకె. మరి ఇది ఫోన్ ఇన్ కార్యక్రమంలో ఒక భాగం కదా?
యస్.
ఇది ఒక ఇంటెరాక్టివ్ ప్రోగ్రాం అంటే మీరు మీ శ్రోతలతో మాట్లాడుతుంటారు… వాళ్ళూ, మీరూ మాట్లాడేది ఒక ప్రక్క  రికార్డవుతుంటుంది, మరో ప్రక్క సేవ్ కూడా అవుతుంది, రైట్?
యస్.
మరి పెయింటర్ మాటలు కూడా శ్రోతలకు ప్రసారమవ్వాలి కదా?
అవ్వాలి. అవుతుంది.
మరి.. ఆ విచిత్ర ధ్వనులను, మాటలను విన్నాక శ్రోతలెవరూ, అది ఏమిటీ అని ప్రశ్నలు వెయ్యలేదా? మీ స్టేషన్ కి కనీసం ఉత్తరాలైనా రాలేదా?
ఎల్విన్ అవాక్కయ్యాడు. ఒకసారి ఆలోచనలో పడ్డాడు. “నిజమే కదా! ఎవరూ ప్రశ్నించలేదు. ఈ ప్రసారం కేవలం గాలిలో ప్రసారం. ఎవరూ ప్రశ్నించలేదేమిటి? భయంతో ఇలా జరిగిందని ఆనాడు నా ఫ్రెండ్స్ తో చెప్పినప్పుడు కూడా నేను చెబ్బితేనే మొదటిసారిగా వింటున్నట్లుగా విన్నారే తప్పా, తాము కూడా రేడియో నుండి విన్నట్టుగానో లేక ఎవరైనా విని చెప్పుకుంటుంటే విన్నట్టుగానో వాళ్ళు చెప్పలేదు”.. అనుకున్నాడు.
తను స్వగతంలో అనుకున్నదే ఏరన్ కి చెప్పాడు.
అప్పుడు ఏరన్ చాలా చురుగ్గా చెప్పాడు “అంటే పెయింటర్ మాటలు మీకు మాత్రమే వినిపించాయి. మీ శ్రోతలకు కాదు”.
యస్..యస్ అనుకుంటా! ఆశ్చర్యపోతూ ఎల్విన్ వణికాడు. అంటే ఆ ఆత్మ నేనొక్కడినే వుండి.. ప్రోగ్రాం రన్ చేస్తున్నప్పుడు అదృశ్యరూపంలో ఇక్కడే తిరుగుతూ.. నాకు మాత్రమే చెప్పిందన్నమాట..” అన్న వెంటనే ముచ్చెమటలు పోశాయి ఎల్విన్ కు.
ఏరన్ నవ్వి..కాకపోవచ్చు కూడా.. ఎందుకంటే రికార్డింగ్స్ వున్నాయి కదా మీ సాఫ్ట్ వేర్ లోనే రికార్డ్ అయ్యి? అందుకే కదా వాటిని మీరు అనైటాకి ఇవ్వగలిగారు?
దీన్ని బట్టి నాకర్ధమవుతున్నదేమిటంటే..పెయింటర్ మీ ప్రోగ్రాంకి ఒక శ్రోతలాగే కాల్ చేస్తున్నాడు, అందరు మాట్లాడేవి రికార్డ్ అయినట్లే తన మాటలు కూడా రికార్డ్ అవుతున్నవి, కాకపోతే గాలిలో అవి పైకి ప్రసారం కావడం లేదు. అతని ధ్వని గాలిలో ప్రసారం అవ్వకుండా ఏదో ఆపుతుంది వెరసి గాలిలో కలిసిపోయిన పెయింటర్ ఆపుతున్నాడా ???????? . అది ప్రశ్న!
ఎల్విన్ కు మతిపోయింది, తాను కూర్చున్న రూంలో తనకు తెలియకుండానే ఇంత ఫిజిక్సు, కెమిస్ట్రీ నడుస్తున్నదా????
ఒకవేళ నేనే బై మిస్టేక్ మ్యూట్ నొక్కేశానా ప్రోగ్రాం మధ్యలో? అందుకే పెయింటర్ వాయిస్ ని ఎవరూ వినలేదా?..నమ్మలేక నమ్మలేక మళ్ళీ అడిగాడు.
అయితే పెయింటర్ మాట్లాడి ఆగిపోయాక యధావిధిగా ప్రోగ్రాం కంటిన్యూ అయ్యిందా?
యస్.
మళ్ళీ నెక్స్ట్ శ్రోతతో కూడా మాట్లాడాను, అక్కడితో ఆగిపోలేదు”.. అని ఒక కార్యక్రమంలో తరువాతి రికార్డింగ్స్ కూడా
వినిపించాడు. అనైటా మాత్రం డిస్కషన్ లో పాల్గొన లేదు, వింటూ కూర్చున్నది. ఏరన్ ఆమెని అడిగాడు నీ వైపు నుండి ఎల్విన్ కి ఏమైనా ప్రశ్నలు వున్నాయా?
“లేవు”.. ముక్తసరి గా సమాధానమొచ్చింది.
సరే..ఎల్విన్. ఈ రోజు ప్రోగ్రాంని నేనే కండక్ట్ చేస్తాను, చూద్దాం. ఈసారి జాగ్రత్తగా ఆని యాంగిల్స్ లో పరిశీలిద్దాం.
ఎల్విన్ చాలా కుతూహలంగా సరే అన్నాడు.
ఏరన్ మళ్ళీ ఆలోచనలో పడిపోయాడు. రికార్డింగ్స్, రూంలోని సెట్ అప్ చూస్తుంటే.. పెయింటర్ వీళ్ళ ఫోన్లకి ప్రయివేట్ కాల్స్ చేస్తున్నట్లుగా లేదు. డైరెక్ట్ గానే స్టేషన్ కి శ్రోతలా చేస్తున్నాడు, కాని అది ప్రసారం కావట్లేదు. సరే చూద్దాం ఈ రోజు. అయినా ఎందుకయినా మంచిది, అనైటా ఫోన్ ని మాత్రం స్విట్చ్ ఆఫ్ చేయించాలి.
“అనైటా… ప్రోగ్రాం స్టార్త్ అవ్వడానికి కొద్ది నిముషాలేగా, మన పర్సనల్ ఫోన్లన్నీ కూడా స్విచ్ ఆఫ్ చేద్దాం, ప్రోగ్రాం మధ్యలో వేరే కాల్స్ అటెండ్ చెయ్యలేంకదా, ప్రోగ్రాం డిస్టర్బ్ అవుతుంది”… అని అంటూ తన ఫోన్ ని ఆఫ్ చేసేసి టేబుల్ మీద పెట్టేడు, అలాగే ఎల్విన్ కూడా అక్కడే పెట్టేశాడు. కానీ అనైటా పెట్టలేదు.
“నేను ఫోన్ ఇంట్లోనే మర్చిపోయాను, హడావిడి గా బయలుదేరడంలో”.. అని అంది.
వన్ మూమెంట్.. ఏరన్ కి ఏం చెప్పాలో అర్ధం కాలేదు. ఊహించని సంఘటన. అయినా ఓకె. తను మాత్రం ఇక్కడే వుందిగా… అనుకున్నాడు.
ఎందుకైనా మంచిదని ఎల్విన్ మళ్ళీ ఎలా ఆపరేట్ చెయ్యాలో అడిగి తెలుసుకున్నాడు.
ఏరన్ కి గట్టి నమ్మకం.. అనైటా దగ్గిర ఫోన్ లేదు, అనైటా తమతోనే వుంది. సో.. పెయింటర్ ఇక ఫోన్ చెయ్యలేడు స్టేషన్ కి. తను వేసిన పధకం కరక్టే అయ్యితే.. రెండు విషయాలు కన్ ఫర్మ్ అవుతాయి. ఒకటి అనైటాని పెయింటర్ ఒక మీడియంగా ఉపయోగించుకుంటున్నాడు, రెండవది అనైటాయే అమాండా. అమాండా అనే వేరే వ్యక్తి లేరు. ఈ పెయింటర్ అనైటా ద్వారా చాలా పన్లను చెయ్యాలనుకుంటున్నాడు. అందుకే ఈ అనైటా ద్వారానే మమ్మల్నందరినీ కాంటాక్ట్ చేశాడన్న మాట, ఏదో జరిగింది, అది వెలికి తీయించాలనుకుంటున్నాడు. ఇలా ఏరన్ కి ఎన్నో ఆలోచనలు, ఒక సరళి అయిపోయింది.
                                         ***************
ఫోన్ ఇన్ కార్యక్రమం మొదలయ్యింది. ఏరన్ తానే సౌండ్ ఇంజినీరింగ్ చేస్తూ ఆపరేట్ చేస్తున్నాడు జాగ్రత్తగా, ఎక్కడా ఏ లోపం రానీయకుండా. ఎల్విన్ శ్రోతలతో జోకులేస్తూ, మాట్లాడుతూ వాళ్ళ ప్రశ్నలకు సమాధానాలు చెబుతూ, మళ్ళీ తన ప్రశ్నలకు వాళ్ళని సమాధానాలు అడుగుతూ ప్రోగ్రాంని ఎంజాయ్ చేస్తున్నాడు. చాలా సేపయ్యింది అలాగే. ఎంతకీ పెయింటర్ రాలేదు. అనైటా మాత్రం మామూలుగానే వుంది, తాను కూడా మధ్య మధ్యలో ఎల్విన్ తో పాటు శ్రోతలతో అప్పుడప్పుడు మాట్లాడుతూ. అంతా మామాలుగానే వుందనిపించింది. అనైటా ఇక్కడ వుండిపోవడం వల్ల పెయింటర్ కి సోర్స్ ఆఫ్ మీడియం లేక ఇక ప్రోగ్రాం కి కనెక్ట్ అవ్వడు. ఇది ఖచ్చితంగా అనైటా ద్వారానే జరుగుతుంది, నో డౌట్ అని అనుకుంటున్న తరుణంలో….
.
.
.
.
శ్రోతల వైపు నుండి కొన్ని క్షణాలు నిశ్శబ్దం ఆవహించింది.  ఎల్విన్..కనెక్షన్ ఎక్కడైనా కట్ అయిందేమో అని చూడ్డం మొదలెట్టాడు. ఏరన్ కూడా అలాగే అనుకున్నాడు, ఒక ప్రక్క తాను జాగ్రత్తగానే ఆపరేట్ చేస్తున్నా!
ఇంతలో… ఏదో తెలియని ద్వని మెల్లగా రావడం మొదలైంది. వెంటనే ముగ్గురూ అలెర్ట్ అయిపోయారు.
ఏరన్ మరింత అలెర్ట్ అయ్యాడు.. తాను మళ్ళీ అన్నీచెక్ చేసుకున్నాడు ఆపరేటింగ్ సిస్టంని అంతా!
ఎక్కడో మూత వేసిన డ్రమ్ములోంచి గాలి ఊళ ప్రయాణించుకొని వీళ్ళదగ్గిరకి వచ్చింది.. మెల్ల మెల్లగా ఆ ఊళ ధ్వని పెద్దదవుతూ వచ్చింది. కాని, మాటలు లేవు. మళ్ళీ నిశ్శబ్దం. ఆ నిశ్శబ్దంలోనుండి.. మాటలు వినబడ్డాయి…
.
ఏరన్… (పెయింటర్ పిలుపు. ఆ పిలుపు ఏదో చివికిపోయిన గొంతులా వుంది)
ఏరన్ .. తన పేరుతో పిలవగానే.. తుళ్లిపడ్డాడు. మిగితా ఇద్దరూ.. ఒకలాగ ఏరన్ ని చూశారు.
ఏరన్ : నేను నీకు తెలుసా? నా పేరు నీకెలా తెలుసు? (మలై భాషలో సంభాషణ సాగింది)
పెయింటర్: తెలుసు. నువ్వు కొన్ని ప్రశ్నలు అడగాలనుకుంటున్నావ్. అదీ తెలుసు.
ఏరన్ : నీ స్టోరీ ఏమిటి? ఎందుకు మా వెంట పడుతున్నావ్? అసలు ఎవరు నువ్వు? నీతో ఎవరెవరున్నారు? అసలు నువ్వెక్కడ వున్నావు? అసలు నువ్వెలా మాట్లాడుతున్నావ్?
పెయింటర్: నేను చనిపోయి 30 ఏళ్ళయ్యింది. నాతో పాటు నా స్నేహితులున్నారు. అప్పుడు మాకు 12-13 ఏళ్ళ వయసు.
ఏరన్ : ఊ.. అయితే ఏమయ్యింది.. చెప్పు.. చెప్పు..
మళ్ళీ నిశ్శబ్దం.
ఇంతలో ఊ..ఊ… అనే ఏడుపు మొదలయ్యింది.
వెంటనే ఏరన్:  ఎవరది? పెయింటర్ ఎందుకేడుస్తున్నావ్?.. చెప్పు.. నీతో ఇంకెవరెవరున్నారు? నువ్వు మాతో ఎలా మాట్లాడుతున్నావ్? మా నుండి నీకేం కావాలి? చెప్పు.. చెప్పు.
పెయింటర్: నా స్నేహితురాలు అమాండా ఏడుస్తున్నది, నేను కాదు.
ఏరన్ షాక్! అమాండా.. అమాండా.. నీతో వున్నదా?
పెయింటర్: అవును, తానూ నాలాగే చనిపోయింది. కాదు మమ్మల్ని చంపేశారు.
ఏరన్ : ఎవరు చెప్పు. మా నుండి ఏం కావాలి?
పెయింటర్: సహాయం.
ఏరన్ : తప్పకుండా. చెప్పు, ఎవరు చంపారు?
ఈ లోపల.. మళ్ళీ ఏదో టేబుల్ పైనుండి ఒక బరువైన వస్తువుని ఎవరైనా తోసేస్తే అది భళ్ళున క్రింద పడి పగిలి ముక్కలయిపోయినట్లు శబ్దం వచ్చింది, అదే గాలి ఊళ నుండి. దానితో పెయింటర్ చెబుతున్నప్పుడు ఆవరించిన నిశ్శబ్దం మొత్తం చెదిరిపోయింది. పెయింటర్ వెళ్ళిపోయాడు.
కొద్ది క్షణాలు వీళ్ళ మధ్య మౌనం.
వెంటనే ఏరన్ తేరుకుని, అది తాను రికార్డు చేశాడా లేదా, సేవ్ అయ్యిందాలేదా… ముఖ్యంగా గాలిలోకి వెళ్ళి అందరూ వినగలిగారా లేదా అని చూశాడు, చాలా ఆశ్చర్యం ఏమిటంటే..తన చూపుడు వేలు మ్యూట్ బటన్ మీద వుంది. తాను ఎందుకు ఆ బటన్ నొక్కి వుంటాడో అర్ధం కాలేదు. పైగా ఎప్పటికప్పుడు ఆపరేటింగ్ సిస్టంని కనిపెట్టుకున్న ముగ్గురిలో ఏ ఒక్కరూ కనుక్కోలేకపోయారు ఏరన్ ఎలా మ్యూట్ నొక్కాడో. ఇది అసంకల్పిత చర్య!
ఆ మ్యూట్ నొక్కబడడం వల్ల ప్రోగ్రాంకి పెద్ద తేడా రాలేదు, శ్రోతలు డిస్ కనెక్ట్ అయ్యిందనుకున్నారు, ఈ లోపు  టైం కూడా అయిపోయింది కాబట్టి పెద్ద వర్రీ ఏర్పడలేదు.
ఏరన్ కి మిగితా ముగ్గురికీ, మింగుడు పడని విషయం.. తానెలా తనకి తెలియకుండానే పెయింటర్ వాయిస్ ని ప్రసారం నుండి ఎడిట్ చేశాడా అని.
ఏరన్ కి పై ప్రశ్నతో పాటు, మరెన్నో ఆలోచనలు అనైటా తమతోనే వుంటుండగా ఎలా పెయింటర్ ఫోన్ చేశాడు. వెంటనే ఒక మెరుపులాంటి ఆలోచన వచ్చింది ఏరన్ కి.
ఎల్విన్.. పెయింటర్ ఏ నెంబర్ నుండి ఫోన్ చేశాడో మనకి ఎక్కడైనా రికార్డ్ అవుతుందా?
అవ్వదు. సారీ… ఎల్విన్ పెదవి విరిచాడు.
ఓకె…
అయితే.. అనైటా ఫోన్ లేకపోయినా ఎక్కడి నుండి ఫోన్ చేస్తున్నాడో, అసలు ఒక ఆత్మ ఫోన్ ఎలా చేస్తున్నదో తెలుసుకోవాలి.. తెలుసుకోవాలి..!!!
నా సహాయం కావాలనుకుంటున్నాడు కాబట్టి రోజూ స్తేషన్ కి వెళ్ళాలి స్టోరీ తెలుసుకోవడానికి.
30 ఏళ్ళక్రితం చనిపోయిన పిల్లల కేసు. దీని వివరాలు పోలీసులకి తెలిసేవుంటుంది. పోలీసు స్టేషన్ లో తెలుసుకోవాలి..అనుకుంటూ ఎన్నో ప్లాన్స్ వేసుకొని ఎల్విన్ తో, అనైటా తో కూడా చెప్పాడు.
సరే అనైటా ఇల్లు వచ్చింది, ఆమెని అక్కడ డ్రాప్ చేసేసి.. తాను వెళ్ళిపోదామనుకున్నాడు. అనైటా కారు దిగింది. ఏరన్ వెంటనె వెళ్ళిపోకుండా.. కార్ లోనే ఒక సిగరెట్ వెలిగించుకుందామని వెలిగించుకుంటూ ఆగాడు.
ఇంతలో లోపలికి వెళ్ళిన అనైటా … కెవ్వు మని అరుస్తూ..ఏరన్ అని గట్టిగా కేక వేసి.. కారు దగ్గిరకి పరిగెత్తుకొని వచ్చింది.
(ఇంకా వుంది)
రచన: శ్రీమతి అంగులూరి అంజనీదేవి
“దొంగల భయం. ఈ మధ్యన నేను డబ్బుల గురించి, ఇలాటి పేపర్స్‌ గురించి పట్టించుకోవటం మానేశాను. రిటైరయ్యాను కదా! మీ పేపర్స్‌ మీ దగ్గరే వుంచుకోండి! నేను కాపాడలేను” అంటూ మర్యాదగా తిరస్కరించాడు.
	”ఇవి మీ కోడలికి సంబంధించినవే బావగారు! మావి కావు” అని శాంతారాం అంటుండగానే ఆరాధ్య, హేమంత్‌, సృజిత్‌ని తీసుకొని లోపలకి వచ్చారు.
	వాళ్లకు శాంతారాం, రమాదేవిలు వచ్చినట్లు ఫోన్లో చెప్పింది శార్వాణి. ఆదివారం కాబట్టి అందరం ఇక్కడే గడుపుదామని చెప్పింది. అందుకే వాళ్లు వెంటనే బయలుదేరి వచ్చారు.
	ఆరాధ్య తల్లిదండ్రుల వేపు చూడకుండా పలకరించకుండా కిచెన్‌లోకి వెళ్లింది.
	రమాదేవి వెంటనే అర్థం చేసుకొని లేచి కూతురు వెంట వెళ్లింది. కూతురుతో ఏం మాట్లాడుకుందో ఏమో ఆమెను తీసుకొని హాల్లోకి వచ్చింది.
	అందరు వినేలా రమాదేవి అంది ”మా తదనంతరం మా ఇల్లు మా ఆరాధ్యకు చెందేలా వీలునామా రాయించుకొని వచ్చాం. తీసుకోండి అల్లుడు గారూ! అది మేము వెళ్లిపోయాక మీ ఇల్లే! ఇందులో ఎవరి ఆక్షేపణలు వుండవు. లాయర్‌ దగ్గర కూర్చుని జాగ్రత్తగా రాయించుకొని వచ్చాం”
	”మీరు బాగా ఆలోచించుకునే ఈ నిర్ణయం తీసుకున్నారా?” అడిగాడు హేమంత్‌.
	”నిర్ణయం తీసుకోవటంలో ఎలాటి లోపం లేదు హేమంత్‌! ఎందుకంటే ఇక ముందు మేము సునీల్‌ దగ్గరకి వెళ్లదలచుకోలేదు. ఇక వెళ్లం కూడా! భవిష్యత్తులో సునీల్‌ మాకు చేసేది కాని, చెయ్యాల్సింది కాని ఏమీ లేదనే అనుకుంటున్నాం. ఒకవేళ మేము అలా అనుకోకపోయినా వాడి నుండి మాకేమీ రాదు. అది మా ప్రారబ్దం… మేము అలా అనుకున్న తర్వాత ఇంకేముంటుంది చెప్పు!”
	”నేను సునీల్‌ గురించి అనటం లేదు” అన్నాడు హేమంత్‌.
	”ఇంకోరా  చెప్పు హేమంత్‌?” అడిగాడు శాంతారాం.
	”చెప్పండి! అల్లుడుగారు!” వెంటనే అడిగింది రమాదేవి.
	ఆరాధ్య, శార్వాణి, ఉపేంద్ర హేమంత్‌ వైపు చూస్తున్నారు.
	”మీ అమ్మాయికి పిల్లలు పుట్టరు కదా! ఇప్పుడు మీరు మీ తదనంతరం మీ అమ్మాయికి చెందేలా రాసి ఇచ్చిన మీ ఇల్లు ఎప్పటికైనా ఈ సృజిత్‌కే అవుతుంది. అది మీకు ఇష్టమేనా? నిర్ణయం తీసుకునే ముందు దీని గురించి ఆలోచించారా? మళ్లీ ఒకసారి ఆలోచించుకోండి!” అన్నాడు హేమంత్‌.
	”ఇంక ఆలోచించుకోవలసింది ఏమీ లేదు హేమంత్‌! మాకు మా ఆరాధ్య సంతోషంగా వుండాలి. మాకిప్పుడు కావలసింది అదే! దాని తల్లిదండ్రులుగా ఇన్ని రోజులు మేము వుండి కూడా కొన్ని సందర్భాల్లో లేనట్లే ప్రవర్తించాం. దాని ఫలితాలను బాగానే అనుభవించాం. ‘ఏది నాది. ఏది కాదు’ అన్నదే ఆలోచిస్తుంటే చివరకి ఏదీ మనది కాకుండా పోతుంది. సృజిత్‌ని మా మనవడే అనుకుంటున్నాం. అనుకున్నాం. ఇందులో మార్పు వుండదు. నువ్వు చాలా మంచివాడివి. చాలా విషయాల్లో నీకు మేము ద్రోహం చేశాము. చిన్నవాడివైనా మమ్మల్ని క్షమించు!” అన్నారు.
	”అంత పెద్ద మాటలు ఎందుకు లెండి! మీ వీలునామా మీ అమ్మాయికి ఇష్టమైతే నా అభ్యంతరం ఏమీ లేదు” అన్నాడు హేమంత్‌ వాళ్లనెందుకు బాధపెట్టాలి అని… అందుకే అతను నో చెప్పలేదు.
	ఆరాధ్య మౌనాన్ని అంగీకారంగా స్వీకరించి లేచి ఆరాధ్య దగ్గరకి వెళ్లింది రమాదేవి. వీలునామా పేపర్స్‌తో పాటు ఆమె పాత నగలు కొన్ని ఆరాధ్య చేతిలో పెట్టి ”వీటిని కరిగించి కొత్త మోడల్లో నగలు చేయించుకో ఆరాధ్యా! నీ విషయంలో ఇన్ని రోజులు ఏదో తప్పు చేస్తున్నానన్న భావన నాలో వున్నా మూర్ఖంగా ప్రవర్తించాను.  ఆ ప్రవర్తన నన్నో పక్కన పొడుస్తూనే వుండేది. ఇప్పుడు అలాటి బాధేమీ లేదు. హాయిగా వుంది” అంది రమాదేవి.
	శార్వాణి, ఉపేంద్ర చూస్తున్నారే కాని ఏమీ మాట్లాడలేదు. అక్కడ మాట్లాడవలసింది కూడా ఏమీ లేదు. మానవ సంబంధాలు బలంగా వుండాలనుకున్నప్పుడు కొన్ని సాంప్రదాయాలు, కొన్ని త్యాగాలు అవసరం మనుషులకి… ఏ త్యాగం లేకుండా ఆయాచితంగా ఏదీ రాదు. అందుకే వాళ్లు మౌనంగా వుండిపోయారు.
	ఆ సంఘటనతో అందరి మనసులు ఆనందంగానే వున్నాయి.
                                                                                        *****
	ఆరాధ్య ఆఫీసు నుండి ఇంటికొచ్చేటప్పటికే ఆగన్న వంట చేసి, సృజిత్‌కి స్నానం చేయించి, అన్నం తినిపించి వున్నాడు.
	ఆరాధ్య ఫ్రష్షప్పయి సృజిత్‌కి ఎ,బి,సి,డిలు నేర్పిస్తూ హేమంత్‌ కోసం ఎదురు చూస్తోంది. ఆమెకు సరయు దగ్గరకన్నా ఇక్కడే హాయిగా వుంది. తల్లీదండ్రి హేమంత్‌కి ఇవ్వాల్సిన గౌరవాన్ని, విలువను ఇచ్చి తనకి ఇవ్వాల్సినవి ఇచ్చాక ఇది నా ఇల్లు, హేమంత్‌ నా మనిషి అన్న భావన కలుగుతోంది. అంతేకాదు ఆమెకు తన తల్లిలో వచ్చిన మార్పు చాలా సంతోషాన్నిస్తోంది.
	ఎందుకంటే తల్లి ఎలా వుండాలీ అన్నది ముందుగా ఏ బిడ్డా వూహించలేదు. అసలు బిడ్డ వూహల్లో తన తల్లి ఇలా వుండాలి అన్న చిత్రణే వుండదు. బిడ్డ జీవితం మాత్రం తల్లి చిత్రించుకునే వూహా చిత్రం… తల్లి ఎలా వూహిస్తే అలా వుంటుంది ఏ బిడ్డ జీవితమైనా! ఆ ఊహ అనేది బిడ్డ పుట్టినప్పటినుండే అంటే కాళ్లకు ప్టీలు, చేతులకి గాజులు వేసుకొని మురిసిపోతున్నప్పటి నుండే మొదలవుతుంది. తల్లే కదా ఏ బిడ్డకైనా ఫ్యాషన్‌ డిజైనర్‌! అంతేకాదు బిడ్డకి నడక, పడక తల్లి నేర్పిన క్రమశిక్షణే! ఆ శిక్షణే సరిగా లేకుంటే ఆ నేరం తల్లిదా? బిడ్డదా?
	ప్రేమ, త్యాగం, సహనం, బాధ్యతలనే నాలుగు స్తంభాలతో నిర్మించిన దేవాలయం లాటి అమ్మే కుటుంబ సభ్యులతో చేయి కలిపి కక్కుర్తిపడి కూతురుకి పెళ్లిలో పెట్టే మంగళసూత్రాలను కూడా గిల్ట్‌వి పెడితే ఆ కూతురి జీవితం ఎలా వుంటుంది? కూతురికి పెళ్లిలో ఏం పెట్టాలన్నా వ్యాపారపు ఆలోచనలు చేస్తే ఆ కూతురు అత్తగారింట్లో  మొండిగా తిరగాలనుకున్నా అక్కడ ఆమెకు విలువ ఇస్తారా? మర్యాదగా చూస్తారా? అలాంటప్పుడు ఉద్యోగం చేసే ఏ ఆడపిల్ల అయినా రెక్కలు విప్పుకుని ఎగిరిపోకుండా వుంటుందా? అలా ఎగిరిపొమ్మని తల్లే సలహా ఇస్తే ఆ తల్లిని ఏమనాలి? అలాటి తల్లులు ఎక్కడైనా వుంటారా? వుంటారని చెప్పడానికే దేవుడు తన తల్లిని సృష్టించి వుంటాడు. కానీ ఒక తల్లి చూపించే నిర్లక్ష్యాన్ని ఏ కూతురూ దేవుడికి చెప్పుకోదు. నా తల్లిని శిక్షించమని కోరుకోదు. అదీ ఒక కూతురికి తల్లిపట్ల వుండే ఆరాధన, ఆత్మీయత. అందుకే తల్లులు కూతుళ్లను దోసిట్లో దీపంలా చూసుకుంటారు. ఒక తన తల్లి లాంటి తల్లులు తప్ప…
	నిజంగా చెప్పాలంటే తన తల్లిలో వచ్చిన మంచి మార్పు వల్లనే ఈ రోజు తను హేమంత్‌తో వుండగలుగుతోంది. అంటే ఇక్కడ ‘వీలునామా’ అన్నది ప్రధానం కాదు. అది చూసి తల్లిదండ్రులందరు కూతుళ్లకి వీలునామాలు రాసిమ్మని కాదు. తన బిడ్డ జీవితం గురించి కన్నతల్లి చివరిదాకా ఆలోచించాలి. బిడ్డకు సరైన ఆలోచనా మార్గాలను తెలియ జెప్పాలి. ఎందుకంటే బిడ్డ పుట్టేది తల్లికి… తల్లి ఎప్పుడూ బిడ్డకు పుట్టదు.
	హేమంత్‌ ఆఫీసు నుండి వచ్చాడు. రాగానే సృజిత్‌ను ఎత్తుకుని ముద్దు పెట్టుకున్నాడు. సృజిత్‌ను కిందకి దింపకుండా అలాగే ఎత్తుకుని ఆరాధ్య వైపు చూసి ”వీలునామా గురించి నీకేమనిపించింది?” అని అడిగాడు.
	”నాకేమీ అన్పించలేదు. కొడుకులనే కాకుండా కూతుళ్లను కూడా ‘కన్నవాళ్లు’ బాధ్యతగా పట్టించుకోవాలి… ఆ వీలునామా వల్ల మా పేరెంట్స్ కి వచ్చే ఇబ్బందేమీ లేదు. అందుకే అంగీకరించాను. వాళ్లు వున్నన్ని రోజులు వాళ్లకి వుండే స్వీట్ హౌజ్‌ జీవనోపాధి నిస్తుంది.  వాళ్లు ఎవరి దగ్గరకి వెళ్లి చేయి చాపాల్సిన అవసరం లేదు. బాధ్యతలు కూడా ఏమీ లేవు… అదీ కాక వాళ్లు బాగా ఆలోచించే ఆ వీలునామా తయారు చేసి వుంటారు. అందుకే నాకేమీ అన్పించలేదు” అంది.
	”వాళ్లు చనిపోయాక జరగాల్సిన కర్మకాండల్ని సునీల్‌ చెయ్యడు. అతని తత్త్వం నాకు తెలుసు. మరి నువ్వు కొడుకులా నిలబడి చెయ్యగలవా?”
	”మీరు ఒప్పుకొని నా పక్కన నిలబడితే తప్పకుండా చేస్తాను. వాళ్ల ఋణం ఆ విధంగా తీర్చుకునే అవకాశం నాకు లభించటం నా అదృష్టంగా భావిస్తాను” అంది.
	”నేను తప్పకుండా ఒప్పుకుంటాను. నువ్వు అలాంటి భయాలేమీ పెట్టుకోకు” అన్నాడు. అతను చాలా ఎత్తుకు ఎదిగి కన్పిస్తున్నాడు.
	అతన్ని చూడాలంటే ఆమె కూడా కొన్ని మెట్లు ఎక్కాలని అర్థం చేసుకుంది.
	అలాంటి కొడుకును కన్న శార్వాణి ఆంటీ  రియల్లీ గ్రేట్ అనుకుంది.
	”హేమంత్‌! నాకు ఫ్యామిలీ ప్లానింగ్‌ ఆపరేషన్‌ చేయించుకోవాలని వుంది” అంది.
	సడన్‌గా ఆమె అలా అనేసరికి అతని ముఖం ప్రశ్నార్ధకంగా మారింది.
	”నువ్వు అలా అయితేనే నన్ను టచ్‌ చేస్తావు. నాకర్థమైపోయింది. అదే బెటర్‌! లేకుంటే ఎన్నిరోజులు ఇలా?” అంది.
	అతను మాట్లాడలేదు.
	”నువ్వు హాస్పిటల్‌కి వచ్చి సంతకం పెడితేనే అక్కడ నాకు ఆపరేషన్‌ చేస్తారట. లేకుంటే చెయ్యరట. చెప్పు హేమంత్‌! సంతకం పెడతావా?”
	”నువ్వంత రిక్వెస్ట్‌గా అడుగుతుంటే సంతకం పెట్టటం అంత కష్టమా ఆరాధ్యా! అలాగే కానీయ్‌! ఎప్పుడు వెళదాం హాస్పిటల్‌కి?” అడిగాడు హేమంత్‌.
	”కానీ హేమంత్‌! ప్రెగ్నెన్సీ టైంలో నాకు వాంతులు కావటం అబద్దం… అదంతా ఆ టైంలో నా మూడ్‌ బాగాలేక నేను కావాలనే చేశాను. సరయు, మా మమ్మీ నన్ను కన్‌ఫ్యూజ్‌ చేసి నా చేత అలా చేయించారు” అంది.
	షాకింగ్‌గా చూశాడు హేమంత్‌. అతను తేరుకునే లోపలే…
	”నాకు సృజిత్‌ను చూస్తుంటే- సృజిత్‌ని మీరంతా ప్రేమగా చూస్తుంటే నాక్కూడా సృజిత్‌ లాంటి బిడ్డ కావాలని వుంది. సృజిత్‌ కూడా నా బిడ్డే అనుకో!” అంటూ ఆమె కంటి రెప్పకు తగులుకొని వున్న కన్నీటి బిందువును కొనగోటితో తుడుచుకుంది.
	హేమంత్‌ మళ్లీ షాకయ్యాడు. అతనికి ఆరాధ్యలో అందమైన, స్వచ్ఛమైన బోసినవ్వుల అమాయకత కన్పించింది.
	”ఒకప్పుడు ‘నా ఊహలో నీవు’ ఎలా వుండేదానివో ఇప్పుడలా వున్నావు ఆరాధ్యా! అప్పుడు నా మనసులో ఎంత గాఢంగా కుదురుకుని నన్నావహించి కుదిపావో ఇప్పుడు అదే అనుభూతి కలుగుతోంది” అని మనసులో అనుకున్నాడు.
	ఆ క్షణంలో ఎందుకో ఏమో అతని కళ్లకి ఆరాధ్య అద్భుతంగా వుంది. ఎప్పుడూ లేనంత మానసిక సౌందర్యంతో వెలిగిపోతోంది. ఈ క్షణం నుండి తన లైఫ్‌ చాలా బ్యూటీఫుల్‌గా వుంటుందనుకున్నాడు. ఆ ఆనందంతో అతని గుండె పాత్ర నిండి పొంగి పొర్లింది.
	అతనిక్కూడా అతని రక్తాన్ని పంచుకుని పుట్టే ఒక బిడ్డ కావాలని వుంది. ఆ కోరికను వెంటనే ఆమెతో చెప్పి ఆమెను కూడా సంతోషపెట్టాడు.
-: అయిపోయింది :-




Chief Editor and Content Head
