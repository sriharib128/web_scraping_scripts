రచన: భువనచంద్ర 
 
 
” అమ్మగారు వస్తుందేమో !” లాలనగా జరీవాలా వీపు నిమిరి అన్నది శీతల్.
” రానీ.. ఆనేదో..” ప్రశాంతంగా కళ్ళు మూసుకొని అన్నాడు జరీవాలా.
” అసలే అతను….” ఆపింది శీతల్..
శీతల్ సంస్కారం ఎట్టిదంటే ఏకాంతంలో కూడా సుందరీబాయి గురించి తప్పు మాట్లాడదు.
“రాక్షసి అని తెలుసు, మహా అయితే ఏమౌతుంది? నిన్ను వెళ్ళగొడుతుంది. వెళ్ళగొట్టిన మరుక్షణమే నేనీ కాస్ట్లీ జైల్లోంచి బయటకొస్తా. మనిద్దరం కలసివుంటాం” అన్నాడు నిశ్చింతగా.
” మీ పరువు పోతుంది కిషన్ జీ ” తల నిమురుతూ అంది శీతల్.
“పరువా? ” నవ్వాడు కిషన్ బాంచ్.
“మాకు డబ్బు గురించే కానీ పరువు గురించి ఏమాత్రం ఆలోచన ఉండదు శీతల్. సంపాదించాలి.. ఇంకా సంపాదించాలి.. అంతే.
నీకో చిన్న మాట చెప్పనా? సుందరి నాకోసమే బ్రతికే పతివ్రత కాదు. ఆ విషయం నాకు తెలుసునని ఆమెకు తెలుసు. ఆమెకు తెలుసునని నాకూ తెలుసు.”
“నిజమా!” ఆశ్చర్యంగా  దిగ్గున లేచి అంది శీతల్.
“ఆశ్చర్యం కలగటం సహజమే .. ” మళ్ళీ నవ్వాడు కిషన్ బాంచ్.
కాసేపు నిశ్శబ్ధం.
“ఒక మాట చెప్పనా కిషన్ జీ.. ఆడది ఎటువంటిదైనా సరే  అంటే పతివ్రతైనా, తిరుగుబోతుదైనా తన భర్త ఎవరి వెనుకైనా వెళుతున్నాడంటే సహించలేదు.” మెల్లిగా అంది శీతల్.
“కొంతవరకు నేను అర్ధం చేసుకోగలను. కానీ ప్రాణం ఎవరిదేనా ఒకటే. అలాగే వాంఛా, కోరికలాంటివి కూడా. సుందరికి అసలు  నాతో పెళ్ళంటే  ఇష్టం లేదని మొదటి రోజునే నాకు అర్ధమయ్యింది. మరో విషయం ఏమిటంటే నా అవసరం తనకి లేదు”
“అంటే? ” అడిగింది శీతల్.
“ఒకరిని ఇంకొకరు ఎందుకు భరిస్తారో తెలుసా? ఒకటి ప్రేమ, అనురాగం ఆప్యాయత, మమకారం లాంటివి ఉంటే. రెండు అవసరం ఉంటే. రెండూ లేనప్పుడు ఎవరూ ఎవరినీ భరించలేరు.”
” ఒక వేళ మన విషయం  తెలిస్తే, ఆమె ఏం చేయవచ్చు? ”  అడిగింది శీతల్.
“ఎడతెరగని యుద్ధాలు జరిగి తీరుతాయి. కానీ నన్ను విడిచిపెట్టదు”
“అవసరం లేదన్నారుగా? ”
“అవసరం లేదు, నేను తన దృష్టిలో ఓ వస్తువులాంటి వాడిని. నన్ను నీకు ఎలా వదులుతుంది? అలా వదిలేస్తే ఆవిడ “కచ్చ” ఎలా తీరుతుంది? కనుక ఇక్కడే ఉంచుతుంది. ”
“నరకం చూపిస్తుంది కదూ? ” విలాసంగా అంది శీతల్…
“హ..హ..హ.. నరకాన్నా.. ఖచ్చితంగా చూపిస్తుంది.ముఖ్యంగా నీకు అంటే డైరెక్ట్గుగా కాదు. ఇండైరక్ట్గుగా!.. నరకం అంటే భయం వెస్తోందా? ” నవ్వుతూ అడిగాడు కిషన్.
“మీకోసం వేయి నరకాలు భరించే శక్తి నా  ప్రేమకు ఉంది. ఇది మాత్రం నిజం. ” తల అతని భుజానికి ఆన్చి అంది. శీతల్.
**********
“వెంకటస్వామీ! నీకు మళయాళం తెలుసా? ” అని మళయాళంలోనే వెంకటస్వామిని  అడిగాడు పరమశివం.
“రాదు.. కానీ మాట్లాడుతోంటే కొంత అర్ధమౌతుంది ” చెప్పాడు వెంకటస్వామి తెలుగులో.
” మా నాన్న ఆర్మీలో పని చేశాడు. గొప్ప సింగర్ కూడా! ” చెప్పాడు పరమశివం మళయాళంలో.
“ఓహో గ్రేట్! ” వాళ్ళ నాన్న గురించి ఎందుకు చెప్తున్నాడో అర్ధం కాక అయ్యోమయంగా అన్నాడు వెంకటస్వామి.
“ఆర్మీలో ఉండగా అతను ప్రార్ధనాలయంలో ఒక అరాచకం చూశాట్ట.”
“అరాచకమా? ఏమిటీ? ”
“నాలుగు అడుగుల వెడల్పు , ఎనిమిది అడుగుల పొడవు వుండే పెనం ఉందిట, అక్కడి కిచన్ లో”
“అయితే..”
“ఓ అమ్మాయిని ఆ ప్రార్ధనాలయంలో తలదాచుకున్న తీవ్రవాధులు నగ్నం చేసి.. ” నవ్వాడు పరమశివం.
నవ్వుతుంటే కళ్ళు కర్కశంగా మెరిశాయి. ఎంత కర్కోటకమైన చూపూ, నవ్వూ అంటే వెంకటస్వామి గుండె ఓ క్షణం  కొట్టుకోవడం మానేసింది.
“ఊ..” అయ్యోమయంగా అన్నాడు వెంకటస్వామి.
“రెండు చేతులు కాళ్ళు కట్టేసి … ” మెల్లగా అతిమెల్లగా ఓ చెప్పలేని వెర్రి ఆనందం, వికృతత్వం నవ్వులో జోడించి అన్నాడు పరమశివం.
“ఊ…” వెంకటస్వామి గుండె భయంకరంగా కొట్టుకుంటోంది. పరమశివం మాటల్లో చూపుల్లో నవ్వుల్లో దాగున్న పైశాచికత్వాన్ని  చూడటం వెంకటస్వామికి ఇదే మొదటిసారి.
“కాళ్ళు ఒకరు, చేతులు ఒకరు పట్టుకొని రొమ్ములకు, పిరుదులకీ చక్కగా ఉప్పుకారం నూనె పట్టించి.. వెల్లకితలా  ఆ వేడి వేడి పెనం మీద”.. ఆగాడు పరమశివం.
చెమటలు పట్టాయి వెంకటస్వామికి ఊహించుకోంటేనే..
“ఓహ్.. నాన్సెన్స్.. ఇది మనుషులు చేసే పని కాదు..  పిశాచాలు.. ఇక చెప్పకు పరమశివం! ” గభాల్న లేచాడు వెంకటస్వామి.
“ఇంత చిన్నదానికే అంత భయమా? ” అని పరిహాసముగా నవ్వాడు పరమశివం.
“చిన్న విషయమా? ” కడుపులో తిప్పుతుంటే అన్నాడు వెంకటస్వామి.
“అసలు నేను అక్కడ వుంటేనా? ఏం చేస్తానో నీ ఊహకు కూడా అందదు. ” పకపకా నవ్వాడు పరమశివం.
ఆ పగలబడి నవ్విన నవ్వులో కూడా క్రూరత్వమే.
వీడు ఈ విషయాలన్నీ నాతో చెపుతున్నాడంటే కారణం నందినీయే. ఆమె జోలికి వెళ్ళినా వెళ్ళకపోయినా వీడు నన్ను వదలడు. వీడి కళ్ళల్లో, మాటల్లో, క్రూరత్వం తప్ప మరోటి లేదు. ఆ క్రూరత్వం కూడా కేవలం బెదిరించే టైపు కాదు. వీడు పరమ శాడిస్టు. తనలో తనే పరమశివం గురించి అంచనా వేస్తున్నాడు వెంకటస్వామి.
“వెంకట స్వామీ నాకు వేట అంటే భలే సరదా.. జూదమన్నా అంతే. సరదాగా ఓ గేం రమ్మీ ఆడదామ్మా? రాదని చెప్పకు. నీకు వచ్చని నాకు తెలుసు! ” సూటిగా వెంకటస్వామి కళ్ళలోకి చూస్తూ అన్నాడు పరమశివం. ఆ చూపు చాకులా గుచ్చుకుంది వెంకటస్వామిని.
“వచ్చు కానీ ఆడాలని లేదు” అని లేచాడు వెంకటస్వామి.
“ఆడాలి. నేను ఆడమన్నప్పుడు ఎవరేనా ఆడాల్సిందే, లేకపోతే..” నవ్వాడు  పరమశివుడు.
” బెదిరిస్తున్నావా? ” ఎదురు తిరిగాడు వెంకటస్వామీ.
“అయ్యో.. అయ్యో.. నేనెందుకు ఎదిరిస్తాను. నేను ఆడమన్నప్పుడు నాతో ఎవరు ఆడకపోయినా వాళ్ళని నేను స్నేహితులుగా పరిగణించను. వాళ్ళతో అసలు మాట్లాడాలనే అనిపించదు. అంతెందుకు మా నాన్న విషయం నీకు చెపుతా. నేను అడిగింది ఇవ్వను పొమ్మన్నాడు. అంతే నా మనసు విరిగిపోయింది. అందుకే.. ” ఆగాడు పరమ శివం. ఏదో విషయాన్ని అయిష్టంగా గుర్తుకు తెచ్చుకుంటునట్లు..
“అందుకే..” భయంతో కూడిన కుతూహలంతో అడిగాడు వెంకటస్వామీ.
“ఆయనతో మాట్లాడటం మానేశాను. ఆయనకు గుండెపోటు వచ్చి గిలగిల తన్నుకుంటున్నా సరే దగ్గరకు వెళ్ళలేదు.. హ… హ… హ.. కాళ్ళు చేతులు తన్నుకుంటూ చచ్చిపోయాడు. ఎన్ని సార్లు ఏడుస్తూ.., ఏడుపురాక దగ్గుతూ, దగ్గుతూ ఏడుస్తూ, ఏడుస్తూ దగ్గుతూ, దగ్గుతూ ఏడుస్తూ, ఏడుస్తూ దగ్గుతూ ఎన్ని సార్లు పిల్చాడో తెలుసా?  అబ్బా.. చచ్చేటప్పుడు ఆయన మూల్గిన ములుగు ఎంత బాగుందో తెలుసా? ఆయన పాటల్లో ఏదీ దానంత అద్భుతంగా నాకేనాడు వినిపించలేదు.  వెంకటస్వామీ చచ్చేటప్పుడు మనుషులు చేసే ఆక్రందన వింటే ఓహ్..! కిసకిస కిసకిస నవ్వాడు పరమశివం. ఆ నవ్వు మనిషి నవ్వినట్టు లేదు. మానవ శరీరంలో దాగున్న ఏ మృగమో కఠినంగా నవ్వినట్టుంది.
 
********
 
ఆదర్శవిద్యాలయం :
హడావిడిగా ఉంది. కారణం శామ్యూల్ నెలకోసారి వచ్చే మనిషి. ఇలా వెంట వెంటనే ఎందుకు వస్తున్నాడో ఎవరికీ అర్ధం కాలేదు. ఎవరికి తోచింది వారు  ఊహించుకుంటూ కంగారుపడుతున్నారు. మాథ్స్ టీచర్ సౌదర్య అయితే మరీనూ.. కారణం పిల్లల్ని ‘ తోలుకు ‘ రావాల్సిన  బాద్యత ఇవ్వాళ ఆవిడ మీద పడింది.   సౌందర్య కాస్త పిరికిది. బయటకు మాత్రం అలా కనిపించదు.
“ఏంటక్కా.. నేను కూడా రానా? ” అదిగింది శోభ.
“వద్దమ్మా.. అయినా ఎన్ని సార్లు రాగలవూ?  ఎవరి తిప్పలు వారు పడాల్సిందేగా!..” నిట్టుర్చి బయటకు రాబోయింది.
“పోనీ తీసుకెళ్ళు సౌందర్య ! ఎట్లాగూ  టెంత్  క్లాస్ వాళ్ళని కొందరిని తీసుకెళ్ళాలిగా! లేకపోతే పిల్ల వెధవలు పారిపోతారు.” అనునయంగా అంది సులోచన టీచర్.
“సరే… ఈ సారి తీసుకెళ్తా మేడం. అయినా ఈ తలనొప్పి ఎప్పుడు వదులుతుందో కదా! ” తలకొట్టుకుంటూ అంది సౌదర్య.
ఇద్దరూ బయటకు వచ్చారు. మరో నలుగురు టెంత్ క్లాస్ కుర్రాళ్లతో కలిసి.
” మీరు ముందరెళ్ళి వీధికి ఆ చివరి ఒకరు, యీ చివర ఒకరు కాపలా కాయండి. మేం మెల్లగా జాగ్రత్తగా చూసుకు వస్తాం ” స్టూడెంట్స్ తో అన్నది సౌందర్య.
“అక్కా! మొన్న ఆదివారం నాడే శామ్యూల్ రెడ్డి గార్ని చూశా..” ఉల్లాసంగా అంది శోభ.
“ఎలా? ఏమన్నారు? ” కొంచం కంగారుగా అడిగింది సౌందర్య.
“నాకేమి భయం వేయలేదు అక్కా! జోకులు కూడా వేశారు. నాతో పాటు మాధవక్క కూడా ఉందనుకో ” వివరించింది శోభ అవ్వాళ జరిగిన విషయమంతా.
” వాళ్ళు అన్నది నిజమే శోభ. శామ్యూల్ గారిలో ఏదో ఉంది. అది బయటకు కనపడని వ్యవహారం. స్కూల్లో అందరి మీద కుక్కలా అరిచే మనిషి అక్కడ అంత జోవియల్ గా వున్నాడంటే నమ్మబుద్ధి కావటం లేదు.   ఎవడి మనసులో ఏముందో ఎవరికి తెలుసు? అందుకే మన జాగ్రత్తలో మనం ఉండాలి. ” సాలోచనంగా అంది సులోచన శోభ భుజం మీద చేయ్యి వేసి.
“ఏమో! మీరందరూ అంతగా భయపడుతున్నారు. నాకైతే నిజంగా భయం వేయ్యడం లేదు.” నవ్వింది శోభ.
శోభ వంక తల పక్కకు తిప్పి చూసింది సౌందర్య. ” యీ పిల్ల ఇప్పుడే పుట్టిన కుందేలులాంటిది. పులులు. సింహాలు. తోడేళ్ళు. ఎలుగుబంట్లు. నక్కలు కూడా యీ పిల్లకి విచిత్రంగా బొమ్మల్లా కనిపిస్తున్నాయి. భగవంతుడా! యీ పిల్లలోని పసితనాన్ని ఇలాగే ఉండనీయ్ ” అని మనసులోనే అనుకొని .. మనిషికి మనిషంటేనే భయం ఎందుకు? భయపడాల్సిన పనే లేదు. కానీ శోభ! మనిషిలో మృగాలు కూడా దాక్కొని వుంటాయి.  అవి ఎప్పుడో కానీ బయటపడవు. అవి బయట గనక పడితే వేట పూర్తి చెయకుండా మరలిపోవు. అందుకే… అందుకే మేము భయపడేది. మనుషుల్ని చూసి కాదు వాళ్ళల్లో మృగాలని చూసి”  నడుస్తూ అంది సౌందర్య.  ఆమె అనుభవాలు ఆమెవి. ఎంత ఘోరమైనవి అంటే సభ్యమానవులు నివ్వెరపడేటంతవి. తన జీవితంలో జరిగిన సంఘటనల్ని చెపితే శోభ కొంచం జాగ్రత్త పడుతుందేమోనని అనిపించినా సౌందర్య నోరు విప్పలేదు. ఎంత చిత్రం… జరిగిన నిజాన్ని చెప్పడానికి మనుషులు ఎంత భయపడతారూ? ఎంత సందేహిస్తారూ?
“నమస్తే! ” మొహం వెలిగిపోతుండగా హీరోహోండాని ఆపి అన్నాడు బోసుబాబు.
“మీరా! ” నవ్వింది  శోభ. ఆ రోజు కలరా గురించి చెప్పింది ఇతనేనని శోభకు గుర్తొచ్చింది.
“నేనే! ఏంటీ.. ఇటువైపు వచ్చారు? నా పేరు బోసు. మీ పేరేంటి? మీరేం చేస్తున్నారు? బహుశా శామ్యూల్ స్కూల్ లో పని చేస్తున్నారని నేను అనుకుంటున్నాను. కరక్టేనా? ” అని ప్రశ్నలు సంధించి సౌందర్య వైపు తిరిగి ” మీరా స్కూల్ లో పని చేస్తున్నారని నాకు తెలుసండి. నేనే మీకు తెలియదు. మిమ్మల్ని చాలా సార్లు చూశాను. మీ ఇల్లు నాకు తెలుసు. నా వల్ల అయ్యే పని ఏదన్నా నాతో చెప్పండి. క్షణాల్లో చేసిపెడతాను. ” మంచి ఇంప్రెషన్ కోసం తాపత్రయపడుతూ సౌందర్య తో అన్నాడు బోసుబాబు.
“అలాగా! పిల్లల్ని స్కూల్ కి తీసుకెళ్ళాలి.. మినిస్టర్ వస్తున్నాడు. అందు కోసమని ఇటు వచ్చాం! ” చెప్పింది సౌందర్య.  బోసుబాబు మంచివాడుగానే కనిపించాడు ఆమెకి.
“ఓహో గుడిసెల్లో పిల్లలా? వాళ్ళు అంత తొందరగా లొంగరులెండి. వాళ్ళ పేర్లు ఉన్నాయా మీ దగ్గర? ” అదిగాడు నవ్వి.
“లేకేం? ఇల్లు కూడా తెలుసు. ” చెప్పింది శోభ.
“ఛా! ఇంకెందుకు వెళ్ళడం? ” అంటూ బడ్డీ కొట్టు దగ్గరున్న ఓ నడివయసు వాడ్ని చూసి ” ఒరేయ్ డేవిడు శామ్యూల్ గారి స్కూల్ పిల్లల పేర్లు వీరు చెపుతారు కానీ రెండు నిమిషాలలో వాళ్ళని తీసుకొనిరా. మాట వినకపోతే నా పేరు చెప్పు!” అని రాయల్ గా ఆడర్ ఇచ్చాడు.
సౌందర్య గుండెల  మీద పెద్ద బరువు క్షణాలలో తగ్గింది. గబగబ పేర్లు ఓ చీటీ మీద రాసి డేవిడ్ కి ఇచ్చింది.
“అక్కయ్య గారు! మీ పేరు సౌందర్య అని తెలుసు. ఈమె పేరు…” డైరెక్ట్ గా శోభని అడగకుండా సౌందర్యని అడిగాడు. అదో స్ట్రాటర్జీ.
“శోభారాణి.. నాకు చెల్లెల్లాంటిది… ” చెప్పింది సౌందర్య.
“ఓహ్..! చాలా మంచి పేరు శోభారాణి గారు! అదిగో ఆ కనిపించే ఇల్లే మాది. మీరెప్పుడు పిల్లల్ని పట్టుకోవాలనుకున్నా మీరొక్క మాట నాతో చెపితే చాలు కాళ్ళు విరకొట్టైనా వాళ్లని క్షణాలలో మీతో పంపిస్తా! ” వాగ్ధానం చేశాడు బోసుబాబు.
సౌందర్య కి ఆశ్చర్యం కలిగింది. బోసుబాబుని చూడటం సౌందర్యకి ఇదే మొదటి సారి. ఏమైనా అడుగుతానని “అక్కయ్యగారు” అని పిలవడం కొద్దో గొప్పో ఆనందం కలిగించింది.
“థాంక్స్ బోసు గారు! ”  అన్నది సౌందర్య.
“అక్కయ్యగారు! మీరు నాకు ఏనాడు థాంక్స్  చెప్పకండి. ఈ గుడిసెల్లో బ్రతికే పిల్లల బాగు కోసం పాటు పడుతున్న గురువులు మీరు. ఇక్కడ జనాలకి ఆ విషయం అర్ధం కాదు. మనం చెప్పినా ఎక్కదు.  అయితే ఓ విషయం చెప్పక తప్పదు. నేనంటే వీళ్ళకు భయం, భక్తి, గౌరవం అన్నీ వున్నాయి. ఇది గొప్ప కోసం నేను చెప్పుకోవటం లేదు. నా ఏకైక లక్ష్యం వీళ్ళ జీవన రీతిని మార్చాలని. మార్చేదాక నేను పెళ్ళిగిళ్ళి లాంటి ఏ బంధమూ పెట్టుకోదలచుకోలేదు. ప్రాణాలివ్వడానికైనా నేను సిద్ధమే. ” ఉపన్యాసంలా కాక నిజాయితి ధ్వనించేలా అన్నాడు బోసుబాబు.
“స్వరం” ఓ గొప్ప “వరం”. దాన్ని ఉపయోగించుకోవడం ఎలానో కరక్ట్ గా  తెలిస్తే పేపర్లు అమ్ముకునే వాడు కూడా ప్రైమ్ మినిష్టర్ కాగలడు. ఉపయోగించడం తెలియకపోతే కోటీశ్వరుడు కూడా కూటికి కొరగాకుండా పోతాడు. “శంకరాభరణం ” లో రకరకాలుగా “అమ్మ” అంటూ శంకర శాస్త్రి ఘోషించింది ఇదే.
ఐదే ఐదు నిమిషాలలో మొత్తం పిల్లలు సౌందర్య ముందూ, శోభారాణి ముందు నిలబడ్డారు. అదీ తలలు దువ్వుకొని , బట్టలు పూర్తిగా వేసుకొని.
“రేయ్! ఏ మాత్రం అల్లరి చేసినా మిమల్ని వదల్ను జాగ్రత్త ” అని వార్నింగ్ కూడా ఇచ్చాడు బోస్.
“థాంక్స్ తమ్ముడు ” అని మనస్ఫూర్తిగా అంది సౌందర్య.
“థాంక్స్ చెప్పకూడదు అక్కా! ఆజ్ఞాపించాలి” నవ్వాడు బోస్.
పిల్లల్ని తీసుకొని వాళ్ళు స్కూల్ వైపు వెళ్తుండగా అక్కడే ఆగి చాలా సేపు చూశాడు బోస్. శోభ ముందు వైపే కాదు వెనక వైపు నుండి కూడా అద్భుతంగా కనిపించడమే దానికి కారణం.
 
 
 రచనః కర్లపాలెం హనుమంతరావు

ఏ కాలంలోనైనా కవిత్వానికి ఆదరణ కొంచెం తక్కువే. వర్తమానంలో ఐతే ఇది మరీ ఎక్కువ. వ్యాపారపత్రికలలో కవిత్వానికి దక్కుతున్న చోటు.. ఆ చోటులో కనిపిస్తున్న కవిత్వం గమనిస్తే.. నిజానికి ఎవరికీ కవిత్వం మీద అంత సదభిప్రాయం పెరిగే అవకాశం లేదు. కవిత్వానికే మీదుకట్టిన కొన్ని సాహిత్యపత్రికల్లో సైతం లబ్ధప్రతిష్టులకు మాత్రమే అవకాశం దక్కే పరిస్థితి. ఇన్ని ప్రతికూల పరిస్థితుల్లో సైతం కవిత్వం కుండపోతగా వర్షిస్తూనే ఉండటం హర్షించదగ్గ పరిణామమే.
కవిత్వం మీద మోజు చూపిస్తున్న వర్గాల్లో ముఖ్యంగా యువతదే ప్రధాన భూమిక. ఇది మరీ సంతోషించదగ్గ విషయం. ఇప్పుడు వస్తున్న కవితాసంపుటాలే ఇందుకు ఉదాహరణ.
కవిత్వం అంటే ఒకప్పుడు చంధోబంధంగా ఉండి తీరాల్సిన పరిస్థితి. భాష మీద కొంత పట్టు.. వ్యాకరణం మీద కనీస అవగాహన అవసరం. పూర్వ సాహిత్యంతో స్వల్పంగానైనా పరిచయం లేకుండా కవిత్వం రాయడానికి అవకాశం ఉండేది కాదు. గిడుగు వారి వ్యావహారికోద్యమ ఫలితంగానో, గురజాడ వంటి  అభ్యుదయవాదుల కృషి మూలకంగానో.. శ్రీశ్రీ వంటి అతివాదుల పుణ్యమా అనో చంధోబంధనాలన్నీ ఫటాఫట్ తెగిపోయి తెలుగు కవితామతల్లికి సంపూర్ణ స్వేచ్చాస్వాతంత్ర్యాలు సంప్రాప్తించాయి. కాలానుగుణమైన మార్పులు ఎన్నో చోటు చేసుకోవడం వల్ల కవిత్వం స్వరూప స్వభావాలే పూర్తిగా మారిపోయాయి. ఇవాళ మనసుకి ఎలా అనిపిస్తే అలా రాయడమే అసలైన కవిత్వం అనే భావన పూర్తిగా  స్థిరపడిపోయింది. అదీ ఆనందించ దగ్గ పరిణామమే. కాకపోతే ఈ స్వేచ్చను నేటి యువత నిజంగా ఎంత సమర్థవంతంగా ఉపయోగించుకుంటున్నది అన్నదే  ప్రశ్న..
భాషాపాటవం, సంవిధాన చాతుర్యం, శిల్ప విజ్ఞానం పుష్టికరమైన కవిత్వానికి ముఖ్యావసరాలు. అవి స్వాధీనమవాలంటే ఒక రసమయమైన తపస్సు అవసరం. గతకాలపు కవితా ప్రక్రియలను  (ఇప్పుడు మనం వాటిని  ఉపయోగించకపోయినా సరే) ఒక పరిశీలనా దృష్టితో.. సావధాన చిత్తంతో.. అధ్యయనం చేయకుండా రాయబూనుకుంటే ఆ కవిత్వం తేలిపోతుంది. నన్నయ భారతం ఎందుకు రాయాల్సి వచ్చింది? పాల్కురికి సోమనాథుడు తమ కాలం నాటి ఇతర కవుల మాదిరిగా కాకుండా దేశీకవితల్లోనే రచనలు ఎందుకు చేయాల్సి వచ్చింది? తిక్కన గారు భారతాన్ని ఎంత నాటకీయత దట్టించి రాసారు? శ్రీనాథుడుకి, పోతనకు.. వ్యక్త్తిత్వాల మధ్య వైరుధ్యం కన్నా.. వ్యక్తీకరణల మధ్య ఉన్న వ్యత్యాసం ఏమిటి? రాయలు వారి భువనవిజయంలోని అష్టదిగ్గజాల మధ్య గల రాజకీయాలకన్నా వారి వారి రచనల మధ్యగల సామ్యాలు.. తారతమ్యాలు ఎలాంటివి? ప్రబంధసాహిత్యం ఎందుకు చివరి దశలో  తిరస్కరణకు గురయింది? పద్యధోరణుల మీద భావకవిత్వం చేసిన తిరుగుబాటు ఎటువంటిది? నవ్యకవిత్వం వచ్చి భావవిత్వాన్ని ఎలా వెనక్కు నెట్టింది? ఆధునిక కవిత్వం మొత్తం అభ్యుదయ కవిత్వమే అనుకోవడానికి ఎంతవరకు వీలుంది? అభ్యుదయ కవిత్వం మీద దిగంబరకవులు ఎలా.. ఎందుకు తిరగబడినట్లు? ఆ వేడి ఇట్టే చప్పున చల్లారిపోవడానికి వెనకున్న తాత్విక కారణాలేమిటి? విప్లవ కవిత్వం ఎప్పుడు.. ఏసందర్భంలో.. ఎవరి ఏ అవసరాలకు అనుగుణంగా చొచ్చుకొని వచ్చింది? తరువాతి కాలంలో దాన్లోనూ చీలికలు ఏర్పడటానికి కారణాలేమిటి? ప్రపంచీకరణ పెచ్చుమీరుతున్న తరుణంలో కవిత్వంలో జరిగిన పరిణామాలెలాంటివి? ఆధునికాంతరవాదంగా ముందుకు వచ్చిన.. వస్తున్న ఇవాళ్టి అస్తిత్వ పోరాటాల కథా కమామిషు లేమిటి? కుల మత వర్గ వర్ణ లింగ వ్య్తత్యాసాల ఆధారంగా కవిత్వంలో కొత్తగా ఏర్పడుతున్న తాత్విక ధోరణులు ఎలాంటివి? విశ్వసాహిత్యంతో మన సాహిత్యం ముందు నుంచీ ఎలా ప్రభావితమవుతూ వస్తోంది? ప్రస్తుతం యువత  రాస్తున్న కవిత్వం ప్రపంచ సాహిత్యంతో ఏ మేరకు తులనాత్మకంగా తూగగలుగుతోంది? ఇలా కవిత్వ చరిత్రను మొత్తం  ఒక స్థూలదృష్టితో   అర్థం చేసుకునే ప్రయత్నం ఏదీ చేయకుండా.. నిజానికి అర్థవంతమైన కవిత్వం రాయడం కుదరదు. ఆ పని చేస్తున్న యువకవులు ఎంతమంది అంటే.. వచ్చే సమాధానం అంత ఆశాజనకంగా లేదు.
అధ్యయనం  ఒక వంకనుంచి జరగాల్సిన ప్రయత్నమైతే.. మరో వంకనుంచి  ఆచరణాత్మకమైన కృషి ఇంకెంతో జరగాల్సి ఉంది. ఒక కవిత రాసిన తరువాత.. తీసుకోవాల్సిన జాగ్రత్తలు తీసుకుంటున్నామా అంటే అదీ  సందేహమే. “కవి తన ప్రతి అభివ్యక్తినీ నిశితంగా తీర్చి దిద్దుకున్నప్పుడే.. ఆ భావశకలాలు చదువరి హృదయక్షేత్రంలో బలంగా నాటుకునే అవకాశం ఉంటుంది” అంటారు  సీనియర్ కవి ఆవంత్స సోమసుందర్ ఒక పరిశీలనా వ్యాసంలో. కవితకు ఈ నిశితత్వం ఎలా వస్తుంది? ఆవంత్సవారి మాటల్లోనే చెప్పాలంటే.. “రచన  పూర్తయిన తరువాత చప్పున తృప్తి పడకుండా.. చెప్పిన రీతి కంటే మరింత రమణీయంగా తీర్చిదిద్దటానికి ఇంకేమన్నా అవకాశాలున్నాయా అని  అధ్యయన బుద్ధితో పరిశీలించుకోవాలి. సంవిధానం విషయంలో, భావాల  అభివ్యక్తీకరణ విషయంలో మరిన్ని మెరుగులు సంతరించుకోగల పరాత్మక పరీక్షకు కవి పూనుకున్నప్పుడే ఉత్తమత్వం కవిత్వంలోనుంచి పుట్టుకొచ్చేది”. ఈ ధ్యాన నిమగ్నతను ఆరంభంనుంచే అలవర్చుకున్న వాడే మంచి కవిగా రూపు దిద్దుకునే అవకాశం పెరిగేది.  ఓర్పులేని కవి ఎంత కవిత్వం రాసినా నేర్పు కొరత కారణంగా  తేలిపోతుంది.
ప్రతిభను నిత్యహరితంగా రక్షించేది వ్యుత్పన్నతే.  లోకవృత్త పరిశీలన, విస్తృతమైన గ్రంధాద్యయనం, అనుభవ పరిపాకంతో చేసే మేథోమథనం ఏ కవిత్వానికైనా కమ్మని చిక్కని చక్కదనం చేకూర్చే సరంజామా. భావుకత్వం ఒక్కటే కవిని  మంచి కవిగా తీర్చిదిద్దలేదు. రచన పూర్తయిన వెంటనే నిద్దపు స్వరూపం సిద్దించినట్లు తృప్తిపడే కవి తనకు తానే కాదు..  కవిత్వానికి కూడా హాని చేస్తున్నట్లు లెక్క. ఇవాళ  అంతర్జాలంలో అత్యంత సులభంగా ప్రచురించుకునే వీలుంది. రాసీ రాయని మరుక్షణంలోనే ఏదైనా  పత్రిక్కి  పంపించాలనో, అంతర్జాలంలో ప్రచురించుకోవాలనో గత్తర పడితే.. దక్కేది ఒక వ్యతిరేక ఫలితం.. తుడుపుకోవడానికి చాలా కష్టపడవలసిన  ‘చెడ్డముద్ర”!
రచన పూర్తవగానే విమర్శకుడి అవతారం ఎత్తడం మంచి పద్ధతి. కవిత్వం అంటే ఒక రసమయ తపస్సు. దీక్షకొద్దీ దాని  ఫలితం.
 
 
 

ఏ కాలంలోనైనా కవిత్వానికి ఆదరణ కొంచెం తక్కువే. వర్తమానంలో ఐతే ఇది మరీ ఎక్కువ. వ్యాపారపత్రికలలో కవిత్వానికి దక్కుతున్న చోటు.. ఆ చోటులో కనిపిస్తున్న కవిత్వం గమనిస్తే.. నిజానికి ఎవరికీ కవిత్వం మీద అంత సదభిప్రాయం పెరిగే అవకాశం లేదు. కవిత్వానికే మీదుకట్టిన కొన్ని సాహిత్యపత్రికల్లో సైతం లబ్ధప్రతిష్టులకు మాత్రమే అవకాశం దక్కే పరిస్థితి. ఇన్ని ప్రతికూల పరిస్థితుల్లో సైతం కవిత్వం కుండపోతగా వర్షిస్తూనే ఉండటం హర్షించదగ్గ పరిణామమే.
కవిత్వం మీద మోజు చూపిస్తున్న వర్గాల్లో ముఖ్యంగా యువతదే ప్రధాన భూమిక. ఇది మరీ సంతోషించదగ్గ విషయం. ఇప్పుడు వస్తున్న కవితాసంపుటాలే ఇందుకు ఉదాహరణ.
కవిత్వం అంటే ఒకప్పుడు చంధోబంధంగా ఉండి తీరాల్సిన పరిస్థితి. భాష మీద కొంత పట్టు.. వ్యాకరణం మీద కనీస అవగాహన అవసరం. పూర్వ సాహిత్యంతో స్వల్పంగానైనా పరిచయం లేకుండా కవిత్వం రాయడానికి అవకాశం ఉండేది కాదు. గిడుగు వారి వ్యావహారికోద్యమ ఫలితంగానో, గురజాడ వంటి  అభ్యుదయవాదుల కృషి మూలకంగానో.. శ్రీశ్రీ వంటి అతివాదుల పుణ్యమా అనో చంధోబంధనాలన్నీ ఫటాఫట్ తెగిపోయి తెలుగు కవితామతల్లికి సంపూర్ణ స్వేచ్చాస్వాతంత్ర్యాలు సంప్రాప్తించాయి. కాలానుగుణమైన మార్పులు ఎన్నో చోటు చేసుకోవడం వల్ల కవిత్వం స్వరూప స్వభావాలే పూర్తిగా మారిపోయాయి. ఇవాళ మనసుకి ఎలా అనిపిస్తే అలా రాయడమే అసలైన కవిత్వం అనే భావన పూర్తిగా  స్థిరపడిపోయింది. అదీ ఆనందించ దగ్గ పరిణామమే. కాకపోతే ఈ స్వేచ్చను నేటి యువత నిజంగా ఎంత సమర్థవంతంగా ఉపయోగించుకుంటున్నది అన్నదే  ప్రశ్న..
భాషాపాటవం, సంవిధాన చాతుర్యం, శిల్ప విజ్ఞానం పుష్టికరమైన కవిత్వానికి ముఖ్యావసరాలు. అవి స్వాధీనమవాలంటే ఒక రసమయమైన తపస్సు అవసరం. గతకాలపు కవితా ప్రక్రియలను  (ఇప్పుడు మనం వాటిని  ఉపయోగించకపోయినా సరే) ఒక పరిశీలనా దృష్టితో.. సావధాన చిత్తంతో.. అధ్యయనం చేయకుండా రాయబూనుకుంటే ఆ కవిత్వం తేలిపోతుంది. నన్నయ భారతం ఎందుకు రాయాల్సి వచ్చింది? పాల్కురికి సోమనాథుడు తమ కాలం నాటి ఇతర కవుల మాదిరిగా కాకుండా దేశీకవితల్లోనే రచనలు ఎందుకు చేయాల్సి వచ్చింది? తిక్కన గారు భారతాన్ని ఎంత నాటకీయత దట్టించి రాసారు? శ్రీనాథుడుకి, పోతనకు.. వ్యక్త్తిత్వాల మధ్య వైరుధ్యం కన్నా.. వ్యక్తీకరణల మధ్య ఉన్న వ్యత్యాసం ఏమిటి? రాయలు వారి భువనవిజయంలోని అష్టదిగ్గజాల మధ్య గల రాజకీయాలకన్నా వారి వారి రచనల మధ్యగల సామ్యాలు.. తారతమ్యాలు ఎలాంటివి? ప్రబంధసాహిత్యం ఎందుకు చివరి దశలో  తిరస్కరణకు గురయింది? పద్యధోరణుల మీద భావకవిత్వం చేసిన తిరుగుబాటు ఎటువంటిది? నవ్యకవిత్వం వచ్చి భావవిత్వాన్ని ఎలా వెనక్కు నెట్టింది? ఆధునిక కవిత్వం మొత్తం అభ్యుదయ కవిత్వమే అనుకోవడానికి ఎంతవరకు వీలుంది? అభ్యుదయ కవిత్వం మీద దిగంబరకవులు ఎలా.. ఎందుకు తిరగబడినట్లు? ఆ వేడి ఇట్టే చప్పున చల్లారిపోవడానికి వెనకున్న తాత్విక కారణాలేమిటి? విప్లవ కవిత్వం ఎప్పుడు.. ఏసందర్భంలో.. ఎవరి ఏ అవసరాలకు అనుగుణంగా చొచ్చుకొని వచ్చింది? తరువాతి కాలంలో దాన్లోనూ చీలికలు ఏర్పడటానికి కారణాలేమిటి? ప్రపంచీకరణ పెచ్చుమీరుతున్న తరుణంలో కవిత్వంలో జరిగిన పరిణామాలెలాంటివి? ఆధునికాంతరవాదంగా ముందుకు వచ్చిన.. వస్తున్న ఇవాళ్టి అస్తిత్వ పోరాటాల కథా కమామిషు లేమిటి? కుల మత వర్గ వర్ణ లింగ వ్య్తత్యాసాల ఆధారంగా కవిత్వంలో కొత్తగా ఏర్పడుతున్న తాత్విక ధోరణులు ఎలాంటివి? విశ్వసాహిత్యంతో మన సాహిత్యం ముందు నుంచీ ఎలా ప్రభావితమవుతూ వస్తోంది? ప్రస్తుతం యువత  రాస్తున్న కవిత్వం ప్రపంచ సాహిత్యంతో ఏ మేరకు తులనాత్మకంగా తూగగలుగుతోంది? ఇలా కవిత్వ చరిత్రను మొత్తం  ఒక స్థూలదృష్టితో   అర్థం చేసుకునే ప్రయత్నం ఏదీ చేయకుండా.. నిజానికి అర్థవంతమైన కవిత్వం రాయడం కుదరదు. ఆ పని చేస్తున్న యువకవులు ఎంతమంది అంటే.. వచ్చే సమాధానం అంత ఆశాజనకంగా లేదు.
అధ్యయనం  ఒక వంకనుంచి జరగాల్సిన ప్రయత్నమైతే.. మరో వంకనుంచి  ఆచరణాత్మకమైన కృషి ఇంకెంతో జరగాల్సి ఉంది. ఒక కవిత రాసిన తరువాత.. తీసుకోవాల్సిన జాగ్రత్తలు తీసుకుంటున్నామా అంటే అదీ  సందేహమే. “కవి తన ప్రతి అభివ్యక్తినీ నిశితంగా తీర్చి దిద్దుకున్నప్పుడే.. ఆ భావశకలాలు చదువరి హృదయక్షేత్రంలో బలంగా నాటుకునే అవకాశం ఉంటుంది” అంటారు  సీనియర్ కవి ఆవంత్స సోమసుందర్ ఒక పరిశీలనా వ్యాసంలో. కవితకు ఈ నిశితత్వం ఎలా వస్తుంది? ఆవంత్సవారి మాటల్లోనే చెప్పాలంటే.. “రచన  పూర్తయిన తరువాత చప్పున తృప్తి పడకుండా.. చెప్పిన రీతి కంటే మరింత రమణీయంగా తీర్చిదిద్దటానికి ఇంకేమన్నా అవకాశాలున్నాయా అని  అధ్యయన బుద్ధితో పరిశీలించుకోవాలి. సంవిధానం విషయంలో, భావాల  అభివ్యక్తీకరణ విషయంలో మరిన్ని మెరుగులు సంతరించుకోగల పరాత్మక పరీక్షకు కవి పూనుకున్నప్పుడే ఉత్తమత్వం కవిత్వంలోనుంచి పుట్టుకొచ్చేది”. ఈ ధ్యాన నిమగ్నతను ఆరంభంనుంచే అలవర్చుకున్న వాడే మంచి కవిగా రూపు దిద్దుకునే అవకాశం పెరిగేది.  ఓర్పులేని కవి ఎంత కవిత్వం రాసినా నేర్పు కొరత కారణంగా  తేలిపోతుంది.
ప్రతిభను నిత్యహరితంగా రక్షించేది వ్యుత్పన్నతే.  లోకవృత్త పరిశీలన, విస్తృతమైన గ్రంధాద్యయనం, అనుభవ పరిపాకంతో చేసే మేథోమథనం ఏ కవిత్వానికైనా కమ్మని చిక్కని చక్కదనం చేకూర్చే సరంజామా. భావుకత్వం ఒక్కటే కవిని  మంచి కవిగా తీర్చిదిద్దలేదు. రచన పూర్తయిన వెంటనే నిద్దపు స్వరూపం సిద్దించినట్లు తృప్తిపడే కవి తనకు తానే కాదు..  కవిత్వానికి కూడా హాని చేస్తున్నట్లు లెక్క. ఇవాళ  అంతర్జాలంలో అత్యంత సులభంగా ప్రచురించుకునే వీలుంది. రాసీ రాయని మరుక్షణంలోనే ఏదైనా  పత్రిక్కి  పంపించాలనో, అంతర్జాలంలో ప్రచురించుకోవాలనో గత్తర పడితే.. దక్కేది ఒక వ్యతిరేక ఫలితం.. తుడుపుకోవడానికి చాలా కష్టపడవలసిన  ‘చెడ్డముద్ర”!
రచన పూర్తవగానే విమర్శకుడి అవతారం ఎత్తడం మంచి పద్ధతి. కవిత్వం అంటే ఒక రసమయ తపస్సు. దీక్షకొద్దీ దాని  ఫలితం.
 
 
 
బ్నిం కధలు ఇంతకుముందు సుమ, ఝాన్సీలు చదివారుకదా ..ఈసారి న్యూ ఇయర్ సందర్భంగా తన కధ తననే చదవమన్నాను ..నాగొంతు బాగోదండీ అని మొహమాటం ..మనకీ తెలిసే అడిగాం కదా ..మోమాటం దేనికని అన్నాను సరే అన్నాడు ..
ఇదే కధ .”.కన్నకూతురు ” విందామా

సమీక్ష: మంథా భానుమతి
 
వివిధ సాహిత్య ప్రయోగాలకు ఆలవాలమైన ‘మాలిక’  అంతర్జాల పత్రిక, వినూత్నమైన విధానంలో, కొందరు రచయిత్రులను ఒకే కథావస్తువు పై కథానికలు రచియింపమని కోరింది. ఇరవై నాలుగురు రచయిత్రులు   స్పందించి తనయలుగా తాము అనుభూతించిన సంఘటనలను కథల రూపంలోకి తీసుకొచ్చి, తమ ప్రతిభను చూపించారు.
తండ్రీ కూతుళ్ల అనుబంధం తరతరాలుగా అపురూపమయిందే! కానీ అనాదిగా ఆడవాళ్లని అబలలుగా, ఆటబొమ్మలుగా భావించే సమాజంలో ఒక్కో తండ్రే, కంచే చేనుమేసిన చందాన ఆమె జీవితాన్ని ఏదో విధంగా బాధిస్తుంటే.. మరొక తండ్రి సున్నితమైన ప్రేమని కనపరుస్తూ, తమ బంగారు తల్లుల్ని, అరచేతిలో పెట్టుకుని పెంచుతున్నాడు. అంతులేని ధైర్యాన్నిచ్చి కూతురు జీవితాన్ని కాపాడుతున్నాడు. కొందరు ఉదాత్తులు కణ్వమహర్షులే అవుతున్నారు. అందిన కథలను చూస్తుంటే, ఒకే అంశంపై ఇంతటి వైవిధ్యం సాధ్యమా అని ఆశ్చర్యం కలిగింది. ఏ కథలోని విషయం మరొక కథలో కనబడలేదు.
ప్రతీ ఒక్క రచయిత్రీ తమ రచనల్లోని పాత్రలతో లీనమై తమ తమ శైలిలో చక్కని కథలను అందించారు. పాఠకులు ఆదరించారు. ఆ ప్రేరణతో ఈ కథలన్నిటినీ పుస్తక రూపం లోనికి తీసుకు రావాలని, ఆసక్తిగల పాఠకులతో తమ రచనలను పంచుకోవాలనీ రచయిత్రులందరూ  నిర్ణయించుకున్నారు. ఒక బృహత్ ప్రయత్నానికి శ్రీకారం చుట్టారు.
ఆ నిర్ణయ ఫలితమే మీముందున్న ఈ కథామాలిక.. ప్రమదలందరూ కలిసి అల్లిన పూల మాల. ఈ అపురూపమైన కథలకి నన్ను విశ్లేషణ రాయమని మాలిక అంతర్జాల పత్రిక సంపాదకురాలు, జే.వి పబ్లికేషన్స్ అధినేత శ్రీమతి జ్యోతి వలభోజు కోరగానే, ఈ మహదవకాశాన్ని ఆనందంగా స్వీకరించాను.
ఈ మాలిక లోని రచయిత్రులను అందరినీ  అభినందిస్తూ కొన్ని కథలగురించి తెలుసుకుంటూ  ముందుకు సాగుదాం.. మీ ఇంట్లో తప్పనిసరిగా ఉండదగిన, ప్రతీ తండ్రికి, కూతురికి బహుమతిగా ఇవ్వదగిన అపురూపమైన పుస్తకం “ప్రమదాక్షరి కథామాలిక … తండ్రి తనయ”
డా. మంథా  భానుమతి, రచయిత్రి, విశ్లేషకురాలు.
 
” మీచ్ తుమ్చీ లేక్”—వి. బాలా మూర్తి.
“దైవం మానుషరూపేణ..” అని పెద్దలు చెప్పిన మాట కొందరు ఉదాత్తులైన మనుషుల్లో మనం చూస్తూనే ఉంటాం.
తండ్రి ప్రేమాభిమానాల్లో, ఆప్యాయతలో పెరిగి పెద్దదైన శుభకి, అతనికి యాక్సిడెంట్ అయి, చావు బ్రతుకుల్లో ఉన్నాడని తెలిసినప్పుడు తల్లడిల్లి పోతుంది. చిన్నతనం నుంచీ తండ్రి వద్దే ఎక్కువ చేరిక శుభకి. ఆటలలో, చదువులో.. అన్నిటా బాబా సలహా లేనిదే ముందుకు నడిచేది కాదు. తనకిష్టమైన మెడిసిన్ చదవాలన్నా.. తండ్రే ప్రోత్సహించాడు, అమ్మ అంత ఖర్చు భరించలేమేమో అని తటపటాయించినా కూడా. తనని ప్రాణంలో ప్రాణంగా చూసుకుంటున్న బాబాకి యాక్సిడెంటా? పరుగు పరుగున హాస్పిటల్ కి వెళ్లి స్నేహితుల సహాయంతో కావలసిన వన్నీ సమకూరుస్తుంది. అత్యవసరంగా రక్తం కావాలంటే కావలసిన ఏర్పాట్లు చెయ్యడానికి సిద్ధపడుతుంది.
అదే సమయంలో తనకి తెలిసిన ఒక నిజం మనసుని కృంగ దీస్తుంది. అయోమయంగా ఇంటికి జేరి అన్యమనస్కంగా ప్రవర్తిస్తున్న శుభని అమ్మ నిలదీస్తుంది, ఎందుకలా ఉన్నావని. తల్లిని నిజం చెప్పమని అడుగుతుంది.
 
“బంధాలు-బాధ్యతలు”— జి.యస్. లక్ష్మి.
 
కూతురంటే ఎంతో నమ్మకం, ప్రేమ ఆ తండ్రికి. కొడుకుల కంటే బాగా చదువుతుంది.. పట్టుదల, నాన్నంటే ఎంతో అభిమానం గౌరవం ఉన్న సరోజ అటువంటి పని చేసిందంటే నమ్మలేకపోయాడతను. క్రమశిక్షణే ప్రాణంగా ఉపాధ్యాయ వృత్తిలో ఎంతో మంచి పేరు తెచ్చుకున్న శేషాద్రి, కన్న కూతురి ఆశలు నిర్దాక్షిణ్యంగా చిదిమేశాడు.
అర్ధరాత్రి, తను పని చేసుకునే గదిలోకి దొంగలా దూరి, తన కాగితాలు తీసి వెతికి, ఏం చేస్తోంది.. ముద్దుల కూతురు తన నమ్మకాన్ని వమ్ము చేస్తోంది.  ఉగ్రరూపం దాల్చిన నాన్నని చూసి కన్నీరు మున్నీరైన  కూతుర్ని చూసిన ఆ తండ్రి మనసు కొంచెం కూడా కరగలేదు. ఆవేశం తట్టుకోలేక కుప్పకూలిపోయిన నాన్నని కాపాడుకోడమే తన కర్తవ్యం అనుకుంది సరోజ. కనీసం సంజాయిషీ చెప్పుకోడానికి కూడా అవకాశం ఇవ్వకుండా శిక్షవేసిన తండ్రి మీద కొంచెం కూడా కోపం రాలేదా అమాయకురాలికి.
 
“కణ్వశాకుంతలం”- నండూరి సుందరీ నాగమణి
“వెన్నవంటి తల్లిదండ్రులు, రాళ్లలాంటి కన్నబిడ్డలు..” అనే నానుడి, సాధారణంగా కొడుకుల గురించి చెప్తుంటారు. తల్లిదండ్రులని అర్ధం చేసుకోకుండా, వృద్ధాప్యంలో చెంత చేరిన తల్లిదండ్రులను చీటికి మాటికి విసుక్కుంటూ న్యూనత పరుస్తూ, ఎప్పుడు తీసికెళ్లిపోతావు భగవంతుడా అని వారు నిత్యం ప్రార్ధించే స్థితికి తీసుకొచ్చిన పుత్రుల గురించి అన్న మాట అది. దానికి అనేక కారణాలుండచ్చు.. ఆర్ధికపరమైనవి, ఆలి సంబంధమైనవి, బంధుపరమైనవి.. ఈవిధంగా!
అయితే.. ప్రాణంగా ప్రేమించి, గారాబంగా పెద్ద చేసిన కన్నతండ్రిని, ప్రేమ మత్తులో నిర్దాక్షిణ్యంగా వదిలేసి వెళ్లిన కూతుళ్ల మాటేమిటి? వాళ్లు కూడా రాళ్లే కదా! ప్రాణమున్న రాళ్లు కనుక, అదీ.. సాధారణంగా సున్నిత హృదయులై ఉంటారు కనుక ఎప్పటికైనా తమ తప్పు తెలుసుకుని తండ్రిని అర్ధం చేసుకుని తోడునీడగా ఉన్నప్పుడు ఆ రాళ్లు, వెన్నలవకపోయినా కనీసం దెబ్బతియ్యడం మానగలుగుతారు.
 
“ఎంత మంచివాడవు నాన్నా!”—ఆర్. దమయంతి.
‘పురుషు డదృష్టమహిమ గలిగినంతవరకును కళ గల్గియుండును. అగ్నితోఁగలిసియుండు నంతఁదనుక ప్రకాశించిన బొగ్గు ఆ యగ్ని చల్లారినంతనే నల్లనైపోవును.’ భాస్కరశతక కారుడన్నట్లు అగ్గిలేని బొగ్గు నల్లగా కళా హీనమై ఉంటుంది. భార్యావిహీనుడైన పురుషుడుకూడా కళతప్పి వెలాతెలా పోతాడు. అగ్గి తగిలిన బొగ్గు రగిలినట్లే పురుషుడు కూడా స్త్రీ తోడుంటే ప్రకాశిస్తాడు. అయితే ఆ ప్రకాశం హాని కలిగించనిదై, ఆ స్త్రీ జీవితంలో వెలుగు నింపుతే పురుషుని జన్మ ధన్యమైనట్లే. ఆ అగ్ని హాని కలిగించకుండా నియంత్రించగలగాలి.. ఆ నియంత్రించే శక్తి సమయానికి అందుబాటులో ఉండాలి.. అప్పుడు అంతా, అందరికీ ఆనందమయమే!
జగన్నాధానికి భార్యపోయినందుకు విచారంగా ఉన్నా, అంతకంటే ఒంటరితనం ఎక్కువ బాధిస్తోంది. ఒక్కగానొక్క్క కూతురు రమ్య పంచప్రాణాలూ నాన్న దగ్గరే ఉన్నాయి. పోనీ కూతురి దగ్గర ఉందామంటే.. అక్కడా ఉక్కిరిబిక్కిరైనట్లే ఉంది. నిస్సారంగా గడుస్తున్నతండ్రి జీవితంలోకి ఇంచుమించు తన ఈడుదే అయిన, దిక్కులేని లీలని సహాయార్ధం పంపుతుంది.. “నాన్నా! నీకొక బహుమతి పంపిస్తున్నా.” అంటూ.
 
“ఏం బంధాలివి?”—-పి.యస్.యమ్.లక్ష్మి
సృష్టిలో కొన్ని జంతువులు తమపిల్లల్ని తామే చంపుకుంటాయి. ముఖ్యంగా గండుపిల్లులు.. అందుకే పిల్లి తనపిల్లల్ని ఏడిళ్లు తిప్పుతుందంటారు. ఆ విధంగా చెయ్యడం.. తండ్రి పిల్లి నుంచి తన పాపాయిలని రక్షించుకోడానికే. (ఒక తండ్రి పిల్లి తన కూనల్ని మెడదగ్గర కొరికి చంపెయ్యడం.. తరువాత ఆ తల్లి పిల్లి పడిన హృదయ విదారకమైన వేదన, పిల్లలకోసం వెతుక్కోడం.. నేను స్వయంగా చూశాను).
అదే మృగతృష్ణ కొందరు మనుషుల్లో కూడా ఉంటుంది. మృగం నుండే కదా మనిషి ఉద్భవించింది మరీ! తండ్రీ కూతుళ్ల బంధం ఎంత అపురూపమయిందో మృగం వంటి మనుషుల్లో అంతే నికృష్టమయింది కూడా. స్వార్ధంతో తన సుఖం కోసం, సున్నితంగా ఆప్యాయంగా చూసుకోవలసిన తమ ముద్దు పాపల్ని అష్టకష్టాల పాల్జేసిన తండ్రులు కనిపిస్తూనే ఉంటారు. అటువంటి గండు పిల్లిలాంటి తండ్రినుంచి తననీ, చెల్లెళ్లనీ కాపాడుకున్న ఒక ధీరోదాత్త ‘వనజ’. తల్లి లేని పిల్లల్ని కంటికి రెప్పలా కాపాడుకోవలసిన తండ్రి పదేళ్ల పసిపిల్ల చేత అడ్డమైన చాకిరీ చేయిస్తూ, వారి తిండి కూడా తను తినేస్తూ ఏమైనా అడుగుతే గొడ్డును బాదినట్టు బాదుతూ ఉంటాడు –
 
. ”ఒక ఇంటి కథ”— సుజల గంటి.
ప్రకృతి సహజమైన ఒక వాస్తవం..
మగ జంతువులకి తన పిల్లల మీద ప్రేమ ఉండదు సరి కదా.. వాటికి ఏవి తన పిల్లలో కూడా తెలియదు. పిల్లలు వాటి ఆహారం అవి సంపాదించుకునే వరకూ వాటి ఆకలి తీర్చవలసిన బాధ్యత తల్లిదే. పాలు తాగడం అయిపోయి, తమ తిండి తాము వెతుక్కునే స్థితి వచ్చే సరికి తల్లికి కూడా తన పిల్లలు గుర్తుండవు. అది జంతు న్యాయం. అదే జంతు న్యాయాన్ని మనుషులు పాటిస్తే.. వారి నేమనాలి? జంతువులు కనీసం వాటి మానాన బతకమని పిల్లల్ని వదిలేస్తాయి. జంతువులని మించిన మనుష్యులు కొందరు, తమ సుఖ సంతోషాల కోసం, తమ మగపిల్లల సౌఖ్యాల కోసం అమాయకులైన ఆడపిల్లల్ని బలి చేస్తారు. జంతువులకి లేని ఆలోచించగల మెదడు ఉంది కదా మరి! అమ్మాయిలు, తండ్రి మీదున్న నమ్మకంతో, ప్రేమతో బలి పశువులవుతారు.
అటువంటి బలిపశువులే ఆనంద, అమృతలు. ఆడపిల్లలని తండ్రి చిన్న చూపు చూసినా స్వశక్తితో చదువుకుని మంచి ఉద్యోగాలు సంపాదించుకుంటారు. వచ్చిన సంబంధాలన్నీ తప్పిపోతుంటాయి ఆనందకి. ఉద్యోగంలో మంచి స్థానం సంపాదించుకుని, బాగా సంపాదిస్తుంటారు అక్కా చెల్లెలూ. మంచి ఇల్లు, దేనికీ లోటు లేకుండా గడిచిపోయే జీవితం.. తండ్రికి పిల్లల పెళ్లి దృష్టే లేదు.
 
“ఓ నాన్న.”— సమ్మెట ఉమాదేవి.
సాధారణంగా ఏ ఇంట్లోనైనా మనం తరచూ వినే మాటలు.“మా అమ్మాయికి తండ్రి దగ్గరే చనువు, గారం. అది అడిగిందల్లా ఇచ్చేస్తారు..” మురిపెంగా నిష్ఠూరం వేస్తుందో తల్లి.“మా ఆవిడేం తక్కువ తిందా! మా వాడికి అమ్మ దగ్గర ఆడిందాట, పాడింది పాట..” నవ్వుతూ చురక వేస్తాడు తండ్రి. అదేమిటో కానీ తండ్రే, కూతురి మనోభావాల్ని బాగా అర్ధం చేసుకుంటాడేమో అనిపిస్తుంది, చాలా ఇళ్లల్లో వ్యవహారాలు చూస్తుంటే. సహజంగా బేల అయిన అమ్మాయికి తండ్రి భౌతిక, మానసిక బలాలు కొండంత అండనీ, సముద్రమంత ధైర్యాన్నీ ఇస్తాయి.
 
 
“దహనం”—సి. ఉమాదేవి
“ప్రపంచంలోని సంబంధాలన్నీ ఆర్ధిక పరమైనవే..” ఒక మహానుభావుడు చెప్పినట్లు సంసారం మొదలు సామ్రాజ్యాల వరకూ ఆస్థి.. డబ్బు. అంతే… అక్కచెల్లెళ్లు లేరు, తల్లిదండ్రులు లేరు.. తను తన చిన్ని పొట్ట, “అపుత్రస్య గతిర్నాస్తి..”.. పుత్రులనే వారు పున్నామనరకం నుండి తప్పిస్తారని, మన సంస్కృతిలో కొడుకనే వాడు కొరివి పెట్టాలని.. కొడుకు కోసం తపస్సు చేసే వాళ్లున్నారు. ఆ కొడుకులే, అవిటి చెల్లెలికి ఆధారం కల్పించడానికి తన కున్న కొద్ది ఆస్థీ ఇచ్చిన తండ్రి మీద కోపంతో, అతను చనిపోతే కొరివి పెట్టడానికి రాకపోతే ఆ చెల్లెలి పరిస్థితి ఏమిటి? ఆదుకుంటామని అన్ని కబుర్లూ చెప్పిన ఊరివారు ఎవరూ ముందుకు రాకపోతే ఆ నిస్సహాయురాలి కర్తవ్యం ఏమిటి? –
 
. “నాన్న కూతురు”— మణి వడ్లమాని.
ఇంట్లో పెళ్లి వేడుకలు మొదలయ్యాయంటే.. మామిడి తోరణాలకి పరుగెత్తాల్సిందే. మా చిన్నప్పుడు రాటలు, పందిళ్లు.. తాటాకు వాసనలు, మొగలిపూల ఘుమఘుమలు. నెల ముందుగానే చుట్టాలందరూ వచ్చేసే వారు. బాబాయనీ,, అత్తయ్యనీ.. రకరకాల పిలుపులు.. అంతా హడావుడి. సంబరాలు. అంత ఆనందం, సంతోషం.. అప్పగింతలు దగ్గరకొచ్చే సరికి, సన్నాయి శహనలో మొదలు పెట్టగానే.. అప్పగించుకుంటున్న అత్త గారితో సహా కన్నీరు మున్నీరయ్యే వారు. కన్న తండ్రి కండువా తడిసి ముద్దై పోయేది. ఆ తరువాత, మూణ్ణిద్దర్లనీ, మణుగుడుపులనీ.. వీళ్లు వాళ్లింటికి.. వాళ్లు వీళ్లింటికి వస్తూ పోతూ, అన్నయ్యా, వదిన గారూ అని పిలుచుకుంటూ, ఏవో చిన్న చిన్న అలకలూ అవీ ఉన్నా అలా కలిసిపోయే వారు. మరి.. ఇప్పుడలాకాదే..
 
. “నాన్నకో ఈ మెయిల్”—– వారణాసి నాగలక్ష్మి.
ఆ భగవంతుని సృష్టి కంటుంటే నాకు చాలా ఆశ్చర్యమేస్తుంటుంది. సృష్ట్యాది నుంచీ ఏ ఒక్క పదార్ధం కానీ, జంతువు కానీ మనిషి కానీ వారి వారి స్వభావాలు మారకుండా నడిచిపోతోంది. ఉప్పు ఉప్పగానే, బెల్లం తియ్యగానే, కాకి నల్లగానే, కోకిల పాట మధురం గానే, పులి.. చెప్పుకుంటూ పోతే ఎన్నో!
మానవ స్వభావాల్లో కూడా అంతే.. ఏ మార్పూ ఉండదు.. కానీ మారడానికి ప్రయత్నాలు జరగచ్చు, జరుగుతాయి కూడా.. సందర్భానుసారంగా! ఆడపిల్ల పుట్టిందంటే ఎందుకో ‘దడ’.. ఎప్పట్నుంచో! ఇప్పటికీ కొన్ని చోట్ల.. ఆధునికులమనీ, విశాలహృదయులమనీ  చెప్పుకునే వాళ్లల్లో కూడా అంతర్లీనంగా కనిపిస్తూనే ఉంటుంది. ముఖ్యంగా మగవారిలో.. –
 
శాంతి .. స్వాతి శ్రీపాద
పుత్రుడనే వాడు లేకపోతే పున్నామ నరకానికి పోతామనే భావన ఐదారు దశాబ్దాల క్రితం చాలా ఉండేది.. మధ్యతరగతి కుటుంబాలలో! అందుకని కొడుకు పుట్టే వరకూ కూతుళ్ళని కని, అధిక సంతానాన్ని భరించలేక, పిల్లల్ని వేధించుకు తినే వారి శాతం చాలానే ఉండేది.కొడుకుని అందలం ఎక్కించి, కూతుళ్లని చిన్న చూపు చూడ్డం, ఆ వంశోద్ధారకుడు అక్కల్నీ, చెల్లెళ్ళనీ ఎన్ని తిట్లు తిట్టినా వాడిని ఏమీ అనకుండా ఎదురు కూతుళ్ళనే తిట్టడం సాధారణమైన విషయంగా ఉండేది. ఇంటి యజమాని నిరంకుశత్వానికి బలైపోయిన ఆడకూతుళ్ళ సంఖ్య అధికంగానే ఉండేది.
 
 
చాందినీ – మాలాకుమార్
కన్నపిల్లలమీద ఎంత ప్రేమ ఉన్నా తమ అలవాట్లను, వ్యసనాలను వదిలించుకోలేరు కొందరు తల్లిదండ్రులు. తల్లులకేం వ్యసనం అనుకుంటాం.. కానీ పిల్లలు పిలుస్తున్నా వినిపించుకోకుండా పుస్తకాలు పట్టుక్కూర్చోడం, ఇంటిపనులని గాలికొదిలి టివీ చూస్తూ కూర్చోడం వంటివన్నీ మానసిక బలహీనతలే. ఇంక తండ్రుల విషయానికొస్తే, అలవాట్లేంఖర్మ.. వ్యసనాలే కోకొల్లలు. ఒకటో తేదీనాడే జీతం అంతా పేకాటకి అర్పణం చేసి ఇల్లు చేరే వాళ్ళు నాకు నలుగురైదుగురు తెలుసు. ఇంక మందుబాబులు, బియ్యం నిండుకున్నా సిగరెట్ పెట్టెకి తగలేసే వాళ్ళు.. లాటరీ టికెట్ల మోజుతో కోటీశ్వరులవాలనుకే వాళ్ళు, నష్టాలొచ్చినా షేర్లమార్కెట్లో లక్షలు పోగొట్టుకొనేవాళ్ళు ఎంతమందో! పెళ్ళాం, పిల్లలు అలో లక్షణా అని గోలెడుతున్నా వాళ్లకేం పట్టదు.
 
వర్షంలో గొడుగు: శశి తన్నీరు
జీవిత భాగస్వామిని కోల్పోయినప్పుడు, ప్రకృతి సహజంగా పురుషుడు భౌతికంగా ఎంత బలవంతుడో మానసికంగా అంత బలహీనుడవటం చూస్తుంటాం. ముగ్గురు పిల్లల్ని ఒంటరిగా పెంచడం.. అదీ అప్పటి వరకూ ఇంటి విషయాలు ఏవీ పట్టించుకోని వాడు, అంత సులభం కాదు. కానీ ధృఢ సంకల్పం ఉంటే ఏదీ అసాధ్యం కాదని నిరూపిస్తాడు ఆనంద్. ఎంతో ఉదాత్తమైన వ్యక్తిత్వం కలవాడు ఆనంద్. నిండు గర్భిణి అయిన భార్య, లేవలేక ఏదో అందియ్యమంటే నిర్లక్ష్యంగా లేచి వెళ్ళిపోతాడు. అప్పుడా భార్య అంటుంది, “మీకు, ఆ పైన పెట్టిన గొడుగుకు తేడాలేదు” అని. ఇదేం పోలిక అనుకున్నాను మొదట. తర్వాత కథ నడుస్తుంటే అర్ధమయింది.
 
చిరంజీవ … విజయీభవ: జ్యోతి వలబోజు
కొన్ని దశాబ్దాల క్రితం మగవారు సంపాదించి పోషించడం, ఆడవారు ఇంటి బాధ్యతలు నిర్వహించడం.. ఈ రెండు విధులూ ఒక గిరి గీసినట్లు ఉండేవి. (ఇప్పుడు కూడా ఉందనుకోండి.. కానీ కొన్ని చోట్ల మగవారు కూడా ఇంటి బాధ్యతలు పట్టించుకోవడం చూస్తుంటాం. అంటే పట్టించుకునే వారి శాతం పెరిగింది.)
“నాన్నగారు” అంటే చాలా కుటుంబాలలో, సభ్యులకి అందని చందమామ. ఏది కావాలన్నా అమ్మ రికమెండ్ చెయ్యవలసిందే. తలెత్తి చూడ్డానికే భయపడే వాళ్లు. మనసులో పిల్లల మీద ఎంత ప్రేమ ఉన్నా పైకి చూపిస్తే క్రమశిక్షణ పోతుందేమో అనే అభిప్రాయం నాన్నగారికే కాదు అమ్మకి కూడా ఉండేది. అల్లరి చేస్తే, “మీ నాన్నగారికి చెప్తా అంతే..” అనే మాటతో ఠపీమని మూల కూర్చోవడమే. అందులో ఆడపిల్ల అంటే ఇంకొంచెం ఎక్కువే ‘జాగ్రత్త’ ఉండేది. దాంతో తండ్రి దగ్గర చనువు ఉండదు. ఇష్టం లేని చదువులు, నచ్చని బట్టలు, బలవంతపు నిర్బంధాలు.. ఇవన్నీ చాలా సహజం. ముఖ్యంగా వివాహ విషయంలో, “దాన్నడిగేదేంటి.. నేను అన్నీ ఆలోచించే చేస్తాను కదా.. “ అనే అభిప్రాయం తండ్రులకి సహజంగా ఉండేది.
 
 
 
 
 
 
 
రచన: జెజ్జాల కృష్ణ మోహన రావు 
 
షట్పది అంటే ఆఱు పాదాలు కలిగినది అని అర్థము. తుమ్మెదకు కూడ షట్పది అని పేరు. నేను ఇప్పుడు పద్యములలో వచ్చే షట్పదిని గుఱించి మాట్లాడుతున్నాను. ఈ షట్పది నిస్సందేహముగా కన్నడ భాషామతల్లి మణికిరీటమే. కన్నడ ఛందస్సులో ఎన్నో షట్పదులు ఉన్నాయి. అందులో ముఖ్యమైనవి – భోగ, శర, కుసుమ, భామినీ షట్పదులు ముఖ్యమైనవి. వీటికి వరుసగా మూడు, నాలుగు, ఐదు, ఏడు (3+4) మాత్రలు ఉంటాయి. పేరుకు తగ్గట్లే షట్పదికి ఆఱు పాదములు. మొదటి, రెండవ, నాలుగవ, ఐదవ పాదములకు లక్షణములు ఒక్కటే. మూడవ, ఆఱవ పాదమునకు వేఱుగా ఉంటుంది. ప్రాస అవసరము. షట్పదికి గణములు – మా-మా / మా-మా / మా-మా-మా-గ, మా అన్నది పైన చెప్పిన 3,4,5,7 మాత్రలు ఉండే మాత్రాగణములు.
 
మూడు మాత్రలతో భోగషట్పదివలె ఒక ఛందస్సును కవయిత్రి ముద్దుపళని (కొందఱు ఆమె గురువుగారు అంటారు) ఒక కొత్త ఛందస్సును సృష్టించారు.  దీనికి ఏడు పాదములు. ప్రతి పాదమునకు గణముల అమరిక ఈ విధముగా నుంటుంది –
త్రి-త్రి-త్రి-త్రి / త్రి-త్రి-త్రి-త్రి
త్రి-త్రి-త్రి-త్రి – త్రి-త్రి-గ
ఇట్టి ఏడు పాదములతో ఆమె ఆండాళ్ (గోదాదేవి) రచించిన తిరుప్పావై గ్రంథమును అనువదించ దలచుకొన్నారు. కాని పది మాత్రమే ఇప్పుడు మనకు లభ్యము. మచ్చునకు ఒకటి –
సప్తపది – 10
నందనందనుడనగ నా-
నంద మొందు వార లొక్క
కుందరదన నిదురలేప – గోరి వచ్చిరే
నోచు నోము స్వర్గ మిచ్చు
నో చెలీ యిదేల తల్పు
వైచి పండుకొంటి విట్లు – వడిగ రాగదే
నీటుమీఱ బల్క వున్న
చోటనుండి మాటి కొక్క
నోటిమాటకైన మేము – నోచలేదటే
వలసినట్టి చోట కలసి
మెలసి సిరుల వెలసి శ్రీ
తులసిదండ గురులనిండ – దుఱుమువాడటే
పొంగి మంగళంబు లొసగి –
పొగడినంత మనకు నంత-
రంగ వాంఛ లిచ్చు పుణ్య-రాశి గాడటే
ముందు నిదురయందు బేరు
నొందినట్టి కుంభకర్ణు
డిందు నోడి నీకు నిద్ర – యిచ్చినాడటే
తత్తరమ్ము మాని నిద్ర
మత్తువీడి వచ్చి చెల్మి
కత్తెలతో నిపుడు నీవు – పొత్తుగూడవే
ఏ కారణమువల్లనో తఱువాతి సప్తపదులు మనకు దొఱకలేదు. మిగిలిన 20 పద్యములను నేను సప్తపదులుగా అనువదించినాను. మచ్చునకు ఒక ఉదాహరణము –
సప్తపది – 14
(నేను వ్రాసిన సప్తపదులలో యతినిగాని ప్రాసయతినిగాని ఉంచినాను)
 
అలరె నెంతొ యందముగను – నరుణకమలషండము లట
దళము విప్పి ఉదయవేళ – లలన జూడవే
లలితవనమునందు నుండు  -కొలనిలోన నీలి రంగు
కలువపూలు మొగిడె నిపుడు – కలికి జూడవే
వెలితిలేని భక్తితోడ – తెలి విబూది మేన బూసి
మొలను గావిబట్ట గట్టి – రల తపోధనుల్
కడు పవిత్రమైన గుడికి – కమలనాభు గొలువ వెళ్ళి
సడుల జేసిరమ్మ వారు – శంఖరవళితో
తొలుత లేచి పిదప మమ్ము – అలరుబోడి లేపెదనని
పలికినావె నంగనాచి – తెలివి తగ్గెనా
చెలియ వదరుబోతు వీవు – సిగ్గు లేదె లెమ్ము లెమ్ము
అలఘుడైన దీర్ఘబాహు – నలిననయనునిన్
కలిత శంఖచక్రహస్తు – దలచి పాడ సమయ మిదియె
గళము విప్పి మనసు నిండ – లలితగీతముల్
 
ముద్దుపళని ఈ ఛందస్సుకు ఎందుకు సప్తపది అని పేరు పెట్టినారో అనే ప్రశ్న ఉదయించవచ్చును. గోదాదేవి కథ శ్రీరంగనాథునితో జరిగిన పెళ్లితో ముగుస్తుంది. ఈ వివాహ కాలములో సప్తపది కూడ ఒక ఆచారమే కదా?  అందువలన ఆమె ఈ ఛందస్సుకు సప్తపది అని పేరు పెట్టి ఉండవచ్చును.
ముప్పది సప్తపదులు యాహూ ఛందస్సు, రచ్చబండ కూటమిలో ప్రచురించబడినవి. వీటికి సరియైన పాటలు, ఆంగ్లములో అనువాదములు కూడ ప్రచురించియున్నాను.  గడచిన సంవత్సరము Facebookలో వీటిని పునఃప్రచురణ చేసినాను.
హైందవ వివాహసమయములో సప్తపది ఆచారము ఒక legal contract వంటిది. ఆ మంత్రములు సంస్కృతములో పురోహితుడు చెప్పగా వధూవరులు ఏడు అడుగులను ఒకటిగా కలసి వేస్తారు. తెలుగులో ఈ మంత్రములు ఉంటే బాగుగా నుంటుందని తలచి, నేను ఈ సప్తపది ఛందస్సులో సప్తపది మంత్రమును వ్రాసినాను. ఇష్టమైన వారు దీనిని కూడ పెళ్లి వేళలో పాడుకొనవచ్చును.
తెలుగులో సప్తపది మంత్రము –
మొదటి యడుగు నిడుద మిపుడు – భూమి యిచ్చు పంటతోడ
ముదముతో భుజించగ తను-పుష్టికై సదా (1)
రెండవ యడు గిడుద మిపుడు – రిత్తవోని బలము మనకు
మెండుగాను బ్రదుకునందు – నిండగా సదా (2)
మూడవ యడు గిడుద మిపుడు – పూర్ణమౌ విభూతు లెల్ల
కూడుకొనగ గృహమునందు – కొండగా సదా (3)
నాల్గవ యడు గిడుద మిపుడు – నశ్వరమగు భవము శివము
వెల్గ మనకు జీవితాన – వృష్టిగా సదా (4)
అయిదవ యడు గిడుద మిప్పు – డందముగను ముద్దు లొలుకు
ప్రియ తనూభవుల సుశీల – వృత్తికై సదా (5)
ఆఱవ యడు గిడుద మిప్పు – డాయువునకు స్వస్థతకును
కారు లిచ్చు దివ్యమైన – కాంతికై సదా (6)
ఏడవ యడు గిడుద మిపుడు – హృద్యమైన సఖ్యతకయి
వాడని మమకారముకయి – వసుధపై సదా (7)
 
సంస్కృతములో సప్తపది మంత్రము-
ఓం ఇష ఏకపదీ భవ
సా మామనువ్రతా భవ
పుత్రాన్  విందావహై బహూన్
తే సంతు జరదష్టయః (1)
 
ఓం ఊర్జే ద్విపదీ భవ
సా మామనువ్రతా భవ
పుత్రాన్  విందావహై బహూన్
తే సంతు జరదష్టయః (2)
 
ఓం రాయస్పోషాయ త్రిపదీ భవ
సా మామనువ్రతా భవ
పుత్రాన్  విందావహై బహూన్
తే సంతు జరదష్టయః (3)
 
ఓం మార్యాభవ్యాయ చతుష్పదీ భవ
సా మామనువ్రతా భవ
పుత్రాన్  విందావహై బహూన్
తే సంతు జరదష్టయః (4)
 
ఓం ప్రజాభ్యః పంచపదీ భవ
సా మామనువ్రతా భవ
పుత్రాన్  విందావహై బహూన్
తే సంతు జరదష్టయః (5)
 
ఓం ఋతుభ్యః షట్పదీ భవ
సా మామనువ్రతా భవ
పుత్రాన్  విందావహై బహూన్
తే సంతు జరదష్టయః (6)
 
ఓం సఖా సప్తపదీ భవ
సా మామనువ్రతా భవ
పుత్రాన్  విందావహై బహూన్
తే సంతు జరదష్టయః (7)
 


రచన: డా. జె. గౌతమీ సత్యశ్రీ
మెడికల్ సైన్స్ రంగం ఎప్పుడూ కూడా తనకి సమాధానాలు దొరికేంతవరకు (ఒక ప్రక్క అన్వేషిస్తూనే) జబ్బులకు ఏ పేరు పెట్టాలో తెలియకపొతే సింపుల్ గా “డిసార్డర్” అనేస్తుంది. అంటే.. ఇంకా ఏదీ మా ఆర్డర్ లోకి రాలేదూ.. అని. ఇలాంటి ఆర్డర్లో రాని, లేని ఆరోగ్యసమస్యలను చిటికెలో నిర్ధారణ చేసి తన శ్రేయస్సుకి తోడ్పడడానికి మనిషి సృష్టించిన క్రొత్త దైవం రోబోట్లకే దేవుడు “వాట్సనుడు” (వాట్సన్ సూపర్ కంప్యూటర్, Watson Super Computer). కృత్రిమ మేధస్సు వృద్ధికి (ఆర్టిఫిషియల్ ఇంటెల్లిజెన్స్) పరాకాష్ట.
“వాట్సనుడు” కేవలం త్వరగా పన్లు చేసిపెట్టి మనల్ని బుట్టలో పడెయ్యడమే కాదుట.. మెడికల్ రంగంలో పనిచేసే పరిశోధకులకు, డాక్టర్లకు అనుసంధానమై కొత్త రోగాలపై పరిశోధనల నిమిత్తం అవగాహన, రోగులలో త్వరిత నిర్దారణకు డాక్టర్లకు చాలా వేగంగా సహకరించి,  రోగి జీవితకాలాన్ని పెంచి ఇది ఒకరి జీవితాన్నే మార్చేయగల ఒక మౌళిక మార్పు అని ఐబిఎం (ఇంటర్నేషనల్ బిజినెస్ మెషీన్స్) కంప్యూటర్ మీడియా వ్యాపారస్థులు అంటున్నారు.
చిన్నప్పుడు చందమామ, బాలమిత్ర కధల్లో లేకపోతే ఏ పురాణాల్లోనో ‘పరకాయ ప్రవేశం’ అనే మాట ఎక్కడో చదివి వుంటాం. ఒకసారి దానిని గుర్తుకు తెచ్చుకుంటే… చెప్పిందాన్ని బట్టి, ఒక ఆత్మ మరో శరీరంలోకి పరకాయ ప్రవేశం చేసి ఆ ఆత్మని క్షుణ్ణంగా చదివి దాన్ని తెలుసుకొని , ఎక్కడెక్కడ వీక్ పాయింట్సు ఉన్నాయో, అక్కడ రీపైర్లు చేసి క్రొత్త లక్షణాలని ప్రవేశ పెడుతుంది. ఆ క్రొత్త లక్షణాల వల్ల సదరు ఆత్మ గల శరీరము కూర్చో అంటే కూర్చుంటుంది, నిల్చో అంటే నిల్చుంటుంది, లేదా ఫలానా వాళ్ళతో యుద్దం చెయ్యి అంటే యుద్ధం చేస్తుంది. ఇవన్నీ జానపద, పౌరాణక సినిమాల్లో కూడా చూస్తుంటాం. అంటే ఆ సదరు ఆత్మలో ఒక ఫండమెంటల్ షిఫ్ట్ లేదా మౌళిక మార్పు జరిగింది. అలాగే ఈ మధ్య కాలంలో 7th సెన్స్ అనే సినిమాలో ఒక వ్యక్తిలో ని డి.యన్.ఎ లో కొన్ని మౌళికమైన మార్పులు తీసుకువచ్చి, ఆ వ్యక్తిని మహా బలవంతుడుగా, శక్తిమంతుడుగా తయారు చేయడం అనేది ఒక ప్రయోగ పూర్వకంగా చూపించారు. ఇవన్నీ ఫండమెంటల్స్ ఆఫ్ జెనెటిక్ ఇంజినీరింగ్. వంశపారంపర్యంగా జన్యు లోపాలవల్ల సంక్రమిస్తున్న వ్యాధులను డౌన్ సిండ్రోమ్ అంటారు. వాటిని ట్రీట్ చెయ్యడానికి సింథటిక్ మోడల్స్ ని ఎలుకల (మైస్) లోని జన్యువులను పరివర్తన చెందించి తయారుచేసి వాటి యొక్క సిండ్రోమిక్ నేచర్ ని తగ్గించడానికి  వీలైతే పూర్తిగా మార్చి ఆరోగ్యవంతమైన ఎలుకలగా మార్చడానికి శ్రమ పడుతున్నారు. ఎప్పటికైనా ఈ జెనెటిక్ ఇంజినీరింగ్, డి.యన్.ఎ రీపైర్లు అనేవి సక్సెస్ అయి, డ్రగ్స్ లేని ఈ జబ్బులు రూపు మాసిపోయే రోజులు వస్తాయని ఆశిద్దాం అని చెప్పుకునే లోపున వాట్సనుడు కనుగొనబడ్డాడు.

వాట్సనుడు పేషంట్ల నుండి రాబట్టిన డి.యన్.ఎ. సాంపుల్స్ ని విశ్లేషించి వచ్చిన ఫలితాలను, తనలో నిక్షిప్తం చేసుకున్న సంబంధిత డేటాకి కో-రిలేట్ చేసి ఇన్ ఫర్మేషన్ ని క్షణాల్లో అందిస్తోదిట.  న్యూయార్క్ జీనోము సెంటర్ నుండి వైద్య పరిశోదనా సిబ్బంది అందించిన రిపోర్ట్ ప్రకారం….బ్రెయిన్ లో గ్లియోబ్లాస్టోమా క్యాన్సర్ పేషంట్ల డి.యన్.ఎ. ను వాట్సనుడు ఇట్టే విశ్లేషించి గత పదేళ్ళుగా క్యాన్సర్ జన్యువుల మీద జరుగుతున్న పరిశోధనలకు ఒక పెద్ద పురోగాత్మకమైన దారిని చూపించాడుట.  ఐ.బి.యం-వాట్సనుడు ఒక క్లౌడు సర్వీసు.  ఒక అమోఘమైన కృత్రిమ మేధస్సుతో తయారవ్వడంవల్ల..  భారీ మొత్తంలో డేటాని విశ్లేషించగలదు.  పేషంట్ డి.యన్.ఎ లోని జన్యువులను అర్ధంచేసుకొనగలదు మరియు ఆరోగ్యకరమైన డి.యన్.ఎ తో పోల్చి జన్యు పరివర్తనలను చూపగలదు.  అంతే కాకుండా వచ్చిన ఫలితాలను కణంలో జరిగే ప్రతి మెకానిజం యొక్క ఇన్ ఫర్మేషన్ తో ముడిపెట్టి ఆ పరివర్తనల యొక్క ప్రభావం మానవునిపై ఏ ఏ విధాలుగా పరిణమిస్తుందో వివిధ కోణాల్లో చూపించి ఎన్నో క్రొత్త పరిశోధనలకు చిటికెలో మార్గాలను వేస్తుంది.  నెలలు, సంవత్సరాలు పరిశోధించి తీసుకునే నిర్ణయాలను నిముషాలలో తీసుకునేలా తోడ్పడుతున్నాడు వాట్సనుడు.  వాట్సనుడు క్లౌడ్ సర్వీసు కావడం మూలాన ఈ డేటాలని ఎక్కడినుండైనా యాక్సెస్ చెయ్యవచ్చు.  ఇలా అధునాతనమైన సైన్సు భాషను అర్ధం చేసుకొని ఒక  “డిస్కవరీ ఎడ్వైజర్”  గా రూపుదిద్దుకుంది.  వాట్సనుడి లోని టెక్నాలజీ దాని చుట్టూ వున్న నిర్మాణాత్మకమైన స్పేసు క్రొత్త క్రొత్త ఆవిష్కరణలకు ముందంజ వేయిస్తుంది.  పరిశోధకులు ఒక హైపోథిసిస్ ని సూచించడానికే ముందర దానిపై పరిశోధనలు గావించి, తగు అధారాలను ప్రొడ్యూస్ చేసి,  ముగింపులను తీర్చిదిద్దేటప్పటికి కొన్ని సంవత్సరాలు లేదా జీవిత కాలాలు కూడా పూర్తి అయిపోయినా ఆశ్చర్యపడేది లేదు.  అటువటి సంక్లిష్టతలను పారద్రోలి వారికి సహాయ సహకారాలందిస్తూ ఉండడమే వాట్సనుడి విధి.  ఇప్పటికి అమెరికాలో కొన్ని రీసెర్చ్ సెంటర్స్ వాట్సనుడిని ఉపయోగించి లాభాలను పొందుతున్నారు.  బేలర్ కాలేజ్ ఆఫ్ మెడిసిన్ వాళ్ళు కొన్ని జబ్బుల బయాలజీ ని తెలుసుకోవడానికి,  జాన్సన్ అండ్ జాన్న్సన్ కంపెనీ వాళ్ళు క్లినికల్ ట్రయల్స్ పై ఉన్న భారీ లిటరేచర్ ని అర్ధం చేసుకోవడానికి  వాట్సన్ ని ఉపయోగిస్తున్నారు.
పరిశోధనా రంగంలోనే కాకుండా.. డాక్టర్లకు కూడా తమ వృత్తిలో అతివేగంగా సమర్ధవంతమైన నిర్ణయాలను తీసుకోవడానికి వాట్సనుడి టెక్నాలజీ ఎంతో దోహదపడుతుందిట. ఉదాహరణకి.. కొన్ని క్యాన్సర్లు చాలా యూనిక్ గా ఉంటాయి, వాటిని ట్రీట్ చెయ్యడానికి జెనెరల్ డ్రగ్స్ ఇస్తే కుదరదు, నిర్దిష్టమైన డ్రగ్స్ ని వాడాలి.  అటువంటి పరిస్థితుల్లో జెనెరల్ గా డాక్టర్లు.. వేరే డాక్టర్లను కన్సల్ట్ చేసి లేదా మరికొన్ని మెడికల్ బుక్స్ ని రిఫెర్ చేసి పేషంట్ ట్రీట్మెంట్ మీద పూర్తి అవగాహనని ఏర్పరచుకునేటప్పటికి కొంత వ్యవధి పట్టేస్తుంది. అదే ఈ వాట్సనుడు ప్రక్కనేవుంటే మళ్ళీ చిటికెలో ప్రపంచంలో ఉన్న అన్ని ట్రీట్మెంట్ ఆప్షన్స్ ని డాక్టర్ ముందు ఉంచుతుంది. పేషంటు త్వరగా చికిత్స పొందుతాడు.   ఈ వాట్సన్ ఎంత అద్భుతమైన శక్తిగలదంటే….. రోగ నిర్ధారణ చేయడంలో ఉదాహరణకి క్యాన్సర్నే తీసుకోండి.. డాక్టర్స్ కన్నా వాట్సనుడే బెటర్ అని ఐబియం వ్యాపారస్థులు ప్రకటిస్తున్నారు.  అఫ్ కోర్స్.. రోగ నిర్ధారణ అనేది ప్రపంచంలో ప్రతిచోటా సమస్యగానే ఉన్నది,  కొన్ని జబ్బులకు త్వరితంగా నిర్ధారించాలి కూడా.  యూనివర్సిటీ ఆఫ్ టెక్సాస్ నుండి వైధ్యపరిశోధనా సిబ్బంది వాట్సన్ పనితనం గురించి వివరించారు.  ముందుగా ఇది పేషంట్ వివరాలని తీసుకుంటూందిట. సదరు యూజర్ నుండి, పేషంట్ మెడికల్  హిస్టరీ,  జబ్బుపేరు ఉదాహరణకి లుకేమియా, వయస్సు,  అప్పటిదాకా వాడుతున్న మందులు, అప్పటివరకూ పొందుతున్న  ట్రీట్మెంట్ విధానాలు వగైరా. దానంతటినీ  సంక్షిప్తంగా తనలో పొందుపరుచుకుంటుందిట.  పేషంట్ పేరు మీద క్లిక్ చెయ్యగానే.. ఈ ఇన్ ఫర్మేషన్ ని అంతా లోపల తానే ప్రాసెస్ చేసుకుని… ఒక రిపోర్ట్ లాగ… స్క్రీన్ పైన డిస్ ప్లే చేస్తుందిట.  ఒకప్పటిలాగ.. వాళ్ళ  లాబొరేటరీ డేటాని పేజీలు పేజీలు చూడనక్కరలేదుట.. తానే ప్రాసెస్ చేసేసుకుని.. ఒక నిర్ధిష్టమైన రిపోర్ట్ ని తయారు చేసేస్తుందిట.  అంతే కాకుండా లుకేమీయా యొక్క జెనిటిక్స్ ని, మాలుక్యులార్ చేంజెస్ ని, క్రోమోజోమల్ చేంజెస్ ని.. పేషంట్ల స్యాంపుల్స్ ని విశ్లేషించి చెప్పేస్తుందిట. ప్రాధమిక నిర్ధారణ పరీక్షల దగ్గిరనుండి ప్రస్తుత యనాలిసిస్ వరకు విశ్లేషించి ఒక్కొక్క ట్రీట్మెంట్ మారుస్తున్నకొలదీ.. పేషంట్ డి.యన్.ఏ లేదా ఇతర టెస్ట్ స్యాంపుల్స్ లో మార్పులు ఎలా జరుగుతున్నాయి అనేది విజువల్ గా తెలియపరుస్తుందిట.  దాన్నిబట్టి డాక్టర్లు తమ ట్రీట్మెంట్ విధానాలని మారుస్తూ.. రోగి త్వరగా కోలుకోవడానికి అన్ని విధాలుగా సహాయ సహకారాలను అందిస్తున్నారు.
ఈ మెడికల్ డయాగ్నాసిస్ లోనే  కాకుండా ఎకానామిక్ డేటా కలెక్షన్ అని మరియు ఇ-కామర్స్ రీసెర్చ్ లో కూడా వాట్సన్ ఉపయోగపడుతున్నదిట.  ఉదాహరణకి ఈస్ట్ ఆఫ్రికాలో పాతరాతియుగం నాటి ఒక మానవ శిలాజాన్ని పరీక్షించి భారీ ఎత్తున లిటెరేచర్ ని కూడా సంపాదించి దాని పూర్తి వివరాలు ప్రపంచానికి తెలియపరచడానికి, ప్రపంచానికల్లా అతిపెద్ద టెక్నాలజీ ప్రొవైడర్స్ ఆ ప్రాజెక్ట్ ని 10 సంవత్సారలకి పూర్తిచేస్తారుట.. దాని కయ్యే ఖర్చు నూరు మిలియన్ల డాలర్లు అట. అటువంటిది.. వాట్సనుడు అంత సంక్లిష్టమైన ప్రాజెక్ట్స్ నికూడా తక్కువటైం లో, తక్కువ ఖర్చుతో పూర్తి చెయ్యగలడనే నమ్మకంతో.. ఆఫ్రికా వాళ్ళు కూడా వాట్సనుడుని ఆశ్రయిస్తున్నారు.  ఐబియం వ్యాపారస్థులు వాట్సనుడిని ఇక్కడితో ఆపేయకుండా పైనాన్షియల్ సర్వీసెస్ లోనూ, ఎనర్జీ మరియు లీగల్ డిపార్ట్మెంట్స్ లో కూడా ప్రేవేశ పెట్టి.. ఆయా విషయాలలో కూడ వాట్సనుడు పూర్తి సహాయ సహకారాలందించేటట్లుగా చేస్తామని హామీ ఇచ్చారు.
ఈ సూపర్ మోడల్ తయారీలో ఐబియం ఒక బిలియన్ డాలర్లు ఖర్చుచేసింది, దీని పైన 2000 మంది ఉద్యోగులు పని చేసారు. వాట్సన్ కు గ్లోబల్ గా కనెక్షన్స్ ఉన్నాయని చెప్పడానికి ఒక గ్లోబల్ ఐ.డి గా దాని లోగో ని చాలా సింపుల్ గా అందంగా తయారుచేసారు.  ఫార్మాస్యుటికల్ ఏరియా లో కూదా దీని ఇంపాక్ట్ చాలా ఉంది. వాట్సన్ గ్రూప్ కి హెడ్ ఆఫ థ మార్కెట్,  స్టీవ్ గోల్డ్ ఇలా అన్నారు.  ప్రతి 5000 డ్రగ్స్ కి ఏదో ఒక డ్రగ్ మాత్రమే డెవెలప్ అయ్యి మార్కెట్ లోకి విడుదలవుతుంది. ఒక డ్రగ్ డెవెలప్ చెయ్యడానికి దానికయ్యే సరాసరి ఖర్చు 1.3 బిలియన్ డాలర్లు.  అదే వాట్సన్ గైడెన్స్ తో డ్రగ్స్ తయారీలో హిట్ అండ్ ట్రయల్స్ ని రెడ్యూస్ చేస్తూ తక్కువ కాలంలో ఎక్కువ డ్రగ్స్ ని మార్కెట్ లోకి తీసుకు రావచ్చు. కాలేజెస్ కి కూడా ఈ మోడల్స్ ని అందించబోతున్నారు.  వాట్సన్ అమెరికన్ టెలివిజన్ షో “జియోపార్డీ” అనే క్విజ్ పోటీల్లో కూడా మానవ మేధస్సుతో పోటీ పడి వన్ మిలియన్ డాలర్లు గెలుచుకుని మొదటిస్థానంలో నిలుచుంది.  వాట్సన్ గెలుచుకున్న డబ్బుని.. ఐబియం వివిధ చారిటీలకు డొనేట్ చేసింది.

ఇవన్నీ ఒక ఎత్తు అయితే.. మరో ఆసక్తికరమైన విషయం వాట్సనుడిలో ఉంది. వక్తృత్వ పోటీలయిపోయాయి, ఇప్పుడు వంటలు! ఐబియం వాళ్ళు ఒక క్రొత్త అప్లికేషన్ ని వాట్సనుడికి అంటగట్టారు.. అదే కమ్మని వంటకాలను చేసి కాదు చెయ్యమని అందించడం.  24 గంటలు కస్టమర్లతో లైన్లు బారే ఫుడ్ ట్రక్స్ కి ఈ క్రొత్త అప్లికేషన్ తో వాట్సన్ ని అందించారు ఐబియం వాళ్ళు.  ఈ కార్యక్రమాన్నంతా అమెరికన్ టెలివిజన్ లైవ్ షో లో “వాట్సన్ కోగ్ నేటివ్ కుకింగ్ ప్రోగ్రాం”  లో చూపించారు. వాట్సన్ యొక్క ప్రత్యేకత ఏమిటంటే.. మన అభిరుచుల్ని, ప్రాధాన్యతలని వాట్సన్ లో ఎంటర్ చేసేస్తే.. తనలో నిక్షిప్తమైవున్న ప్రపంచ దేశాల వంటకాల జాబితా నుండి..బెస్ట్ కాంబినేషన్లో ఎంటర్ చేసిన అభిరుచులని బట్టి.. వంటకాన్ని సజెస్ట్ చేస్తూ.. దాని తయారీని కూడా స్క్రీన్ మీద డిస్ ప్లే  చేస్తుందిట.  వాటిని తయారు చేసాక  కస్టమర్లు తిని.. పొగడని వాళ్ళంటూ లేరు.  ఇలా చెఫ్స్ కి కూడా చిటికెలో క్రొత్త క్రొత్త వంటకాలని సజెస్ట్ చేసి.. వాళ్ళ వ్యాపారాన్ని అభివృద్ది చేస్తొందీ ఈ టెక్నాలజీ.
ఇది అంతటితో ఆగలేదు సుమీ.. ఇన్నాళ్ళు అంటే గత 60 ఏళ్ళనుండీ ప్రోగ్రమాటిక్ కంప్యూటింగ్ సిస్టం మీద ఆధారపడ్డాం. కాని వాట్సన్ దీనికి డిఫరెంట్.  ఆన్ లైన్ షాపింగు చెయ్యవచ్చట.  ప్రతిరోజూ మనరోజుని ఎలా గడుపుతామో వాట్సన్ దాన్ని ప్రతిబింబిస్తున్నదట.  మనుష్యులతో మాట్లాడు తుందిట. వెర్బల్ క్వశ్చన్స్ ని ఆన్సర్ చేస్తుందిట.  జోక్స్ ని కూడా అర్ధం చేసుకుంటున్నదట.  ఇది ఇంకా ఇండియాలో అడుగుపెట్టలేదు.  దీని అమోఘమైన కృత్రిమ మేధస్సుతో ఇంటింటా మణిదీపం కాగలదు.  ఇప్పటికే టెక్నాలజీ పెరిగిపోయి ఎక్కడెక్కడో ఉన్న మనుష్యుల మధ్య దూరాన్ని తగ్గించేసింది. దేశ విదేశాలను కలిపేసి ఒకటే గ్రామీణ వాతావరణాన్ని కల్పించింది.  ఇక వాట్సనుడు వచ్చేసాడంటే.. ఏకంగా ప్రపంచాన్ని ఇంట్లోకే తెచ్చిపెట్టేస్తాడు… వేచి ఉందాం ఈ అద్భుతానికి !!!!
 
 
 
 
రచన: మధు అద్దంకి  
ఢం ఢం ఢం ఢమ ఢమా….ఢబ్ ఢబ్..ఢభీ ఢబీ అన్న శబ్దాలు విని ఉలిక్కి పడి లేచారు గౌరమ్మ, గురవయ్యా… టయిం ఎంతయ్యిందీ అనుకుంటూ చూస్తే రాత్రి 3.00 అయ్యింది.. ఈ టయింలో శబ్దాలేంటి అనుకుంటూ ఉంటే ఏమండీ అని గావుకేక పెట్టింది గౌరమ్మ…
ఆ కేకకి ఉలిక్కిపడి వెన్ను చరుచుకుంటూ “ఓసి నీ మొహం మండా ఎందుకే అంత గావు కేక పెట్టావు” అంటే “ఏమండీ ఒక్కసారి ఆ శబ్దం వినండి” అన్నది…
శబ్దం విన్నాక ఓ పొలికేక పెట్టాడు..
“ఓరి మీ ఇంట్లో దొంగల్ దోల ఎందుకలా పొలికేక పెట్టారు” అని గురవయ్య వీపు మీద ఒక్క చరుపు చరిచింది గౌరమ్మా…
“అబ్బా కొట్టకే వీపు మండుతోంది” అన్నాడు గురవయ్య.
“సర్లే ఇక మీదట కొట్టను గాని ఇలా చరుస్తాను” అని ఒక్కటిచ్చింది …
అబ్బా అని వీపు రాసుకున్నాడు గురవయ్య..
ఇంతలో మళ్ళా ధభీ ధభీ మని శబ్దం వినిపించింది..
“ఏమండీ అని అరవబోయిన గౌరమ్మ నోరు నొక్కి ఇంక అరిచి భయపెట్టకు ఎవరో ఏమిటో…ఒకవేళ దొంగలైతే అప్పుడు గావుకేకలు పెట్టి చుట్టుపక్కల వాళ్ళని లేపొచ్చు “ అని నెమ్మదిగా మెయిన్ డోర్ దగ్గరికి నడిచాడు..
“ఏమండీ ఊహూ..” అంటూ గుడ్లల్లో నీరు కుక్కుకుంటూ, నోట్లో మాటని కుక్కుకుంటూ పిచ్చి చూపులు చూస్తోంది గురవమ్మ..
 
తలుపు ఓరగా తెరిచి ఎవరూ అని అడగబోతున్న గురవయ్య మొహానికి ఫెడీల్మని తలుపు కొట్టుకుని పొలికేక మీద పొలికేక పెట్టాడు..
ఆ కేకలు విని తన వంతు తను గావుకేకలు పెట్టడం మొదలెట్టింది గౌరమ్మ…
వీరి కేకలు విని లోపలకొచ్చిన ఆరుగురు కూడా పొలికేకలు పెట్టారు…అలా కేకలు పెట్టీ పెట్టీ అలిసిపోయి కూర్చున్నారు..
అలసట తీరాక ఒకరినొకరు చూసుకున్నాక విషయం గుర్తొచ్చి ఎవరు మీరు అని అడిగాడు గురవయ్య… “మేము “తెలంగాణ జాగృతి పార్టీ” కార్యకర్తలం ..మా వోటర్లని అణుక్షణం జాగృతి చేస్తుంటాం జాగారంతో” అన్నారు..
అర్ధరాత్రి మద్దెల గొడవేందయ్యా అంటే..అరే చుప్ మద్దెలేంది మా పార్టీ గుర్తు “తోపుడు బండి”..మా పార్టీ కి వోటేస్తే మీకు తోపుడు బండి వచ్చ్హేల చేస్తాం..ఆ బండి మీద కూర్సుని మీరు మీ పనికి పోవచ్చు, కాయగూరలు కొనొచ్చు, ఒక్కటేంది మొత్తం పన్లే జూసుకోవచ్చు. ఎందుకంటే మా పార్టీ అచ్చినంక మీరు ఇండ్లల్లో ఏడుంటారు.. రోడ్లమీదే మీ బతుకు తీ! అందుకనే మా పార్టీని గెలిపించి తోపుడు బండి గిట్ల పట్టుకుపొన్రి!! “
“ఏంటేంటి మీ పార్టీ గెలిస్తే మేము రోడ్లమీదుండాలా? అయితే మీ పార్టీకి మేము వోటెయ్యం” అన్నారు గవరయ్య,గౌరమ్మ…
“మా పార్టీకి ఎయ్యకుంటే ఇప్పుడే రోడ్ మీదకి పోతారు…అరేయ్!! ..ఈళ్ళ సామాన్ తీసి బయట పడేయండ్రా”  అని అరిచాడు ఒకడు…
“బాబ్బాబు మీకు పుణ్యముంటుంది..మీ పార్టీ కే వోటేస్తాం మమ్మల్నిల ఉండనియ్యి..
“అయితే తీ ఒక 5 వేలిచ్చుకో..
“ఇదేం అన్యాయం మీరు మాకు డబ్బులిస్తే మేము వోటెయ్యాలి కాని మీరేంది రివెర్స్ అడుగుతున్నారు” అన్నాడు గురవయ్యా..
అదంతే తీ! ఆంధ్రోల్లకి అంతా రివర్స్ ఇంక..పైసలిస్తావా రోడ్ మీదకి పోతావా” అన్నాడు..
ఇదెక్కడి ఖర్మా రా బాబూ అనుకుంటూ లోపలికెళ్ళి 5 వేలిచ్చి వాళ్ళకి ఒక దణ్ణం పెత్తారు..
“వోట్ మాత్రం మా పార్టీ కే వెయ్యాలా..మీకు తోపుడు బండి నేనిప్పిస్తా అంటూ బయటకి నడిచారు కార్యకర్తలు…
తర్వాత ఢభీ ఢభీ ఢాం ఢాం అని డప్పులు కొట్టుకుంటూ కాలనీలో ముందుకు పోయారు కార్యకర్తలు..
బ్రతుకు జీవుడా అనుకుంటూ తలుపేసుకుని వెళ్ళి మంచమ్మీద వాలారు..
 
* * * * *
 
బోయ్య్ బోయ్య్ మన్న శబ్దానికి మళ్ళా ఇద్దరికీ మెలుకువొచ్చింది..భయంగా ఒకరినొకరు చూసుకున్నారు భార్యాభర్తలు..ఇంతలో మాటలు వినపడ్డాయ్ లవుడ్ స్పీకర్ లో ..అయ్యలారా అమ్మలార బాగున్నారా? 4 యేళ్ళయింది మిమ్మల్ని చూసి వోట్లడుక్కుని..మళ్ళీ అడుక్కునే టైమొచ్చింది..అమ్మా మాదాకోళం తల్లీ వోటెయ్యండమ్మా…వొటేయ్యండయ్యా…అని గొంతు వినబడుతోంది…ఛీ ఛీ వెధవ సంత నిద్రపోవడానికి లేదు అని విసుక్కుని తిరిగి పడుకుందాం అనుకుంటూండగా తలుపులు కొట్టిన శబ్దం విని తలుపు తీయడానికి వెళ్ళాడు.. ఇందాకట్లా ఎవరూ తన మొహమ్మీద ఫెడేల్మని తలుపు తన్నకుండా తనే ధడాల్ మని తలుపు తీశాడు…
అక్కడ పాంటు,షర్ట్ వేసుకుని చిరునవ్వుతో నిలబడ్డారు కొంతమంది కార్యకర్తలు..
“ఎవరు మీరు?” అనడిగాడు?
మేము ” నా.సో.పా” కార్యకర్తలమండీ…
“నా.సో.పా నా అదేంటి మేమెప్పుడు పేరు కూడ వినలేదు..
“అంటే అదేనండీ.. దివంగత ముఖ్యమంత్రి కులశేఖర్ గడ్డి  కొడుకు పార్టీ ” నా సొంత పార్టీ” కార్యకర్తలమండి…
“సరే అయితే ఈ టయింలో ఎందుకొచ్చారు?”
“పొద్దున్నే అందరూ ఫ్రెష్ గా ఉంటారు కదండీ అందుకని మా కార్యక్రమం తెల్లారగట్టే మొదలెడతామండీ..  “వచ్చిందగ్గరనుండి చూస్తున్నాను ఎమిటయ్యా బలవంతంగా పెదవులు బిగబట్టి నవ్వుతున్నారు?అలా నవ్వి నవ్వి మీ బుగ్గలు వాచిపోతాయేమో!!”
“ఏమి వాచినా, ఎక్కడ వాచినా మేమిలాగే నవ్వాలండీ లేకుంటే జన్మంతా మేమేడవాలి” అన్నారు వాళ్ళు..
“సర్లే అయితే ఎమంటారు?”
“మీరు మా పార్టీకే వొటెయ్యాలండీ..ఎందుకంటే మా పార్టీకి మీరు వొటేస్తే మిమ్మల్ని ఓదార్చడానికి మేమెప్పుడూ సిద్ధంగా ఉంటాము…వోటుకి మీకు 15 వేలిచ్చి గెలిచాక మేము 15 వేల కోట్లు దోచుకుంటాము…మళ్ళా 5 ఏళ్ళ దాకా మీ గుమ్మం తొక్కం.. మీ మొహం చూడం..మా వల్ల మీకెటువంటి ఇబ్బంది ఉండదు “ అని వాళ్ళ పాంప్లెట్లు ఇచ్చారు..మరి డబ్బు అంటే పోలింగ్ బూత్ దగ్గర తీసుకోండి అని నవ్వుతూ వీడ్కోలు చెప్పి వెళ్ళారు…
బాగుంది వరస అనుకుంటూ మళ్ళా నిద్రకు పడ్డారు….
ఈ సారి వారు కాలింగ్ బెల్ చప్పుడికి లేచారు..తలుపు తెరవగానే చిరునవ్వుతో ఉన్న మహిళ ఫుటో కనిపించింది..ఫుటో ఎలా బెల్ కొట్టింది అనుకుంటుండగానే ఫుటో  జరిపి వ్యక్తులు ముందుకొచ్చారు..
“ఎవరు మీరు?”
“ మేము ” నేషనక్ బ్రేకింగ్ పార్టీ” నుండి వచ్చామండి..ఈ ఫుటోలొ[ ఉన్న వ్యక్తి ఇన్నాళ్ళు మన దేశాన్ని శాసించిన మహిళ.. ఈవిడకి మీరు తప్పక వోటెయ్యాలి ఎందువల్లంటే కలిసుంటే లేదు సుఖం ఈవిడ సిద్ధాంతం అందరు సుఖంగా ఉండాలని దేశాన్ని ముక్కలు ముక్కలుగా విడగొట్టాలని ఈవిడ ప్రయత్నం..మన రాష్ట్రాన్ని కూడ అభివృద్ధి పేరిట ముక్కలు చేసింది కదా..ఆ ముక్కల్లో దొరికినదానిని దోచుకోవచ్చు అన్న సిద్ధాంతం కల పార్టీ మాది.. కాబట్టి మీరు తప్పక వోటెయ్యాలి..మీరు గనక మాకు వోటేస్తె మీ ఇంటిని కూడ సునాయాసంగా ముక్కలు చేస్తామని హామీ ఇస్తున్నాం” అని వారి పాంప్లెట్ చేతిలో పెట్టి వీడ్కోలు తీసుకున్నారు..
ఇంత జరిగాక ఇక నిద్ర మీద ఆశ చచ్చిపోయి మిగతా పనులు చూసుకోడానికి పూనుకున్నారు..
కాని మధ్య మధ్యలో గావుకేకలు, పొలికేకలు పెడుతూనే ఉన్నారు..
 
ఈ విధంగా రోజంతా 24 గంటలు అన్ని పార్టీ లో అన్ని వీధుల్లో, పేటల్లో ఊళ్ళల్లో ఈ విధంగా భీభత్సం సృష్టించి తమ తమ పార్టీల ప్రచారం చేసుకున్నారు…
మరి జనాలెవ్వరికి వోటేశారు ? అందరికీ తెలిసిన విషయమేగా…
రచన: తటవర్తి జ్ఞానప్రసూన 
ఓమ్!  కంప్యూటరాయనమః
కలికాల జీవన విధాన తారణోపాయనమః
ఉచ్చ.. నీచ, బీద గొప్ప తారతమ్య రహిత తారకమంత్రాయనమః
యువ మానస రజ హంసాయనమః
ఇంటింటి దేవతాయనమః
చదువుకున్, పాటకున్, మాటకున్, ఆటకున్, తపాలా పనులకున్,
పద్దులకున్, హద్దులు దాటించే విహారాలకున్,
ప్రచురణలకు, ప్రణయాలకు, పరిణయాలకు, విపణికిని, కవితా నిపుణులకు,
అర్ధాలకు, ఆరోగ్యానికి, విమర్శలకు, పంచాంగానికి, ప్రయాణాలకి,
టిక్కట్లకి, దారి చూపడానికి, టైము తెలపడానికి, ఎండావాన రాకపోకలకి,
వార్తలకి, వినోదాలకి, ఇంకా వేవేల సలహాలకి, సహాయానికి,
నీకన్న మాకెవ్వరే దిక్కు?
అన్నదాతా, ఉద్యోగదాతా!!
అనర్గల పాండితీ పటిమ పొట్టలో దాచిన నేత
బడెందుకు, కాలేజీ ఎందుకు? సినిమా హాలెందుకు
చింత లేక నీ చెంత కూచుని పొందరే మానవత
హాయినీ, శాంతినీ, ఆనందాన్నీ, అద్భుతాన్ని.
నువ్వు లేందే నేనుండలేనంటావు గాని,
నేను లేందే నీ అంతట నువ్వు ముందుకెళ్లగలవా?
నిలబడిపోతావు.. లేకపోతే తుర్రుమని ఇంటికి పోతావు. ఆవలించి నిద్రపోతావు..
ఒక్క అక్షరం… ఒక్క చుక్క అటూ ఇటూ అయితే
దిద్దుకోలేని దద్దమ్మవు కదా…నేనే దిద్దాలి.. ‘చిన్న తప్పునే భరించవు
మొదటినుంచి మంగళం  పాడి మొత్తం చెరిపేస్తావు
జాలి లేదు , కరుణ లేదు. కొత్తవారని లేదు, పెద్దవారని లేదు
కరకు గుండె నీది ఓ కంప్యూటరూ!!
అయినా ఎన్ని గుండెల్లో తిష్ట వేశావే!
ఇంటికి నువ్వొక అలంకారం, అవసరం అయిపోయావే!
ఇంటర్నెట్ వెంటేసుకుని ఎన్ని హొయలు పోతున్నావే!
మధ్య మధ్య యాడ్‌లని డెస్క్‌టాప్ మీదకి గెంతించి
మమ్మల్ని విసిగిస్తావు…. నువ్వు సంపాదిస్తావు టక్కరి!…
ఏది ఏమయినా నీ రూపు చక్కనిది, నీ సేవ గొప్పది.
బల్లల మీంచి ఒళ్లోకి చేరావే లాప్‌టాప్ పేరుతో
పిల్లల్నెత్తుకోలేని పడతులు కూడా
లాప్‌టాప్ పాపాయిల్ని ఒడిలో లాలిస్తున్నారే!
జోహారు కంప్యూటరూ, జోహారు లాప్‌టాపూ, డెస్క్‌టాపూ
వర్ధిల్లు, వర్ధిల్లు, చిరకాలం వర్ధిల్లు…
 
 
రచన:  శర్మ జి ఎస్  
నరలోకంలో జీవితం గడపినన నరులు వారి దేహం చాలించిన పిమ్మట , మొదట నరకలోకానికి తరలించబడ్తారు . అచ్చట  వారా నరలోకంలో ఎలా , ఏ రకంగా జీవనం సాగించారో తనిఖీ చేసిన చిత్రగుప్తుడు , వారి ప్రభువులైన యమధర్మరాజుల వారికి విన్నవించి వారి ఆదేశానుసారము , తదనుగుణంగా వారిని ఏ రకంగా గౌరవించాలో ఆ నరకలోకంలో నిర్ణయం చేసేస్తుంటారు .
ఆ యమలోకం నుంచి నరలోకంలో ధర్మబధ్ధతతో గడిపిన వారిని , దేవలోకానికి తరలించి , ఆ జీవులను ఆ దేవ సభలోని ఆనాటి తారల చేత నృత్య ప్రదర్శనలతో రంజింప చేస్తుంటారు .
నరలోకంలో ధర్మబధ్ధత లేకుండా గడిపిన జీవులను , వారి నరకలోకంలోనే వుంచి , వారికి తగిన శిక్షలు వేసి అమలు జరుపుతుంటారు . ఆ జీవులు బుధ్ధి వచ్చినది అని పదే పదే వేడుకొనగా , మఱల  నరలోకానికి కొత్త కొత్త ఆకారాలతో జన్మనిచ్చి అనుభవించుడు అని పంపెదరు , అదీ యమధర్మరాజుల వారి ఆదేశాల మేరకు .
ఈ యమలోకాన్ని సృష్టించినది , ఇటువంటి నరుల కొఱకేనన్నది దీన్ని బట్టి స్పష్టంగా తెలియ వస్తోంది .
ఇదే ఈ యమలోక నియమావళి .
*      *    *
అది దేవలోకం . ఆ దేవలోకాన్ని ఇంద్రుడు పరిపాలించటం చేత ఈయనను దేవేంద్రుడు అని పిలవ బడ్తుంటాడు.
ఈ దేవలోకంలో కూడా మానవలోకంలో లాగే అచటి వాళ్ళెవరూ శాశ్వతం కాదు . ఆ ఆస్థానాలు శాశ్వతం కాదు . ఆ స్థానాలు మాత్రమే శాశ్వతం .
ఇచట నిర్వహించే సభను దేవేంద్ర సభ అని పిలుస్తారు . ఈ సభను దేవ ఋషులు , యింకా మరెందరో మానవలోకంలో ధర్మబద్ధతతో జీవించిన జీవులు అలంకరించి వుంటారు .
ఈ దేవలోకం ఆరంభమైన నాటి నుంచి పేరు పొందిన రంభ , ఊర్వశి , మేనక , తిలోత్తమలు  ఆ ఆస్థానీసుడైన దేవేంద్రుడి ఆదేశాల మేరకు సభలోని అందరినీ తమ తమ నృత్య రీతులతో , ఆట , పాటలతో రంజింప చేస్తున్తుంటారు .
ఆ సమయానికి దేవేంద్రుని ఆసనం అలంకరించినది మరెవ్వరో కాదు . మానవలోకంలో చలనచిత్ర పరిశ్రమను స్థాపించి , ఎందఱో నట , నటీమణులను పరిచయం చేసి కళామతల్లి నీడలో వాళ్ల జీవితాలను సద్వినియోగ పడేలా చేసిన బి . నాగిరెడ్డి గారు .
ఆశ్చర్యపోతున్నారా ? ఆశ్చర్యపడవలసినది ఏమీ లేదు. ఎందుకంటే నరలోకంలో తనువు చాలించిన ప్రతి ప్రాణి ముందుగా నరకలోకానికి యమభటుల చేత కొని రాబడతారు .
తదుపరి వారి వారి నరలోక జీవన శైలిని చిత్రగుప్తుడు పరిశీలించిన పిమ్మట, తదనుగుణముగా (ధర్మ బద్దతతో జీవించిన ) వారికి తగిన మర్యాదలు చేయబడ్తాయి. ఆ మర్యాదలు పలు పలు రకాలు. కొంతమందిని ఆ సభకు సభ్యులుగా ,ఇంకొంత మందిని సలహాదారులుగా , మరికొంత మందిని దిక్పాలకులుగా నియమిస్తుంటారు.
ఇంకా కొంతమందికి ఆ దేవేంద్రుడి స్థానం యివ్వటం కూడా జరుగుతుంటుంది. దానికి కూడా కాలపరిమితి నిర్ణయించబడి వుంటుంది.
ఆ నాటి దేవేంద్రుని సభనలంకరించిన వారికి అలనాటి రంభ, మేనక , ఊర్వశి, తిలోత్తమల నృత్యాభినయం రంజింప చేయలేకపోవటంతో, నాడు ఆ సభలో ఆశీనులైన ఉన్న యమధర్మరాజుకి తెలుగు చలన చిత్ర సీమలోని ప్రముఖ నట నటీ మణులను పంపించ వలసిందిగా ఆదే శాలివ్వటమైనది.
ఆ నటులను యిటకు రప్పించినచో  ఎలా ఉపయోగ పడెదరు అన్న సందేహాన్ని వెలిబుచ్చారు యమపురి యమధర్మరాజు.
అనేక యుగాలుగా ఈ రంభ, మేనక , ఊర్వశి తిలోత్తమల నృత్యం బోరు కొడుతుందట, ఇచ్చటకు వేంచేసిన ఈ సభనలం కరించిన వారికి. వీళ్ళు ఎన్ని మారులు వచ్చినను వీరి నృత్యంలో నూతనత్వం లేకుండెనట . అందులకు తమరు అచ్చటి ప్రముఖులను (నిర్మాతలను, కదా నాయకులను, కదా నాయకిలను, హాస్య నటులను, విలన్ పాత్రధారులను, సంగీత చక్రవర్తులను , దర్శక చంద్రులను , ఇలా ముఖ్యమైన పలువురను ఇచ్చటకు పంపించవలసినదిగా వారి వారి అర్హత (ధర్మ బద్దత జీవన శైలి) కనుగుణముగానని మా మనవి ” అని దేవేంద్రుడైన ఆ నాటి బి నాగిరెడ్డి గారు సెలవిచ్చారు.
లెస్స బలికితిరి దేవేంద్రా. మా అభిప్రాయమును అదియే ” అని అచ్చటనే ఆశీనుడై ఉన్న నందమూరి తారక రామారావు , మిక్కిలినేని, నాగ భూషణం, రావు గోపాల రావు, రాజనాల, రమణారెడ్డి, చలం, పద్మనాభం, గుమ్మడి వెంకటేశ్వర రావు, ముళ్ళపూడి వెంకట రమణ, సూర్యకాంతం, కన్నాంబ సావిత్రి వగైరా సబ్యులందరూ వంత పలికారు.
” ఈ వంత పలికే వారందరూ ఆ కోవలోని వారే కదా ! వీరి చేత చేయించవచ్చు కదా ! ” తన ఆలోచనని వెలిబుచ్చాడు యమధర్మరాజు.
నాకూ ఆ ఆలోచనే వచ్చినది. కాకుంటే వీళ్ళు ఈ దేవసభకేతించిన తరుణంలోని దేవేంద్రులు వారిని అలాగే కొనసాగించటంతో , వాళ్ళు మేం నటించి చాల ఏళ్ళు అయినది. మా సహచరులు మా భూలోకంలో వున్నారు. వారిని పిలవండి ” అని ఓ చిన్న సలహా యిచ్చారు.
“ఇచ్చటకు రావటానికి వారికింకా చాల టైముండి వుంటుంది, అలా వీలుపడదు ” అని చెప్పాడు యమధర్మ రాజు.
ఆ సభలోని పై సభ్యులందరూ మూకుమ్మడిగా లేచి, ” అటులైన అచ్చట ఉన్న వారి జీవన ఆయు: పరిమాణాన్ని యిచ్చట ఉపయోగించండి ” సలహా ఇచ్చారు .
దేవేంద్రుడికి ఆ సలహా నచ్చి ” యమధర్మ రాజా అటులనే కానీయండి ” .
” అటులనే దేవేంద్రా ” .
” ఈ కోవకు చెందిన మానవలోకంలోని వారికి, యింకనూ ఒక సంవత్సర కాలము సమయమున్నది. దేవేంద్రా ఆనతి కాలంలోనే తమరి సభకు పంపెదను. వారితో నాట్యము చేయింతురా ఏమి ? ”
” నాట్య మొక్కటియే కాదు, యిచ్చట మా ఆస్థాన సభ్యులు నూతనత్వమును కోరుచున్నారు , కనుక అచ్చటి ఆ ప్రముఖుల చేత కొన్ని దృశ్య కావ్యములు, క్రొంగొత్త  నృత్యరీతుల భంగిమలు, చలన చిత్రములు నిర్మించి మా ఈ సభికులందరు రంజింప చేదలచితిమి. అప్పుడు కదా మాలాంటి వారి రాకకు యిచ్చట ప్రాధాన్యత కలుగును ” అని తన ఆలోచనను వెల్లడి చేశాడు ఆ దేవేంద్ర పదవిని అలంకరించిన బి నాగిరెడ్డి.
“భళా భళి. లెస్స పలికితిరి. అటులనే పంపించెద . ”
 
******
 
చిత్రగుప్తా, ఆ నరలోకవాసుల యమచిట్టా కొని రమ్ము ” ఆదేశించాడు యమధర్మరాజు.
” ఇదిగో ప్రభూ ” అందించాడు చిత్రగుప్తుడు.
” భూలోకవాసుల కాలమానం ప్రకారం ఒక సంవత్సర కాలంలో యిచ్చటకు వచ్చు వారి జాబితా చూపించుము “.
” అటులడిగిన చూపుట కష్టతరమే ఆగును ప్రభూ ! ఏలన మానవలోకము నానాటికి ఉత్పత్తి మీదనే ( అన్ని రకములగా ) వారి దృష్టిని కేంద్రీకరించింది. కనుక ఆ చిట్టాలో తమరు కనుగొనుట కష్టమే. ” సెలవిచ్చాడు.
” ప్రభూ యిటు పరికించుడు. భూలోక వాసులందరూ రాబోయే 2014 సంవత్సరానికి ఆహ్వానం పలుకుచున్నారు అత్యంతోత్సాహలతో.”
” మరుక్షణమా ఆనందం వుంటుందో లేదో తెలియకనే ఈ క్షణానికి అలా చిందులు వేస్తుంటారు ఆ ప్రాణికోటి . ”
” ఆ ఆ పరికించితిని . అటులైన నటులైన , సహాయ నటులైన , సాంకేతిక నిపుణూలైన , తెలుగు చలన చిత్ర సీమలోని ప్రముఖుల జాబితా చూపుము “.
అటులనే ప్రభూ అంటు ,తెలుగు చలన చిత్ర పరిశ్రమ లోని వారి జాబితాని తీసి చూపించుతూ ,” ప్రభూ వీరికింకను ఆయుర్దాయమున్నది. కానీ దేవేంద్రుల వారి ఆదేశాల మేరకు వీరిని రాబోయే సంవత్సరంలో ఈ క్రింద పేర్కొన్న సమయములో రప్పించి, యిచ్చట దేవేంద్రుల వారి కొలువులో పదవులను యిప్పించెదము. ”
” సరే అటులనే వారిని సగౌరవంగా తీసుకొని రండు ” .
” ఉదయ కిరణ్ 05.01.2014 యువ హీరో ”
” అంజలి, బహు భాషా హీరోయిన్, 13.01.2014 ”
అక్కినేని నాగేశ్వరరావు , బహు బిరుదాంకితుడు, హీరో , 22.01.2014″.
” తెలంగాణ శకుంతల 14.06.2014 క్యారెక్టర్ యాక్టర్, లేడీ విలన్ గా పేరు గాంచినది. ”
” బాపు (సత్తిరాజు లక్ష్మి నారాయణ ) చిత్రకారుడు, చరిత్రకారుడు, దర్శకుడు, తెలుగు వ్రాత రాతనే మార్చేసిన వాడు, తెలుగు లోగిళ్ళను సృష్టికర్త కంటే అందంగా చిత్రించి అహ సృష్టించిన వాడు 31.08.2014 ”
” పి జె శర్మ క్యారెక్టర్ యాక్టర్ 14.12.2014 ”
” చక్రి సంగీత దర్శకుడు 15.12.2014 ”
” కైలాసం బాలచందర్ దర్శక చంద్రుడు పలు భాషలలో, ఎందరినో చలన చిత్రసీమకి పరిచయం చేసి ఏలికలుగా మార్చినవాడు 23.12.2014 ”
” వీరందరూ దేవలోకానికి అర్హులే. ఈ నరకలోకంలో ప్రవేశించగనే, దేవలోకానికి పంపుడు. దేవేంద్రుల వారు వారికెలాంటి సత్కార్యాలు చేయాలో చేసి, ఎలా వారిని చూడాలో అలా చూస్తారు”.
” అటులనే ప్రభూ ” .
 
***** సమాప్తం *****
 
(పలు లోకాల నుంచి అనుదినం కాదు అనుక్షణం జీవరాసులు పుడుతూ గిడుతూనే వుంటాయి. ఇది ఆ అనంత శక్తి శాసనంగా శాసించబడి అన్ని లోకాలలో నడుస్తూనే వున్నది. దీన్నెవ్వరూ (ఏ జీవరాసి ) తప్పించనూ లేరు, తప్పించుకోనూ లేరు.
అలాంటిటి ఒకటైన ఈ నరలోకంలో ఈ నడుమ తెలుగు చలన చిత్రసీమలో బహు పేరు ప్రఖ్యాతులు గాంచిన పలువురు ప్రముఖులు పరలోకానికి వెళ్లి పోతున్నారు వెంట వెంటనే . ఈ సంఘటనలే ఈ కధకు మూల కారణాలు .)
 
 
 
 
 
రచన: అంగులూరి అంజనీదేవి 
పంతులుగారు లగ్నపత్రికలు రాస్తున్నారు. ఆయన శ్రీనివాసరెడ్డి వైపు చూసి హేమంత్‌ ఇంటిపేరు, గోత్రం అడిగారు. వచ్చేముందు హేమంత్‌ ఏం చెప్పాడో అదే చెప్పారు శ్రీనివాసరెడ్డిగారు.
పంతులు గారు లగ్నపత్రిక రాయడం పూర్తిచేసి ”అందరూ వినండి!” అంటూ పైకి చదవటం మొదలుపెట్టాడు.
శాంతారాం పంతులు గారి వైపు చూస్తున్నాడు. రమాదేవి ఎవరివైపు చూడకుండా తలవంచుకొని కళ్లనీళ్లు పెట్టుకుంటోంది. ఆమె ఎందుకలా కళ్లనీళ్లు పెట్టుకుంటుందో అర్థంకాక బిత్తరపోయింది కళ్యాణమ్మ.
రమాదేవికి ఎదురుగా కూర్చుని వున్న ఆమె తోడికోడళ్లలో ఒకామె గట్టిగా ”ఏంటి రమాదేవీ! ఇలాంటప్పుడా కన్నీళ్లు? ఆపుకో!” అంటూ మందలించింది.
ఆపుకోలేక ఆపుకుంటూ అందరివైపు ఒకసారి చూసింది. వాళ్లందరు ఆమెను పట్టించుకోలేదు. ఆమెకు వాళ్ల నుండి ఆశించిన సానుభూతి అందలేదు. అందుకే ఆమె దుఃఖం కొంత ఆగింది. కళ్లు మాత్రం ఎర్రబారే వున్నాయి. కొద్ది నిముషాల్లోనే తాంబూలాలు మార్చుకునే కార్యక్రమం ముగిసింది.
శ్రీనివాసరెడ్డి మొబైల్‌కి నాన్‌స్టాప్‌ కాల్స్‌ వస్తూనే వున్నాయి. ఆయన అంతటి బిజీ పర్సన్‌ అయివుండి కూడా ఏమాత్రం తొందరపడకుండా చాలా ఓర్పుగా కూర్చుని వున్నాడు. ఆయన ఏ టైంలో చేసేవి ఆ టైంలో చెయ్యాలని బలంగా నమ్మేవ్యక్తి. ఇతరులకి ఏ కొద్దిపాటి మంచి చేసినా అది మనలో వుండే శక్తిని ఇంకా రెట్టింపు చేస్తుందని భావించే వ్యక్తి. నిజానికి ఆయన ఆ టైంలో తప్పనిసరిగా హైదరాబాదులో వుండి తీరాలి. అర్జంట్‌గా అటెండ్‌ అయ్యే పార్టీ మీటింగ్‌ ఒకటి వుంది. మరి వాళ్లనెలా మేనేజ్‌ చేశాడో తెలియదు కాని వాళ్లనుండి మళ్లీ కాల్‌ రాలేదు.
కళ్యాణమ్మ అంతవరకు మౌనంగా వున్నా ఆ క్షణం నుండి తన చురుకైన కళ్లతో ప్రతిదీ పరిశీలనగా చూస్తోంది. వాళ్ల బంధువుల్ని గమనిస్తోంది.
భోజనాలయ్యాక ఎక్కడివాళ్లక్కడ వెళ్లిపోయారు. పసుపు కొమ్ములు కొట్టాలని తొమ్మిది మంది ముత్తయిదువులు మాత్రం వున్నారు.
వాళ్లలో ఒకావిడతో కళ్యాణమ్మ ”పిల్ల తల్లి ఎందుకేడ్చిందండీ? ఈ సంబంధం ఇష్టం లేకనా?” అనుమానం వచ్చి అడిగింది.
”ఇష్టం ఎందుకుండదు? అబ్బాయి ఉద్యోగస్తుడేగా! పైగా అమ్మాయికి ఉద్యోగం కూడా ఇప్పించాడట”
”మరింకెందుకు? అబ్బాయికి ఎవరూ లేరనా?” ఆ అనుమానం కూడా వచ్చిందామెకు.
”ఛ ఛ వాళ్లు వుండి మాత్రం ఏం చేస్తారు? ఎవరూ లేకపోవటమే మంచిది అని రమాదేవి ఒకసారి నాతో చెప్పింది”
”అదేంటండీ ఎవరూ లేకపోవటం ఏం మంచిది? ఉదయం నుండి నేను గమనిస్తూనే వున్నాను. అబ్బాయి తరఫున మేం వచ్చాం కదా కనీసం మాతో కూడా నాలుగు మాటలు మాట్లాడలేదు. ప్రత్యేకించి మర్యాదలు చెయ్యలేదు. పెళ్లిగురించి కట్న కానుకల గురించి ఒక్కమాట కూడా మాట్లాడలేదు. మీ వైపున ఇలాగే వుంటారా? ఇవేనా మీ పద్ధతులు” అని అడిగింది కోపంగా. ఆమె అంత కోపంగా అడుగుతుంటే ఇన్నిరోజులకి  రమాదేవిని ప్రశ్నించే వ్యక్తి వచ్చిందన్న ఆనందం ఎక్కువై ”మీరు అబ్బాయి తల్లిదండ్రులు కారుకదా! ఎందుకింత లోతుగా ఆలోచిస్తున్నారు? ఏదో వచ్చారు, కామ్‌గా వెళ్తే సరిపోతుంది కదా!” అంటూ ఇంకాస్త రెచ్చగొట్టింది. ఆమె ఎవరో కాదు… రమాదేవి తోడికోడలు. ఒకసారి అబ్బాయి చదువుకోసం ఊటీ వెళ్తున్నాడు ఓ రెండు కిలోలు స్వీటు పంపమని అడిగితే ”ఊళ్లో స్వీట్‌హౌజ్‌లు లేవా? నేనో గ్రాము బంగారం అడిగితే వాళ్లిస్తారా? మనం కూడా స్వీటు ఇవ్వొద్దు. బయట కొనుక్కుంటార్లే అని భర్తతో అన్నదట. అది ఎవరో విని ఆమెతో చెప్పారు. అప్పటి నుండి రమాదేవి అంటే ఆ తోడికోడలికి కోపం. ఆ కోపం సమయాన్ని బట్టి ఎప్పుడెప్పుడు బయటకి వద్దామా అని పాముపిల్లలా తొంగిచూస్తోంది.
కళ్యాణమ్మ వాదిస్తున్నట్లు కాకుండా చాలా సౌమ్యంగా ”తల్లిదండ్రులకన్నా ఎక్కువగానే వుంటాం హేమంత్‌తో. అందుకే వచ్చాం. మాకు పనులు లేక కాదు పద్ధతులు తెలియక కాదు. అసలు మర్యాద ఇవ్వటం రానివాళ్ల దగ్గర ఒక్క క్షణం ఆగాలన్నా మాకు ఇబ్బందిగానే వుంటుంది” అంది.
”మర్యాద ఇవ్వటం రాక కాదు. దానికి బలుపెక్కువ. మొన్నటివరకు కాస్త చచ్చినట్లే వున్నది. కూతురికి ఉద్యోగం వచ్చాకనే కళ్లు పైకెక్కాయి. ఇక ఈ పెళ్లి కాస్త అయిందనుకో ఇక ఆపేవాళ్లే వుండరు. అదేం అంటే మాకు అబ్బాయ్‌ ముఖ్యం కాని అబ్బాయి తరఫు వాళ్లతో మాకేం పని, అంటుంది. దానికసలు తలకాయ వుంటేగా, ఎవరిని ఎలా చూడాలో తెలిస్తేగా!” అంటూ విసుక్కుంది ఇంకో ఆవిడ.
కళ్యాణమ్మకి ఆవిడను చూస్తుంటే నిజాలు మాట్లాడే వ్యక్తిలా అన్పించి ”ఇంతకీ ఆవిడ ఎందుకు ఏడ్చినట్టు…?” అంది. ఆమెకి ఆ రహస్యమేంటో తెలుసుకోవాలని వుంది.
”ఆవిడ బాధలు మనకేం తెలుస్తాయి కళ్యాణమ్మగారు! చనిపోయిన వాళ్ల అన్నయ్య గుర్తొచ్చాడేమో!”
”అయ్యో! వాళ్ల అన్నయ్య చనిపోయాడా? ఎప్పుడు?” సానుభూతిగా అడిగింది కళ్యాణమ్మ.
”ఏడు నెలలు దాటింది” అన్నారెవరో.
అవాక్కయింది కళ్యాణమ్మ.
అక్కడ కూర్చున్న ముత్తయిదువులు కళ్యాణమ్మను చూసి ఆశ్చర్యపోలేదు. ఆమె కట్టూ, బొట్టూ, మాటతీరు ఆసక్తిగా గమనిస్తున్నారు.
సీతాలమ్మ పనులు చేసుకుంటూ, అటు, ఇటు తిరుగుతూ తన కళ్లను, చెవులను ఇటే వుంచింది. కళ్యాణమ్మలో దేన్నో పరిశోదన చేస్తున్నట్లు చాలా లోతుగా చూస్తోంది. అక్కడ ఏం జరిగినా, జరిగింది జరిగినట్లు రమాదేవికి చేరవెయ్యడమే సీతాలమ్మ ప్రధాన విధి.
కళ్యాణమ్మ మాత్రం తనవైపు ఎవరెలా చూసినా తనకు సంబంధం లేనట్లు ”అలా ఏడవటం నాకు నచ్చలేదు. బ్రతికివున్న కూతురెక్కువా? చనిపోయిన అన్నయ్య ఎక్కువా? శుభమా అని నిశ్చితార్థం జరుగుతుంటే కళ్లనీళ్లు పెట్టుకోవటం ఏమిటి? అంతగా కావాలంటే ఎవరూ లేనప్పుడు ఒంటరిగా కూర్చుని ఏడవాలి” అంది.
”ఒంటరిగా కూర్చుని ఏడిస్తే ఎవరు చూస్తారు. జాలిపడేవాళ్లు కావాలిగా! లాభం లేకుండా మా రమాదేవి ఏ పనీ చెయ్యదు!” అని పక్కనే కూర్చుని వున్నావిడ అంది.
”జాలికోసమా! అన్నయ్య అంటే ప్రేమ లేదా?” అంది ఆశ్చర్యంగా కళ్యాణమ్మ.
”ప్రేమా! పాడా! అంతా నటన. అసలా ఏడుపు అందుకు కాదులే!”
”ఇంకెందుకు?”
”ఆరాధ్య శుక్రవారం పుట్టిందట. పెళ్లిచేసి అత్తగారింటికి పంపితే వున్న సంపద మొత్తం ఊడ్చుకు పోతుందట. అందుకే ఆ ఏడుపు. ఆడపిల్లకి పెళ్లిచెయ్యకపోతే బాగుండదని లోకం కోసం చేస్తోంది కాని ఇష్టంతో చెయ్యటం లేదు”
”దానికంత ఏడుపెందుకు? శుక్రవారం పుట్టిన అమ్మాయి అత్తగారింటికి పంపేటప్పుడు ఆ అమ్మాయి చేత లక్ష్మీరూపును తల్లి మెడలో కట్టించుకునే పంపుతారుగా!” అంది కళ్యాణమ్మ.
”అయినా నమ్మదు మా రమాదేవి. ఈ పెళ్లి అనుకునప్పటి నుండి షాపులో గిరాకీ తగ్గిందని ఒకటే ఏడుపు”
”ఛ… ఛ… అసలు ఏడుస్తూ పెళ్లి ముహూర్తం పెట్టిస్తారా ఎవరైనా! షాపులో గిరాకీ తగ్గటానికి ఆరాధ్య పెళ్లికి అసలు సంబంధమే లేదు. అదే నిజమైతే శుక్రవారం పుట్టిన ఆడపిల్లలకి పెళ్లిళ్లే చెయ్యరు. ఏం నమ్మకాలో ఏమో!” అంది కళ్యాణమ్మ.
వాళ్లు అలా మాట్లాడుకుంటుండగానే కొందరు ముత్తయిదువులు లేచి పసుపు దంచటానికి ఏమేం అవసరమవుతాయో అవన్నీ రోలు దగ్గరకి పట్టుకొచ్చారు. ఆ పనులన్నీ రమాదేవికన్నా సీతాలమ్మనే ఎక్కువగా చేస్తోంది.
పసుపు కొమ్ములు, తాంబూలాలు, అరటిపళ్లు తెచ్చి రోలు దగ్గర పెట్టారు. రోలుకి రోకలికి పసుపు రాసి కుంకుమ బొట్లు పెట్టి అలంకరించారు. ఐదు పోగుల దారమునకు పసుపు రాసి తమలపాకు ముడివేసి రెంటింటికి కట్టారు. రోలులో ఐదు పసుపు కొమ్ములు వేసి ఐదుగురు ముత్తయిదువులు దంచారు. ఆ తర్వాత మరికొన్ని వేసి దంచారు. మెత్తగా నూరిన ఆ పసుపును తలంబ్రాల బియ్యంలో కలుపుతారు.
కాస్త దూరంగా కూర్చుని చూస్తున్న కళ్యాణమ్మను పిలిచారు. ఆమెకెందుకో రోలు దగ్గరకి వెళ్లాలనిపించ లేదు. ఆమెకు తెలిసినంతలో శుక్రవారం నిశ్చితార్థం జరపరు. పసుపుకొమ్ములు కూడా దంచరు. వీళ్లేదో టైం తక్కువగా ఉందని మగపిల్లవాడు గలవాళ్లు పసుపు దంచకముందే దంచేసుకుంటున్నారు. ఒక వారం లేదు, వర్జ్యం లేదు. రాహుకాలాలు లేవు. చూస్తుంటే అసలు ఏ నమ్మకాలు లేనట్లుంది. అందుకే ఆమె చాలా సున్నితంగా  ”మీరు కానీయండి!” అంటూ కూర్చున్న చోటు నుండి కదలలేదు.
ఒకరి ముఖాలు ఒకరు చూసుకున్నారే తప్ప కళ్యాణమ్మను మళ్లీ పిలిచే ధైర్యం చెయ్యలేదు. పసుపు దంచే కార్యక్రమం పూర్తయింది.
వచ్చిన ముత్తయిదువులంతా, పండు, తాంబూలాలు తీసుకొని ఇళ్లకెళ్లిపోయారు. అంతవరకు వున్న సందడంతా వాళ్లతోనే వెళ్లిపోయింది. ఇక మిగిలింది రోడ్డుమీద వెళ్లే వాహనాల శబ్దాలు, పొగ, దుమ్ము. అంతే!
రమాదేవి తోడికోడళ్లలో ఒకావిడ పండు, తాంబూలం తీసుకొని ఇంటికెళ్తూ గుమ్మం దాటాక ఏదో గుర్తొచ్చినట్లు ఆగి అక్కడే నిలబడి ”రమా! పెళ్లికొడుకు తరుపున వచ్చినవాళ్లు రాత్రి ట్రైన్‌కి వెళ్తారేమో వాళ్లకంత అన్నం ఉడకేసిపెట్టి పంపు. పనుల్లోపడి నిర్లక్ష్యం చెయ్యకు” అంటూ వెళ్లిపోయింది.
ఆ మాట కళ్యాణమ్మ, శ్రీనివాసరెడ్డి విన్నారు.
సీతాలమ్మ వంటగదిలోకి వెళ్లి వంట చేస్తుంటే రమాదేవి వెళ్లి షాపులో కూర్చుంది. శాంతారాం బయటకెళ్లాడు. సునీల్‌ ఎక్కడ వున్నాడో కన్పించలేదు.
సీతాలమ్మ హడావిడిగా తిరుగుతూ ”మీరు చేతులు కడుక్కోండి! అన్నం వడ్డిస్తాను. ట్రైన్‌ టైం కావస్తోంది” అంటూ వాళ్లు చూస్తుండగానే అన్నం వడ్డించింది.
రమాదేవి, శాంతారాం, సునీల్‌ ముగ్గురు ఒకేసారి లోపలికి వచ్చి వాళ్ల పనులేవో వాళ్లు చూసుకుంటున్నారు.
ఆకలిగా వున్నా అన్నం తినాలనిపించలేదు కళ్యాణమ్మ, శ్రీనివాసరెడ్డిలకు… ఏదో పెట్టారు కాబట్టి తిన్నామన్నట్లు భోజనం ముందు కూర్చుని లేచారు.
అప్పటికే శాంతారాం తన చేతికున్న వాచ్‌వైపు చూస్తున్నాడు. రమాదేవి, సీతాలమ్మ గోడకున్న గడియారం వైపు చూస్తున్నారు. ట్రైన్‌ టైం అయింది బయలుదేరమని నోటితో చెప్పలేక వాళ్లు పడుతున్న అవస్థను అర్థం చేసుకొని వెంటనే బయటకు నడిచారు కళ్యాణమ్మ, శ్రీనివాసరెడ్డి.
రాత్రి తొమ్మిది దాటింది.
ఇంటి ముందున్న రోడ్డు మీదనే ఆటోని ఆపి వాళ్లను ఆటో ఎక్కించారు. ఆటో దగ్గరకి శాంతారాం, రమాదేవి, సీతాలమ్మ, సునీల్‌ వచ్చారు. స్టేషన్‌ వరకు ఎవరూ వెళ్లలేదు.
వాళ్లు స్టేషన్‌ రాగానే ఆటో దిగి, ప్లాట్‌ఫాం మీదకెళ్లారు. అప్పటికే వాళ్లు ఎక్కవలసిన రైలు వచ్చి ప్లాట్‌ఫాం మీద ఆగి వుంది. దాన్ని చూడగానే ”అది మనం ఎక్కాల్సిన ట్రైనే” అంటూ వేగంగా వెళ్లి ట్రైన్లో కూర్చున్నారు.
ట్రైన్లో కూర్చున్నాక ”హేమంత్‌ చాలా తెలివిగలవాడు. అతని ఆలోచనలతో వందమందికి బ్రతుకుతెరువు కల్పించగలిగే శక్తి వున్నవాడు. అందరి మంచీ కోరేవాడు. ఇలాంటి సంబంధానికి ఎలా ఒప్పుకున్నాడు? పెళ్లంటే ఒక్కరోజు ముచ్చట కాదు. భార్య అంటే ఒక్క రాత్రి ఆనందం కాదు. ఎన్నో రోజులు, ఎన్నో రాత్రులు కలిసి గడపాలి. కలిసి జీవించాలి. ఈ కుటుంబ సభ్యులు మనతోనే ఇలా వుంటే ఇక హేమంత్‌తో ఎలా వుంటారో. హేమంత్‌ని ఎలా చూస్తారో? అల్లుడి మర్యాదలు ఎలా చేస్తారో!” అంది కళ్యాణమ్మ.
ఆమె అసంతృప్తిని అర్థం చేసుకొన్నాడు శ్రీనివాసరెడ్డి.
”అంతా ఫేట్‌! ఎక్కువగా ఆలోచించకు” అన్నాడు.
”ఆలోచించకుండా ఎలా వుంటామండీ! హేమంత్‌కి ఎవరూ లేరు. అన్నీ మనమే! అతని తరుఫునే కదా మనం వచ్చాం! అన్నీ మనతోనే కదా వాళ్లు మాట్లాడవలసింది. పెళ్లి అన్నాక ఎన్ని మాటలు వుంటాయి. నలుగురు పెద్దవాళ్ల మధ్యలో మనల్ని కూర్చోబెట్టి ఒక్కమాటన్నా మాట్లాడారా? అలాంటి సిట్యువేషన్‌ కూడా మనకు అక్కడ కన్పించలేదు. అసలేమనుకుంటున్నారు వాళ్లు?” అంది.
ఆయన నవ్వి ”ఏం మాట్లాడాలి మనతో?” అన్నాడు.
”ఏం మాట్లాడాలి అంటారేంటండీ! అమ్మాయికి పసుపు కుంకుమ కింద ఎంత డబ్బు ఇస్తారు? పట్టుచీరలు, మిగతా వస్త్రములు ఎన్ని పెడతారు? అబ్బాయికి సూటు, మిగతా వస్త్రములు ఎన్ని? బంగారు, వెండి, మంచం, బీరువా, మిగతా వస్తువులు ఎన్ని? పెళ్లికి ఎంతమంది వస్తారు? కార్యానికి ఎంతమంది వుంటారు? ఫోటోలు, వీడియో, వినోద కార్యక్రమాలు, ప్రధానమునకు వచ్చేవారు ఎంతమంది? వారికి ఏ విధమైన సత్కారము జరపాలి? ఇవన్నీ మాట్లాడుకోరా?” అంది.
”అవన్నీ హేమంత్‌తో ముందుగానే మాట్లాడుకుని వుంటారు”
”మాట్లాడినా మళ్లీ మనతోకూడా మాట్లాడాలిగా! మరి అలాంటప్పుడు మనం అంతదూరం నుండి ఎందుకొచ్చినట్లు?”
”భోంచేసి వెళ్లటానికి…” అన్నాడు శ్రీనివాసరెడ్డి.
ఆ మాట వినగానే ”నాక్కూడా అలాగే అన్పిస్తోందండీ!” అంది అమాయకంగా ముఖం పెట్టి.
”నీకు చాలా అన్పిస్తున్నాయని నాకు తెలుసు”
”చాలా అంటే వాళ్లను పీడించి పిప్పి చేసి హేమంత్‌కి కట్నం తీసుకోవాలని మాత్రం నాకు అన్పించడం లేదు. నేనే కట్నానికి వ్యతిరేకిని… కాకుంటే పెళ్లన్నాక కొన్ని అచ్చట్లు, ముచ్చట్లు తీరితేనే అందంగా వుంటుంది. అమ్మాయి విలువ కూడా పెరుగుతుంది. పెరిగిన విలువ పదిమందికి తెలియాలి అంటే అటువైపు పెద్దవాళ్లం ఇటువైపు పెద్దవాళ్లం ఓ చోట కూర్చుని ఆత్మీయంగా, గౌరవంగా మాట్లాడుకోవాలి. ఇలాంటివి ఒక్క హేమంత్‌తో ఫోన్లో ఎంతసేపు మాట్లాడినా కావు. మనం వుండేది అడవిలో కాదు! సమాజంలో…” అంది.
శ్రీనివాసరెడ్డి మౌనంగా వున్నాడు.
”నాకెందుకో వీళ్ల కుటుంబ పద్ధతులు ఆదిలోనే నచ్చలేదు. రమాదేవి తోడికోడళ్లు కూడా పైకి పాజిటివ్‌గా అన్పించినా లోపల చాలా నెగటివ్‌గా వున్నట్లు వాళ్ల ముఖాలు చూస్తేనే అర్థమవుతోంది. శాంతారాంగారి అన్నదమ్ముల్ని మీరు గమనించారో లేదో వైట్‌ & వైట్‌ డ్రస్సుల్లో అచ్చు ఆంబోతుల్లా, సింబోతుల్లా వున్నారు. వాళ్ల మధ్యలో హేమంత్‌ని ఊహించటానికే భయంగా వుంది.
”నువ్వేం ఊహించకు. భయపడకు. శాంతారాం ఫ్యామిలీకి మనం మాత్రమే కొత్త. ఆరాధ్య ద్వారా హేమంత్‌ ఎప్పుడో పాతవాడైపోయి వుంటాడు. వాళ్ల పద్ధతులు అన్నీ నచ్చే ప్రొసీడై వుంటాడు. అతనేం చిన్న పిల్లాడు కాదు. సాఫ్ట్‌వేర్‌ ఇంజనీర్‌. కొత్తగా ఏవేవో చెప్పి మన అభిప్రాయాలను అతని మీద రుద్ది అతన్ని డిస్టర్బ్‌ చెయ్యకపోవటం మంచిది. పడుకో. నిద్ర పడుతుంది” అన్నాడు శ్రీనివాసరెడ్డి.
ఆమె పడుకొంది. భర్త మాట విని పడుకున్నా ఆమె ఆరాధ్య ఫ్యామిలీ గురించి ఆలోచిస్తూనే వుంది.
సరిగ్గా ఉదయం ఏడు గంటలకి వాళ్లు హైదరాబాదు స్టేషన్లో దిగారు.
స్టేషన్‌ దగ్గరికి హేమంత్‌, కాశిరెడ్డి వచ్చారు.
అందరూ కలిసి హేమంత్‌ ఇంటికి వెళ్లారు.
అక్కడ జరిగిన సంఘటనల్లో వాళ్లకి నచ్చని అంశాలేవీ హేమంత్‌తో, కాశిరెడ్డితో చెప్పకుండా జాగ్రత్త పడ్డారు కళ్యాణమ్మ, శ్రీనివాసరెడ్డి. చాలా ప్రశాంతంగా స్నానాలు చేశారు. హేమంత్‌ కొత్తగా కొన్న ఎల్‌సిడి టీవీలో భక్తి ఛానల్‌ చూస్తూ కూర్చున్నారు.
ఈ లోపల హేమంత్‌ బయటకెళ్లి అందరికి టిఫిన్‌ తీసుకొచ్చాడు.
అందరూ కలిసి టిఫిన్‌ తింటూ హైదరాబాదు ఎంత డెవలప్‌ అయిందో మాట్లాడుకున్నారు. మాటల మధ్యలో హేమంత్‌ కల్పించుకొని
”మీ ప్రయాణ కబుర్లు చెప్పండి ఆంటీ!” అన్నాడు. అతనికి అక్కడ జరిగిన సంగతులన్నీ తెలుసుకోవాలని వుంది.
”ఏమున్నాయి హేమంత్‌! ట్రైన్లో వెళ్తూ నిద్రపోయాం. వస్తూ నిద్రపోయాం. అంతా హ్యాపీనే! జర్నీ కూడా మేము అనుకున్నంత హార్డ్‌గా ఏం లేదు” అన్నారు.
టిఫిన్‌ తినటం పూర్తయ్యాక
శ్రీనివాసరెడ్డి ఇంటికి ఫోన్‌ చెయ్యటంతో కారొచ్చింది. డ్రైవర్‌ ఒకసారి లోపలికి వచ్చి శ్రీనివాసరెడ్డికి కన్పించి వెళ్లాడు.
”నాకు సిటీలో పని వుంది. కాల్స్‌ వస్తున్నాయి. మీరు మాట్లాడుతూ వుండండి! నేను మళ్లీ వచ్చి జాయిన్‌ అవుతాను” అన్నాడు శ్రీనివాసరెడ్డి.
కళ్యాణమ్మ ”అలాగే!” అంది.
హేమంత్‌, కాశిరెడ్డి ఆయనతోపాటు కారు వరకు వెళ్లారు. ఆయన కారులో కూర్చుని వెళ్లిపోగానే తిరిగి లోపలికి వచ్చారు.
వాళ్లు లోపలకి రాగానే ”హేమంత్‌ నీ పెళ్లి డిసెంబర్‌ 5 బుధవారం ఉదయం పదిగంటలకి. ఆ ప్రకారం లగ్నపత్రిక రాసిచ్చారు ఇదిగో! దీన్ని నీ దగ్గర వుంచు” అంటూ లగ్న పత్రికను హేమంత్‌ చేతికి ఇచ్చింది కళ్యాణమ్మ.
అతను దాన్ని పట్టుకొని చూస్తూ కూర్చున్నాడు.
”నిన్న అనగా నవంబర్‌ 16 శుక్రవారం నిశ్చితార్థం జరిగింది కాబట్టి 18వ తేదీన మనం పసుపు దంచుకొని పెళ్లిపనులు ప్రారంభిద్దాం” అంది.
బేలగా చూస్తూన్నాడే కాని మాట్లాడలేదు హేమంత్‌.
”నువ్వలా చూడకురా! అన్నీ వాటంతటవే జరిగిపోతాయ్‌!” భుజం తట్టాడు కాశిరెడ్డి.
”నాకెందుకో జీవితం జీవితంలా లేదురా! ప్రతీదీ ఓ ప్రయోగంలా అన్పిస్తుంది”
”జీవితం అంటేనే ప్రయోగాలమయం హేమంత్‌! ఎన్ని ప్రయోగాలు చేస్తే జీవితం అంత మెరుగ్గా వుంటుంది. అందులో ఈ పెళ్లి అనేది అతిముఖ్యమైనది. జీవితంలో ఒకసారి మాత్రమే చేసుకునేది. అందుకే మన తెలుగువారు దీన్ని చాలా సాంప్రదాయబద్దంగా, శాస్త్రోక్తంగా చేసుకుంటారు” అంది.
”నాకెవరు చేస్తారు ఆంటీ!” అని అనకుండా ”ఆంటీ! మీరు ఆరాధ్య వాళ్ల ఇంటికి వెళ్లారు కదా! మిమ్మల్ని బాగా చూసుకున్నారా? గౌరవంగా సాగనంపారా?” అడిగాడు హేమంత్‌.
”ఓ… చాలా! ప్రతిదీ చక్కగా జరిపారు. 18వ తేదీ దాటాక వెంటనే పెళ్లి కార్డ్స్‌ నువ్వూ, కాశిరెడ్డి వెళ్లి కొట్టించండి! మొదటి కార్డు దేవునిగుడిలో పెట్టి, ఆ తర్వాత ఆరాధ్య వాళ్ల ఇంట్లో ఇచ్చి రావాలి. వాళ్లు కూడా అలాగే చేస్తారు. మిగిలినవి మీ ఫ్రెండ్స్‌కి పంచుకోండి! 29న ఇక్కడ నీ ఇంట్లోంచి ప్రధానం, సమర్త సారె ఆడపిల్ల ఇంటికి చేరాలి. అన్నట్లు ప్రధానంలోకి ఏదైనా బంగారు నగ పంపాలి” అంది.
”అదెంతసేపు మమ్మీ! ఆరాధ్యను తీసికెళ్లి గంటలో తెస్తాడు హేమంత్‌?” అన్నాడు కాశిరెడ్డి.
”అసలు ఈ పెళ్లికి సంబంధించిన బట్టలు కాని, నగలు కాని వాళ్లూ, నువ్వు కలిసి షాపింగ్‌ చెయ్యాల్సి వుంటుంది. ఒకసారి వాళ్లకి కాల్‌చేసి కనుక్కో. ఎప్పుడొస్తారో?” అంది.
”వాళ్లు రామన్నారు ఆంటీ!”
”అదేంటీ?” అని ఆశ్చర్యపోతూ అడిగింది కళ్యాణమ్మ.
”వాళ్ల షాపింగ్‌ వాళ్లే! మన షాపింగ్‌ మనమే చేసుకోవాలట. కాకుంటే మీరు చెప్పిన బంగారు నగ ఇక్కడ ఆరాధ్యను తీసికెళ్లి సెలక్ట్‌ చేసుకోమని చెబుదాం!” అన్నాడు.
లోలోన ఆశ్చర్యపోతోంది కళ్యాణమ్మ. ఈ పెళ్లి విషయంలో హేమంత్‌ మాట కన్నా వాళ్లమాటకే ప్రాధాన్యత వుండేలా అన్పిస్తోంది. దాన్ని ఆమె బయటకి ప్రకటించకుండా లోపలే దాచుకుంది.
”ఆంటీ! ప్రధానం ఎవరితో పంపుదాం! మీరూ, అంకులేగా తీసికెళ్లాల్సింది. మీరైతేనే బావుంటుంది. మీకైతేనే వాళ్లు మర్యాదలు ఘనంగా చేస్తారు.” అన్నాడు సంతోషంగా.
”ఎవరైతే ఏముంది హేమంత్‌! అప్పటికి ఎవరో ఒకర్ని మా బంధువుల్లోనే చూద్దాంలే! పంపేదేదో ఘనంగా పంపుదాం! సరేనా!” అంటూ నవ్వింది. ఆమెకు మళ్లీ ఆ ఊరు వెళ్లటం ఇష్టంలేదు.
”సరే! ఆంటీ!” అన్నాడు హేమంత్‌. అతనికి కళ్యాణమ్మ మనసులో ఏముందో తెలియదు.
ప్రదానంలోకి ఏమేమి తీసికెళ్లాలో మాట్లాడుకున్నారు.
పెళ్లి జరిగాక రిసెప్షన్‌ ఏ ఫంక్షన్‌హాల్లో పెట్టుకోవాలో మాట్లాడుకున్నారు.
అంతలో శ్రీనివాసరెడ్డి వచ్చాడు. కళ్యాణమ్మను తీసికెళ్లాడు.
హేమంత్‌, కాశిరెడ్డి ఆఫీసుకెళ్లారు.
*****
హేమంత్‌ వుండే ఇంట్లోనే పసుపు దంచి పెళ్లిపనులు మొదలుపెట్టారు. అందరికీ శుభలేఖలు పంచారు.
నవంబర్‌ 29న ప్రధానం పంపాలని ఆరాధ్యను తీసుకొని కళ్యాణ్‌ జ్యుయలరీకి వెళ్లారు కళ్యాణమ్మ, హేమంత్‌, కాశిరెడ్డి.
కళ్యాణమ్మ ఆరాధ్యను చూసి ”అమ్మాయి నెమలికంఠంతో, సింహం నడుముతో, చక్కటి భుజాలతో అద్భుతంగా, సౌందర్యవంతంగా వుంది కదా!” అని మనసులో అనుకుంటూ హేమంత్‌ భుజం తట్టింది. ”నీ ఎంపిక బాగుంది హేమంత్‌!” అంది.
”గట్టిగా అనకండి ఆంటీ! వాళ్లిచ్చే డబ్బుల్లో సగానికి సగం తగ్గించేస్తుంది”
”ఎంతిస్తున్నారేం?”
”ఇంకా చెప్పలేదాంటి! ఎంతో ఇస్తారట. రోజూ ఫోన్లో మా అమ్మ నాకోసం పది సంవత్సరాల నుండి కష్టపడి పోస్టాఫీస్‌లో దాచిపెట్టిన డబ్బులన్నీ నాకే ఇస్తుంది అని చెబుతుంటుంది” అన్నాడు.
”ఇస్తే ఇస్తార్లే! అమ్మాయి బాపుబొమ్మకి జిరాక్స్‌లా వుంది. అది చాలు నీకు. అవునూ! నీకు కట్నం తీసుకోవాలని వుందా?
”ఛఛ. నాకు అలాంటి ఆలోచనేలేదు. వాళ్లే ఇస్తామంటున్నారు. వద్దంటే నాకు మావాళ్లు ఇస్తుంటే మీరే చెడగొట్టారని ఆరాధ్య నాతో గొడవ పెట్టుకోగలదు. అసలే రాక్షసి. అందుకే నేను సైలెంటయిపోయాను” అన్నాడు నవ్వుతూ. హేమంత్‌ చెప్పేది విని కళ్యాణమ్మ కూడా నవ్వింది. వాళ్లు చాలా హ్యాపీగా వున్నారు.
ఆరాధ్య కాస్త దూరంగా కూర్చుని నగల డిజైన్లు చూస్తోంది.
ఆ షాపులో రకరకాల డిజైన్లు వున్నాయి. వాటిని మెడలో అలంకరించుకొని అద్దంలో చూసుకుంది ఆరాధ్య. ఆరాధనగా ఆమెనే చూస్తూ నిలబడ్డాడు హేమంత్‌. పక్కనే కాశిరెడ్డి కూడా చూస్తున్నాడు. కళ్యాణమ్మలో ఆరాధ్యను చూస్తున్నకొద్దీ ముచ్చట పెరిగిపోతోంది. ఇలాంటి అమ్మాయి కాశిరెడ్డికి కూడా దొరికితే బావుండని మనసులో అనుకుంటోంది. పెళ్లికి రెడీగా వున్న కొడుకులు వుంటే ఏ తల్లి అయినా అలాగే అనుకుంటుంది. అది సహజం.
ఆరోజు సాయంత్రం వరకు నగలషాపులోనే గడిపారు. ఆరాధ్యకి ఒక్క డిజైన్‌ కూడా నచ్చలేదు. పైనకెళ్లి డైమండ్‌ సెట్స్‌ కూడా చూశారు. అవికూడా నచ్చలేదు.
చివరకు ”ఆంటీ! ఈ షాపులో నాకు నచ్చిన డిజైన్‌ దొరకడం లేదు. మా బాబాయ్‌లకు గోల్డ్‌ షాపులున్నాయి. అందులో తీసుకుంటాను. పెళ్లి నగలన్నీ అక్కడే తీసుకోవాలనుకుంటున్నాం”
”ఈ విషయం ముందే చెబితే ఇంతదూరం వచ్చేవాళ్లం కాదుగా!” అన్నాడు హేమంత్‌.
”ఇక్కడ చూడకుండా తీసుకుంటే తర్వాత నేను తప్పకుండా ఫీలవుతాను. ఇక్కడయితే మంచి డిజైన్లు వుండేవేమో అని… ఇప్పుడు అలా ఫీల్‌ కాను. ఎందుకంటే చూశాను కాబట్టి…” అంది ఆరాధ్య.
”ఆరాధ్య మాటలు కూడా కరక్టే హేమంత్‌! నువ్వు సైలెంటయిపో!” అంది కళ్యాణమ్మ.
హేమంత్‌ మాట్లాడలేదు.
చిత్రంగా చూసింది ఆరాధ్య. ”ఆమె సైలెంటయిపొమ్మనగానే సైలెంటయిపోవటమేనా!” అన్నట్లు. అదేం గమనించలేదు ఎవరు…
”ఇంకేంటి నెక్ట్స్‌ ప్రోగ్రాం?” అడిగాడు హేమంత్‌.
”ప్రధానం చీర కొందాం హేమంత్‌! పద సౌత్‌ ఇండియా షాపింగ్‌మాల్‌కి వెళ్దాం!” అంది చాలా ఉత్సాహంగా కళ్యాణమ్మ.
అక్కడ నుండి కారులో బయలుదేరి సౌత్‌ ఇండియా షాపింగ్‌మాల్‌కి వెళ్లారు.
ఆ షాపులో ఎన్ని చీరలు చూసిన ఆరాధ్యకి నచ్చలేదు.
ఇంకా కొన్ని షాపులు తిరిగి చూశారు. కళ్యాణమ్మ కూడా ఏమాత్రం విసుక్కోకుండా వాళ్ల వెంట చాలా ఓపిగ్గా తిరిగింది. మధ్యమధ్యలో కాశిరెడ్డి వెళ్లి అందరికీ జ్యూస్‌లు తెచ్చి ఇచ్చాడు.
హేమంత్‌ చేతిమీద సున్నితంగా తట్టి ”ఇప్పటికే రాత్రి తొమ్మిది దాటింది. రేపొస్తే తీరిగ్గా చూడొచ్చేమో!” అంది కళ్యాణమ్మ.
నుదుటిమీద కొట్టుకొని ”ఏదీ నచ్చదేంటి ఆంటీ?” అన్నాడు.
ఆరాధ్యకు కాస్త దూరంలో వేరే చీరకట్టి ట్రయల్‌ చూస్తున్నారు సేల్స్‌ గర్ల్స్‌.
”పెళ్లినగలు, చీరలు జీవితంలో ఒక్కసారే కొంటారు. నచ్చకుండా ఎలా తీసుకుంటారు? నువ్వు టెన్షన్‌ పడకు హేమంత్‌” అని అంది కళ్యాణమ్మ.
”ఇంతవరకు ఒక్కటికూడా సెలెక్ట్‌ కాలేదు. ఇలాగైతే తిండీ, నిద్ర, స్నానం ఇక్కడే చేసుకుంటూ రోజుల తరబడి ఈ షాపుల్లోనే పడివుండేలా వున్నాం. బాబోయి ఇదేం షాపింగో ఏమో… భయంగా వుందాంటి!” అన్నాడు.
”భయపడకు. పెళ్లయితే అన్ని భయాలు పోతాయి”
”ఏం పోతాయో ఏమో గాడ్‌!” అన్నాడు పైకి చూసి.
ఆమె నవ్వి ”ఆరాధ్య చిన్నపిల్ల. ఏం తెలుస్తుంది. ఎన్ని తెచ్చి ముందేసినా నచ్చలేదంటుంది. ఇలాంటి సమయంలో వాళ్ల పెద్దవాళ్లు తప్పనిసరిగా వెంట వుండి షాపింగ్‌ చెయ్యాలి. మా ఇంట్లో రెండు పెళ్లిళ్లు జరిగితే అలాగే చేశాం. అటువైపు పెద్దవాళ్లం ఇటువైపు పెద్దవాళ్లం కూర్చుని పెళ్లి షాపింగ్‌ మొత్తం లంచ్‌ బ్రేక్‌తో కలిపి ఐదుగంటలు మాత్రమే పట్టింది. మేమే కాదు ఎవరైనా చాలా వరకు అలాగే చేస్తారు. రిస్క్‌ వుండదు” అంది. పైకి కన్పించడం లేదుకాని ఆమె అప్పటికే విసిగిపోయింది.
దూరం నుండే హేమంత్‌ని కళ్యాణమ్మను గమనిస్తోంది ఆరాధ్య. వాళ్లిద్దరు ఎప్పుడు చూసినా తల్లీ కొడుకుల్లా ఓచోట చేరి మాట్లాడుకోవటం ఆమెకు నచ్చటం లేదు” ఇన్నిరోజులు ‘నాకెవరూ లేరు’ అన్నాడే కాని ఇదిగో! వీళ్లున్నారు నాకు’ అని ఎప్పుడూ చెప్పలేదు హేమంత్‌. అసలే నిశ్చితార్థం రోజు తల్లి ఫోన్‌ చేసి ‘నీకు అత్త లేదనేగాని ఈ కళ్యాణమ్మనే పెద్ద అత్తకు మించిన అత్తలా వుంది ఆరాధ్యా! నువ్వు ఆవిడను కొంచెం కంట్రోల్‌లో వుంచుకో! లేకుంటే ఆవిడ పర్మిషన్‌ ఇస్తేనే నువ్వు హేమంత్‌ని తాకాల్సిన రోజులు వస్తాయి. అది చాలా ప్రమాదం. ఇక్కడ ఆవిడను చూసిన మనవాళ్లంతా అదే అంటున్నారు. నువ్వు జాగ్రత్త!” అంది.
అప్పటి నుండి ఆరాధ్యకు ఆందోళన మొదలైంది. ఆ క్షణం నుండి కళ్యాణమ్మని ఎలా వుంటుందో చూడాలన్న క్యూరియాసిటీతో వుంది. ఇవాళ చూసింది. చూడగానే హేమంత్‌ చాలా ఉత్సాహంగా ”ఈవిడే మా ఆంటీ ఆరాధ్యా! నా ఫ్రెండ్‌ కాశిరెడ్డివాళ్ల మదర్‌. మన పెళ్లి మొత్తం ఆంటీ చేతుల మీదుగానే జరగాలి” అన్నాడు.
ఆరాధ్య మౌనంగా చూసింది.
తల్లి అలా ఫోన్‌ చేసి మాట్లాడడం వల్లనో ఏమో కళ్యాణమ్మను చూస్తుంటే ఈవిడ మన మనిషి అన్న భావన కలగటం లేదు. ఎంత పాజిటివ్‌గా ఆలోచించాలన్నా ఆలోచించలేకపోతోంది. తల్లి చెప్పిన మాటలే గుర్తొస్తున్నాయి. అవే నిజమనిపిస్తున్నాయి. కళ్యాణమ్మ నవ్వితే ఏదో జంతువు సకిలించినట్లు ఏవగింపు కల్గుతోంది. మాట్లాడితే రాక్షసి మాట్లాడినట్లు అసహ్యం వేస్తోంది. ఆవిడ సమక్షంలో ఒక్కక్షణం వుండాలన్నా వుండలేనట్లు ఇబ్బంది పడుతోంది.
ఇక ఆ షాపులో చీరలు చూడదలచుకోలేదు ఆరాధ్య. వెంటనే కళ్యాణమ్మ దగ్గరకి వచ్చి నార్మల్‌గా చూసి ”ఆంటీ నాకు గ్రీన్‌ శారీ నచ్చింది. వర్క్‌ హెవీగా వుండటం వల్ల మంచి లుక్‌ వచ్చింది. కానీ కొంగు నచ్చలేదు. దాని రేటు 25 వేలు. ఆ డబ్బులు హేమంత్‌తో ఇప్పించండి! ఇవాళ నైట్‌కి నేను మా ఊరు వెళ్తున్నాను. అక్కడ తీసుకుంటాను”
”ఇక్కడ ఇంతమందిమి చూస్తున్నాం. పైగా ఇది సిటీ. ఎక్కువ షాప్స్‌ వున్నాయి. ఇక్కడకన్నా మీ ఊరిలో అంత మంచివి దొరుకుతాయా?” అన్నాడు హేమంత్‌.
”దొరుకుతాయి. అక్కడ కూడా మంచి మంచి వెరైటీస్‌ని మెయిన్‌టెయిన్‌ చేస్తున్నారట. ఇప్పుడే మా అమ్మ కాల్‌ చేసి చెప్పింది” అంది.
”ఓ.కె. మరి గోల్డ్‌?” అడిగాడు.
”గోల్డ్‌కూడా అక్కడే తీసుకుంటాను. మీరు ప్రధానంలోకి పెట్టాలనుకున్న షార్ట్‌ నెక్లెస్‌ నేనిక్కడ సెలెక్ట్‌ చేసుకున్నది లక్ష రూపాయలవుతోంది. ఇక్కడ ఐటమ్స్‌ హెవీగా వున్నాయి. మావూరిలో అయితే మాకు మేకింగ్‌ చార్జెస్‌, తరుగు వుండవు. మా బాబాయిలు ఇప్పుడే ఫోన్లో చెప్పారు. ఆ లక్ష రూపాయలు కూడా ఇస్తే అక్కడే తీసుకుంటాను”
”లక్షా ఇరవై ఐదు వేలకి చెక్కు రాసిస్తే అక్కడే తీసుకుంటుంది. ఇవ్వు హేమంత్‌!” కళ్యాణమ్మ చెప్పింది.
”ఇవ్వరా! మళ్లీ ట్రైన్‌కి టైం అవుతోంది” అన్నాడు కాశిరెడ్డి.
”నేనివ్వనురా! నా సెలెక్షన్‌ ఏం అవసరం లేదా? అంతా వాళ్ల ఇష్టమేనా?” అంటూ బాగా ఫీలయ్యాడు హేమంత్‌.
”మా అమ్మనేగా నాకు ఇన్నిరోజులు ఏదైనా సెలెక్ట్‌చేసి కొని ఇచ్చింది. ఇప్పుడు కూడా అలాగే చేస్తుంది. మీరెందుకు? ఎందుకో ఈమధ్య మీరు చిన్నవి కూడా పెద్దగా చేసి చూస్తున్నారు” అంటూ కళ్యాణమ్మ వైపు ఒకరకంగా చూసింది ఆరాధ్య.
ఉలిక్కిపడింది కళ్యాణమ్మ.ఆరాధ్య తనవైపు ఎందుకలా చూసిందో ఆమెకు అర్థం కాలేదు.
”అటెందుకు చూస్తావ్‌! ఇటుచూడు. ఆంటీకేం తెలుసు. ఇమ్మనే చెబుతుంది” అన్నాడు హేమంత్‌.
”చెప్పమనే నేను కూడా అటు చూసేది. ఆంటీ ఎలా చెబితే అలా మీరు చేస్తారని నాకు తెలిసే నేను ఆంటీని అడుగుతున్నాను. ఆంటీ! నల్లపూసల గొలుసు, పుస్తెలతాడు మీరేగా చేయించాల్సింది. వాటి డబ్బులు కూడా ఇప్పించండి! అవికూడా అక్కడే తీసుకుంటాను” అంది ఆరాధ్య.
అది విని కాశిరెడ్డిని పక్కకి లాక్కెళ్లాడు హేమంత్‌!
”ఇదేంటిరా! మొత్తం బంగారం నాతోనే కొనిపిస్తోంది. వాళ్ల వాళ్లేంపెట్టరా?” భయపడుతూ అన్నాడు హేమంత్‌.
”పెడతార్లేరా! తొందరపడకు. వాళ్ల అమ్మాయికి వాళ్లు ఏమైనా పెట్టుకుంటారు. ఎంతయినా పెట్టుకుంటారు. అవన్నీ పైకి చెప్పరు. కొంతమంది చెబుతారు. కొంతమంది చెప్పరు. వీళ్లు రెండోటైపు. అయినా నాది నీది అన్నది మీ ఇద్దరి మధ్యన వుండకూడదురా హేం! అయినా నువ్వు కొనేది నీ భార్యకేగా! బయటవాళ్లకేం కాదుగా అదేదో వెళ్లి వాళ్ల బంధువుల సమక్షంలోనే తీసుకుంటుంది. ఇంకా మంచిదేగా!” నచ్చచెప్పాడు కాశిరెడ్డి.
”నా దగ్గర వుండే డబ్బులెంతో తెలుసు. చచ్చీ, చెడీ రెండు సంవత్సరాలుగా సంపాయిస్తే నా అకౌంట్లో 5 లక్షలు మాత్రమే వుంది. అదలా వుందీ అంటే నేను ఇన్నిరోజులు మందు తాగలేదు, స్మోక్‌ చెయ్యలేదు, ఖరీదైన ఫుడ్‌ తినలేదు. అందరు వెళ్లి సినిమాలు చూస్తున్నా నేను ఒంటరిగా రూంలో  పడుకొని నిద్రపోయేవాడ్ని…”
”అవన్నీ ఇప్పుడు ఎందుకు హేం! పెళ్లంటేనే నగలు, చీరలు. ఇవిలేకుండా జరిగే పెళ్లి పెళ్లే కాదు. నువ్వలా చెయ్యాలన్నా ఆరాధ్య ఒప్పుకోదు. నువ్వేది చేసినా ఆరాధ్య కోసమేగా! అలాంటప్పుడు అకౌంట్లో వుండే మనీ గురించి ఆలోచించవచ్చా?”
”గోల్డ్‌కి, చీరలకి మూడు లక్షల వరకు అయ్యేట్లుంది. ఇక మిగిలింది 2 లక్షలు. దానితో రిసెప్షన్‌ అవుతుందంటావా?”
”అవుతుంది. కాదంటే మాడాడీ దగ్గర అడిగి తీసుకుందాం! నువ్వేం వర్రీ కాకు. ఆరాధ్యను నొప్పించకు” అన్నాడు కాశిరెడ్డి.
”నేను నొప్పిస్తున్నానా? ఏం మాట్లాడుతున్నావురా! అసలు లగ్న పత్రిక రాసినప్పటి నుండి ఆరాధ్యలో చాలా మార్పు వచ్చింది. ఫోన్లో ఎలాపడితే అలా మాట్లాడుతోంది. సరేలే! ఇప్పుడు అవన్నీ ఎందుకు! రా! వెళ్దాం!” అంటూ కళ్యాణమ్మ, ఆరాధ్యలు వుండే దగ్గరకి నడిచాడు హేమంత్‌. కాశిరెడ్డి కూడా అతనితో వెళ్లాడు.
…ఆరాధ్య తనవైపు ఎందుకలా చూసిందో అర్థంకాక అప్పటి నుండి అదే ఆలోచిస్తూ షాపులోకి వచ్చీ పోయేవాళ్ల వైపు చూస్తోంది కళ్యాణమ్మ. ఆమె మనస్థిమితాన్ని కోల్పోయింది. ఆరాధ్య అదేం గమనించకుండా తన మొబైల్లోంచి కాల్‌ చేసి తల్లితో మాట్లాడుకుంటోంది.
మూడు లక్షలకి చెక్కు రాసి ఇచ్చాడు హేమంత్‌. అది తీసుకొని హ్యాండ్‌బ్యాగ్‌లో పెట్టుకుంది ఆరాధ్య.
ఆరాధ్యతో ఎవరూ ఏమీ మాట్లాడలేదు.
ఆ షాపులోంచి బయటికి కదిలి కారెక్కారు కళ్యాణమ్మ, కాశిరెడ్డి.
వాళ్ల వెంటే నెమ్మదిగా నడిచారు హేమంత్‌, ఆరాధ్య. వాళ్లు కారెక్కే ముందు పక్కకి నిలబడి కొద్ది నిముషాలు ఏదో మాట్లాడుకున్నారు. ఆరాధ్య కోపంగా మాట్లాడుతుంటే హేమంత్‌ చాలా కూల్‌గా మాట్లాడటానికి ప్రయత్నించాడు.
******
కాలం ఎందుకో ఏమో ఒక్కక్షణం కూడా ఆగకుండా పరిగెడుతోంది. ఎంతటివారైనా ఎలాంటి వారైనా నన్ను ఆపలేరు. వెనక్కు తీసుకు రాలేరు అన్నట్లు అతివేగంగా పరిగెడుతోంది. ఎటువంటి మూర్ఛప్రాణికైనా ఆకలి, నిద్ర, దేహంలో వచ్చే మార్పులు కాలగమనాన్ని తెలియజేస్తూ వుంటాయట. అందుకే ఎవరి పనులు వాళ్లు ఛకఛక చేసుకుపోతుంటారు.
హేమంత్‌ పెళ్లిపనులు అతని ప్రమేయం లేకుండానే కాశిరెడ్డి పర్యవేక్షణలో ఛకఛక జరిగిపోతున్నాయి. అప్పుడప్పుడు చెక్కులు రాసియ్యడమే హేమంత్‌ పని…
పెళ్లికి రెండు రోజుల ముందే కాశిరెడ్డి అమ్మా, నాన్న, ఇద్దరు అన్నయ్యలు, వదినలు, పిల్లలు, హేమంత్‌ ఫ్రెండ్స్‌ హేమంత్‌ ఇంటికి వచ్చారు. వాళ్లందరు ఆఫీసులకి సెలవులు పెట్టి చాలా హ్యాపీగా వున్నారు.
3 లక్షలు తీసుకున్న రోజే ఊరెళ్లిన ఆరాధ్య అటే వుండిపోయింది. పెళ్లి అని చెప్పి ఆఫీసులో లీవ్‌ పెట్టింది.
పెళ్లికి ముందురోజే హేమంత్‌ని పెళ్లి కుమారున్ని చెయ్యాలని నిశ్చయించుకున్నారు. అందుకోసం కళ్యాణమ్మ తనకు బాగా తెలిసిన పురోహితుడు రామశాస్త్రిగారితో మాట్లాడింది. ”నా కొడుకు పెళ్లే అనుకోండి! అపశృతులేమీ లేకుండా పెళ్లికొడుకును చేసి వెళ్లాలి” అంది.
”చూశారుగా అమ్మా! తమ ఇంట్లో రెండు పెళ్లిళ్లు నా చేతుల మీదుగానే జరిగాయి. మనవళ్లని కూడా  ఎత్తుకున్నారు. ఇదికూడా అలాగే జరిపిస్తాను. నేను చెప్పినవన్నీ తెప్పించి రెడీగా వుంచండి! నాకో ఫోన్‌ చేస్తే వచ్చి పెళ్లికొడుకును చేసి వెళ్తాను” అన్నాడు రామశాస్త్రిగారు.
శాస్త్రిగారు చెప్పిన లిస్టు అంతా డ్రైవర్ని పంపి తెప్పించింది.
హేమంత్‌ ఇంటిముందు తెలుగు సంప్రదాయం ప్రకారం తాటాకు పందిరి వెయ్యలేకపోయినా మేదరోళ్లను పిలిపించి తడికెలతో అల్లిన చలువ పందిరి వేయించారు. మేళతాళాలు బాజా భజంత్రీలు మ్రోగిస్తూ మామిడి తోరణము గుమ్మానికి కట్టారు. ఇంటిముందు వేసిన పందిరికి నాలుగువైపుల మామిడి తోరణాలు కట్టారు.
హేమంత్‌ను పెళ్లికొడుకును చేయుటకు ముందు తూర్పు ముఖము చూచునట్లుగా ముగ్గు వేశారు. ముగ్గు మీద రెండు పీటలు వేసి ఆ పీటల మీద తెల్లని వస్త్రము వేశారు. దానిమీద అక్షింతలు చల్లారు. హేమంత్‌ కాళ్లకు పారాణి, బుగ్గన చుక్క పెట్టి మెడలో తెల్లని తుండు వుంచారు.
హేమంత్‌కి బావ వరసవాళ్లు ఎవరూ లేనందున కాశిరెడ్డిని బావ స్థానంలోకి రప్పించి తోడిపెళ్లికొడుకుగా అలంకరించారు. అతని చేతులలో తాంబూలం వుంచి హేమంత్‌కి ఎడమవైపు తోడిపెళ్లికొడుకు పీటల మీద కూర్చోబెట్టారు.
దీపారాధన వెలిగించి హారతి పట్టి అక్షింతలు వేసి ఇద్దరికి వస్త్రాలు పెట్టారు. తర్వాత హేమంత్‌ని ఒక స్టూల్‌పై కూర్చోబెట్టారు. మాడుకు, చేతులకు నెయ్యి రాశారు. శెనగపిండిలో కొంచెం నీళ్లు కలిపి దాన్ని పేస్టులాగా చేసి హేమంత్‌ చేతులకు, ముఖము మీద రాశారు…
అదంతా అయ్యాక హేమంత్‌ బావలూ, బావమరుదుల స్థానంలోకి అతని ఫ్రెండ్స్‌. వదినలు,మరదళ్లు స్థానంలోకి కాశిరెడ్డి వదినలు వాళ్ల చెల్లెళ్లు వచ్చి సరదా సరదాగా హేమంత్‌ని, కాశిరెడ్డిని ఆటపట్టిస్తూ ఆ వేడుక పూర్తిచేశారు.
తర్వాత హేమంత్‌వాళ్లకి గోరువెచ్చని నీటితో మంగళస్నానాలు చేయించారు. రోలుకు, రోకలికి ఐదు పోగుల దారమునకు పసుపు రాసి పసుపుకొమ్ము ముడివేసి రెండు తోరణములు కట్టారు. రోటిలో ఐదు పసుపు కొమ్ములు వేసి ఐదుగురు ముత్తైదువులు ఆ పసుపు దంచారు. ఆ పసుపును మరింత మెత్తగా కొట్టి తలంబ్రాలబియ్యములో కలిపారు.
కళ్యాణమ్మ దగ్గరుండి ఏ లోటుపాట్లు లేకుండా హేమంత్‌ని పెళ్లికొడుకును చేయించింది.
”ఈ క్షణం నుండి నువ్వు పెళ్లి అయ్యేంత వరకు బయటకి కదలటానికి లేదు. బయట పనులు ఏమైనా  వుంటే కాశిరెడ్డి కాని, నీ ఫ్రెండ్స్‌ కాని చేస్తారు. వాళ్లెవరూ అందుబాటులో లేనప్పుడు మన డ్రైవర్ని పంపిద్దాం!” అంది కళ్యాణమ్మ. ఆమె చాలా సంతోషంగా, బాధ్యతగా తన ఇంట్లో తిరుగుతుంటే నిజంగా తనకు తల్లిలాగే అన్పిస్తోంది. హేమంత్‌ కళ్లు అప్రయత్నంగా చెమర్చాయి.
అది గమనించలేదు కళ్యాణమ్మ ”చూడు హేమంత్‌! నువ్వు వెంటనే మీ మామగారికి ఫోన్‌ చేసి ‘ఇక్కడ నన్ను పెళ్లికొడుకును చేశారు. అక్కడ మీరు మీ అమ్మాయిని పెళ్లికూతుర్ని చేసుకోండి’ అని చెప్పు. అలా ఫోన్‌ చేసి చెప్పటం మన ధర్మం. ఎందుకంటే మనం ఫోన్‌ చేసి చెప్పేంత వరకు వాళ్లు అమ్మాయిని పెళ్లికూతుర్ని చెయ్యరు.అది మన సంప్రదాయం” అంది.
”అవునా! అయితే ఇప్పుడే చెబుతాను” అంటూ మొబైల్‌ చేత్తో అందుకొని కాల్‌ చేశాడు. అతనికి ప్రతిదీ సంప్రదాయం ప్రకారం చేసుకోవాలని వుంది. ఒకప్పుడు లేదు కాని ఇప్పుడు వుంది. బహుశా తల్లీ, దండ్రీ లేని లోటును కళ్యాణమ్మ, శ్రీనివాసరెడ్డి తీర్చటం వల్లనో ఏమో!!!
హేమంత్‌ చేసిన కాల్‌కి వెంటనే సమాధానం ఇచ్చాడు శాంతారాం ”మా అమ్మాయిని ఉదయాన్నే పెళ్లికూతుర్ని చేశాం” అని…
అది విని కళ్యాణమ్మ తేలకళ్లు వేసింది. ”ఉదయం నుండి వాళ్లు నీకు ఫోనేమైనా చేశారా?” అంది.
”లేదాంటీ! చెయ్యలేదు” అన్నాడు హేమంత్‌.
ఆమె ఆశ్చర్యపోతూ ”అదేంటి హేమంత్‌! వాళ్ల పద్ధతులేంటి ఇలా వున్నాయి. అమ్మాయిచేత గౌరీపూజ చేయించాలి కాబట్టి ముందుగా అబ్బాయిని పెళ్లికుమారునిగా చేసిన తర్వాతనే అమ్మాయిని పెళ్లికుమార్తెను చెయ్యాలి. ఈ విషయంలో పది నిముషాలు తేడా అయినా తప్పక పాటించాలి. ఇదేంటి ఇలా చేస్తున్నారు వాళ్లు…” అంటూ అక్కడ నుండి ఆమె పక్కకెళ్లి కోడళ్లు వున్న గదిలోకి వెళ్లింది.
అంతవరకు సంతోషంగా వున్న హేమంత్‌ మూడ్‌ అవుట్‌ అయ్యాడు. వెంటనే వాత్యల్యకు ఫోన్‌ చేశాడు. వాత్యల్య ముందు నుండీ తన ఫ్రెండే అయినా ఈమధ్యన ఆరాధ్యతో ఎక్కువ క్లోజ్‌ అయ్యింది. పెళ్లిలో రెండు రోజులు తనతోనే వుండమని ఆరాధ్య తన ఊరికి రప్పించుకుందట… వాత్యల్య నిన్ననే ఆరాధ్య దగ్గరకి వెళ్తున్నట్టు హేమంత్‌కి కాల్‌ చేసి చెప్పింది.
వాత్యల్య చాలా ఉత్సాహంగా ”హలో… హేం! నిన్ను పెళ్లికొడుకును చేశారటగా! హౌ ఆర్‌యు?” అంది.
”ఫైన్‌! నువ్వుకూడా ఫైనే అని నీ గొంతు వింటుంటే తెలుస్తోంది. అవునూ! ఆరాధ్యను పెళ్లికూతుర్నిచేశారా? గౌరీపూజ చేశారు కదా?” అడిగాడు ఆత్రుతగా హేమంత్‌.
”అలాంటి పూజలేమీ లేవిక్కడ…”
”అదేంటి!”
”అదేంటీ అంటే ఏం చెప్పను హేమంత్‌! లేనిది వుందని చెప్పాలా?”
”ఐ మీన్‌ అదికాదు వాత్యల్యా! గౌరీపూజ చేశాకనే ఆరాధ్యను పెళ్లికూతుర్ని చేశారు కదూ?” మళ్లీ అదే ప్రశ్న వేశాడు హేమంత్‌.
”చూడు హేమంత్‌! నువ్వొక సాఫ్ట్‌వేర్‌ ఇంజనీర్‌వి. నీకు ఈ పూజలతో పనేంటి? అసలు నీకు ఇవన్నీ ఎవరు చెబుతున్నారు?” అడిగింది వాత్యల్య. పక్కనే ఆరాధ్య కూడా వుంది. ఆమెకు కూడా హేమంత్‌ మాటలు విన్పిస్తున్నాయి.
”కళ్యాణి ఆంటీ చెప్పింది”
”అదీ! ఎవరో ఒకరు చెబితేనే గాని తెలియని విషయాలు ఇవి… తెలుసుకోక పోయినా వచ్చే నష్టమేమీ లేదు. వీటి గురించి నువ్వేం ఆలోచించకు. నువ్వొక సాఫ్ట్‌వేర్‌ ఇంజనీర్‌వి. అలాగే వుండు. డీసెంట్‌గా వుంటుంది. వేరే మేటర్లలోకి వెళ్లకు” అంది.
”నువ్విలా అంటున్నావూ అంటే అక్కడ గౌరీపూజ జరగనట్లే! నేను సాఫ్ట్‌వేర్‌ ఇంజనీర్నే! కాదని అనటం లేదు. మా మామ శాంతారాం, అత్త రమాదేవి సాఫ్ట్‌వేర్‌ ఇంజనీర్లు కాదు. నాకు వాళ్లే చెప్పారు పెళ్లిని శాస్త్రోక్తంగా జరిపిస్తామని. అలా జరిపించకుండా మగపిల్లవాడికన్నా ముందు అన్నీ వాళ్లే చేసేసుకుంటుంటే ఇక శాస్త్రమెందుకు? సంప్రదాయమెందుకు?”
”హేం! నువ్విలా అడగకూడదు. ఇక్కడ వీళ్లు పెళ్లిపనులన్నీ ఘనంగానే చేస్తున్నారు. ఇవాళ ఉదయమే ఒక బ్యూటీషియన్‌ వచ్చి ఆరాధ్యను పెళ్లికూతుర్ని చేసివెళ్లింది. రేపుకూడా ఆవిడే వచ్చి చేస్తుంది. ఆవిడకి డబ్బులు కూడా చాలా ఇస్తున్నారు. సరే! మీరంతా ఎప్పుడు వస్తున్నారు? మీరు వచ్చేదాన్ని బట్టే పెళ్లి టైంకు జరుగుతుంది. లాంగ్‌ జర్నీ కాబట్టి త్వరగా బయలుదేరండి!”
”ఎంత ముందుగా రావాలి?”
”కనీసం రెండు గంటల ముందు వచ్చినా స్నానాలు చేసి కళ్యాణమంటపానికి వెళ్లొచ్చు”
”రెండు కాదు, మూడు గంటలు ముందుగా వస్తాం. ఎందుకంటే ముహూర్తానికి పెళ్లి జరిగితే ఆనందంగా వుంటామనే నమ్మకం ఒకటి మనలో ఉంది కదా. అందుకే పెళ్లి పేరుతో ఇంతింత ఖర్చు పెట్టుకుంటున్నాం. సెలవులు పెట్టుకుంటున్నాం. ముహూర్తం వేళకి రమ్మని ఇంతింత మందిని రప్పించుకుంటున్నాం. కార్డ్సు పంచి మరీ రప్పించుకుంటున్నాం. వచ్చేవాళ్లు కూడా ఎంతో వ్యయప్రయాసలకోర్చి వస్తుంటారు” అని ఆగాడు.
నవ్వి ”హేం! నీకీ మధ్యన మాటలు చాలా ఎక్కువయ్యాయి. అది పెళ్లి ఆనందమో లేక మరేదో తెలియదు. సరే! ఇక్కడ మా ఆడవాళ్ల సందడి ఎక్కువైంది. నేను తర్వాత మాట్లాడతాను” అంటూ ఫోన్‌ కట్‌ చేసింది వాత్యల్య.
గదిలోంచి బయటకొచ్చిన కళ్యాణమ్మ హేమంత్‌ పక్కన కూర్చుని ”హేమంత్‌! నిన్ను పెళ్లికొడుకును చేసే కార్యక్రమం పూర్తయింది. ఇక మేమంతా ఇంటికెళ్లిపోతాం!” అంది.
షాక్‌ తిని ”అదేంటి ఆంటీ! పెళ్లికి రారా! మీరే లేకుంటే అక్కడ పెళ్లేముంది?”
”ఛ.. ఛ… అలా ఎందుకనుకుంటావ్‌ హేమంత్‌! దగ్గరయితే అందరం వచ్చేవాళ్లం. పిల్లలతో అంత దూరం జర్నీ చెయ్యటం మాటలు కాదు. ఎవరూ రామంటున్నారు. బలవంతం చెయ్యొద్దు. బావుండదు. నీతో కాశీ వస్తాడు. నీ ఫ్రెండ్స్‌ని కూడా తీసికెళ్లు” అంది.
అంతలో కాశిరెడ్డి హడావుడిగా లోపలికి వచ్చి ”అందరూ రెడీనా? కారు మాట్లాడుకొచ్చాను” అన్నాడు.
కాశిరెడ్డికి అసలు సంగతి చెప్పాడు హేమంత్‌. తల్లి అలా ఎందుకు మారిందో ముందు అర్థం కాలేదు. పెళ్లికి అందరం వెళ్లాలనే హైదరాబాదు వచ్చారు. కానీ ఇంతలోనే ఏం జరిగిందో ఏమో! ఏమైందని తల్లిని అడగలేదు. ఆమె ఏదైనా సరైన నిర్ణయమే తీసుకుంటుంది.
అందుకే ”దూరం కదరా! వాళ్లను వదిలెయ్‌! మనం వెళ్దాం!” అంటూ అక్కడున్న అందరివైపు ఒకసారి ప్రశాంతంగా చూసి ”ఎవరెవరు పెళ్లికి రాదలచుకున్నారో అంతా వెళ్లి కార్లో కూర్చోండి!” అన్నాడు కాశిరెడ్డి.
ఒక్కొక్కరే కారువైపు నడిచారు.
మొత్తం హేమంత్‌తో కలిపి పదకొండు మంది వెళ్లి కార్లో కూర్చున్నారు. అందరూ హేమంత్‌ స్నేహితులే… ఆడవాళ్లెవరూ లేరు.
కారు కదిలింది. కారులో నవ్వులు… జోకులు…
*******
తెల్లవారుజాము 5 గంటలకే పెళ్లికారు వెళ్లి శాంతారాం ఇంటికి కొద్దిదూరంలో ఆగింది. ఆ ఇంటి ముందున్న షామియానా, దాని చుట్టూ వేలాడుతూ వెలుగుతున్న సీరియల్‌ బల్బులు కారు ఆగిన చోటుకి కన్పిస్తున్నాయి.
కారు దగ్గరకి ఆరాధ్య తమ్ముడు సునీల్‌ వచ్చి వాళ్లకు విడిది ఇల్లు చూపించి వెళ్లాడు.
ఆ ఇంట్లోకి వెళ్లగానే కాశిరెడ్డి ”మనం త్వరత్వరగా స్నానాలు చెయ్యకపోతే కళ్యాణ మంటపానికి కరెక్ట్‌ టైంకు చేరుకోలేం” అని తొందర చేశాడు.
ఆ ఇంట్లోని బాత్‌రూంలో లైటు వెలగకపోయినా చీకట్లోనే స్నానాలు చేసి కూర్చున్నారు హేమంత్‌ స్నేహితులు.
ఏడు గంటలకి శాంతారాం, రమాదేవి వచ్చి పెళ్లికొడుకును, వాళ్ల ఫ్రెండ్స్‌ని పలకరించి వెళ్లారు. వాళ్లను చూస్తుంటే అప్పుడే నిద్రలేచి వచ్చిన వాళ్లలా అన్పించారు.
తొమ్మిది గంటలకి సునీల్‌ వచ్చి ”మీ అందరికి ఇక్కడే టిఫిన్లు ఏర్పాటు చేశాం. వచ్చి తినండి!” అని చెప్పి వెళ్లిపోయాడు.
కాశిరెడ్డి తన మొబైల్లో టైం చూసి కళ్లు పెద్దవి చేసి ”మైగాడ్‌! ఇప్పుడు మనం టిఫిన్లు తింటూ కూర్చుంటే కళ్యాణ మండపానికి ఎప్పుడు వెళ్లాలి?” అన్నాడు.
ఫ్రెండ్స్‌ అదిరిపడి ”వీడి గోల పాడుగాను. మనల్ని టిఫిన్‌కూడా తిననిచ్చేలా లేడు” అన్నారు. వాళ్లకి ఏడుగంటల నుండే ఆకలవుతోంది.
ఎవరో వచ్చి ”హేమంత్‌ పెళ్లికొడుకు కాబట్టి పెళ్లి అయ్యేంత వరకు ఏమీ తినకూడదు. పాలు మాత్రం త్రాగొచ్చు” అని చెప్పి వెళ్లారే కాని ఒక్కరు కూడా అతనికి పాలు తెచ్చి ఇవ్వలేదు.
హేమంత్‌నే కాదు అతని ఫ్రెండ్స్‌ని కూడా అక్కడ ఎవరూ పట్టించుకోవటం లేదు.
హైదరాబాదు నుండి కారులో వచ్చేటప్పుడు వాళ్లంతా చాలా కోరికలతో వచ్చారు. వాటిని లోపల దాచుకోకుండా ”మనం మగపెళ్లివారం కాబట్టి ఆడపెళ్లివారు మనకి అడుగడుగున బ్రహ్మరథం పడతారు. బ్రహ్మాండంగా చూసుకుంటారు. అయినా మనం మెత్తబడకూడదు. చాలా బెట్టు చెయ్యాలి. తప్పులు వెతకాలి. వాళ్లు నోళ్లు తెరిచి తల్లడిల్లిపోయేలా చెయ్యాలి. ‘హైదరాబాదు అబ్బాయిలంటే మాటలు కాదు, ఓ ఆట ఆడించి వెళ్లారు హేమంత్‌ పెళ్లిలో…’ అని ఇంకో తరం వరకు తెలిసేలా చెప్పుకోవాలి అని సరదాపడుతూ చెప్పుకున్నారు. ఒకరికి ఒకరు ఎలా కో-ఆపరేట్‌ చేసుకోవాలో ముందే మాట్లాడుకున్నారు.
కానీ తీరా చూస్తే అలాంటి వాతావరణమేం లేదక్కడ. ఎవరెవరో వస్తున్నారు. హేమంత్‌ని చూసి అమ్మాయికి తాము ఏమవుతారో చెప్పుకొని వెళ్తున్నారు. ఒక్కరు కూడా కాశిరెడ్డి బృందాన్ని పలకరించడం లేదు. వీళ్లు తిరిగి చూసే లోపలే వెళ్లిపోతున్నారు. హేమంత్‌ అదేం గమనించటం లేదు. చాలా హ్యాపీగా వున్నాడు.
వాళ్లు చూస్తుండగానే పూలతో, ఫ్లెక్సీలతో అలంకరించిన కారొకటి వచ్చి, మేళతాళాల మధ్యలో హేమంత్‌ని అతని స్నేహితుల్ని ఎక్కించుకొని కళ్యాణమంటపం వైపు దారితీసింది. ఆరాధ్య కూర్చుని వున్న కారు హేమంత్‌ కూర్చుని వున్న కారు ముందే చాలా స్లోగా వెళ్తోంది. పెళ్లికొచ్చిన ఆత్మీయులు, బంధువులు, పురజనులు, స్నేహితులు ఆరాధ్యవైపు చూస్తూ ఆరాధ్య కూర్చుని వున్న కారు చుట్టూ చాలా నెమ్మదిగా నడుస్తున్నారు.
”రేయ్‌! కాశీ! నాకో డౌట్‌! మన కారుకన్నా పెళ్లికూతురు కారు ముందు వెళ్తుందేం! దాన్ని ఓవర్‌టేక్‌ చేసి మనమే ముందు వెళ్తే గొప్పగా, ఘనంగా వుంటుందేమో! ఎంతయినా మనం మగపెళ్లివారం కదా!” అన్నాడు ఒక ఫ్రెండ్‌.
”ఇప్పుడు టైమెంతయిందో చూడు” అంటూ మొబైల్‌ చూపించాడు కాశిరెడ్డి.
”టైంతో ఏంపని? అయిందిలే పదకొండు” అన్నాడు ఫ్రెండ్‌.
”ఇప్పుడు మనం ఎక్కడున్నాం?”
”రోడ్డుమీద. కన్పించట్లేదా? మన కార్లముందు ఆ డాన్స్‌లు చూడు. పేలుతున్న టపాసులు చూడు. మోగుతున్న బ్యాండ్‌ చూడు. మొత్తానికి హేమంత్‌ పెళ్లి అదురుతోందిరోయ్‌! వాళ్ల చిన్నమామలు,పెద్దమామలు, బావమరుదులు కార్లను కదలనివ్వకుండా, ఎలా ఎంజాయ్‌ చేస్తున్నారో చూడు. ఇంతకీ కళ్యాణ మంటపం ఇంకెంతదూరం వుంది?” అడిగాడు ఇంకో ఫ్రెండ్‌.
”నాకు మాత్రం తెలుసా? నేనేదో ఇక్కడ నా చిన్నప్పటినుండి తిరిగి ఏడ్చినట్లు నన్ను అడుగుతావ్‌?”
”ఎందుకురా అంత కోపం. పైగా టెన్షన్‌గా వున్నావ్‌? హాయిగా అందరిలా రోడ్డుమీద జరిగే తంతుని చూస్తూ ఎంజాయ్‌ చెయ్యక”
”ఏం సాధించామని ఎంజాయ్‌ చెయ్యాలిరా? లెక్కప్రకారం ఈపాటికి పెళ్లయిపోవాలి. అసలు వీళ్లు పెళ్లికి ముందు బరాత్‌ పెట్టుకొని రోడ్డుమీద కార్లను నిలేసి డాన్స్‌లు చేస్తున్నారెందుకు? ఇలాంటి డాన్స్‌ ప్రోగ్రాం ఎవరైనా పెళ్లయిన తర్వాతనే పెట్టుకుంటారు. ఆ ఆనందంతో ఎలా పడితే అలా ఎగురుతారు రోడ్డుమీద. ఇలాగైతే పెళ్లెప్పుడు చెయ్యాలి? ఇదేదో వింత ఆచారంలా వుందే!” అంటూ అటు ఇటు చూస్తున్నాడు కాశిరెడ్డి.
హేమంత్‌ మొబైల్‌ రింగవుతుంటే లిఫ్ట్‌చేసి
”ఆంటీ! ఇప్పుడే కళ్యాణమంటపంలోకి ప్రవేశిస్తున్నాం” అన్నాడు హేమంత్‌.
”అదేంటి! ఇంకా పెళ్లి జరగలేదా?” ఆశ్చర్యపోతూ అడిగింది కళ్యాణమ్మ.
”లేదాంటీ! ఇప్పుడే వెళ్తున్నాం” అన్నాడు.
”అదేంటయ్యా! పదకొండు నుండి మధ్యాహ్నం ఒకటిన్నర వరకు రాహుకాలం వుంది. ఇప్పుడు పెళ్లెలా చేస్తారు?” ఆమె బాధగా అడుగుతుంటే బ్యాండ్‌ చప్పుడుకి ఆమె ఏం మాట్లాడుతుందో అర్థం కాక హేమంత్‌ మొబైల్‌ ఆపేశాడు.
పెళ్లికూతురుని పెళ్లి కొడుకును తీసుకెళ్లి పెళ్లిపీటల మీద కూర్చోబెట్టారు.
జనం అప్పటికే విపరీతంగా వచ్చి కూర్చీల్లో కూర్చుని వున్నారు. కుర్చీలు సరిపోక నిలబడి కూడా చూస్తున్నారు. వాళ్లు తొమ్మిదిగంటల నుండే ఎదురుచూస్తున్నారు.
పురోహితుడు మంత్రాలు చదువుతున్నాడు.
బ్యాండ్‌వాళ్లు చెవులు చిల్లులు పడేలా వాయిస్తున్నారు.
కెమెరా మెన్లు, వీడియోగ్రాఫర్లు ‘నువ్వా, నేనా!’ అన్నట్లు పోటీలు పడుతున్నారు. మంత్రాలు చదువుతున్న పురోహితుడ్ని మధ్యమధ్యలో ఆపుతున్నారు పెళ్లికొడుకును, పెళ్లికూతుర్ని ఫోటోలు తియ్యాలని… ఆయన విసుక్కుంటున్నాడు. కోప్పడుతున్నాడు. ఆయన నోటి నుండి మంత్రాలకన్నా మాటలే ఎక్కువగా వస్తున్నాయి.
ఏదో ఖాళీగా వున్నాడు తక్కువ డబ్బులు ఇచ్చినా వస్తాడని ఆయనను పిలిచారు కాని ఆయన వయసు 92 అని, సుగర్‌ పేషంటు అని శాంతారాంకి తెలియక కాదు. కక్కుర్తి అంతే! ఆయన మంత్రాలు పూర్తిగా చదువుతున్నాడా లేక సగం చదువుతున్నాడా అన్నది అక్కడ ఎవరిక్కావాలి. త్వరగా పెళ్లయితే భోజనాలు చేసి వెళ్లిపోవచ్చని ఎదురుచూస్తున్నారు. ముసలివాళ్లు, పసిపిల్లలు వున్నవాళ్లు, సుగరు, బి.పి. వున్నవాళ్లు ఆకలికి ఆగలేక భోజనాలు ఎక్కడ పెడుతున్నారో తెలుసుకొని ఒక్కొక్కరే లేచి అటువైపు వెళ్తున్నారు.
పెళ్లి జరిగే టైంకు కుర్చీలలో బంధువులు, స్నేహితులు, పురజనులు పలుచబడిపోయారు. దగ్గర బంధువులు మిగిలారు.
