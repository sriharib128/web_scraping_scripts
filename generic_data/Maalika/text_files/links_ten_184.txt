 రచన : ప్రియనాయుడు
కవిత్వమంటే ఏమిటి ?? అది ఎలా ఎలా వివరించేది ??
యెక్కడని వెదికేది ?? యెక్కడని పట్టుకొనేది??
నవ్వులో పువ్వులో నింగిలో నేలలో
కళ్ళల్లో కలలలో చెలి బుగ్గల్లో చిరుసిగ్గుల్లో
వలపులలో తలపుల్లో పగటిలో రేయిలో
పచ్చని పైరులో సాగే చల్లని చిరుగాలిలో
వానలో ఎండలో ఉరికే జలపాతంలో
తనువులో అణువులో మనసులో మమతలో
పూవులో తావిలో పలవరించే పలుకులో
కన్నీటిలో కవ్వింతలో అలకలో ఆరాధనలో
ఇంకా ….
అధరంలో మధురిమలో మౌనంలో మురిపెంలో
అడుగులు చేసే సవ్వడిలో గాజులు చేసే గలగలలో
మదనుడు చేసే అల్లరిలో తనువుల రేగే తపనలలో
కోకిల కూసే గానంలో తుమ్మెద పాడే సంగీతంలో
చెరుకు గడలలోని తియ్యదనంలో పాలనురగలోని తెల్లదనంలో
మల్లెలోని సువాసనలో మత్తెక్కించే సంపంగి పువ్వులో
అమ్మలోని కమ్మదనంలో నాన్న కురిపించే లాలనలో
అన్నింటా అంతటా వెదజల్లిన పరిమళంలా ఉన్నావమ్మ కవితమ్మ .
కవితంటే…..చెప్పాలా!! మదివిప్పాలా!!	
జగమంత నిండిన భావాల సరాగాలు
అది జల జల పారే చల్లని సెలయేరు
మది హోరుల జోరుల సాగే పరవళ్ళు
యెదలో పొంగి పొరలే భావాల చిరుజల్లు
కన్నుల దాగిన తరగని వెన్నెల హరివిల్లు
మనసున దాచినా దాగని భావాల సందడులు
అబ్బబ్బా యెంతని యేమని చెప్పను !!
అణువణువునా పరవసింపజేసే అనుభవాల పోరు
కదిలే ఆలోచనలకూ ఊపిరినిచ్చే ఊసుల రాసులు
ప్రతి కదలికలోను అక్షారాలు పలికించే సోయగాలు
ఏ భంగిమ చూసినా తన్నుకువోచ్చే మధుర భావాలు
శిలలను సైతం కరిగించగలిగే భావోద్రేకపు అలజడులు
అక్షారాల జడివానలో తడిచి మొలకెత్తే అక్షర సుమాలు
భావోద్వేగము కలిగినప్పుడు పదములు కూర్చే కుసుమాలు
వర్ణనకి అందనపుడు పదాల రూపములో జాలువారే ఆవేశాలు
పద పదములో పదనిసలు పలికించగలిగే తొలి ఉషాకిరణాలు
ఆధరముల మాటున దాగిన అమృత మధుకలశములు
మృదు మందార భావనలను మధురంగా వివరించగలిగే కావ్యాలు
ఆనందము ఆవేదన ఒకే పదములో వివరించగలిగే మధుర భావాలు
అమ్మ అనురాగము ఆలి ఆలింగనం అవలీలగా తెలపగలిగే అస్త్రాలు
ప్రేమను ప్రేమగా పలికించగలిగే ఒక తియ్యటి సుస్వరాల గానామృతాలు
కవితంటే ఒక దివ్యానుభూతి అనుభవాల సిరిమల్లి !!!
మనసును ఊయలలూపి లాలించగలిగే ఒక మహోత్తర శక్తీ
ఇది అది అని వివరిచలేని పరిస్థితిలో వొచ్చే ఒక తియ్యటి ఆర్తి
కవిత్వమంటే అంతులేని ఆలోచనలకూ ఊపిరిదిద్దె ఒక అనురక్తి
నర నర మున ఉద్రుతిని పెంచి హృదయాన్ని హత్తుకొనే చురకత్తి
పదాలకందని భావ ప్రకటన చెయ్యగలిగే తియ్యని హృదయ స్పందన
మనసు మారుమూలదాగిన జ్యపకాలకు జతకూరే మనో ఆలంబన
ప్రతి క్షణం విరామం లేకుండా కలిగే తపనల కోరికల ప్రతిస్పందన
కనీరైన పన్నీరైన ప్రేమ ఐనా విరహమైనా కవిత్వమే కదా అంతరాన
కవిత్వానికి లేదు భాష బేధము ..లేదు పేద గొప్ప భావము
ఎవరికైన ఎప్పుడైనా కలిగే ఒక అనిర్వచనీయ అనుభవ సారము
ప్రతి మనిషిలోను ప్రక్రుతి అందములోను దాగి ఉంది కవిత్వము
కవిత్వమా నిన్ను వివరింప గలమా నీవు దాగిన చోట కనుగోనగలమా
అది ఒక మహాసముద్రము ,,ఎంత యీదినా లోతు తెలియని మహసాగరము
ప్రతిమనిషిలోనూ ఎక్కడో ఒకచోట దొంగాలా దాగిన ఒక భావాల వెల్లువల సారము ..
ఒక అనురాగము ఒక అనుభవాల మణిహారము
ఊహకే అందని అక్షరాల దారము…జీవాధారం 
రచన: టేకుమళ్ళ వెంకటప్పయ్య.

“A man does not communicate with another man except when the one writes in his solitude and the other reads him in his own. Conversations are a diversion, a swindle, or a fencing match”.
అంటే.. ”ఒక మనిషి తన ఏకాంతంలో రాసిందాన్ని మరో మనిషి తన ఏకాంతంలో చదువుకున్నప్పుడు మాత్రమే ఒకరికొకరు అర్థం కావటమనేది సాధ్యం. సంభాషణల వల్ల జరిగేదల్లా పక్కదారి పట్టడమూ, దగా చేయటమూ, లేదా కర్రసామూ మాత్రమే” అంటాడు  కొలంబియాకు చెందిన నికోలస్ గోమెజ్ డావిలా అనే ప్రముఖ కవి.   “అసాధ్యమైన ఏకాంతం అంటూ ఏమీ లేదు. ప్రపంచ రహస్యాలను రూపకాలంకారాలతో తప్ప హేతువాదంతోనో, తర్కంతోనో విప్పి చూపలేము”– చిలీ మహాకవి పాబ్లో నెరుడా నోబుల్ స్వీకారోపన్యాసంలో చెప్పిన మాటలివి.  కవిత్వమే జీవితంగా భావించే కవి తన ఏకాంత వాతావరణాన్ని తనే సృష్టించుకోవలసిన అగత్యం ఉంది. “కలలు పండే వేళ/మౌనపుటలల మీదుగా/గతాన్నీ, భవిష్యత్తునూ/కలిపే స్వప్న సేతువు/ఏకాంతం” అంటాడు ఇంద్రగంటి శ్రీకాంతశర్మ.
కవిత్వం ఏకాంతంలోనే సృజింపబడుతుందా? అని అలోచిస్తే  ఏ కళకైనా మొదలు  ఏకాంతమే. కవులే కాదు ఏ గొప్ప కళాకారుడి జీవితాన్ని తరచి చూసినా ఇది స్పష్టం.  ఏకాంత హృదయస్పందన, మస్తిష్క మనోల్లాసాల్లో నుండే మహా కావ్యాలు, గొప్ప గొప్ప కళా ఖండాలు ఆవిర్భవించాయి, ఆవిష్కరించబడ్డాయి. అందువల్లే ఏకాంతం గొప్ప ఆవిష్కరణలకు మహాద్వారం.
“కవిత కొత్త అనుభవాల కాంతి పేటికను తెరవాలి, కదిలించాలి. ఈ కాలంలో బ్రతుకు; ఈ ప్రపంచాన్ని ప్రతిఫలించు. ఇంటికున్న కిటికీ లన్నీ తెరచి అన్ని పవనాల్ని ఆహ్వానించు, నువ్వు చెప్పేదేదైనా నీదై వుండాలి. నీలో నుంచి రావాలి, చించుకొని రావాలి. మళ్ళీ ఈనాడు  అలనాటి చిత్ర కవితల్నీ, అయోమయ బంధాల్నీ, పునరుద్ధరించకు” అంటాడు దేవరకొండ బాలగంగాధర తిలక్. ఎంత మంచి ఎంత మహత్తర మైన సందేశం! కవితా రచనను తపస్సుగా సాగించే రచయితలందరూ త్రికరణశుద్ధిగా ఆచరించదగ్గ సందేశమిది! తిలక్ మహాకవి కవితాహృదయానికి దర్పణమనదగిన ఆలోచనా ధార.  “కవిత్వం ఒక ఆల్కేమీ,/ దాని రహస్యం కవికే తెలుసును/కాళిదాసుకు తెలుసు, పెద్దన్నకీ తెలుసు/కృష్ణ శాస్త్రి కి తెలుసు, శ్రీ శ్రీ కి తెలుసు” అన్నా! “కవిత్వం అంతరాంతర జ్యోతి స్సీమల్ని బహిర్గతం చెయ్యాలి, విస్తరించాలి చైతన్య పరిధి” అన్నా! అగ్ని జల్లినా, అమృతం కురిసినా /అందం, ఆనందం దాని పరమావధి” అన్నా తిలక్ బౌద్ధికంగా ఏకాంత వాసి – గొప్ప అనుభూతి కవి. చూడండి అమృతం కురిసిన రాత్రి కవితలో  “ఎక్కడెక్కడ ఒక్కణ్ణి తిరిగానో రాత్రి ఏకాంతంలో/ఎన్ని దీన నయనాల్ని ఎన్ని మౌన నిశ్వాసాల్ని/ఏరుకున్నానో చటుక్కున నా సంగీతం ఆగిపోయి/ఆపూర్వమైన సంగీతాన్ని తెచ్చి నీకు కానుకగా ఇస్తానని/అనంతమైన నా ప్రేమ నిరూపిస్తానని ప్రతిజ్ఞ చేసి/ఆ రాత్రి వెళ్ళి పోయాను నేను…/ఆలా నగరాలకి నగరాలు దాటి అడవుల్ని దాటి” అంటాడు. అలా ఏకాంతంగా ఈ భూమండాలాన్ని దాటి ఇతర గ్రహాలలో సైతం సంచరించి అనుభవించి పలవరించ గల కవి తిలక్.
మహాకవి శ్రీ.శ్రీ కూడా…”కవితా..ఓ కవితా” అంటూ కవిత్వ పంధాను చెప్తూ.. “అమోఘ, మగాధ, మచింత్య, మమేయం,/ఏకాంతం, ఏకైకం,/క్షణికమై శాశ్వతమైన దివ్యానుభవం,/ బ్రహ్మానుభవం కలిగించిన,/నను కరిగించిన కవనఘృణీ!/ రమణీ!/కవితా! ఓ కవితా!” అన్నారు. అద్భుతమైన లోతైన అంతులేని ఏకాంతంలో శాశ్వతంగా నిలిచిపోయిన ఓ గొప్ప దివ్యానుభూతి, మహా అనుభవం నను కరిగించిన అందమైన కవితాకిరణం అంటారు.
ఈ కాలంలోనే కాదు శ్రీకృష్ణదేవరాయలచే గండపెండేరం పొందిన అల్లసాని పెద్దన గారు కూడా “తూగుటుయాల, రమణి ప్రియ దూతిక తెచ్చి ఇచ్చు కప్పురపు విడేము, ఉహ తెలియంగల లేఖక పాటకోత్తములు”  కావాలి కవిత్వానికి అంటూ,   కవిత్వం ఎక్కడబడితే అక్కడ, ఎప్పుడు బడితే అప్పుడు చెప్పేది కాదు సుమా అంటూ..  తనకు అవసరమైన జాబితా ఏకరువు పెట్టాడు. కొండేపూడి నిర్మల గారు  ఆధునిక కవయిత్రికి కూడా  ప్రేరకాలుగా కొన్ని సదుపాయాలు౦డాలట  అవేమిటంటే..“మ౦చి కవి మిత్రులు, సరళమైన జీవన విధానం, ప్రకృతితో మమేకం, ఈ అన్నిటితో కూడిన ఏకాంతం” ఇంకా అంటారు.. ఆ మాటకొస్తే కవిత్వం రాయడానికే కాదు బిడ్డకు పాలిచ్చే కూలి తల్లికి,  మగ్గంమీద బట్ట నేస్తున్న ముసలి తాతకి కూడా ఏకాంతం అవసరమే అని.. ఏకాంతం కవిత్వానికి ఎంత అవసరమో చెప్తున్నారు.
ఓ గమనించదగ్గ విషయం ఏమిటంటే  ఏకాంతం అంటే ఏ మారుమూల గదిలోకో వెళ్ళి తలుపులు వేసుకోవడం కాదు. అలాంటప్పుడు కవిత్వం స్పాంటేనియస్ గా రావడం దుస్సహం.   అలాంటి బలవంతపు ఏకాంతాలు మనసును రంజింపజేయలేవు అని మనస్తత్త్వవేత్తల అభిప్రాయం. కవి చెయ్యవలసినది  మనసును ఏకాంతంలోకి తీసుకెళ్ళగలగడమే!  అదే  ఏకాంతం. ఎంత జన సమూహంలో ఉన్నా ఏకాంతంలోకి వెళ్ళగలగాలి. అలాగే ఎంత ఏకాంతంలో ఉన్నా జన సమూహంలోకి మనసు ప్రసరించగలగాలి కవి.  అలా వీలవుతుందా అన్న ప్రశ్నకు సమాధానమే కవి జాన్ కీట్స్. తన కవితల ద్వారా ప్రపంచానికి ప్రేమను దగ్గర చేసిన  కీట్స్ జీవితం విషాధ భరితం.  హాస్పిటల్లో కాంపౌండర్ గా పని చేసేవాడన్న మాటేగానీ అతని మనసు మాత్రం ఎక్కడో ఏకాంత దీవుల్లో తిరుగాడేదట. ఆ దీవుల్లో తాను పుంఖాను పుంఖాలుగా  కవిత్వం రాస్తున్నట్లు కలగనేవాడట. కీట్స్ రాసిన ‘ఒ సాలిట్యూడ్’ (ఏకాంతం)  కవిత అచ్చయింది. ప్రపంచ ప్రఖ్యాతి లభించింది. జన సమూహాల్లో ఉంటూనే ఏకాంత వీధుల్లో విహరించే కవుల్లో అగ్రగణ్యుడు కీట్స్.
‘‘మన కాలపు కవికి ఏకాంతమూ సమూహమూ రెండూ ప్రాథమిక విధులుగానే ఉన్నాయి’ అని అని అన్న మహాకవి పాబ్లో నెరూడా మాటల తో ముగిద్దాం.
Jyothi Valaboju
Chief Editor and Content Head
ప్రతీనెల మాలిక పత్రిక కొత్త ప్రయోగాలు, రచనలతో మిమ్మల్ని అలరిస్తోంది. గత నెల ప్రకటించిన హాస్యకథలపోటీకి అనూహ్యమైన స్పందన వచ్చింది మొత్తం 23 కథలు పోటీలో ఉన్నాయి. జులై 15 న ఈ కథలపోటి ఫలితాలు ప్రకటించబడతాయి. ఆగస్ట్ సంచికనుండి కథల ప్రచురణ ఉంటుంది. మాలిక పత్రికనుండి ముందు ముందు మరిన్ని కొత్త ఆలోచనలు, ప్రయోగాలు చేయాలని మా సంకల్పం.
మీ రచనలు పంపవలసిన చిరునామా: editor@maalika.org
జులై మాసపు విశేషాలు మీకోసం:
1. తెలుగు షాయరీలు . మాట – పాట 1
2. శ్రీవారి స్వరసేవ – 1
3. వేదన బరువై
4. ఎగిసే కెరటం – 5
5. అన్నమయ్య ఆధ్యాత్మికానందలహరి – 8
6. జీవితం ఇలా కూడా ఉంటుందా – 4
7. మాయానగరం – 29
8. శుభోదయం – 6
9. విశ్వనాధ నవలలు – థూమరేఖ
10. శ్రీకృష్ణ దేవరాయ వైభవం – 4
11. జీవనశిల్పం 
12. తిరుపాంపురం
13. సాహిత్యంలో అమ్మ
14. ఏదో ఒకరోజు సన్యసిస్తా.
15. భగవద్గీత మనకు నేర్పే పాఠాలు
16. వలస
17. స్నేహధర్మము
18. పిచ్చుకల్లేని ఇల్లు
19. మట్టైనా. మనిషైనా
20. వసంతం మన చేతిలోనే
21. విజేత
22. గమ్యం
23. ఆమె – అతను
24. కవిత్వంలో ఏకాంతం
రచన, గానం : మురళి ధర్మపురి, ఆస్ట్రేలియా
 
క్రింద షాయరీలు వినాలంటే మురళిగారి బొమ్మమీద మెల్లిగా నొక్కండి.. అదేనండి క్లిక్కండి… 🙂

2.  ప్రేమికులు కళ్ళతో మాట్లాడుకుంటారు
3.  పోతన కాళోజీ మా వాళ్ళని, వేమన నన్నయ మీ వాళ్ళని
4.  తెలుగు వారై పుట్టడం సుకృతం
5. నేడు మన మాతృభాష అంటేనే సిల్లీ సిల్లీ
గానం: ఇనుపకుతిక సుబ్రహ్మణ్యం


రచన: లయన్ విమల గుర్రాల

“కంగ్రాట్స్..మాలతి గారూ.. మేల్ చైల్డ్” – స్కానింగ్ రూమ్ లోంచి చేతులు తుడుచుకుంటూ
వచ్చింది డాక్టర్ పద్మిని.
ఒకక్షణం ఆనందపు తరంగం ఉవ్వెత్తున లేచింది మాలతికి.
“థ్యాంక్స్ డాక్టరుగారూ .. మళ్ళీ నెక్స్ట్ సండే వస్తాను”.. లేచింది కుర్చీలోంచి.
“ఒ.కె.. నేనిచ్చిన టాబ్లెట్స్ జాగ్రత్తగా వాడండి – లక్ష్మీ,, ఉదయం వచ్చిన శాంపిల్స్ లోంచి వీరికి యివ్వు” నర్సుకి పురమాయించింది పద్మిని. ఇంతలో బయట కారు ఆగిన శబ్దమూ, ఆ వెంటనే ఒక పర్సనాలిటీ డాక్టర్ రూములోకి ఎంటరవ్వడమూ వెంటవెంటనే జరిగాయి”” హాయ్ పద్మినీ ” అంటూ.
మాలతి బయటకు వచ్చేసింది. బయట ఆయాతో కబుర్లు చెపుతున్న గోపమ్మ “అమ్మా-అయిందా”అంటూ వచ్చింది. “ఉండు – వెడదాం -టాబ్లెట్సేవో ఇమ్మన్నారు” అని బయట బెంచీ మీద కూచుంది మాలతి.
లోపలనించి పురుషకంఠం కొంత హెచ్చుస్థాయిలో వినిపిస్తూ ఉంది.
“ఎంతసేపూ పనేనా పద్మా- హాయిగా బ్లూమూన్ లో ఎంజాయ్ చేద్దాం- రాత్రంతా- రా”
“ప్లీజ్ మూర్తీ – ఈవాళ వదిలేయి – మూడ్ లేదు”
“మూడ్ కేంలే- ఈ హాస్పిటల్ నుండి బయటకు వస్తే అదే వస్తుంది. డోన్ట్ వేస్ట్ టైమ్. కమాన్- మనిద్దరం కలిసి గడిపి అప్పుడే టూ డేస్ -“.
“ఇవ్వాళ వదిలేయకూడదూ – కొంచెం తలనొప్పిగా వుంది కూడా”
నెమ్మదిగా బ్రతిమాలే స్వరంతో అడుగుతుంది డాక్టరు.
“నీకెన్నిసార్లు చెప్పాను – నేనడిగినప్పుడు కాదన్నావంటే నీగతి ఏమవుతుందో ఎవరికి తెలియదని “మూర్తి స్వరం హెచ్చింది.
“ప్లీజ్ – స్టాఫ్, పేషంట్లు ఉన్నారు – నెమ్మది – వస్తానులే” డాక్టరు గొంతులో కన్నీటిపొర మాలతికి స్పష్టంగా అర్ధమయింది.
బయట వున్న  నర్సు, ఆయా వినీవిననట్లు పనిచేసుకుపోతున్నారు.
నర్సు ఇచ్చిన టాబ్లెట్సు తీసుకుని. ఆయాతో మాట్లాడుతున్న గోపమ్మని పిలిచి బయటకు వచ్చింది.
“ఎవరతను గోపమ్మా – డాక్టరుగారికి భర్త లేరనుకుంటాను”
నెమ్మదిగా అడిగిన మాలతికి సమాధానంగా చెప్పింది గోపమ్మ
“లేడమ్మా- ఈయన డాక్టరుగారి ప్రాణానికి కీచకుడమ్మా.. ఆయమ్మ ప్రాక్టీసుకు సాయంచేస్తాడు.  ఆయమ్మ వ్రాసే పేపర్లకి ఈయన సంతకం పెడితే కాని పైవాళ్ళు తీసుకోరు. అదే లోకువ ఆయనకి – ఒంటది ఆడది – తనిష్టం వచ్చినట్టు ఆడిస్తూ  ఉంటాడట – ఆయమ్మ చెప్పింది – ఏంచేస్తాం తల్లీ – ఆడపుట్టుక – అది సర్లే గానింతకీ డాక్టరమ్మేం చెప్పింది”-
“మగబిడ్డట” పరధ్యానంగా చెప్పింది మాలతి.
“నిజంగానా – ఎంత మంచిమాట అమ్మా- దేముడు దయతలచి అయ్యగారు తిరిగొస్తారన్నమాట”.
“ఊ” – ఆలోచనలో వున్న మాలతి హఠాత్తుగా వినిపించిన కేకలకి ఉలికిపడి రోడ్డుపైకి చూచింది.
“ఏమమ్మాయి – చావాలనా రోడ్డు మధ్యలోకి వస్తావు” –
“మరీ అంత కలలు కంటూ మా పీకలమీదకు తేకపోతే ఏమయింది “
“పోనివ్వండి – చిన్నపిల్ల-” ఎవరో దయగా అంటున్నా
“అయితే మట్టుకు జాగ్రత్తొద్దటండి”
“వెళ్ళెళ్ళవ్వమ్మా – లేచినవేళ బాగుంది”
“దెబ్బలేం తగల్లేదు కదా”
“లేదులెండి – కాస్తుంటే ప్రాణమే పోయేది -అదృష్టం”
“నాది అదృష్టం – వెధవగోల – పడి చావడానికి నా కారే దొరికిందా”
మూగిన జనం కొద్దిగా చెదిరేసరికి మధ్యలో కనపడింది- పద్నాలుగు, పదిహేనేళ్ళుంటాయెమో తలదించుకుని ఏడుస్తున్న ఆ అమ్మాయి.
కారతను తిట్టుకుంటూ, తిట్టుకుంటూ – కారు స్టార్టు చేసుకుని వెళ్ళిపోయాడు.
మాలతికెందుకో జాలితో ఆ అమ్మాయిని పలకరించాలనిపించింది.  గోపమ్మ అప్పుడే అక్కడికి చేరిపోయింది.
“ రా అమ్మా – యింటికెళదాం – ఎక్కడ మీ యిల్లు” దయగా అడిగిన ఆ స్వరానికి ఆ అమ్మాయి కళ్ళలోంచి
మరి నాలుగు బిందువులు రాలాయి – పమిటచెంగుతో కళ్ళు తుడుచుకుంటూ జవాబివ్వలేదు.
“ఒంట్లో బాగుంది కదా- రోడ్డుకడ్డంగా ఎందుకు వచ్చావమ్మా” మళ్ళీ అడిగింది.
“కారు కింద పడితే తేలిగ్గా చచ్చిపోవచ్చు కదా మరి “
ఆశ్చర్యం మాలతిని ముంచెత్తింది.
పద్నాలుగేళ్ళ పిల్ల – తేలిగ్గా చచ్చిపోవాలన్న ఆలోచన – అసలు చచ్చిపోవాలన్న ఆలోచనే ఎందుకొచ్చిందో – అంతకష్టం ఆ అమ్మాయికేమి వచ్చిందో –
“మీ యిల్లెక్కడ” –   “మా యింటికెళ్ళను”
ఈసారి మాలతి ప్రశ్నకు ఖచ్చితంగా జవాబిచ్చింది ఆ అమ్మాయి.
“పోనీలే – మా యింటికెడదాం – పద” అప్పటికి తమ యింటికి తీసుకుపోయి నెమ్మదిగా చూద్దాం అనే ఉద్ధేశంతో అంది మాలతి.
నాలుగడుగులు వేసాక అనునయంగా అడిగింది గోపమ్మ. “ఏమ్మా – ఎందుకు చచ్చిపోదాం అనుకున్నావు”
ప్రశ్న వింటుండగానే మరలా ఆ అమ్మాయి కళ్ళలోంచి నీళ్ళు వర్షించడం ప్రారంభమయింది.
కళ్ళు తుడుచుకుంటూ చెప్పింది – “మరి మధ్యాహ్నం ఒక్కదాన్నే – చదువుకుంటూ ఉంటే తలుపేసి “ –
ఆ అమ్మాయి ఏడుపు చూసి ఏమి జరిగిందో పూర్తిచేయకుండానే మాలతికి అర్ధమయింది.
ఎవరయి వుంటారో – ఫ్రెండేమో – స్కూలు ఫ్రెండేమో – పక్కింటి వాడేమో.
“మరి – మీ అమ్మా – నాన్న”
“మా అమ్మ లేదు – చిన్నప్పుడే చచ్చిపోయింది”.
“మరి మీ నాన్నకి చెప్పవచ్చుగా-”
 “మా నాన్నే తాగేసి-” ఎక్కిళ్ళ మధ్య ఆ అమ్మాయి సమాధానం మాలతికి ఎంత షాకిచ్చిందో గోపమ్మకీ అంతకంటే మతిపోగొట్టింది.
నమ్మశక్యంకాని విషయం – జరగడానికి ఎంతవరకు అవకాశం – నైతికవిలువల క్షీణతకు మరో నిదర్శనం ఈ నవ్య ప్రపంచంలో.
“సరే పదమ్మా – ఇంటికి పోవద్దు – నా దగ్గరే ఉందువు గాని – ఆడపుట్టుక ఎందుకు పుట్టించాడో భగవంతుడు”
గోపమ్మ చేతిలో ఆ అమ్మాయి ఒదిగిపోయింది.
ఇంటికి ఎలా చేరిందో – అత్తగారు ఏమి అడిగిందో – తానేమి చెప్పిందో మాలతి మెదడుకి ఎక్కలేదు.
భోజనం చేసి చేతులు కడుక్కుంటూ ఉంటే అంది అత్తగారు – “రేపు వాడికి ఉత్తరం వ్రాస్తావామ్మా”-
“వ్రాస్తాను లెండి” అని బయటకు వచ్చింది.
తొమ్మిదయింది.  వంటిల్లు సర్దుకుని అత్తగారు హాల్లో మేను వాల్చింది.
నిద్రరాక బయట బాల్కనీలోకి వచ్చింది మాలతి.
నిరంజన్ కు ఉత్తరం వ్రాయాలా – వస్తాడా –
ఎందుకు రాడు – మగబిడ్డ కలిగితే అందే ఆస్తి కాదనేంత గొప్పవాడు ఏమికాదు అతడు,
మాలతికి నిరంజన్ కి పెళ్ళైన రెండేళ్ళవరకు సంతానం కలగలేదు.
తరువాత వచ్చిన గర్భం రెండుసార్లూ ఆడపిల్ల పుట్టిపోయింది.  మూడోసారి ఆడపిల్ల పుట్టగానే అన్నాడు మామగారు -” మనింటికి వంశాంకురం మగబిడ్డ కలిగేలాగ కనపడటం లేదురా- మన వంశం ఏమవుతుందో” ..అని.
ఆ పాపకి కూడా రెండునెలలు గడిచీ గడవకుండానే నిరంజన్ సణగడం మొదలుపెట్టాడు –
“వెధవ సంత- ఆడపిల్ల తద్దినం – ఉన్నదంతా మింగేందుకే పుట్టింది -పెళ్ళిళ్ళూ- పెరంటాలు – ఎంత ఖర్చు – ఇదే మగపిల్లాడయితేనా – ఎంత దర్జా – ఎంత ఆదాయం”  – యిలా సాగేది.
మామగారు పక్షవాతంతో చనిపోతూ “ మగబిడ్డ కలిగితేనే ఆస్తంతా అతనిది -గార్డియన్ లుగా తల్లిదండ్రి అనుభవించాలి – లేకపోతే అదంతా ధర్మకార్యాలకి ట్రస్టీలకి అని వ్రాసేసారు.. ఇంకో వంశానికి ఎక్కడ పోతుందో అని.
ఆ నాటి నుండి నిరంజన్ మనిషి పూర్తిగా మారిపోయాడు.
పాప అంతదూరంలో ఉన్నా భరించలేకపోయేవాడు. చివరికి మాలతి ఎంతవద్దన్నా వినకుండా తెలిసినవాళ్ళెవరో ఫారిన్ నుండి పిల్లలని దత్తు తీసుకుందామని వస్తే వాళ్ళకిచ్చేసాడు.
అంతే – తరువాత ఏడాది వరకూ మాలతికి గర్భం రాలేదు.
మొదట క్యాంపులకని వెళ్ళే నిరంజన్ క్రమంగా ఇంటికి రావడం మానేసాడు.  వేరేవూరిలో ఇల్లు తీసుకున్నాడని వేరే సంసారం పెట్టాడని అపుడపుడూ మాలతి చెవిన పడుతూ ఉంటుంది. అయినా అతను వచ్చినప్పుడు నిలదీసి అడగలేకపోయింది.  ఇపుడీ ప్రెగ్నెన్సీ -.
మగబిడ్డ కలగకపోతే తను అతనికి అక్కరలేదా – తనవసరం అంతవరకేనా – అన్న బాధే మాలతిది ఇంతవరకూ. ఆడపిల్లే అయినా తన రక్తం పంచుకున్న బిడ్డ నిర్ధాక్షిణ్యంగా పరాయివాళ్ళకి అప్పచెప్పబడితే ఏమిచేయలేని తన నిస్సహాయత – ఇపుడు ఎవరో ఒకరు మళ్ళీ తన కడుపులో ప్రాణం పోసుకుంటున్నారన్న ఆనందం  ఇంతే మాలతికి మిగిలింది – కాని –
ఈ రోజు ఎక్కడినుండో ఏదో కోణం – ఒక కొత్త కోణమ్ – తన వ్యక్తిత్వం లోంచి – తనలోంచి
ఊపిరి పోసుకుంటున్న సంధి సమయంలో అశాంతిగా సతమతమవుతుంది ప్రస్తుతం.
—-
వీధిలైటు వాలుగా వారండాలో పడుతోంది.
వారండాలో చాపవేసుకుని పడుకున్న గోపమ్మ కడుపులో పిచ్చుకపిల్లలా ఒదిగిన ఆ అమ్మాయి – ఆమె చుట్టూ గోపమ్మ చేయి -. గోపమ్మ – భర్త చనిపోతే ధైర్యంగా నిలబడి, కూలి పనిచేసి – చదివించింది కొడుకుని. ఆ కొడుకు, రౌడీల సహవాసంలో శాడిస్టుగా తయారయి, తొలిసారి తల్లిమీద చెయ్యి చేసుకున్నరోజు- తాగిన మత్తులో ఒళ్ళెరుగక  తల్లి ప్రాణం తీసి,  తన ఉద్యోగం కోసమే దాచిన డబ్బు దొంగిలించాలన్న ప్రయత్నంలో తనే చనిపోయిన రోజు గోపమ్మ కూడా చనిపోయింది.  శరీరమే మిగిలింది.
“నాకెందుకమ్మా ఈ వెధవ బతుకు – ఆయన పోయె – వాడు పోయె – యింకేం చూసుకుని బతకాలమ్మా” అని ఏడుస్తున్న గోపమ్మ- సబ్ ఇనస్పెక్టరు మాటతో మనిషయింది.
“లేదు గోపమ్మా.. నువు పుట్టింది వాళ్ళకోసం కాదు.  మగబిడ్డే తలకొరివి పెట్టాలన్న సంప్రదాయాన్ని – బతికుండగానే తలకొరివి పెట్టే ఈనాటి మగపిల్లలు నిలపరని నువ్వు చెప్పాలి”.
గోపమ్మ నోటంట విన్న ఇదంతా మనసులో మెదిలింది మాలతికి.
“నిజమేనేమో – మగబిడ్డ అన్న ఉబలాటం – వచ్చే లాభాలు అంతే తప్ప – అతని ప్రవర్తనా వ్యక్తిత్వమూ – మనిషిగా మనుగడ ఇవ్వేమి ముఖ్యం కాదా కన్నవాళ్ళకు – కావాలనుకునే వాళ్ళకు.
ఒక మూర్తి – ఒక గోపమ్మ కొడుకు – ఒక తండ్రి – ఒక నిరంజన్ – యింకా చిన్నప్పుడు రాసుకు తిరిగి ఏడిపించే స్నేహితులు, ఏం చేస్తుందిలే అని ధీమాగా చిన్నచిన్న సరదాలు తీర్చుకునే అన్నవరస మగవారు – ఎందరో – పేపర్లలో – వార్తలలో మరెందరో.  చెప్పలేక, ఏమి చేయలేక నిస్సహాయతలో, సిగ్గుతో వేదనతో వారిని, వారిని కన్నతల్లులని ఎంతగా శపించుకుంటున్నారో. వారి శాపాలు, వారి కన్నీళ్ళు ఎవరికి తగలవు.  ఎవరికి తెలియవు. కన్నపాపానికి వారికి తల్లులయిన వారే ఆడపిల్లల కన్నీళ్ళకు, వారి ఆవేదనకు జవాబుకర్తలు.
అంతేనా –  నిజమేనా- .
తల్లి కూడా స్త్రీ యే అయినా, ఆడపిల్ల పుడితే తను పడ్డ బాధలే తలుచుకుంటుంది కాని మగబిడ్డయితే తనలాగ ఇంకెందరో అనుకోదు. మగబిడ్డకు వచ్చే కట్నకానుకలు – వచ్చే ఉద్యోగ దర్జాలకు – వారి ప్రవర్తనతో వచ్చే అవేదన,
వారి ప్రవర్తనతో హింసింపబడే వారి మూగవేదన, మానసిక క్షోభ ఎంతవరకు సమతుల్యం -ఎంత జాగ్రత్తగా పెంచుకున్నా, ఎన్ని నీతులు నేర్పినా ,  మగవాడ్నన్న ధీమా దేనినైనా త్రోసిరాజనదన్న పూచీ ఏ దేవుడూ ఇవ్వలేడు.
ఆడపిల్ల – ఎదిగినా, ఒదిగినా – తనవరకే.
మగవాడు – అన్నివైపులా పారదర్శకంలా తన ప్రభావాన్ని చూపిస్తునే ఉంటాడు.
నూరింట ఒక వంతు  ఛాయిసా , నూటికి తొంభైతొమ్మిది ఛాయిసా – ఏది తల్లులు ఎంచుకోవలసింది.
ఆ రాత్రి మాలతికి నిద్రపట్టలేదు.
*			*			*
మరునాడు ఉదయమే పదిన్నరకు డాక్టరు పద్మిని చాంబరులో అడుగు పెట్టింది మాలతి.
“ఏమండీ – అప్పుడే వచ్చేరు – ఏమైనా ప్రొబ్లెమా- టాబ్లెట్సు తీసుకున్నారా”
ప్రశాంతంగా అడుగుతున్న డాక్టరును వారించింది.
“అదేమి కాదు లెండి. నేను వచ్చింది వేరే పనికి – దయచేసి అబార్షన్ కి ఏర్పాటు చేస్తారా -”
“అదేమిటండి – మగబిడ్డ కావాలని మీవారు అడిగారటగా మరి”
“ఇట్స్ ఒకె – డాక్టరు గారు- నా అనుభవసారంతో మనిషిగా ముఖ్యంగా స్త్రీగా నా బాధ్యతగా ఈ అబార్షన్ కి సిధ్ధపడుతున్నాను.  అభ్యంతరపెట్టకండి ప్లీజ్”
మాలతి ప్రాధేయతకి, ఆమె స్వరంలో స్ధిరత్వానికి డాక్టరు పద్మిని మాట్లడలేకపోయింది.
“మరి మీ వారు”.. డాక్టరు మాట పూర్తి కాకుండానే అ న్నది మాలతి
“పోనివ్వండి డాక్టరు గారూ – స్త్రీగా, భార్యగా చూడలేని మనిషి – అతను లేకుంటే నాకు జన్మ ఏమీ వ్యర్ధం కాదు – కాని నా పాప ఎక్కడున్నా తిరిగి చూడగలిగితే వీలైతే నా దగ్గరకు తెచ్చుకుంటే అప్పుడు నా జన్మ సార్ధకం”
మాలతి హృదయంలో మమతకు డాక్టరు మనసు ఆర్ద్రమయింది.
“ఈ దుర్యోధన దుశ్శాసన దుర్వినీతి లోకంలో రక్తాశ్రువులు చిందిస్తూ రాస్తున్నా ఈనాడే మీకోసం మరో మహా భారతం”
వరండాలో ఆయా పెట్టుకున్న చిన్న ట్రాన్సిస్టర్ లో పాట వస్తోంది నెమ్మదిగా..
*************
రచన:-శ్రీసత్య గౌతమి, పి.హెచ్.డి
 [జరిగిన కధ: సింథియా క్రొత్త క్రొత్త డ్యూటీలను తన కైవసం చేసుకుంటున్నది. మొన్నటిదాకా ఏవో చేసుకుంటూ ఛటర్జీకి ఒక పర్సనల్ సెక్రటరీలాగ కూర్చొనేది, తాను అమెరికాలో సెటిల్ ఆయ్యే టైం దగ్గరపడుతుంటే … క్రొత్త క్రొత్త పధకాలతో ఆ ల్యాబ్ స్వతంత్రాన్ని ఒక్కొక్కటి గా కైవసం చేసుకుంటున్నది. బిశ్వాకి ఆందోళనని కలిగిస్తున్నది]
సింథియా, ఛటర్జీలమీద వీసమెత్తు అనుమానం కూడా లేని బిశ్వా సింథియా, ఛటర్జీల కేలక్యులేషన్స్ ఏ మాత్రం అర్ధం చేసుకోలేడు. కానీ సింథియా యొక్క వింత చర్యలు అతన్ని ఆందోళనకు గురిచేస్తున్నాయి. పోనీ ఎవరితోనైనా దీని గురించి చర్చిద్దామన్నా అమాంతం వెళ్ళి ఎవరితో చర్చిస్తాడు? పైగా ఈ మధ్యనే సూరజ్ ని కూడా నమ్మలేకపోతున్నాడు. మరుసటిరోజు ల్యాబ్ కి వెళ్ళాక చూస్తే పూనం, పాత్రో కనబడలేదు కానీ రంజిత్ మాత్రం ముందురోజు తాను చూపించిన ప్లేస్ లోనే కూర్చున్నాడు, ఏవో పుస్తకాలు రిఫర్ చేస్తున్నాడు, వీళ్ళిద్దరు మాత్రం కనబడకపోయేసరికి ఇంకా రాలేదనుకొని సర్ది చెప్పుకున్నాడు బిశ్వా, తను వర్క్ చేసుకునే ప్లేస్ కి వెళ్ళిపోయాడు. రెండు మూడు గంటల తరువాత ఛటర్జీ బిశ్వాని తన రూంకి పిలిచాడు. బిశ్వా వెళ్ళాడు. ఛటర్జీ వాళ్ళ ముగ్గురికీ ఏం చెప్పాడు, ఏం సంగతన్నది అడిగి పంపించేశాడు. అతను అలా అడిగేటప్పుడు బిశ్వా సమాధానాలు చెప్తున్నాడే గానీ, అతనిలో మునుపటి సంతోషం లోపించింది. అది ఛటర్జీ గమనించకపోలేదు. అయినా సరే ఏమీ పట్టనట్లు ఎంత మాట్లాడాలో అంతే మాట్లాడి వెంటనే బిశ్వా మరోమాట మాట్లాడడానికి అవకాశం ఇవ్వలేదు. ఇది మరింత బాధ కలిగించింది బిశ్వాకి. ఎందుకంటే ఛటర్జీ బిశ్వాతో ఒక స్నేహితుడిలా సన్నిహితం గా ఉండకపోయినా కనీసం ఒక కొలీగ్ ని ట్రీట్ చేసినట్లు ట్రీట్ చేశేవాడు.
కానీ ఆ రోజునుండి మాత్రం ఛటర్జీలో మార్పు వచ్చేసింది. ఆ మార్పును బిశ్వా గమనించకపోనూ లేదు. ఛటర్జీ మనసులో పశ్చాత్తాపమేమీ లేదు గానీ, సింథియా నొచ్చుకున్నందుకు బిశ్వాని తానారోజున అనిమాటలన్నాడని, వాటిని అక్కడితోనే వదిలేయకుండా …అతను అదే తలచుకుంటూ ఉన్నట్లుగా అనిపించి బిశ్వాని దూరంగా నెట్టేస్తున్నాడు. బిశ్వాకేంటీ … ఒక కొలీగ్ గా  ట్రీట్ చేసే మనిషి తనని తక్కువ చేస్తున్నాడని, పైగా తనమీద డేమేజ్డ్ స్టేట్మెంట్స్ కూడా   పాస్ చేస్తున్నాడని, అలా చేసినందుకు తానేమాత్రం పశ్చత్తాప పడలేదని. ఇలా బిశ్వా మనసులో నలిగితం అయిపోతున్నాడు. సూరజ్ ఎందుకో బిశ్వా మనసులో దేనికో బాధపడుతున్నాడని మాత్రం అర్ధం చేసుకున్నాడు. ఛటర్జీ ఏమన్నా అన్నాడేమో … అని అనుకున్నాడు, అయినా బిశ్వాని అనడమా? కాకపోయుండొచ్చు, అంటే గింటే మమ్మల్ని అంటాడు గానీ బిశ్వాని అనడే? ఏమయిందబ్బా ??? అని ఆలోచిస్తున్నాడు. ఇలా ఎవరి ఆలోచనలలో వారు అలా సాగిపోతున్నారు. ఈ లోపుల రోజులో సగమయిపోయింది. బిశ్వా తన పనేదో చేసి సూరజ్ తో కలిసి లంచ్ కి వెళ్ళాడు. అక్కడ పూనం, పాత్రో సింథియాతో కలిసి నవ్వుతూ, జోకులేస్తూ క్యాంటీన్ లో కూర్చొని ఉన్నారు. బిశ్వాని చూసి ఒకసారి హాయ్ అని చెప్పి, మళ్ళీ వాళ్ళ మాటల్లో మునిగిపోయారు. బిశ్వాకి చాలా ఆశ్చర్యం వేసింది. సింథియాతో వీళ్ళకంత పరిచయమేమిటి అని ???? అదే మొదటిసారి చూడడం. సూరజ్ అడపా దడపా చూసేవాడు వాళ్ళని ఇంతకు ముందునుండి. అలా లంచ్ అయ్యాక బిశ్వానే వాళ్ళ ముగ్గురి దగ్గిరకీ వెళ్ళి పలకరించాడు, సూరజ్ కూడా తనతోనే ఉన్నాడు.
హాయ్ … పూనం అండ్ పాత్రో  ఏంటివాళ రాలేదా? రంజిత్ ఒక్కడే ఉన్నాడు ?
వాళ్ళతోనే సింథియా ఉండడం వల్ల ఆమెని కూడా ఒకసారి హాయ్ అని పలకరించాడు.
అప్పుడు పాత్రో చెప్పాడు, మేమిద్దరం ఎల్లుండినుండి వస్తాం.
మరి ఆ విషయమేదో నాకు చెప్పాలి కదా ??? అన్నాడు బిశ్వా.
మేము ఆల్రెడీ ఛటర్జీ సార్ కి, సింథియా మేడంకి ఈ-మెయిల్ ఇచ్చాం అని అన్నారు. దానితో బిశ్వాకి ఇక నీతో పని ఏమిటి అని అన్నట్లుగా అనిపించింది.
అక్కడినుండి వెళ్ళిపోయారు బిశ్వా అండ్ సూరజ్. మళ్ళీ తన పనిలో తాను మునిగిపోయాడు. సాయంత్రం ఆరింటికి ఛటర్జీ తన రూం నుండి వెళ్ళిపోతూ బిశ్వాని వర్క్ చేస్తుండగా చూశాడు. అప్పుడు బిశ్వానే ఛటర్జీ ని ఆపి చెప్పాడు. “ప్రొద్దున నాకు పూనం, పాత్రో క్యాంటీన్ లో లంచ్ చేస్తూ కనిపించారనీ, వాళ్ళతో జరిగిన సంభాషణ ని చెపుతూ … తనకి కూడా ఒక కాపీ ఈ-మెయిల్ చేసుంటే నేను అడగకపోయేవాడిని అన్నాడు. వాళ్లిద్దరూ సింపుల్ గా మీకు, సింథియా మేడం కి ఈ-మెయిల యిచ్చాం! అని అనేసారు”.
సింథియా పేరు వినబడగానే వెంటనే తాను తన విశ్వాసాన్ని చాటుకోవాలన్నట్లుగా అవసరం లేకపోయినా పరాయి మనిషిని చూడగానే మొరిగే విశ్వాసం గల కుక్కలా మారిపోయి  “యస్ .. అందుకే నేను నీకు మొదటినుండీ చెబుతూనే ఉన్నాను, ల్యాబ్ లో అందరితో కలిసిఉండాలని, యు షుడ్ లెర్న్ గెట్ ఎలాంగ్ విథ్ పీపుల్”.
మళ్ళీ అదేమాట… మళ్ళీ అదేమాట… కృంగిపోయాడు బిశ్వా. ఏమాత్రం కూడా క్రొత్తవాళ్ళెందుకలా ప్రవర్తిస్తున్నారని గానీ, వాళ్ళు తనకి రిపోర్ట్ చెయ్యాలని గాని ఏమీ అనకుండా, తను చెప్పే వాటికి దేనికీ రియాక్ట్ కాకుండా … కేవలం “సింథియా” అన్న పదానికి మాత్రమే రియాక్ట్ అవుతున్నాడు ఛటర్జీ, పైగా నన్ను ల్యాబ్ లో సరిగ్గా ఉండడం లేదంటున్నాడు.
ఇది సూరజ్ గమనించాడు, అతనికి కధ అర్ధమయ్యింది. కానీ బిశ్వాకే అర్ధం కాలేదు, ఎందుకంటే ముందునుండే  బిశ్వా దగ్గిర గేం ఆడాడు ఛటర్జీ. అతని తెలివితేటలకోసం, అతని సైంటిఫిక్ ఆప్టిట్యూడ్ మీద ఆధారపడ్డాడు. అయినా ఇప్పటికీ బిశ్వానుండి ప్రాబ్లం ఏమీలేదు. కాకపోతే … ఇప్పుడు ఛటర్జీ కి కావలసినది ఏమిటంటే తన సింథియాని కూడా బిశ్వా అకామడేట్ చేసుకోవాలి, అందుకే ఒకటే పాట … పాడిందే పాడరా పాచిపళ్ళ దాసరా అని పాడుతున్నాడు.
బిశ్వాకి సైన్స్ ని చదివి చదివి బ్రెయిన్ కురచయిపోయింది, అతనికి ఇతర విషయాలు లోనికి వెళ్ళటంలేదు. ఇప్పుడు క్రొత్తవాళ్ళు సింథియా చుట్టూ తిరుగుతున్నారు, ఛటర్జీ సింథియా చుట్టూ తిరుగుతున్నాడు కాబట్టి బిశ్వా కూడా తిరగాలి. ఏమని తిరగాలి ??? అది అనవసరం ఛటర్జీ కీ. సింథియా సంతృప్తి పడేంతవరకు … తనకు మొరగక తప్పదు బిశ్వా మీద.
ఇది అర్ధం చేసుకోలేని బిశ్వా … ఎంతసేపూ తనలో ఏదయినా లోపముందా … ఎందుకు పరిస్థితులు తన చెయ్యి దాటిపోతున్నాయని బాధపడుతున్నాడు. ఛటర్జీకి అర్ధమవుతోంది బిశ్వా బాధ, ఆలోచనలు. అయినా సరే మొండిగా అతన్ని మాటలంటున్నాడు, మరో క్రొత్త విషయాన్ని కూడా అలవాటు చేసుకోమని. ఛటర్జీ ఆలోచనే గనుక బిశ్వాకి అర్ధమయితే ఏం చేసుండాలి? అలాగే పొద్దున్నే వచ్చి సింథియాతో అచ్చకాయ పుచ్చకాయ మాట్లాడుతూ, పూనం, పాత్రో లాగ టైం వేస్ట్ చేస్తూ కాలక్షేపం చెయ్యాలి. కాసేపు మాట్లాడి కాలక్షేపం చేసి వెళ్ళిపోతే సింథియాకి తెల్లారుతుంది గానీ, బిశ్వాకి ఎక్కడ తెల్లారుతుంది? అతను పని చేసి చూపించాలి కదా ?????
ఎంతటి దయనీయం? అంత వయసొచ్చాక, జీవితంలో తమక్కావలసింది ఎంతో కష్టపడి సంపాదించుకున్నాక … ఆ తర్వాత బ్రెయిన్ పదును పోతుందేమో … అవసరమయినవి, అనవసరమయినవి అనే విచక్షణ మానవుడు కోల్పోతాడేమో! ఛటర్జీకి ఇది చాలా చిన్న విషయం కావొచ్చు, అది బిశ్వా మీద గాఢమయిన ఎప్ఫెక్ట్ చూపిస్తున్నది, అంతేకాదు … అప్పటివరకూ ఉన్న ల్యాబ్ క్రమశిక్షణని తప్పుతున్నది. అది అర్ధం కావడంలేదు ఛటర్జీకి. అదుపుతప్పి నడుస్తున్న ల్యాబ్ ని సింథియానే ఒక త్రాటి మీద నడిపిస్తున్నదన్న ఒక వెర్రి భావనతో, అసలు ఆమె ప్రవేశం వల్ల … ఆ స్టూడెంట్ల ప్రోగ్రెస్, ఆరు రోజులు దెబ్బతిన్నదనీ, బిశ్వా వర్క్ వారం రోజుల్నుండీ ఎదురుచూపులతోనే దెబ్బతిన్నదని… అర్ధం కావడంలేదు.
ఈ లోపుల వీక్లీ ల్యాబ్ మీటింగ్ వచ్చింది. ఆ వీక్ లో చేసిన వర్క్ అంతా చూపించాలి లేదా చెప్పాలి. సూరజ్ చెప్పాడు. బిశ్వాకి ఆ వారం ప్రోగ్రెస్ పెద్దగా లేదు. ఎప్పుడూ లేనిది సింథియాకూడా ల్యాబ్ మీటింగ్ కి వచ్చి కూర్చున్నది. అంటే ఆమె కూడా ల్యాబ్ వర్క్ లో ఒక పార్ట్ అయిపోయిందన్నమాట. బిశ్వా తన టర్న్ రాగానే తన వర్క్ గురించి మాట్లాడి ఏవో ఎక్స్ పెరిమెంట్లు చేస్తున్నానని చెప్పాడు. ఆ తర్వాత స్టూడెంట్స్ ప్రోగ్రెస్ గురించి అడిగాడు బిశ్వాని. బిశ్వా చాలా ఆశ్చర్యపోయాడు. “ఇదేంటి? నన్నడుగుతాడు? వాళ్ళు రావటం లేదనీ, మూడు రోజుల తర్వాత వస్తామని అతనికే ఈ-మెయిల్ ఇచ్చారు కదా? మళ్ళీ ప్రొగ్రెస్ ఏమిటీ అని నన్ను అడుగుతాడేమిటి?”.
బిశ్వా ఆశ్చర్యంతో … యు న్యూ థట్ థే ఆర్ నాట్ కమింగ్ యాస్ థే సెడ్ థే గేవ్ ఈ-మెయిల్ టు యు. వాట్ ప్రొగ్రెస్ థే విల్ హేవ్, వెన్ థే డిడ్ నాట్ స్టార్ట్ ఎనీ వర్క్ ???
వెంటనే … ఛటర్జీ “యు షుడ్ నొ వెన్ థే కం, వెన్ థే గొ. నోబడీ ఈస్ ఎ సెక్రటరీ ఫర్ యూ టు కీప్ ట్రాక్ ఆఫ్ యువర్ థింగ్స్”… అన్నాడు.
బిశ్వా షాక్ తిన్నాడు. ఆ ల్యాబ్ మొత్తం మీద ఆ ఛటర్జీ కి మాత్రమే అడ్మిన్ పన్లు చూడడానికి సెక్రటరీలు, హాస్పిటల్ పన్లు చూడడానికి సెక్రటరీలు, పర్సనల్ ప్లస్ ఏదో ఆఫీస్ పన్లంటూ చూడడానికి సెక్రటరీ సింథియా ఉన్నారు. అటువంటప్పుడు ఇంకెవరయినాగానీ సెక్రటరీని కావాలని ఎలా అనుకుంటారు? ఇలా రోజుకొక క్రొత్త మాట చెప్పి బిశ్వాని బాధపెడుతున్నాడు ఛటర్జీ. సింథియా మొహంలో ఒక తేజస్సు. ఈ లోపుల ఛటర్జీ … గొంతులో మార్ధవాన్ని కలుపుతూ … “సింథియా, వాట్స్ న్యూ విత్ యు?” అన్నాడు.
సింథియా అంతే మార్ధవంగా … ఆ వీక్ లో తాను చేసిన ఒకటి రెండు ఏవో పన్లు చెప్పి, ఆ తర్వాత నుండి … ఆ స్టూడెంట్స్ ని బిశ్వా దగ్గిరకి తెసుకు వెళ్ళినప్పటినుండీ, బిశ్వా ఏమేమి వాళ్ళకి ఎక్స్ ప్లెయిన్ చేశాడు, తాను ఏమి విన్నది? బిశ్వా వాళ్ళకి ఏ ఏ ప్లేస్ లు వర్క్ చెయ్యడానికి అసైన్ చేశాడన్నది మొత్తం చెప్పింది ఆశ్చర్యపోయాడు బిశ్వా. “అంటే ఆమె నా మీద నియమింప బడిందన్నమాట. ల్యాబ్ మీటింగ్ లో అందరూ సైన్స్ మాట్లాడితే, ఈవిడమాత్రం ఇక నుండి నా గురించి మాత్రమే మాట్లాడడానికి వస్తాదన్నమాట. పైగా ఇవన్నీ ఆల్ రెడీ తాను ఛటర్జీకి రిపోర్ట్ చేసినవే. మరి తనకేమీ తెలియనట్లు, మొదటి సారిగా ఆమె నోటినుండి వింటున్నట్లుగా వింటున్నాడేమిటి? ఏమిటీ ఈ నాటకం?
ఇది చాలా అసహ్యంగా ఉంది” అని మొదటిసారిగా అర్ధం చేసుకున్నాడు బిశ్వా. అంతే కాదు … ఆవిడ చివరిమాటగా బిశ్వా అసైన్ చేసిన ప్లేసులు వాళ్ళకి సరిగ్గా సూట్ కావని … వీలయితే వాళ్ళకి ఫలానా ప్లేస్ లు ఇవ్వమని రికమెండ్ చేసింది. “ఎందుకూ” అని ఛటర్జీ అనగానే ఆ యా ప్లేసెస్ లోకి తాను ఆర్డర్ చెయ్యబోయే ల్యాబ్ స్టఫ్ అక్కడికి వస్తాయని చెప్పింది. వెంటనే ఛటర్జీ ఎంతో సంతృప్తికరంగా నవ్వుకొని సింథియా ఎంతో గొప్పగా ప్లాన్ చేసిందని చెప్పుతూ, బిశ్వా కేసి తిరిగి … “యు ఫాలో థ తింగ్స్ గోఇంగ్ ఆన్ ఇన్ థ ల్యాబ్, థెన్ యు విల్ నాట్ హేవ్ ఎనీ డౌట్స్” అన్నాడు.
బిశ్వాకి అసహ్యం వేసింది. అప్పుడర్ధమయ్యింది ఛటర్జీ యొక్క మరో రూపం. సింథియాకి ఏదో కావాలి, దాన్ని ఆమెకు అప్పజెప్తున్నాడు. ఆ నేపధ్యంలో తనని ఆ సింథియా ముందు కించపరుస్తున్నాడు.
కానీ తననుండి, తనద్వారా సింథియాకి ఏమి కావాలన్నది అతనికి ఇంకా అర్ధంకాలేదు.
రానూ, రానూ సింథియా పధకాలకు ఛటర్జీ చేతులు కలుపుతున్నాడు ఎందుకంటే సింథియా సెట్టిల్మెంట్, సుఖ సంతోషాలు అతనికి చాలా అవసరం. ఆ నేపధ్యంలో బిశ్వానే కాదు, ఎవరు ఎలాపోయినా ఫర్వాలేదు.
(ఇంకా ఉంది)
విశ్లేషణ:  టేకుమళ్ళ వెంకటప్పయ్య  

మనస్సు అనేది చాలా విచిత్రమైనది. అది చెడుకు లొంగినంత సులభంగా మంచికి లొంగదు. మనస్సే బంధనానికి కాని, ముక్తికి కాని కారణమవుతుంది. మనస్సును నిగ్రహించడం జీవునికి అతిముఖ్యమైన పని.  అర్జునుడంతటి స్థితప్రజ్ఞుడే, స్థిరచిత్తుడే, శ్రీకృష్ణునితో కృష్ణా! మనస్సు చాలా చంచలమైనది. అది సమస్త ఇంద్రియాలను క్షోభింపజేస్తుంది. ఇంద్రియ సుఖాలలోనే దృఢంగా ప్రవర్తిస్తుంది. అట్టి మనస్సును నిగ్రహించడం ప్రతికూలమైన వాయువును అడ్డుకోవడమంతటి దుష్కరం అని వాపోవడం గమనార్హం. మనశ్చాంచల్యం చాలా చిత్రమైనది కూడా. అది నిరంతరం అభ్యస్తమైన విషయాలలో కూడా నిలకడగా ఉండదు. అలాంటి మనస్సును భగవంతునియందు నిలపడం అనుకున్నంత సులభమైన పని కాదు. వేపమానును పాలుపోసి పెంచితే చేదు వదలనట్లుగా, కుక్కతోక వంకర వదలనట్లుగా, గొడ్డలిని నీట నానబెడితే మెత్తబడనట్లుగా, తేలుతో స్నేహం చేసినా అది కుట్టక మాననట్లుగా, చిత్తం అనేది ఎన్ని మంచి మాటలువిన్నా, మరల మరల అదే చెడు తలంపులతో పరిభ్రమిస్తూ ఉంటుంది. అదే విషయాన్ని అన్నమయ్య చెప్తున్నాడు ఈ కీర్తనలో  అన్నమయ్య.
పల్లవి: భారమైన వేపమాను పాలువోసి పెంచినాను
తీరని చేదేకాక దియ్యనుండీనా 
చ.1 పాయదీసి కుక్కతోక బద్దలు వెట్టి బిగిసి
చాయ కెంతగట్టినాను చక్కనుండీనా
కాయపు వికారమిది కలకాలము జెప్పినా
పోయిన పోకలే కాక బుద్ధి వినీనా 	 || భారమైన||
చ.2 ముంచిముంచి నీటిలోన మూల నానబెట్టుకొన్నా
మించిన గొడ్డలి నేడు మెత్తనయ్యి నా
పంచమహాపాతకాల బారి బడ్డచిత్తమిది
దంచి దంచి చెప్పినాను తాకి వంగీనా  || భారమైన||
చ.3 కూరిమితో దేలుదెచ్చి కోకలోన బెట్టుకొన్నా
సారె సారె గుట్టుగాక చక్కనుండీనా
వేరు లేని మహిమల వేంకటవిభుని కృప
ఘోరమైన ఆస మేలుకోర సోకీనా        || భారమైన||
(ఆ.సం.రాగి రేకు 47 – వ.సం.287)
విశ్లేషణ:
పల్లవి: భారమైన వేపమాను పాలువోసి పెంచినాను
తీరని చేదేకాక దియ్యనుండీనా 
ఆ.వె. వేము పాలు వోసి ప్రేమతోఁ బెంచిన / చేదు విఱిగి తీపి చెంద బోదు/  ఓగు నోగేఁగాక యుచితజ్ఞుఁ డెటులౌను
విశ్వదాభిరామ వినురవేమ ! – ఈ వేమన పద్యం అందరికీ విదితమే! వేపచెట్టు కి పాలుపోసి పెంచినా దాని సహజసిద్దమైన చేదు పోయి తీపిదనం రాదు. అదేవిధంగా చెడ్డవాడు చెడ్డవాడే కాని  ఎన్ని మంచి మాటలు చెప్పినా చెడ్డవాణ్ణి మంచి వానిగా మార్చలేము అంటూ ఆటవెలదులను ఈటెగా విసిరిన దిట్ట చెప్పిన మాటలు ఎన్నటికీ మరువలేము. అలాగే అన్నమయ్య కూడా చిత్తాన్ని గూర్చిన చిత్రాలు అనేకం అంటూ  రకరకాల దృష్టాంతాలు తెలియజేస్తున్నాడు.
జీవునికి మనస్సనేది వేపమాను లాంటిది. నిత్యం చెడు తలంపులే దాని వృత్తి. ఎంత తియ్యటి పాలను అనుదినము పోసినా చేదే తప్ప తీపిరాదు అనగా చెడు తలపులు చిత్తాన్ని వీడడంలేదు అంటున్నాడు అన్నమయ్య. రోజూ ఎన్నో మంచి మాటలను, ఉపదేశాలను వింటాం. దాలి గుంటలోని కుక్కరీతిగా అవన్నీ ఆ క్షణం మాత్రమే. అయ్యో! పాపం చేస్తున్నాం అనుకుంటాం. కానీ వెనువెంటనే అన్నీ మర్చిపోయి దైనందిన జీవితంలో తప్పులనే బురదలో పొర్లుతూ ఆనందిస్తూ ఉంటాము.  అర్జునుడు భగవద్గీతలో మనందరి తరఫున భగవానునిని అడిగినది ఏమిటంటే..”చంచలం హి మనః కృష్ణ ప్రమాథి బలవద్దృఢం, తస్యాహం నిగ్రహం మన్యే వాయోరివ సుదుష్కరం”. దాని అర్ధం “ఈ మనస్సు మిక్కిలి చంచలమైనది. బాగా మథించే స్వభావం కలది. దృఢమైనది. మిక్కిలి బలీయమైనది. కనుక దాన్ని నిగ్రహించడం గాలిని ఆపడంలా చాల దుష్కరంగా భావిస్తున్నాను” . అని శ్రీకృష్ణునితో అనగా.. జగద్గురువైన కృష్ణుడు అంటాడు.. “అసంశయం మహాబాహో! మనో దుర్నిగ్రహం చలం,అభ్యాసేన తు కౌంతేయ వైరాగ్యేణ చ గృహ్యతే” అనగా…”ఓ మహాబాహూ! నిస్సందేహంగా మనస్సు చంచలమైనదే. దాన్ని వశపరచుకోవడం మహా కష్టం. కాని, అర్జునా! అభ్యాసం మరియూ వైరాగ్యం అనే రెండింటి ద్వారా దాన్ని వశం చేసుకోవడం సాధ్యమే.” అని చెప్పడం జరిగింది.  అభ్యాసం అంటే అనుదినం నిరంతరం సాధనకై యత్నించడం, రాగం (రక్తి, అనురాగం) లేకపోవడమే విరాగం. దాని భావమే వైరాగ్యం అని శెలవిస్తాడు భగవానుడు.  కనుక అభ్యాసం, వైరాగ్యం నిరంతర సాధనల ద్వారా మనిషి చిత్తాన్ని జయించవచ్చు.
చ.1 పాయదీసి కుక్కతోక బద్దలు వెట్టి బిగిసి
చాయ కెంతగట్టినాను చక్కనుండీనా
కాయపు వికారమిది కలకాలము జెప్పినా
పోయిన పోకలే కాక బుద్ధి వినీనా 
సంస్కృతం లో “శ్వాన పుచ్ఛ న్యాయం” అనగా తెలుగులో “కుక్కతోక న్యాయం”  అని అర్థం. దానినే మనం  “కుక్కతోక వంకర” అని వాడుకలో ఉపయోగిస్తూ ఉంటాము. కుక్క తోకని తిన్నగా చేయాలని ఎంత ప్రయత్నం చేసినా దాని వంకరపోదు.”ఎలుగు తోలు తెచ్చి ఎన్నాళ్ళు ఉతికినా, నలుపు నలుపే గాని తెలుపు రాదు” అని వేమన అన్నట్లు, వంకర గుణాలు,వక్ర బుద్ధి ఉన్నవారిలో ఎంత ప్రయత్నించినా మార్పు రాదు. దీనినే అన్నమయ్య ఉదాహరణగా గ్రహిస్తూ… కుక్కతోకను కొయ్య బద్దలు పెట్టి ఎన్నిరోజులు కట్టి మరల విప్పినా వంకరను చక్కగా చేయలేము.  అలాగే మనసు కూడా మాట వినినట్టే ఉంటుంది మరలా జారిపోయి పాతవాసనలతో గుభాళిస్తుంది. మన దేహంలోని రకరకాల వికారాలకు మనసుకు ఎన్ని మార్లు ఎన్నివిధాలుగా బుద్ధి చెప్పినప్పటికీ కుక్కతోక వంకర వలె తిరిగి అదే పోకలు పోవడం మరలా అదే స్థితి కొనసాగడం గురించి వాపోతున్నాడు అన్నమయ్య.
ఇంద్రియాలను, బుద్ధిని అదుపులో ఉంచుకోవడమే సంయమనం. ఇంద్రియాలలో ఏ ఒక్కటి చలించినా దానివల్ల చిల్లులున్న పాత్రలోని నీరు దిగజారిపోయినట్లు బుద్ధి దిగజారిపోతుంది. అంతఃకరణాన్ని అదుపు చేయడాన్ని శమము అనీ, ఇంద్రియాలను అదుపుచేయడాన్ని దమము అనీ అంటారు. మోక్షం పొందటానికీ, బంధంలో చిక్కుకుపోవడానికి కానీ ఇంద్రియాలే ప్రధాన కారణాలు అవుతున్నాయి. విషయ భోగాలందే శాంతి, సౌఖ్యాలు లభిస్తాయని భావించడం కేవలం మన భ్రాంతి మాత్రమే అవుతుంది. సహనం కలిగి ఉండడంవల్ల ధైర్యం గాంభీర్యం, వీరత్వం, ఆత్మబలం పెంపొందుతాయి. సహనానికి మూలం క్షమాబుద్ధి. ఎప్పుడు మానవుడు సంతోషదుఃఖాలకు లొంగకుండా ఉంటాడో, మానవుని మనస్సు ఇంద్రియాలతో సంపర్కం పొందినపుడు చిత్తంలో వికారం ఉదయింపకుండా ఉంటుందో అప్పుడే మానవుని జితేంద్రియునిగా లెక్కింపవచ్చు. అలాంటి షోడశవికారములు లేని బుద్ధిని ప్రసాదించమని అన్నముని విజ్ఞాపన!
చ.2 ముంచిముంచి నీటిలోన మూల నానబెట్టుకొన్నా
మించిన గొడ్డలి నేడు మెత్తనయ్యి నా
పంచమహాపాతకాల బారి బడ్డచిత్తమిది
దంచి దంచి చెప్పినాను తాకి వంగీనా 
ఇనుప గొడ్డలిని నీటిలో ఎన్నిరోజులు నానబెట్టినా మెత్తబడుతుందా? అలాగే జీవుని చిత్తం సహితం ఎన్ని సార్లు ఎన్ని మంచి విషయాలు చెప్పినా లొంగక లౌకికమైన పాడు విషయ వాంఛల చుట్టూ తిరుగుతూనే ఉంటుంది. తెలిసో తెలియకనో పంచమహాపాతకాల వంటి పాపాల పొదలో సదా సంచరించే మనసును దారికి తేగలగాలి.  స్త్రీ హత్య, శిశు హత్య, గో హత్య, బ్రహ్మ హత్య, గురు హత్యలను పంచ మహాపాతకాలు అంటారు. దైనందిన జీవితంలో కూడా మనం వంట వండేప్పుడు కూరగాయలు తరిగేప్పుడో, అన్నం ఉడికించేప్పుడో మనకు తెలియకుండా కొన్ని సూక్ష్మ జీవులని సంహరిస్తుంటాం. అలా చేసినందుకు మనకు పంచ మహాపాతకాలు చుట్టుకుంటాయి అంటుంటారు పెద్దలు. అయితే అన్నం మాని వీటిని నివృత్తి చేయలేం కనుక జీవుడు పంచ మహాయజ్ఞాలు చెయ్యాలని అంటారు. అవి  దేవతలని ఆరాదించటం, మనకు శరీరం ఇచ్చినందుకు పితృ దేవతలను ఆరాదించటం, మన చుట్టూ ఉండే ప్రాణికోటితో భూతదయతో ప్రవర్తించటం, ధానధర్మాలు చెయ్యటం ఇలా మంచ మహాయజ్ఞాలు చెయ్యాలని అంటారు. ఒక రైతు పంట పండించేందుకు భూమి దున్నిన మొదలుకొని, క్రిమికీటకాదులని సంహారం చేస్తాడు కాబట్టి రైతు తప్పనిసరి పంచ మహాయజ్ఞం చెయ్యాల్సి వస్తుంది. ఇండ్లముందు వివిద ధాన్యాలను చల్లటం, ఇలా తమ వృద్దిని చూపటంతో పాటు లోపల భూత దయ ఇమిడి ఉంది. పంట ఇంటికి తెచ్చేముందు ప్రకృతి దేవతలకు ఆరగింపు చేస్తారు. ఇవన్నీ పంచమహా యజ్ఞాలే!  ఇలాంటివన్నీ హరించి కేవలం పాపాలవైపే లాగేస్తున్న మనసును అరికట్టడం ఎలా? శమము, దమము, ఉపరతి, తితిక్ష, శ్రద్ధ, సమాధానము అను ఆరింటిని శమాది షట్కసంపత్తి అంటారు. ఈ ఆరు లక్షణములు కలిగి ఉన్నవాడు తప్పనిసరిగా అత్మస్వరూపుడే అయి ఉంటాడు. ఏ పరిస్థితిలోను ఆకార బ్రాంతికి లోనవడు. అయితే.. నిత్యానిత్యవస్తు వివేకము, ఇహాముత్ర ఫలభోగ విరాగమును సంపాదించ కుండా శమాది షట్కసంపత్తిని  ఆచరించుట వలన ప్రయోజనము ఏమి ఉండదు. అలాంటి వైరాగ్యాన్ని ప్రసాదిచమని కోరుతున్నాడు అన్నమయ్య.
చ.3 కూరిమితో దేలుదెచ్చి కోకలోన బెట్టుకొన్నా
సారె సారె గుట్టుగాక చక్కనుండీనా
వేరు లేని మహిమల వేంకటవిభుని కృప
ఘోరమైన ఆస మేలుకోర సోకీనా 
ఎంతో స్నేహభావంతో  తేలును తెచ్చుకొని  తమ అంగ వస్త్రం లో పెట్టుకున్నా అది తన నిజ స్వభావం తో మళ్ళీ మళ్ళీ కుడుతూనే ఉంటుంది గానీ స్నేహితత్వం పాటిస్తుందా? అలాగే మనిషి యొక్క చిత్తం ఎన్నిసార్లైనా చెడు తలంపులతోనే ఉంటుంది కానీ బయటపడడానికి ఏమాత్రం ప్రయత్నించదు. బాహ్య వస్తువులను మనం చూసేది, వినేది, కేవలం బాహ్య ఇంద్రియాల సహాయం ద్వారా మాత్రమే.  బాహ్యేంద్రియాలు  ఎంతవరకు విషయాలను సేకరించి తెలుపగలవో అంతవరకు మాత్రమే మన మనస్సు తెలుసుకోగలదు. అదే భగవంతుని కృప కలిగితే తెర తొలగిపోతుంది. అప్పుడు అంతఃచేతన యొక్క అంతర్నేత్రం విడివడి  భగవంతుని ముఖాముఖి స్పష్టంగా చూడగలుగుతుంది. అంతర్నేత్రం యొక్క దివ్యదృష్టి బాహ్యేంద్రియాలను కూడా సచేతనంగా మార్చగలదు. వీటన్నింటికీ ప్రాణాలను కూడా ఇవ్వగలంత  ప్రేమ, పరిపూర్ణంగా అతని వద్ద తనని తాను నివేదించుకోగల సమర్పణ భావం కావాలి. నిత్యానిత్య వస్తు వివేకము, ఇహపరలోక ఫలభోగ వైరాగ్యము, శమాది షట్కసంపత్తి, ముముక్షత్వము  అను నాలిగింటిని సాధనా చతుష్టయ సంపత్తి అంటారు. సాధకుడు బ్రహ్మజ్ఞానమును అధ్యయనము చేసి  అనుభవమునకు  తెచ్చుకొనుటకు ఈ లక్షణములను అలవరచు కొని సంసిద్ధుడు కావలెను. సాధనా చతుష్టయ సంపత్తియే సాధకునికి నిజమైన సంపద.  అటువంటి సాధనా బలంతో మహిమగల స్వామి  శ్రీవేంకటేశ్వరుని కృపకు పాతృలు కాగలగడం గొప్ప అదృష్టం. కానీ అనేక ఘోరమైన ఆశలతో ఉన్న ఈ మానవులు అలాంటి మేలు కోరనిస్తుందా? అని ప్రశ్నిస్తున్నాడు అన్నమయ్య.
ముఖ్యమైన అర్ధములు:  పాయ = రెండుగా చీల్చు; కాయపు = శరీరపు; వికారము = మనసు యొక్క మాఱుపాటు; కోక = వలువ, వస్త్రము; సారె = మాటిమాటికి; మేలుకోర = మేలుకోరే దిశగా.
విశేషాంశములు:  షోడశవికారములు = జ్ఞానేంద్రియములు 5, కర్మేంద్రియములు 5, మనో బుద్ధి అహంకారములు 3, రజస్సత్వతమోగుణములు 3 షోడశవికారములు. జ్ఞానేంద్రియములు = కన్ను, ముక్కు, నాలుక, చెవి, చర్మము; కర్మేంద్రియములు = కాళ్ళు, చేతులు, వాక్కు, గుదము, గుహ్యేంద్రియము.
*******************
రచన: అంగులూరి అంజనీదేవి
	నరేంద్ర తల్లివైపు చూడకుండా గోడ వైపు చూస్తూ
	”అత్తా, కోడలూ పులి మేకలా వుండాలంటే ఒకే ఇంట్లో వీలుకాదు. సెంటిమెంట్స్ లేనిచోట ఏ అనుబంధం నిలవదు. అనుబంధం లేనిచోట మనుషులు మనుషుల్లా ప్రవర్తించలేరు. ఎప్పుడు చూసినా మాటకు మాట, దెబ్బకు దెబ్బ అన్నట్లే వుంటారు. ఇక   జీవించేదెప్పుడు? జీవించటం చేతకానప్పుడు ఎవరు గీసుకున్న గిరిలో వాళ్లుండటమే మంచిది. నా నిర్ణయానికి మీరు అడ్డురావద్దు. నేను కూడా మీకు అడ్డుగా వుండదలచుకోలేదు” అన్నాడు.
	అప్పుడు తలెత్తింది తారమ్మ-
	”కొడుకు తల్లిదండ్రులకి అడ్డమా నరేంద్రా! ఏం మాట్లాడుతున్నావురా? కోడలికి నాకు పడని మాట నిజమే! ఎందుకంటే ఇన్నాళ్లు నన్ను కోడలు అర్థం చేసుకోలేదో! లేక నేను కోడల్ని అర్థం చేసుకోలేదో తెలియదు కాని నేను చెప్పిన మాట అది విన్నా నాకు విననట్లే అన్పించేది. నా అహంకారం దెబ్బతినేది. కోపమొచ్చేది. ఆ కోపం మొత్తం ద్వేషంగా మారి వూరికే తిట్టేదాన్ని. నిద్ర లేచినా తిట్లతోనే, పడుకున్నా తిట్లతోనే…. ఎన్ని తిట్టినా నా అహం తృప్తిపడేది కాదు.. ఏ తిట్టు తిడితే కోడలు సహించదో అదే తిట్టి నొప్పించేదాన్ని… తను బాధపడుతుంటే శాంతించేదాన్ని…కానీ ఈ స్థితిలో దాన్ని నేనేమంటానురా! ప్రేమగా చూసుకుంటాను.  నీకోసమైనా చూసుకుంటాను. నువ్వు సైన్యంలో వుండటం కోసమైనా చూసుకుంటాను. ఒకప్పుడు సైన్యంలో నా బిడ్డ వున్నాడని ఎవరికీ చెప్పుకోలేదురా! ఎందుకంటే దాని విలువ నాకు అంతగా తెలియక… ఇప్పుడు తెలిసిందిరా! పదిమందికి చెప్పుకుని గర్వపడటం కోసమైనా నేను తృప్తిపడటం కోసమైనా నువ్వక్కడే వుండు. నాకు తృప్తి కలిగించే పని, గర్వపడే పని నువ్వు చేస్తున్నప్పుడు నాకు నీ భార్యకు సేవ చేయడం పెద్ద పని కాదు. అవమానం అంతకన్నా కాదు. సంతోషంగా చేస్తాను నరేంద్రా! నువ్వు నన్ను నమ్ము… భగవంతుని దయవల్ల కోడలికి ఏం కాదు. తొందరగానే కోలుకుంటుంది” అంది తారమ్మ.
	నరేంద్ర మాట్లాడలేదు.
	”ఇప్పుడు నువ్వు సైన్యంలోకి నీకోసమో! నీ భార్యకోసమో వెళ్లటం లేదు నాన్నా! నాకోసం, నా తృప్తికోసం వెళ్తున్నావనుకో! మొన్నటి వరకు నువ్వు కేవలం నా కొడుకువే అనుకునేదాన్ని… ఇప్పుడు నువ్వు నా కొడుకువి మాత్రమే కాదు… సైనికుడివి. యుద్ధవీరుడివి. దేశం కోసం ప్రాణాలను సైతం పణంగా పెట్టగల ధీరుడివి. అలాంటి నువ్వు కేవలం నీ భార్యకు సేవ చేసుకుంటూ వుంటానంటే ఎందుకో నచ్చడం లేదురా! నిన్నలా చూడలేను. ఆ పని నేను చేస్తాను. నన్ను నమ్ము. ఇంతకన్నా నేనేం చెప్పలేను. చదువుకున్నదాన్ని కాదుగా!” అంది.
	ఆమెలో మార్పు వచ్చిన మాట వాస్తవమే కాని అది ఎన్నో ఏళ్లుగా ఎన్నో నెలలుగా వచ్చింది కాదు. కేవలం ఒక్క మాట, ఒక్క సందర్భం ఒక్క పరిస్థితి, ఒక్క ప్రవర్తన, ఒక్క మనిషి అంటే ఆ ఈవెంట్ మేనేజర్‌  వల్లనే వచ్చింది. అది వచ్చాక ఆమె ఆలోచనలకి తెలివిగా పదును పెట్టుకుంది. మంచి చెడుల వ్యత్యాసాలను గమనించుకుంది. జ్ఞానాన్ని పెంచుకుంది. ఇది మంచి మార్పే! కానీ ఇంత జరిగాక ఆ నరేంద్ర ఏం మనిషి మళ్లీ భార్యను తల్లి దగ్గరే వదిలి వెళ్లాడు అని లోకం అంటుందేమోనన్న భీతి కూడా అతనిలో వుంది. తల్లి అంటే నమ్మకం, భార్య అంటే ప్రేమ, దేశం అంటే భక్తి వుంది. ఈ భక్తి కూడా అతనికి ఒక్కరోజులోనో ఒక్క క్షణంలోనో లేక ఎవరో చెబితేనో వచ్చింది కాదు… అతను ఎనిమిదవ తరగతి తెలుగు పుస్తకంలో ఆఖరి పేజీ దాకా కవరు పేజీలోపల భాగంలో వున్న ‘భారత సైనికదళం’ అన్న వాక్యం చదివినప్పటి నుండి వచ్చింది. ఆ క్షణం నుండే అతనికి ఆ వాక్యం మనసులో పడిపోయింది. అతను పెరిగేకొద్దీ అది బీజమై అంకురించింది. ఎలాగైనా సైనిక దళంలోకి వెళ్లాలనుకున్నాడు. సతీష్‌చంద్రను కూడా తనతో కలుపుకున్నాడు. సతీష్‌చంద్ర మొదట్లో అంత ఆసక్తి చూపకపోయినా తర్వాత స్ట్రాంగయ్యాడు… అతను కూడా అత్యున్నతమైన జీవితం, ధైర్యసాహసాలు, గౌరవ మర్యాదలతో కూడిన పరిపూర్ణ జీవితం పొందాలని, లక్షల మందిలో ఒకడిగా – ఒక్కడే లక్షల మంది పెట్టుగా సమున్నతంగా ఎదగాలని తనను తాను మౌల్డ్‌ చేసుకున్నాడు…. ఇద్దరు కలిసి ఒకేసారి వెళ్లారు. సతీష్‌చంద్ర మిలటరీలోకి, నరేంద్ర నేవీలోకి…
	వెళ్లేముందు అనుకోలేదు తన లైఫ్‌లోకి సౌమ్య అనే అమ్మాయి వస్తుందని, పరిస్థితులు ఇలా వికటిస్తాయని…! ఇప్పుడేం చేయాలన్నా ఒకవైపు దేశం మరోవైపు భార్య, ఇంకోవైపు తల్లి కన్పిస్తోంది. దేనివైపు మొగ్గు చూపినా… ఒకదాన్ని మాత్రం తప్పకుండా పోగొట్టుకోవలసి వస్తుంది అని మనసులో అనుకున్నాడు నరేంద్ర.
	తారమ్మ అతను మాట్లాడకపోవడం చూసి ”మనం భయపడేకొద్దీ అంతా భయంగానే వుంటుంది నరేంద్రా! ఒక్కసారి ధైర్యం తెచ్చుకో! నీ భార్యకేం కాదు. నువ్వెళ్లి నీ డ్యూటీ చేసుకో!” అని అంది.
	”ఏం నాన్నా!” అన్నట్లు శేషేంద్ర వైపు చూశాడు నరేంద్ర.
	”ఏం చెప్పను నరేంద్రా! మీ అమ్మ ఎలా చెబితే అలా చేద్దామనిపిస్తోంది. తను చెప్పేది కూడా మనం వినాలి. తప్పయితే చెప్పదు. మరీ అంత దుర్మార్గురాలు కూడా కాదు. కాకుంటే పరిస్థితులు అలా ఎదురుతిరిగాయి. పరిస్థితుల ప్రభావం వల్లనో లేక ఇంకేమో నాకు తెలియదు కాని ఇక నుండి మీ అమ్మ కోడలిలో నిన్ను చూసుకుని బ్రతకాలని నిర్ణయించుకున్నట్లుంది. లేకుంటే అది ఇంత పట్టు పట్టదు.” అన్నాడు శేషేంద్ర.
	బ్యాగ్‌ని బలంగా లేపి నరేంద్ర భుజానికి తగిలిస్తూ ”నాకు ఇక నుండి కొడుకైనా, కోడలైనా, కూతురైనా సౌమ్యనే నరేంద్రా! నువ్వు ఆగకు. వెళ్లు. వెళ్లి మళ్లీ రాకు. దేశం కోసం నువ్వు ఏం చెయ్యాల్సి వచ్చినా అది ఎంత ప్రమాదమైనా వెన్ను చూపకు. ఎదురు నిలువు” అంటూ బస్‌వరకు నరేంద్రను సాగనంపింది తారమ్మ. తారమ్మతో పాటు శేషేంద్ర కూడా వున్నాడు.
	నరేంద్ర బస్సులో కూర్చున్నాక తారమ్మ, శేషేంద్ర కిటికీ దగ్గరకి వచ్చి నిలబడ్డారు. బస్‌ కదిలేంతవరకు  ఆవు దూడకోసం  తాపత్రయ పడ్డట్లు ఆ బస్‌ చుట్టూ తిరిగారు. వాళ్లలా తిరుగుతుంటే మనసంతా గుంజినట్లైంది నరేంద్రకి… ఎంతయినా వాళ్లు తన తల్లిదండ్రులు. తనతోపాటు తన ఇష్టాలను, తన అభీష్టాలను ప్రేమించేవాళ్లు. అభిమానించేవాళ్లు ఈ ప్రపంచంలో వాళ్లిద్దరే! అందుకే తన మనసును అర్థం చేసుకుని తనను ముంబై పంపిస్తున్నారు అని అనుకున్నాడే కాని ఇంకోలా అనుకోలేకపోతున్నాడు.
	బస్‌ కదిలి ఓ కిలోమీటర్‌ ప్రయాణం చేశాక తన మొబైల్లోంచి అంకిరెడ్డికి కాల్‌ చేశాడు నరేంద్ర.
	అంకిరెడ్డి మొబైల్‌ స్క్రీన్‌ మీద నరేంద్ర పేరు కన్పించగానే ఆన్‌ బటన్‌ నొక్కి ”చెప్పు నరేంద్రా!” అన్నాడు.
	”నేను ముంబై వెళ్తున్నాను అంకుల్‌! బస్‌లో వున్నాను. ఇప్పుడప్పుడే రాను. అది చెబుదామనే మీకు కాల్‌ చేస్తున్నాను. మీరు అప్పుడప్పుడు వెళ్లి సౌమ్యను చూస్తుండండి!” అంటూ తన తల్లిలో వచ్చిన మార్పును, తన తల్లి తనకు చెప్పిన ధైర్యాన్ని అంకిరెడ్డితో పంచుకున్నాడు.
	అంకిరెడ్డి ఆశ్చర్యపోయి విన్నాడు… నమ్మలేకపోతున్నాడు.
	ఊరిమనిషిలా, మెట్టమనిషిలా, మట్టి మనిషిలా, మహా గయ్యాళిలా వున్న తారమ్మలో ఇంత దేశభక్తా? ఇది నమ్మొచ్చా! ఏమో! అప్పుడప్పుడు సౌమ్య దగ్గరకి వెళితే గాని అసలు రహస్యం బయటకు రాదు అనుకున్నాడు.
	”నేను తప్పకుండా సౌమ్య దగ్గరకి వెళ్తాను నరేంద్రా! నువ్వు వుండట్లేదు కాబట్టి రోజుకోసారైనా వెళ్లి చూసొస్తాను. నువ్వు వెళ్లగానే కాల్‌ చెయ్యి. సతీష్‌చంద్ర ఫోన్‌ కలవటం లేదు. నువ్వెళ్లాక వాడికి కాల్‌ చేసి నాకు అర్జంటుగా కాల్‌ చెయ్యమని చెప్పు!” అన్నాడు.
	”ఓ.కె. అంకుల్‌!” అన్నాడు నరేంద్ర.
	బస్‌ వెళ్తున్న ఏరియాలో సిగ్నల్స్‌ లేకపోవడంతో కాల్‌ కట్ అయింది.
************
	ఉదయాన్నే నిద్రలేచి ఎప్పటిలాగే వాకింగ్‌కెళ్లాడు అంకిరెడ్డి. కాలేజీ ప్రాంగణంలో కారు దిగి గ్రౌండ్‌ వైపు నడుస్తుంటే మధ్యలోనే వాసుదేవ్‌, నాయక్‌, జాన్‌ కలిశారు.
	జాన్‌ వాళ్ల దగ్గర ఎక్కువసేపు ఆగకుండా
	”హాయ్‌ ఫ్రెండ్స్‌! గుడ్‌మార్నింగ్‌” అని చెప్పి వాళ్లకన్నా వేగంగా అడుగులు వేస్తూ గ్రౌండ్‌వైపు వెళ్లాడు. నాయక్‌ కూడా జాన్‌ని ఫాలో అయ్యాడు.
	ఇక మిగిలింది అంకిరెడ్డి, వాసుదేవ్‌… వాళ్లిద్దరు ఎంతోకాలం తర్వాత కలిసినట్లు, మాట్లాడుకోవలసింది చాలా వుందన్నట్లు నెమ్మదిగా నడుస్తున్నారు.
	అంకిరెడ్డి ముందుగా వాసుదేవ్‌తో ”నరేంద్ర తెలుసుగా వాసూ! మా అబ్బాయి ఫ్రెండ్‌! అతనికి జీవితం మొదటి పరీక్ష చాలా క్రిటికల్‌దే పెట్టింది” అన్నాడు.
	వాసుదేవ్‌ నవ్వి ”మనిషి మానసికంగా, శారీరకంగా దృఢంగా వుండి మంచి ఆలోచనలు చేస్తూ వుంటే జీవితం ఎన్ని పరీక్షలు పెట్టినా పాస్‌ అవుతూనే వుంటాడు. ర్యాంకుల దిశగా వెళుతూనే వుంటాడు. నరేంద్ర గురించి నువ్వు అప్పుడప్పుడు చెబుతుంటే విన్నాను కదా! అతను పర్‌ఫెక్ట్‌లీ మాన్‌! అతన్ని ఏ పరీక్షా ఏమీ చెయ్యదు. ష్యూర్‌!” అన్నాడు.
	అంకిరెడ్డి బాధగా ముఖం పెట్టి ”అతని భార్య కోమాలో వుంది వాసూ!” అన్నాడు.
	అప్పుడు కూడా వాసుదేవ్‌ నవ్వుతూనే ”అతను సైన్యంలో వున్నాడు కదా! లక్ష్మణుడు లేనప్పుడు ఊర్మిళ నిద్రలో వున్నట్లు నరేంద్ర భార్య కూడా నిద్రలో వుంది.  కొంతకాలం అలా వున్నా నో ప్రాబ్లమ్‌! తర్వాత ఆమె అంతట ఆమెనే మేల్కొంటుంది. తొందరేముంది” అన్నాడు.
	అంకిరెడ్డి ఆశ్చర్యపోతూ ”మీ మిలటరీవాళ్లు ఇలా ఎలా వుండగలుగుతారు వాసూ! ఇలా వుండాలంటే ఎక్కడ ట్రైనింగ్‌ తీసుకోవాలో చెప్పు! ముందుగా నేను వెళ్లి తీసుకుంటాను” అన్నాడు.
	”జీవితమే ఓ ట్రైనింగ్‌ సెంటర్‌! దాన్ని వదిలి ఇంకో సెంటరెందుకు అంకిరెడ్డీ! మన బాధలు, భావోద్వేగాలే మనల్ని నడిపించే గొప్ప ట్రైనర్స్‌! వేరే ఎవరో ఎందుకు? మన జీవితమనే ట్రైనింగ్‌ సెంటర్‌ నుంచే మనం ఏది నేర్చుకున్నా పర్‌ఫెక్ట్‌గా వుంటుందని నా నమ్మకం” అన్నాడు వాసుదేవ్‌.
	వాసుదేవ్‌ గంభీరంగా మ్లాడుతుంటే ఒక్కక్షణం ఆయన వైపు చూసి తిరిగి ముందుకి చూస్తూ ”ఏమోనయ్యా వాసుదేవ్‌! మీ సైనికుల జీవితాలు అంటే అది నేవీ కావచ్చు, ఏర్‌ఫోర్స్‌ కావచ్చు, ఆర్మీ కావచ్చు… చాలా డిఫరెంట్ గా వుంటాయి. ఒక్కోసారి భయం గొలుపుతుంటాయి. ఇప్పుడు ఇక్కడ నరేంద్ర లేడు. అతని భార్య ఏమైపోవాలి?” అన్నాడు.
	”ఏమీ కాదు. బాగానే వుంటుంది”
	”అతని తల్లి రాక్షసి…”
	”ఆమె పుట్టటంతోనే రాక్షసిలా పుట్టలేదు కాబట్టి ఆమెను నమ్మొచ్చు. చాలా సందర్భాల్లో మనిషిని నమ్మకమే నడిపిస్తుంది అంకిరెడ్డి! ఇంతకీ నీ కొడుకు కాల్‌ చేస్తున్నాడా?” మాట మార్చాడు వాసుదేవ్‌.
	”రెండు రోజుల నుండి చెయ్యలేదు వాసు!” దిగాలుగా చూస్తూ అన్నాడు అంకిరెడ్డి.
	”చేస్తాడు. కంగారేం లేదు. ఈసారి అతను ఇక్కడికి వచ్చినప్పుడు పెళ్లిచేసి పంపు” అన్నాడు.
	”పెళ్లా?! బాబోయ్‌ అది మాత్రం చెయ్యను. నరేంద్రను చూశాక పెళ్లంటేనే వద్దనిపిస్తోంది. నా కొడుకు ఇప్పుడే హాయిగా వున్నాడు. వాడిని అలాగే వుండనీయ్‌!” అన్నాడు అంకిరెడ్డి.
	”అలాగే వుండనియడమేంటి? వింతగా మాట్లాడుతున్నావ్‌!” అన్నాడు వాసుదేవ్‌.
	”వింత కాదు, బాధ. అసలు వాడిని ఏదో ఒక కారణం చెప్పి ఆర్మీ నుండే శాశ్వతంగా రప్పించాలని గత కొద్దిరోజులుగా ప్రయత్నించాను వాసుదేవ్‌! ఇక్కడికొచ్చాక పెళ్లి చెయ్యొచ్చని కూడా అనుకున్నాను. కానీ నా భార్య అందుకు ఒప్పుకోవటం లేదు” అన్నాడు.
	”ఒప్పుకోవటం లేదంటే.. పెళ్లికా? లేక సతీష్‌ ఇక్కడికి రావటానికా?” అడిగాడు వాసుదేవ్‌.
	”సతీష్‌ ఇక్కడికి రావడానికే! పెళ్లి గురించి ఇంకా అనుకోలేదు”
	”అంటే బావుండదని అనుకోం కాని అంకిరెడ్డీ! మనకన్నా ఆడవాళ్లే చాలా అడ్వాన్స్‌గా వుంటారయ్యా! వుంటున్నారు కూడా. దానికి నిదర్శనం మీ మిసెస్సే! ఆమెలో చూడు ఎంత దేశభక్తినో! కొడుకును సైన్యంలోనే వుంచాలనుకుంటోంది. సైన్యం అక్కడ పటిష్టంగా వుంటేనే మనం ఇక్కడ ఇంత నిశ్చింతగా వుండగలుగుతామని ఆవిడ కూడా భావిస్తున్నట్లున్నారు” అంటూ మెచ్చుకున్నాడు.
	”నా భార్యలో భయం తప్ప దేశభక్తి ఎక్కడిది వాసూ! భక్తి అంటే దేవుడి ముందు కూర్చుని మొక్కటమే దానికి తెలుసు. దేశభక్తికి అర్థమే తెలియదు” అన్నాడు.
	ఆయన ఆశ్చర్యపోతూ ”మరి నువ్వేగా సతీష్‌చంద్రను ఇక్కడికి రప్పించాలంటే మీ ఆవిడ ఒప్పుకోలేదన్నావ్‌! అలా ఒప్పుకోలేదంటే ఆమెలో దేశభక్తి, దేశం పట్ల బాధ్యత వున్నట్లే!! అవి లేకుంటే ఏ తల్లీ తన కొడుకును సైన్యంలోకి పంపదు. ప్రతి సైనికుడూ ఒక తల్లి కొడుకే… సైనికుడికన్నా ఎక్కువ ధైర్యం, అతన్ని కన్నతల్లిలోనే వుంటుంది. తల్లి అభిరుచిని బట్టే కదా కొడుకులు తీర్చిదిద్దబడతారు.” అన్నాడు వాసుదేవ్‌.
	”నువ్వన్నది ఎంత వరకు కరక్టో నాకు తెలియదు కాని సతీష్‌ని ఏ డాక్టర్‌గానో, ఇంజనీర్‌గానో తీర్చిదిద్దాలన్నది మాత్రం మాధవిలో బలంగా వుండేది. మా ఇంట్లో వాడు చిన్నవాడు కాబట్టి ఆమె ఆలోచనలన్నీ వాడి కెరీర్‌ చుట్టే వుండేవి. కానీ వాడు అలా కాక పోవటంతో ఆ దిగులు మాధవిని బాగా కుంగదీసింది. ఇక అప్పటి నుండి మాధవి ఎప్పుడు చూసినా మనం మన పిల్లలకి ఎదురుగా నిలబడి వాళ్లను పరిశీలిస్తే లోకం మన గురించి ఏమనుకుంటుందో తెలిసిపోతుందండి! సతీష్‌చంద్ర మనకు పుట్టాల్సిన వాడు కాదు. మన కొడుకని చెప్పుకోవాలంటేనే నాకు ఎలాగో వుంటోంది. వాడు కూడా అందరిలా చదివి వుంటే మనకీ బాధ వుండేది కాదు అని నాతో అనని రోజు లేదు. వాడు ఆర్మీలోకి వెళ్లేటప్పుడు కూడా మాధవి డిప్రెషన్‌లోనే వున్నది… ఇప్పుడు వాడిని ఇక్కడికి రప్పిస్తానంటే భయపడుతోంది. ‘వద్దండీ! వాడిని అక్కడే వుండనివ్వండి! ఏదో దూరంగా వున్నాడు. వాడిని ఎవరూ చూడరు. వాడి గురించి ఎవరూ ఆలోచించరు. లేకుంటే ‘మా పిల్లలు అదయ్యారు ఇదయ్యారు మీ అబ్బాయి ఇదేనా!’ అని నా ముఖంమ్మీదే అంటారు. వాడు చదివిన చదువుకు ఇక్కడ చెప్పుకోదగిన పనేమీ రాదు. అదిచూసి నేను బాధపడతాను. ఐనా చదవుకోలేకపోవటం వాడి కర్మ. మన బాధ్యత మనం చేశాం… అంతకన్నా మనం మాత్రం ఏం చేస్తాం.వాడిని మాత్రం అక్కడే వుండనివ్వండి!’ అని నాతో చెప్పుకుంది. అందుకే నేనీమధ్యన సతీష్‌ గురించి  ఎంత భయపడుతున్నా మాధవితో చెప్పటం లేదు” అన్నాడు.
	వాసుదేవ్‌ అంకిరెడ్డిని మాధవీలతను అర్థం చేసుకున్నాడు. చాలామంది తల్లిదండ్రులు వేరే పిల్లల తల్లిదండ్రులతో తమను పోల్చుకుంటారు. ప్రతిభావంతులైన పిల్లలతో తమ పిల్లలని పోల్చి చూసుకుంటారు. పిల్లల్ని కన్న తర్వాత వాళ్ల కోసమే జీవించే తల్లిదండ్రులున్నారు. తమ జీవితం కోసం పిల్లల్ని పట్టించుకోని వాళ్లున్నారు. దేనిలో అడుగుపెట్టినా  పీక్‌కి వెళ్లాలన్న తపన పిల్లల్లో వుండాలి కాని పెద్దవాళ్లు కుమిలిపోతే వస్తుందా? పిల్లలకి కష్టానికి వెనుకాడకుండా ముందుకెళ్లమని చెప్పాలి కాని మీ కెరీర్‌ ఇలాగే వుండాలని రిస్ట్రిక్షన్స్‌ పెడితే వస్తుందా?
	”చూడు అంకిరెడ్డీ! సమస్యలు వున్నచోటే పరిష్కారాలు వుంటాయి. ఇప్పటి పిల్లల్లో జీవితం పట్ల ఒక క్లారిటీ లేకుండా వుండదు. వాళ్లు తమ తప్పుల నుండే పాఠాలను నేర్చుకుంటున్నారు. అవసరమైన పరిస్థితులను వాళ్లకు వాళ్లే సృష్టించుకుంటున్నారు. సతీష్‌ని కన్నారు, పెంచారు, చదివించారు. మీరు కావాలని పంపారో లేక ఇంకెలా పంపారో తెలియదు కాని అతన్నయితే మిలటరీలోకి  పంపారు. పెళ్లి చెయ్యండి! ఇది నా మాటగా తీసుకుని ఆ ప్రయత్నంలో వుండండి! పెళ్లి లేకుండా వుండడం హాయి అనుకోవద్దు… చేతనైనవాడు ఎక్కడ వున్నా సమర్ధుడుగానే వుంటాడు. సింహాన్నైనా మచ్చిక చేసుకుంటాడు. చేతకానివాడు తేనేటీగలతోనైనా తిప్పలు పడతాడు. నీ కొడుకు సైన్యంలోకి వెళ్లటానికి మీ ప్రయత్నం లేకపోవచ్చు. కానీ అతను ఎంత ధైర్యం లేనిదే, సమర్ధత లేనిదే సైన్యంలోకి వెళ్లడు… పెళ్లయితే చెయ్యి” అంటూ గ్రౌండ్‌లోకి ప్రవేశించాడు.
	వాళ్లిద్దరు ఇంకేం మాట్లాడుకోకుండా ఎవరిపాటికి వాళ్లు సీరియస్‌గా నడవటం ప్రారంభించారు.
*******************
	ఆలోచించగా అంకిరెడ్డికి వాసుదేవ్‌ చెప్పింది సరైనదే అన్పించింది. ప్రస్తుత పరిస్థితుల్లో పెళ్లంటేనే కొంతమంది అబ్బాయిలు భయపడుతున్నారు. పెళ్లాయ్యాక కెరీర్‌ని డెవలప్‌ చేసుకునే కన్నా పెళ్లికి ముందే డెవలప్‌ చేసుకోవాలన్న అభిప్రాయంలో వున్నారు. పెళ్లికి ముందే ఒక ఇల్లు, కారు, హోదా వచ్చాక అప్పుడు ఆలోచిస్తున్నారు పెళ్లి గురించి… వాళ్లతో పోలికేంటి సతీష్‌చంద్రకి. వాళ్లంటే సాఫ్ట్‌వేర్‌ ఇంజనీర్లు… పెద్దపెద్ద జీతాలు తెచ్చుకుంటున్నవాళ్లు. జుట్టున్నమ్మ ఏ స్టైల్లోకైనా హెయిర్‌ స్టయిల్‌ మార్చుకోవచ్చు… అలాంటి  స్టయిలిష్‌ లైఫ్‌ సతీష్‌చంద్రకి ఎలా వస్తుంది? ఎక్కడో సైన్యంలో ఒంటరిగా వుంటూ చలికి, ఎండకి, వర్షానికి తడుస్తూ నేలమీద యుద్ధం చేస్తుంటాడు. అలాంటి వాడికి జీవితం గురించి, జీతాల గురించి స్పహ ఎక్కడుంటుంది. యుద్ధం వచ్చినప్పుడో ప్రమాదాలు సంభవించినప్పుడో మిడతల్లా రాలిపోయే పరిస్థితి వాడిది… అందుకే వాసుదేవ్‌ చెప్పినట్లు వున్నంతలోనే సంతోషాన్ని నటిస్తూ సతీష్‌చంద్రకి పెళ్లిచేస్తే సరిపోతుంది. ఉన్న నాలుగు రోజులైనా నేను ఎక్కడున్నా నాకంటూ ఓ భార్య వుందన్న ఆనందంలోనైనా వుంటాడు అని అనుకున్నాడు అంకిరెడ్డి. ఆయనకు కొడుకు చేస్తున్న జాబ్‌ పట్ల అసంతృప్తే కానీ తృప్తి ఏమాత్రం లేదు.
	ఆ రాత్రికే ఇంట్లో  అందరిని ఓ చోట కూర్చోబెట్టి
	”సతీష్‌చంద్రకి పెళ్లి చెయ్యాలనుకుంటున్నాను” అన్నాడు.
	ఆనంద్‌ వెంటనే నవ్వి ”వాడికి పెళ్లెందుకు నాన్నా?” అన్నాడు.
	అదేంటిరా అలా అనేశావు అన్నట్లు చూశాడు అంకిరెడ్డి. అక్కడే వున్న మాధవీలత ఏమీ అనలేదు. మోక్ష ప్రశ్నార్ధకంగా ఆనంద్‌ వైపు చూసింది.
	”అయినా నాకు తెలియక అడుగుతాను. వాడికేం వయసు వుందని పెళ్లి చెయ్యాలి నాన్నా! వాడి వయసు వున్నవాళ్లకి ఇంకా పెళ్లిళ్లు కానేలేదు. లైఫ్‌లో బాగా సెటిల్‌ అవ్వాలని జాబ్‌ సర్చింగ్‌లోనో లేక ఇంకా పెద్ద చదువులు చదువాలనో ఏ లండన్‌కో, అమెరికాకో వెళ్తున్నారు. వీడిప్పుడు పెళ్లి చేసుకుని ఏం చెయ్యాలి? అదేం అంటే నరేంద్రకి కాలేదా అంటావ్‌! అయ్యాక అతనేం సుఖపడుతున్నాడు. చూస్తూనే వున్నాంగా!” అన్నాడు.
	పక్కనే వున్న మోక్ష ”ఈయనేదో తెగ సుఖపడిపోతున్నట్లు… అలాంటప్పుడు ఈయనెందుకు పెళ్లి చేసుకున్నాడో?” అని మనసులో అనుకుంది.
	”అందరి జీవితాలు, అందరి రాతలు ఒకలా వుండవుగా ఆనంద్‌! నరేంద్ర స్థితిగతులు అతని కుటుంబ నేపథ్యం వేరు. మన స్థితిగతులు మన కుటుంబ వాతావరణం వేరు…. అతనితో మన సతీష్‌చంద్రను పోల్చుకోవద్దు” అన్నాడు అంకిరెడ్డి.
	”అయితే వాడికి పెళ్లి చెయ్యాలనే నిశ్చయించుకున్నావా నాన్నా!”
	”అవునురా!”
	”ఆయినా వాడక్కడ! ఆ అమ్మాయి ఇక్కడ! పెళ్లయ్యాక ఇద్దరూ ఓ చోట లేకుండా వాళ్లేం సంతోషపడతారు నాన్నా?” అన్నాడు ఆనంద్‌.
	మోక్షకు మండింది. భార్య పక్కన పడుకుని భార్య తెచ్చే జీతం గురించో, భార్య తెచ్చే కట్నం గురించో ఆలోచించే ఇలాంటి మొగుళ్లంతా భార్యల దగ్గర తెగ సుఖపడిపోతున్నట్లు? ఈయన మాటలు వినేవాళ్లు నిజంగా ఈయన ఎంత సుఖపడిపోతున్నాడో అని అనుకోరా! ఇలాంటివాళ్లు నిత్యం భ్రమలో బతికినా… లోకాన్ని ఎంత గొప్పగా నమ్మిస్తారో! అన్నట్లు  ఆశ్చర్యపోయి చూస్తోంది మోక్ష.
	”అది కాదు ఆనంద్‌!” అంటూ ఆయన ఇంకా ఏదో చెప్పబోతుంటే…
	”ఏమో! నాన్నా! నువ్వు వాడికెందుకు పెళ్లి చెయ్యాలనుకుంటున్నావో నాకు తెలియదు కాని నాకైతే నచ్చటం లేదు. ఇంకా వాడి ఫ్రెండ్స్‌ కొందరు సాఫ్ట్‌వేర్‌ జాబ్స్‌ చేస్తూ కూడా పెళ్లిళ్లు చేసుకోవటం లేదు. అంత గొప్ప సాఫ్ట్‌వేర్‌ ఇంజనీర్లకే పెళ్లిళ్లు లేవు. వీడికెందుకు? వీడేమైనా సాఫ్ట్‌వేర్‌ ఇంజనీరా? పెద్ద డాక్టరా?” అన్నాడు ఆనంద్‌.
	మోక్ష ఆనంద్‌నే చూస్తూ ‘ఈయనేదో పెద్ద అదైనట్లు ఎంత ఫోజో! ఎంత బిల్డప్పో!’ అనుకుంది మనసులో.
	”సాఫ్ట్‌వేర్లు, డాక్టర్లు తప్ప సామాన్యులు పెళ్లిళ్లు చేసుకోరా ఆనంద్‌! తమ్ముడి గురించి నువ్వెందుకురా అలా ఆలోచిస్తున్నావ్‌! నాన్న అనేది తప్పేం లేదు. తమ్ముడికి పెళ్లి చేద్దాం!” అంది మాధవీలత.
	చటుక్కున లేచి వెళ్లిపోయాడు ఆనంద్‌.
	ఆనంద్‌ వెళ్లిన వైపే అంకిరెడ్డి మాధవిలత చూస్తుంటే
	”ఆయన ఏదో మూడ్‌లో వుండి అలా మాట్లాడుతున్నారు. మీరేం కంగారు పడకండి మామయ్యా! మీరు అనుకున్నట్లే సతీష్‌చంద్రకి పెళ్లి చెయ్యండి! వచ్చే అమ్మాయి నాకూ, అత్తయ్యగారికి తోడుగా కూడా వుంటుంది” అంది మోక్ష.
	”నేను నా స్నేహితులను అడిగి సతీష్‌చంద్ర గురించి తెలుసుకున్నానమ్మా మోక్షా! వాళ్లు సైన్యంలో వున్నా కూడా కొంత కాలానికి భార్యల్ని వాళ్లు వుండే దగ్గరకి తీసుకువెళ్లొచ్చట. ఇబ్బందేం వుండదట… వాళ్లు ఫీల్డ్‌ ఏరియాలో అనగా బార్డర్‌లో వున్నప్పుడు మాత్రమే వాళ్ల భార్యల్ని ఇక్కడ వుంచి వెళతారట…”అన్నాడు.
	”నో ప్రాబ్లమ్‌ మామయ్యా! సతీష్‌చంద్ర తన భార్యను ఇక్కడ వుంచినా మనకేం ఇబ్బంది వుండదు. మీరు ఎలాగూ ముందుచూపుతో ఇంటిని మూడు బెడ్‌రూములు వుండేలా కట్టించారు. ఒకటి మీరు, ఒకటి మేము వున్నా ఇంకోటి సతీష్‌చంద్ర భార్య వుంటుంది. అతను వచ్చినప్పుడు అతను కూడా అందులోనే వుంటాడు కాబట్టి మనం ఇక ఆలోచించటానికేం లేదు” అంది మోక్ష.
	ఆనంద్‌ లేచి వెళ్లిపోవడమే అంకిరెడ్డికి, మాధవీలతకు బాధనిపించింది.
	అయినా మోక్ష ఆ వెలితిని వాళ్లకు తెలియనివ్వకుండా చేసింది.
	”ఆయన అలా లేచి వెళ్లారని మీరేం ఆలోచించకండి మామయ్యా!” అంది.
	వాళ్లు మాట్లాడకుండా మౌనంగా చూస్తున్నారు.
	”నేను చెబుతున్నాను కదా! తర్వాత ఆయనే మన దారిలోకి వస్తారు. మనకి పిల్ల దొరికి పెళ్లి పనులు మొదలు పెట్టుకొని, సతీష్‌చంద్ర వచ్చి ఇంట్లో తిరుగుతున్నాడనుకోండి ఆయన ఇలా ఎందుకుంటారు? అన్నింట్లో నేనున్నానంటూ తప్పకుండా మనతో చేరిపోతారు. ఇప్పుడేదో అలా బెదిరిస్తున్నారు. అంతే!” అంది మోక్ష.
	కోడలు చెప్పింది కూడా నిజమే అన్పించింది. ఎవరెలా వున్నా కన్నకొడుక్కి పెళ్లి చెయ్యాల్సిన బాధ్యత తమ మీద వుంది కదా అనుకున్నారు. అది తమ సొంత పనిలా ఆలోచించారు. ఆత్మస్థయిర్యాన్ని కోల్పోకూడదనుకున్నారు.
	ఆ రాత్రికే మాధవీలత చేత ఆమె బంధువులకి ఫోన్లు చేయించాడు అంకిరెడ్డి. సతీష్‌చంద్రకి పెళ్లి చెయ్యాలను కుంటున్నాం. సతీష్‌కి సరిపోయే అమ్మాయి వుంటే తెలియజెయ్యమని… ఆయన కూడా ఆయన తరపు బంధువులకి ఫోన్లు చేశాడు. తెలిసిన వాళ్లకి ఫ్రెండ్స్‌కి ఫోన్లు చేసి చాలాసేపు మాట్లాడాడు. మ్యారేజ్‌ బ్యూరోలకి కూడా తెలియజేశాడు. వాళ్లకైతే సతీష్‌చంద్ర పూర్తి బయోడేటాను తన లాప్‌టాప్‌లోంచి మెయిల్‌ పెట్టాడు. కొంతమందికి తన మొయిల్‌ ఐడీని కూడా పంపాడు. ఏ విషయం వెంటనే మెయిల్‌ పెట్టమన్నాడు. అప్పుడు పడుకున్నాడు. అప్పటికే రాత్రి ఒకటి అయింది. పడుకున్నాడన్న మాటే కాని ఆయనకు నిద్ర పట్టడం లేదు. ఇన్ని రోజులు అన్పించలేదు కాని ఇప్పుడెందుకో సతీష్‌కి త్వరగా పెళ్లి చెయ్యాలనిపిస్తోంది. మాధవీలత కూడా భర్తతో మాట్లాడుతూ మేల్కొనే వుంది.
	అదే సమయంలో ఆనంద్‌ ఆలోచనలు వేరేగా సాగుతున్నాయి. ఆతను కూడా సతీష్‌చంద్ర పెళ్లి గురించే ఆలోచిస్తున్నాడు.
	మోక్ష మాత్రం హాయిగా నిద్రపోయింది.
*********************
	రెండు రోజులు గడిచిపోయి మూడో రోజు నడుస్తోంది.
	మోక్ష గత రెండు రోజులుగా హాయిగా నిద్రపోతోంది. భర్తతో ఏ గొడవా లేదు. ఆనంద్‌ కూడా చాలా సంతోషంగా వున్నాడు. అతని సంతోషానికి కారణం ఏమిటో మోక్షకి అడగాలని వున్నా అతను చెబితేనే వినాలనుకుంది. దాహంగా అన్పించటంతో మెల్లగా దుప్పటి తొలగించి బెడ్‌మీద నుండి కిందకి దిగి డోర్‌ తీసుకొని నెమ్మదిగా వంటగదివైపు వెళ్లింది. అక్కడ మాధవీలత వుండటం చూసి
	”అత్తయ్యా! మీరా! ఏం చేస్తున్నారు?” అంటూ అత్తగారి వైపు చూసింది. మాధవీలతకు కోడలు వచ్చినట్లు తెలుస్తున్నా అదేం పట్టించుకోకుండా తన చేతుల్ని, ముఖాన్ని తుడుచుకుంటోంది. చీరను దులుపుకుంటోంది. మోక్ష ఒక్కక్షణం అలాగే నిలబడి ఆ తర్వాత ”అయ్యో! అత్తయ్యా! మీ చీర నిండా ఆ కారమేంటి? నేలమీద కూడా వుంది. అయినా ఈ టైంలో కారంతో ఏ పని వచ్చింది?” అంటూ నేల వైపు చూసింది. నేల మీద కారం డబ్బా పడిపోయి కన్పించింది. అది రెండు కిలోల కారం డబ్బా. మాధవీలత కాఫీపొడి డబ్బాను అందుకోబోయి ఏ ఆలోచనలో వుందో ఏమో కారం డబ్బాను మీద పడేసుకుంది. చేతులు, ముఖం మండుతున్నాయి.
	”నాకు, మీ మామయ్య గారికి నిద్ర రావటం లేదు మోక్షా!” అంది.
	”నేను మీకు ముందే చెప్పాను మీరు రాత్రి వేళల్లో తక్కువ స్పైస్‌లూ, హెర్బల్‌తో కూడిన భోజనం చేయాలని… తేలికపాటి ప్రోటీన్లు తీసుకున్నా మంచిదే. మీరు అవేం పాటించరు. నిద్రలేకుంటే అలసట, చిరాకు, అసహనం. నాకంటే ఇవి తప్పవు. మీకేం కర్మ చెప్పండి!” అంది.
	”సతీష్‌చంద్ర గురించి మ్లాడుకుంటూ అలాగే కూర్చున్నాం మోక్షా! తలనొప్పిగా వుంది కాఫీ తెమ్మన్నారు. ఇలా వచ్చి ఇదిగో ఈ పని చేశాను. నేను బాత్‌రూంకెళ్లి స్నానం చేసి వస్తాను. ఒళ్లంతా మండుతోంది” అంటూ ఆమె మోక్షను చూడగానే బాత్‌రూంలోకి దూరింది.
	మోక్ష ఇక తనకు తప్పదన్నట్లు కింద కూర్చుని ఆ కారం మొత్తం ఎత్తి శుభ్రం చేసింది. అత్తగారు వచ్చే వరకు ఆమె ఆ పనిలోనే వుంది. ఆ పని ఉదయాన్నే చేసి ఆ తర్వాత టిఫిన్‌, వంట కావాలంటే తను ఆఫీసుకు వెళ్లలేదు. ఆనంద్‌ అప్పుడప్పుడు ”నీకేం మోక్షా! నువ్వు చాలా లక్కీఫెలోవి. చాలామంది ఆడవాళ్లకి నీ అన్ని సౌకర్యాలు వుండవు. నీ అంత అదృష్టం కూడా వుండదు. ఇంతెందుకు మీ ఏర్‌టెల్‌ ఆఫీసులో నువ్వు కాక ఇంకా ఐదుమంది అమ్మాయిలు వున్నారుగా! వాళ్లలో ఒక్కరికైనా పెళ్లయిందా? భర్త వున్నాడా? ఒక బిడ్డ వుందా? అత్తామామలు వున్నారా? పనిమనిషి వుందా? సొంత ఇల్లులు వున్నాయా? ఒకవేళ ఇళ్లులు వున్నా ఎక్కడో వుంటాయి. ఇక్కడ వీళ్లంతా హాస్టల్స్‌లోనో, పేయింగ్‌ గెస్ట్‌లుగానో వుండి ఆఫీసుకి వస్తుంటారు. ఉదయం పదికి వెళ్తే మళ్లీ రాత్రి తొమ్మిది వరకు నీకు ఇంటిపనే వుండదు. హాయిగా ఇంటికొచ్చి తిని పడుకోవడమే” అని అంటుాండు.
	ఇంటికొచ్చి తిన్నాక పడుకోనిస్తాడా? పెళ్లప్పుడు రాసిచ్చిన ప్రోనోటు గుర్తు చేస్తాడు. రాత్రి రెండు అయినా అదే గోల… తెల్లవారితే క్షణం కూడా పడుకోనివ్వడు. ఒక్కోసారి బద్దకంగా అన్పించి బెడ్‌మీద నుండి లేవలేక పడుకుంటే చాలు పక్కన పడుకొని మోచేత్తో పొడుస్తూనే వుాండు.
	”అబ్బా! పొడవకండి! ఎందుకలా పొడుస్తారు?” అని కళ్లు తెరవకుండా ఒకవైపుకి ఒత్తిగిలి పడుకున్నా ”చూడక తగిలింది లేవే! అయినా నువ్వేంటి రాత్రంతా కలవరిస్తూ నాకు నిద్ర లేకుండా చేస్తున్నావ్‌!” అంటాడు.
	నిద్ర పూర్తిగా ఎగిరిపోయి ”నేనేం కలవరించానండీ?” అని అతని వైపుకి తిరిగి అనుమానంగా అడిగితే ”అదేనే! అంతా మీ ఆఫీసు గొడవే! మీ ఆఫీసును చూడనివాళ్లు నీ కలవరింతలు వింటే ఇక చూడక్కర్లేదు” అంటాడు.
	”మా ఆఫీసులో జరిగిన గొడవంతా కలవరించానా? అంటే నిన్న మా బాస్‌ ఒకమ్మాయిని తిట్టడం కూడా కలవరించానా?” అని ఆశ్చర్యపోగానే
	”మీ బాస్‌ తిట్టటం ఒక్కటే మరచిపోయావ్‌! మిగతా అంతా మాట్లాడుతూనే వున్నావ్‌!”
	”మిగతా అంటే?” తెలుసుకోవాలన్న క్యూరియాసిటి పెరిగి అడిగితే నవ్వి ”ఉత్తినే అలా అన్నాను లేవే! నువ్వు నిద్ర లేస్తావని. లేలే లేచి ఆఫీసుకు రెడీ అవ్వు” అంటాడు.
	ఆలోచిస్తూ కారం అంటుకున్న చేతులతో ముఖం మ్మీద పడుతున్న జుత్తును వెనక్కి నెట్టుకోవటం వల్ల ముక్కు, బుగ్గలు, కళ్లు మండుతున్నాయి.
	ఈ ఒక్క రాత్రి హాయిగా నిద్ర పట్టిందని సంబరపడగానే నేనున్నానంటూ ఈ కారం గోల ఒకటి తోడయింది. గట్టిగా నలపడంతో కళ్లు ఎర్రగా అయ్యాయి.
	అత్తగారిని చూడగానే ”అబ్బా! అత్తయ్యా! వచ్చారా? ఒళ్లంతా మండుతోంది” అంది మోక్ష.
	”నువ్వెళ్లు మోక్షా! నేను మీ మామగారికి కాఫీ కలుపుకెళతాను. ఆయనకు సతీష్‌చంద్ర పెళ్లి దిగులే పట్టుకొని నిద్రపోవటం లేదు” అంది.
	”దిగులెందుకు అత్తయ్యా!” అని అడిగింది. ఒకపక్క ముక్కులు మండుతున్నా ముక్కుల్ని మోచేతులకేసి రుద్దుకుంటూ.
	”సతీష్‌చంద్రకు సైన్యంలో వున్నాడని ఎవరూ పిల్లనివ్వం అంటున్నారట మోక్షా! సైన్యంలో ఉన్నప్పుడు గన్ను పట్టుకొని డ్యూటీ చేయాల్సి వచ్చినప్పుడు వాళ్లు వీళ్లను కాల్చవచ్చు లేదా వీళ్ళు వాళ్లను కాల్చవచ్చు అన్న భయంతో పిల్లనివ్వాలంటే భయపడుతున్నారట. అందుకే వాడికి పెళ్లి ఎలా అవుతుంది అని ఆందోళనగా వున్నారు. నాకు తెలిసిన వాళ్లు కూడా అలాగే అంటున్నారు” అంది స్టౌ వెలిగిస్తూ.
	”నేను మా ఆఫీసులో ఎవరైనా ఇస్తారేమో అడుగుతాలే అత్తయ్యా! మామయ్య గారిని బాధపడొద్దని చెప్పండి! నేను వెళ్లి స్నానం చేసి పడుకుంటా” అంటూ మోక్ష వెళ్లిపోయింది.
	మోక్ష ఆఫీసులో పెళ్లికాని అమ్మాయిలు వున్నారు కాబట్టి వాళ్లలో ఎవరో ఒకరు సతీష్‌చంద్రకి మాచ్‌ అవుతారని నమ్మింది మాధవీలత. వెంటనే వెళ్లి ఈ వార్తను భర్తకి చెప్పాలని త్వరగా కాఫీ కలుపుతూ నిలబడింది.
	భార్య వస్తుందని ఎదురుచూస్తూ కూర్చున్నాడు అంకిరెడ్డి.
	మాధవీలత కాఫీ కప్పుతో భర్త దగ్గరకి వెళ్లి ”ఏమండీ! నేనొకి చెబుతాను వింటారా?” అంటూ కాఫీ కప్పుని ఆయన చేతిలో ప్టిెంది.
	”చెప్పు మధూ!” అన్నాడు అంకిరెడ్డి.
	”మనమిలా సతీష్‌చంద్రకి ఎవరూ పిల్లనివ్వమన్నారని బాధపడుతూ కూర్చుంటే ఎన్ని పగళ్లూ సరిపోవు. ఎన్ని రాత్రుళ్లు సరిపోవు. అసలు మన బాధకు అర్ధం కూడా వుండదు. కొద్దిరోజులు పోయాక మనకు మనమే సిల్లీగా అన్పిస్తాం. మనం ఆలోచిస్తున్న తీరులో ఎక్కడో ఏదో లోపం వుంది. అంటే నేను అనేది మనం ప్రయత్నించలేదని కాదు. ఇంకా ప్రయత్నించాలని…” అంది.
	అంకిరెడ్డి ”ఇంకా అంటే? ఇక నావల్ల కాదనే నేను అనుకుంటున్నాను మధూ!. అలాంటిది ఏదైనా వుంటే నువ్వూ, ఆనంద్‌ ప్రయత్నించి చూడండి!” అన్నాడు.
	”వాడు కూడా ప్రయత్నిస్తూనే వున్నాడండి! కానీ సతీష్‌చంద్రకు పెళ్లి చెయ్యమని సలహా ఇచ్చింది మీ స్నేహితుడు వాసుదేవ్‌ కాబట్టి ఈ సమస్యను ఆయన చెవిన వేయండి. ఆయనే ఏదో ఒక సలహా ఇస్తారు” అంది.
	భార్యవైపు నిస్పృహగా చూసి ”ఆయనేం ఇస్తారు మధూ!” అన్నాడు.
	”అలా కూడా అనుకోవటానికి లేదు కదా! ఆయనకే కాదు ఆయనతో పాటు మీ వాకర్స్‌కి కూడా చెప్పండి!” అంది.
	”ఇలాంటివి వాళ్లతో ఎలా మాట్లాడతాం మధూ!” అన్నాడు.
	”ఎలా అంటే రోజూ మీరు మాట్లాడుకునే రాష్ట్ర రాజకీయాలు, దేశ రాజకీయాల్లాగే ఇది కూడా. ఎంతసేపు మాట్లాడినా మన స్టేటులో ఎన్ని పార్టీలు పెట్టారు. ఏ పార్టీకి ఎంత మెజారిటీ వుంది. ఏ పార్టీ తనతో కలిస్తే తనకి బలం పెరుగుతుందని సెంట్రల్‌ ఆలోచిస్తోంది… ఇవేగా మీరు మాట్లాడుకునేది? రాజకీయాలనే కాదండీ ఒక్కోసారి స్నేహితులతో కుటుంబం గురించి, కుటుంబ సభ్యుల సమస్యల గురించి కూడా చర్చించుకోవటం చాలా అవసరం” అంది.
	ఆశ్చర్యపోయి చూశాడు అంకిరెడ్డి. రాజకీయం గురించి, పార్టీల గురించి కూడా తెలుసా నీకు అన్నట్లు చూశాడు.
	”మీ చూపులు నాకు అర్ధమవుతున్నాయి లెండి! మరీ అంత ఆశ్చర్యపోకండి! తెలుసుకోవాలని వుంటే ఏమైనా తెలుసుకోవచ్చు. రోజూ టీవీలో గంటగంటకి రాజకీయ వార్తలు వస్తూనే వుంటాయి. నాకా సీరియల్స్‌ కన్నా రాజకీయ వార్తలంటేనే ఇంట్రెస్ట్‌!” అంది.
	”ఆడవాళ్లు ఎదగలేదని అంటారు కాని అనేవాళ్లలో నిజంగానే ఏదో లోపం వుంది మధూ!” అన్నాడు.
	ఆమె అది విని ”ఎదిగి నేనిప్పుడేం చేయాలండీ! కొత్తగా ఏదైనా పార్టీ పెట్టగలనా? లేక పార్టీలో చేరగలనా? బేనర్లు పట్టుకొని రోడ్లమీద తిరగగలనా? ఏదో నాలుగు మాటలు మాట్లాడగానే ఎదిగినట్టా? మీరు నా గురించి ఆలోచించటం ఆపి అబ్బాయి పెళ్లి ఎలా చేయాలో చూడండి! రేపు వాసుదేవ్‌ అన్నయ్యతో మ్లాడండి! నాకెందుకో ఆయన ద్వారా అయితే మనకి ఏదో ఒక దారి కన్పిస్తుందనిపిస్తుంది. మోక్ష కూడా తన ఆఫీసులో అడుగుతానంది” అంది.
	”అలాగే మధూ! రేపు వాకింగ్‌లో వాసుతో మాట్లాడతాను” అన్నాడు. ఆయన ఖాళీ అయిన కాఫీ కప్పును కిందపెట్టి లాప్‌టాప్‌ ఓపెన్‌ చేసి తనకేమైనా మెయిల్స్‌ వచ్చాయేమోనని చూస్తూ కూర్చున్నాడు.
****************
	ఆనంద్‌కి ఆ వార్త తెలిసినప్పటి నుండి వెర్రి ఆనందంగా వుంది. భార్యతో ఆ ఆనందాన్ని పంచుకోవాలని ఆమె పని చేస్తున్న ఏర్‌టెల్‌ ఆఫీసు దగ్గరకి వెళ్లాడు. ఆమె లేదు. అందులో పనిచేస్తున్న ఇద్దరమ్మాయిలు రోజూ మోక్ష కూర్చునే సీటు పక్కన కూర్చుని వున్నారు. ఆనంద్‌ వెళ్లి వాళ్లను అడిగాడు- ”మోక్ష ఏదీ?” అని… వాళ్లు వెంటనే ”విశాలి గార్డెన్స్‌లో టాటాగోల్డ్‌ ప్లస్‌ వారు ఎగ్జిబిషన్‌ పెట్టారు సర్‌! అందులో మా షాపు పెట్టుకుని మా పబ్లిసిటీని పెంచుకోమని… మాకో ఆఫర్‌ ఇచ్చారు. మా ఆఫీసు నుండి మోక్షను, ఇంకో అమ్మాయిని సెలెక్ట్‌ చేసి పంపారు. ఇప్పుడు తను అక్కడే వుంది” అంటూ ఆ ఎగ్జిబిషన్‌ ఎక్కడ నడుస్తుందో అడ్రస్‌ చెప్పారు. అతను ఒక్కక్షణం కూడా ఆలస్యం చేయకుండా టాటా గోల్డ్‌ప్లస్‌ వారి ఎగ్జిబిషన్‌ దగ్గరకి వెళ్లాడు.
	”ఒక ఫైవ్‌ మినిట్స్ నీతో మాట్లాడాలి” అంటూ ఆమె దగ్గరకి వెళ్లాడు ఆనంద్‌.
	”ఒక టెన్‌ మినిట్స్ ఆగండి! లంచ్‌ టైంలో మాట్లాడుకుందాం” అంది మోక్ష.
	అతను ఏమాత్రం చిరాకు పడకుండా పక్కకెళ్లి నిలబడ్డాడు. అతనామెకు కన్పిస్తున్నాడు. అతనంత ప్రశాంతంగా వుండటం ఆమె ఎప్పుడూ చూడలేదు. గత రెండు, మూడు రోజులుగా ఇలాగే వుంటున్నాడు. ఎందుకో చెప్పలేదు. ఆమె అడగలేదు.
	అతను నెలకోసారి ఆమె పని చేస్తున్న ఆఫీసు దగ్గరకి తప్పనిసరిగా వెళ్తాడు. ఆమెకొచ్చిన జీతం మొత్తం తీసికెళ్తాడు… ఆమె ఇచ్చే లోపలే… ”త్వరగా ఇవ్వు టైమవుతోంది” అంటూ కసురుకుంటూ తొందరపెడతాడు. అతనా డబ్బును పట్టుకెళ్లి ఎక్కువ వడ్డీరేటు వున్న బ్యాంకులో కడుతుంటాడు. అతని జీతాన్ని కూడా అందులోనే కడతాడు.  ఆమె ఖర్చుల కోసం ఆమె దగ్గర డబ్బులేమీ వుంచడు. అడిగితే ‘నీకేమున్నాయి ఖర్చులు. ట్రావెలింగ్‌ చార్జెసా! లేవు. ఫుడ్‌ చార్జా లేదు! అకామిడేషన్‌ చార్జ్‌ లేదు. ఇంకెందుకు డబ్బులు!’ అంటాడు. నెలంతా కష్టపడితే వచ్చిన డబ్బుల్ని కనీసం కళ్లతో ఓ పదినిముషాలైనా చూసుకోనివ్వరా? అసలు నేనెందుకీ ఉద్యోగం చెయ్యాలి?’ అని అడిగితే పూర్వి ఫ్యూచర్‌ గురించి అద్భుతమైన స్కెచ్‌ గీసి చూపిస్తాడు. ‘చూశావుగా! మన పూర్వి ఇలా వుండాలీ అంటే మనం బాగా కష్టపడాలి. మన గురించి మరచిపోవాలి. జీతం మీద మోజును చంపుకోవాలి. ఇప్పుడు మనకు ఏదైనా అవసరం అయితే మా నాన్నగారు వున్నారు. ఇంటి ఖర్చంతా మా నాన్నగారి శాలరీలోనే వెళ్లిపోతుంది. ఆయన ఇంకా రిటైర్‌ కాలేదు. పెళ్లయ్యాక చాలామంది తల్లిదండ్రుల్లాగా మా నాన్న మనల్ని వేరుచేసి చూడటం లేదు. మా తమ్ముడు పంపే డబ్బులు కూడా అప్పుడప్పుడు కుటుంబ ఖర్చులకి స్వేచ్ఛగా వాడుతుంటాడు. ఇలా వాడుతున్నామని కూడా చెప్పడు. చట్టం తన పని తాను చేసుకుపో తుందన్నట్లే వుంటుంది ఆయన ధోరణి. మనం చాలా అదృష్టవంతులం అంటూ నచ్చచెబుతాడు. ఆమె ఇక నోరెత్తదు.
	ఆ ఎగ్జిబిషన్‌లో 25 షాపుల వరకు వున్నాయి. ఫోటో స్టూడియో దగ్గర నుండి శారీస్‌ మాల్‌, సోలార్‌ లైట్స్, బైక్స్‌, డైలీ వేర్‌ ఫర్నీచర్‌, ఎలక్ట్రికల్‌ సామాన్లు, డిష్‌ టీవీ, ఇలా వరసగా చాలా రకాల షాపులున్నాయి. ఆనంద్‌ వాటి వైపు చూస్తూ ఫ్రీ హెల్త్‌ చెకెప్‌ దగ్గరకెళ్లి వెయిట్ చూసుకుంటూ పది నిమిషాలపైనే గడిపేశాడు. మోక్ష లంచ్‌ చెయ్యటం కోసం లేవగానే ఆమె దగ్గరకు వెళ్లాడు.
	ఆమె లంచ్‌ బాక్స్‌ ఓపెన్‌ చేస్తూ ”మీరు తిన్నారా? ఈ టైంలో మీరు ఫ్రీగా వుండరేమో!” అంది.
	”నువ్వన్నది కరక్టే! నీతో మాట్లాడాలని వచ్చాను” అంటూ అతనికి అప్పుడే ఏదో గుర్తొచ్చినట్లు ”వెయిట్ వెయిట్ నా లంచ్‌బాక్స్‌ నా బైక్‌లో వుంది. తెచ్చుకుంటాను” అని చెప్పి వెంటనే బయట పార్క్‌ చేసి వుంచిన బైక్‌ దగ్గరకు వెళ్లి తన లంచ్‌బాక్స్‌ తెచ్చుకున్నాడు. చేతులు వాష్‌ చేసుకుని వచ్చి ఆమె పక్కన కూర్చున్నాడు. లంచ్‌బాక్స్‌ ఓపెన్‌ చేసి తింటూ అసలు విషయం బయటపెట్టాడు.
	అది వినగానే ఆమె షాక్‌ తిన్నది.
	షాక్‌లో నుండి తేరుకుని ”మీరంటున్నది నిజమా?” అంది.
	”అవును మోక్షా! నేను చెబుతున్నది హండ్రెడ్‌ పర్సెంట్  ఫాక్ట్‌! డౌట్ లేదు. ఇదంతా ఒక మీడియేటర్‌ పుణ్యం” అన్నాడు.
	”అయినా కోట్ల డబ్బు వున్నవాళ్లు మనకెలా పిల్లనిస్తారండీ. మనకేమైనా కోట్లున్నాయా? మామయ్యగారితో చెప్పారా ఈ విషయం?”
	”ముందు నీతో చెప్పాక చెబుదామని ఇంకా మా నాన్నగారితో చెప్పలేదు”
	”ఇలాంటివి పెద్దవాళ్లతో ముందుగా చెప్పాలి. నాదేముంది. మీ అందరికి ఇష్టమైతే నాకూ ఇష్టమే. కానీ అన్ని కోట్లు డబ్బులు వున్నవాళ్లు మనకెలా ఇస్తారండీ అమ్మాయిని? పైగా మన సతీష్‌చంద్ర ఇప్పుడప్పుడే భార్యను అతనున్న దగ్గరకి తీసికెళ్లలేడన్నది తెలిసి కూడా… మళ్లీ ఒకసారి వాళ్లతో మాట్లాడి చూడండి! అన్ని మాటలు జరిగాకనే మామయ్య గారితో చెప్పండి! లేకుంటే వాళ్లు అమ్మాయిని ఇవ్వమంటే మామయ్యగారు బాధపడతారు. ఇప్పటికే ఆయన సతీష్‌చంద్ర పెళ్లి విషయంలో చాలా డిప్రెషన్‌లో వున్నట్లు రాత్రే అత్తయ్యగారు నాతో చెప్పారు” అంది.
	”నాన్న డిప్రెషన్‌లో వున్నాడంటే వాడికి పెళ్లికావటం ఎంత కష్టమో అర్ధమవుతోందిగా?” అన్నాడు.
	”అవునండీ! సైన్యంలో వుండేవాళ్లకి పిల్లనివ్వాలంటే ఎవరైనా ఆలోచిస్తారని ఇప్పుడర్థమైంది నాకు. మా ఆఫీసులో పనిచేస్తున్న అమ్మాయిల్ని కూడా కదిలించాను. వాళ్లేమన్నారో తెలుసా?”
	”ఏమన్నారు?”
	”మీ మరిది గారిని పెళ్లి చేసుకుంటే ఏర్‌టెల్‌ సిమ్‌ తీసికెళ్లి వొడాఫోన్‌లో వేసుకున్నట్లు ఐడియా సిమ్‌ తీసికెళ్లి టాటా ఫోన్లో వేసుకున్నట్లు వుంటుంది. అంత డిస్ట్రబెన్స్‌ మాకు అవసరం లేదు. మా ఇంట్లోవాళ్లు ఒప్పుకోరు అన్నారు. మరి ఇన్ని కోట్లు వున్న వీళ్లెందుకు ఒప్పుకున్నారో నాకు అర్థం కావటం లేదు” అంది.
	”సైన్యంలో వుండేవాళ్లకి పిల్లనిస్తే లైఫ్‌ అడ్వాన్స్‌డ్‌గా వుంటుందట. అనేక దేశాలు తిరగొచ్చట. చాలా ప్రాంతాలను చూడొచ్చట. బాగా ఎంజాయ్‌ చెయ్యొచ్చట అని కొంతమందికే తెలుసు. వీళ్లు అలా తెలిసిన వాళ్లే అనుకుందాం! పైగా దీనికి మన అదృష్టం కూడా తోడైందని నేను అనుకుంటున్నాను”
	”నక్కల పెళ్లికి కుక్కల గోల అన్నట్లు సతీష్‌ పెళ్లికి మన అదృష్టానికి లింకేంటి?”
	”వుందిలే!” అన్నాడు సంతోషపడుతూ. అతను రెండు రోజులుగా పడుతున్న ఆనందానికి కారణం ఈ పెళ్లి సంబంధమే అన్న అనుమానం వచ్చింది మోక్షకి. కానీ ఆనంద్‌కి ఎందుకింత ఆనందమో అర్థం కాలేదు.
	”ఏమోనండీ మీరెన్ని చెప్పినా నాకు నమ్మబుద్ది కాలేదు. కోట్లు డబ్బు వుండేవాళ్లు అంతకన్నా ఎక్కువ డబ్బు వుండేవాళ్లతో వియ్యమందుతారు కాని మనలాంటి వాళ్లకు అందరు. అందులో పిల్లనిచ్చే దగ్గర అలాంటి వాళ్లకి డబ్బు వల్ల వచ్చే హోదానే ముఖ్యం.”
	”వాళ్లకిప్పుడు కావలసింది డబ్బు కాదు. హోదా కాదు. వాళ్లమ్మాయికి పెళ్లి కావటం ముఖ్యం. మనలాగే వాళ్లు కూడా ఎన్నో సంబంధాలు చూసి అలసిపోయి వున్నారని మధ్యవర్తి చెప్పాడు. మన సతీష్‌ ఆర్మీలో వున్నాడన్న డిఫెక్ట్‌ లాంటిదే వాళ్ల అమ్మాయిలో కూడా వుంది. కాకపోతే దానికీ దీనికీ చిన్న తేడా!”
	”జోగీ జోగీ రాసుకున్నట్లు డిఫెక్ట్‌కి ఇంకో డిఫెక్ట్‌ను తోడు చేస్తారా? అసలేంటండీ ఆ డిఫెక్ట్‌? అలాంటిదేమైనా వుంటే మామయ్యగారు ఒప్పుకుంటారా?”
	”అందుకేగా ముందు నీతో చెబుతున్నది. నువ్వు మా నాన్నను ఈ పెళ్లికి ఒప్పించు. దీనివల్ల మనక్కూడా కొంత లాభం వుంటుంది. ఆ మధ్యవర్తి గత రెండు రోజులుగా అదే మాట్లాడుతున్నాడు. నేను ఆలోచించి వెంటనే ఓ.కె. చెప్పేశాను”
	”ఏంటండీ ఆ లాభం? అసలా అమ్మాయిలో వుండే ఆ లోపం ఏంటి ముందు అది చెప్పండి!”
	”పెద్ద లోపం ఏం కాదు. పెళ్లయ్యాక అమ్మాయిని లండన్‌ తీసికెళ్లి మంచి ట్రీట్మెంట్ ఇప్పిస్తారట. అక్కడ వైద్యరంగం ఎంత అడ్వాన్స్‌గా వుందో మనకు తెలుసుగా! పెళ్లికి ముందు అయితే సక్సస్‌ కావచ్చు కాకపోవచ్చుని వాళ్ల అభిప్రాయమట”
	”ఏమైనా జబ్బా??”
	”ఛఛ జబ్బా పాడా! అలాంటిదేమైనా వుంటే నేను ఒప్పుకుంటానా? సతీష్‌ నాకు తమ్ముడే బాబు! నువ్వు  నన్ను మరీ అంత తక్కువగా అంచనా వెయ్యకు. జబ్బుండే పిల్లతో వాడేం సుఖపడతాడు. వాడిక్కడ కొద్దిరోజులు వున్నా అమ్మాయితో కాపురం చెయ్యగలిగే సౌకర్యం వుండాలా వద్దా! జబ్బుంటే అదెలా కుదురుతుంది?”
	”జబ్బు లేదంటారు. లండనంటారు. మరేంటో ఆ లోపం చెప్పరు. ఇదో టెన్షన్‌ మళ్లా!”
	”టెన్షన్‌ వద్దు. ఏమొద్దు. చెబుతాను విను. ఆ అమ్మాయి కుడి కన్ను మనలాగా కాకుండా ఎక్కువసార్లు కొట్టుకుంటుందట. తల ఒంచుకున్నప్పుడు అదసలు కన్పించనే కన్పించదట. అందువల్లనే ఏమో ఆ అమ్మాయి ఎప్పుడు చూసినా తల వంచుకునే వుంటుందట. తల వంచుకుని వుండటం అమ్మాయిలకు ఎంత గౌరవం… ఎంత గౌరవం…”
	మోక్షకి పొలమారినట్లై తలమీద కొట్టుకుని ”సతీష్‌ ముందు కూడా తల వంచుకునే వుంటుందా? ఒక్కసారి కూడా తల ఎత్తదా? అలాంటి అమ్మాయిని సతీష్‌ ఎలా ఒప్పుకుంటారనుకున్నారండీ?”
	”ఒప్పుకోక ఏం చేస్తాడు? అదే పెళ్లయ్యాక కంటి నరం దెబ్బతిని రెప్ప అదేపనిగా కొట్టుకుంటూ వుంటే పెళ్లాన్ని పోగొట్టుకుంటారా? ఇది కూడా అంతే!”
	”అంతేనా?!!”
	”అంతేకాదు. కొద్దిగా నలుపు అట”
	”నలుపా? ఆ నలుపు వల్లనే కదండీ! నరేంద్ర అన్ని కష్టాలు పడుతున్నాడు. అసలు నరేంద్ర భార్య సౌమ్య గొప్ప అందగత్తె అట. మామయ్యగారు చెప్పారు. కానీ వాళ్ల అత్తగారు ఒప్పుకోరుగా! ఆవిడకి ఆ నలుపే సెంటర్‌ పాయింట్  అయింది”
	”ఆ నలుపు వేరు ఈ నలుపు వేరు.  వాళ్లకు వీళ్లకు పోలికేంటి చెప్పు! పెళ్లయ్యాక అమ్మాయి మన ఇంటికి వచ్చేటప్పుడు సారెలోకి ఖరీదైన మేకప్‌ కొని పంపిస్తారట. అది కూడా యుఎస్‌ఎ ప్రొడెక్ట్‌. మనం కావాలంటే అమ్మాయితోపాటు ఒక బ్యూటీషియన్ని కూడా మన ఇంటికి పంపుతారట. అసలా బ్యూటిషియన్‌కి బదులు రోజూ నువ్వే ఆ పని చేస్తే వాళ్లిచ్చే శాలరీ ముందు మీ ఏర్‌టెల్‌ వాళ్లు ఇచ్చేది ఒన్‌ బై ఫోర్త్‌ కూడా వుండదేమో. ఇంట్లోంచి బయటకు పోకుండా డబ్బులు సంపాయించుకోవచ్చు నువ్వు…”అన్నాడు.
	”తోడి కోడలికి మేకప్‌ చేసి వాళ్ల దగ్గర శాలరీ తీసుకోవటమా!! మీరసలు సతీష్‌కి సొంత అన్నయ్యనేనా?? నాకు తాళి కట్టిన భర్తేనా?”
	”పిచ్చి డౌట్లు పెట్టుకోకు పిచ్చిదానా? చెప్పింది చెయ్‌! ఇది మనం చేస్తే నువ్వీ సిమ్‌లు అమ్ముకునే ఉద్యోగం చెయ్యనవసరం లేదు. హాయిగా ఇంట్లో వుండొచ్చు. వాళ్లు నాకు ఇస్తామన్న డబ్బు మొత్తం నీ పేరుతోనే బ్యాంకులో వేస్తాను. నువ్వు మా నాన్నను ఒప్పించు. మా నాన్న ఎలా చెబితే అలా విండు సతీష్‌! వాడు కూడా హాయిగా ఆ ఉద్యోగం మానేసి రావచ్చు”
	”మీరు సతీష్‌కి అన్నయ్యలా అన్పించటం లేదు” అంది ఆశ్చర్యపోతూ.
	”దేవుడిలా అన్పిస్తున్నాను కదూ!” అన్నాడు ఆనందంతో అతని ఛాతి ఉబ్బి షర్ట్‌ కదిలింది.
	కాదు బ్రోకర్‌లా వున్నావంటే చెంపలు వాయిస్తాడని ”అలాంటి అమ్మాయితో సతీష్‌కి పెళ్లంటే వూహించుకో లేకపోతున్నాను. కొద్దిగా ఆలోచించాలి. పాపం అతను కూడా సంతోషంగా వుండాలిగా. సతీష్‌ మనిషి చూడానికి ఎంత బాగుంటాడో మన అందరికీ తెలిసిందే!” అంది.
	”వాడి మొహంలే! ఎంత బాగుండి ఏం లాభం? అసలు వాడికి, వాడి చదువుకి, వాడు చేస్తున్న ఉద్యోగానికి పిల్లనెవరిస్తారే! వీళ్లయినా వాడి ఫోని ఇంటర్‌నెట్లో చూసి వాడి ఫిజిక్‌ నచ్చి ఓ.కే. చేశారు. అసలు వాళ్ల అన్నయ్య ఇంటర్‌నేషనల్‌ బిజినెస్‌ చేస్తాడట తెలుసా? అతనికి మన సతీష్‌ నచ్చినంతగా ఎవరూ నచ్చలేదట. అందుకే పిల్లనిస్తామంటున్నారు. లేకుంటే ఎవరిస్తారు చెప్పు!”
	”ఐతే! మీరే చెప్పండి మామయ్య గారితో. నావల్లకాదు.”
	”దీనివల్ల మనకి చాలా డబ్బు వస్తుందే! నా మాట విను”
	”నాకే డబ్బు వద్దు. ఇలాంటి ఆకూ, పూతా తెలియని పనులు నేను చెయ్యను”
	”ఆకూ, పూతా ఏంటే? అందుకే అన్నాను. అది సిటి బయట అడవిలో పుట్టింది. దానితో నా వల్ల కాదని… అయినా నీతో నా పెళ్ళి చేశారు మా నాన్న. నీ అడవి భాషను అర్ధం చేసుకోలేక చచ్చిపోతున్నాను” అన్నాడు.
	ఆమె కాస్త సీరియస్‌గా చూసి ”నాకంటూ ఓ స్పష్టత లేకుండా, నా మనసుకు నచ్చకుండా నేనేపనీ చెయ్యను. చెయ్యలేను. నాకీ ఉద్యోగం వుంది. ఇది చేసుకుంటే చాలు” అంది.
	వెంటనే అతను వేగంగా చురుగ్గా పెదాలను కదిలిస్తూ…
	”పిచ్చిదానా! పిచ్చిదానా! ఏముందే ఈ ఉద్యోగంలో. మైకా గనులున్న రాజా కూడా ఇంతగా మురిసిపోయి వుండడేమో కదే! ఇప్పుడంటే అతను వెళ్లి జైల్లో వున్నాడనుకో! ఏదైనా సాహసం చెయ్యందే వస్తుందా? భయపడితే దొరుకుతుందా? రాజీపడుతూ పోతే వున్నచోటే వుంటావు తెలుసా?” అంటూ ఆమె బుగ్గ పట్టుకొని గట్టిగా పిండాడు. ఆ నొప్పికి ఆమె కళ్లలో నీళ్లు చిప్పిల్లాయి. అయినా ఆమె అరవకుండా ఆ బాధను గొంతులోనే నొక్కుకుంది. కెవ్వున అరవాలనే అతనంత గట్టిగా గిల్లాడని ఆమెకు అనుభవమే! ఆ అరపు విని ఎవరైనా వచ్చి ‘అదేంటి బాబు?’ అని అడిగితే ‘ఏం మీరు గిల్లరా? మీకు భార్యల్లేరా! భార్యల్ని ఎలా గిల్లాలో చాలా వాటిల్లో రాసి వుంటుంది చదివి నేర్చుకోండి! వెదవ సంత. వెదవ సంత” అంటాడు. అందుకే పరువు పోతుందని మౌనంగా వుంది.
	ఖాళీ అయిన అతని లంచ్‌బాక్స్‌ని కూడా ఆమె హ్యాండ్‌బ్యాగ్‌లోనే కుక్కి ”సరేలే! నేను వెళ్తున్నా! మళ్లీ ఒకసారి ఆలోచించు. నీ క్లోజ్‌ఫ్రెండెవరైనా వుంటే సెకెండ్‌ థాట్ తీసుకో. ఇది మనకు మంచి ఆఫర్‌…” అంటూ వెళ్లిపోయాడు.
	ఆమె చేయి కడుక్కుని లేచి వెళ్లి తన సీట్లో కూర్చుంది. ఆమె బుగ్గ అప్పటికప్పుడే గులాబి రేకును మడిచి వదిలినట్లు కందింది. అది చూసి తన పక్కసీటు అమ్మాయి సన్నగా, సరదాగా, తనకు మాత్రమే కన్పించేలా రహస్యంగా ఒక కన్ను మూసి నవ్వింది. ”ఇదో పిచ్చిది. అవకాశం దొరికితే ‘ఈ’ అంటుంది. అలాగే చూస్తే ఇంకాస్త అడ్వాన్స్‌ అయి ఒళ్లంతా తిప్పుతూ ‘ఈహీ!’ అంటుంది. చూడలేక చావాలి. అనుకోకూడదు కాని ప్రపంచంలో అక్కడక్కడ ఇలాంటి పిచ్చివాళ్లే ఎక్కువగా వున్నారు” అని మనసులో అనుకుంది మోక్ష.
ఇంకా వుంది..
రచన: భువనచంద్ర
కొన్ని సంఘటనలకి కారణం కనిపించదు. కానీ అవి జరుగుతాయి. కొందరు దాన్నే ‘ఈశ్వరేఛ్చ ‘ అంటే , మరి కొందరు మరో పేరు పెట్టే ప్రయత్నం చేస్తారు. పరమశివం సడన్ గా తేరుకున్నాడు. జీవితాంతం ‘మాటరాని ‘ మనిషిగా బ్రతకాలని చెప్పిన డాక్టర్. శ్రీధర్ మాట పొల్లుపోయింది. మూగమణి జాలితో పెట్టిన ప్రసాద ‘మహిమ ‘ కావొచ్చు, ఫాదర్ డేవిడ్ దయాపూరితమైన చూపులు కావొచ్చు. లోకంలో అతనికింకా ‘నూకలే ‘ గాక ‘ మాటలు ‘ కూడా మిగిలి వుండటం  కావొచ్చు. ఏమైతేనే… పరమశివం మళ్ళీ మనిషయ్యాడు.
చావు అంచులదాకా వెళ్ళొచ్చినవాడు వెనక్కి తిరిగి వస్తే ఏమౌతుంది? సామాన్యంగా అయితే బ్రతుకు మీద దృక్పధం మారుతుంది. కానీ కొందరి పుట్టుకే వేరు. వాళ్ళ జాతి రాక్షస జాతి.
అయ్యా, బియ్యంలో బాస్మతి, రాజనాల, ఐ. ఆర్. 8, స్వర్ణమసూరీ, అక్కళ్ళు, ఇలా రకరకాలు ఉన్నట్టే మనుషుల్లోనూ దేవతలూ, మానవులూ, రాక్షసులు అనే రకాలు వున్నారు.
ఎవరిలో సత్వగుణం వుంటుందో వారిని దేవతలనీ, తమోగుణం వుంటుందో వారిని రాక్షసులనీ , రజోగుణం వుండేవారిని మానవులనీ అంటారు. పరమశివంది తమోగుణం. చిత్రంగా వాడి ‘గణం’ కూడా రాక్షస గణమే. అందుకే వాడిలో రాక్షసబలం (మనోబలం) ఉందేమో!
ఫాదర్ డేవిడ్ ఆల్బర్ట్ ఉండే చిన్న వూరి నుంచి వీడు మళ్ళీ ‘సిటీ ‘ చేరిన విధం, ఓ విధంగా సినిమా కథే! అసలు వీడికి స్పృహ రావడమే విచిత్రం . వచ్చిన వెంటనే వాడి మనసులో మెదిలింది నందినీ, వెంకటస్వామీ, నవనీతం కాక మూగమణి.
దయాదాక్షణ్యం లేని యీ దరిద్రుడు  స్నానానికి వెళ్తొన్న మూగమణి మీద కన్నేశాడు.
మూగమణి మూగదే కానీ, తను ఆడదాన్నని ఆ పిల్లకి ఎరుకే. చెవిదుద్దులు తీసి దేవుడి ముందు పెట్టి స్నానానికి పోవడం అలవాటు.
అలవాటుగా చెవి దుద్దులు ఏసుప్రభువు పటం ముందు పెట్టి స్నానానికి పోయింది.
పరమశివం కళ్ళు రెండిటి మీదా పడ్డాయి. ఒకటి మూగమణి మీదా. రెండోది చెవి దుద్దుల మీద. వాడికి ‘పూర్వజ్ఞానం ‘ వచ్చి నాలుగురోజులైనా వాడు ఎవరి ముందూ బయటపడలేదు. ‘జ్ఞప్తి ‘ కోల్పోయిన వెర్రివాడివలే నటిస్తూ తన పరిస్థితిని సమీషించుకున్నాడు. తను నవనీతం (మూగమణి) వెంటపడటం, ఆవిడ పడిపోవడం, తనూ ఎదురు దెబ్బ తగిలి పడుతూ వుండగా ఎవరో తల మీద రాయితో మోదడం అన్నీ రంగురంగులుగా మనసనే సెల్యులాయిడ్ మీద సినిమాలా కనిపించాయి. తన మీద జాలితో మూగమణి ముద్దలు తినిపించడం నాలుగు రోజులుగా చూస్తూనే వున్నాడు. వాడి బండ హృదయానికి మూగమణి చూపించే అమాయకపు ప్రేమ కనిపించలా. ఆ పిల్ల శరీరం మాత్రమే కనిపించింది. ఫాదర్ డేవిడ్ బయటకెళ్ళాడు. మూగమణి స్నానాల గదిలోకెళ్ళింది. చుట్టుపక్కల ఎవరూ లేరు. ఇంకేం కావాలి? పరమశివం లాంటి నికృష్టుడికి అదో పండగే.
“ముందు దుద్దులు ” అని వాడి మనసు చెప్పింది. అంతేగా మరి… మూగమణిని అనుభవించాక అక్కడుండటం ప్రమాదం. ఎక్కడికన్నా పారిపోవాలన్నా ‘సొమ్ములు ‘ కావాలి. ఫాదర్ డేవిడ్ బీరువా పగలగొడితే కొంత కేష్ దొరుకుతుంది. దుద్దులూ హాట్ కాష్ లాంటివేగా! కొట్టేశాడు.
“ఓయ్.. కిరస్తానీ దేవుడా చూసుకో.. నీ భక్తురాలి చెవి దుద్దులే కాదు… మానాన్ని కూడా కొల్లగొట్టేస్తా.  ” మనసులోనే హేళనగా ఏసుని ఉద్దేశించి అంటూ బాత్ రూం వైపు అడుగులేశాడు. నగ్నంగా అటువైపు తిరిగి నీళ్ళు పోసుకుంటోంది మూగమణి.
పిచ్చి కోరికతో కంటే, పశువాంఛతో అటువైపు గబగబగా నడిచాడు పరమశివం.
ఒక్క క్షణం… ఒక్క క్షణం విలువా, ఒక్క క్షణపు కాలగమనమూ ఎవరూ వెలకట్టలేనిది.
ఒక్క క్షణం యీ భూమి తిరగడం ఆగిపోతే? జరిగే పరిణామాలని ఊహించడం కంప్యూటర్ బ్రెయిన్ లకి కూడా సాధ్యం కాదు.
ఒక్క క్షణంలో ప్రాణం తీయచ్చు. ఒక్క క్షణంలో ప్రాణం పోయనూ వచ్చు. అణు విస్ఫోటనం కూడా జరిగేది క్షణంలో వెయ్యోవంతులోనే.
“ఫాదర్ ‘ బయట నుండి పిలుపు. ఠక్కున ఆగాడు పరమశివం. ఆ పిలుపు ఎక్కడో విన్నదే కానీ, ఎవరిదో గుర్తుకు రాలేదు . వెనక్కి తిరిగే లోగానే హాల్లో అడుగుపెట్టాడు డాక్టర్.. శ్రీధర్.
“నిన్ను చూద్దామనే వచ్చానోయ్… ఏమిటీ… నువ్వు లేచి నడవగలుగుతున్నావే! ” అంటునే లెఫ్ట్ హాడ్ వైపు నించి వచ్చే నీళ్ళ శబ్ధం విని అటు చూశాడు స్నానం చేస్తున్న స్త్రీ.
“ఆడాళ్లు స్నానం చేస్తుంటే నీకేం పనిరా? ” కోపంగా పరమశివంతో అన్నాడు శ్రీధర్. శ్రీధర్ ది 8 పాక్ బాడీ.
రోజుకి కనీసం ఒక గంటైనా సైకిల్ తొక్కుతారు. మూడు నాలుగొందల బస్కీలు తీస్తారు.
“బే…యే.. వూ.. ” అంటూ ఏదో పిచ్చిపిచ్చిగా శబ్ధం చేసి బయటకి పరిగెత్తాడు పరమశివం. ఆ సమయానికే బయట నుంచి ఆయా ‘హాల్లో’ కి వచ్చింది. ఒక్క క్షణంలో ‘ఒక బలాత్కారం’ నుండి తప్పించుకోగలిగింది మూగమణి. అసలు తన మీద బలాత్కారం జరుగుతుందనే వూహే ఆ పిల్లకు లేదు. తన రాక వలన బలాత్కారం తప్పిందనే ఆలోచనే డాక్టర్ శ్రీధర్ కీ రాలేదు. నిజం తెలిసిన వాళ్ళిద్దరు లోలోపల పళ్ళు నూరుకుంటున్న పరమశివం , చూపుల్లో కరుణ అనే జలాన్ని మానవాళి మీద కురిపిస్తోన్న ఏసుప్రభు.
“నమస్తే డాక్టర్ గారు! ఫాదర్ బయటకి వెళ్ళారు, పవిత్రజలం ఒకరింట్లో జల్లడానికి. కూర్చోండి ” ఓ కుర్చి లాగింది ఆయా.
“లేదు ఆయమ్మా! ఇటు వైపు వెళ్తూ పేషంట్ ని ఫాదర్ గార్ని కూడా చూసినట్టు వుంటుందని వచ్చాను. పేషంటు బానే వున్నాడు. నన్ను చూసి పరిగెత్తాడు. అసలితను జన్మలో నడవగలడని అనుకోలేదు. సరే… నేను మళ్ళీ వస్తా. వచ్చేవారం మళ్ళీ ఇటు వచ్చే పనుంది. అప్పుడు వస్తానని ఫాదర్ గారికి చెప్పు. ” బయటకు వస్తూ ఆయమ్మతో అన్నారు డాక్టర్ శ్రీధర్. దూరంగా మామిడి చెట్టు పక్కన దొంగలా నక్కిన పరమశివం అతని కంట పడ్డాడు.
“ఆయమ్మ.. పేషంటు బిహేవియర్ ఎలా వుంది? ” అని అదిగారు శ్రీధర్.
“సరిగ్గా నడవడం లేదండి…’బే…బే’  అనడం తప్పా మాటలు రావండి ఉత్తి పిచ్చి చూపులండి. పాపం మూగమణే తల్లిలాగా వాడికి ముద్దలు పెడుతోందండి. ” అమాయకంగా అంది ఆయమ్మ.
“ఏదో తేడా వుంది. ఆయమ్మ … ఎడమపక్క బాత్ రూంలో స్నానం చేస్తున్నది ఎవరూ? ” భృకుటి ముడిచి అడిగారు శ్రీధర్.
ఆయమ్మ లోపలికి వెళ్ళి చూసొచ్చి “మూగమణండి.. ఆ డోరు సరిగ్గా పడదు ” అన్నది.
“మరి వీడెందుకున్నాడు అక్కడ? నేనడిగితే బే..బే.. అంటూ నాకు అందకుండా పారిపోయాడు. నడవలేనివాడు పారిపోయాడంటే, వాడి ఆరోగ్యం చాలా చాలా మెరుగుపడి వుండాలి. అంతే కాదు.. చూసి చూడనట్టుగా అటు చూడు. మామిడి చెట్టు దగ్గర నక్కి వున్నాదు. అంటే బ్రెయిన్ కూడా పని చేస్తోందనే అనుకోవాలి ” తనలో తాను అనుకున్నట్టు ఆయమ్మతో అన్నాడు డాక్టర్ శ్రీధర్. అతనికి ఇదంతా ఒక పజిల్ లా వుంది. బయటకెళ్ళేవాడు కాస్తా మళ్ళీ హాల్లోంచి ఫాదర్ గారి ఆఫీస్ రూం వైపు నడుస్తూ ” వాడ్ని ఒకసారి చెక్ చేయ్యాలి, రమ్మని చెప్పు ” ఆయమ్మతో అన్నాడు.
పదిహేను నిముషాలు గడచినా ఆయమ్మ లోపలకి రాలేదు. విసుగ్గా శ్రీధర్ బయటకొచ్చాడు. అప్పుడు కనిపించింది ఆయమ్మ కంగారుగా, ” ఏమైంది? ” అన్నాడు శ్రీధర్.
“అయ్యా… మీరు రమ్మనారని చెప్పానండి, బే..బే.. అంటా దూరంగా పరిగెత్తాడండీ… ఆడి ఎనకాల నేనెళ్తే ఎనకవైపు పిట్టగోడున్నాది  కదండీ… ఒక్క దూకు దూకి పారిపోయాడండీ!
గబగబా అటువైపు నడిచి పిట్టగోడని చూశాడు మహావుంటే రెండున్నర అడుగుల ఎత్తుంటది. ఒక్కదూకులో రెండున్నర అడుగుల పిట్టగోడని దూకి పారిపోయాడంటే వాడి ఆరోగ్య పరిస్థితి ఏమిటి?
జరిగిందంతా మనసులో రీవైండ్ చేసుకుంటే , అతనికి కంగారులో షాకులో చూసిన పరమశివం “కళ్ళు ‘ జ్ఞప్తిలోకి వచ్చాయి. ఎందుకా కంగారు? అంటే వాడు మూగమణిని నగ్నంగా చూస్తున్నాడా? లేక ఆ పిల్లని చెరచడానికి…??”
మెడికల్ స్టడీలో చాలా విషయాలు బయటపడతాయి. ఒక యాక్సిడెంట్ లో జరిగిన డామేజీ అదే పరీస్థితిలో మరో శారీరిక మార్పుకి కారణం కావొచ్చు. స్టడీ చెయ్యాలి. ఒకటి మాత్రం స్పష్టం, పేషంటు నడవడమూ పరిగెత్తడమే కాదు .. గోడ దూకాడంటే బ్రెయిన్ ఖచ్చితంగా పెర్ ఫెక్ట్ కండీషన్ లో వున్నట్టే!
నడవడం పెరిగెత్తడం వేరు. గోడ దూకాడంటే , దూరాన్ని గోడ ఎత్తునీ ముందు మనసులో ‘ అంచనా ‘ వేసినప్పుడు మాత్రమే దూకడం సాధ్యమవుతుంది.
‘అంచనా ‘ వెయ్యాలంటే మెదడు పెర్ఫెక్ట్ గా పని చేసినప్పుడేగా కుదిరేది. ఇక ‘మాట ‘ రావడం విషయం.. అది పేషంట్ ని పరీక్షించాల్సిందే! బ్రెయిన్ పెర్ఫెక్ట్ గా వుండేవాడు నటించడని ఎలా చెప్పడం? హీ మస్ట్ బీ ఆక్టింగ్!
ఈ నిర్ణయానికొచ్చారు డాక్టర్. శ్రీధర్. ఒకవేళ బ్రెయిన్ పర్ఫెక్ట్ అయితే , కొన్ని పరీస్థితిల్లో అతను  ప్రమాదకారిగా మారొచ్చు. మొదట అతన్ని పట్టుకోవాలి. ఆమాటే ఆయమ్మతో చెప్పాడు. ఆవిడ బయటకు పరిగెత్తి కొందరు అనాధల్ని పనివాళ్ళనీ పిల్చి విషయం వివరించింది.
గంటన్నర తరవాత ఓ విషయం తెలిసింది. పరమశివం ఓ లారీ ఎక్కాడనీ.. ఆ లారీ సిటీ వైపు వెళ్తోందనీ. డాక్టర్ శ్రీధర్ అవాక్కయ్యాడు.
“సరే ఆయమ్మా… జరిగిన విషయాలన్నీ ఫాదర్ గారితో చెప్పు. ఇప్పుడు నేను సిటీ వైపు వెళ్ళినా ఉపయోగముండదు. గంటన్నర క్రితం అతనెక్కిన లారీ చాలా దూరం వెళ్ళి వుంటుంది. ఆ లారీ నంబర్ కూడా మనకి తెలియదు కదా! ” అంటుండగానే మూగమణి గబగబా వచ్చి ఆయమ్మకి సైగల్తో చెప్పింది. తన దుద్దులు ఏసుప్రభు ముందు పెట్టి మరిచిపోయినట్టూ, ఆ హాల్లో ఏసుప్రభు ముందున్నది ఎవరు దొంగతనం చేస్తారూ?
“ఖచ్చితంగా ఇది పరమశివం పనే అయ్యుంటుంది! ” అన్నాడు శ్రీధర్. చేసేదేమీలేక మరోపది నిమిషాల్లో బయలుదేరాడాయన.
ఏసుప్రభువు దయగా నవ్వుతూనే వున్నాడు.
        *****************************
బిళహరి రోడ్డు మీద నడుస్తోంది. ఆమె మనసు నిండా ఆలోచనలే. వెర్రి ధైర్యంతో ఓ వెర్రోడి వెంట ఇల్లొదిలి బైటకొచ్చింది. తిరిగి వెళ్ళే ప్రసక్తే లేదు. ఎలాగోలా బతకాలి. కామేశ్వర రావు మంచివాడే. కానీ అతని మంచితనం ఎవరికీ ఉపయోగపడే మంచితనం కాదు. సర్వేశ్వర రావు ఆగడం రోజురోజుకు మితిమీరుతోంది. అతనికి బుద్ధి చెప్పడం కష్టమేమీ కాదు, కానీ అతని ఇల్లు ఖాళీ చేయమంటే ఎక్కడికెళ్ళాలి? ఎక్కడికెళ్ళినా వయసులో వున్న ఆడదానికి మగమృగాల బాధ తప్పుతుందా? ఆలోచిస్తోంది బిళహరి.
“ఏ దేశంలో లేక ఎచ్చోట స్త్రీలు పూజింపబడతారో .. అచ్చట దేవతలు నివసిస్తారు ” అన్న శ్లోకం జ్ఞప్తికి వచ్చిందామెకు. విరక్తిగా నవ్వుకుంది. వీధికో ‘నిర్భయ ‘ మగాళ్ళ పాశవికత్యానికి బలి అవుతోందీ దేశంలో. పసిపిల్లలని లేదు ముసలి వాళ్ళనీ లేదు. అందరీ మీదా అత్యాచారమే!
ఘనత వహించిన  రాజకీయనాయకులూ వారి సంతానమూ, వారి పక్కన బాకాలూదే కాకాసురులూ, వారి చిత్రవిచిత్ర ‘దుశ్శాసన ‘ లీలలూ చెప్పతరం కాదు. ‘డబ్బు ‘ అనే ఈదురుగాలికి నేరాలనే మేఘాలు కకావికలై మాయమౌతాయి.  నిజంగా మనం ఎక్కడున్నాము? యుగయుగాలుగా పరిఢవిల్లుతున్న భారతీయ సంస్కృతి సౌరభాలు ఏమైపోయాయి?
సర్వేశ్వరరావు చూపులూ, మాటలూ గుర్తుకొచ్చి బిళహరి ఒంటి మీద గొంగళీ పురుగులు పాకుతున్నట్టు అనిపించింది. ఇండైరెక్ట్ ఎప్రోచ్ పోయింది వాడిలో…
“ఇదిగో అమ్మాయ్.. నిన్ను ‘బిళహరి ‘ అని పిలవడం ఇబ్బందిగా వుంది. ‘బిల్లూ ‘ అని ముద్దుగా పిలిస్తే పర్వాలేదు కదూ…. ఎంతైనా నీకంటే ఏడాదో రెండేల్లో పెద్దాడ్ని.
“ఓరి చచ్చినోడా నాకంటే కనీసం దశాబ్దంన్నరో, రెండు దశాబ్దాల పెద్ద వెధవ్వి. రెండేళ్ళా… నిన్ను పిచ్చి కుక్క కరవా, నీ పెళ్ళం ముండమోసి హాయిగా బ్రతకా ” అని లోపలలోపలే తిట్టుకుంది బిళహరి.
“ఏం జెపుతున్నానూ? ఏదైతేనేమిలే, ఆ కామెషుని నమ్ముకుంటే నిండా మునిగినట్టే. ఉత్త వెన్నుముక్క లేని ‘నాప ‘ వాడు. నువ్వు “ఊ ” అంటే చాలు .. యీ ఇల్లు నీ పేరే రిజిస్ట్రీ చేయిస్తా… ఏడు వారాల నగలూ చేయిస్తా… హాయిగా ఒప్పుకో. కావాలంటే ఓ పక్షమో, నెలో ఆలోచించుకొనే చెప్పు. తొందరేం లేదు. కాదన్నావో… నాది పాము పగ… ఆ! ” డైరెక్ట్ గానే మనసులోని కుళ్ళుని బయటపెట్టాడు. ఏం చెయ్యాలి? ఆలోచిస్తోంది.
ఆమె నడుస్తూ నడుస్తునే ఓ చోట అప్రయత్నంగా ఆగింది. అదో పురాతమైన కోవెల. ప్రాకారాలు చూస్తే చాలా పెద్దవిగా వున్నాయి. చాలా చాలా విశాలమైన గుడి అయ్యుండాలి. దాదాపు పదకొండు అడుగుల పొడుగుండే గోపురద్వారం తెరిచేవుంది. బయట షాపుల్లాంటివి ఏమీ లేవు… మెల్లిగా నడుస్తూ గడపదాటి లోపలికి అడుగుపెట్టింది బిళహరి. ఆమెని తాకుతూ ఓ గాలి కెరటం గుడిలోకి ప్రవేశించింది… చల్లని గాలి కెరటం….!
                                   *************************
సుందరీబాయ్ కారు మాధవి ఇంటి ముందు ఆగింది. చరచరా దిగింది సుందరి. ‘జున్ను ముక్కలా వుండే తనెక్కడా? ఒక్కిపీరులా వుండే మాధవి ఎక్కడ? ఈ మాధవిని ఆ ఆనందరావుగాడు ప్రేమిస్తాడా? ఏదో ఒకటి తేల్చి పారేయ్యాలి. వాడు ఇంతమటుకూ తన ప్రేమ గురించి మాధవికి చెప్పినట్టు లేదు. అది జరక్కముందే వాడంటే దీనికి మండేట్టు చెయ్యాలి. అసలు వాడితో అది మాట్లాడకుండా చెయ్యాలి ” తీవ్రంగా ఆలోచిస్తూ మెట్లెక్కింది సుందరీబాయి. తలుపులే కాదు, తాళం కూడా వేసి వుంది. నిట్టుర్చింది సుందరీ.
‘ఇదీ ఒకందుకు మంచిదే.  వీళ్ళిద్దరి మధ్యా చిచ్చు పెట్టడానికీ సమయం పనికొస్తుంది. అయినా ఇదెక్కడకిపోతుంది, మహాపోతే కూరగాయలకి పోయుంటుంది. ఇక్కడే కూర్చుంట ‘ మెట్ల మీదే కూర్చుంది సుందరి.
అసలు విషయం ఆవిడకీ తెలీదు. మాధవి గుడిసెల సిటీలో వుంది. ఇరవైమంది దొర్లుతున్నారు…. వాంతులతో విరోచనాలతో. పరీస్థితి భీకరంగా వుంది. దుమ్మూ..ధూళి.. దుర్వాసన. ఆనందరావూ శోభరాణీ కూడా అక్కడే వున్నారు. గవర్నమెంటు డాక్టర్లెవరూ అక్కడ అడుగుపెట్టలేదు. ప్రైవేట్ డాక్టర్లని భరించే స్తోమత గుడిసెలోళ్ళకి లేదు.
ఏ అంబులెన్సూ లోపలకి రాదు… రాలేదు. ఇక మిగిలింది ఆయూర్వేద వైద్యాలూ.. హోమియో వైద్యాలూ. ఆయూర్వేద వైద్యులు సందేహించారు. అంతేకాదు, పేషంట్ల  తాలూకా చుట్టాలు ఆయూర్వేద వైద్యాలనగానే నిరాశతో పెదాలు నుదురూ విరిచారు. హోమియోకి కొంత పరవాలేదు. ప్రస్తుతం అక్కడి రోగుల్ని పరీక్షిస్తున్నది డాక్టర్ రామలింగం. బి.హెచ్. ఎం. ఎస్. పెద్దవాడు, నిఖార్సైన వైద్యుడు.
“మాధవిగారూ ! వీళ్ళు తాగిన మందులో ఎవరో ప్రమాదకరమైన రసాయనం కలిపారు. అదృష్టవశాత్తు విరుగుడికి ప్రయత్నం చెయ్యవచ్చు. .. ప్రికాషనరీగా ఆల్ రెడీ తలో డోసు వేశాను. అయితే లోపల ఎవరెవరికి ఎంత డామేజీ అయ్యిందో వెంటనే చెప్పలేం. వీళ్ళ మూత్రమూ, స్టూలూ కూడా టెస్టులకి పంపాలి. అలా చెయ్యడం వలన టైం ఆదా అవుతుంది. నాకు తెలిసి డయాగ్నస్టిక్ నంబర్ ఇస్తాను. వాళ్ళకి ఫోన్ చేసి వీలైనంత మందిని ఎక్కువగా స్పాట్ లోకి రమ్మని చెప్పండి. కావల్సిన సరంజామా కూడా తెమ్మని చెప్పండి ” ఇన్స్ట్రక్షన్ ఇచ్చారు రామలింగం గారు.
బోస్ బాబు స్పాట్ లోకి వచ్చేలోపలే నాలుగు చిన్న కార్లలో వచ్చేశాడు శామ్యూల్ రెడ్డి. ఆ కార్లలోంచి ఆఫీస్ స్టాఫ్ దిగారు. గబగబా పేషంట్లని కార్లల్లో ఎక్కించారు.
“శోభా… వీళ్ళందర్నీ నేను రాయల్ హాస్పటల్ కి తీసుకెళ్తా. కార్లు తిరిగొచ్చాక వారి బంధువులని పంపు. ఖర్చంతా నేనే భరిస్తా. ఆ విషయం రోగుల బంధువులకి చెప్పి వారిని వూరడించు. నేనొచ్చేదాకా మీరిక్కడే వుండండి. ” అని అందరినీ చూస్తూ , స్పెషల్గా శోభకి ఇన్స్ట్రక్షన్స్ ఇచ్చి కారెక్కాడు శామ్యూల్ రెడ్డి . డాక్టర్ రామలింగం అవాక్కయ్యాడు.
“మాధవిగారు వాళ్ళని కదపకుండా వుంటే బాగుండేది. ప్చ్… మన చేతుల్లో ఏముందీ? ” హోమియో మందుల సూట్ కేస్ మూస్తూ అన్నాడు రామలింగం. అతనికి ఇంగ్లీష్ వైద్యం మీద నమ్మకం లేకపోవడం కాదు. నమ్మకం లేనిది ఓ స్టార్ హోటల్ లాంటి రాయల్ హాస్పటల్ మీద. అక్కడ ‘వైద్యం ‘ పేరుతో జరిగే మోసాల మీద. ఆ హాస్పటల్  ఛైర్మన్ డాక్టర్ భీమారావ్ సుంకోలే. అతని మీద లెక్కలేనన్ని కేసులున్నా ఏదీ నిలబడదు. కారణం అతని వెనుకున్న హోం మినిస్టర్. ‘తలనొప్పి ‘ అని వెళ్ళినవాడ్ని ఐ.సి.యూ. లో ఆరురోజులు పెట్టి కనీసం ‘ లక్ష ‘ ఖర్చుపెట్టించే ఘనత వహించిన ఆస్పత్రి అది.
మరి అంత ఖరీదైన హాస్పటల్ ని దిక్కు దివాణం లేని గుడిసెల వాళ్ళని శామ్యూల్ రెడ్డి ఎందుకు తీసుకెళ్ళాడు?
మూడురోజుల తరవాత : ఇరవై మంది పేషంట్లలో బతికింది పన్నెండుగురు. వాళ్ళందరూ మధ్యవయసు వారూ, వయసైన వాళ్ళూ, మిగిలిన వాళ్ళందరూ ‘కోమా ‘ లో వున్నారు. కొందరి కిడ్నీ లు చెడితే కొందరికి లివర్ ట్రబులిస్తోందిట. కొందరికి ‘హార్ట్ ‘ పని చేయనని ‘వగలు ‘ పోతుంటే కొందరికి ఊపిరితిత్తులు చికాకులు పెడుతున్నాయట. వారి సంగతేమవుతుందో దేముడొక్కడే చెప్పగలడు.
ఒకటిమాత్రం నిజం…. శామ్యూల్ రెడ్డి గుడిసెల సిటీకి సరికొత్త దేముడైపోయాడు.
బోసుబాబు సంగతా? నందోరాజాభవిష్యతి!!
