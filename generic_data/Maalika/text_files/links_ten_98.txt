డా. కె. మీరాబాయి
ముందుగా ఒక మాటకూడా చెప్పకుండా సెలవు పెట్టి వచ్చిన కొడుకును చూసి ఆశ్చర్య పోయింది భారతి.
పోయిన నెలలోనే బెంగుళూరు వెళ్ళి కొడుకు ఇంట్లో పదిహేను రోజులు వుండి వచ్చింది.
ముప్ఫై అయిదేళ్ళు దాటుతున్నా పెళ్ళి కాని కొడుకు పరిస్థితి తలచుకుంటే భారతికి దిగులుగా వుంటుంది.
ఒక అచ్చటా ముచ్చటా లేదు…..పండుగా పబ్బమూ లేదు. పొద్దున్నే ఆ ఎం ఎన్ సి కంపెనీకి పోవడం రాత్రికి వరకు పనిచేసి గూడు చేరడం గానుగెద్దు జీవితం గడుపుతున్నాడు.
చేతి నిండా డబ్బు, ఇంటినిండా అధునాతన సామగ్రి. దేనికీ లోటులేదు. జంటకు తప్ప.
కొడుకు ఒంటరి జీవితం గురించి ఆలోచిస్తే భారతి తల్లి మనసు తల్లడిల్లి పోతుంది.
మూడు నెలలకు ఒకసారైనా బెంగుళూరు వెళ్ళి కొడుకు దగ్గరకు పది రోజులు వుండి వస్తుంది. సెంట్రల్ స్కూల్లో టీచర్ గా పనిచేసిన భారతి ఒక్కగానొక్క కొడుకు వుద్యోగంలో చేరాక వాలంటరీ రిటైర్మెంట్ తీసుకుంది.
భారతి భర్త రాఘవకు ఇంకా అయిదేళ్ళ సర్వీస్ వుంది.
ఇటు  భర్తను  వదిలి ఎక్కువ రోజులు మారుతి  దగ్గర వుండలేందు. అంటూ పండుగనాడు కూడా పావ్ భాజీ తిని కడుపు నింపుకునే  కొడుకును  తలచుకుంటే చేసుకున్న పరవాన్నం చేదుగా అనిపిస్తుంది ఆమెకు.
నెట్టికంటి ఆంజనేయస్వామికి మొక్కుకుని వచ్చాక కడుపున పడ్ద తనయుడికి  ఎంతో ఇష్టంగా మారుతి అని పేరు పెట్టుకుంది.   తమ  వంశోద్ధారకుడు  ఆ రామదూత లాగా  బ్రహ్మచారిగా మిగిలిపోతాడా ఆన్న  భయం  పట్టుకుంది భారతికి ఈ నడుమ.
నెలక్రిందట దీపావళికి  రాఘవను  కూడా బయల్దేరదీసింది బెంగుళూరుకు. కొడుకు ఇంట్లో  దీపాలు  వెలిగించి పండుగ జరుపుకున్నారు. అనంతపురం నుండి వచ్చేటప్పుడే  కొబ్బరి  బొబ్బట్లు, నిప్పట్లు, చక్కిలాలు, మడతకాజాలు తీసుకుని వెళ్ళింది.
నాలుగు రోజులు వుండి రాఘవ వెళ్ళిపోయాడు. భారతి మరో  వారం  రోజులు వుండి వచ్చింది.
పదిహేనురోజులకే  వున్నట్టుండి వూడిపడ్డ కొడుకుని చూసి సంతోషంతో  బాటు ఆశ్చర్యమూ కలిగింది  ఆమెను.
పెళ్ళిచూపులు ఏర్పాటు చేస్తున్నాము  ఒక పూట రమ్మని అంటేనే  “ పని ఎక్కువగా వుంది  కుదరదు  అనేవాడికి  సెలవు ఎలా దొరికిందో అర్థం  కాలేదు ఆమె
పెళ్ళికూతుళ్ళను చూసి చూసి ఏదీ కుదరక   విసిగి  పోయిన కొడుకు ఇలా  హఠాత్తుగా  వచ్చాడు అంటే ఏదైనా శుభవార్త వుందా? ఈ మధ్యన ఫేస్ బుక్ లో ఒక అమ్మాయి ప్రొఫైల్ నచ్చి స్నేహం చేసాడు. ఆక్కడి నుండి గ్రీన్ సిగ్నల్  వచ్చిందా? “ నెట్టికంటి ఆంజనేయా  అదే నిజమైతే  నీకు కొత్త చెప్పులు సమర్పించుకుంటాను “ అని మనసులోనే  మొక్కుకుంది భారతి.
భారతి కొడుకు పెళ్ళిగురించి ఇంతగా బెంగ పెట్టుకోడానికి చాలా కారణాలే వున్నాయి
పదేళ్ళ క్రిందట మొట్టమొదటిసారి   మారుతికి  పిల్లని  చూడ్డానికి వెళ్ళిన రోజు  భారతికి  బాగా గుర్తుంది.
మగపిల్లవాడి తల్లి  అన్న హోదాలో కించిత్ గర్వం తొంగి చూస్తుండగా  ఖరీదైన జరీ అంచు పట్టుచీర కట్టి, తమ సంపద చూపేలా నగలు ధరించి, హుందాగా వెళ్ళింది.
హైదరాబాదు  చిక్కడపల్లిలో  త్యాగరాజ  గానసభ వెనుక వైపు సందులో వాళ్ళ ఇల్లు.
అమ్మాయి బాగానే వుంది. పెళ్ళిసంబంధం  మాట్లాడింది పిన్ని  బాబాయి అట.. పెళ్ళికూతురికి తల్లి లేదు. పనీ పాటా వచ్చును. చదువు వుద్యోగం వున్నాయి. కొడుకు సుముఖంగానే  వున్నాడనిపించింది.
భారతికే కాస్త  అసంత్రుప్తిగా వుంది. ఇంటికి వచ్చాక కొడుకుతో మనసులోని మాట చెప్పింది.
“అత్తగారు లేని ఇంట అల్లుడికి ఆకేసి అన్నం పెట్టి మర్యాద చేసేదెవరు? రేపు పురుడు పుణ్యం అంటే చేసేదెవరు?  ఏ ముచ్చటా తీరదు. “ అని.
“ నిజమే కదా ! మొదటి సంబంధానికే తొందరపడడం దేనికి?  ఇంకా  అందమైన అమ్మాయి తనకు రాసి పెట్టి వుందేమో  “ అనుకుని అమ్మ మాట ప్రకారం వూరుకున్నాడు.
రెండో ప్రయత్నంలో పెళ్ళికూతురి ఫోటో చూసి బాగుందనుకున్నారు. జాతకాలు కుది రాయి.
అమ్మాయి  ఎకనమిక్స్ లో బి ఏ చేసి చిన్న వుద్యోగం చేస్తొంది.
“బి  టెక్  చదివిన   అమ్మాయి  అయితే  బాగుంటుంది   కదమ్మా  “. అన్నాడు మారుతి ఆలోచిస్తూ. నిజమే. ఉన్నది  ఒక్క కొడుకు. కోడలు ఇంజినీరు అయితే  గొప్పగా వుంటుంది  అనుకుంది అమ్మ.
తరువాతి  చూసిన పిల్ల చాలా  బాగా ఆస్థిపాస్థులు  వున్నవాళ్ళు.  అమ్మాయిలో ధనదర్పం బాగానే కనబడింది.
“ మా అమ్మాయి ఇటుపుల్ల అటు తీసి పెట్టే అవసరం లేకుండా పెంచాము. వంట ఇంటి వైపుకే వెళ్ళదు. ఇల్లరికం అల్లుడు దొరికితే బాగుండుననుకున్నాము  కానీ.. “ అంది పిల్ల తల్లి.
“ చదుకుంటున్నపుడూ, వుద్యోగం వచ్చాకా  తానే  వండుకుని తింటున్నాడు. పెళ్ళయ్యాక   ఇద్దరికీ వండాలి కాబోలు బాబోయ్  అని భయపడ్డాడు  మారుతి.
ఆడంబరాలు లేని ఇంట పెరిగాడు. మంచి  జీతం  వస్తున్నా అలాగే బ్రతుకుతున్నాడు. ఆమెను తను భరాయించలేడు అనుకుని మిన్నకున్నాడు మారుతి
నాలుగేళ్ళు గడిచి పోయాయి. చదువు, జాతకం కుదిరిన మరో  సంబంధం ఇంకో కారణం తో వీగిపోయింది. వాళ్ళకు ఇద్దరూ ఆడపిల్లలే. పెద్ద పిల్ల పెళ్ళైన ఏడాదిలో అత్తవారిమీద గ్రుహహింస కేసు పెట్టి మరీ విడాకులు తీసుకుందని తెలిసి అదిరి  పోయారు అమ్మా  కొడుకులు.
“ఇక మా వల్ల కాదు  కానీ  ఇంటర్ నెట్లో చూసుకోరా “ అనేసింది భారతి.
ఆ ప్రయత్నమూ కలిసి రాలేదు  మారుతికి.
సన్నజాజి మొగ్గలా నాజూకుగా,తెల్లగా, అందంగా వున్న అమ్మాయి   స్కైప్ లో  మారుతిని చూడగానే “ మీరు జిమ్ము కి వెళ్ళరా? కాస్త డైటింగ్ చేసి, బరువు  తగ్గితే  స్మార్ట్ గా వుంటారు “ అందిట అప్పుడు ఆలోచిస్తాను అన్నట్టు.
బారెడు జుట్టుతో షాంపూ ప్రకటన మోడల్ లా వున్న అందగత్తెకు మారుతి జుత్తు నచ్చలేదు.
“మీ  జుత్తు  అంత పల్చగా  వుందేమిటి? బట్టతల వచ్చేస్తుందేమో ! హెయిర్  ట్రాన్స్   ప్లాంటేషన్   చేయించుకో వచ్చుగా అని  సున్నితంగా సూచించింది.
ఈ దెబ్బతో మారుతికి కొత్త దిగులు పట్టుకుంది “ ముప్ఫై ఏళ్ళు దాటుతుండగానే తనకు బట్టతల వచ్చేస్తుందా అని.
“ ఆ పిల్లకు తనకు ఇంత బారు జుట్టు వుందని  గర్వం లేరా. “ అని సముదాయించింది భారతి.
అమ్మ మాటలతో స్థిమితపడ్డాడు.
మరోసారి మారుతి స్నేహితుడి పిన్ని కూతురిని చూసారు. కంపూటర్ ఇంజినీరింగ్ లో పి.జి. చేసి పేరున్న ఎం. ఎన్.సి లో పనిచేస్తోంది. బాబ్డ్ హెయర్, జీన్స్ లో అల్ట్రా మోడ్రన్ గా వుంది. పబ్ లు, పార్టీ లు గురించి మాట్లాడింది. ఆఖరి గా “ మీకు బాగేజి ఏమీ లేదుకదా “ అంది.
బాగేజి అంటే అమ్మా నాన్నల బాధ్యత అని అర్థం అయ్యాక దండం పెట్టి వూరుకున్నాడు.
ఇంకో అమ్మాయి మొదటి మాటే “ నా సంపాదన గురించి నా పార్ట్ నర్ అడగడం నాకు నచ్చదు. ఇంటి ఖర్చులు సగం పంచుకుంటాను. మిగతాది నా వ్యక్తిగతం. మా అమ్మ డివొర్సీ. నాతోనే వుంటుంది. “ అంటూ వ్యాపార బంధంలా మాట్లాడింది.
ఈ కాలం ఆడపిల్లలకు చదువు, సంపాదన వుండడం వలన ఆత్మ విశ్వాసం, తమ దైన వ్యక్తిత్వం పెరిగింది. తమకు ఏమి కావాలో ఆన్న విషయంలో స్పష్టమైన అభిప్రాయాలు వున్నాయి. ఒకప్పటిలాగా పెళ్ళికొడుకు ఒప్పుకుంటే చాలు పెళ్ళి కుదిరినట్టే అనే పద్ధతి మారిపోయింది. ఇప్పుడు జీవిత భాగస్వామిని ఎంపిక చేసుకుంటున్నది ఆడపిల్లలే. వరకట్నం స్థానం లో కన్యాశుల్కం వస్తుందో రాదో గానీ స్వయంవరం అన్న పద్ధతి మాత్రం మొదలయింది అన్న విషయం భారతి,రాఘ ల వంటి తలిదండ్రులకు తెలిసి వస్తోంది..
ఈ మధ్యన ఫేస్ బుక్ లో పరిచయం ఆయిన ఒక అమ్మాయి గురించి కొడుకు ఆసక్తి చూపడం తెలిసిన భారతి ఆ విషయం గానే మారుతి వచ్చాడేమో అని ఆశ గా అడిగింది “ ఏమంటున్నదిరా నీ ఫ్రెండ్ రమ్య? “ ఆని
“ అమ్మా నువ్వు నొచ్చుకోకు. ఏమన్నదీ అంటే “ మొదట మీ పేరు మార్ఛు కోండి బాబూ! అయినా అదేం పేరు? ముద్దుగా పిలవాలంటే ‘ మారూ’ అనాలా, ‘మారో ‘ అనాలా ? గెజిట్ నోటిఫికేషన్ ఇచ్చి మంచి పేరు పెట్టుకోండి. కావాలంటే నేనే సెలెక్ట్ చేస్తాను అంది. అన్నాడు మారుతి.
ఆ మాటలు విన్న రాఘవ, భారతి విస్తుబోయారు.
“ ఎంత పొగరు చూసారా ఈ కాలం ఆడపిల్లలకు. “ కోపంగా అంది భారతి.
రాఘవ సాలోచనగా తలవూపాడు.
“ భారతీ! మన పెళ్ళి నిశ్చయ మైనప్పుడు మా అమ్మా వాళ్ళు మన జాతకాల ప్రకారం నీ పేరు భారతి అని మార్చుకోమంటే నువ్వు కాదనలేదు. అవునా? “ అన్నాడు.
భారతి కోపం చప్పున చల్లారి పోయింది. ఏమీ సమాధానం చెప్పలేనట్టు మౌనం వహించింది.
“కాలం మారిపోయిందమ్మా. ఆడపిల్లకు పెళ్ళి అయితే చాలు అనుకునే రోజులు కావమ్మా ఇప్పుడు. ఈ తరం అమ్మాయిలు పెళ్ళి జీవితం లో ఒక భాగమే తప్ప అదే జీవిత లక్ష్యం అనుకోరు. అంతే కాదు. తమ ఇష్టాఇష్టాలను గౌరవించే భాగస్వామి కోసం ఎదురు చూస్తారే గానీ మనసుకు నచ్చని విషయం లో సర్దుకు పోదాము ఆన్న భావనకు తావివ్వరు. “ మారుతి నెమ్మదిగా అన్నాడు.
“ ఆ ఆంజనేయ స్వామి దయవలన పుట్టినవాడవురా.ఆ పేరు ఎలా మారుస్తాము? “ కుదరక కుదరక కొడుకు పెళ్ళి కుదరబోతుంటే కాదనలేక భారతి నిస్సహాయం గా చూసింది.
“అందుకే ఒక ఉపాయం ఆలోచించాను అమ్మా! నా పేరు చివర తనకు నచ్చిన పేరు చేరుద్దాము. అప్పుడు నీ దేవుడికీ కోపం రాదు.. సరేనా? “ మారుతి మధ్యే మార్గం సూచించాడు.
“ మారుతీ చరణ్ అని పెట్టుకుంటానంటే తను సంతోషంగా ఒప్పుకుంది. రమ్యకు చిరంజీవి, రాం చరణ్ అంటే ఇష్టం. నీకు ఒకె కదమ్మా ! “ మారుతి అమ్మ వైపు బ్రతిమాలుతున్నట్టు చూసాడు.
“నీకు అన్నీ ఒకె అయిటే అమ్మ కాదు అనదులేరా. పెళ్ళి కుదిరినందుకు ఆ నెట్టికంటి ఆంజనేయ స్వామికి కొత్త చెప్పులు సమర్పించి మొక్కు తీర్చుకుంటుంది.” రాఘవ కొడుకు భుజం తట్టాడు.
“ అవును నాన్నా నువ్వు సంతోషంగా వుంటే నాకు అదే చాలు.” చిరునవ్వుతో అంది భారతి.
. ——————. —————— —————-
రచన: యశస్వీ రచన
“అమ్మా జానకీ !!!  నువ్వు,  అల్లుడుగారు పిల్లాడిని రాష్ట్రం దాటించి చదివించాలని అనుకుంటున్నారట, ,  మీ నాన్నగారు అన్నారు. ,  నిజమేనా!?” అని ఆయాసంగా తన కూతురుని అడిగింది రత్నమాల.
“అమ్మా!! ముందు నువ్వు ఆ కర్రల సంచి నా చేతికి ఇచ్చి,  ఇలా సోఫాలో కూర్చో!! ” అంటూ జానకి ఆ సంచి తీసుకుని పక్కన పెట్టి,  వంట గది నుండి చల్లటి కడవ నీళ్లు తీసుకువచ్చి తల్లి చేతిలో పెడుతూ. ,  “మంచి నీళ్లు తాగి,  ఓ రెండు క్షణాలు ప్రశాంతంగా కూర్చో అమ్మా!!  ప్రయాణ బడలిక తగ్గిన తరువాత మెల్లగా అన్ని విషయాలు మాట్లాడుకుందాము. . . . ”  అంది.
“సరేలేవే !!, , ,  నేను వస్తున్న విషయం అల్లుడు గారికి ఎప్పుడు చెప్పావు!?.  పాపం!! ఆయన ఇంత ఎండన పడి తన కార్యాలయం నుండి నా దగ్గరకు వచ్చి,  జాగ్రతగా ఇంటి దగ్గర దింపి,  మళ్లీ బైటినుండే వెళ్ళిపోయారు. ,  కనీసం గుక్కిడు నీళ్లు కూడా నోట్లో పోసుకోలేదు!! ” అని రత్నమాల బాధ పడింది.
“అమ్మా!! ఆయన ఏ పని అయినా తనకు నచ్చితేనే చేస్తారు.  నువ్వేమీ ఆయన్ని ఇబ్బంది పెట్టలేదు.  నువ్వు వస్తున్నావు అని మీ అల్లుడు గారు అన్నీ ముందే సిద్ధం చేసుకుని ఉన్నారు. ,  ఇంకలేమ్మా!!  భోజనం సిద్ధంగా ఉంది,  తినేసి సాయంత్రం వరకు పడుకో, ,  మీ అల్లుడు గారు కార్యాలయం నుండి వచ్చాక ప్రశాంతంగా మాట్లాడుకుందాము!!” అని జానకి రత్నమాలకు భోజనం వడ్డించడానికి లోపలకు వెళ్ళింది. .
‘అమ్మకి అసలు విషయం ఎలా చెప్పాలి!,  ఆయన పిల్లాడిని  తప్పకుండా ఆ పాఠశాలలో చేర్చడానికి నూటికి నూరు శాతం సిద్ధం అయ్యారు’ తల్లికి భోజనం వడ్డించి వచ్చిన జానకి  మనసులో అనుకుంటూ,  ఆమె విశ్రాంతి తీసుకోవడానికి గది సిద్ధం చేసే పనిలో పడింది.
ప్రయాణం వల్ల అలసిపోయిన రత్నమాల కూతురు చెప్పినట్టు సేద తీరింది.  జానకి సాయంత్రం వంటకు కావాల్సినవి సిద్ధం చేసుకుని తనకు ఇష్టమైన పుస్తకాన్ని చదువుతూ కూర్చుంది. .  ఆమెకు అక్షరాల మధ్య కాలం నెమ్మదిగా గడిచినా,  అలసిపోయిన శరీరానికి పట్టిన నిద్ర వల్ల రత్నమాలకి మాత్రం,  ఏదో గారడీలాగా   మరో గంటకే సాయంత్రం అయ్యినట్టుగా మెలకువ రాసాగింది. .  ఈలోపు జానకి భర్త రామ్మూర్తి రావడం,  స్నానం చేసి బట్టలు మార్చుకొని దూరదర్శని ముందు కూర్చున్నాడు.
‘అమ్మ  అసలు ఎందుకు వచ్చింది అన్న  విషయం ఇంకా భర్తకి తెలియదు,  తెలిస్తే ఎలా స్పందిస్తాడో??’  అని జానకి మనసులో ఆలోచిస్తూ కంగారుగా,  కాలు కాలిన పిల్లిలాగా అటూ ఇటూ తిరుగుతూ ఉంది.  ఈలోపు బయట అలికిడికి రత్నమాల మేల్కొని గది నుండి కళ్ళు,  మొహం తన పైట కొంగుతో తుడుచుకుంటూ బయటకు వచ్చింది.  “అమ్మా  జానకీ!!  అల్లుడు గారు వచ్చారా??” అని మెల్లగా నడుస్తూ ముందు గదిలోకి వచ్చింది.
“ఆయన వచ్చారు అమ్మా! ఏదో మాట్లాడాలి అన్నావు కదా!!” అని తన ఆలోచనల మధ్య  కంగారులో రత్నమాలని ఇరకాటంలో పడేసినట్టు చేసింది జానకి. .
పక్కనే కూర్చున్న రామ్మూర్తి “అవునా!! ఏమిటి అత్తయ్య గారూ !! విషయం చెప్పండీ. . . . ” అని తన గంభీరమైన గొంతుతో అన్నాడు.
“అదేనండీ!! పిల్లాడ్ని ఆంగ్ల మాధ్యమంలో చదివించటానికి మీరు పక్కరాష్ట్రం పంపిస్తున్నారని మీ మావయ్య గారు అన్నారు!! ” అని రత్నమాల ఏదో చెప్తూ ఉంటే,  మధ్యలో అందుకున్న రామ్మూర్తి,  “అవునండీ!! పంపుతున్నాను.  ఒక ఉద్యోగం కోసం కొన్ని వందల మంది పోటీ పడుతున్న ఈ రోజుల్లో పిల్లలకి మంచి భవిష్యత్తు ఇవ్వటానికి ఆంగ్ల మాధ్యమంలో చదువు అనేది చాలా ముఖ్యమైనది. .  దీని గురించి నేను నిర్ణయం తీసుకుని,  ప్రణాళికలు సిద్ధం చేసుకుని ఉన్నాను!!. . ” అని తన మనసులో ఉన్న మాట బయటకు చెప్పాడు.
“మీకు ఆంగ్ల మాధ్యమాల్లో చదువు కావాలంటే,  ఇక్కడే ఏదైనా ఒక మంచి పాఠశాలలో చేర్పించండీ. . ,  అంతేగానీ,  ఇలా పక్క రాష్ట్రానికి పంపించడం ఎందుకూ అనీ. . . . . ”
“మీ మనసులో ఉన్న అసలు ఉద్దేశ్యం  ఏంటో చెప్పండి అత్తయ్య గారూ!!. . . ”
“ఇప్పుడు అభివృద్ధి అని చెప్పుకుంటున్న ఈ చదువుల్లో మార్కుల కోసం విద్యార్థులు పడే వేదన తప్ప మరేం లేదు.  అలాంటి ఈరోజుల్లో  పిల్లలకి మంచి సంస్కారం నేర్పాలీ అంటే,  పిల్లల దగ్గర తల్లో,  నాన్నమ్మో,  అమ్మమ్మో లేదా చక్కని మన కుటుంబ వాతావరణమో ఉంటే బావుంటుంది కదా!!. . . . . ”
“అక్కడ కూడా ఇలానే ఉంటుందండీ!! మీరు కంగారు పడకండి. ,  మన పిల్లవాడి,  మిగిలిన పిల్లల బాధ్యత నిమిత్తం నియమించిన మహిళా ఉద్యోగులు ,  పంతులు గార్లు ఇంకా తోటి పిల్లలు ఉంటారు.  అలాగే ఆడుకోవడానికి కూడా చాలా పరికరాలు,  ఆటసామాగ్రి ఉంటాయి. ,  మంచి ఆహారం కూడా. . ,   ఇంకేం కావాలండీ!!” అని అసహనంగా అన్నాడు రామ్మూర్తి.
“అందరూ ఉంటారు గానీ,  వాడి అవసరాలు తీర్చి అన్నీ అర్థం అయ్యేలాగా చెప్పడానికి మన భాష తెలిసిన వాళ్ళు అక్కడ ఎవరూ లేకపోతే వాడి పరిస్థితి ఏంటి??.  పైగా వాడు ఇంకా చిన్న పిల్లాడు,  ఇలా అయితే వాడికి అర్థం కాని ఆ భాషలో ఏది మంచో ఏది చెడో ఎలా తెలుస్తుంది!!. . ” అని గట్టిగా అంది రత్నమాల.
జానకి ఏం మాట్లాడకుండా తల దించుకుని,  మల్లెలు మాలగా కడుతూ తల్లి,  భర్తల మధ్య సంభాషణలు వింటూ,    ఇక తప్పదు అని అనుకుంటే అమ్మని గానీ,  భర్తను గానీ శాంత పరచడానికి సిద్ధంగా ఉంది.
“ఏంటండీ అత్తయ్య గారూ!! మీరు ఇంకా భాషా ! తెలుగు!  అర్థం కాదు! అని అంటారు.  ఈ రోజు పిల్లలు పుట్టుకతోనే అన్నీ నేర్చుకుంటున్నారు. ,  మీకు పిల్లాడి మీద ప్రేమ ఉందీ  పంపవద్దు అంటే అందం గానీ,   ఇలా అంటారేంటీ!?,  నాకు వాడి మీద ప్రేమ ఉంది కాబట్టే ఈ పని చేస్తున్నాను!! ” అని రామ్మూర్తి కూడా కొంచెం గట్టిగానే సమాధానం చెప్పాడు.
“అల్లుడుగారూ!! మీకు తెలియదని కాదు!! పుట్టిన బిడ్డలకి అమ్మ భాషలోనే ఆది నుండి అన్నీ నేర్పితేనే,  ఈ ఆధునిక సమాజంలో చీకు చింతా లేకుండా బ్రతుకుతారు.  సంపాదిస్తూ బ్రతకడం వేరు,  సంతోషంగా బ్రతకడం వేరు. .  ఇప్పుడు మీరేమో,  పిల్లలు భవిష్యత్తులో బాగా సంపాదించాలీ అని,  చదువుల కోసం దూరంగా పంపుతారు. . ,  వాళ్లు పెద్ద అయిన తరువాత సంపాదిస్తారు తప్ప సంతోషంగా ఉండరు. , ,  ఆ తర్వాత,   వాళ్ళు కూడా మిమ్మల్ని దూరంగానే పెట్టి,   అదే  ప్రేమ అనే భ్రమలో తమ సంపాదనతో వెలకట్టి చూస్తారు, ,  అంతే నాయనా!!. . ” అని తన అవేదనను వెళ్లగక్కింది రత్నమాల.
“అంటే!! ఇంటి నుండి దూరంగా పెట్టి చదివిస్తే,  వాళ్ళు మమ్మల్ని కూడా ఇంటి నుండి గెంటేస్తారు అంటారు అంతేనా!!”
“నేను అలా అనడం లేదు.  ఇంటి నుండి దూరంగా పోతే అమ్మ నాన్నల విలువ తెలిసి కష్టపడి చదువుకుంటారు అనే రోజులు కాలంలో కలిసిపోయాయి.  ఇప్పుడు ఎటు చూసినా చెడు తప్ప మరేం లేదు,  అన్ని రకాల చెడు వ్యాపకాలు అరచేతి దూరంలో ఉన్నాయి.  ప్రస్తుతం ఉన్న రోజుల్లో పిల్లలకి మనం మంచి భవిష్యత్తు ఇవ్వటం అంటే మంచి వ్యక్తిత్వం ఇవ్వడమే కదా!! కాబట్టి,  కనీసం వాడికి కొంచెం వితరణ జ్ఞానం వచ్చేంత వరకూ అయినా  పిల్లల్ని ఇంటి దగ్గరే పెంచుదాము అంటున్నాను!!. . . . ”
“మీరు చెప్పిన దాని ప్రకారం చూస్తే ఇళ్ళ దగ్గర పెరిగిన పిల్లలు అందరూ పద్దతిగా ఉన్నారా ఏంటి??”
“నేను చెప్పేది పూర్తిగా వినండి!!. . ” అని కూతురి మొహం చూస్తూ. . .  సౌమ్యం నిండిన గొంతుతో రత్నమాల,  “అవును ఒక కుటుంబంలో పిల్లలు పెరగటానికీ,  అలాగే ఖరీదైన వసతిగృహాల్లో పెరగటానికి చాలా వ్యత్యాసం ఉంది.  అలా పెరిగిన పిల్లలు నాలుగు గోడల మధ్య,  మహా అయితే  ఓ పది మంది అదే వయసు ఉన్న పిల్లల మధ్య పెరుగుతారు. . ,  వాళ్ళకి సమాజం గురించి ఏం తెలుస్తుందీ, ,  ఏమీ తెలియదు.  ఎందుకంటే,  నేను అలాంటి వాళ్ళను కళ్ళారా చూసాను. . ,  అప్పటి వరకు అణిచిపెట్టిన  వాళ్ళ మనసులోని కోరికలకు ఒక్కసారిగా స్వేచ్ఛ వస్తే వాళ్ళు ఏం చేస్తారు?? అప్పటి వరకు నాలుగు గోడల మధ్య బందీగా ఉండి,  ఒక్కసారిగా సమాజంలోకి వస్తే వాళ్ళు సమాజంలో పరిస్థితులను ఎలా ఎదుర్కొంటారు. . ?? ఈ విషయాలేవీ ఈకాలం తల్లిదండ్రులు ఆలోచించరు కేవలం చదువు పూర్తి చేసుకుని ఒక మంచి ఉద్యోగంతో బయటకు రావాలనే ఆలోచిస్తారు” అంది.
అప్పటి వరకు తల దించుకుని  తల్లీ,  భర్త మధ్య సంభాషణలు వింటున్న జానకి తల పైకి ఎత్తి,  ‘అవును కదా!!’ అన్నట్టు మొహం పెట్టి భర్త వంక ఆశగా చూడసాగింది. .  అది గమనించిన రామ్మూర్తి తన మాటల్లో ఉన్న ఆవేశం తగ్గించి,  తను కూడా మెల్లగా,  “చూడండి అత్తయ్య గారు!! ఇప్పుడు ఉన్న లోకం పోకడలను బట్టి మనం ముందుకు సాగాలి అంతే,  వందలో తొంభై మంది పిల్లలు ఇప్పుడు ఇలానే చదివి మంచి ఉద్యోగాలు చేసుకుంటున్నారు!! ” అన్నాడు.
“ఉపాధి కోసం చదువు కాదండీ!!,  ఏది మంచో ఏది చెడో తెలుసుకోవటమే చదువు యొక్క ముఖ్య ఉదేశ్యం కావాలి కానీ,  తల్లిదండ్రులు ఆశ,  ఇంకా కళాశాల యాజమాన్యాల దురాశ వల్ల చదువు అంటే కేవలం ఉపాధి మాత్రమే అనే ముద్ర వేశారు.  అందుకే చెరసాలలో ఖైదీలుగా పిల్లల్ని చూస్తూ,  వాళ్లలో ఉన్న ఎన్నో ప్రత్యేకతలను తొక్కిపెట్టి,  చదువు!! చదువు!! అని బండకేసి రుద్దుతున్నారు.  నా మనవడికి అలాంటి చదువు వద్దు!!  అమ్మానాన్నల మధ్య ఆప్యాయంగా పెరగనిద్దాం అంటున్నాను!!. . . . . ”
అత్తగారి మాటలు రామ్మూర్తిని సంకోచంలో పడేసినా,  తను తీసుకున్న నిర్ణయం కూడా ఏమీ తప్పు కాదన్న నమ్మకంతో,   “పిల్లలు మన దగ్గర పెరిగితే అన్నీ అవసరానికి దొరికి,  వాళ్ళకి కష్టం తెలీదు.  ముద్దు చేస్తే మొండితనం పెరుగుతుంది!.  మాట వినరు!,  చీటికీ మాటకి గొడవలు పడుతూ,  పెద్దవారి మీద ఆధారపడిపోతూ ఉంటారు! ఇలా ఎన్నెన్నో ఆలోచించి ఈ నిర్ణయం తీసుకున్నానండీ నేను!!!. . . . ” అన్నాడు.
“అయ్యో అల్లుడు గారు!!,  పిల్లల మీద తల్లిదండ్రులు చూపించే ప్రేమ ఇంకా ఆప్యాయత అనేవి ఒక పరిమితి తర్వాత,   పిల్లలకి బాధ్యత తెలిపేలాగా మార్పు చెందాలి. , ,  అంటే పిల్లలు ఇంట్లో పెరిగితే,  వాళ్ళ చిన్నవయసు నుండీ,  నాన్న పడుతున్న కష్టం వెనుక బాధ్యతనీ,  అమ్మ పడుతున్న కష్టం వెనుక ప్రేమనీ చూస్తూ పెరుగుతారు. . . ,   అప్పుడే వాళ్ళకి తల్లిదండ్రుల మనసు అర్థం అవుతుంది అంటున్నాను!!! ఇది వాస్తవం నాయనా!!!. . . ”
రత్నమాల మాటల్లో నిజం లేకపోలేదు అని రామ్మూర్తి కి మెల్లగా అర్థం అవుతున్నది కానీ,  తను తీసుకున్న నిర్ణయం మార్చుకోవటానికి తన అహం అడ్డు వచ్చో లేక,  ఆధునిక ప్రపంచ పోకడలకు భ్రమించో  “ఈ రోజుల్లో పిల్లలు ఎక్కడ ఇలా చేస్తున్నారండీ??. . .   బడి నుండి రాగానే దూరదర్శని ముందో,  లేకపోతే,   అమ్మా నాన్నల చరవాణిని లాక్కుని దాని చేతిలో పెట్టుకుని కాలం వృధా చేస్తున్నారు తప్ప ఇంకేం చెయ్యరు!!!. . . ” అని రత్నమాల మాటలకి అడ్డుకట్ట వెయ్యాలని చూశాడు.
” నాయనా!! నేను మీకు చెప్పేంత దానిని కాదేమో!!  కానీ,  నేను చూసిన మనుషులను ఆధారంగా చేసుకుని చెప్తున్నాను వినండి!!. . ” అని పక్కనే ఉన్న జానకిని కూడా అదిలించి,  “నువ్వు కూడా విను అమ్మాయ్!!” అంటూ,  “కొంతమంది తల్లిదండ్రులు,   వాళ్ళ పిల్లలు వేసుకునే బట్టలు,   ప్రముఖ తయారీదారులవా? కాదా?  అని చూస్తున్నారు తప్ప,  వాళ్ళు సమాజంలో ఎలా మెలుగుతున్నారో అని కూర్చో బెట్టి మాట్లాడే వాళ్ళు తక్కువ. . ,  పెద్దవాళ్ళు ఏది చేస్తే పిల్లలు కూడా అదే చెయ్యాలి అనుకుంటారు అని ఆలోచించటం లేదు!!. . . . . ”
“అయితే పిల్లలు సరిగ్గా ఎదగాలి అంటే తల్లిదండ్రులు కూడా వాళ్ళతో కూర్చుని పుస్తకాలు పట్టుకోవాలి అంటారా ఏంటండీ??” అని మెల్లగా వెటకారం ధ్వనించగా అన్నాడు రామ్మూర్తి. .
“నేను అలా అనడం లేదు అండీ. . .  జీవితంలో తాను ఎన్ని బాధ్యతలు మొయ్యలో అని ఒక అబ్బాయికి ఎప్పుడు తెలుస్తుంది. . ??  తన నాన్నను చూస్తేనే తెలుస్తోంది!. . .  ఒక కుటుంబంలో నాన్న అనే స్థానం లేకపోతే ఆ కుటుంబం పరిస్థితి ఎలా ఉంటుందో వివరంగా చెప్పాలి.  ఆ పరిస్థితి రాకుండా ఉండటం కోసం తాను సమాజంలో ఎలా మెలుగుతున్నాడో?? తన కొడుక్కి ఆ తండ్రి తప్పకుండా చెప్పాలి. . .  అప్పుడే ఆ కొడుక్కి తన మీద వున్న బాధ్యత ఏంటో తెలుస్తోంది!!.  తండ్రి తన కొడుక్కి అమ్మను నువ్వు ఎలా చూసి గౌరవిస్తున్నావో అలాగే సమాజంలో మిగిలిన స్త్రీలను కూడా అలాగే గౌరవించాలి అని తప్పకుండా కొంత సమయం వెచ్చించి అర్థం అయ్యేలాగా చెప్పాలి.  ఒక తండ్రి పిల్లలు తప్పు చేసినప్పుడు, ,  గొడ్డును బాదినట్టు బాదకుండా,  ఆ తప్పు వల్ల వచ్చే పర్యవసానాలు గురించి క్షుణ్ణంగా చెప్పి,  ఆ తప్పును మళ్ళీ చెయ్యకూడదు అని చెప్పాలి.  ఇలా పిల్లలకి చెప్పే ఓపిక అయితే అమ్మానాన్నలకి ఉంటుంది లేదా ఏ అమ్మమ్మకో,  నాన్నమ్మకో ఉంటుంది తప్ప,  ఈ ఆడ ఉద్యోగస్తులకూ,  ఇంకా పిల్లల చుట్టూ పని చేసే వాళ్ళకో ఉండదు అంటున్నాను!!!. . . ” అని ఒక కొడుకు వృద్ధి వెనుక తండ్రి బాధ్యత ఎలా నిర్వర్తించాలో?? అని అల్లుడుకి సున్నితంగా చెప్పింది.
తల్లి మాటలు వాస్తవాలు తెలుపుతూ,  తన భర్త మనసులో మార్పు తీసుకువస్తున్నాయని జానకికి అర్థం అయ్యింది. .  తను కూడా అమ్మకి వత్తాసు పలకాలని “ఒక ఆడపిల్లకి మొదటి గురువు అమ్మే.  అమ్మే అన్నీ చెప్పాలి. . .  తాను ముందుగానే సమాజపు పోకడల మధ్య నలిగి వుంటుంది.  ఆ దుస్థితి మరో ఆడపిల్ల పడకూడదు అంటే అమ్మే ఖచ్చితంగా తన అనుభవాలు ఉదాహరణలుగా చెపుతూ తన బిడ్డకి సమాజాన్ని మరో కోణం వైపు చూపించాలి,  ఎదుర్కొనే ధైర్యాన్ని నింపాలి.  ఆడపిల్ల మంచి గురించి చెప్పటానికి తల్లికి ఉన్నంత స్వేచ్ఛ తండ్రికి కూడా ఉండదు.  సొంత తండ్రికి కూడా కూతురి దగ్గర కొన్ని పరిమితులు ఉంటాయి. . . .   అలాంటిది!! చిన్న వయసులోనే పిల్లల్ని హాస్టల్లో పెంచాలి అనుకోవడం మంచి నిర్ణయం కాదేమో!! ” అని తన ముందు ఆడుకుంటున్న కూతుర్ని వడిలోకి తీసుకుంటూ చాలా దృఢంగా చెప్పింది.
అత్త గారికి భార్య తోడవడంతో రామ్మూర్తి ఆలోచనలో పడ్డాడు.  ‘ఇప్పటి వరకూ ఎప్పుడూ,  నా నిర్ణయానికి ఎదురు చెప్పని జానకీ కూడా నా నిర్ణయం మార్చుకుంటే బావుంటుందన్న చూపుతో నన్ను చూస్తూ మాట్లాడుతుందంటే!! బహుశా నేను తీసుకున్న నిర్ణయం మంచిది కాదేమో??’ అని మనసులో అనుకుని మౌనంగా కూర్చున్నాడు.
రామ్మూర్తి మనఃస్థితి గమనించిన రత్నమాల “చిన్న వయసులోనే పిల్లలకి ఏదయినా చెపితే బుర్రలోకి ఎక్కుతుంది,  ఒక్కసారి యవ్వనంలో పడ్డారా!!  మన మాటలు వాళ్ళ చెవి దగ్గరకు కూడా వెళ్లవు,  ఇంకా చెప్పాలీ అంటే,  ఆ మాటలు వెగటుగా,  పాతరకపు మాటలులాగా ఉంటాయి.  కాబట్టి పిల్లలకి ఆ వయసులోనే మంచి మంచి విషయాలు చెప్పాలి,  అప్పుడే అవి బుర్రకి ఎక్కుతాయి.  అమ్మ ప్రేమ,  తండ్రి బాధ్యత తెలిసినప్పుడే తప్పు చెయ్యడానికి పిల్లలు ఆలోచిస్తారు.  ఆ ఆలోచనే వాళ్లలో తప్పు చెయ్యాలి అనే భావం పోయేలా చేస్తుంది.  పిల్లల మీద తల్లిదండ్రులు వత్తిడి ఉన్నంత వరకు వాళ్ళకి ఉతీర్ణత అవటమే కావాలి అని అనుకుంటారు తప్ప మరో ఆలోచన ఉండదు.  అందుకే పిల్లలని దగ్గరకు తీసుకుని మనసారా చెప్పాలి” అని అంది.
రామ్మూర్తి రత్నమాల మాటలని సంగ్రహంగా ఆలోచిస్తూ మరో మాట మాట్లాడకుండా అలానే తన మౌనాన్ని కొనసాగించాడు.  ఒక్కసారిగా అతను,  “మరి పిల్లలు ఇంట్లో ఉంటే మొండితనం,  పొగరు ఇంకా బద్దకం పెరగదు అంటారా!!” అని అనుమానంగా అడిగాడు.
“పెరగదు అని నేననండీ!!, ,  ఖచ్చితంగా పెరుగుతుంది. ,   కాబట్టి,  తల్లిదండ్రులు పిల్లలతో ఇంట్లో అన్ని పనులు చేయించాలి. . ,   వాళ్ళ శక్తి మేరకు.  వాళ్ళకి ప్రేమ పంచాలి తప్ప గారాబం చెయ్యకూడదు.  ఇంట్లో,   ‘ఛీ!! నేను చేయను’ అనే పని నుండి,  మీరు ఉండండి! నేను చేస్తాను!!’ అని పిల్లలు అనే విధంగా పెంచాలి.  అప్పుడే వాళ్ళలో మీరు అన్న ఆ లక్షణాలు దరి చేరకుండా ఉంటాయి. . .  ఇప్పటి వరకూ నేను చెప్పినవన్నీ మీరు చెయ్యాలి అంటే పిల్లలు ఇంట్లోనే ఉండి చదువుకోవాలి. . . .  అప్పుడే ఇవన్నీ నూటికి నూరు శాతం సాధ్యపడతాయి” అని చెప్పి,  ఒక పెద్ద నిటూర్పు విడిచింది రత్నమాల.
ఇన్ని చెప్పినా భర్త నిర్ణయంలో మార్పు రాలేదు అనుకుని ఇంక చేసేదేం లేక “అమ్మా!!  నేను తినడానికి అన్నీ సిద్ధం చెస్తాను.  నువ్వు ఆయన వస్తే తినేసి పడుకుందాము. . ” అని నిరాశగా వంట గది వైపు అడుగులు వేసింది.
రత్నమాల పైకి లేస్తుంటే కరవాణి మోగింది,  ఎవరిది అని చూస్తే అల్లుడిది. .  దాంట్లో పేరు ‘మావయ్య’ అని ఉంది.
అప్పటికే తన మనసు మార్చుకున్న రామ్మూర్తి కరవాణి చేతిలోకి తీసుకుని,  “హా మావయ్య గారు!! చెప్పండీ!!. . . . ” అన్నాడు.
జానకి తండ్రి పరంధామయ్య ,  “ఎలా ఉన్నారండీ!! మీరు,  అమ్మాయి,  మనవరాలు క్షేమమేనా!! అని  పరామర్శించి,   “విషయం ఏంటంటే,  అదేనండి!! రేపు మీ అత్తగారు తిరిగి ఇక్కడికి వస్తుంది కదా!! వచ్చేటప్పుడు మర్చిపోకుండా తనని పిల్లాడివి నూలు దుస్తులు,  మెత్తగా ఉండేలా తీసుకురమ్మని చెప్పండి. . ,  అలాగే,  వేసవికాలం సెలవులు ఎప్పుడు అవుతాయో చెప్పితే,  ఓ వారం రోజుల ముందు చంటోడ్ని ఇంట్లో దింపుతాను. .  ఇప్పటికే జానకి,  ‘పిల్లాడు ఇంటి దగ్గర లేడని  బెంగగా ఉంది నాన్నా!! పంపించండి వాడిని,  మీరు దింపిన  వెంటనే హాస్టల్లో వేస్తారు ఆయన. . ,   అప్పుడు బెంగ మరీ ఎక్కువ అవుతుంది’ అంటుంది. . ,   కనీసం ఆ వారం రోజులు అయినా పిల్లాడు జానకి దగ్గర ఉంటే బాగుంటుందని నా తాపత్రయం. . . ” అని అన్నాడు. .
రాము మనస్ఫూర్తిగా నవ్వుతూ,  “అయ్యో మావయ్య గారు!!  మీరు చేసినా నేను చేసినా వాడి మంచి కోసమే కదా!! నేను లోకం తీరు బట్టి అలా ఆలోచించాను అంతే!,  వాడి భవిష్యత్ రాష్ట్రం మారితే బావుంటుంది అని ఆలోచించాను తప్ప,  నేను తీసుకున్న నిర్ణయం వెనుక చెడును ఆలోచించలేక పోయాను.  ఆ చివరి వారం కూడా పిల్లాడు మీతో పాటే ఉంటాడు. . ,   అంతగా జానకీకి చూడాలనిపిస్తే,  వీలుంటే ముగ్గురం రేపే అక్కడే వస్తాము. .  కుశగాడిని ఇప్పుడు చదువుతున్న బడిలోనే కొనసాగిద్దాము. . ” అని తన మాటలు విని ఆగి,  చూస్తున్న జానకి వంక చూస్తూ కరవాణి పెట్టేశాడు.
 భర్తను చూస్తూ,  అతను తండ్రితో మాట్లాడిన మాటలు విన్న జానకి,  పరుగున వెనక్కి వచ్చి  తల్లిని హత్తుకుని,   కృతజ్ఞతగా ఆమె చెయ్యి పట్టుకుని,  ఆనంద బాష్పాలతో ముద్దుల వర్షం కురిపించింది. .
*********శుభం*********
రచన : సోమ సుధేష్ణ
“అమ్మకు వంట్లో బాగాలేదు, నిన్ను చూడాలంటుంది. ఒకసారి వచ్చి వెళ్ళు.” బెంగుళూరు  నుండి తండ్రి ఫోనులో చెప్పినప్పుడు సుజన మనసులో అలజడి అనిపించింది.
“ఏమయింది? అసలు ప్రాబ్లమేమిటి? డాక్టరు చూసాడా?”
“రఘువర్మ చూస్తున్నాడు. ఒవేరియన్ కేన్సర్ అని డయగ్నోజ్ చేసారు. ట్రీట్ మెంటు ఇస్తున్నాడు.”
“ఎప్పుడు తెలిసింది? రఘువర్మ అంకుల్ బెస్ట్ కేన్సర్ స్పెషలిస్టు.”
“నువ్వు ప్రేగ్నెంటు అని చెప్పినపుడు నీకు సాయం అవుతుందని తను అమెరికాకు రావాలనుకుంది. వచ్చే ముందు రొటీన్ చెకప్ చేయించుకోవాలని డాక్టరు దగ్గరకు వెళ్ళింది. కానీ అప్పు డప్పుడు తనకు కడుపులో కాస్త నొప్పి రావడం గురించి డాక్టరుతో చెప్పింది. వెంటనే టెస్టులు చేసారు. కేన్సరని బయటపడింది. అప్పటి నుండి మందులు ఇస్తూనే ఉన్నారు. రెగ్యులర్ గా చూస్తూనే ఉన్నారు.”
“నాకెందుకు చెప్పలేదు. అమ్మ వద్దని ఉంటుంది. అమ్మ ఎప్పుడు అంతే. కనీసం ఈ విషయం అయినా చెప్పొచ్చుగా!”
“నువ్వు ప్రేగ్నెంటు దూరంగా అమెరికాలో ఒక్క దానివి నానా అవస్థా పడుతూంటావు. ఇలాంటి వార్త విని రాలేవు, బాధ పెట్టడమెందుకు, తర్వాత చెప్పొచ్చు అంది అమ్మ. నేనూ ఊరుకున్నాను. సుమనతో చెప్పొద్దని చెప్పాము అందుకే తాను నీతో చెప్పి ఉండదు.”
“నన్నోక్క దాన్నే దూరం చేసారన్న మాట. ప్రతి విషయంలో అలాగే చేస్తారు.” కోపం, ఉక్రోషంతో గబ గబా అనేసింది.
“సుజా! అలా మాట్లాడకు. నువ్వు చిన్నదానివని నిన్ను కష్ట పెట్టకూడదని కొన్ని వెంటనే చెప్పకపోవచ్చు అంత మాత్రాన నీనుంచి దాచి పెడతామని ఎందు కనుకుంటావు!” తండ్రి గొంతులో ధ్వనించిన బాధ విని సుజన కాస్త తగ్గింది.
“అమ్మ నిద్ర పోతోంది. నువ్వు రావడానికి ప్రయత్నించు. నిన్ను కలవరిస్తోంది. ఫోన్ పెట్టేస్తాను.”
“సరే నాన్నా. నేను మళ్ళి ఫోన్ చేసి అమ్మతో మాట్లాడతాను.” ఫోను పెట్టేసి సుజన నిద్ర పోతున్న పాప దగ్గర కెళ్ళి కూర్చుంది. మనసు పొరలలో ఉన్న భావాలన్నీ పురి విప్పుకున్నాయి.
తల్లికి అక్క సుమన అంటే చాల ఇష్టమని తనను చూస్తే విసుక్కుంటుందని సుజన మనసులో బలంగా నాటుకు పోయింది. ఇంటికి ఎవ్వరు వచ్చినా సుమనను పలకరిస్తారు. స్నేహితులకు కూడా సుమన అంటేనే ఇష్టం. సుమన అచ్చు అమ్మలాగ అందంగా నాజుకుగా ఉంటుంది. సుజన తండ్రి లాగ కాస్త నల్లగా చిన్న కళ్ళు వంకీలజుట్టును చిన్న పోనీటైల్ కట్టుకుని టాంబోయ్ లాగ ఉంటుంది. సుమన కంటే రెండేళ్ళు చిన్నదైన సుజన ఎత్తులో రెండు అంగుళాలు ఎక్కువే  ఉంటుంది.
‘నన్నెందుకు అందంగా పుట్టించలేదు’ అని తల్లిని అప్పుడప్పుడు నిలేసేది. ‘దేవుణ్ణి అడుగు’ తల్లి తప్పించుకోవడానికి అలా అంటోందని సుజన అనుకునేది.
“నువ్వు నా బంగారు తల్లివి.” అని ముద్దు పెట్టిన అమ్మ ప్రేమ సుజన మనసులోనే చేదులో కరిగి పోయేది. సుమన మాత్రం ఎప్పుడు చెల్లిని ప్రేమగా చూసుకునేది. తల్లి ఏమి చేసినా చివరికి తినడానికి ఏదైనా ఇచ్చినా సుమన కంటే   తనకు తక్కువే ఇస్తుందని గట్టిగా నమ్మేది. ఒక్కోసారి తల్లి సుమన ప్లేటు తీసి సుజనకు ఇచ్చేది.
“నా బంగారు తల్లివి కదూ! అలా మారాం చేయకు” అని బతిమాలేది. అయినా ఏదో అసంతృప్తితో సుజన మొహం ముడుచు కునేది. రాను రాను తల్లి మీద నిరసన తన రూపానికి తల్లే కారణమైనట్లు చేతల్లో మాటల్లో తల్లికి చూపించేది. తండ్రి కొన్నిసార్లు సుజన దురుసు తనానికి కోపంతో చీవాట్లు వేసేవాడు. తల్లి తన మీద తండ్రికి ఫిర్యాదు చేసిందని తల్లి వైపు ఏవగింపుగా చూసేది. ఎక్కడికి వెళ్ళాలన్నా అరగంట సేపు తల్లిని సాధించేది. తల్లి చెబితే వినక పోతె సుమన చేత చెప్పించేది.
సుజనలో వయసుతో బాటు తల్లి పై చేదు భావాలు కూడా మర్రి చెట్టు ఊడల్లా పెరుగుతూనే ఉన్నాయి. తల్లి వద్దన్న పనులన్నీ చేస్తూనే పెరిగింది. కెంప్ గౌడ మెడికల్ కాలేజీలో సీటు వచ్చినా నేను యమేస్ రామయ్య మెడికల్ కలేజీకే వెళతాను అని మొండికేసింది. కెంప్ గౌడ మెడికల్ కాలేజిలో  తెలిసిన వాళ్ళు ఉన్నారు. బిడ్డకు ఏది కావాలన్నా సాయం చేస్తారు అని
తల్లి తండ్రి ఆలోచన. రామయ్య మెడికల్ కాలేజి చాల దూరం రోజు వెళ్లి రావడానికి సదుపాయంగా ఉండదు. తల్లి ప్రాణం అంతా కూతురు హాస్టల్లో ఎలా ఉంటుందో ఏం తింటుందో నని దిగులు. చివరికి తన పంతం నెగ్గించుకున్న సుజన  రామయ్య మెడికల్ కాలేజిలో చేరి అక్కడే హాస్టల్లో ఉండి చదువుకుంది.
ఒకసారి  దీపావళి సెలవులకు ఇంటికి వచ్చిన కూతురికి కొత్త బట్టలు చూపించి
“సుజా! ఈ లేత నీలి రంగు అనార్కలి డ్రెస్ చూడు నీ కోసమని తీసుకున్నాను. నీకారంగు ఇష్టం కదా అందుకే తెచ్చాను. నువ్వు వేసుకుంటే బావుంటుంది.” ప్రేమగా బట్టలు తెచ్చి సుజన చేతి కందిచ్చింది తల్లి. అవి తీసుకుని అటు ఇటు తిప్పి,
“ఇవి నా కోసమా! నాకేమీ నచ్చలేదు. నేనివి వేసుకోను. నా దగ్గర ఉన్న వాటిలో ఏదో ఒకటి వేసుకుంటాను.”
అప్పుడే సుమన కొత్త బట్టలు వేసుకుని వచ్చింది. గులాబి రంగు  అనార్కలి డ్రెస్.
“నా కెందు కలాంటిది కొనలేదు. ఎప్పుడో నిఇలి రంగు ఇష్టం అంటే ఇక ఎప్పుడు అదే రంగు బట్టలు కొంటావా! నాకు చిన్నప్పటి నుండి అనుమానమే నేను నీ స్వంత కూతురుని కాదేమో నని. అందుకే మీకు దూరంగా యం ఎస్ రామయ్యలో చదువు కుంటున్నాను.”
ఆ రోజు తల్లి ఎంతగా ఏడ్చిందో ఆమె ఎర్రబడిన కళ్ళు చెప్పాయి. సుజనలో ఒక మూల ఎక్కడో బాధ కలిగినా దులిపేసుకుని మామూలుగా గడిపింది. ఇప్పుడు అవి గుర్తుకు వచ్చి తనని నిందించుకుంటూ కన్నీరు కారుస్తోంది.
సుజన కలేజిఇలో చదివే వివేక్ ను పెళ్ళి చేసుకోవడం తల్లి తండ్రి కి అసలు ఇష్టం లేదు. వివేక్ కుటుంబం డబ్బున్న వాళ్ళు కాదు పైగా పెద్ద కుటుంబం. ఇద్దరబ్బాయిలు, నలుగురు అమ్మాయిలు. వివేక్ పెద్దవాడు. బిడ్డకు బాధ్యతలు ఎక్కువుంటాయని వారి ఆలోచన.
“కూతురిని గొప్పింటి కివ్వాలి, కోడలిని మనకంటే తక్కువ ఉన్న వాళ్ళ ఇంటినుండి తెచ్చుకుంటే ఇమిడి పోతారు.” అమ్మ ఉద్దేశ్యం.
సుజన మొండికేసి వివేక్నే చేసుకుంటానంది. తమ మనసునే సరి పెట్టుకుని పెళ్ళి ఘనంగా చేసారు. వివేక్ కుటుంబం అడిగినవన్నీఇచ్చారు. సుజన, వివేక్ ను అమెరికా పంపే బాధ్యత కూడా తీసుకున్నారు. అంత  చేసినా తన కెందుకు సంతోషం కలుగ లేదు అని సుజన ఇప్పుడు ఆలోచిస్తోంది.
సుజన ప్రేగ్నెంటు అనే వార్త విని తల్లి తండ్రి చాల సంతోషించారు. తల్లి వచ్చి పాప పుట్టే వరకు ఉంటానంది. ఒక నెల రోజుల తర్వాత ఫోను చేసి తాను రాలేనని చెప్పింది. ‘నువ్వు అన్ని చేసుకోవడం నేర్చుకోవాలి’ అంది. ‘ఏ తల్లి కూడా ఇలాంటి సమయంలో అనే మాటలేనా! రావోద్దులే నేనే మేనేజ్ చేసుకుంటాను’  సుజన కోపంగా దబీ మని ఫోను పెట్టేసింది. కానీ ఇప్పుడు తెలిసింది తల్లి ఎందుకలా అందో! కేన్సర్ అని చెప్పొచ్చుగా.
“పాపకు ఆరునెలలు నిండగానే తీసుకుని ఇండియా వస్తాను. రెండేళ్ళ పాటు నా పాపను మీ దగ్గరే పెంచండి. నేను రెసిడెన్సీ చేయాలనుకుంటున్నాను.” అన్నప్పుడు
“నీ కూతురు నీ దగ్గర పెరిగితేనే బావుంటుంది. మీ ఇద్దరి మధ్య బంధం ఉంటుంది.” అమ్మ మాటలు సుజన మనస్సులో మోగుతున్నాయి. ఆ మాటలు విన్నాక జన్మలో తల్లితో మాట్లాడనని తీర్మానించుకుంది. తన మీద తన పాప మీద ఇష్టం లేదని అనుకుని కోపం పెంచుకుంది సుజన.
తల్లి మనసు ఇప్పుడు పూర్తిగా అర్థమవుతోంది- తనకు కేన్సర్ ట్రీట్ మెంటు జరుగుతోందని చెప్తే బిడ్డ బాధ పడ్తుందని తల్లి ఆరాటం. అనుమానపు మబ్బు పొరలు విప్పుకుని తల్లి మాటల వెనుక దాగిన ప్రేమ కనిపిస్తోంది సుజనకు.
సుజన మనసు ’అమ్మా! అమ్మా!’ అంటూ గగ్గోలు పెట్టింది. పుట్టినప్పుడు తల్లి ఎంత బాధ భరిస్తుంది! సుజన కిప్పుడు తెలుస్తోంది. బిడ్డ ఎలా ఉన్నా తల్లి ప్రేమిస్తుంది. రంగు, రూపం చూసి ప్రేమించదు ఎలా ఉన్నా తల్లి బిడ్డ ఎప్పుడూ దీవిస్తూనే ఉంటుంది.
‘అమ్మా! నేను నిన్ను నా మాటలతో నా చేతలతో చాల బాధ పెట్టాను’ సుజన మనసు విల
విల్లాడింది. నా మనసులో అసూయ ఉండి తల్లి ప్రేమ కనిపించలేదు. నా బిడ్డ ఇలా చేస్తే నేను భరించ గలనా! నో..నో.. అలా జరగ కూడదు. తల్లి ప్రేమ అన్నింటికీ అతీతమైనది. తల్లి మనసు అమృతమయం. ఈ విష బీజం నాలో ఎలా నాటుకుంది! దాన్ని తీసేయ్యాలి.
మరో ఆలోచన లేకుండా వెంటనే ఇండియా బయల్దేరారు.
సుమన కుటుంబంతో అక్కడే ఉంది. చెల్లిని ఎంతో ఆప్యాయంగా దగ్గరకు తీసుకుంది. తండ్రి మొహం చుసిన సుజనకు బాధ అతన్ని ఎంత క్రుంగ దీస్తోందో తెలుస్తోంది. ప్రేమతో తండ్రిని హత్తుకుంది. ఇద్దరూ కళ్ళు తుడుచు కున్నారు.
“నీ కోసమే అడుగుతోంది వెళ్ళు.” అన్నాడు.
వెంటనే నీరసంగా ఉన్న  తల్లి పక్కన కూచుని తల్లి తల నిమురుతూ వంగి తల్లి నుదుటిపై ముద్దు పెట్టింది. తల్లిని తాకగానే సుజన మనసు ప్రేమతో పులకరించింది. తల్లి సగం తెరిచిన కళ్ళతో కూతురి వైపు చూసింది. మాట్లాడాలని నోరు విప్ప బోయింది కానీ శక్తి సరి పోలేదు. చేయి లేపి బిడ్డ చెంపలను తాకాలని చేయి కదిపింది కానీ శక్తి సరిపోలేదు. సుజన తల్లి చేతిని తీసుకుని తన చెంపకు ఆనించుకుంది. తల్లి కళ్ళల్లో ఆనందం చూసింది. ప్రేమను గుర్తించని గుడ్డి దానిలా బతికాను. సుజన కళ్ళల్లోంచి ఆగని కన్నీరు. పశ్చాత్తాపంతో సుజన మనసులోని అసూయ అదృశ్యమైంది.
“నన్ను క్షమించు అమ్మా” ఏకధారగా కారే కన్నీటితో అంది.
కన్నీరు వద్దు అన్నట్టుగా తల్లి కళ్ళు కదిపింది. కళ్ళు తుడుచుకుని సుజన నవ్వడానికి ప్రయత్నిస్తూ తల్లితో అంది.
“నువ్వు నా బంగారు తల్లివి.” సుజన తన చెంపను తల్లి చెంపకు ఆనించింది.
అప్పుడే డాక్టరు రఘువర్మ ఫోన్ చేసి,
“ఆకలి లేకపోయినా తినాలి.  బలమైన ఫుడ్ ఇవ్వండి. రిజల్ట్సు నెగెటివ్ వచ్చాయి. గుడ్ సైన్. నెమ్మదిగా కోలుకుంటుంది. ఒక నెల్ తర్వాత తీసుకు రండి.”  
-సమాప్తం –
కార్టూనిస్ట్: జెఎన్నెమ్





రచన: రమా భాగి

దీపావళి ఐనవెంటనే ఆ హడావిడికి కొంచెం విశ్రాంతిగా ,  కార్తీక దామోదరుడికి పెట్టె దీపాలకోసం   ఈ సారి భగవంతుడి దర్శనానికి ఏదైనా చూడని ప్రదేశాన్ని చూడాలి అనుకుని  ఆ సమయాన్ని సద్వినియోగం చేసుకున్నాను. 
మా పెద్దాడపడచు కోడలు నేను కలిసి కార్తీక వన విహారంగా పెంబర్తి దగ్గరున్న శ్రీ రంగాపూర్లో ఉన్న శ్రీదేవి భూదేవి సమేత శ్రీరంగనాధుడి దర్శనం చేసుకున్నాము.  గుడి పరిసరాలు అద్భుతంగా ఉన్నాయి చుట్టూ పెద్ద పెద్ద చెరువులు , పచ్చని మొక్కలు , గుడి పరిసరాలన్ని చాలా శుభ్రంగా ఉన్నాయి. 
అక్కడి గుడి గురించి ప్రధానార్చకులు వివరంగా చెప్పారు.   5 వందల సంవత్సరాల క్రితం అక్కడి వ్యాపారి ఒకతను ప్రతిసంవత్సరం శ్రీరంగం వెళ్లి రంగనాధ దర్శనం చేసుకునే వాడు.  పెద్దతనం రావడంతో ఓపిక తగ్గి వెళ్లలేని పరిస్థితిలో రంగనాధుడిని వేడుకున్నాడట  ఏంచెయ్యమ0టావని , దానికి శ్రీరంగనాధుడు వ్యాపారి కలలో కనపడి. . .  ఒక గ్రద్ద ఎగురుతూ ఎగురుతూ ఎక్కడ ఆగితే అక్కడ తవ్వించమని చెప్పి మాయమయిపోతాడు.   
మరునాడు అలాగే ఒకగ్రద్ద ఎగురుతూ కనపడితే వ్యాపారి గుర్రం మీద గ్రద్దను అనుసరించి వెడతాడు.  కొంతదూరం వెళ్ళాక ఒక స్థలంలో క్రింద వాలుతుంది గ్రద్ద.  అక్కడ తవ్వించగానే  శ్రీరంగనాధుని విగ్రహం దొరుకుతుంది.అక్కడే గుడి కడతారు.ఆ వూరికి శ్రీరంగం అని పేరు.

ఇక్కడ డిసెంబర్ 15 నుండి జనవరి 15 వరకు ఉత్సవాలు జరుగుతాయి , సంక్రాంతికి బ్రహ్మోత్సవాలు జరుగుతాయి. 
అక్కడినుంచి సోమశిల దగ్గరే అని డ్రైవర్ చెప్పేటప్పటికి అక్కడికి బయలుదేరి వెళుతుంటే దారిలో పెద్ద రాజగోపురంతో ఒక గుడి కనిపిస్తే ఊరుపేరు అడిగితే జటప్రోలు అని చెప్పారు సరే గుడి మూసేసి వుంటుందనుకుని వెళ్ళాము కానీ రుక్మిణి సత్యభామ సమేత మధన గోపాలుడు ఎంత అద్భుతంగా ఉన్నాడంటే లేచి రావాలనిపించదు దర్శనం చేసుకున్నాక రుచికరమైన పులిహారా ప్రసాదం తీసుకుని సోమశిల బయలు దేరాము. 

కృష్ణా నది పరవళ్లు త్రొక్కుతూ కొండల మధ్య నుంచి పాయలుగా ప్రవహిస్తూ ఎదురు వచ్చింది అక్కడి ద్వాదశ లింగాలతో కలిపి కొలువైన సోమేశ్వరుడి దర్శనం చేసుకున్నాము. 

అక్కడి నుంచి సప్తనదీ సంగమం కృష్ణ, వేణి, తుంగభద్ర ,భీమా ఇంకో రెండు నదుల సంగమం పడవలో ప్రయాణం చేసి సంగమేశ్వరాలాయం ఏడూ నదులు కలిసే చోట చుట్టూ కొండలతో ఉదృతంగా ప్రవహిస్తున్న నదిలో ప్రయాణం అద్భుతమే.  సగం నీటిలో మునిగిన లాలితాపరమేశ్వరి సమేత సంగమేశ్వర దర్శనం చేసుకుని మళ్ళీ పడవలో వెనుకకు రావడం మంచి అనుభవం.

సోమశిల దర్శనానంతరం కొల్లూరు సంస్థానంగా పరిపాలన చేసిన రతన్ రాయలవారి ఆస్థానానికి గుర్తుగా ఉన్న కోట చూసి వచ్చాము.  పాత గత స్మృతులు మాత్రమే కనిపించాయి అక్కడ. 
అక్కడినుంచి దగ్గరలోని శివోటం లోని ఉగ్రనరసింహ స్వామి గుడి దర్శనం నిజంగా మరపురాని విశేషం. ఎక్కడి నుండి వస్తున్నాయో తెలియదు గుడి క్రిందనుంచి ప్రవహిస్తున్న జాలపాతంతో గుడి చుట్టూ నదిలా ప్రవహిస్తున్న నీరు చాలా అందమైన చిత్ర పటంలా అనిపించాయి.  నరసింహసీమి వారి విగ్రహం శివలింగంలా ఉంది మీసాలతో చాలా బావుంది గుడి పరిసారాలు. 

అక్కడి లక్ష్మీ అమ్మవారు కొంచెం దూరంలో మరొక కొండమీద వెలిసింది తప్పక చూడవలసిన గుడి అమ్మవారు చుట్టూ నది ఎత్తుగా కొండమీద కొలువైంది అమ్మవారు మనం ఎటువేడుతున్నా మన వైపు చూస్తున్నట్లే ఉంటుంది చాలా సేపు ఆ భావన నుండి బయటకు రాలేక పోయాను. 
 కార్తీక మాసం మొదటి రోజు శివకేసవ దర్శనంతో శక్తి మమ్మల్ని వదల లేదని లక్ష్మీ అమ్మవారి దర్శనంతో అనిపించింది నాకు వీలైతే ఒకరోజు చూసి రావచ్చు కానీ ఎక్కడా సరిఅయిన భోజన0 దొరకదు. 
ఇదంతా ఒక్కరోజులో చూసి వచ్చే యాత్ర
                                                                          తెలుగులో కొన్ని ప్రసిద్ధ వాక్యాలు
     భాష ఒక సముద్రం. దూరం నుంచి  చూస్తే అది ఒక జలాశయమనిపించినా తరచి చూసిన కొలది అపార నిధులు కనిపిస్తాయి. అది విశాలమైనది, లోతైనది, గంభీరమైనది కూడా. మనకు మన పురాణాల్లో లక్ష్మి, చంద్రుడు, కామధేనువు,  కల్పవృక్షము, ఐరావతము, ఉచ్ఛైశ్రవము, రత్నమాణిక్యాలు, ముత్యాలు, పగడాలు ఆఖరుకు అమృతం కూడా సముద్రం నుండి లభించినట్లుగానే చదువుకున్నాం. కనుక భాష అనే సముద్రం నుండి కూడా తరచి చూచిన కొద్దీ అనేక విషయాలు తెలుస్తాయి. 
       గత వ్యాసాల్లో స్థాలీపులాక న్యాయంగా తెలుగు భాషా విశేషాలు తెలుసుకుంటూ వస్తున్నాం. పలు ప్రక్రియలు, సామెతలు, చాటువులు, ప్రహేళికలు,  అవధానాలు వంటి వాటి గురించి ముచ్చటించుకున్నాం. అలాగే జాతీయాలు,  నుడికారాలు గురించి కూడా మాట్లాడుకున్నాం. అయితే కొన్ని వాక్యాలు అటు సామెతలు కాక, జాతీయాలు నుడికారాలు కాకుండా కేవలం ప్రచలితంలో ఉన్న ప్రసిద్ధ వాక్యాలుగా చలామణిలో ఉన్నాయి. అవి పద్య పాదాలు కావచ్చు లేదా గేయశకలాలు కావచ్చు లేదా కేవలం పొడి వాక్యాలు కావచ్చు.  ప్రాసంగికత ననుసరించి అవి ప్రసిద్ధ వాక్యాలుగా భాషలో చోటు చేసుకున్నాయి.  ఇలాంటి వాటిని ఏర్చి కూర్చి ప్రసిద్ధ సాహితీ వేత్త  కీ. శే. ద్వానా గారు వెంటాడే వాక్యాలు అని ఒక పుస్తకమే వెలువరించారు. 
    మనందరికీ నాలుకల మీద ఆడే మాట ‘దేశ భాషలందు తెలుగు లెస్స’ఇది కృష్ణదేవరాయల పద్యం
తెలుగ దేలయన్న దేశంబు తెలుగేను
తెలుగు వల్లభుండ తెలుగొకండ
ఎల్లవారు వినగ ఎరుగవే బాసాడి
దేశ భాషలందు తెలుగు లెస్స        ”
ఈ పద్యం లోని చివరి వాక్యం నానుడిగా ప్రసిద్ధికెక్కింది.
అలాగే గురజాడ వారి
 ‘దేశమంటే మట్టి కాదోయ్ దేశమంటే మనుషులోయ్’
ఇది వారి గేయ భాగం.
కృష్ణ శాస్త్రి గారి ‘నవ్వి పోదురు గాక నా కేటి సిగ్గు’
వారి భావ గీతంలోని వాక్యం
నవ్విపోదురుగాక నాకేటి సిగ్గు
నా యిచ్ఛయే గాక నాకేటి వెరపు
కల విహంగమ పక్షముల తేలియాడి
తారకామణులలో తారనై మెరసి
మాయమయ్యెదను నా మధుర గానమున
నవ్విపోదురుగాక నాకేటి సిగ్గు. . . . . . 
ఇటీవల తెలంగాణ ఉద్యమంలో మారుమ్రోగిన మాట ‘నా తెలంగాణ కోటి రత్నాల వీణ’
మహాకవి దాశరథి కలం నుండి జాలువారిన
గేయం నా తెలంగాణ గేయం లోని చివరి చరణం
‘మూగవోయిన కోటితమ్ముల గళాల
పాట పలికించి కవితా జవమ్ము కూర్చి
నా కలానకు బలమిచ్చి నడిపినట్టి
నా తెలంగాణ కోటి రత్నాల వీణ
అలాగే విశ్వనాథ ‘మరలనిదేల రామాయణంబన్న ‘
ఆయన రాసిన సీసపద్యపు  ఎత్తుగడ . 
ఇలా శ్రీశ్రీ ‘కాదేదీ కవితకనర్హం’కాళోజీ ఒక్క సిరా చుక్క లక్ష మెదళ్ల కదలిక’, సినారె ‘కప్పి చెపితే కవిత్వం, విప్పి చెపితే విమర్శ’, గరిమెళ్ల ‘మాకొద్దీ తెల్ల దొరతనమూ’,
పోతన ‘పలికించెడు వాడు’, శ్రీనాథుని ‘చిన్నారి పొన్నారి చిరుత కూకటి నాడు, రామదాసు ‘మము బ్రోవమని చెప్పవే’. త్యాగయ్య ‘ఎందరో మహానుభావులు’ఇలా ఎన్నెన్నో ప్రసిద్ధవాక్యాలు సమయానుకూలంగా సందర్భశుద్ధితో వాడినప్పుడు రచన అందగిస్తుంది. ముఖ్యంగా పత్రికలకు రాసే వ్యాసాలకు ఇలాంటి వాక్యాలు శోభను చేకూరుస్తాయి. 
విశ్లేషణ: టేకుమళ్ళ వెంకటప్పయ్య

జీవుడి ప్రాణాన్ని ఒక పక్షిలా..చిలుకలా..హంసలా భావించి తత్త్వాలు చెప్పడం మనకు చాలా కాలంగా ఉన్న ఆచారమే! ఇది ఒక తత్త్వప్రబోధకమైన కీర్తన. వీటిని తెలుగుదేశంలో తత్త్వాలు అని పొట్టిపేరు గట్టిగా ప్రచారంలో ఉంది. ఐతే ఇప్పటి యువతరానికి ఆమాటకొస్తే  జనబాహుళ్యానికి తత్త్వము అంటే అర్ధం తెలియదు తత్త్వాలు అంటే అంతకంటే తెలియదు.  అన్నమయ్య  ఆత్మ పరమాత్మల గురించి “చిలుక” అనే భావంతో మనకు తత్త్వబోధ చేస్తున్నాడు. కీర్తనలోని యధాతధ అర్ధంకన్నా గూడార్ధాలే ఇందులో ఎక్కువగా ఉంటాయి. వాటిని చూద్దాం.	
కీర్తన: 
పల్లవి: జీవాతుమై యుండు చిలుకా నీ-
వావలికి పరమాత్ముఁడై యుండు చిలుకా 					॥పల్లవి॥
చ.1 ఆతుమపంజరములోన నయముననుండి నాచేతనేపెరిగిన చిలుకా
జాతిగాఁ గర్మపుసంకెళ్ళఁబడి కాలఁ జేతఁ బేదైతివే చిలుకా
భాతిగాఁ జదువులు పగలురేలును నా చేత నేరిచినట్టి చిలుకా
రీతిగా దేహంపురెక్కలచాటున నుండి సీతుకోరువలేని చిలుకా       		॥జీవాతు॥
చ.2 బెదరి అయిదుగురికిని భీతిఁబొందుచుఁ గడుఁ జెదరఁగఁ జూతువే చిలుకా
అదయులయ్యిన శత్రులారుగురికిఁగాక అడిచిపడుదువే నీవు చిలుకా
వదల కిటు యాహారవాంచ నటు పదివేలు వదరులు వదరేటి చిలుకా
తుదలేని మమతలు తోరమ్ము సేసి నాతోఁగూడి మెలగిన చిలుకా		॥జీవాతు॥
చ.3 నీవన నెవ్వరు నేనన నెవ్వరు నీవే నేనై యుందుఁ జిలుకా
శ్రీవేంకటాద్రిపై చిత్తములో నుండి సేవించు కొని గట్టి చిలుకా
దైవమానుషములు తలఁపించి యెపుడు నా తలఁపునఁ బాయని చిలుకా
యేవియునునిజముగా వివియేఁటికని నాకు నెఱఁగించి నటువంటి చిలుకా	॥జీవాతు॥
(రాగం ఆహిరి; సం.1 సంకీ.50)
విశ్లేషణ:
పల్లవి: జీవాతుమై యుండు చిలుకా నీ-
వావలికి పరమాత్ముఁడై యుండు చిలుకా 		
ఓ చిలుకా నీవు జీవాత్ముడవుగా ఉన్నావు. ఇటువైపు ప్రకృతిలో నీవు జీవాత్మవే కావచ్చును. కాని అటువైపు అంటే ప్రకృతికి బయట, నీ నిజమైన స్వరూపంలో నీవు పరమాత్ముడవే.
చ.1 ఆతుమ పంజరములోన నయముననుండి నాచేతనేపెరిగిన చిలుకా
జాతిగాఁ గర్మపుసంకెళ్ళఁబడి కాలఁ జేతఁ బేదైతివే చిలుకా
భాతిగాఁ జదువులు పగలురేలును నా చేత నేరిచినట్టి చిలుకా
రీతిగా దేహంపురెక్కలచాటున నుండి సీతుకోరువలేని చిలుకా
నీ యొక్క నిజమైన స్వరూపాన్ని నేనే! చూడు! తెలివి తెచ్చుకో. ఆత్మ అనే పంజరంలో నీవు నీ నిజస్థితిలో నాకు ప్రతిబింబ మాత్రుడివిగా ఉన్నావు. నీ స్వస్వరూపంలో నాచేతుల్లో ఉంటూ నాలాగే  మెలిగేవాడివి. కానీ ఇప్పుడు అలా లేవు కదా! నువ్వు చదువులు, పగలు రాత్రి అనేవి నా నుండే నేర్చుకున్నావు. ఈ దేహమనే రెక్కల చాటున నువ్వు శీతల వాయువులకు ఓర్వలేక పోతున్నావు. అంటే ఎప్పుడైతే నానుండి నీవు ‘నేను వేరు’ అన్న భావనను పొందావో ఆ అహంభావం నిన్ను నానుండి దూరం చేసింది. అది  ఒక వదలించుకోలేని బంధం ఐపోయింది. అక్కడి నుండీ నీవు ఏది చేసినా అది ‘నేను చేస్తున్నాను’ అన్న పొరపాటు భావనతోనే చేస్తూ వస్తున్నావు. అదే కర్మబంధం! అందులో పడిచిక్కుకున్న నీవు నీతెలివిని పోగొట్టుకొని పేదవైనావు. ప్రకృతిలో అప్పటివరకూ నాలాగే స్వతంత్రంగా వ్యవహరించిన నీకు ప్రకృతికి బానిసగా మారిపోవలసిన స్థితి కలిగింది. ఎప్పుడైతే నీవు అహంకరించి నా అంతవాడిని నేను అన్న తప్పుడు భావనకు వచ్చావో నాకన్నా భిన్నుడను అనుకున్నావో, అప్పటినుండి నీవు కేవలం ఒక దేహివి మాత్రం ఐపోయావు. నీవు ప్రీతిగా పొందిన ఆదేహం అల్పమైనది. దానిలో దాగి ఉండాలని నీ ప్రయత్నం. కాని అది నిన్ను రక్షించలేకపోతోంది కదా. దాని రక్షణలో ఉన్నానని అనుకొనే నీవు ఈ ప్రకృతిదెబ్బలకు ఓర్చుకోలేకపోతున్నావు కదా. ఇప్పటికైనా తెలివితెచ్చుకో. నీవు ఈదేహానికి బధ్ధుడివి కావు. నీవు నీవే. నా ప్రతిబింబానివి. మేలుకో.
చ.2 బెదరి అయిదుగురికిని భీతిఁబొందుచుఁ గడుఁ జెదరఁగఁ జూతువే చిలుకా
అదయులయ్యిన శత్రులారుగురికిఁగాక అడిచిపడుదువే నీవు చిలుకా
వదల కిటు యాహారవాంచ నటు పదివేలు వదరులు వదరేటి చిలుకా
తుదలేని మమతలు తోరమ్ము సేసి నాతోఁగూడి మెలగిన చిలుకా!
 నిన్ను ఈప్రకృతిలో అన్నివైపులకు గుంజుతున్న ఈ పంచేంద్రియాలకు భయపడి అన్నివైపులకు పరుగెడుతున్నావే. నీకేమో ఆరుగురు శత్రువులున్నారు. వాళ్ళని నేను అరిషడ్వర్గం అని అంటాను. నీవేమో మంచి మిత్రులనుకుంటున్నావు లాగా ఉంది. ఎంతో గర్వించి వాళ్ళతో చెలిమి చేస్తున్నావే. వారి చెలిమి వలన నీవు టక్కరివైపోయావు. తిండి సంపాదించి ఈ‌ “నీది” అనే భావించుకొనే దేహం కోసం పదివేల పనికిమాలిన మాటలు మాట్లాడుతున్నావు నిత్యం. ఒకప్పుడు నువ్వేనా నాతో కలిసిమెలిసి ఉండి నువ్వే నేనని ఎంతో మమతతో మెలిగినది అని ఆశ్చర్యం వేస్తుంది.
చ.3 నీవన నెవ్వరు నేనన నెవ్వరు నీవే నేనై యుందుఁ జిలుకా
శ్రీవేంకటాద్రిపై చిత్తములో నుండి సేవించు కొని గట్టి చిలుకా
దైవమానుషములు తలఁపించి యెపుడు నా తలఁపునఁ బాయని చిలుకా
యేవియునునిజముగా వివియేఁటికని నాకు నెఱఁగించి నటువంటి చిలుకా
నిత్యం నీవు-నేను అంటూ ఉంటావే! నిజానికి నువ్వెవరు? నేనెవరు? ఇద్దరమూ ఒకటే కదా. ఇకనైనా మేలుకో. శ్రీవేంకటాద్రికి చేరుకో. నీ చిత్తంలో నీవు స్థిరంగా నిలచి నీవెవ్వడవో ఆలోచించుకో. తపించి నిజం స్థిరపరచుకో. అలా వేంకటాద్రిని చేరి ఆ వేంకటాద్రీశుడిని సేవించుకున్నావంటే ఆయన కృపతో నీకు తత్త్వం చక్కగా బోధపడుతుంది. నీకు ఏది దైవసంబంధమైన ప్రకాశతత్త్వమో తెలుస్తుంది. ఏది మానుషమై అహంకారం కారణంగా నిలకడలేక తిరుగుతున్న తప్పుడు జీవితమో చక్కగా అవగతం అవుతుంది. నీవు ఇక నెన్నడూ ఆ సత్యస్వరూపాన్నుండి దూరంగా జరిగిపోవటం అనేది జరుగదు. తస్మాత్ జాగ్రత్త! మరలా ప్రకృతిమాయలోనికి జారిపోకు సుమా! సత్యమైన తత్త్వం నీకు బోధపడినపిమ్మట ఇంకా నేనేమిటి నువ్వేమిటి? ఇద్దరమూ ఒకటే అనటం బాగుంటుంది. అవును. నీవే నేను – నేనే నీవు.
ముఖ్యమైన అర్ధాలు: కాలజేత = కాలం కర్మమునకు లోబడి;  భాతి = కాంతి, విధము; సీతు = శీతాకాలము; అయిదుగురికి = పంచేద్రియములకు; శత్రులారుగురికి = అరిషడ్వర్గములకు; వదరుట = వాగుట, మాట్లాడుట; తోరము = స్తూలము, అధికము, బలిష్టము; బాయని = వీడని.
రచన: రామా చంద్రమౌళి

వృద్ధాశ్రమం  కిటికీ  అవతల  వరండాలో కురిసే వెన్నెల
అక్కడక్కడా  చెట్లు.. మౌనంగా .. నిశ్శబ్ద శృతి
తీగలు  తెగిపోయిన  తర్వాత  రాగాలు  చిట్లిపోయినట్టు
శబ్ద శకలాలు  చిందరవందరగా
గోడపై మేకులకు వ్రేలాడ్తూ .. చిత్రపటాలౌతాయి
జ్ఞాపకాలూ , కన్నీళ్ళూ , ఎండుటాకుల  సవ్వడులుగా
అన్నీ .. అడుగుజాడల  వెంట
మట్టి చాళ్ళలో నీటి జలవలె జారుతూ. . పారుతూ
పిడికెడు గుండె వాకిట్లోకి
స ర్‌ ర్‌ ర్‌ ర్‌ న .. ఒక బొంగరాన్ని విసిరేస్తాయి
హృదయంపై  ముల్లు   గిరగిరా.. పొక్కిలి చేస్తూ
ఏదో మొన దిగుతూంటుంది  లోపలికి  తొలుచుకుంటూ
ఎర్రగా రక్తం .. ఏవీ .. రెండు  బొట్ల కన్నీళ్ళు
గాలితుఫానులా  తరుముకొస్తూండగా
ఆ రోజు రాత్రి . . మట్టి ప్రమిదల్లో మనం వెలిగించిన  దీపాల  పెనుగులాట
అటువేపేమో  హోరుగాలి
ఇటువేపు .. నల్లని ఇంక్‌ లా .. కుమ్మరించబడ్తున్న చీకటి
నడుమ ఎర్రగా .. అప్పుడే జ్వలిస్తున్న గాయం
ఒక అగ్ని మొలక .. రక్తనేత్రం –
ఇంతకాలం .. దశాబ్దాలకు దశాబ్దాలుగా నడచివచ్చిన తర్వాత
వెంట ఎవరో ఉంటారనుకున్న భ్రమ .. ఒక తెగిన గాలిపటమై
ఒంటరి .. ఒంటరి అడుగు .. ఒంటరి ప్రయాణం .. ఒంటరి దుఃఖం
కమ్‌ .. హగ్‌  మీ
ఒక ఆర్ద్రమైన అగ్నిస్పర్శతో నన్ను దహిస్తూ దహిస్తూ హత్తుకో
కరిగి కరిగి .. కనలి కనలి
ఎర్రని నిప్పుకణికలపై  కాలుతున్న మొక్కజొన్న కంకిలా
రోల్‌ .. రోల్‌ .. తిప్పబడి తిప్పబడి
లోపల ఉడికిపోతూ .. పైన అన్నీ నిప్పుమరకలు
హింసరా  తండ్రీ .. జానెడు జాగా కోసం ,
రవ్వంత బంగారం కోసం .. బెత్తెడు మానం కోసం
స్తనాలపై విస్తరించాలని తపించే రెండు చేతుల దాహంకోసం
ఎన్ని ఖడ్గ ప్రహారాలో, ఎన్ని వ్యూహ విలాపాలో
గడీల్లో,  కోటల్లో, దుర్గాల్లో , దుర్భేద్య శిలాప్రాంగణాల్లో
ఎలుగెత్తి  ఎలుగెత్తి అరిచే ఆక్రందనలన్నీ
ఒట్టి .. మట్టిలో మరికొన్ని రేణువులే.. అశ్రుతుంపర
మనిషిలో దుమ్ములా.. దాగి దాగి దోబూచులాడే
ఒక శిశువు . . ఒక జంతువు . . ఒక దేవత
మనిషిలో వర్తులమై భ్రమించే ఋతుక్రీడ –
ఒక మోటబావినుండి తోలుతిత్తి గోళెంనీళ్ళను
మోసుకొస్తూ మోసుకొస్తూ .,
తాడు ఫటేళ్మని  తెగిపోయిన తర్వాత
బావి ఎవరిదో.. మోట బొక్కెన ఎవరిదో.. నీరు ఎవరిదో
అసలు.. యుగయుగాలుగా అడుగును మోస్తున్న
ఈ భూమి ఎవరిదో –
*****
ఎదురుగా .. గిర గిరా తిరుగుతూ భూమిని తొలుస్తూ
బొంగరం ముల్లు,
ప్రక్కన తాడు .. నిశ్చలంగా .. నిసర్గంగా
A Pail
Translated by Indira Babbellapati
Beyond the window of
the old age home, showered
moonlight silently through
the trees scattered here and there.
As if the strings of the silent
Tanbura snapped after a
raga is rendered, the remnants
of silence hung on to
the nails on the walls in disarray
they become photos framed
to the rhythm of memories,
tears to the accompaniment
of falling-dry leaves,  along
the footsteps they follow
like sliding water oozed
in muddy tracks. They
flow into the heart’s courtyard
and throw a top abruptly
on to the heart,  a whirling
point penetrates into
the heart, burrowing it, blood!
Where? Two drops of tears
come racing like a hurricane,
the two wicks we
lighted in those clay-lamps
struggle against the violent winds,
one side is the wind and on
the other black-on-black night
in between is the redness of
the fresh wound like just sprouted fire.
Blood-shot eye,  all these days,
for decade after decade, having walked
and walked, there overpowers an illusion
of an unknown entity, follows me.
Lonesome like a kite snapped,
taking steps all alone,  a
solitary journey, solitary sorrow,
come, hug me!
Ignite me with your fiery touch of compassion,
let me melt and melt, roll me
as if I were a corncob placed on
live charcoals. I roast from within.
Visible marks of coal all over me,
can’t bear this torture, oh God,
for a bit of space, for a speck of gold,
for a palm-full of femininity
for the yearning of those two hands
to spread on her bosom to quench their thirst.
How many are the sorrowful
lamentations, strategies from those
inaccessible forts, gadis,
and the maze of circular structures!
Everything is mere dust,
particles of dust, drizzle of
tears. Like dust within, they
all remain hidden and play
hide and seek like a child.
Like an animal,  an angel at
her sex-play. When a pail
drawing water from the well
snaps in the middle, the question is,
To whom the well belongs,
Whose pail is it?
Who owns the water?
Ultimately, to whom does
this earth belong enduring the onus
of endless footsteps for eons?
                     ~ ~ ~
Right in front of me is
the violently revolving top
its point burrowing deeper and
deeper into the unfathomable
depths of the earth.
The rope lies steady and phlegmatic
beside me.
రచన: ఉమాదేవి కల్వకోట
అందమైన ఇల్లది…ఆడంబరంగా జరుగుతోందక్కడ
గృహప్రవేశం.
విచ్చేసారెందరో అభిమానంగా…ఆహ్వానిస్తున్నారు అతిథులనెంతో ఆదరంగా.
అతిథుల కోలాహలం.. యజమానుల ముఖాల్లో ఉల్లాసం.
ఇల్లంతా చూపిస్తున్నారందరికీ ఎంతో సంబరంగా.
అతిథులు కూర్చునేందుకు ముందొక  గది.
ఇంటిల్లిపాదీ టీ.వీ.చూస్తూ, సరదాగా కబుర్లు చెప్పుకునేందుకొక పొడవైన గది.
అందమైన బల్లతో, కుర్చీలతో అన్నాల గది.
ఆధునిక సదుపాయాలతో అందమైన వంటగది.
భార్యాభర్తలది పొందికైన పెద్ద పడకగది.
ఎప్పుడయినావచ్చే చుట్టాలకొరకు అన్ని సదుపాయాలతో ఉన్న చుట్టాలగది.
అయిదేళ్ళ పసిదానికీ ఉందొక ప్రత్యేకమైన గది.
కానీ అరవైఏళ్ళు పైబడ్డ అమ్మకేది గది?
అన్నట్టు ఇన్ని హంగులిచ్చిన దేవుడికీ ఉందిగా దేవుడి గది
తొమ్మిదినెలలు పదిలంగా ఉంచుకుంది తన గర్భమనే గదిలో.
ఉష్ణశీతావాతాతపాలకు దూరంగా క్షేమంగా.
మార్చి ఇచ్చింది తన రక్తమాంసాలను ఆహారంగా.
తన ప్రాణాలను పణంగాపెట్టి పోసింది ప్రాణం.
మరి ఆ అమ్మ కాదా దేవత?ఆమెకేది గది?
ఏ ఇంట్లోనయినా అమ్మకో గది ఉంటే ఆ ఇల్లొక స్వర్గం.
ఆ పిల్లలు అమూల్యరత్నాలు.
రచన: వై.కె.సంధ్యశర్మ
ఏమయ్యిందో
ఈ మనసుకు
ఎంత పిలిచినా పలకడం లేదు
రెక్కలొచ్చి
ఎగిరే పక్షిలా…
పచ్చని చేలకు పంటనవ్వాలని
పసిపాపాయి నవ్వులా
పాల నురుగలా తేలిపోతోంటుంది
ఏమయ్యిందో
ఈ మనసుకు
ఎంత పిలిచినా పలకడం లేదు
కనపడని కన్నీటి ధారకు
అడ్డుపడాలని ఆశగా
ఆశల నిచ్చెనను
ఎరగా వేస్తూ
బంధాల తాయిలాలను
రుచి చూడమంటోంది!
ఏమయిందో ఈ మనసుకు
ఎంత పిలిచినా పలకడం లేదు
ఆకాశపు పందిరిలోని
మెరుపు గీతలను
అక్కున చేర్చుకుని
చీకటిని చిటికెలో
తరిమేయాలని
అజమాయిషీ చేస్తుంది!
ఏమైయిందో ఈ మనసు
ఎంత పిలిచినా పలకడం లేదు
కర్తవ్య భోదనతో
కొంగుముడిలో
దాగున్న చిత్రాలన్నీ
అనిర్ధిష్టమైన ఊసులను
నిత్యం గుసగుసలాడుతూనే
వుంటుంది!
ఏమైయిందో ఈ మనసు
ఎంత పిలిచినా పలకడం లేదు
రాతి వెన్నెలను కరిగించి
ప్రేమ చిగుళ్ళను పండించి
అక్షర ఫలాలను అందించాలనే
ఆరాటంలో తపన పడుతూ
ఓ స్వాంతనా సమీరంతో
కబురంపా ….
మంచు రెక్కవై కరిగిపో…
నా నెచ్చెలి నీవైతేనని…
మనసున మనసై ప్రేమతో పరవశించింది!
కవనసోయగాలను విరబూసింది!!
