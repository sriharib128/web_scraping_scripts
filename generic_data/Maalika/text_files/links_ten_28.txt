రచన: గిరిజ పీసపాటి
కొన్ని విషయాలు మనం ఎంత దాచాలనుకున్నా దాగేవి కావు కనుక అన్ని విషయాలూ ఒక్క తమ ఆర్థిక ఇబ్బందులు తప్ప  ప్రసాద్ గారితో వివరంగా చెప్పింది నాగ.
జరిగినదంతా విన్నాక ఆయన చాలా బాధపడి “అయ్యో! మీరు పిల్లలు ఇంత బాధలో ఉన్నారని తెలియదు మేడమ్! ఎవరికైనా హెల్త్ బాగోలేదేమో అవసరమైతే తెలిసిన డాక్టర్ దగ్గరకు తీసుకెళ్దామని వచ్చాను. మీరు ధైర్యంగా ఉండండి. సర్ వచ్చేస్తారు. మిమ్మల్ని పిల్లల్ని వదిలి వారు మాత్రం ఎన్నాళ్ళని ఉండగలరు? మీకభ్యంతరం లేకపోతే నేను అప్పుడప్పుడు వస్తూ ఉండొచ్చా?” అనడిగారు.
“తప్పకుండా రావచ్చు. కానీ ఇంక మీకా అవసరం రాకపోవచ్చు. ఎందుకంటే నేను రేపటి నుండి షాపుకి వచ్చేస్తాను” అంది నాగ.
“మంచి విషయం చెప్పారు మేడమ్. పనిలో పడితే మీరు కూడా మానసికంగా కాస్త తేరుకుంటారు. రేపు షాప్ లో కలుద్దాం. ఇలా వచ్చి మిమ్మల్ని ఇబ్బంది పెట్టినట్లైతే మన్నించండి. వెళ్ళొస్తాను మేడమ్” రెండు చేతులూ జోడిస్తూ అన్నారాయన.
“నాటెటాల్. యు ఆర్ మోస్ట్ వెల్కమ్!” అంటూ తనూ చేతులు జోడించింది నాగ.
కృష్ణ మూర్తి గారు ఇచ్చిన డబ్బులతో కావలసిన సరుకులు గిరిజ చేత తెప్పించి “వసంతా! కిరాణా షాప్ ఆంటీకి ఇవ్వాల్సిన బియ్యం ముందు బదులు తీర్చెయ్. మిగిలిన బియ్యంతో ఒక్క పూటే వంట చెయ్యు. మళ్ళీ నాకు జీతం వచ్చేవరకు ఎలా గడపాలో తెలియట్లేదు” అంది నాగ దిగులుగా.
“ఇప్పుడు కుష్ట మామ వచ్చి డబ్బు ఇస్తారని మనం అనుకున్నామా అమ్మా! అలాగే ఎలాగోలా వస్తాయిలే. నువ్వు షాప్ కి వెళితే నెల్లాళ్ళకయినా జీతం వస్తుంది. ఇంట్లో ఉంటే అది కూడా ఉండదు కదా! మనం అలోచించాల్సిన విషయం ఇంకొకటుంది. నువ్వు మర్చిపోయినట్లున్నావు” అంది వసంత.
“ఏమిటది?” అయోమయంగా అడుగుతున్న తల్లితో “రేపో ఎల్లుండో హౌస్ ఓనర్ అద్దె అడగడానికి వస్తారు. ముందు ఆయనకి ఇవ్వాల్సిన అద్దె డబ్బుల గురించి నేనాలోచిస్తున్నాను” అన్న కూతురి మాటలకు ఒక్కసారిగా ఒంట్లోని శక్తంతా హరించుకుపోయినట్లు కుర్చీలో కూలబడిపోయి, “ముందు కాస్త మంచినీళ్ళు ఇవ్వు పాపా!” అంది దీనంగా.
పెద్ద కూతురు ఇచ్చిన మంచినీళ్ళు తాగుతుండగానే ఉప్పెన ముంచుకొచ్చనట్లు ఉధృతంగా ముంచుకొచ్చిన దుఃఖాన్ని ఆపులోలేక ఒక్కసారిగా పిల్లలు ముగ్గురినీ దగ్గరకు తీసుకుని వెక్కి వెక్కి ఏడవసాగింది.
తల్లి ఏడుపుకి బెదరిపోయిన నాని, గిరిజ కూడా ఏడవసాగారు. వసంత మాత్రం తల్లిని ఓదారుస్తూ “ఊరుకో అమ్మా! ఏడిస్తే సమస్యలు తీరతాయా!? అలా అయితే నలుగురం రోజంతా ఏడుస్తూ కూచుందాం. ఇప్పుడు బాగా రాత్రి అయిపోయింది. ముందు వంట చేస్తాను. ముగ్గరం కాస్త ఎంగిలి పడితే ఆలోచించడానికైనా ఓపిక వస్తుంది. తరువాత ఏం చెయ్యాలో ఆలోచిద్దాం. తమ్ముడు, చెల్లి కూడా ఏడుస్తున్నారు చూడు! ముందు నువ్వు ధైర్యంగా ఉండాలి” అంది.
“ఇలా మనల్ని నట్టేట్లో వదిలేసి వెళ్లిపోవడానికి ఆయనకు మనసెలా వచ్చిందో! అసలు ఎక్కడున్నారో!? ఎలా ఉన్నారో!? నువ్వు నమ్మవు పాపా! మనం భోజనం చేస్తున్న ప్రతీసారి ఆయన తిన్నారో లేదోననే ఆలోచన వచ్చి అన్నం తినబుద్ధి కావట్లేదు. అసలే శీతాకాలం. వంటి మీద ఉన్న జత తప్ప బట్టలు కూడా పట్టుకెళ్ళలేదు. ఇది గుర్తొస్తే నిద్ర కూడా పట్టట్లేదు” సజల నేత్రాలతో దిగులుగా చూసింది కూతురి వైపు.
“అలాగేం జరగదు లేమ్మా! ఎక్కడో తెలిసిన వాళ్ళ దగ్గరే ఉండి ఉంటారు. నువ్విలా డీలాగా మారిపోతే ఎలా? తాత స్నేహితులు, శిష్యులు అందరూ నాన్నకు బాగా తెలిసిన వాళ్ళే. ఆయన శుభ్రంగా ఉన్నారని నా మనసు చెప్తోంది. ముందు నువ్వెళ్ళి ముఖం కడుక్కో” అంటూ కాస్త మందలిస్తున్నట్లుగా అంది వసంత.
అరగంటలో వంట పూర్తి చేసి, భోజనాలు వడ్డించింది. భోజనాలు అవ్వగానే హాల్ లోనే బొంతలు పరుచుకుని నలుగురూ పడుకున్నారు. గది బాగా చిన్నది కావడంతో కేవలం వంట చేసుకోవడానికి మాత్రమే సదుపాయంగా ఉంటుంది.
చెల్లి, తమ్ముడు నిద్రలోకి జారుకోగానే నిద్ర పట్టక పక్క మీద అస్థిమితంగా కదులుతున్న తల్లిని చూసి బాధగా నిట్టూరుస్తూ “అమ్మా!” అని పిలిచింది మెల్లిగా. 
“ఏంటమ్మా! మంచినీళ్ళు కావాలా?” ఆప్యాయంగా అడిగింది కూతుర్ని. మనసులో మాత్రం ‘అసలే డయాబెటిక్ పేషెంట్. ఇన్సులిన్ ఇంజక్షన్లు కొనలేకపోవడంతో నీరసం వచ్చి ఎంత ఇబ్బంది పడుతోందో. ఎంత బాధైనా పళ్ళ బిగువున భరిస్తోందే గానీ బయటపడదు పిచ్చి పిల్ల. షుగర్ లెవెల్స్ పెరిగిపోయి ఆకలి, దాహం ఎక్కువై పోయుంటాయి. సరైన తిండి ఎలాగూ లేదు. మంచినీళ్ళైనా కడుపు నిండా తాగు తల్లీ’ అనుకుంటూ.
“మంచినీళ్ళు కావాలంటే నేనే వెళ్ళి తాగేదాన్ని కదమ్మా! మనం ఇంటద్దె కట్టడం గురించి ఇందాక అనుకున్నాం కదా! నాకో ఆలోచన వచ్చింది. అంతకు మించి మరో మార్గం కూడా లేదేమో అనిపిస్తోంది కూడా” అంది.
“చెప్పమ్మా! నువ్వు ఏ సమస్యనైన అన్ని కోణాల్లోంచి చూసి, పరిష్కారం కోసం బాగా ఆలోచించిస్తావని నాకు తెలుసు” అంది
“మరేంలేదమ్మా! అన్నపూర్ణ అంటీ వాళ్ళు, మన హౌస్ ఓనర్కి బాగా దగ్గర బంధువులే కదా! మనం రేపు ఉదయాన్నే అన్నపూర్ణ అంటీ దగ్గరకు వెళ్ళి, మన ఇబ్బంది వాళ్ళకు చెప్పమని చెప్పి, ఇంటి అద్దె రెండు నెలలు ఇవ్వలేమని చెప్పమందాం”. 
“ఆయన విజయనగరం నుండి కేవలం మన ఇంటి అద్దె వసూలు చేసుకోవడానికే వస్తారు. తీరా వచ్చాక చెప్తే బాగోదు కదమ్మా! ముందే మనం మూర్తి అంకుల్ కి చెప్పి ఆయనకు ఫోన్ చేసి చెప్పమందాం. దాని వల్ల ఆయనకు డబ్బు ఖర్చు, శ్రమ తప్పడమే కాక, టైం కూడా సేవ్ అవుతుంది కదా!” అంది.
“నిజమే వసంతా! మంచి సలహా చెప్పావు. రేపు ఉదయాన్నే అన్నపూర్ణ ఆంటీని, మూర్తి అంకుల్ ని కలిసి మాట్లాడదాం. ఇక పడుకో పెద్ద తల్లీ!” అంటూ కూతురి తల నిమిరి, నుదుటి పైన ముద్దు పెట్టుకుంది. ఒకరి మీద ఒకరు చెయ్యి వేసుకుని పడుకున్నారిదగదరూ.
మర్నాడు ఉదయం రోజూలానే అన్నపూర్ణ గారు వీధి గుమ్మం దగ్గరా, మూర్తి గారు లోపలి డ్రాయింగ్ రూమ్ లోనూ కూర్చుని పేపర్ చదువుకుంటుండగా నాగ, వసంత తమ గుమ్మం వాకిలి బయటకు వచ్చి నిలబడ్డారు.
వీళ్ళను చూడగానే పేపర్ మడత పెట్టి పక్కన పెడుతూ “ఎలా ఉన్నారు వదిన గారూ! కళ్ళు బాగా ఉబ్బిపోయి ఉన్నాయి. రాత్రి మళ్ళీ ఏడ్చారా!” అడిగారు బాధగా.
“అదేం లేదు అన్నయ్యగారూ! కొంచెం నిద్ర పట్టక, వేడి చేసి అలా ఉన్నాయేమో!” అంది నాగ.
“నిజంగా అంతే కదా! అలా అయితే పరవాలేదు. ఇంకేమిటి సంగతులు? అన్నయ్య గారి గురించి ఏమన్నా తెలిసిందా?” అని ప్రశ్నించిన అన్నపూర్ణగారికి  ‘లేద’న్నట్లుగా తల అడ్డంగా ఊపింది నాగ.
“ఇంత చక్కని పిల్లల్ని, మిమ్మల్ని వదిలి వెళ్ళడానికి ఆయనకు మనసెలా వచ్చిందోనని  నేను, మీ అన్నయ్య గారు రోజుకు పదిసార్లైనా అనుకుంటాము. ఎన్నోసార్లు మీకు కూడా వంట చేసి ఇద్దామనుకునుకున్నాను. కానీ మీ ఆత్మాభిమానం మాకు తెలుసు కనుక ఆగిపోయాను. అప్పడూ చెప్పాను, ఇప్పుడు చెప్తున్నాను. మీకు ఎలాంటి సహాయం కావాలన్నా సంకోచించకుండా చెప్పండి” అన్నారు ఆంటీ.
“ఇప్పుడు మీ సహాయం కోసమే వచ్చాము వదిన గారూ!” అంది నాగ.
“అవునా! రోజూలాగే మామూలుగా వచ్చారనుకుని నా ధోరణిలో నేను మాట్లాడేస్తున్నాను. లోపలికి రండి” అంటూ డ్రాయింగ్ రూమ్ లోకి ఆహ్వానించారావిడ. అదే మొదటిసారి వాళ్ళింట్లోకి వెళ్ళడం. ఎప్పుడూ గుమ్మం దగ్గర మాట్లాడుకోవడమే.
“కూర్చోండి. వేడి వేడిగా కాఫీ తాగుతూ మాట్లాడుకుందాం” అంటూ లోపలికి వెళ్ళబోతున్న ఆవిడతో “ఇప్పడవేం వద్దు వదిన గారూ!” అంటూ వారించింది. నాగ ఉద్దేశం వేరు. భర్త వెళ్ళిపోయాక కాఫీ తాగడం పూర్తిగా మానేసారు. ఇక్కడ తను,  వసంత కాఫీ తాగేస్తే పాపం ఇంట్లో ఉన్న గిరిజ, నానికి ఎవరిస్తారని ఆ తల్లి బాధ.
కానీ అన్నపూర్ణమ్మ గారు నాగ వారించినా వినకుండా “ఫిల్టర్ లో డికాక్షన్ ఉంది. రెండు నిముషాలలో తెస్తానుండండి” అంటూ వంటింటి వైపు వెళ్ళారు.
                  ***** సశేషం *****
రచన: సంధ్య యెల్లాప్రగడ

సూర్యుడు పశ్చిమం వైపుకు సాగుతున్నాడు. అడవిలో కాలిబాట మీద జాగ్రత్తగా తోలుతూ రాము  ఒక కూలిపోతున్న కోట దగ్గర ఆగాడు.
అప్పటికి వాళ్ళు ‘చెట్టు దేవర’ దగ్గర్నుంచి  బయలుదేరి తూర్పు దిశకు వచ్చి దాదాపు నాలుగు గంటలయ్యింది.
ఒక చెట్టు క్రింద బండి ఆపి దిగారు మిత్రులిద్దరూ.
తమతో తెచ్చుకున్న బ్యాగు లోంచి చక్కినాలు తీసి తిన్నారు ఇద్దరూ. చెట్టు దగ్గర పట్టుకున్న నీరు త్రాగారు.
“ఇది దేవరకోట. ఇది దాటాక మనకు దగ్గరలో ఒక చిన్న తండా ఉంది.‌ దాని పేరు బొట్టెజాల.  మనం ఈ రాత్రికి అక్కడ ఉందాం. రేపు నా రీసెర్చు మెటీరియల్‌ కలెక్టు చేసుకుంటా. ఆ బొట్టెజాల దాటాక లోయపాటర్‌గుట్ట వస్తుంది. మనం ఆ లోయలో ఉన్న జైతూర్‌పెన్ తాండకు ఒక రోజులో చేరగలం” అన్నాడు రాము.
“ఈ కోట ఎవరిదో? ఏ రాజులు ఏలారో ఇది. చాలా పాడుబడింది” అన్నాడు వివేక్‌ కూలిపోతున్న కోటను చూస్తూ.
“అవును. మనము ఇందులో తిరగొచ్చు. నేను ఇంతకు కూడా ముందు ఇటు వచ్చాను. ఇది గోండు రాజులది” అంటూ లోపలికి నడిచాడు రాము, అడ్డం వస్తున్న ముళ్ళచెట్లను చేతి లోని కర్రతో తీసివేస్తూ, చకచకా నడుస్తూ.
చెట్టు మీద పిట్టల కువకువలు, కోతుల కిచకిచలతో నిశబ్ధాన్ని నిలవనీయ్యటములేదు. ఇద్దరూ ఆ కోట ముందుకు చేరారు.
కోట పైభాగము లేదు. కాని కోట మాత్రం చుట్టూ గోడలతో విశాలమైనదని, పురాతనమైనదని చూడగానే తెలుస్తోంది. అది తన పూర్వపు వైభవాన్ని చాటే ప్రయత్నంలో విఫలమవుతూ కనపడుతున్నది.
“గోండులా?”
“అవును! మన గోండులు పూర్వం ఇదంతా పరిపాలించారు. ఐదు, పది కాదు కొన్ని వందల ఏళ్ళు…” అంటూ అటు ఇటూ చూస్తూ నడవసాగాడు రాము.
“ఆహా! రాజ్యం అంటే అడవి రాజ్యం కాదని ఈ కోటను చూస్తే తెలుస్తోంది కదా” ఆశ్చర్యంతో వివేక్‌.
“అవును. గోండులు విస్తరించిన భూమిని గోండ్వానా అంటారు. ఇది కూడా మాండ్లా, నార్తు గోండ్వానా, మధ్య గోండ్వానా, సౌత్తు గోండ్వానా అని విభజించారు. వాళ్ళు  1240- 1750 వరకూ అంటే దాదాపు 500 ఏళ్ళు పరిపాలించారు. మధ్య భారతమంతా వాళ్ళ ఏలుబడే. మన ఆదిలాబాదు, కొమరంభీం జిల్లాకూడా వ్యాపించే ఉన్నారు. అందుకే చూడు మనకు గోండ్లు ఎక్కువ.”
“అవునవును” అన్నాడు వివేక్‌ స్కూల్లో గోండ్లు పిల్లలను గుర్తు చేసుకుంటూ.
“వీళ్ళ రాజ్యం ఎలా పోయిందో కదా?” అంటూ ఆలోచనగా ఆ రాళ్ళని తడుతూ నడుస్తున్నాడు వివేక్. నిజానికి ఆ కోట పైన కప్పులేదనే కాని, పెద్ద పెద్ద బండరాళ్ళుతో గట్టిగానే నిలబడి ఉంది. ప్రతి గదికి గదికీమధ్య వెళ్ళటానికి ఆర్చులు ద్వారాలు, విశాలమైన హాల్ వంటివి చూస్తూ లోపలికి నడిచారు. అదంతా తిరిగి బయటకు రావటానికి దాదాపు గంట పట్టింది.
“ఈ వైభవం గురించి మన చరిత్ర ఎందుకు కప్పిపుచ్చిందో కదా?” అన్నాడు కోటంతా తిరిగాక వివేక్‌
నెమ్మదిగా బండి వైపు నడుస్తూ …
“హా! మనకు అసలు చరిత్ర దాచి పాఠాలు చెప్పారు తెల్లవాళ్ళు. స్వత్రంతమొచ్చినా మార్చలేదు. మనం మిడీవల్ హిస్టరీయే కదా చదివేది. ఈ గోండ్లలో వెరైటీలు ఉన్నారు. నాలుగు తెగలు. నా రీసెర్చుకు పనికిరాదు కానీ నీవు వీళ్ళ భాష ద్రావిడ భాషా లేక ఆర్య భాషా అని రీసెర్చు చెయి. కొందరు ద్రావిడ అంటారు. కొందరు ఇండో ఆర్యన్ అంటారు” అని సలహా ఇచ్చాడు రాము.
“నాకు వాళ్ళ గురించి తెలిసినది శూన్యము. నేను చేసేదేముంది? ముందు నేను గోండు భాష నేర్చుకుంటాను. నెలలో నీతో మాట్లాడుతాను చూడు” అన్నాడు వివేక్ వాళ్ళ వివరాలేమిటో, ఆ ఆదివాస గోండుల రాజ్యమెలా ఉండేదో ఆలోచిస్తూ…
“చెప్పాగా. వీళ్ళు నాలుగు ఉపతెగలు. కానీ ఇది చాలా పెద్ద గ్రూపు తెలుసా. మనకు గోండులు భారతదేశములో చాలా చోట్ల వ్యాపించి ఉన్నారు. రాజ్‌గోండు, మురియాగోండ్‌, మరియాగోండ్‌, దుర్వేగోండ్‌లు. వీళ్ళకే seven brothers, six brothers, five brothers, four brothers phratry అంటారు. Phratry అంటే గోత్రం. వీళ్ళు అడవులలోంచి వచ్చి గ్రామాలలో నివసించటం మొదలెట్టారు కూడా. బహుశా నీవు గోండువే అయ్యింటావు” అన్నాడు నవ్వుతూ రాము.
“నేనెమిటో తెలిస్తే నీకు కావలసినదిస్తాను. సరియా” అన్నాడు వినోదంగా వివేక్‌.
వాళ్ళు చతురలు మాట్లాడుకుంటూ బయలుదేరారు.
***
చెట్ల మీది పిట్టల రొద పెరిగింది. సాయంత్రమైనదన్న గుర్తుగా, అవి వాటి గూళ్ళు చేరి రోజు ముగుస్తోందని చెబుతున్నాయి. అది మట్టి రోడ్డే కానీ దాని మీద అసలు ట్రాఫిక్ లేదు. రాము బండి ఆ రోడు మీద నెమ్మదిగా నడుపుతున్నాడు. సమీపంలో చిన్న గ్రామం చూసి బండిని స్పీడు తగ్గించాడు.
“వచ్చాం బొట్టెజాల. ఈ రోజు రాత్రి ఇక్కడే ఉందాం!” అన్నాడు వివేక్‌ వినేలా.
“ఆ ఊరిలో ఎవరన్నా తెలుసా? ఎక్కడ ఉందాం?” అన్నాడు వివేక్
“చెబుతా…” అంటూ స్లో అయ్యాడు.
నెమ్మదిగా ఆ గ్రామంలోకి ప్రవేశించారు. ఆ గ్రామంలో వంద ఇళ్ళు ఉన్నాయేమో. చాలా మటుకు ఇళ్ళు తడికలతో ఉన్నవే. కొన్ని మాత్రం గుడిసెలు. గుడిసెలు ఎర్రని రంగులతో, వాటిపై తెల్లని ఇడ్‌సింగులతో ఆ గ్రామము ఆదివాసి తండా అని తెలుపుతున్నాయి. అన్నింట్లో కొద్దిగ్గా పెద్దదైన ఇంటి ముందు బండి ఆపాడు రాము.
అప్పటికే చాలా మంది బయటకొచ్చి చూస్తున్నారు. ఆ ఇంటి ముందు మంచం మీద కూర్చున్న ఒక పెద్దాయన లేచి వచ్చాడు. ఆయన చిన్న పంచె గోచీకట్టులా కట్టుకున్నాడు. తలపై తలపాగా.భుజంపై టవలు ఉంది. ముఖాన నుదిటిన గీతల పచ్చ. ముక్కుకు మూడు రింగులు. మెడలో ఒక గొలుసు.
చేతులకు దండి కడియాలు, వెండివి కాబోలు ఉన్నాయి.
రాము ముందుకు నడిచి కొలామిలో “రాం రాం. సోయ్‌ అన్సతివా? అన్నెత్‌ ఆత్రం.అన్నెత్ మామిడిపల్లి. అన్నెత్ రామసామి.” (నమస్కారం. బావున్నారా? నేను ఆత్రం కుటుంబానికి చెందిన వాడిని. మామిడిపల్లి గ్రామము నాది. పేరు రామసామి) అంటూ తన గురించి వివరించి, ఆ రాత్రికి ఉండటానికి అనుమతి అడిగాడు. పెద్దాయన తల ఊపాడు.
సాదరంగా వారిని తీసుకొచ్చి మంచం మీదను కూర్చోపెడ్డాడు. వాళ్ళకి నీరు ఇచ్చి త్రాగమన్నారు.
చుట్టు చేరిన వారు పురుషులు దాదాపు అలాంటి వేషధారణే కలిగి ఉన్నారు.
 వారు వివిధప్రశ్నలు సంధించారు. స్త్రీలు కూడా వచ్చి చూస్తున్నారు. వాళ్ళు మూడు రంగుల చీరలో , చీర భుజం మీద ముడి వేసి కట్టారు. జాకెట్టు లేదు. వంటి మీద పచ్చబొట్లు, మెడలో దండలు, చేతికి గాజులు, దండి కడియాలు. దాదాపు వారి డస్సు అందరికీ అలాగే ఉంది.
ఎక్కడ్నుంచి వచ్చారు, ఏమి పని? వంటివి. అన్నింటికీ సమాధానమిచ్చాడు రాము. వివేక్ కు ఆ భాష అర్థమవుతుంది. కానీ మాట్లాడలేడు కాబట్టి మాట్లాడలేదు. వాళ్ళిద్దరికీ తినటానికి రొట్టె పెట్టారు. వాళ్ళు తిని అక్కడే మంచం మీద పడుకున్నారు.
ఆ మాటా ఈ మాటా మాట్లాడుతూ వివేక్‌ తండ్రి ఫోటో కూడా చూపారు కానీ, ఆ ఊరి పెద్ద పెదవి విరిచాడు.
రాత్రి ఏడు దాటాక సద్దిమణిగింది.
“వీళ్ళు ఆతిథ్యమిస్తారని ఎలా ఊహించావు?” అడిగాడు వివేక్
“ఇది మనలో ఉన్న సాంప్రదాయం. వచ్చిన వాడు ఎవరైనా బస అడిగితే కాదనరు. కాని ఆ అడగవలసినది ఊరి పెద్దను.” అన్నాడు.
“ఈయన ఊరి పెద్ద అని నీకెలా తెలుసు?”
“ఇల్లు బట్టి, ఇంటి మీద ఉన్న ఇడ్‌సింగులు బట్టి. మిగిలిన వారి ఇంటి మీద ఉట్టి ముగ్గులు, జంతువులు. వీళ్ళ ఇంటి మీద బాణం వెయ్యటము, ఊరి పెద్ద సమావేశం చూసావా” అన్నాడు.
“అవునా!” అంటూ తల ఊపాడు వివేక్.
“మనం లోయపాటర్‌గుట్టకా రేపు వెళ్ళేది?” తిరిగి ప్రశ్నించాడు.
“రేపు ఈ పెద్దోళ్ళని కొన్ని ఇంటర్యూలు చేసి బయలుదేరుదాం. ఇప్పటికి  పడుకుందాం” అంటూ నిద్రకుపక్రమించాడు రాము.
***
ఉదయమే ఊరిలోని పెద్దోళ్ళందరినీ పిలిచాడు ఊరిపెద్ద. అందరూ వచ్చి ఊరు మధ్యన ఉన్న చెట్టు క్రింద కూర్చున్నారు.
రాము తన రికార్డుర్‌ ఆన్ చేసి వాళ్ళను ఇంటర్యూ చెయ్యటము మొదలెట్టాడు.
వివేక్‌ ఆ ఊరు చుట్టూ తిరిగిరావటానికి వెళ్ళాడు.
బొట్టేజాల అడవి మధ్యలో ఉంది దాదాపుగా.
ఆ ఊరి స్త్రీలు పురుషులు ఉదయమే అడవిలోని పొలం కెళ్ళిపోతున్నారు. వాళ్ళను ఆపి, పిల్లల చదువుల గురించి అడిగాడు వివేక్. వాళ్ళు ఊరిబయట పడిపోయిన గదిని చూపారు. అది ప్రభుత్వ పాఠశాల. అడవులలో ప్రభుత్వము నామ మాత్రము బడిని పెడుతుంది. దాని పేరు మీద ఫండును తీసుకునేవారు వేరే ఉంటారు. ఆ బడిలో మధ్యహ్నం భోజనం కూడా నడుస్తూ ఉంటుంది రికార్డులలో. కాని నిజానికి ఆ గది కూలిపోయి, పిల్లలు వీధులలో ఆడుతూ కనపడుతారు.
అక్కడికి వారానికి ఒకరోజు టీచరు వస్తాడని చెప్పారు.
వివేక్ వాళ్ళను మామిడిపల్లి గురుకుల పాఠశాలలో వారి పిల్లలను చేర్చమని చెప్పాడు.
రాము ఇంటర్యూలు అయ్యాక, ఊరి వాళ్ళు వాళ్ళకిద్దరికీ జొన్నరొట్టెలిచ్చారు. పండు మిరపకాయ పచ్చడితో ఆ రొట్టెలు వివేక్‌కు చాలా రుచిగా అనిపించాయి. తిన్న తరువాత మిత్రబృందం  లోయపాటర్‌గుట్ట కేసి సాగారు.
అడవి చిక్కబడుతోంది. రాత్రి బాగా వాన కురిసిందిలా ఉంది ఆ లోయలో. అది బాగా వెదురునిచ్చే లోయ. ఆదివాసులు వెదురును నరికి సంతకు తెచ్చి అమ్ముకుంటారు. అక్కడా దళారిల గోల తప్పదు వాళ్ళకి. ఆ విషయము చెబుతూ “ఎన్ని పోరాటాలు జరిగినా, నేటికీ గిరిజనులకు అందవలసిన ఫలమందదు” అన్నాడు రాము దిగులుగా.
“ఎన్ని పోరాటాలు జరిగాయి?” అడిగాడు వివేక్.
“చాలా జరిగాయి. మన కొమరం భీం మొదలుగా ఇలాంటి పోరాటాలు చాలానే. అసలు భీంకు మంత్రాలు అవీ కూడా వచ్చుట. మన పెద్దోళ్ళు చెబుతారు” అన్నాడు రహస్యం చెబుతున్నట్లుగా.
“అవునా…బహుశా అది మధ్యలో పుట్టిందేమో. నాకు తెలిసిన గిరిజన వీరుడు అల్లూరి సీతారామరాజు. మన్యం వీరుడు. అతనికీ మంత్రాలు అవీ వచ్చని పోలీసులు భయపడిపోయేవారట. అతను వస్తున్నాడంటే తుపాకులు వదిలేసి పారిపోయేవారట” అన్నాడు వివేక్.
“అయ్యిండొచ్చు. వీళ్ళంతా జరిపిన పోరాటము మన అడవితల్లిని మన నుంచి దూరం చెయ్యనీయ్యవద్దని…”
 ఇలా మాట్లాడుతూ గుట్ట ఎక్కిస్తున్నాడు బండిని రాము.
ముందు రాత్రి వాన బాగానే కురిసినట్లుగా ఉంది. అస్సలు ఎండ కూడా లేదు. పూర్తిగా తడిగా ఉన్న మట్టిరోడ్డు మీద బండి సాగటంలేదు. చాలా బురదగాకూడా  ఉంది. కాబట్టి బండి కూరుకుపోతోంది. డ్రైవింగు కష్టమవుతోంది. బలంగా యక్సిలరేటర్‌ తొక్కాడు రాము. ఆ బలానికి బురుదనుంచి బయటపడుతుందని…
బండి మరింతగా బురదలో కూరుకుపోయింది.
గట్టిగా తొక్కాడు యాక్సిలరేటర్‌ని. పెద్ద కుదుపుతో బండి ముందుకు సడన్‌గా తోసుకుపోయి ఎదురుగా ఉన్న చెట్టుకు గుద్దేసింది.
వెనక ఉన్న వివేక్ ఎగిరిపడ్డాడు రోడ్డు ప్రక్కకు. పడటంలో తనను తాను కాపాడుకోవటానికి ఎడమ చేయిని నేలకాన్చాడు. ఆ ఆన్చటంలో శరీరం బరువంతా మణికట్టుపై పడింది. పట్‌ మన్న శబ్ధం వచ్చి చేయి విరిగింది.
రాము ముందుకు ఎగిరి వెళ్ళి చెట్టుకు కొట్టుకున్నాడు. అతని తలకు బలమైన గాయమైయింది. రక్తం కారటం మొదలెట్టింది. 
***
రచన: మన్నెం శారద
ఆ సమయంలో వాళ్ళు అక్కగారి సంగతి తెలిసి ఆందోళన చెందడం మంచిది కాదు.
పరీక్షలు సరిగ్గా వ్రాయలేరు. అందుచేత ఆ వుద్ధేశ్యం విరమించుకున్నాడు సారథి.
స్వాతి కోలుకోటానికి చాలా రోజులు పటింది. ఆమె మానసికంగా బలహీనురాలయిపోయింది. సారథి జాగ్రత్తగా ఆమెని గమనిస్తున్నాడు.
చిన్న చప్పుడయితే పెద్దగా అరిచేది. ఉండి ఉండి వెక్కి వెక్కి ఏడ్చేది. భయంతో బిగుసుకుపోయేది.
హిస్టీరికల్‌గా ఫీలవుతున్న ఆమెని చూసి బాధపడేవాడు సారథి. సున్నితమైన ఆమె హృదయం బలంగా దెబ్బతిన్నదని అతనికి అర్ధమయింది.
మోహన్ నిజంగా మనిషయి వుంటే స్వాతి పరిస్థితిని చూసన్నా హృదయం కరుగుతుందేమొ. తనలాంటి మోసగాణ్ణి, దగాకోరునీ సృష్టించిన దేవుడు ప్రేమమూర్తుల్ని తీయని మాటలకే పూర్తిగా నమ్మి, తమ హృదయాలను అర్పించే అమాయక జీవుల్ని కూడా పుట్టించేడని తెలుసుకుంటాడేమో అనిపించింది. అలాంటి సమయంలోనే సారథి ఓ రోజున స్వాతిని అడిగేడు. “స్వాతీ! నిన్నో మాట అడగనా?”
స్వాతి అతని కళ్లలోకి నిర్వికారంగా చూసింది.
అతను ఏమి అడగబోతున్నాడో ఆమెకి తెలీదు. కానీ అతను చాలా మామూలుగా ఉన్నాడు. స్వాతి అతనికి ఏ విధమైన సమాధానం చెప్పలేదు.
అతను మెత్తగా నవ్వేసి “ఏం లేదు. నేను నిన్నేమీ అడగకూడదా స్వాతీ? నాకామాత్రం అధికారం లేదా?” అని అడిగేడు.
అతని మాటలకి స్వాతి కళ్ళలో నీరు పొంగింది. అతను కాస్త ముందుకి వంగేడు.
“నువ్వింకా మోహన్ని ప్రేమిస్తున్నావా?”
ఆ మాటల్ని అతను చాలా మామూలుగానే అడిగేడు. కానీ ఆ మాటలు ఆమెపైన ఎలాంటి ప్రభావాన్ని చూపుతాయో అతను ఊహించి వుండడు. కొరడా పెట్టి  కొట్టినట్టుగా ఉలిక్కిపడింది స్వాతి. తలెత్తి అతని మొహంలోకి చూడాలంటే జంకు.
అతనికి తన గురించి తెలిసిపోయిందన్న ఉక్రోషం, ఆందోళనా ఒక్కసారిగా కల్గి ఆవేదనగా మారిపోయేయి.
మోహన్‌తో తనని ఎంతవరకు అతను ఊహిస్తున్నాడో తెలుసుకోలేని నిస్సహాయ స్థితిలో ఆమె గుండెలు ఉద్వేగంతో ఎగిరిపడుతున్నాయి.
మొహాన్ని బేలగా దించుకుంది.
“నువ్వు ప్రేమించటం తప్పనను. మొక్క బతకాలంటే నీరు, గాలి ఎంత అవసరమో, మనిషికి ప్రేమానురాగాలు అంత ముఖ్యం. మనిషి తనకోసం తాను బ్రతికేవాడు స్వార్ధపరుడు. పెద్ద చెట్టు చుట్టూ వున్న చిన్న మొక్కల్ని బ్రతుక నీయకుండా ఎలా ఆక్రమించుకొని పెరుగుతుందో, స్వార్ధపరుడు, నీచుడు తన చుట్టూ వున్న వాళ్ల సుఖాల్ని దోచుకుని, వాళ్ల బ్రతుకుల్ని కాలరాచి తన జీవనమందిరానికి పునాదులు వేసుకుంటాడు.
ఒంటరిగా వున్న నువ్వు అతని పన్నీటి చిలకరింపులాంటి మాటలని నమ్మి అతన్ని ప్రేమించేవు. అది నీ దురదృష్టం. దానికింత బాధపడి కృంగిపోవటం అనవసరం. ఓ దుర్మార్గుడికోసం నువ్వెంత కన్నీరు వెచ్చించేవో తెలుసా?” అన్నాదు అనునయంగా.
సారథి ప్రశ్నకు స్వాతి తల దించుకొంది.
“చెప్పు, నువ్వింకా అతన్ని ప్రేమిస్తుంటే నేనతన్ని బ్రతిమాలి మీ పెళ్ళి జరిపిస్తాను” సారథి మాటలకి స్వాతి ఎర్రబడి చూసింది.
“ఆ దుర్మార్గుడి పేరు నా ముందు ఎత్తకండి. వాడు కన్పిస్తే నేను వాణ్ని హత్య చేస్తానేమోనన్నత భయంగా వుంది” అంది ఆవేశంగా వణికిపోతూ.
సారథి కాస్సేపు మాట్లాడలేదు.
“స్వాతీ, నీవు అపార్ధం చేసుకోనంటే చిన్న మాట చెప్పనా?”
“చెప్పండి”
“నువ్వింక ఒంటరిగా బ్రతకలేవని నేను అనుకుంటున్నాను.”
స్వాతి సారథి కేసి చూసింది.
“నువ్వింక ఉద్యోగం కూడా చేయలేవనిపిస్తోంది. ఆ ధైర్యం నీలో లేదు”
స్వాతి భయంగా చూసిందతనివైపు.
సారథి నవ్వేడు. “నాకు తెలుసు. నువ్వు వుద్యోగం మానేసి అమ్మావాళ్ల దగ్గరకు వెళ్లిపో. ఈ యిల్లు అద్దెకిస్తాను. వున్నదానితోనే బ్రతకొచ్చు.”
“అలా ఎన్నాళ్లు జరుగుతుంది.?” స్వాతి అనుమానంగా అడిగింది.
“జరిగిన్నాళ్లు. ఈ లోపున వసుధ డాక్టరవుతుంది”
అతని మాటలకు స్వాతి నవ్వింది. “ఎవరి జీవితాలు వారివి. వసుధ డాక్టరయి నన్ను, నా బాబుని ఆదుకొంటుందన్న స్వార్థంతో నేను చదువు చెప్పించటం లేదు. రేపు వసుధ పెళ్లి చేసుకొని వేరే యింటికి వెళ్లిపోతుంది. అలాంటిదాన్ని “మమ్మల్ని పోషించు” అని దేవిరించడం ధర్మం కాదు” అంది స్వాతి.
“నువ్వు దేవిరించనవసరం లేదు. ఆపాటి బాధత వసుధ తీసుకుంటుందని నా నమ్మకం”అన్నాడు సారథి.
స్వాతి మరేం మాట్లాడలేదు. నిట్టూర్చి కళ్లు మూసుకుంది.
*****
సారథి బాల్కనీలో కూర్చున్నాడు.
ఆ రాత్రికి అతను మద్రాసు వెళ్లిపోతున్నాడు. స్వాతికి దిగులుగా వుంది. అతను వెళ్లిపోతే మళ్లీ తన జీవన ప్రాంగణంలో గాఢాంధకారం అలుముకొంటుంది.
నానీకి సారథి బాగా అలవాటయిపోయేడు.
ప్రతిక్షణం “అంకుల్..అంకుల్” అంటూ వెంటబడి తిరుగుతున్నాడు.
సారథి వెళ్లిపోతాడన్న విషయంస్ స్వాతి భరించలేకపోతోంది.
అతన్ని ఆపాలి. వెళ్లనివ్వకూడదు.
ఎలా?
ఆలోచనలతో సతమతమవుతోన్న స్వాతికి క్రింద జానకమ్మ మాటలు వినబడుతున్నాయి.
“ఈ రోజుల్లో కుర్రకారుకి అదుపూ- ఆజ్ఞ లేవిటి? అటు మోహన్‌గాడు పోయేడని మంచమెక్కిందా.. అయిపోయింది. ఇప్పుడొ కొత్తమొగుడు దొరికేడు. అతగాడికేం వుద్యోగమో గాని.. ఎప్పుడూ యిక్కడే తిష్ట. ఆ ఏడుపేదో పెళ్లి చేసుకుని ఏడ్వకూడదూ?”
స్వాతికి ఆ మాటలు బాధ కల్గించకపోగా, ఆలోచనలు రేకెత్తెంచేవిగా వున్నాయి.
ఆమె వెంటనే సారథి వున్న చోటుకి వచ్చింది.
ఏదో నిర్ణయానికి వచ్చినదానిలా రివ్వున వచ్చిన స్వాతిని ఆశ్చర్యంగా చూసేడు సారథి.
“మీరు.. మీరు.. ఇక్కడే వుండిపోకూడదూ?”
స్వాతి మాటలకు ఆశ్చర్యంగా చూసేడు సారథి.
స్వాతి తలదించుకుంది. “మీరు ట్రాన్స్‌ఫర్ చేయించుకోవచ్చుగా?” తిరిగి తానే అంది మెల్లిగా.
సారథి మాట్లాడలేదు.
“మీరు వచ్చేక నానీ వుత్సాహంగా వున్నాదు. మీరు వెళ్లిపోతే బెంగపెట్టుకుంటాడని భయంగా వుంది” అంది బాధగా.
సారథి ఆలోచిస్తున్నాడు. స్వాతి మరో ప్రశ్న వేసింది.
“మీరు పెళ్లెందుకు చేసుకోలేదు?” స్వాతి అర్ధం లేని ప్రశ్నకు నిర్ఘాంతపోయాడు సారథి.
“మీరు పెళ్ళి చేసుకోకపోవడం, మాకీ విధంగా సహాయం చెయ్యటం అందరికీ అనుమానం కలిగించేదిలా వుంది. మీరు పెళ్లి చేసుకొని మాకు దూరంగానైనా వెళ్లిపోండి. లేదూ మా పట్ల నిజమైన ప్రేమాభిమానాలు వుంటే జీవితాంతం నానీకి అందగా నిలబడండి” స్వాతి వచ్చినంత వేగంగానూ లోపలికెళ్లిపోయింది.
సారథి మతి పోయినట్లు చూసేడు కాస్సేపు. అది ప్రార్ధనో, అర్ధింపో, అధికారమో అతనికి చాలా సేపు అర్ధం కాలేదు.
స్వాతి ఉద్ధేశ్యం ఏవిటో అతనికి ఎంత ఆలోచించినా అంతుబట్టలేదు.
ఒక్కొక్కసారి స్వాతి మాటలు, ప్రవర్తనా చూస్తే తను ఇలా ఇంత శ్రమ పడటం వృధా అనిపిస్తూంది. ఇంక రాకూడదు అనుకుంటాడు.
కానీ, ఎక్కడో.. ఏమూలో ప్రేమ తనని కట్టిపడేస్తోంది. శేఖర్ తన జీవితాన్ని నిలబెట్టాడు. తననో మనిషిని చేసేడూ. అలాంటి శేఖర్ ఇంటిదీపం ఆరిపోకుండా చూడాల్సిన బాధ్యత తన మీదనే వుంది. అది అక్షరాలా నిజం.
“జీవితాంతం నానీకి అండగా నిలబడండి” స్వాతి మాటల్లో అతనికేదో అర్ధం స్ఫురిస్తోంది.
అతనో నిర్ణయానికి వచ్చినవాడిలా లేచి నిలబడి గుమ్మం దాకా వెళ్ళేడు.
స్వాతి నానీని నిద్రబుచ్చుతూ గుమ్మం దగ్గర నిలబడ్డ సారథి వైపు చూసి తల తిప్పుకుంది.
“స్వాతీ! నువ్వు నేను చెయ్యవలసిందేమిటో చెప్పావు. థాంక్స్. నానీకి అండగా నిలబడాల్సిన బాధ్యత నాకుంది. శేఖర్ ఆప్తమిత్రుడిగా నేనా బాధ్యత యిన్నాళ్ళూ విస్మరించినందుకు సిగ్గుపడుతున్నాను. అయితే ఈ విషయంలో నాకు నీ సహకారం కావాలి.” అన్నాడు.
స్వాతి అర్ధం కానట్లు చూసింది.
“నేను నిన్ను పెళ్లి చేసుకుంటాను. అందుకు నువ్వంగీకరించాలి. ఇందులో నా స్వార్ధం ఏమీ లేదు. కేవలం నానీకి తల్లిదండ్రుల మధ్య పెరిగేనన్న ధీమ, తృప్తి కలిగించడానికి. అంతే కాదు. మరెవరూ నీ జీవితంతో ఆడుకోడానికి వీలు లేకుండా కాపాడుకోడానికి రిజిస్ట్రారాఫీసులో మన పెళ్లి రేపే జరిగిపోతుంది”
అతను గిరుక్కున వెనుతిరిగి తన గదిలోకి వెళ్లిపోయేడు. స్వాతి ఆశ్చర్యపోలేదు. ఇందాక తను మాట్లాడిన మాటల్లో యెవరైనా అలాంటి భావమే ఊహిస్తారు. కాని అతను తనని మనస్ఫూర్తిగా పెళ్లి చేసుకుంటున్నాడా? కేవలం జాలి కాదు కదా.
ఏ విధంగానైనా అతను తనకు కావాలి. అంతే..
తెలతెలవారుతుండగా సారథి గుంటూరు చేరేడు. తల విదిలించుకుని బస్సు దిగేడు.
*****
ఇంకా వుంది.
నా వృత్తిలో భాగంగా దేశ దేశాల కథలు, మనదేశానికి చెందిన తెలుగు, తెలుగేతర కథలూ వేలకొద్దీ చదివాను. వాటిలో కొన్ని ఎప్పటికీ మరుపుకు రావు. ఎల్లవేళలా మనసుని వెంటాడుతూనే ఉంటాయి. అవి ఏ భాషలో వచ్చాయో.. రచయితలెవరో, అనువాదకులెవరో గుర్తులేకపోవడం నా దురదృష్టం. అలాంటి కథలు నెలకొకటి చొప్పున నా మాటల్లో క్లుప్తంగా చెబుతాను. పాఠకులెవరైనా ఇది ఫలానా వారి కథ, ఫలానా భాష కథ అని గుర్తుపడితే మరీ సంతోషం. ఆ రచయిత గురించి తరువాతి సంచికలో చెప్పుకోవచ్చు. నా దృష్టిలో రచయితంటేనే క్రాంతదర్శి.. ప్రాతఃస్మరణీయ శక్తి!
ఎందరో రచయితలు.. అయితే కొందరే మహానుభావులు! వారికి పాదాభివందనాలు!!
-చంద్రప్రతాప్ కంతేటి
విపుల / చతుర పూర్వసంపాదకులు
******************************************************************************
*అబీనా
దక్షిణాఫ్రికాలోని ఓ చిన్నపట్టణం!
సమయం సాయంత్రం 6:00 గంటలు దాటుతోంది.
లోకం మీదికి మెల్లగా చీకటి తెరలు దిగుతున్న వేళ..
జోలాకి మాత్రం సమయం చాలా చిన్నగా గడుస్తోంది.
ఆమె ఆ గదిలో అరగంట నుంచి గోడకానుకుని అలాగే బొమ్మలా కూర్చుని ఉంది.
పూర్తిగా ఆలోచనల్లో మునిగి తేలుతోంది. ఆలోచనల నిండా ఆమె కన్నబిడ్డ అబినానే!
చిట్టితల్లికి ఎలా ఉందో ఏమిటో?
ముందు గదిలో ఆడవాళ్ళ నవ్వులు జోలా కర్ణపుటాలకు సోకుతూనే ఉన్నాయి.
విసుగు కలిగిస్తున్నాయి. చీదర పుట్టిస్తున్నాయి. అయినా తనేం చేయగలదు..?
తాను కూర్చున్న అదే గదిలో యజమానురాలి గారాల పట్టి ఆరేళ్ల క్యాథెరిన్ బొమ్మలకు రంగులు వేస్తూ ఆనందంగా కూని రాగాలు తీస్తోంది..
జోలా ఆఫ్రికన్ మహిళ. ఆ ఇంట మాత్రం పనిమనిషి. ఇంటి పని, వంట పని, చిన్నారి క్యాథెరిన్ పని అన్నీ ఆమె చేయాలి. ఉదయం ఎనిమిది నుంచి సాయంత్రం ఆరు గంటల వరకూ ఆమె పని చేయాలి.
క్షణం తీరుబడి లేని పని.
అంత చాకిరీకి ఆమెకు ముట్టేది నెలకు కేవలం పదిహేను ర్యాండులు.
(ర్యాండులు దక్షిణాఫ్రికా కరెన్సీ)
యజమానురాలు లిండా మంచిదే కానీ చాలా పిసినారి మనిషి.
మధ్యాహ్నం లంచ్ కి పాచిపోయిన రొట్టెలు, కూర మాత్రమే జోలాకు ఇస్తుంది.
జోలా నిరుపేద కుటుంబ పరిస్థితుల గురించి తెలిసినా పైసా కూడా విదల్చదు.
పైగా పొరపాటున ఆమె చేతిలో పగిలిపోయిన పింగాణి ప్లేట్లు, గ్లాసులకు నష్ట పరిహారం కట్టి నిర్దాక్షిణ్యంగా జీతం నుంచి కోత పెడుతుంది.
జోలా కళ్ళలో ఆమె ఆరు నెలల కూతురు అబినా మరోమారు మెదిలింది.
తను ఉదయం పనికి వచ్చే టప్పుడు జ్వరంతో కూతురు ఒళ్ళు కాలిపోతోంది.
‘పనికి డుమ్మా కొడదామా’ అంటే ఆమ్మో యజమానురాలు చండశాసనురాలు. ఇల్లు పీకి పందిరి వేస్తుంది. కోపం వస్తే స్వయంగా తమ ఇంటికి వచ్చి తనను జీపుకు కట్టి ఈడ్చుకు పోయే రకం. అదీగాక ఈ వేళ ఎలాగైనా లిండా నుంచి రెండు ర్యాండులు అయినా తీసుకుని వెళ్లాలి. ఆ డబ్బుతో ఏదో ఒక మందు కొని చంటిదానికి పోయాలి ..
పాపం చిన్నతల్లి ఎలా ఉందో? జ్వరం తగ్గిందో లేదో ?
పక్కింట్లో ఉన్న తన తల్లికి, పిల్లను అప్పగించి వచ్చింది తను.
తన చంకలో నుంచి తల్లికి ఇస్తుంటే వెళ్లనని పిల్ల ఒకటే ఏడుపు!
బరువుగా నిట్టూర్పు విడిచింది జోలా.
“ఏయ్ ఎక్కడ చచ్చావే. తొందరగా అందరికీ చల్లని జ్యూసులు తీసుకురా ”
ముందు గది నుంచి లిండా కేకలు వినిపించడంతో ఉలిక్కిపడి లేచింది జోలా.
”వస్తున్నా అమ్మ. ఇప్పుడే తెస్తా ” అంటూ హడావిడిగా కిచెన్లోకి వెళ్ళిందామె.
జ్యూస్ చేయడం కోసం జోలా పండ్లను కోస్తుంటే చిన్నారి క్యాథెరిన్ ఇల్లు అదిరిపోయేలా గట్టిగా కేక పెట్టింది.
“మామ్ నా రెడ్ కలర్ బ్రష్ కనిపించడం లేదు.”
“హేయ్ జోలా… పాప బ్రష్ కనిపించడం లేదంట! ముందు అది ఎక్కడుందో వెతుకు”
లిండా హాల్లో నుంచే ఆర్డర్ వేసింది.
”అలాగేనమ్మా… అలాగే” అంటూ కిచెన్లో నుంచి రోబోలా తిరిగి క్యాథెరిన్ ఉన్న గదిలోకి పరుగున వచ్చింది జోలా.
ఐదు నిమిషాలు వెతికితే కానీ పాపకు కావలసిన బ్రష్ కనబడలేదు.
అది క్యాథెరిన్ పాప కూర్చున్న బెడ్ షీట్ కిందనే ఉంది.
దాన్ని పాప చేతికిచ్చి మళ్ళీ కిచెన్ లోకి పరుగుతీసింది జోలా.
ఐదు నిమిషాల్లో జ్యూస్ లు సిద్ధం చేసి ట్రేలో పెట్టుకుని హాల్లోకి తీసుకుని వెళ్ళి అందరికీ సర్వ్ చేసింది.
లిండా స్నేహితులందరూ తలోగ్లాసు తీసుకుని ఆస్వాదించడం మొదలుపెట్టారు.
మరో చేతిలో యధావిధిగా పేక ముక్కలు..
కబుర్లు.. నవ్వులు.. వేళాకోళాలు!
లిండా ఒక ఆంగ్లేయ అధికారి భార్య. ఆ కాలనీలో సుమారు ఇరవై ఆంగ్లేయ కుటుంబాలు ఉన్నాయి. వారందరిదీ రాజవైభోగం. అధికార బాధ్యతలతో భర్తలు క్యాంపులకు వెళ్లడం లేదా ఆఫీసులకు వెళ్లడంతో ఈ మహిళామణులకు ఏమి తోచుబాటు కాదు. అందుకే తమస్థాయి ఇరుగు పొరుగుని పిలిచి పేకాటలు లేదా చెస్ ఆడుకుంటూ కాలక్షేపం చేస్తారు. అప్పుడప్పుడూ ఖుషీ కోసం పని మనుషులతో నృత్యాలు కూడా చేయించి వినోదిస్తుంటారు.
లిండాని అడ్వాన్స్ జీతం డబ్బు అడగాలని ఉదయం నుంచి జోలా ప్రయత్నిస్తూనే ఉంది కానీ ఆమె ఒంటరిగా దొరికితే కదా? ఎప్పుడూ ఎవరో అతిథులు, పనివాళ్ళు, దిగువ తరగతి అధికారులు ఇంట్లో తచ్చాడుతూనే ఉన్నారు. సాయంత్రం అడుగుదామంటే సాయంత్రం నాలుగున్నర దాటిందో లేదో ఈ ఇంగ్లీష్ మహిళలు బిలబిలమంటూ దిగిపోయారు.
ఒక రౌండ్ కాఫీలు, స్నాక్స్ అయ్యాక పేకాటలో పడ్డారు అందరూ.
రెండో విడత ఇప్పుడే తను జ్యూస్ లు సర్వ్ చేసి వచ్చింది.
‘అయ్యో అప్పుడే సమయం ఏడు దాటుతోంది. తన ఇల్లు అక్కడికి పది కిలోమీటర్లు! చీకటిలో అడవి మార్గం గుండా ఒంటరిగా పోవాలి. ఇప్పటికిప్పుడు తను బయలుదేరినా ఇంటికి చేరేసరికి తొమ్మిది దాటిపోతుంది.
మందు ఎప్పుడు కొనాలి? పిల్లకు ఎప్పుడు వేయాలి” మనసులో ఆవేదన చెందుతోంది జోలా.
ఆవేదన ఫలితమో ఏమో గానీ కళ్ళు నీళ్లతో చిప్పిల్లాయి..
డబ్బు అడుగుదామంటే యజమానురాలు హాలు దాటి గదిలోకి రానే రాదాయే! ఏం చేయాలి ఇప్పుడు?
జోలా మనసు దుఃఖంతో నిండిపోతోంది.
చంటి దానికి జ్వరం ఎలా ఉందోనని ఆ మాతృహృదయం తల్లడిల్లిపోతోంది..
ఇదంతా గుర్తించేది ఎవరు?
ఆ ఇంట్లో ఎవరికి మాత్రం ఆ అవసరం ఉంది.
మరో అరగంట భారంగా గడిచింది.
హాల్లో సందడి సద్దుమణిగింది.
హమ్మయ్య! అమ్మలక్కలంతా వెళ్లిపోయారన్నమాట.
హాల్లోకి తొంగిచూసిన జోలాకు కళ్ళు మూసుకుని ఈజీ చైర్ లో అలసటగా పడుకున్న లిండా కనిపించింది.
ఇదే సమయం అనుకుని యజమానురాలిని సమీపించింది.
”అమ్మా…” భయంభయంగా పిలిచింది జోలా.
లిండా కళ్ళు తెరవలేదు.
”అమ్మా …” ఈసారి కొంచెం గట్టిగా పిలిచిందామె.
కళ్ళు తెరిచింది లిండా.
“ఏంటి నువ్వు ఇంకా ఇంటికి వెళ్లలేదా? చీకటి పడిపోయింది కూడా.. సరే మంచిదే అయింది.. తల పగిలిపోతోంది కాస్త వేడి వేడిగా కాఫీ పెట్టి తీసుకొస్తావా?” అడిగింది లిండా.
“అలాగేనమ్మా క్షణాల్లో తెస్తాను” వడివడిగా కిచెన్లోకి పరుగెత్తింది జోలా.
యజమానురాలి ప్రసన్నత సాధించాలంటే ఈ అదనపు సేవలు తప్పవు మరి.
ఐదు నిమిషాల్లో వేడి వేడి కాఫీ కప్పు, చల్లని మంచి నీళ్ల గ్లాసు ట్రేలో పెట్టుకొని లిండా దగ్గరకు వచ్చింది ఆమె.
కాఫీ కప్పు అందుకుని “థాంక్స్ జోలా” అంది లిండా మనస్ఫూర్తిగా.
అదే సమయం అనుకుని – “అమ్మా చంటిదానికి ఒకటే జ్వరం.. ఇవ్వాళ రెండు రాండులు ఇవ్వండమ్మా.. జీతంలో బిగపట్టుకుందురు గాని..”
ఆమె మాట పూర్తికాకుండానే లిండా కళ్ళు ఎర్రబడ్డాయి.
“ఏంటి నాటకాలా? ఈ నెల జీతంలో అప్పుడే సగం తీసుకున్నావు.. ఇంకా ఇప్పుడు రెండు రాండులు అడుగుతున్నావు సిగ్గులేదా .. నెల కాకుండానే అడగడానికి! పైగా మొన్ననే బంగారంలాంటి పింగాణీ జగ్గు పగలగొట్టావు. నీ చేతుల్లో అసలు బలమే ఉండదు ఇలాగైతే ఎలా? సగం జీతం నువ్వు పగులగొట్టిన సామానుకే కట్టాల్సి వస్తోంది.. అదంతా నేనెంతో మోజుపడి ఇంగ్లాండ్ నుంచి తెప్పించుకున్న ఖరీదైన సామాను”
“అమ్మ చంటి దానికి ఉదయం నుంచి ఒళ్ళు కాలిపోతోంది. ఇప్పుడు మీరు డబ్బిస్తే ఏదో మందుకొని తీసుకెళ్ళి వేస్తా.. లేదంటే బిడ్డ అన్నాయంగా సచ్చిపోద్దమ్మా.. నీ కాళ్ళు పట్టుకుంటా తల్లీ! ఈ పైసలు జీతంలో కోసేసుకోండమ్మా నన్ను నమ్మండమ్మ” వెక్కివెక్కి ఏడ్చింది జోలా.
లిండా మనసు కొంచం కరిగింది.
”ఏం నమ్మంటావు నిన్ను? నువ్వు నేను చెప్పింది ఒక్కటి కూడా చేయవు. పిల్లకి చీటికీ మాటికీ జ్వరం ఎందుకు వస్తోంది? దానికి పౌష్టికాహారం పెట్టమని నీకు ఎన్నోసార్లు చెప్పాను.. చెప్పానా లేదా? అలాగే నీ చేతులకు బలం రావాలని పళ్లరసాలు తాగమని పదేపదే చెప్పాను కనీసం ఒక్కసారైనా తాగావా ? ఖరీదైన టానిక్కులు తాగమన్నాను.. నామాట అసలు విన్నావా? నిన్ను ఇంకా ఎలా నమ్మమంటావు?” అంది నిష్ఠూరంగా.
తమది పళ్లరసాలు తాగే స్థాయి కాదని, కడుపుకు నాలుగు మెతుకులు దొరకడమే గగనమనీ యజమానురాలికి ఎలా చెప్పాలో జోలాకు అర్థం కాలేదు..
అయినా ఇప్పుడు ఇదంతా అనవసర ప్రసంగం అందుకే మళ్లోసారి బతిమిలాడింది
“రెండు రాండులు నా మొహాన కొట్టండమ్మా .. చచ్చి మీ కడుపున పుడతానమ్మా.. అమ్మ దయ చూడండమ్మా.. పసిబిడ్డ చావు బతుకుల్లో ఉందమ్మా” అంటూ కళ్ళనీళ్ళ పర్యంతం అయ్యింది.
లిండా లేచి గదిలోకి వెళ్ళి రెండు రాండులు తీసుకువచ్చి ఆమె చేతిలో పెడుతూ –
”మొన్న పగలగొట్టిన పింగాణి జగ్గు డబ్బు కూడా మినహాయించుకున్నాను రేపు ఒకటో తారీఖున నీకు ఇచ్చేది ఇక కేవలం ఐదు ర్యాండులే గుర్తుపెట్టుకో. ఇక పో ” అంది మొహం చిట్లించుకుని.
రెండు చేతులు ఎత్తి ఆమెకు దండం పెట్టి పరుగులాంటి నడకతో గేటు దాటి బయటకు వచ్చేసింది జోలా.
పది కిలోమీటర్లు అడవి మార్గంలో చీకటిలో ఒంటరిగా ఆ తల్లి ఎలా ప్రయాణం చేసిందో ఏమిటో ఆమెకీ ఆ దేవుడికే తెలియాలి. పరుగెత్తి పరుగెత్తి.. గస.. చాలీ ఆయాసం.. ఆమెను చుట్టుముడుతున్నా ఎక్కడా ఆగలేదు. వేగం తగ్గించలేదు.. ఆ పరుగులో అనేకసార్లు తూలి పడింది.. అయినా సరే మళ్ళీ లేచి పరుగు అందుకుంది. తన గుండెలు బిడ్డ కోసం ‘అబీనా అబీనా’ అని కొట్టుకుంటూనే ఉన్నాయి.
ఎలాగైతేనేం రాత్రి పది గంటలకు తమ గూడెం చేరుకుంది జోలా.
ఇంటి సమీపంలో కి వెళ్ళగానే అంతా నిశ్శబ్దంగా ఉంది.
జోలా మనసు కీడు శంకిస్తోంది..
బిడ్డను పట్నం ఏమన్నా తీసుకుపోయారా తమవాళ్లు? అనుమానపడింది.
అంతలో తమ ఇంటి వీధి అరుగు మీద మూటలా ఏదో ఉన్నట్టు మసక మసకగా కనిపిస్తోంది..
పక్కనే తన తల్లి కాబోలు మోకాళ్ళలో తలపెట్టుకుని బొమ్మలా కూర్చుని ఉంది.
జోలా మనసుకి ఆ దృశ్యం ఏదో చెప్పేసింది.
దగ్గరకు పరుగుతీసింది.
అది మూట కాదు .. అబీనా మృతదేహం!
బిడ్డను గుండెకు హత్తుకుంది.
కనుల నుంచి ధారాపాతంగా నీళ్లు కాలువలు కడుతున్నా శబ్దం మాత్రం రావడం లేదు.
ఆమె రాకను గమనించి కాబోలు ఇరుగు పొరుగు గుడిసెల నుండి బిలబిలా వచ్చారు జనం పెద్దపెట్టున ఏడుస్తూ.
“అమ్మా నీ బిడ్డకు మనతో రుణం తీరిపోయిందమ్మ. సాయంత్రం నాలుగు గంటలకే ప్రాణాలు పోయాయి తల్లీ” అంటూ ఏడుస్తున్న తన తల్లి చెబుతున్న మాటలు జోలాకు వినబడడం లేదు.
మెదడు మొద్దుబారిపోయింది ఆమె రొంటిలో ఉన్న రెండు రాండులు బాకుల్లా ఆమె పొట్టలో గుచ్చుకోసాగాయి.
పిచ్చిదానిలా తన బిడ్డ శవాన్ని అలా చూస్తూ కూర్చుండి పోయిందామె.
–0–
నా విశ్లేషణ:
ఇది ఆఫ్రికా కథ. ‘ఇంతేలే నిరుపేదల బతుకులు ఇవి ఏనాడు బాగుపడని అతుకులు’ అని కవి చెప్పిన మాటలు ఏ దేశంలో నైనా పేదలకు వర్తించేవే. పేదల గోడు పేదలది. చాలామంది వారి పరిస్థితులను, స్థితిగతులను అర్థం చేసుకోలేక ఈ కథలో లిండా అన్నట్లే మీరు పౌష్టికాహారం తీసుకోండి బలానికి పళ్లరసాలు తీసుకోండి అని సలహాలు చెబుతూ ఉంటారు. పట్టెడు మెతుకులే దొరకని అభాగ్య జీవులకు అవి అందని మాని పండ్లని వారికి ఎప్పటికీ తెలియదు. డబ్బులో పుట్టి డబ్బులో పెరిగి డబ్బులోనే జీవితాంతం గడిపేవారికి ఏ దేశంలోనైనా సరే నిరుపేదల బాధలు ఎప్పటికీ అర్థం కావు. నిజానికి పేదరికమే ఒక పెద్ద జబ్బు. మందులేని మాయ రోగం. ఈ రోగాన్ని రూపుమాపడానికి ఏ దేశము ఏ పాలకులు కృషిచేయరు.. వీరిలా రాలిపోతూ ఉండాల్సిందే!
-చంద్ర ప్రతాప్
8008143507
రచన: – రామా చంద్రమౌళి

రాత్రి పదీ నలభై నిముషాలు.
డిల్లీ రైల్వే ప్లాట్ ఫాం నంబర్ పన్నెండు. అటు చివర. ఎప్పటిదో. పాతది. దొడ్డు సిమెంట్ మొగురాలతో. సిమెంట్ పలకతో చేసిన బోర్డ్. పైన పసుపు పచ్చని పెయింట్ మీద నల్లని అక్షరాలు. ‘నయీ ఢిల్లీ ‘. పైన గుడ్డి వెలుగు. కొంచెం చీకటికూడా. వెలుతురు నీటిజలలా జారుతుందా. కారుతుందా. చిట్లుతుందా. ప్రవహిస్తుందా. వెలుతురుపై. కురుస్తూ. వెలుతురును కౌగలించుకుంటూ.. సన్నగా. మంచుతెర. పైగా పల్చగా చీకటి పొరొకటి. అంతా స్పష్టాస్పష్టత. కనబడీ కనబడనట్టు. కొంత చీకటి.. గుడ్డి గుడ్డిగా. కొంత వెలుతురు మసక మసగ్గా. తన జీవితం వలె. చీకటి ఒక లోయ. వెలుతురు ఒక శిఖరమా. లోయ ప్రక్కనే శిఖరం. చీకటి ప్రక్కనే. తోడుగా చీకటి. జతలు. జతులు. ద్వంద్వాలు. వైవిధ్యాలు. వైరుధ్యాలు.
డిసెంబర్ నెల. ఇరవై ఆరు. చలి. గాఢంగా. . అప్పుడప్పుడు వణికిస్తూ. అప్పుడప్పుడు. మృదువుగా స్పర్శిస్తూ. కప్పుకున్న శాలువాకింద శరీరం. నులువెచ్చగా. భాషకందని గిలిగింత. కళ్ళుమూసుకుంటే.. గుండెల్లో భైరవీ రాగంలో ఏదో.. ప్రళయభీకర గీతం.
మేఘాలు చిట్లిపోతూ. . ఆకాశం పగిలిపోతూ. . ఇసుక తుఫానులతో ఎడారులు ప్రళయిస్తూ. శబ్దం విస్ఫోటిస్తూ. అంతిమంగా. శబ్దాలూ. రాగాలూ. గీతాలూ. అన్నీ. ఒక అతి నిశ్శబ్ద బిందువులోకి అదృశ్యమైపోతూ. చివరికి. ఒట్టి.. శాంత మౌన ఏకాంతం. జీవితం ఇది. అంతా ఉండీ. చివరికి ఏమీ లేని. ఏమీ లేక అంతిమంగా అన్నీ ఉన్నట్టనిపించే ఒక సుదీర్ఘ భ్రాంతిగా మిగిలి. ,
“జిన్ హే హం భూల్ నా చాహే.. ఓ అక్సర్ యాద్ ఆతీహై “.. అతి విషాద స్వరంతో ముఖేష్.. దుఃఖం గడ్డకడుతున్నట్టు.. యుగయుగాల పరితపన కన్నీరై ప్రవహిస్తున్నట్టు. ,
ఉష.. నలభై ఆరేళ్ళ ఉష. శరీరాన్ని. దళసరి ఉన్ని శాలువాలో దాచుకుని. అటు చీకట్లోకి చూస్తోంది. నిశ్శబ్దం లోకి. ఆమెకు బయట అటు దూరంగా వందలమంది ప్రయాణీకులు. గోలగోలగా ఉన్నా లోపల తనొక్కతే. అంతా నిర్వాణ నిశ్శబ్దం. నిర్గమ నిశ్శబ్దం. నిరామయ నిశ్శబ్దం.
ఒక ఎలక్ట్రిక్ లోకో ఇంజన్ ఏదో అతి వికారంగా అరుస్తూ ప్రక్కనున్న ట్రాక్ పైనుండి మెల్లగా కదుల్తూ.. అటు దూరంగా నిష్క్రమిస్తూ,వెలుతురులోనుండి చీకట్లోకి. పైన అన్నీ ఎలక్ట్రిక్ కేబుల్స్. చిక్కు చిక్కుగా. ,
చిక్కు. చిక్కు పడ్డ దారం ఉండ జీవితం. ముళ్ళుపడి. అల్లుకుపోయి. కొస దొరుకక. వెదుకులాట. కొస కోసం. ఒక దరి కోసం. దారికోసం. వెదుకులాట. చిన్ననాటినుండి. ఈ క్షణందాకా. ఒకటే నిరంతరమైన అనంత అన్వేషణ. ,
ఇంతవరకు వేల పాటలు. వందల సభలు. లక్షలమంది శ్రోతలు. కోట్ల చప్పట్లు. పట్టణాలు. నగరాలు. దేశాలు. ఖండ ఖండాంతరాలు. అంతర్జాతీయ వేదికలు. సన్మానాలు. సత్కారాలు. జ్ఞాపికలు. శాలువాలు. పర్స్ లు. పైవ్ స్టార్ హోటళ్ళు. బెంజ్ కార్లలో ప్రయాణాలు. ఆకాశంలో మేఘాలను చీల్చుకుంటూ.. విమానాల్లో. మళ్ళీ శూన్యంలోకి.. అన్నీ ఉండి.. ఏదీలేని.. ఒక ఖాళీలోకి.
ఇంటిగ్రేట్. జీవితాన్ని సమాకలించుకోవాలి. లోయర్ లిమిట్ నుండి అప్పర్ లిమిట్ వరకు. అవధులు.. అవధులు. కిందినుండి పైకి. పుట్టుక నుండి మృత్యువుదాకా. మృత్యువునుండి.. మళ్ళీ జన్మదాకా.
‘ మేడ లోన అల పైడి బొమ్మా
నీడనే చిలకమ్మా
కొండలే రగిలే వడగాలీ
నీ సిగలో పువ్వేలోయ్ ‘
.. చందమామ మసకేసిపోతుందా. ?
ఉష.. మసక లోకి.. మసక వెలుతురులోకి. మసక చీకట్లోకి. చూస్తోంది.
*****
వర్షం కురుస్తూనే ఉంది. రెండు రోజులుగా. ఎడతెరిపిలేకుండా.
విజయవాడ.. హోటల్ మనోరమ వెనుక గల్లీ.. అంబికా వైన్స్.
రాత్రి తొమ్మిదిన్నర. రజియాబేగం కు చాలా అలసటగా.. చాలా చికాగ్గా.. చాలా దుఃఖంగా, జీవితంపట్ల చాలా విసుగ్గా, రోతగా కూడా ఉంది.
‘ఈ జీవితాన్ని జీవించి జీవించి అలసిపోయాన్నేను’.. అని ఏ ఐదు వందలవసారో అనుకుందామె. అనుకుని చాలా నిస్సహాయంగా ఆ వర్షం కురుస్తున్న రాత్రి తనచుట్టు తానే చూచుకుంది.
అంతా నీటి తేమ వాసన. వెలసిన గోడలతో నిలబడ్డ అంబికా వైన్స్.. షాప్ ముందు. తోపుడుబండి. ఒక కొసకు వ్రేలాడ్తూ. పెట్రోమాక్స్ లైట్. మసిపట్టిన గాజు ఎక్క. మసక వెలుతురు.. ‘ సుయ్ ‘.. మని వొక వింత చప్పుడు.. పెట్రోమాక్స్ దీ.. ఆమె ఎదుట మూకుడులో నూనెలో వేగుతున్న చికెన్ కాళ్ళదీ.. లోపల గుండెల్లో బయటికి వినబడని యుగయుగాల దుఃఖానిది. ప్రక్కనే వాననీళ్ళు కారుతున్న చూరుకింద నిలబడి కస్టమర్ల ఎదురు చూపు. ఇద్దరు ముగ్గురున్నారు. ఒకడికి చికెన్ కాళ్ళు రెండు. మరొకడికి బాయిల్డ్ ఎగ్స్. ఇంకొకడికి. రెండు బొచ్చె చేప వేపుడు ముక్కలు.
రెండ్రోజులుగా ముసురుగా కురుస్తున్న వర్షానికి.. నగరంలోని వ్యాపారాలన్నీ మందగించాయి.. కాని ఈ వైన్ షాప్ లు మాత్రం పుంజుకున్నాయి. తాగుబోతులకు వర్షాలు కురిసినా.. శీతాకాలం మంచు కమ్ముకున్నా.. ఎండాకాలం ధుమధుమలాడ్తూ సెగలు చిమ్మినా తాగుడుదిక్కే మనసు పోతుంది.. అప్పుడు బ్రాండీ విస్కీలు.. తర్వాత చల్లని బీర్లు. కాబట్టి వైన్ షాప్ లన్నీ.. ఋతువుల్తో సంబంధంలేకుండా సర్వవేళల్లో కళకళలాడ్తూ కాసుల వర్షాన్ని కురిపిస్తూనే ఉంటాయి. అందుకే అవి ప్రభుత్వాలనూ.. కొందరు బలిసిన మోతుబరులనూ పోషించే కామధేనువులు. అసలు ఈ భూమ్మీద మద్యాన్ని అమ్మేవాల్లదీ.. తాగేవాళ్ళదీ ఒక ప్రత్యేక జాతిగా రజియా ఏనాడో గుర్తించింది. ఈ రెండు జాతుల మనుషులతో ఆమెకు పది సంవత్సరాల అనుబంధం. ఆ వైన్ షాప్ ముందు తోపుడు బండి మీద ‘ తిండి ‘ని అమ్ముతూ ఆమె అక్కడ ఒక శాశ్వత అడ్డా మనిషిగా మారిపోయింది. ఆ పది పదిహేనేళ్లలో షాప్ ఓనర్స్ మారిపోయారుగాని రజియా మాత్రం పర్మనెంటైపోయింది. రజియా చేతి ఐటంస్ రుచి అలాంటిది. ఒక్కతే బండిని చూచుకుంటుంది. సాయంత్రం ఏడునుండి. ఏ రాత్రి పదకొండుదాకానో.
తోపుడుబండికి. ఒక మూలకున్న గుంజకు ఒక పాత గొడుగును సుతిలి తాళ్లతో గట్టిగా కట్టుకుంది రజియా. పైన చత్రీ అక్కడక్కడ రంధ్రాలుపడి.. కొద్దికొద్దిగా నీటి తడి కారుడు. కస్టమర్లు వేచిఉండడంవల్ల వడివడిగా పనికానిస్తూ, ప్రక్కనున్న వెదురు బుట్టలోని నాల్గయిదు చేపముక్కలను బేసిన్ గిన్నెలోని కలిపిన శనగపిండిలో వేసి కలుపుతూ అనుకుంది.. ’చికెన్ ముక్కలూ,చేప ముక్కలూ ఐపోవస్తున్నాయి. లక్ష్మణ్. ఇంకా రాలేదు ఇంటినుండి సరుకు తీసుకుని.. ఒకవేళ లక్ష్మణ్ లారీ దిగి ఇంకా డ్యూటీ నుండి రాకుంటే అప్పల్రాజన్నా రావాలిగదా. వాడూ పత్తాలేడు. ఇక్కడ గిరాకేమో మస్తుగా ఉంది.. ఇప్పుడెలా ‘.. అనుకుంటూనే.. చకచకా.. ఉడికిన కోడిగ్రుడ్ల పొట్టు తీస్తోంది. చుట్టూ అంతా మసాలా.. కాగిన నూనె కలెగలిసి.. అదోరకమైన ముక్క వాసన.
రజియా మనసులో లక్ష్మణ్ కదిలాడు.
లక్ష్మణ్ చిన్ననాడు తమ ఇంటిప్రక్కనే ఉండే పుష్ప అత్తమ్మ కొడుకు. పుష్ప అత్తకు ఒక చిన్న చాయ్ హోటల్ ఉండె. ఆమె భర్త జట్కా నడిపించేటోడు. పుష్ప అత్తమ్మ చాయ్ అంటే చుట్టుపక్కల చాలా ఫేమస్. రోజుకు కనీసం రెండువందల చాయ్ లమ్మేది. లక్ష్మణ్ కూడా తల్లితో కలిసి గారెలు చేసుడు,సమోసాలు చేసుడు,రోటీ చికెన్,రోటీ కీమా తయారుచేసుడు. చాలా బిజీగా ఉండేటోడు. తర్వాత్త ర్వాత పుష్పత్త భర్త ఒక ప్రైవేట్ ఇసుక లారీకి డ్రైవర్ గా కుదిరి అప్పుడప్పుడు లక్ష్మణ్ ను తన వెంట క్లీనర్ గా తీసుకెళ్ళేవాడు. లక్ష్మణ్ ది చాలా శ్రావ్యమైన గొంతు. తల్లి హోటల్ లో రాత్రింబవళ్ళు మోగే రేడియోలోని పాటలను విని వెంటనే ఏ పాటనైనా రెండు నిముషాల్లో అచ్చం అలాగే మళ్ళీ పాడేవాడు. అందరూ ఆశ్చర్యపోయేవారు లక్ష్మణ్ ప్రతిభను చూచి. ఇంటిపక్క హోటలే కాబట్టి.. చిన్నప్పటినుండి లక్ష్మణ్ తో ఉన్న దోస్తీ వల్లా దాదాపు ప్రతిరోజూ ఒక్క గంటన్నా ఆ హోటల్లో గడిపేది తను. ఒకసారి ఎవరో ఒక పెద్దాయన పుష్పత్త చాయ్ పేరు విని తాగడానికొచ్చి లక్ష్మణ్ పాట విని.. మెచ్చుకుంటూ “వీడు ఏకసంతాగ్రాహి”అని చెప్పాడు. అంటే ఏమిటిసార్.. అని తాను ఆశ్చర్యంగా అడిగితే.. వీనికి దేన్నైనా ఒక్కసారి వింటేనే దాన్ని యథాతథంగా ధారణ చేసుకుని పునరుత్పత్తి చేయగల సామర్థ్యముంది. అది భగవదత్తమైన ఒక వరం. అదే వీడు ఏ గొప్ప ఇంట్లోనో పుడితే కొన్ని కళల్లో శిక్షణ పొంది.. గొప్ప కళాకారుడయ్యేవాడు. కాని.. అని ఆగిపొయ్యాడు. ఆ క్షణం లక్ష్మణ్ నిస్సహాయంగా ఆ పెద్దాయన ముఖంలోకి చూచిన చూపు తనకింకా జ్ఞాపకమే.
లక్ష్మణ్ లోని ఆ గొప్పతనం తనను ఆశ్చర్యపరిచింది. ప్రతిరోజూ.. వీలు చిక్కినప్పుడల్లా ప్రక్కనే ఉన్న బుగ్గోల్ల తోటలోకి ఇద్దరమూ కాస్సేపు పారిపోయి.. పాటలను వినేది. తను.. అడిగేది.. “గిట్ల ఎట్ల జ్ఞాపకముంటై నీకు” అని. కాని లక్ష్మణ్ నుండి ఏ జవాబూ వచ్చేదికాది..
ఊర్కే నవ్వేవాడు. నవ్వి “అంతే.. దేవుని దయ అంతా.. “అనే వాడు. లక్ష్మణ్ ముఖంలో ఏదో ఒక వింతకాంతి కనిపించేది దీపం వత్తిలో వెలుగులా. తర్వాత్తర్వాత.. మెలమెల్లగా లక్ష్మణ్ తన తండ్రి వెంట ఉండి తనూ డ్రైవర్ గా మారి,ఒక పర్ఫెక్ట్ లారీ డ్రైవర్ గా పేరు తెచ్చుకున్నాడు. ఆ క్రమంలో ఏవేవో ఊళ్ళు తిరుగుతూ.. ట్రిప్ ల కని.. దూర దూర ప్రాంతాలకు ఎక్కువసార్లు వెళ్తూ.. దూరమౌతున్న సందర్భంగా.. అర్థమైంది తనకు.. లక్ష్మణ్ పట్ల ఆ సహించలేని.. భరించలేని ఎడబాటునే ‘ప్రేమ ‘ అంటారని. అప్పుడు తను ఒకరోజు లక్ష్మణ్ తో కలిసి అతని అశోక్ లేల్యాండ్ లారీలో కూడా ఎవరికీ చెప్పకుండా తీరుబడిగా మాట్లాడాలని భీమవరం వెళ్ళింది. ఒకరు హిందూ.. ఒకరు ముస్లిం.. తమ ముందు నిలబడ్డ బలమైన కలిసి బతకాలనే కాంక్ష. అప్పటికి తను ఎనిమిదవ తరగతి చదివింది. లక్ష్మణ్ ఇంటర్ ఫేల్. యౌవ్వనం.. లక్ష్మణ్ స్పష్టంగానే నిర్ణయం తీసుకుని అన్నవరం సత్యనారాయణ సమక్షంలో.. పెళ్ళడాడు ధైర్యంగా. అన్నాడు.. ‘ రజియా.. రెండు చేతులకు తోడు మరో రెండు చేతుల.. కలిసి నడుద్దాం ‘ అని. ఆ రాత్రి.. వెన్నెల్లో ఎన్నో పాటలు పాడి వినిపించాడు.
విజయవాడ రైల్వే పట్టాలప్రక్కనున్న.. మార్క్స్ కాలనీలో కాపురం.. జీవితమంతా రాత్రింబవళ్ళు రైళ్ళ శబ్దాలతోనే సహవాసం. నిత్య యుద్ధం. బతుకే ఒక సవాల్. లక్ష్మణ్ లారీ పై డ్యూటీలు.. తను రోజువారీ సంపాదనకోసం వెదుకులాట. కూరగాయల బేరం.. నాలుగిండ్లలో పాచిపని.. చిన్న చిన్న హోటల్లలో వంటపని.. లక్ష్మణ్ కు దేవుడిచ్చిన స్వరంలాగనే తనకు.. రుచికరంగా వంటలను చేయగల నైపుణ్యం అబ్బి. చివరికి.. హోటల్ మనోరమ కిచెన్ డ్యూటీనుండి.. ఒక హోటల్ బాయ్ సహకారంతో.. ఈ వైన్ షాప్ దగ్గర దొరికిన ఈ అడ్డా.
ఈ లోగా ఇద్దరు పిల్లలు.. ముందు ఉష.. తర్వాత షకీల్.
జీవితమంతా పోరాటమే. కమ్యూనిస్ట్ నాయకుల మధ్య విభేదాలతో తాముంటున్న గుడిసెవాసుల పై పోలీసుల దాడి అప్పుడప్పుడు. ఇళ్ళను కూలగొట్టుట. కాల్చివేయుట. పోలీస్ కేస్ లు. కోర్ట్ లు. నేలపై. బురద కుంటల ప్రక్కన నివాసం.. ముక్కులు పగిలిపోయే బకింగ్ హాం కెనాల్ ఒడ్డుపై కొన్నాళ్ళు.. ’ సందులలో గొందులలో.. బురదలలో పందులవలె’.. చీకట్లో చీకిపోయిన బతుకు. ,
తర్వాత.. లక్ష్మణ్ లో ఒక మహమ్మారి అలవాటు ప్రవేశించి. తాగుడు. తాగి లారీ నడుపుడు. భగవంతుడిచ్చిన గొంతు నశించి.. మనిషి ముఖం నిండా ఒట్టి దైన్యం. బేలతనం. జాలి కల్గించే ఒట్టి శూన్యం. ఎక్కడికో వెళ్ళి పుస్తకాలు చదివేవాడు. గంటలకు గంటలు లైబ్రరీలో కూర్చుని.. బుక్స్ తెచ్చుకునే వాడు ఇంటికి. చదువుతూ చదువుతూ అలాగే పడుకుని.. ఏవేవో తనలో తానే తత్వాలను పాడుకుంటూ.. సారాయి తాగుతూ,
ఇటు పిల్లలు పెరిగి పెద్దగౌతూ. ,
ఎక్కడో పిడుగుపడ్డట్టు అకస్మాత్తుగా ఓ ఉరుము ఉరిమి.. రజియా చేయి కొద్దిగా వణికి.. ముందున్న నూనె మూకుడు పైనున్న గరిటె కొద్దిగా జారి. ,
రెండుమూడు వేడి నూనె రవ్వలు చిట్లి.. ఆమె చేతిపైబడి.. ఉలిక్కి పడింది.
“జాగ్రత్తమ్మా.. నూనె పైబడ్తుంది.. “అన్నాడు ఆ ప్రక్క గోడనానుకుని నిలబడ్డ గిరాకీ.
అప్పటికే.. చేపలను వేయించడం.. చికెన్ లెగ్స్ ప్యాక్ చేయడం.. నాల్గు బాయిల్డ్ ఎగ్స్ ఇవ్వడం.. చేస్తూ,
జ్ఞాపకాలు చటుక్కున తెగిపోయేయి.. చూరునీళ్ళ ధారవలె.
షాప్ లోపల ఇంకా ఫుల్ గా జనం. ఒకటే రద్దీ.
తన దగ్గర స్టాక్ ఐపోతోంది.. లక్ష్మణ్ రాడు.. అప్పల్రావూ రాడు. ఇప్పుడెలా.
రజియాలో ఆందోళన. గిరాకీ ఉన్నప్పుడే నాల్గు రూపాయలు సంపాదించుకోవాలి. ఎలా.. ఎలా.
సరిగ్గా అప్పుడు ప్రత్యక్షమైంది ఎదుట ఉష.. పూర్తిగా తడిచి.. నీళ్ళలో ముంచి తీసిన కోడివలె. తలపైనుంది నీళ్ళు కారుతూ.. నెత్తిపై, భుజాలపై. ఏదో ఒక పాలిథిన్ కాగితం చుట్టుకుని.
ఉష అప్పుడు ఎనిమిదవ క్లాస్.. పొద్దంతా తన తోపుడు బండికి కావలసిన ఉల్లి గడ్డలు కోసుకోవడం.. చికెన్ షాప్ లనుండి రెండవరకం మెటీరియల్ ను తెప్పించుకుని.. దాన్ని శనగపిండిలో.. కారం.. మసాలాలలో కలుపుకుని నాన్చడం.. కోడి గుడ్లను ఉడి కించుకోవడం.. ఈ పనిలో సహాయం చేసేది. షకీల్ గాడు ఒట్టి వెధవ. ఎప్పుడూ అక్కలా పనిలో సహాయం చేయడు. మళ్ళీ రైల్వే పట్టాలప్రక్కన మార్క్స్ కాలనీకి దగ్గరలో.. బోస్ నగర్ కు మారినప్పటినుండి వాడికి అంతా స్నేహితులే. నిరంతరం పోరగాండ్లతో రైల్ పట్టాలపై ఆటలు.. కూలిన గోడల్లో సిగరెట్లు తాగుడు. తండ్రి వలెనే అప్పుడప్పుడు మందు.
“తల్లిదండ్రుల లక్షణాలు తప్పక పిల్లలకొస్తాయా. “అని తననుతాను ప్రశ్నించుకుంటే.. ‘తప్పకుండా.. వస్తాయనే ‘అనిపిస్తుంది తనకు.
లక్ష్మణ్ లో ఉన్న ఆ స్వరం.. అమృతమయమైన గొంతు.. ఉష పాడితే అద్భుతమైన మాధుర్యం.. అవన్నీ వచ్చాయి బిడ్డకు.. తండ్రి నుండి.
కాని షకీలే.. ఒట్టి అవారా ఔతున్నాడు రోజురోజుకు. బడికి పోడు.. చిల్లర దొంగతనాలు.. పోలీస్ కేసులు. విడిపించుకు రావడాలు. తాగి ఎక్కడెక్కడో పడిపోవడాలు.. ఏవేవో సినిమా హీరోల అభిమాన సంఘాలంటాడు. రాజకీయ నాయకుల కనుసన్నలలో.. ఊరేగింపులు. దౌర్జన్యాల్లో పాలుపంచుకోవడాలు. అన్నీ చిల్లర అల్లరిమూకల చేష్టలు.
ఆ రాత్రి.. ఉష వర్షంలో పూర్తిగా తడుస్తూ.. అమ్మ మీద.. అమ్మయొక్క జీవనోపాధి ఐన చిన్న వ్యాపారంపైన గౌరవంతో చేయూతగా రావడం.. రజియాకు పట్టరాని ఆనందాన్నిచ్చింది.
” క్యా హువా.. లక్ష్మణ్ నహీ హై” అంది అప్రయత్నంగానే.
” రాలేదింకా.. బాగా తాగి.. హోష్ లేకుండా ఎక్కడున్నాడో. అప్పల్రాజు కూతురుకు యాక్సిడెంటై దవాఖానకెళ్ళాడు. ” అని తన చేతిలోని మెటీరియల్ ను అందించింది తల్లికి.
అప్పటికే కావలసిన తిండి సరుకు లేదని చిన్నబుచ్చుకున్న వైన్ షాప్ కస్టమర్లు.. బిలబిలా బండి దగ్గరికి పరుగెత్తుకొచ్చి.. ” రెండు చేప.. పావుకిలో చికెన్ మంచూరియా.. మూడు బాయిల్డ్ ఎగ్స్.. ” ఆర్డర్స్ కురిపిస్తూ. ,
మూకుమ్మడి దాడిలో రజియాకు ఉషతో మాట్లాడే తీరికే లేదు. పనిలో మునిగిపోయింది. కాస్సేపాగి.. “మరి నే వెళ్ళొస్తానమ్మా.. నువ్వు.. “అంది ఉష.. వర్షంలో తడుస్తూనే. రజియా.. తలెత్తి బిడ్డదిక్కు నిస్సహాయంగా చూచి. ,
అనివార్యత.. అనివార్యత.
” సరే బిడ్డా.. నువ్వెళ్ళు.. నేనొస్తా.. షాప్ మూసుకుని”
‘ సంపాదన. ఒక తాగుబోతు తండ్రిని పోషిస్తూ.. ఒక తిరుగుబోతు కొడుకును సాకుతూ.. ఒక ఇంటర్ పాసై.. గడప దగ్గర నిలబడ్డ బిడ్డకు దన్నుగా ఉంటూ.. ఒక తల్లి.. రాత్రి పదకొండు గంటలకు.. వర్షంలో.. తడుస్తూ.. నిజాయితీతో కూడిన సంపాదనలో.. ఈ దేశాన్ని అవినీతితో దోచుకుంటున్న అనేకమంది వైట్ కాలర్డ్ దొంగలకన్న నిర్మలంగా.. తన తల్లి.. తన అమ్మ.. తన మా. ‘
ఉష తిరిగొచ్చింది ఇంటికి.
వచ్చేసరికి.. ఇంట్లో ఎవరూ లేరు. లక్ష్మణ్ యధావిధిగానే ఎక్కడో తాగుతూ.. తమ్ముడు షకీల్ ఏ ఫ్రెండ్స్ తోనో. ,
కాని.. తమ ప్రక్కనే ఉన్న రేకుల షెడ్ లో ఉండే శరత్ మాత్రం ఎదురుచూస్తూ ఉన్నాడు ఉషకోసం. దాన్ని ప్రేమ అంటాడు శరత్. అది వట్టి బూటకం అని తెలుసు ఉషకు.
ఈ ఏ పూటకాపూట కుటుంబాల్లో.. ఇంటి పరిస్థితులు మనుషులకు తప్పులు చేయడానికి చాలా అవకాశాలను కల్పిస్తాయి.. ముఖ్యంగా ఒంటరితనాలను.. స్వేచ్ఛను.. యూజ్ అండ్ త్రో టైప్ సందర్భాలను.. బలహీనతలను ఆసరా చేసుకుని.
శరీరం ఒక అగ్ని బాంఢం.. వాంఛ ఒక పెట్రోల్ బావి. అగ్గి తారసపడ్తే భగ్గున మండి భస్మం చేస్తుంది.
ఇదివరకు ఉష.. ఒక ముసురుపట్టిన రాత్రి ఒంటరిగా శరత్ కు ప్రక్కనే తారసపడ్తే. ,
ఒక వెకిలి వవ్వుతో.. ఒక చూపుతో గుచ్చి గుచ్చి చంపి.. ఒక కవ్వింత.. లోపల ఒక తీవ్ర జ్వలన.
‘ ఏదేమైనా తెగించి ఒక్కసారి సెక్స్ కార్యం జరిపితే… తీవ్రమైన కోరిక నెరవేరుతుంది… అగ్ని చల్లారుతుంది.. ఒక కొత్త అనుభవం గురించిన రుచి తెలుస్తుంది. ‘అన్న ఉత్సుకత. తహతహ.
ఉష మౌనాన్ని అంగీకారంగా వ్యక్తపరిస్తే.. శరత్ తెలుగు సినిమాల్లో దిక్కుమాలిన హీరోలా రెచ్చిపోయి,
ఆ స్వేచ్ఛాయుతమైన రాత్రి.. ఓ నాల్గైదుసార్లు తృప్తి.
ఇది తప్పు.. ఇది శీలం పోవుట.. ఎవరో ఎవర్నో లొంగదీసుకొనుట.. అంతా ట్రాష్ అనుకుంది ఉష. ఉష కించిత్తుకూడా బాధపడలేదు.. తనుకూడా కావాలనుకుంది.. చేసింది. సింపుల్ గా చెప్పాలంటే.. ’అంతే. ’
ఒకసారి జరిగిన క్రియను.. తప్పును.. మళ్ళీ.. మళ్ళీ పదే పదే చేసినా.. పెద్ద తేడా పడేదేముండదన్న తెగింపు.
చాలాసార్లే జరిగి. ,
అప్పుడు.. ఆ రాత్రి.. ఆ వెన్నెల రాత్రి అన్నాడు శరత్.. “నువ్వు చాలా చాలా బాగా పాడుతావు ఉషా.. ఒక్కసారి ఆ పాటను పాడవా ప్లీజ్” అని.
ఉష వెంటనే పాడింది.. శరత్ పాడమన్నందుకు కాదు. పదే పదే తను నిజంగానే మంచి సింగర్ నేనా.. అని నిర్ధారించుకునేందుకు.
ఆ రాత్రి ఉష.. దేవుడు తనకిచ్చిన ఈ “ఏక సంతాగ్రాహి” లక్షణాన్ని ఏ రకంగా జీవితంలో శక్తివంతంగా ఉపయోచుకోవాలా అని మొట్టమొదటిసారిగా.. కొత్తగా ఆలోచించింది.
ప్రేమలు. శీలాలు. త్యాగాలు. దేన్నో కోల్పోయినట్టు రోదించడాలు.. అన్నీ మరిచి.. ఉష తన కళ్ళముందున్న తెరలనూ,ముసుగులనూ తొలగించుకుంది తెలతెలవారుతూండగా. శరీరాన్ని ఆయుధంలా ఎక్కుపెట్టి.. ఒళ్ళు విరుచుకుని.. ఆవులించి.. కళ్ళు తెరిచింది ఉద్యుక్త ఔతూ.
*****
ఉష జీవితంలోకి అవినాశ్ ప్రవేశం ఒక పెద్ద మలుపు. లైబ్రరీలో పరిచయమై ఒకరోజు ఒక పుస్తకమిచ్చాడు అతడు. అది”మీ జీవితాన్ని మీరే నిర్మించుకోవాలి”.
ఆ వర్షం కురుస్తున్న రాత్రే ఆ పుస్తకాన్నంతా చదివింది తను.
SWOT. . అనాలిసిస్. . S. . అంటే స్ట్రెంగ్త్. . నీ బలాలు.. W.. అంటే వీక్నెసెస్.. బలహీనతలు.. O అంటే.. ఆపర్చునిటీస్.. అవకాశాలు.. T అంటే థ్రెట్స్.. అవరోధాలు.
ఎప్పుడైనా ఒక కాగితం తీసుకుని నీ ఆలోచనలనన్నింటినీ దానిపై రాయమని చెప్పాడు మేనేజ్ మెంట్ పితామహుడు.. ఎఫ్. డబ్ల్యు. టేలర్.
రాసింది తను. మూడు పేజీలు నిండాయి.. క్రోడీకరిస్తే.. తన బలం.. ఒక్కటే అని తేలింది. అది.. ఒక్కసారి వింటే చాలు.. ఆ ధ్వనిని మళ్ళీ సరిగ్గా అలాగే పునరుత్పత్తి చేయగల తన దైవదత్తమైన సామర్థ్యం. . తన బలహీనత.. తన బీదరికం.
చాలా మంది తను ఎదగడానికి తమ బీదరికం.. తగు స్థాయిలో డబ్బు లేకపోవడమే కారణమని అనుకుంటారు.. కాని అది పూర్తిగా తప్పు అని సెల్ఫ్ మేనేజ్ మెంట్ సిద్ధాంతకర్త స్మిత్ ఎప్పుడో చెప్పాడు. దేన్నైనా సాధించడానిక్కావలసింది.. స్పష్టమైన లక్ష్యం.. దాన్ని చేరి అనుకున్నది సాధించాలన్న సంకల్పం.. పట్టుదల.. ప్రతిభ.
ఊష అనే తను ఇక.. ‘ తన జీవితాన్ని తానే నిర్మించుకోవాలి ‘ అని బయలుదేరింది ఒక రోజు.. హైదరాబాద్ కు. హైదరాబాదే తన కార్యరంగమని తెలుసుకుందామె.
తన ఆయుధం పాట.
పాటకు ప్రాచుర్యమివ్వగలిగింది సినిమా ఒక్కటే.
తను ఒక ప్రసిద్ధ గాయని ఐ ఒక వెలుగు వెలిగి పోవాలి.. అందుకు కావల్సింది ‘అవకాశం. ‘
‘మనిషికి దేనికైనా ఒక అవకాశం రావాలి. వచ్చినప్పుడు తెలివిగా దాన్ని గుర్తించి ఉపయోగించుకోవాలి. అవకాశం రానపుడు ఆ అవకాశాన్ని మనమే సృష్టించుకోవాలి. ’
తనకు అవకాశాలు వచ్చే అవకాశం అస్సలే లేదు.. కాబట్టి అవకాశాన్ని తనే సృష్టించుకోవాలి.
ఎలా.. ఎలా.. ఎలా.. అన్వేషణ. సరియైన రీతిలో చేయినందించి నడిపించగల వ్యక్తికోసం.. సమర్థునికోసం.. అన్వేషణ.
మార్కెట్ స్టడీ.. ప్రస్తుత మ్యూజిక్ రంగంలో.. ఉన్నతుడూ.. మార్కెట్ ఉన్నవాడు ఎవరు.. ఎవరు.. ఎవరు. ?
ఉష అనే తనకు.. ఒక నిర్దుష్ట దృష్టితో.. శాస్త్రీయంగా.. దూసుకుపోతున్నకొద్దీ.. మన దగ్గర ప్రతిభ ఉంటే.. తనపై తనకు విశ్వాసముంటే.. గమ్యాన్ని చేరడం సుళువే అని తొందరగానే అర్థమైంది. వెదికి వెదికి.. పట్టుకుంది ఓ మనిషిని.. అతని పేరు.. గణేశ్ శాస్త్రి.
గుర్రపు పందెంలో గెలవాలంటే తనకెంత సామర్థ్యమున్నా సరియైన గుర్రాన్ని ఎంచుకోవడం ఒక అత్యంత ప్రధానమైన మెలకువ. ఆ పందెపు గుర్రం ఇప్పుడు గణేష్ శాస్త్రి.
ఒక మనిషికి చేరువై.. అతనితో మనం అనుకున్న పనిని సాధించేందుకు ముందు అతని అత్యంత వ్యక్తిగతమైన జీవితాన్ని అధ్యయనం చేయాలి. కొందరికి తిండి బలహీనత. కొందరికి డబ్బు. కొందరికి స్త్రీ. ఇంకొందరికి స్తుతి. కొందరికి కానుకలు. కొందరికి అధికార హోదాలు.. ఏదో ఒక మత్తు. వ్యామోహం. ఇవన్నీ బలహీనతలే. యుక్తిపరుడు ఇవన్నీ గ్రహించి.. ఒంటరిగానే కావలసిన వ్యక్తికి చేరువై.. కార్యరంగంలోకి దూసుకుపోయి అంతిమంగా లక్ష్యాన్ని సాధిస్తాడు.
గణేశ్ శాస్త్రి బలహీనతలను పసిగట్టి సరియైన దిశలోనే కలిసింది తను.. చాలా మంది పురుషుల్లో ఉన్న బలహీనతే అతనిక్కూడా ఉంది. మందు.. మగువ. మందుకు కొదువలేదతనికి. తను తాగగలడు.. వేరే వాళ్ళెవరైనా ప్రతిరోజూ అతను తాగగలిగినంత తాగించగలరు. ఐతే తాగుబోతులకు.. వేరేవాడెవడైనా తాగిస్తే బాగుండుననే దుగ్ధ ఒకటుంటుంది. అదే ఉంది శాస్త్రిగారిక్కూడా. శాస్త్రి గారికి మ్యూజిక్ చేయవలసిన సినిమాలు కనీసం ఓ పదుంటాయి చేతిలో ఎప్పుడూ.. వివిధ భాషల్లో.
ఒక రాత్రి.. ఒక సంగీత విభావరి తర్వాత కలిసింది తను ఒక ఫైవ్ స్టార్ హోటెల్లో శాస్త్రిగారిని.. కొన్ని సుమబాణాల్లాంటి చూపులనూ.. కొన్ని తళుకులీనే శరీర కదలికలనూ ధరించి.. తప్పించుకోలేని మధుర ధరహాస చంద్రికలనూ వలలా వేసింది.
జీవితమంటేనే వ్యాపారమనీ.. వ్యాపారమే జీవితమనీ.. కదా ఎం బి ఎ లో పాఠం చెప్పేది.
శాస్త్రిగారికీ.. తనకూ రోజురోజుకూ దూరం తగ్గుతూ.. సాన్నిహిత్యం పెరుగుతూ.. పరస్పరం అర్థంకావడం మొదలై. ,
కొన్నింటిని అడిగితేగాని ఇవ్వొద్దు.. మరి కొన్నింటిని అడుగకముందే ఇచ్చి పిచ్చెక్కించి పరవశింపజేయాలి. ఇంకొన్నింటిని.. మరీ మరీ అడిగించుకుని.. బ్రతిమాలించుకుని మాత్రమే ఇవ్వాలి.
‘ నేను పాట పాడుతా.. నువ్విను ‘ అంటే వినడువాడు. వాడే ‘ ప్లీజ్.. ఒక్కసారి ఒక పాటపాడవా. ‘ అని బతిమిలాడినప్పుడు పాడుతే బహుబాగా వింటాడు.. ప్రశంసిస్తాడు.
మంచి మేనేజర్.. తననుకున్న జవాబును ఎదుటివాడు వానంతట వాడే చెప్పేట్టు చేసుకుంటాడు.
శాస్త్రిగారు.. ప్రక్కమీదున్నపుడు.. కొన్నిసార్లు బతిలాడగా బతిలాడగా ఒక పాటను అద్భుతంగా పాడి వినిపించి గిలిగింతలు పెట్టింది తను. ఫ్లాటయ్యాడు ముసలోడు. ముఖ్యంగా ఒక్కసారే విని తను ధారణ చేసి మళ్ళీ వెన్వెంటనే వినిపించే తన ప్రతిభకు షాక్ అయ్యాడు. ఒకానొక తన్మయ స్థితిలో ” ఉషా.. రేపే నీ పాట రికార్డింగ్ “అన్నాడు. అని ఆగకుండా.. ” చూస్తూండు నువ్వు.. నిన్ను భారతదేశ అత్యుత్తమ లేడీ సింగర్ ను చేస్తా రెండేళ్ళలో. నీది ఒక విలక్షణమైన మధుర స్వరం” అన్నాడు. శాస్త్రి గారు తనకు లొంగిన మాట సత్యమే కాని.. నిజానికి ఆయన ఒక అత్యున్నత స్థాయి సంగీతకారుడు.
ఒక రోజన్నాడు శాస్త్రిగారు.. ” నిజానికి కళలన్నీ మనిషికి దైవదత్తంగా సంక్రమించేవే.. కె ఎల్ సైగల్ కు శాస్త్రీయ సంగీతమే రాదు. కాని అద్భుతమైన శాశ్వతమైన జీవవంతమైన గీతాలను అందించాడుగదా. శాస్త్రాలేవైనా మనిషి అనుభవాలనుండీ.. అధ్యయనాలనుండే పుట్టాయిగాని.. అనుభవాలు శాస్త్రాలనుండి పుట్టలేదు. నువ్వు ఒక సహజ గాయనివి ఉషా” అని.
నిజానికి ఆయన తనను కావాలని పట్టుపట్టి ఒక ప్రపంచస్థాయి గాయకురాలిని చేశాడు. ఈ పన్నెండేళ్లలో శాస్త్రిగారు పెట్టిన భిక్షే ఈ తన వైభవ ప్రాప్తి. ఆయనను వెదికి పట్టుకోవడం తన తెలివి.
ఐతే.. గాయనిగా.. ఒక విలక్షణమైన గొంతు ఉన్న దానిగా పొందిన గౌరవాలు,అనేకానేక సత్కారాలు,విజృంభించి అధిరోహించిన అత్యున్నత శిఖరాలు.. అన్నీ ఇప్పుడు.. ఒక మాయవలె.. విడిపోతున్న మంచు తెరలవలె.. ఒక దీర్ఘ భ్రాంతివలె,
ప్రశ్నలు.. జీవితంలో.. ఆ తర్వాత.. అటు తర్వాత.. ఆ ఆ తర్వాత.. అని.. ప్రశ్నలు.
ప్రశ్నలు.. రాలుతున్న ఎండుటాకులవలె.. ప్రశ్నలు.. కూలిపోతున్న సౌదాలవలె.. ప్రశ్నలు చెదిరి విరిగిపోతున్న నీడలవలె.
పెరుగుతున్నకొద్దీ.. లోపల విశాలమైపోయిన ఎడారి.. ఎక్కడా.. సుదూర ప్రాంతమంతా.. మనుషుల జాడలే కానరాని ఎడారి. తత్వవేత్తలన్నట్టు.. ఎప్పుడైనా మనిషి కొంత పొందుతున్నాడూ.. అంటే కొంత కోల్పోతున్నట్టే లెఖ్ఖనా. ?
*****
అమ్మ.. రజియా జ్ఞాపకమొచ్చింది ఉషకు. అమ్మ జ్ఞాపకంతోపాటే ఆపుకోలేని దుఃఖం.
తను ఎదుగుతూ.. ఇంకా ఇంకా ఎదుగుతూ పైకి వెళ్తున్నకొద్దీ.. ” అమ్మా.. రా నా దగ్గరకు.. నాతో.. నాతోపాటే ఉండిపోవమ్మా.. అమ్మా రజియా.. నా దేవత అమ్మా.. రా వచ్చి నా తలను నీ ఒడిలోకి తీసుకుని.. నన్నొక్కసారి నీ పరిష్వంగంలో.. నీ అమృతహస్తాలతో,”
కాని అమ్మ రాలేదు. చనిపోయిన తమ్ముడు షకీల్ జ్ఞాపకాల్లో కనలిపోతూ, చావక ఇంకా మిగిలి ఉన్న నాన్న లక్ష్మణ్ తో.. అదే తోపుడు బండి. అదే జీవితం. అమ్మది.
అసలు జీవితం ఏమిటి. ?
బిగ్గరగా రైలు కేక. భయంకరంగా. వికృతంగా.
అసలు తనిక్కడిలా కూర్చున్నట్టు ఎవరికీ తెలియదు. తెలిస్తే. క్షణాల్లో ఇసుకపోస్తే రాలనంతమంది అభిమానులు చొచ్చుకొస్తారు.
ఒక అంతర్జాతీయ స్థాయి గాయనిప్పుడు.. ఉష.
కాని.. కాని,
లేచి.. ఉష శాలువాను శరీరం చుట్టూ సవరించుకుని,
ఎ-వన్.. కంపార్ట్ మెంట్.. తమిళ్ నాడు ఎక్స్ ప్రెస్.. లో.. ముప్పది రెండో నంబర్.
కిటికీలోనుండి బయటకు చూస్తూండగానే రైలు మెల్లగా కదుల్తూ.. బయటంతా చీకటి. నల్లగా.
కొద్ది నిముషాల్లోనే ఢిల్లీ మహానగరం కనుమరుగౌతూ,
‘ విజయవాడలో దిగగానే.. పరుగు పరుగున అమ్మ దగ్గరికి పరుగెత్తి.. చుట్టుకుపోయి… అమ్మ.. అమ్మ.. రజియా.. అమ్మ. ,’
ఎందుకో చటుక్కున ఉష చేయి తనకు అత్యంత ప్రీతిపాత్రమైన ముఖేశ్ పాటను వింటానికి టచ్ ఫోన్ తెరను తడిమింది.
” జుబాపే దర్ద్ బరీ దాస్ తా చలీ ఆయీ
బహార్ ఆనేసే పహలే ఖిజా చలీ ఆయీ.. ” స్వర ఝరి అది.. గాలిలో తేలుతూ.
ఒక మహాద్భుత విషాద గీతంలో ఎక్కడని వెదుక్కుంటావు.. పోగొట్టుకున్న హృదయాన్ని. ?
రైలు వేగాన్ని పుంజుకుంటోంది చీకట్లో.
*****
డాక్టర్. కె.వివేకానందమూర్తి (యు.కె)
ఉన్నట్టుండి ఏదో భరించలేని శబ్ధం గుండె బ్రద్దలు చేసింది. అధిగమించిన వేగంతో పరిగెత్తుతున్న బస్సు ప్రయాణీకులందర్నీ ఒక్కసారి కుదిపి. బాణం తగిలిన పక్షిలా కీచుమంటూ అరచి హఠాత్తుగా ఆగిపోయింది.
డ్రైవరు కిందికి దిగేడు. చక్రాలవైపు వొంగి పరిశీలనగా చూస్తూ అన్నాడు – ‘దిగండి, బండి దెబ్బతింది’.
కండక్టరు కూడా దిగి చూసేడు. అదే మాట తనూ చెప్పేడు. ప్రయాణీకులందరం క్రిందికి దిగేం. వెనుకపైపు వెలికివచ్చిన చక్రాలకేసి చూస్తూ డ్రైవరు కండక్టరుతో ఏదో మాట్లాడుతున్నాడు. ఓ ముసిలాయన కండక్టర్ని అడిగేడు – ‘రిపేరీ వచ్చిందేవిటి?’
‘మరేనండి’
‘ఇప్పుడప్పుడే కదల్దేవిటి?’
‘కదల్దండి’ కండక్టరు ఏదో హామీ యిస్తున్నట్లు చెప్పేడు.
‘అసలేవైందేవిటి?’ మళ్ళీ అడిగేడు ముసిలాయన.
‘ఎనక సెక్రాలు దెబ్బతిన్నాయ్ – నాలుగు గజాలు ఎదరకెలిపోస్తే బండి తిరగబడి పోయేది. లేచినేళ మంచిది.’
‘సైడు మిర్రర్లోంస్సూసేను. రెండు ఎలిపికొచ్చీసేయ్’ డ్రైవరు తన సామార్ధ్యాన్ని ప్రకటించుకున్నాడు. ముసిలాయన ముక్కు మీద వేలేసుకున్నాడు. ఆయన భార్య కాబోలు – గుండెల మీద చెయ్యి పెట్టుకుంది. ఆ చెయ్యి కింద మంగళసూత్రాలున్నాయి.
ఎవరో మరో వ్యక్తి అన్నాడు. ‘ఎంత ప్రమాదం తప్పింది!’
‘ఇప్పుడేఁవిటి చెయ్యడం?’ మరో ఆసామీ ప్రశ్నించేడు.
‘సెక్రాలు ఫిరాయించాలండీ’ డ్రైవరు జవాబు చెప్పేడు.
‘ఎంత సేపవుతుంది?’ నేనడిగాను.
‘సెప్పలేనండీ, యిటేపొచ్చే లారీ ఏదన్నా ఆపుసేసి వొయిజాగెల్లి హెడ్డాపీసుకి రిపోర్ట్రిస్తే, స్పేరు బండో, జీపో రిపేరీకి తోల్తారు. నేనెల్లాలి – ఆళ్లు రావాలి. ఫిటింగిచ్చాక బండి కదలాలి. ఏటి సెత్తాం లెండి? నయ్యం! పేణాలు దక్కేయ్!’ డ్రైవరు జవాబు చెప్పేడు.
మళ్ళీ ఎవరో విద్యార్థి అడిగేడు – ‘మరయితే అందాకా రాంభజనే అన్నమాట?’
‘మరి తప్పదండి. లేటవుద్ది సేనా’ అన్నాడు కండక్టరు.
అప్పటికే జనం చాలా మంది చుట్టూరా చెట్ల క్రిందికీ, పచ్చిక మీదికి చెదిరిపోయేరు. రాంభజన చేస్తానన్న విద్యార్థి కూడా మరో నలుగురు మిత్ర బృందంతో కలిసి కాస్త దూరంలో మెత్తటి గడ్డిమీద బైఠాయించాడు. భజన మొదలు పెట్టేందుకేమో – జేబుల్లోంచి చిడతలు తీస్తారులా వుంది అనుకున్నాను. కాని పేక తీసి ఆట పరిచేరు – చప్పుడు లేని భజన!
వొంటరి ప్రయాణీకుణ్ణవడం వల్ల నాకేమీ తోచడం లేదు. కాస్సేపటి క్రితం బస్సులో కూర్చుని మరో రెండు గంటలకల్లా విశాఖపట్నంలో కాఫీ త్రాగొచ్చుననుకున్నాను. తీరా యిప్పుడు కాఫీ త్రాగడం కోసమే ప్రాణాల్తో మిగిలినట్టయింది. చేతి వాచీ చూసుకొన్నాను. నాలుగైంది. సాయంత్రపు చల్లదనం కొంచెం కొంచెం తెలుస్తోంది. ఎండలో తారురోడ్డు ఎంచక్కా మెరుస్తుంది. రోడ్డుకిరువైపులా పచ్చని చెట్లూ, పొలాలూ, పొదలూ, దూరాన
ఎత్తుగా కొండలూ, యింకా ఎత్తుగా వంగిన ఆకాశం – ప్రకృతి అందం ప్రయాణంలో బాగా కనబడుతుందనుకుంటా.
రుమాలుతో ముఖం తుడుచుకుని దూరంగా చూశాను. చెట్ల మధ్య ఏదో చిన్న పల్లెటూరు కనబడింది. దాదాపు మైలు దూరం వుండొచ్చు. ఎలాగో అలా నాకూ కాలహరణం చెయ్యాలనుంది. మెల్లగా కదిలేను. పిల్లగాలి పీలుస్తూ, పిల్లకాలువ గట్లు దాటుకుంటూ నెమ్మదిగా నడిచేను. అరగంట నడిచేసరికి ఆ వూళ్ళోకి అడుగుపెట్టేను.
బాగా చిన్న వూరులా ఉంది. బహుశా వెయ్యి గడప వుంటుందేమో. ఇళ్ళన్నీ దాటుకుంటూ మట్టిరోడ్డు మీద మరో నాలుగు నిమిషాలు నడిచాక చెరువొకటి కనబడింది. చెరువుకివతలగా ఒంటిగా, వెలివేయబడినట్టున్న ఒక పాత పెంకుటిల్లు జబ్బు మనిషిలా నిలబడి వుంది. దానికెదురుగా చిన్న ఖాళీ స్థలం ఉంది. స్థలమంతా పచ్చిక మొలచింది.
బాగా నడవడం వల్ల కాళ్ళు పీకుతున్నాయి. అక్కడికి పోయి కాస్సేపు కూర్చుందామనిపించింది. అటువైపు కదిలేను. పచ్చికలోకి అడుగుపెట్టగానే స్థలం మధ్యగా ఏదో నా దృష్టి నాకర్షించింది. చకచక అక్కడికి వెళ్ళాను. అది ఏదో మహాశిల్పం తాలూకు అవశేషం. మోకాళ్ళ క్రిందికి విరిగిపోయి మిగిలిన పాదాల జంట అది. రాతి మీద చెక్కారు. అందమైన ఆభరణాల్ని, క్రిందికి జారిన వస్త్రాన్ని ఆకర్షణీయంగా అలంకరించి మలిచేరు. అది ఏనాటి శిధిలమో! దానిలో యింకా నాజూకుతనం తొణికిసలాడుతోంది. పవిత్రత వుట్టిపడుతుంది. ఎవరో మహత్తర శిల్పస్రష్ట చేతుల్లో సృష్ఠింప బడినట్టుంది అది. ఇంతకు ముందు నేను మొహంజోదారో, హరప్పా శిధిలాలు చూశాను. అజంతా ఎల్లోరాలు చూశాను. మల్లీశ్వరి సినిమా కూడా చూశాను – నాకు శిల్పాలంటే పిచ్చి. ఆ పాదాల్ని చూడగానే, నేనింతవరకూ చూడని గొప్ప శిల్పితనం నాకు వాటిలో కనబడింది. ఇష్టంగా వాటిని చేతుల్తో ముట్టుకు చూశాను. అరగంటసేపు చూశాను. – నడిచినంత సేపు. ఆ స్త్రీ మూర్తి పాదాలు నాకెంతో నచ్చాయి. నాకప్పుడనిపించింది. ఆ పాదాలు భరించే పూర్తి విగ్రహం చూడగలిగితే ఎంత బాగుణ్ణో కదా – అని. కాని, ఆ అవకాశం నాకు దక్కలేదు. కేవలం శిధిలం మాత్రమే చూడగలిగాను.  అది నా మనసులో ముద్ర వేసింది. దాని పూర్తి స్వరూపాన్ని చూడలేకపోయినా, కనీసం దాన్ని మలిచిన ‘మహాశిల్పి’ నేనా చూసి తీరాలనిపించింది. ఆయనది బహుశా ఈ ఊరే అయ్యుంటుంది. ఆయనిక్కడివాడే అయ్యుంటాడు – అనే ఊహలు నాలో కలిగాయి. ఆయన్ని కలుసుకుని మనసారా అభినందించే భాగ్యం కలిగితే బాగుణ్ణనుకున్నాను.
వంగినవాణ్ణి లేచి నిలబడ్డాను. వూళ్ళో వాకబు చేద్దామని వెనక్కి తిరిగేను. ఎదురుగా పాత పెంకుటింట్లో ఎవరో నివాసం ఉన్నట్టు తోచింది. ముందు అక్కడికి పోయి అడిగిచూస్తే సరి – అనుకుని ఆ ఇంటివైపు దారితీశాను. ఇల్లు సమీపిస్తున్న కొద్దీ నా మనస్సు నీడలో ఆ శిధిలం యింకా స్థిరపడుతోంది. దగ్గరకొచ్చాను. ఇల్లు కూడా శిధిలావస్థలోనే వుంది విరిగిపోయిన నాగరికతా చిహ్నంలా, చితికిపోయిన అంతస్తుకి ప్రతీకలా కనబడింది. వానొచ్చినప్పుడు కాళ్ళు బురదకాకుండా యింటి ముందు నాపరాతి ముక్కలు పరిచేరు. నేల బాగా వున్నా వాటి మీదుగానే నడిచి, అరుగుల మధ్య మెట్లెక్కేను. తటపటాయించేక తలుపు తట్టాను. సమాధానం లేదు. నెమ్మదిగా నెట్టాను. దగ్గరగా జేరవేసిన తలుపు చిన్న శబ్ధంతో తెరుచుకొంది. తల ముందుకు వొంచి లోపలికి చూశాను. చాలా పెద్ద గది. హాలనుకుంటా, జీర్ణావస్థలో ఉంది. గోడలకి అక్కడక్కడ బెల్లులూడిపోతే మట్టి రాశారు. ఓ పక్కగా చాంతాడుతో దణ్ణెం కట్టారు. దాని మీద వెలిసిన చీరె, ఒక వెలవని జాకెట్టు, యింకా ఏవో పాత బట్టలూ, పేద బట్టలూ పడేసి వున్నాయి. ఏవో నాలుగైదు అందమైన శిల్పాల్ని గోడలు భరించగలుగుతున్నాయి. క్రింద గోడ వార బల్లలు పరిచేరు. ఆ బల్లల మీద పెద్దవి, చిన్నవి రకరకాల చక్కటి శిల్పాలెన్నో వున్నాయి.  వాటిలో చాలా భాగం స్త్రీమూర్తులు. మిగతా వాటిలో రెండు ముసిలి గాంధీలు, నాలుగు పడుచు గోపికలు – మధ్య ఒక చిలిపి కృష్ణుడు. హృదయం లేకుండా తల మాత్రమే వున్న హిట్లరు, చెయ్యి విరిగిన ఛత్రపతి శివాజీ, జూలు మాసిన సింహమూ మొదలైనవి వున్నాయి. క్రిష్ణుడి చేతిలో పిల్లనగ్రోవి లేదు, విరిగి పోయిందనుకుంటా. డ్యాన్సు చేస్తున్నట్టున్నాడు. సింహం నోట్లో బూజు పట్టింది. ఒక గోపికకి రొమ్ముల మధ్య లోయగా జారినచోట బీట తీసింది – క్రిష్ణుడి మీది ప్రేమకి గుండెలో చోటు చాలక హృదయం పగిలినట్టు. అన్ని శిల్పాలు అద్భుతంగా వున్నాయి నాకు. అపూర్వమైన ఆ శిల్ప సంపదను కాపాడేందుకని తాపత్రయంతో మిగిలినట్టుగా ఉంది హాలు. రుతుపవనాల తాకిడికీ, సూర్యుడి విసిరిన నిప్పులకి ధైర్యంగా ఎదురు నిలిచి, చివరికి జనం విడిపోగా ఆ సందర్భంగా క్రిందికి వొదిగిన యింటి పైకప్పు నడుం విరిగిన పాక్ సిపాయిని గుర్తు చేస్తోంది.
నేననుకున్న యిల్లు యిదే అయిఉంటుందని నిశ్చయించుకొని లోపలికి అడుగెట్టేను. విసనకర్ర శబ్ధం వినిపించింది. హాల్లోకి సన్నటి పొగలు ప్రవేశిస్తున్నాయి. లోపల వంటగదిలో ఎవరో పొయ్యి రాజేస్తున్నట్టుంది. తల పక్కకి తిప్పేను. వీధి వైపున గోడవార కిటికీ పక్కగా నున్న పాత మంచం మీద ఒక వ్యక్తి పడుకుని ఉన్నాడు. బహుశా నే చూడాలనుకునే ‘మహాశిల్పి’ యీ వ్యక్తేనేమో! నన్నాయన గమనించలేదు. తెరచిఉన్న కిటికీ  గుండా బయటికి చూస్తున్నాడు. దాదాపు అరవై ఏళ్ళ వయసుండొచ్చు. ఇంటిలాగే తనూ శుష్కించి వున్నాడు. సాయంత్రపు వెలుగులో ఆయన పెద్ద గడ్డం వెండిలా మెరుస్తోంది. మీసాలకీ, గడ్డానికీ నడుమ దాగివున్న సన్నటి పెదాల కలయికలో అనుభవాలు మిగిల్చిన గర్వం ఏదో వొంపు తిరిగినట్టుంది. లోతైన ఆయన కళ్ళలో లోయల్లో దాగిన ప్రశాంతత కనబడుతోంది. అంత వయసొచ్చినా, ఆ కళ్ళలో చురుకుదనం చచ్చిపోనందుకు కాస్త ఆశ్చర్యమేసింది. అలా ఒక్క క్షణం చూసేక నాకాయన అంపశయ్య మీద పడుకున్న భీష్ముడిలా అగుపించేడు.
ఇంకా అక్కడ నా ఉనికి గుర్తింపబడక పోవడంలో నా ‘మహాశిల్పి’ మీద నాకు ఆతృత పెరిగింది. చిన్నగా దగ్గేను. ఆయనకు వినబడినట్లుంది. ‘ఎవరూ?’ అంటూ తల నాకేసి తిప్పి చూసేడు. నేను మంచం దగ్గరికి నడిచి ‘నేనండీ!’ అని పేరు చెప్పాను. ఆయన ఇంకా ప్రశ్నార్ధకంగానే చూశాడు. నేను మళ్ళీ చెప్పాను – ‘నేనీ ప్రదేశానికి చాలా కొత్తవాణ్ణి. విశాఖపట్నం వెళ్తుంటే దారిలో ఈ వూరి దగ్గర హఠాత్తుగా బస్సు పాడయింది. రిపేరు చేస్తున్నారు. నాలుగ్గంటలు పైగా ఆలస్యం ఉందిట. ఎందుకో ఈ వూరు చూసిపోదామని సరదా పుట్టింది. ఇలా వచ్చాను. ‘వచ్చాక’ అని నేను యింట్లోకి ప్రవేశించిన కారణం చెప్పబోయేంతలో , ఆయన ‘అలాగా అబ్బాయ్! చాలా సంతోషం!’ అన్నాడు. ‘అమ్మాయ్! కాసిని మంచినీళ్ళు పట్టుకురామ్మా!’ అంటూ కూతుర్ని కాబోలు – పిలిచి నా వైపు తిరిగాడు. ముఖంలో ఎంతో అనుభవం, పరిజ్ఞానం, స్వచ్ఛత వుట్టిపడుతున్నాయి. ఏదో గొప్ప కుటుంబంలో పుట్టి, చివరికి చితికి పేదవాడై పోయిన వ్యక్తిలా వున్నాడాయన. కూర్చోమని చెప్పేడు. మంచం పక్కనే వున్న పాత కుర్చీలో కూర్చున్నాను.
శిల్పాలకేసి చూస్తూ నేనన్నాను.. ‘నిజంగా యీ రోజు నేను చాలా అదృష్ట వంతుణ్ణి. ఇక్కడ మీ యింట్లో అద్భుతమైన శిల్పాలెన్నో చూడగలిగాను. నాకు శిల్పాలంటే చచ్చే పిచ్చి. మొదట్లో బయటినుంచి యీ యిల్లు చూసినప్పడు, యీ లోపల యింత శిల్ప శోభ వుంటుందని వూహించలేదు. అపూర్వంగా వున్నాయవి. ఇవన్నీ చూస్తుంటే – ప్రయాణీకుల బస్సులు యిలాగా అప్పుడప్పుడు పాడవుతూ ఉండాలనిపిప్తోంది నాకు.
ఆయన భళ్ళున నవ్వేడు. ఆ నవ్వులో సంతోషం కంటే గర్వమూ, తృప్తీ కలిసి కనిపించేయి. నాకెందుకో యిల్లు కూలిపోతుందమోనని భయమేసింది. కప్పుకేసి చూశాను.
ఆయన నవ్వు పూర్తి చేసి, నా మోకాలి మీద చెయ్యి బలంగా మోపేడు. ‘బాగుందబ్బాయ్! ఇన్నాళ్లకి నా శిల్పాల గొప్పతనం చవిచూడగలిగిన మనిషి నా దగ్గరికి వచ్చినందుకు నాకు పరమానందంగా వుంది’ అన్నాడు. ‘నా కళ నాలాగే ముసిలిదై పోయిందనుకున్నాను. లేదు అదింకా పడుచుగా బ్రతికే వుంది. ఎప్పటికీ అలాగే వుంటుంది. చరిత్రలో నా శిల్పాలు నాలుగు కాలాల పాటు నిలుస్తాయి చాలు. అది చాలబ్బాయ్! అదే నాక్కావలసింది.’ ఆయనలో వుద్రేకం కనబడింది.
వెంటనే నాకు ‘మహాశిల్పి’ యీ వ్యక్తేనని తెలిసింది. ఆయన మీద పూజ్యభావం ఏర్పడింది. నాలో ఆయనంటే ఎంతగానో ఆసక్తి పెరిగింది. సాటిలేని తన అభిమాన తార దర్శనభాగ్యం అభించిన మూడవ తరగతికి ప్రేక్షకుడికి కలిగే అనుభూతిలాంటి అనుభూతి యీ క్షణం ఆయన సమీపంలో నాకు కలిగింది. నా జన్మ చరితార్ధమైనట్లు భావించాను. మీకు నవ్వు రావొచ్చు. కాని నాకు శిల్పాలంటే అంత పిచ్చి! –
ఇంతలో ‘మహాశిల్పి’ కూతురు మంచినీళ్ళు తెచ్చి యిచ్చింది. ఆమె లోపలికి తిరిగి వెళ్తున్నప్పుడు చూస్తే ఆయన చేతిలో ప్రాణం పోసుకున్న శిల్పం ఏదో కదిలినట్లనిపించింది నాకు. మెరిసేలా తోమిన గ్లాసు మీద కదలిపోయే ఆమె రూపం చిత్రంగా సాగి మెరిసింది.
ఆమె లోనికి వెళ్లాక, ఆయన్ని పేరడిగాను. చెప్పేడు. మనిషికి తగ్గపేరు – నరసింహాచార్యులు.
మంచినీళ్లు త్రాగుతూ అనుకున్నాను – ప్రతి గొప్ప కళాకారుడి సృష్టి లోనూ అతడి కష్టమూ – యిష్టమూ, ఓర్పు – నేర్పూ అన్నింటిని మేళవించుకొని వెలిసిన కళాఖండం ఏదో వొకటి వుంటుంది. అలాగే యీ నరసింహాచార్యులు గారికి కూడా ఏదో ఒక మాస్టర్ పీస్ వుండే వుంటుంది అనిపించింది. మంచినీళ్ళ గ్లాసు కింద పెట్టి, ఆయనకి నా వుద్దేశ్యం తెలియజెప్పే ధోరణిలో ‘చూడండీ’ అంటూ అడగబోయేను.
వెంటనే ఆయన ‘నేను చూడలేనబ్బాయ్’ అన్నాడు.
ఒక్కసారిగా నా ఆలోచనా ప్రవాహం ఆగిపోయింది. నాలో ఆయన జవాబు రగిల్చిన ఆశ్చర్యం గుండెను ఝల్లుమనిపించింది.
ఇందాకే నాకు నరసింహాచార్యులు గారి శిల్పచాతుర్యమంతా ఆయన కళ్లల్లో కొట్టొచ్చినట్లు కనబడింది. ఇంతవరకూ, గొంతుక విని చూచాయగా నా వయస్సు పసిగట్టిన ఆయన యొక్క గ్రుడ్డితనం తెలీక – ఆ కళ్ళు చెప్పని భావాలెన్నో నాలో వూహించుకున్నాను. పొరపాటు జరిగిపోయిందని కించపడ్డాను.
నా మౌనం ఆయన తెలుసుకున్నట్టుంది. మాటలు కదిపేడు. – ‘ఇంత సేపూ నాకు కళ్లున్నాయనుకున్నావ్ కదూ?’ నవ్వేడు. ‘‘ఎందుకు లేవూ, వున్నాయ్. కాని యివి శిల్పాలు చెక్కడానికి పనికి రావే. వెలుతురు చూడలేవు. అడపా తడపా వుద్రేకాలొస్తే కాసిని కన్నీళ్ళు కారుస్తాయంతే. అంతకు మించి వీటికేపనీ చేతకాదు. నేనూ అంతే. నడవలేను. కళ్లు పోయినప్పుడే కాళ్లూ పోయాయి. అప్పట్నించీ యీ మంచమే నా జీవితం’’ ఆయన ఆగాడు.
నేను మళ్ళీ యిందాకటిలాగే చలించేను. ‘ఆ మహాశిల్పి’ అంధుఢూ, అశక్తుడూ అయిపోయినందుకు తీరని జాలితో నా మనస్సు రెపరెపలాడింది. ఆయనకేసి చూశాను. శరీరమూ, జీవితమూ కలసి మిగిల్చిన కష్టనష్టాలకి తగినంత బాధ నరసింహాచార్యులు గారిలో నాకు కనిపించలేదు. ఆయనే చెప్పాడు. ‘కళ్ళు పోయాయని కానీ, కాళ్లు పోయాయని కానీ నాకేమాత్రం విచారం లేదు. ఎందుకో తెలుసా? ఈ చేతుల్తో ఈ మహత్తర శిల్ప సృష్టి ఏనాడో పూర్తి చేసేశాను. నా జీవితంలోనే సాధిద్దామనుకున్న మహాఫలితం ఏనాడో సాధించేశాను. అదేమిటనుకున్నావ్? కళాఖండం. నేను చెక్కిన శిల్పాలన్నీ వొక ఎత్తు. అదొక్కటీ ఒక ఎత్తు. చూపులక్కూడా ఎత్తయిందేలే – 24 అడుగులు’ నరసింహాచార్యులు నిర్విచారంగా మాట్లాడేడు. నాకు వెంటనే ఆ కళాఖండాన్ని తనివి తీరా చూడాలనిపించింది. కానీ, ఆయన తన కళాఖండం ఎంత గొప్పదో చెప్పేడేగాని, ఎలా వుందో, ఎక్కడుందో చూడమని మాత్రం చెప్పలేదు. అంచేత నేనే కలుగజేసుకుని – ‘‘ఏదీ? ఎక్కడుందీ మీ కళాఖండం?’’ అని ఆతృతగా, ఆసక్తిగా అడిగేను.
నరసింహాచార్యులు గారు నా ప్రశ్న విని మోచేతుల మీద సగం లేచేరు. మంచం మీంచి లేచి క్రింద పడతారేమోనని భయం వేసింది. పట్టుకోడానికి సిద్ధపడాలనుకున్నాను. కాని సగం లేచేక ఆయన అలాగే వుండిపోయి మొదలెట్టారు. ‘చూడబ్బాయ్! నువ్వు అశోకుడి గురించి చదివేవుంటావు. షాజహాను గురించి కూడా చదివేవుంటావు-’
నాకు చిరాకేసింది- కళాఖండం చూపించకుండా మాట మారుస్తాడేమిటా? అని. ఒక వేళ సస్పెన్సు కలిగిద్దామనుకుంటున్నాడేమో? హిచ్ కాక్ గడ్డం పెంచుకుంటే యిలాగే ఉంటాడేమో! అనుకున్నాను. ఏమైనా చేసేదిలేక వినడం మొదలెట్టాను. ఆయన చెబుతున్నాడు. ‘‘చెప్పుకోవడం కాదు గానీ నాకూ ఉంది పెద్ద చరిత్ర. నన్నడిగితే నాకున్న గతం హాజహానుక్కూడా లేదంటాను. చూడబ్బాయ్! ఒక్క సంగతి. యిన్నాళ్ళకి నేనంటే అభిరుచితో వచ్చిన మనిషివి నువ్కొక్కడివి కనబడుతున్నావ్. బహుశా మనిద్ధరికీ ఏదో పూర్వజన్మ సంబంధం వున్నట్టుగా ఉంది. సమయం వొచ్చింది కాబట్టి చెబుతున్నా విను. అసలు సంగతేమిటంటే –
అప్పట్లో నాకు పాతికేళ్ళ వయస్సూ, పాతికెకరాల భూమీ వుండేవి. నిత్యవూఁ శిల్పాలు చెక్కాలనే ధ్యాస తప్ప నాకు మరో దృష్టి వుండేది కాదు. ఆ రోజుల్లో ఈ చేతుల్తో నేను ముట్టని మట్టిగానీ, కొట్టని రాయిగానీ లేదు. చాలా మట్టి బొమ్మలు చేశాను. కనిపించిన రాయినల్లా తెచ్చి ఖరారైన బొమ్మలెన్నో ఖచ్చితంగా చెక్కాను. ఆ మీదట దేశంల గొప్ప శిల్పాలన్నింటికీ మించిన మహా మహా శిల్పాలు చెక్కాలనుకున్నాను. అంతే, వెంటనే బయల్దేరి దేశమంతా తిగిగాను. చూశాను. చాలా చూశాను. హంపీ శిధిలాలు, అజంతా ఎల్లోరాలు, ఆగ్రా ఢిల్లీలు గొప్ప గొప్ప కోటలు, దేవాలయాలు, మసీదులూ ఓహ్! వొహటేమిటి? సమస్తవూఁ చూశాను. తిరిగొచ్చాకనే అనుకున్నంతపనీ చెయ్యగలిగాను. గర్వపడుతున్నాననుకునేవ్! అప్పుడీ ఆగ్రహారం చుట్టుపక్కల నేనంటే తెలియని మనిషి లేడు. అద్భుతమైన శిల్పినని అంతా మెచ్చుకునే వారు. అయినా నాకెందుకో తృప్తి వుండేది కాదు. ఎన్ని మలిచినా కూడా, నేచెక్కాల్సిన శ్రేష్ఠమైన శిల్పం యింకా తయారు కాలేదనే అనిపించేది. అలాగే రోజుల తరబడి చెక్కేవాణ్ణి. దాంతో ఆదాయం లేకపోగా ఆస్తంతా హరించుకు పోవడం మొదలుపెట్టింది. అప్పుడిక లాభం లేదని, నన్నేదో బాగుచేస్తారంటూ మా పెద్దలంతా కలిసి నాకు పెళ్ళి చేసేశారు. కాని పెళ్ళయ్యాక నా ధోరణి మరీ ఎక్కువైపోయింది. కారణం ఏమిటో తెలుసా? – మా ఆవిడ అచ్చం అప్సరసే అనుకో. ఈ కాలం పిల్లలు దాని అందం ముందెందుకూ పనిచెయ్యరు. ముసిలి పీనుగ పెళ్ళాం సొగసు వల్లిస్తున్నాడనుకునేవ్. నా మాటల్లో అసలు ఉత్ప్రేక్షలు ఉండవు. ఉన్నదున్నట్టే, నే బొమ్మ చెక్కినా అంతే. అయిందా అప్పుడేం చేశాను?’’ అంటూ పక్కకి వొత్తిగిల్లారాయన.
‘ఏం చేశారు?’
‘శిల్పం చేశాను. అమరశిల్పం. మా ఆవిడ శిల్పం. అచ్చం అప్సరసని అప్సరసలా చెక్కేశాననుకో. పోలికలన్నీ పోతపోసినట్టు తీసుకొచ్చాను. కానీ, కానీ యిప్పుడది లేదు. చచ్చిపోయింది. ఉంటే చూసుకుని ఎంత మురిసిపోయేదో! నన్నెంత మెచ్చుకునేదో-’ నరసింహాచార్యులు గారి కంఠం బొంగురుపోయింది. ముందు చెప్పినట్లుగా ఆయన చూడలేని కళ్ళు చెమర్చాయి. ఆయనలో బాధ చూశాను. నరాలు గిజగిజ లాడేయి.
అంతలోనే ఆయన అనుభూతిని మార్చుకున్నాడు. మామూలు ధోరణి తెచ్చిపెట్టుకోవడానికి ప్రయత్నించి, గొంతు సర్దుకుంటూ అన్నాడు.
‘చూడబ్బాయ్! షాజహాను పెళ్ళాన్ని ప్రేమించేకదూ తాజమహలు కట్టించేడు? కాని, నన్ను చూడు – నేనూ ప్రేమించాను నా భార్యని. షాజహాను కంటే అమితంగా ప్రేమించానేమో కూడా. ప్రేమించడమే కాదు – ప్రపంచంలో అందాన్నంతా ధిక్కరించేలా ఉన్న ‘ఆమె’ రూపాన్ని అపురూపంగా మలిచాను. పెళ్ళాన్నంత ప్రేమించీ షాజహాను తాజమహలు తనుగా తను కట్టలేకపోయాడు. ఎవరిచేత్తో కట్టించాడు. కాని నేను, నా చేతుల్తో నేను మలిచాను. దాన్ని ఇప్పుడు చూడు! పెద్ద కొండరాయి వుండేదక్కడ. దొలిచి ప్రాణాలు పోశాను. అదే నా కళాఖండం!’ గర్వంగా కిటికీ వేపు చాచిన చేత్తో సూచిస్తూ చూపించాడు. తటాలున నేను ఆత్రంగా వంగి చూశాను. బాగా చూశాను. నాకేమీ కనిపించలేదు. ఇందాక నే నిలబడ్డ పచ్చగడ్డి స్థలం. దాని వెనక పొలాలూ, దూరాన కొండ అంచులూ తప్ప మరేమీ కనిపించలేదు.
నరసింహాచార్యులు గారింకా మాట్లాడుతున్నారు – ‘నేను గొప్పవాణ్ణి కాదా? షాజహాను కంటే గొప్ప చరిత్ర పురుషుణ్ణి కాదూ? చెప్పబ్బాయ్?’
నాకేం మాట్లాడాలో తెలియలేదు. నరసింహాచార్యులుగారు ఏదో గొప్ప కళాఖండాన్ని చూపిస్తాడనుకున్నాను. చూస్తాననుకున్నాను. ఫలితంగా నాలో గొప్ప నిరుత్సాహం కదిలింది. నరసింహాచార్యులు గారికి పిచ్చేమోనన్న అనుమానం కూడా కలిగింది. నాకేమీ కనిపించడం లేదని చెబుదామనిపించింది. నా కళ్ళు ఆయనవి. ఆయన కళ్ళు నావి అయినట్టుగా ఉంది. నెమ్మదిగా కూర్చున్నవాణ్ణి లేచాను. పెదవి కదిలేంతలో పెద్ద శబ్ధం వినబడింది. వెనక్కి తిరిగి చూశాను. నేల విడిచిన నీటిగిన్నెను పైకెత్తుకుంటూ, జారవిడిచిన పైటను మెడచుట్టూ తిప్పుకొంటోంది – ‘మహాశిల్పి’ కూతురు.
ఆయన పిలిచాడు – ‘అమ్మాయ్ నువ్వేనా? ఒక్కసారి యిలా రామ్మా!’
ఆమె గిన్నె క్రిందబెట్టి గబగబా వచ్చింది. ఎందుకో కంగారుపడుతోంది. నిటారుగా నిలబడింది. ఆమె నడిచి వచ్చిన సవ్వడి విన్నాక ఆయన – చూడమ్మా! ఇతన్ని అలా తీసుకువెళ్ళి మీ అమ్మ బొమ్మని చూపిస్తావూ!’ అన్నాడు.
‘రండి’ అంటూ కదిలింది. ఆమె మాట్లాడడం మొదటిసారిగా విన్నాను. ఆమెను అనుసరించేను. ఇద్దరం గుమ్మం దాటి మెట్లు దిగాం. నాపరాళ్ళ మీదుగా నడిచాం. మరోక్షణానికల్లా – చాలా సేపటి క్రితమే నేను  తాకి చూసిన, రాతి పాదాల దగ్గరికి నడిచి ఆమె ఆగిపోయింది. నేనూ ఆగాను.
‘చూడండి!’ ఆమె రెండవసారి మాట్లాడింది.
నేను చూశాను. ఇప్పటికిగాని నా మెదడు పనిచెయ్యలేదు. కళాఖండం వూహలోపడి శిధిలాన్ని విస్మరించేనని మెలకువ కలిగింది. నివ్వెరపోయాను. ఇదా నా ‘మహాశిల్పి’ కళాఖండం! ఇదా నరసింహాచార్యులు గారి చరిత్ర చాలే కళాఖండం! దీనికోసమేనా కనబడలేదని నిరుత్సాహపడ్డాను! దీనికోసమేనా నరసింహాచార్యులు గారికి పిచ్చివుందని అనుమానించాను! – అనిపించింది. గుండె బరువెక్కినట్టయింది. మనస్సు మరోసారి రెపరెపలాడింది. కళాఖండపు ఖండాన్ని మరోసారి చూశాను. విరిగిన పాదాలు – మెత్తగా, సుకుమారంగా అనిపిస్తున్నాయి. పాదాల దిగువకి జారిన పలుచని వస్త్రభాగం చిరిగిన కలువరేకులా వుంది. ఏవేవో ఆభరణాలు, నగిషీలు – పనితనమంతా పాదాల్లోనే వుపయోగించేసినట్టుంది. మిగిలిన శిల్పమంతా చూడగలిగితే ఎంత బాగుణ్ణు! – యింత క్రితం చూసినప్పటిలాగే అనుకుంటున్నాను. మరోలా అనుకోడం తెలియడం లేదు.
ఆమె అడిగింది ‘చూశారా?’
‘వచ్చే ముందే చూశాను. యిది రెండవసారి’ క్షణం ఆగాను. ‘మీ అమ్మగారి పాదాలు యిలాగే వుండేవనుకుంటాను’
‘అవును’
‘ఆవిడ పోయి ఎన్నాళ్ళయింది?’
‘పదేళ్ళు షుమారు.’
‘ఎలా పోయారు పాపం.’
‘నాన్న చంపేశాడు.’
హఠాత్తుగా అదిరిపడ్డాను. వణికాను. ‘ఎందుకు?’ అని మాత్రం అనగలిగేను.
‘అమ్మలాంటి బొమ్మని చెయ్యాలని నాన్నెంతో కష్టపడ్డాడు. అమ్మని ఎదురుగా కూర్చోబెట్టి, రోజుల తరబడి ఎన్నో బొమ్మలు చెక్కాడు. ఏవీ అమ్మకి నచ్చలేదు. ప్రతి శిల్పం లోను ఏదో ఒక వంక చూపించేది. నాన్నికి పట్టుదల హెచ్చు. మానలేదు. ఇంకా ఎన్నెన్నో చెక్కాడు. ఎంతో డబ్బు ఖర్చు పెట్టాడు. చివరికి అమ్మ విసుగెత్తిపోయింది. తన కోసం దరిద్రాన్ని కొని తెస్తున్నారంది. తనలాంటి శిల్పం తయారుచెయ్యడానికి అన్నాళ్ళూ అన్ని రాళ్లూ పాడుచెయ్యాలా అనడిగింది. ఆఖరికి నాన్నకి శిల్పాలు చెక్కడమే చేతకాదంది. పైగా పాడుబొమ్మలు చెక్కి పచ్చటి బ్రతుకంతా పాడుచేస్తున్నారని ఆ బొమ్మలన్నీ పగలకొట్టింది. నాన్నకప్పుడు విపరీతంగా కోపం వచ్చింది. ఆయనకెప్పుడూ కోపం రాలేదు. అదే మొదటిసారి. నాన్నకి తన చేతిమీద నమ్మకం ఎక్కువ. తన శిల్పాలే ఆయన ప్రాణాలు. తన నేర్పునీ, తన శిల్పాన్నీ కించపరచడం నాన్న సహించలేకపోయాడు. అమ్మతో ఘర్షణ పడ్డాడు. ఆ ఘర్షణలో చేతనున్న ఉలిని అమ్మ మీదికి కోపంగా విసిరాడు. కణతకి తగిలింది. రక్తం కారింది. అంతే అమ్మ చచ్చిపోయింది.’ ఇలా చెప్పినంతసేపూ ఆమెలో నిర్లిప్తత తప్ప మరే భావం లేదు. బహుశా పాత భావాలన్నీ ఘనీభవించి గుండెని రాయిచేసి వుంటాయి. కళ్ళునప్పుడు నరసింహాచార్యులు గారికి తెలిస్తే కూతురి గుండెని కూడా శిల్పంగా చెక్కేవాడేమో!’
ఆమె చెప్పడం అయిపోలేదు. ‘అమ్మ పోయాక నాన్న కోపమూ పోయింది. ప్రాణం లేని రాళ్లకి ప్రాణం పోసిన ఉలితో, ప్రాణం ఉన్న అమ్మ ప్రాణం కాస్తా బలి తీసుకున్నానని కుమిలిపోయాడు. చాలా రోజులు విచారంతోనూ, పశ్చాత్తాపంతోనూ గడిపాడు. చివరికి అమ్మ జ్ఞాపకార్ధం అయిదేళ్లు రాత్రీ పగలూ కష్టపడి యీ శిల్పం చెక్కాడు. అమ్మ బ్రతికి ఉంటే దీనికి వంక పెట్టేది కాదు. అంత బాగా చెక్కాడు. నిజం చెప్పాలంటే అమ్మలాంటి బొమ్మని అమ్మపోయాకే తయారు చెయ్యగలిగాడు నాన్న’ ఆమె ఆగింది. పరాయి వ్యక్తితో ఆమె యింత సేపు నిర్భయంగా, ధారాళంగా మాట్లాడగలిగిన మనిషి అని నేను మాత్రం వూహించలేదు. చీరకొంగుతో చెంపల్ని తుడుచుకొని అంది – ‘కాని శిల్పమంతా పూర్తయ్యాక, అమ్మ భుజాల మీద నిలబడి – తలపాపిట సవరిస్తూ చివరి మెరుగులు చెక్కుతూంటే కాలుజారి నాన్న క్రిందపడిపోయాడు. తలకి పెద్దగాయం తగిలింది. మెదడు దెబ్బతిందట. అప్పట్నించి నాన్న చూడలేడు. నడవలేడు. అమ్మని చంపినందుకు శిక్షనుకుని అస్తమానం కన్నీళ్ళు పెట్టుకుంటాడు.
మగాడిలా మాట్లాడే స్త్రీ ఎప్పుడూ తెలియదు నాకు. ఆమె మాటలు వింటోంటే ‘మహాశిల్పి’ కూతురు కాక, కొడుకు మాట్లాడుతున్నాడనిపించింది నాకు. నేనడిగాను. ‘మీరు మగాడిలా ఎందుకు మాట్లాడుతున్నా’రని కాదు.
‘మరయితే ఎందుకిదిలా శిధిలమైపోయింది?’
‘ఎవరో గొప్ప వ్యక్తిట. ఆ మధ్య యీ ఊరొచ్చాడు. స్వాములవారో, సన్యాసో – తెలీదు నాకు, దేశమంతా కాలినడకనే నడుస్తాట్ట. ఏదో వుపన్యాసాలిచ్చాడు. మునసబుగారు ఈ ప్రదేశాన్ని ఆయనకు భూదానం చేశాడు. అప్పుడాయన యీ విగ్రహాన్ని చూశాడు. అసహ్యించుకున్నాడు. అమాయకులైన ప్రజల్లో యిలాంటి శిల్పాలు చెడ్డ ఆలోచనల్ని ప్రేరేపిస్తాయట. శృంగార వాంఛల్ని రేకెత్తిస్తాయట.’ ‘బహుశా అప్పుడు ఆయనలో అలా రేకెత్తి ఉండవచ్చు.  ఏమో! శిష్యులతో కలిసి విగ్రహాన్నంతా ఛిన్నాభిన్నం చేసి వెళ్ళిపోయాడు. కోపంలో అమ్మని చంపేసినా – యీ బొమ్మ చెక్కి నాన్న మళ్ళీ అమ్మకి ప్రాణం పోశాడు. కానీ రెండవసారి కూడా అమ్మ చంపబడింది. నేనడ్డుపడ్డాను. ఏడిచాను. తల బాదుకున్నాను. లాభం లేకపోయింది. పైగా – మా అమ్మని చంపకండి – అని ఏడిస్తే అందరూ నన్ను అపహాస్యం చేశారు. సిగ్గు భరించలేక నేను కూడా చచ్చిపోయాననుకున్నాను. ఇక నేను చేయగలిగిందల్ ఆ క్షణంలో ఒక్కటే మిగిలింది. ఈ అమానుష విషయం నాన్నకు తెలియకుండా జాగ్రర్తపడ్డాను. తెలిస్తే నాన్న గుండె పగిలేది. పాపం – యింకా యిక్కడ అమ్మ శిల్పం వుందనుకుంటున్నాడు. ఆ ఆసరాతోనే నాన్న బ్రతికున్నాడు.’ రెండు సెకన్లు ఆగింది. ‘ చూడండి, లోపలికి వెళ్ళాక నాన్న మిమ్మల్ని అడుగుతాడు, అమ్మ శిల్పం ఎలా ఉందని? – దయచేసి బాగుందని చెప్పండి! – నాన్న కోసం. నాకీ ప్రపంచంలో నాన్న తప్ప ఎవరూ లేరు. నాన్న పరపతి తప్ప మాకు మరో బ్రతుకు తెరువు లేదు. నాన్నని నేను కాపాడుకోవాలి. కాదు మీరే కాపాడాలి,  ఇంతకంటే నాకు మరో మార్గం లేదు. నాన్నని కాపాడిపెట్టండి. నాన్నని కాపాడి పెట్టండి! మా బ్రతుకు నిలబెట్టండి! అమ్మ బొమ్మ బాగుందని చెప్పండి. చిన్న అబద్ధం – చెబుతారు కదూ?’ ఆమె గొంతులో దైన్యం, వేడికోలు నా మనస్సుని కదిపేయి. నేను చాలా చాలా చలించేను. అంతా నాకో చిత్రమైన అనుభూతిలా వుంది. ‘అలాగే’ అన్నాను. ఆమె చేతులు కలిపి నమస్కారం చేసింది. కృతజ్ఞత అనుకుంటా.
‘పదండి వెళ్దాం’ అంది.
ఆమె వ్యక్తిత్వంలో తెలియని వైరుధ్యమేదో వుంది. నాకర్థం కాలేదు. ఇద్దరం వెనక్కి తిరిగి నడిచేం. సాయంత్రం పలుచని చీకటిరాకని చూచాయగా సూచిస్తోంది. నాకు ప్రయాణం గుర్తొచ్చింది. త్వరపడాలనిపించింది.
ఆమెతో ఇంట్లోకి ప్రవేశించాను. లోపల బాగా వెలుగు తగ్గింది. నరసింహాచార్యులు గారి మంచం కేసి నేను వడివడిగా నడిచేను. ఆయన రెండు చేతులూ కలిపిపట్టుకున్నాడు. లేని వుత్సాహోద్రేకాలని సృష్టించుకున్నాను. అన్నాను –
‘ఆచార్యులు గారూ! నిజంగా యీ రోజు నా జన్మ తరించింది. అసమానమైన శిల్పకళ దర్శించే భాగ్యం నాకు కలిగించేరు. మీలాంటి మహాశిల్పులు నూటికీ కోటికీ ఎక్కడో ఏ వొక్కరే వుంటారు. పొగడ్త అనుకోకండి. నాకు పొగడ్డం చేతకాదు. అసలు నా అనుమానం మీరేదో దైవాంశతో పుట్టి వుండాలని, ఇంత అద్భుతమైన కళాఖండం ఎప్పుడూ, ఎక్కడా, చివరికి కలలో కూడా నేను చూడలేదు.’
నేను అప్పుడప్పుడు శ్రవ్య నాటికల్లో పాల్గొన్నాను. బాగానే అనగలిగేను. ఎంచేతనంటే నా మాటలకి నరసింహాచార్యులుగారిలో ఎదురుచూసిన ప్రతి భావాలన్నీ ఎంతో బాగా కనిపించేయి. తెగని సంతోషం, తృప్తీ నరసింహాచార్యులుగారి గ్రుడ్డి కళ్ళల్లో నీటిని తిప్పేయి. గిల్టీగా ఫీలయ్యేను.
నరసింహాచార్యులు గారు పొంగిపోయేరు. మంచి వుత్సాహాన్నీ, మంచి కృతజ్ఞతనీ మాటల్లో చెప్పేరు – ‘చాలా సంతోషమబ్బాయ్! చాలా సంతోషం! నాకీ రోజు నా చిన్నప్పటి దీపావళి పండుగంత హాయిగా వుంది. నా కళాఖండాన్ని బాగా చూశావు కదబ్బాయ్! ఆ కళ్ళూ, ముక్కూ, శంఖంలాంటి మెడా, గుండ్రంగా జారిన భుజాలూ, వాటి మీంచి జారిపడి కళ్ళూ, కాళ్ళూ పోగొట్టుకున్నాను – అంత నునుపుగా చెక్కేను దాన్ని – బాగా చూశావు కదూ! నే చెప్పిందంతా అక్షరాలా నిజమే కదూ…’
ఇంకా ఏదో అంటున్నాడు. నాకేమీ వినిపించడం లేదు. వినిపించినా అర్ధం కావడం లేదు. కాళ్ళ క్రింద పుట్టుకొచ్చిన పుణ్యభూమి తొలుచుకు పోతున్నట్టుగా ఉంది.
‘ఈ పాటికి బస్సు దాదాపు బాగయిపోయి ఉంటుంది. ఆలస్యమైతే అందుకోలేను. విశాఖపట్నం వెళ్ళాలి. ఇక సెలవు తీసుకుంటానండీ!’ అన్నాను.
‘మంచిదబ్బాయ్! క్షేమంగా వెళ్ళు! ఎప్పుడన్నా వీలుపడితే ఇటుకేసో చూపు చూడు.’
‘ఎంతమాట. వస్తానండీ!’ అని ఆయన చూడలేకపోయినా, నరసింహాచార్యులు గారికి నమస్కారం పెట్టి కదిలేను. ఆమె వీధి గుమ్మం దగ్గర నిలబడి కనబడింది. కృతజ్ఞతని చిరునవ్వుగా తయారు చేసి పెదాల మధ్య చూపించింది. ఇప్పటికి గాని నాకు ఆమె అందం కేసి మనసు పోలేదు. కాని టైము తక్కువగా వుండడం వల్ల ఒకే మాట ‘వస్తానండీ!’ అని చెప్పి మెట్లు దిగేను.
నాపరాతి ముక్కల మీద నడుస్తున్నాను.
పాపం! కండలు కరిగించుకుని కళాఖండం మలిచిన నరసింహాచార్యులు గారు తన ప్రేమకథకి చరిత్రలో షాజహాను కంటే వున్నతస్థానం వుంటుందనుకున్నాడు. కళ్ళు పోగొట్టుకొని పిచ్చిగా వూహించుకుంటున్నాడు. కాని ఆయనకి తెలియదు. ఊహల్ని కాదనే నిజం వుంది. కళాఖండమూ, ప్రేమా, చరిత్రా ఏవీ ఆయనకు దక్కలేదు. అవును. ఎలా దక్కుతాయి. నరసింహాచార్యులు లేనివాడు. అతి సామాన్యుడు. సామ్రాజ్యాధినేత కాడు. రాజకీయనాయకుడూ కాడు. కేవలం ఒక పేదశిల్పి. పేదవాళ్ళ ప్రేమలో ఎంత బలం వున్నా ప్రయోజనం లేదు. మహాధనవంతుడైన షాజహాను చక్రవర్తి అపూర్వమూ, అద్భుతమూ అయిన తాజ్ మహల్ కట్టించి నరసింహాచార్యులు గారి లాంటి పేదవాళ్ళ ప్రేమకి విలువ లేకుండా చేశాడు. ఎవడో రాజకీయ సన్యాసి మహాశిల్పాన్ని నాశనం చేసి ఆయన చరిత్ర నిలువకుండా నిర్జింపచేసేడు. ఛీ ఛీ! – వీళ్ళా భారతదేశం మనుషులు! గురజాడ కవి దేశమంటే మట్టి కాదు, మనుష్యులే అని చెప్పేడు గానీ – నా కిప్పుడు యిలాంటి మనుషులు పుట్టే దేశాన్ని వొఠ్ఠి ‘మట్టే’ అనుకుంటేనే బాగుణ్ణనిపిస్తోంది. లేకపోతే కొన్నాళ్ళకి దేశం మీద ఏవగింపు కలిగి, నాలో వుందనుకునే కొద్దిపాటి దేశాభిమానం చచ్చిపోతుందేమోనని భయం కూడా వేస్తోంది.
అలా ఆలోచనలు పేర్చుకుంటూ కొంతదూరం నడిచేక, ఎందుకో వెనక్కి తిరిగి చూడాలనిపించింది. చూశాను! నరసింహాచార్యులుగారి పాత పెంకుటిల్లు చిన్న అట్ట సెట్టింగులూ కనబడింది. నాలో యిప్పుడు – ఒక గొప్ప కళాఖండాన్ని చూడలేకపోయాననే దిగులు తొలగిపోయి, నా ‘పేద మహాశిల్పి’ నరసింహాచార్యులు గారి ప్రేమనీ, తృప్తినీ, చరిత్ర స్థానాన్ని కాపాడగలిగానన్న సంతోషభావం కమ్మగా, తియ్యగా కలిగి పెరిగింది. 
*****
రచన: రవీంద్ర కంభంపాటి
శైలజ ఇంటికి వచ్చి, బయట చెప్పులు విప్పుకుంటూంటే, ఇంట్లో నుంచి అత్తగారి మాటలు వినిపిస్తున్నాయి. ‘అవును.. శైలజ కి కూడా అమెరికా కి వీసా వచ్చింది.. ఊహూ.. అఖిల్ కి డిపెండెంట్ గా కాదు.. వాళ్ళ కంపెనీ వాళ్ళే చేయించేరు.. ఒకవేళ వీసా రాకపోయినా ఊరుకోడుగా.. తన డిపెండెంట్ గానైనా తీసుకుపోతాడు ‘ అంటూ ఆవిడ ఎవరితోనో చెప్పుకుపోతూంది.
లోపలికి వచ్చిన శైలజ ని చూసి, ‘పాపం వాడు ఇంకా ఆఫీస్ లోనే ఉన్నాడా ?’ అని, శైలజ బదులు చెప్పబోయేంతలో ‘ఏమిటో కష్టమైన ప్రాజెక్టులు అన్నీ వాడికే ఇస్తారు ‘ అంటూ మళ్ళీ ఆ ఫోన్ సంభాషణలోకి వెళ్ళిపోయింది.
శైలజ ఇంకేమీ మాట్లాడకుండా వెళ్ళి ఫ్రెషయ్యి, వంటపని మొదలెట్టింది. ఈవెనింగ్ వాక్ ముగించుకుని మావగారు వచ్చినట్టున్నారు, హాల్లో టీవీలో రాజకీయ చర్చల సౌండు విని శైలజ అర్ధం చేసుకుని, గబగబ కాఫీ కలిపి ఆయన చేతికిచ్చి, మళ్ళీ వంటింట్లోకి వెళ్ళింది.
బెండకాయలు తరుగుతూ ఆలోచనలో పడింది ‘ఇద్దరూ ఒకే కంపెనీ లో పని చేస్తున్నారు. ఇద్దరికీ కంపెనీ అమెరికా వీసా చేయించింది. ఇద్దరిలోకీ ముందు అఖిల్ వీసా అపాయింట్మెంట్ వచ్చింది.. అప్పుడు కూడా ఇంతే.. “వీడు బాగా కష్టపడి పనిచేస్తాడని వీడి కంపెనీ వాళ్ళు ఆ అమెరికా వాడికి చెప్పి ఉంటారు.. అందుకే వీడికి ముందుగా అపాయింట్మెంట్ దొరికింది ” అనేసిందావిడ. చిత్రం ఏమంటే అఖిల్ కూడా ‘అలా కాదమ్మా’ అని చెప్పడు ! త్వరగా పని పూర్తి చేసుకుని ఇంటికి వస్తే, తన ప్రాజెక్ట్ ఈజీ ప్రాజెక్ట్ అని వీళ్ళసలు ఎలా నిర్ణయించేస్తారు ? అఖిల్ అరగంట లో రాయాల్సిన కోడ్ గంటన్నర సేపు రాస్తాడు.. మధ్యమధ్యలో ఇంటర్నెట్ సైట్లు చూస్తూ, అన్ని రకాల వార్తలు, సినిమా రివ్యూలు చదువుతూ పని చేస్తే, ఐదింటికి అవ్వాల్సిన పని రాత్రి తొమ్మిదింటికి అవుతుంది.. మళ్ళీ ఇంటికి వచ్చి, “చాలా టఫ్ కోడ్.. ఏమిటో అంతా నా నెత్తి మీద పడేస్తారు” అంటూ బిల్డప్ ఒకటి! ‘
ఇంకో రెండు మూడు నెలల్లో ఇద్దరూ అమెరికా ప్రయాణం చేయాల్సి ఉంది. అదృష్టం ఏమంటే, ఇద్దరి ప్రాజెక్టులూ చికాగో పరిసరాల్లోనే ఉన్నాయి కాబట్టి, ఒకే ఊళ్ళో ఉండొచ్చు, కలిసి ఉండడానికి ప్రాజెక్ట్ మారాల్సిన పని లేదు.
ఇంతలో అఖిల్ నుంచి ఫోన్, ‘ఇందాక మా మేనేజర్ చెప్పేడు.. టూ వీక్స్ లో ట్రావెల్ చెయ్యాలట.. క్లైంట్ సైట్ లో ఎవరో రిజైన్ చేసేరు.. అతన్ని రీప్లేస్ చెయ్యడానికి ఇమ్మీడియేట్ గా ట్రావెల్ చెయ్యాలి ‘ అంటూ చెబుతూండగానే, అత్తగారు కిచెన్ లోకి వచ్చేరు.
‘ఏవంటున్నాడు వాడు? పాపం ఇంకా ఆలస్యమవుతుందటా ?’ అని ఆవిడ అడిగితే శైలజ విషయం చెప్పింది. వెంటనే ఆవిడ మొహం వెలిగిపోయి, ‘ వాడి కష్టం ఊరికే పోదని ఎప్పుడూ చెబుతూంటాను కదా.. నేనన్నదే నిజమైంది.. చూసేవా ముందు వాడినే అమెరికా పంపిస్తున్నారూ ‘ అంటూ ఆవిడ చెప్పుకుపోతూంటే, హాల్లోంచి మావగారు ‘అవున్నిజమే.. వాడిది చిన్నప్పటి నుంచీ అలా కష్టపడి పనిచేసే తత్త్వం.. ‘ అంటూ మొదలెట్టేరు.
వీళ్ళకి చెప్పినా అర్ధంకాదు,కాబట్టి విని ఊరుకోవడమే మంచిది.. మనకి టైం వచ్చినపుడు ఇచ్చుకుందాం అని మనసులో అనుకుంది శైలజ.
ఆ రాత్రి అఖిల్ ఇంటికి రాగానే, అతని తల్లిదండ్రులు తెగ సందడి చేసేసేరు. చుట్టాలందరికీ ఫోన్లు చేసి అమెరికా ప్రయాణం గురించి చెప్పడం మొదలెట్టేరు.
అసలు తను అఖిల్ కన్నా ముందు ట్రావెల్ చెయ్యాల్సింది, కానీ అతని ప్రాజెక్ట్ డిలే అవుతూందని తెలిసి,తన మేనేజర్ ని రిక్వెస్ట్ చేసి, ఇద్దరూ కలిసి ఒకేసారి వెళ్ళేలా తన ట్రావెల్ పోస్టుపోన్ చేయించుకుంది. ఈ విషయం అఖిల్ కి తెలుసు కానీ ఈ విషయం ఇంట్లో చెప్పలేదు, అతను చెప్పనప్పుడు తను చెబితే బాగుండదని శైలజ కూడా ఊరుకుంది. అతని గురించి తల్లిదండ్రులుగా సంతోషపడడం మంచిదే… కానీ రాజు భార్య మంచిదన్నట్టు, మాటిమాటికీ తనని అన్యాపదేశంగా టార్గెట్ చేస్తున్నట్టు మాట్లాడడం నచ్చడం లేదు. వీళ్ళకి చెప్పినా అర్ధంకాదు,కాబట్టి విని ఊరుకోవడమే మంచిది.. మనకి టైం వచ్చినపుడు ఇచ్చుకుందాం అని మనసులో అనుకుంది శైలజ.
రాత్రి పడుకునే ముందు చెప్పింది అఖిల్ తో, ‘నేను కూడా మా మేనేజర్ ని రిక్వెస్ట్ చెయ్యనా ? నేను ట్రావెల్ చెయ్యడానికి రెడీగా ఉన్నానని ?’
‘వద్దు.. ఓ రకంగా ఇదీ మంచిదే.. నేను వెళ్ళి మనకి ఇల్లు, కారు సెట్ చేసి ఉంచుతాను.. నువ్వు టూ మంత్స్ లో వచ్చేసేయి ‘ అన్నాడు.
శైలజ కి ఇది కరెక్ట్ గానే తోచింది, పోన్లే ఇద్దరం వెళ్లి కష్టపడేకన్నా, తను ముందే వెళ్లి ఇల్లూ అవీ చూసి ఉంచడం మంచిదే అనుకుంది.
మర్నాడు మధ్యాహ్నం శైలజకి అఖిల్ మెసేజ్ చేసేడు ‘ఇవాళ మా మేనేజర్ బాంబ్ వేసేడు.. అక్కడ ఎవరైతే రిజైన్ చేసేడో, అతను రెజిగ్నేషన్ వెనక్కి తీసుకున్నాడట.. నేను ట్రావెల్ చెయ్యడానికి ఇంకో త్రీ మంత్స్ పడుతుందట ‘
వెంటనే శైలజ ఫోన్ చేసింది ‘అయ్యో.. అలాగా ? నేనింకా నీకు ఇప్పుడే హ్యాపీగా ఫోన్ చేద్దామనుకుంటున్నాను.. మా మేనేజర్ నన్ను ఈ నెలాఖరుకి ట్రావెల్ చెయ్యమన్నాడు.. పోనీ నేను కూడా నా ట్రావెల్ పోస్ట్ పోన్ చెయ్యమని రిక్వెస్ట్ చెయ్యనా ?’
‘వద్దు.. నువ్వు వెళ్ళి, అక్కడ ఇల్లు అన్నీ సెట్ చేసి ఉంచు.. అప్పటికి నేను వచ్చేస్తాను.. పైగా ఇద్దరిలో ఎవరో ఒకరు అక్కడ ఉండడం మొదలెడితే, ఎంతో కొంత డబ్బులు సేవ్ చెయ్యొచ్చు కదా ‘ అని అఖిల్ అంటే సరేనని ఒప్పుకుంది శైలజ !
అఖిల్ కన్నా తను ముందు అమెరికా కి వెళ్తూంది.. ఇవాళ మరి అత్తగారు ఎలా రియాక్ట్ అవుతుందో చూద్దాం అనుకుంటూ, “అప్నా టైం ఆగయా” అని పాడుకుంటూ ఇంటికి వెళ్ళిన శైలజకి, ‘ఏం చేస్తాం.. కలికాలం.. కష్టపడి పనిచేసేవాళ్ళకి రోజులు కావు.. మా కోడలి దిష్టే వాడికి తగిలేసుంటుంది.. అందుకే వాడి అమెరికా ప్రయాణం వాయిదా పడింది ‘ అంటూ అత్తగారు ఫోన్లో మాట్లాడుతున్న మాటలు వినిపించేయి !
రచన: రాజ్యలక్ష్మి బి
 
“ఈ వుద్యోగం చెయ్యాలంటే విసుగ్గా వుంది, ఎలాగైనా వదిలించుకునే మార్గం చెప్పండి” అంటూ తోటివుద్యోగి శివని అడిగాడు రామం!
“రామం గారూ నా వల్ల కాదు, మీ నాన్న మన ఆఫీసర్ ఫ్రెండ్స్! మీ నాన్న మిమ్మల్ని యిక్కడ వుద్యోగంలో కుదిర్చింది యిక్కడ మంచి పేరు తెచ్చుకోవడానికి! ఆమ్మో! నా వుద్యోగం వూడగొట్టుకోను బాబూ “అంటూ శివ తన ఫైళ్లల్లో తల దూర్చాడు.
అసలు విషయం యేమిటంటే పుల్లయ్యగారికి ఒక్కడే కొడుకు రామం.  గారాబంగా పెంచడం వల్ల చదువంటే విసుగు,  పనులు చెయ్యడం అంటే విసుగు.  అయినా తండ్రి పట్టుబట్టి నయానాభయానా బెదిరించి మొత్తానికి కొడుకును డిగ్రీ దాకా లాక్కొచ్చాడు.  ఏదైనా.  వుద్యోగం ప్రయత్నం చెయ్యమన్నాడు తండ్రి! కానీ రామానికి వుద్యోగమంటే బానిసబ్రతుకని అర్ధం! పోనీ స్వంతం గా యేదైనా పెట్టిద్దామంటే అదీ చెయ్యనన్నాడు రామం.  చివరకు విసుగేసి తన ఫ్రెండ్ ఆఫీసుకు తీసుకెళ్లి బలవంతం గా వుద్యోగం లో పెట్టించి ఫ్రెండ్ తో రామం పట్ల.  కఠినం గా వుండమన్నాడు పుల్లయ్య.
మొత్తానికి రామం ఉద్యోగ పర్వం మొదలయ్యింది.  ఆఫీసరుగారు రామానికి ఫైళ్ల డ్రాఫ్టింగ్ వంచిన తల యెత్తలేనంత యిచ్చారు.  లంచ్ టైం తప్ప యిక తీరికే లేనంత బిజీ అయ్యాడు రామం.  తోటి వుద్యోగి శివకి యిదంతా తెలుసు.  అందుకే రామం విషయంలో జోక్యం చేసుకుంటే తనకే ముప్పని గ్రహించాడు.  రామం యెలాగైనా ఆ వుద్యోగం వదిలిచుకోవాలనుకున్నాడు.
ఒకరోజు ఆఫీసుకు త్వరగా వచ్చాడు.  కాసేపు తన బల్లమీదున్న ఫైళ్లను కలగాపులగం చేసాడు.  డ్రాఫ్ట్ వ్రాయాల్సిన ఫైల్ తీసి ఒక కాగితం మీద పెన్సిల్ తో రెండు బొమ్మలు వేసి వాటికి మెరుగులు దిద్ది ఆ ఫైల్లో పెట్టి ప్యూను కోటయ్యకిచ్చి ఆఫీసరుగారికివ్వమన్నాడు.  రామం వూహించింది యేమంటే,  ఆఫీసరుగారు బొమ్మలు చూసి చీవాట్లేసి వెంటనే తనల్ని వుద్యోగంలోనించి తొలగిస్తారనీ,  తాను హాయిగా యింటికి వెళ్లిపోవచ్చనీ! అందుకే ఆఫీసరుగారి పిలుపు కోసం యెదురు చూస్తున్నాడు.  మధ్యాహ్నం మూడైనా పిలుపు రాలేదు.  చివరకు కోటయ్యను పిలిచి ఫైలు గురించి అడిగాడు.  కోటయ్య ఫైలు తెచ్చిచ్చాడు.  బొమ్మల కాగితం లేదు,  బదులుగా నీట్ గా డ్రాఫ్ట్ చేసిన కాగితం,  ఆఫీసరుగారి సంతకం వుంది.  రామానికి ఆశ్చర్యమేసింది,  యెవరు చేసారు!శివ తప్ప అందరూ కొత్తే. పైగా శివకే చెప్పాడు తన గోడంతా! శివే కాగితం మార్చాడని గ్రహించాడు.
మర్నాడు కూడా ఆఫీసరుగారి సంతకానికి వెళ్లాల్సిన డ్రాఫ్ట్ అంతా తప్పులు వ్రాసి పంపించాడు.  మధ్యాహ్నం సమయానికి తను పంపిన ఫైలు కాగితం బదులు నీట్ గా వ్రాసిన డ్రాఫ్ట్ ఆఫీసరు గారి సంతకంతో తిరిగి తన బల్ల మీద పెట్టాడు కోటయ్య.
“కోటయ్యా,  నా ఫైలు నేరుగా ఆఫీసరు గారి దగ్గరకు తీసికెళ్ళడం లేదా ?”కోటయ్యని అడిగాడు రామం
“శివ గారు ముందుగా మీ ఫైలు తన దగ్గరకు తెమ్మన్నారు “అన్నాడు కోటయ్య.
రామానికి కోపం వచ్చింది.  మర్నాడు డ్రాఫ్ట్ అంతా కొట్టివేతలూ,  బోలెడు అక్షర దోషాలతో వ్రాసి కోటయ్య చేతిలో పెట్టి “కోటయ్యా యీ ఫైలు నేరుగా ఆఫీసరుగారికే యివ్వు “అన్నాడు రామం.  ఈ రోజు తన వుద్యోగం పోవడం ఖాయం అనుకున్నాడు రామం.  హాయిగా యింట్లో వుండొచ్చు.  చాకిరీ పని లేదింక అనుకుంటూ ఆఫీసరు పిలుపు కోసం యెదురు చూస్తున్నాడు.  సాయంకాలం అవుతున్నా పిలుపు రాలేదు.  కోటయ్యను పిలిచాడు.
“ఆఫీసరు గారు వెళ్లిపోయారండీ, వాళ్లమ్మగారికి సీరియస్ గా వుందిట. వారం రోజులు సెలవులో వెళ్లిపోయారు“ అన్నాడు కోటయ్య.
రామం నీరు కారిపోయాడు.  ఆయనొచ్చేదాకా తనకీ శిక్ష తప్పదు అనుకున్నాడు.  దిగులుగా యింటికొచ్చాడు.  అక్కడ పరిస్థితి చూసి అర్ధం కాక అమ్మ వైపు చూసాడు.  ”అమ్మ నాన్నను చూపిస్తూ కన్నీళ్లు పెట్టుకుంది.  నాన్న వరండాలో నేలమీద తల ప్రక్కకు వాల్చి కళ్లుమూసుకున్నాడు!
“రామం నాన్నగారు వరండాలో వెళ్తూ తూలిపడిపోయారు, సుమారు గంట అయ్యింది.  నాకు అంతా కొత్త! పిలిస్తే పలకడం లేదురా!” అంటూ ఆవిడ కన్నీళ్లు పెట్టుకుంది.  రామానికి అమ్మను నాన్నను అలా చూడడం అదే మొదటిసారి! గబగబా ఆటో తెచ్చాడు! నాన్నను మెల్లగా అమ్మ సాయంతో ఆటోలో కూర్చోబెట్టాడు.  సీతమ్మగారు పర్సు పట్టుకుని.  యింటికి తాళం వేసి ఆటో ఎక్కారు.  డాక్టరుగారు అన్ని పరీక్షలు చేసి,  పుల్లయ్యగారికి ఎడమ వైపు పక్షవాతం వచ్చింది,  క్రమంగా తగ్గుతుంది,  మాట పడిపోయిందని చెప్పారు.
రామం యింటికి వచ్చాక నాన్నను మంచం మీద పడుకోబెట్టి కాసిని మంచినీళ్లు నెమ్మదిగా తాగించాడు.  సీతమ్మ గారు అమాయక గృహిణి.  భర్తా,  పిల్లాడు రామం తప్ప మరో ప్రపంచం తెలియదు.  రామానికి మొదటిసారి యెవరూ చెప్పకుండానే తన బాధ్యత తెలిసింది. నాన్నను చూసుకోవాలి,  అమ్మను కాపాడుకోవాలి,  అన్నిటికన్నా ముఖ్యం తన వుద్యోగం నిలబెట్టుకోవాలి.
రామంలో బాధ్యతలు మార్పు తెచ్చాయి.  అనవసరంగా వుద్యోగం వదులుకుంటున్నాడు.  తను మూర్ఖుడు.  ఆ రోజు త్వరగా ఆఫీసుకు వెళ్లాడు.  కోటయ్యను పిలిచి తను ముందురోజు పంపిన ఫైలు తిరిగి తెప్పించుకున్నాడు.  డ్రాఫ్టింగ్ నీట్ గా వ్రాసి తిరిగి ఆఫీసరుగారి బల్ల మీద పెట్టించాడు.  రాత్రంతా పడ్డ క్షోభ తొలిగిపోయింది.  హాయిగా వూపిరి పీల్చుకున్నాడు.  భగవంతుడే అతనికి పాఠం నేర్పాడు.  మధ్యతరగతి కుటుంబాలలో జీవితం,  జీతం మనిషి అనబడే నాణానికి రెండువైపులా యెన్నటికీ చెదరని భాగాలే!
రచన: నాగమంజరి గుమ్మా..
 
82.
 
బాలుని మూడవ పిలుపును
ఆలించిన రావణుండు హా వలదన్నన్
నేలందించెను లింగము
జాలిగ చూచిన శివుడు నిజసదన మేగెన్
భావం: బాలుడు మూడవ పర్యాయము కూడా పిలిచేసరికి “వస్తున్నా ఆగు” మని రావణుడు ఎంతగా చెబుతున్నా వినకుండా బాలుడు లింగాన్ని నేలకు దించేసాడు. ప్రాణలింగము లోని శివుడు బయటకు వచ్చి రావణుని ప్రయత్నం విఫలమైనందుకు జాలిగా చూసి, తన ఇంటికి చేరుకున్నాడు.
(భూకైలాస ఆలయం పేరుతో కోల్కతా, తెలంగాణ, కర్ణాటక (గోకర్ణం) లో ఆలయాలు ఉన్నాయి)
 
83.
 
మన్నును తాకిన లింగము
కన్నుల కెదుటే నిలిచెను కదలక, కంటన్
కన్నీరొలికెను రాజుకు
నన్ని ప్రయత్నములు బాసి యాసలు క్రుంగెన్
భావం: నేలపై దించిన లింగము ఎన్నిప్రయత్నాలు చేసినా కదలలేదు. ఆత్మ లింగాన్ని తీసుకువెళ్లాలన్న తన ఆశ అడియాస కాగా రావణుడు కన్నీరు కార్చాడు.
 
84.
 
శంకరుడు చేరె హిమగిరి
లంకకు చేరె నసురుండ లభ్యఫలముతోన్
నింకెరముగ నిజవాసము
శంకర సుతుగూడి సురలు సాగిరి వేడ్కన్
భావం: శివుడు హాయిగా హిమాలయాలకు వెళ్ళాడు. రావణాసురుడు పని విఫలమై లంకకు వెళ్ళాడు. దేవతలందరూ వినాయకునితో సహా సంతోషంగా తమ తమ ఇళ్లకు వెళ్లారు.
 
85.
 
పలువురు నీ పూజవలన
పలునిడుములు దాటి మంచి ఫలితము వడయన్
కలియుగమున మేలొనరగ
వెలసితివి వినాయకుండ విఘ్నములధిపా
భావం: ఎంతో మంది నీ పూజ చేసి తమ కార్యాలలో విఘ్నాలు లేక జయమును పొందారు. ఈ కలియుగంలో అందరి మేలును కాంక్షిస్తూ వెలసినావు వినాయకుడా
 
86.
 
వందనము గజాననునకు
వందనమిదె గరిక పూజ వందితునకునున్
వందనము విఘ్నపతికిని
వందనము లుమా సుతునకు వందనమిడెదన్
భావం: ఏనుగు ముఖం గలిగిన వారికి , గరిక చే పూజించబడే వారికి, విఘ్నాలకు అధిపతి అయిన వారికి, ఉమాదేవి కుమారుడు అయిన గణపతికి నమస్కరించుకున్నాను.
 
87.
 
గంగను భూమికి తెచ్చుట
కుం గాను భగీరధుండు కొలిచెను నిన్నున్
నింగిని జారి శివుని సిగ
పొంగి సగర కొమరుల గతి పొల్పగ సాగెన్
భావం: గంగను భూమికి తెచ్చినపుడు , కార్యం నిర్విఘ్నంగా జరగడం కోసం భగీరథుడు నిన్ను కొలిచాడు. గంగ ఆకాశం నుండి శివుని తల మీదకు, అక్కడ నుండి పాతాళా నికి పయనించి, సగరకుమారులకు ఉత్తమ గతులు కలుగజేసింది.
 
88.
 
పాల సముద్ర మధన వే
ళన్ లంపటులు తొలగంగ లంబోదరునిన్
మేలుగ పూజలు సేసిరి
వేలుపు లుదధి చిలుకంగ విఘ్నము తొలిగెన్
భావం: పాలసముద్రాన్ని చిలికి, అమృతాన్ని తీసుకువచ్చే సమయంలో ఆటంకాలు ఏర్పడగా, విఘ్నేశుని పూజించిరి. ఆటంకాలు తొలిగి అమృతము లభించెను
 
89.
 
బాహుద నది తీరమ్మున
వాహితముగ కాణిపాక ప్రాకారమునన్
ఈహితములు నెరవేర్చుచు
సాహస్ర వివాదములకు సాక్షివి సుమ్మీ
భావం: బాహుదా నదీ తీరంలో బావిలో వెలసిన శ్రీ కాణిపాకం ఆలయంలో భక్తుల కోర్కెలు తీర్చుచున్నావు. వివాదాలు వచ్చినపుడు కాణిపాకం ఆలయంలో ప్రమాణాలు చేసి నిజం నిరూపించుకుంటారు. ఆ విధంగా అనేక వివాదాలకు కాణిపాక గణపతి సాక్షిభూతుడవుతున్నాడు.
 
90.
 
ఇరువది యొక్క గణేశుల
కరుణయె మనపై కురియగ కలియుగమందున్
వెరపేటికి విఘ్నమునకు
శరణాగతి నాకు నీవె శరణు గణేశా
భావం: గణపతి సమూహంలో 21 గణపతులు ఉంటారని ప్రతీతి. వారందరి కరుణ మనపై ప్రసరిస్తూ ఉండగా పనిలో ఆటంకాలు ఎదురవుతాయని భయం అవసరం లేదు. నేను ఎల్లప్పుడూ శ్రీ గణేశుని శరణు వేడుతూ ఉంటాను.
 
91.
 
అంగారకునకు విద్యల
బంగారుగ నేర్పినట్టి బాలగణేశా
మంగళమూర్తివి నేర్పున
మంగళు గాచిన వరదుడ మానసవంద్యా
భావం: కుజుడు లేదా మంగళునికి గణేశుడు విద్యాబుద్ధులు నేర్పించాడు. కనుకనే చాలా గణేశ దేవాలయాల్లో మంగళవారం నాడు విఘ్నేశ్వరునికి ప్రత్యేక పూజలు చేస్తారు. సంకష్టహర చతుర్థి మంగళవారం కలిసి వస్తే , ఆరోజు పూజలు చేయిస్తే, ఋణ విమోచనం అని కూడా ప్రతీతి.
 
92.
 
రక్కసి మూకల మాయలు
ముక్కలు చేయు కొరకై నముచిసూదనుడున్
చక్కెర విలుకాడు కదిలి
చక్కగ నీ పూజ చేసి చాతుర్యమునన్
 
భావం: రాక్షసుల మాయలు తొలగించడానికి, వారిని సంహరించడానికి ముందు ఇంద్రుడు, మన్మధుడు కూడా నీ పూజచేసారు. (తర్వాతి పద్యంతో అన్వయం)
నముచిసూదనుడు: నముచి అనే రాక్షసుని చంపిన ఇంద్రుడు.
చక్కెర విలుకాడు: మన్మధుడు
 
93.
 
శంబర వృతాది యసురుల
నాంబూడిద సేయు వేళ నాశ్రితులకునున్
యింబడరగ తోడుపడిన
అంబాసుత నీకు సాటి అర్చితుడేడీ
భావం: శంబరుని సంహరించడంలో ప్రద్యుమ్నునకు (మన్మధుడు) , వృత్తాసుర సంహారం చేయునపుడు ఇంద్రునకు ఆటంకములు తొలగించి , సహాయపడిన విఘ్నేశా మిమ్ము మించిన దేవతలు ఇంకెవరున్నారు?
 
94.
 
భండాసుర గర్వమణచ
చండిక చేబూనె శక్తి సమధిక యుక్తిన్
దండెత్తెను రక్కసుపై
అండగ విఘ్నేశ యంత్ర మసురుని గూల్చెన్
భావం: భండాసురుడు అనే రాక్షసుడు లోకాలను బాధించగా, అమ్మవారు మహావిఘ్నేశ యంత్ర సహాయంతో ఆ రాక్షసుని సంహరించింది.
 
95.
 
ఏ కార్యమైనను తొలుత
శ్రీకరముగ నీదు పూజ సేసిన చాలున్
నీ కరుణ జూపి విఘ్నము
లేకనె కార్య ఫలమిచ్చి లీలలు జూపున్
భావం: ఏపని అయినా నీ పూజ చేసి మొదలు పెడితే చాలు నీ ఆశీర్వాదం వలన ఎటువంటి ఆటంకాలు లేకుండా కార్యం సఫలమవుతుంది.
 
96.
 
హాలాహల బిందువొకటి
కోలాహలముగ సముద్ర కుహరము చేరన్
పాలకడలి నురుగులుమిసె
వేలుపులందరు నలువను వెరపున జేరెన్
భావం: అమృతం కొరకు పాల సముద్రం చిలికినపుడు హాలాహలం పుట్టింది. దానిని పరమేశ్వరుడు స్వీకరించాడు. కానీ ఒక బిందువు పొరపాటున పాల సముద్రంలో పడింది. పాలసముద్రంలో నురుగులు రావడం చూసిన దేవతలు ఏమిటి ఈ విపరీతమో అర్ధం కాక బ్రహ్మ దగ్గరకు పరుగెత్తారు.
 
97.
 
ఫేనము నందలి గరళము
సూనము నయ్యె చపలములు సుడివడిపోవన్
ఏనుగుమొగపు కొలుపు తన
యానతి చేతను నిలిపెను హాలాహలమున్
భావం: నురుగులో ఉన్న విషం సముద్రంలో ఉన్న జీవులకు మృత్యువు అవడం చేత అవన్నీ మరణిస్తున్నాయి. అప్పుడు గజముఖుడు ఆ నురుగును (విషమును) వ్యాపించకుండా ఆనతి ఇచ్చాడు.
 
98.
 
ఎటుపోయిన కటువయ్యెను
ఎటులైనను దీని బాపి ఎడ్డమి తీర్చన్
తటి జేర్చెను విఘ్నేశుడు
విటపము శ్వేతార్క ముద్భవించెను పుడమిన్
భావం: ఆ నురుగును ఎటు తీసుకువెళ్లినా అటు వైపు కల్లోలం చేస్తోంది. జాగ్రత్తగా ఆ నురుగును ఒడ్డుకు చేర్చాడు విఘ్నేశ్వరుడు. నేల తగిలేసరికి ఆ విషం ఒక మొక్కగా మారింది. అదే శ్వేతార్కం, తెల్ల జిల్లేడు మొక్క అయినది.
 
99.
 
శ్వేతార్కము విషహారిణి
శ్వేతాంబరు రూపు వెలసె వేరుకు మొదటన్
జాతక దోష నివారణ
నూతన గృహ హోమమందు నుఱిమెను సమిధై
 
భావం: విషం నుంచి పుట్టిన జిల్లేడు విషం తీసేసే శక్తి కలిగింది. ఆ వేరుకు మొదట విఘ్నేశ్వరుని రూపు నిలిచిఉంటుంది. జాతక దోషాలను తొలగించడానికి, నూతన గృహప్రవేశ సమయంలో చేసే హోమాలలో అర్క సమిధలు వేస్తారు. జిల్లేడు గింజ నీటి బొట్టు ఆకారంలో ఉంటుంది. పై నుంచి పడిన బిందువుకు తార్కాణంగా…
 
100.
 
విఘ్నేశుని దయ చేతను
విఘ్నమ్ముల నధిగమించి విశ్వములోనన్
నిఘ్నుడనై వర్తించెద
నగ్ని ముఖమ్ము నని పలికె నర్కము స్థితమై
భావం: విఘ్నేశుని దయచేత నేను ఈ రూపున నిలిచేను. అందుచేత ఏ విఘ్నాలైనా సరే నేను లొంగి ఉంటాను అని జిల్లేడు అగ్ని సాక్షిగా నిశ్చయించి పలికింది. నిఘ్నుడు: లోకువ అయినాడు స్థితము: నిశ్చయింపబడినది, ప్రతిన చేయబడినది
 
 
రచన: శ్యామసుందరరావు
 

జాబాలి వాల్మీకి రామాయణం అయోధ్య కాండలో కనుపించే ఒక పాత్ర.   త్రేతాయుగంలో జాబాలి లేదా జాబాలి ఋషి, అనే వ్యక్తి హిందూ మతములోని ఒక పుణ్యాత్ముడు.  జబాల అనే ఒక విప్ర స్త్రీకి కన్యత్వ దశలోనే దేవతా వర ప్రసాదమున పుట్టిన వాడే ఈ జాబాలి.  జాబాలికి యుక్త వయసు రాగానే ఇతనిని తల్లి హరిద్రుమతుడు అనే గురువు దగ్గర విద్య నేర్చుకునేందుకు అప్పగిస్తుంది.   కొంతకాలానికి గురువు జాబాలికి ఉపనయనము చేసే సంకల్పముతో అతని కుల గోత్రములు అడుగగా, అవి తనకు తెలియవనుట వలన, మీ తల్లిని అడిగి తెలుసుకుని రావలసినదని పంపుతాడు.   ఆ సందర్భములో ఇంటి దగ్గర తన తల్లిని అడుగగా, తనకు భర్త లేని విషయము తెలుపుతూ, మన గోత్రం ఏమిటో నాకు తెలియదు.   నా యౌవనంలో దాసిగా అనేక చోట్ల తిరిగి పనిచేసాను.   అనేక మందికి సేవలు చేసి, నిన్ను కన్నాను.   కానీ నీ తండ్రి ఎవరో నాకు తెలియదు.   ఒక్కటి మాత్రం సత్యం.   నా పేరు జాబాల.   ఇంక నుండి నీ పేరు సత్యకాముడు అను జాబాలి అని చెప్పమని కుమారునితో చెప్పి గురువు దగ్గరకు తిరిగి పంపుతుంది.   గురువు తన దివ్య దృష్టితో అతని జన్మకథను తెలుసుకొని గాయత్రీ మంత్ర ఉపదేశము చేస్తాడు.   తదుపరి కాలములో “సత్యకామ జాబాలి” అని కూడా ప్రసిద్ధి చెందుతాడు.
 
బ్రహ్మ విద్యను అభ్యసించు అర్హత సంపాదించే వరకు గురువు జాబాలిని తన గోవులను మేపుతూ ఉండమని ఆదేశిస్తాడు.   గురుభక్తితో సత్య సంధుడై జాబాలి గురుగోవులను తోలుకొని వనమునకు వెళ్ళేవాడు.   ఇతని గురుభక్తికి, గోపూజపరతకు దేవతలు మెచ్చుకొని ఉపకారము చేయాలని సంకల్పిస్తారు.   ఒకనాడు వాయుదేవుడు ఒక వృషభములోనికి ప్రవేశించి, “నీవు సత్యనిష్టతో మమ్ములందరిని కాపాడుట వలన వేల మందిమి అయితిమి.   గురుగృహమునకు మమ్మల్ని తోలుకొని వెళ్ళితే, మేము నీకు చేతనయినంతా సహాయము చేస్తాము” అని అనుట వలన జాబాలి గోవులతో గురుగృహమునకు బయలు దేరాడు.   మార్గమధ్య దారిలో వృషభరూపములో ఉన్న వాయుదేవుడు జాబాలికి బ్రహ్మ జ్ఞానమునకు సంబంధించిన ఒక దివ్యమైన మంత్రపాదము చెప్పగా, అదేవిధముగా ఇంకొక వృషభ రూపంలో ఉన్న అగ్నిదేవుడు నేర్పించగా, మరొక వృషభములోనికి ప్రవేశించి సూర్యదేవుడు, చివరగా ” మద్గియ ” అను పక్షి కూడా మంత్రపాదములు బోధించగా బ్రహ్మజ్ఞాన సంపన్నుడయ్యాడు.
 
గురువైన హరిద్రుమతుడు దివ్య తేజస్సుతో బ్రహ్మజ్ఞానము పొందిన జాబాలిని చూసి, నీవు ఇంక ఒక స్వంత ఆశ్రమము నిర్మించుకొని దివ్య జీవితము గడుపు మనగా, జాబాలి నిరాకరిస్తాడు.   గురుముఖముగా బ్రహ్మజ్ఞానము పొందినదే శాశ్వతమని తలంచి, ఆ సంగతి గురువుకు తెలియజేయగా, గురుభక్తితో ఉన్న అతనికి బ్రహ్మజ్ఞానమును గురువు తన ఆశ్రమము నందే యుక్తవయసు కాలమునకు ఉపదేశించి పంపాడు.  ఇతను నది ఒడ్డున ధ్యానంతో అనేక సంవత్సరాలు గడిపాడు.   తను నివసించిన ప్రదేశానికి, తరువాత కాలంలో ప్రస్తుత జబల్పూర్ గా నామకరణం చేశారు.   జాబాలి జబల్పూర్లో పాలరాతి శిలలు గల గుహ వద్ద తన ఆశ్రయాలలో ఒకటిగా చేసుకున్నాడు
 
జాబాలి సుబ్రహ్మణ్య స్వామిని ఆరాధించి పరతత్వ రహస్యాలను తెలుసుకున్నాడు.   జాబాలి పిప్పలాదునికి బ్రహ్మజ్ఞానాన్ని వివరిస్తాడు ఈయన పిప్పలాదునికి వివరించిన బ్రహ్మజ్ఞానాన్ని జాబాల్యుపనిషత్తు అని అంటారు.  అదేవిధముగా, ఇతని సత్యకామ జాబాలి కథ సామవేదము – చాందోగ్య ఉపనిషత్తులో చిత్రీకరించబడింది.  జీవులకు పశువులకు అన్నింటికీ ఈడ్వరుడే పతి అని చెప్పగా పిప్పలాదుడు అది ఎట్లు అని ప్రశ్నిస్తాడు జాబాలి పశువులు గడ్డి తిని యజమాని చెప్పినట్లు చేస్తూ యజమానికి కట్టుబడి ఉంటాయి అలాగే జీవులు సర్వేశ్వరుడికి కట్టుబడి ఉంతాయి కాబట్టి పశుపతియే ఈశ్వరుడు అని జాబాలి పిప్పలాదునితో చెపుతాడు.   పిప్పలాదుడు జ్ఞానము ఎలావస్తుంది అని అడుగ గా విభూతి ధారణ వలన వస్తుంది అని చెపుతూ విభూతి ని ఎలా ధరించాలో విభూతి రేఖ్ల పరమార్ధాన్ని కూడా పిప్పలాదునికి వివరిస్తాడు.   పంచబ్రహ్మ సూత్రాలతో భస్మాన్ని తీసుకొని అగ్నిరితి భస్మ అనే మంత్రముతో అభిమంత్రించి మానస్తోకే తనయ అనే మంత్రముతో నీటిని కలిపి నుదిటి మీద, వక్షంపై, భుజాలపైధరించాలి ఈ విభూతిధారణలో ఉన్న మూడు రేఖల అర్ధాన్ని కూడా జాబాలి వివరిస్తాడు.  మొదటి రేఖ గార్ష పత్యాగ్ని, అధిదేవత బ్రహ్మ, రెండవరేఖ దక్షిణాగ్ని అధిదేవత విష్ణువు, మూడవ రేఖ ఆహవనీయాగ్ని, మహాదేవుడు అధిదేవుడు ఈ విధముగా త్రిపుండ్ర ధారణా చేసిన వారికి మరో జన్మ అంటూ ఉందని జాబాలి పిప్పలాదునికి వివరిస్తాడు.
 
అరణ్యవాసానికి వెళ్లిన సీతారామ లక్ష్మణులను చిత్రకూట పర్వతము పై ఉన్నప్పుడు భరతుడు శ్రీరాముని తిరిగి రాజ్యానికి వచ్చి పాలించమని ప్రాధేయ పడతాడు.   కానీ శ్రీ రాముడు,14 ఏళ్ళు అరణ్యవాసము తరువాత వచ్చిరాజ్యపాలన చేస్తానని చేపుతాడు ఆ సందర్భముగా అక్కడ ఉన్న జాబాలి,” రామ నీవు కూడా సాధారణ మానవుని వలె మాట్లాడుతున్నావను తల్లిదండ్రులు ఏమిటి?వారికి మాట ఇవ్వటము ఏమిటి?చక్కగా రాజ్య పాలన చేసి ప్రజలను సంరక్షించాలి కానీ ఇలా అడవులకు వెళ్ళటం సబబు కాదు నీ తండ్రికి నీకు జన్మఇచ్చేనంతవరకే సంబంధము అయన చనిపోయినాక ఆయనకు ఇచ్చిన మాట నీవు పాలించ నవసరము లేదు “అని శ్రీరామునితో అంటాడు అప్పుడు శ్రీరాముడు,”మహర్షి నేను అలాచేస్తే ఇతరులకు ధర్మాన్ని బోధించే హక్కును కోల్పోతాను ప్రజలు తథారాజా తదా ప్రజా అని వాళ్ళు కూడా నీతి మంతులు గా ఉండరు” అని వినయముగా జాబాలికి వివరిస్తాడు.  ఇది అంటా విన్న జాబాలి,”శ్రీరామా నేను నిన్ను పరీక్షించటానికి అలా అన్నాను, నీవు సుగుణ రాముడివి మానవాళికి ఆదర్శ ప్రాయుడివి” అని శ్రీరామునికి నమస్కరించి వెళ్లి పోతాడు చిత్రకూట పర్వత ప్రాంతమున జాబాలి ఒక ఆశ్రమము నిర్మించుకొని సుబ్రహ్మణ్యస్వామిని ఆరాధించి పరతత్వ రహస్యాలను ఎన్నింటినో గ్రహించాడు.   ఈ సంఘటన ఆధారముగా నార్ల వెంకటేశ్వర రావు జాబాలి అనే పేరుతొ ఒక నాటకం వ్రాశాడు.   వాల్మీకి రామాయణం అయోధ్యకాండలో కనిపించే జాబాలిని ఒక నిరీశ్వరవాదిగా చిత్రించాడాయన.   జాబాలిది చాలా పిరికి పాత్ర. .   వశిష్టుణ్ణి ఎదిరించే ధైర్యం లేదతనికి.   రాముణ్ణి అడవికి వెళ్ళకుండా ఆపటానికి విఫల ప్రయత్నం చేస్తాడని ఈ నాటకములో చిత్రీకరిస్తారు.   అంతలో వశిష్ఠుడు అక్కడికి రావటం చూసి అదంతా తను రాముడి నిశ్చయాన్ని పరీక్షించటానికే చేస్తున్నానని చెప్పి అక్కణ్ణుంచి పారిపోతాడు.   రాముడితో అతని సంభాషణ ద్వారా రాజ సభలో ఋషుల కుట్రలు, మోసాలు, అసూయలు బయటకు తెచ్చే ప్రయత్నమూ చేస్తాడు ఇదంతా కల్పితము కాబట్టి దీనిని గురించి పట్టించుకోనవసరం లేదు
 
తేజః పురానికి చెందిన ఋతంభరుడు అనే రాజుకు భార్యలు ఎంతమంది ఉన్నా సంతానము లేదు తన రాజ్యానికి వచ్చిన జాబాలి మహర్షిని ప్రార్ధించి తనకు సంతాన ప్రాప్తి కలిగే ఉపాయము చెప్పమని ఆరాధిస్తాడు అప్పుడు జాబాలి,” రాజా గోపూజ చేస్తే నీకు సంతానప్రాప్తి కలుగుతుంది ఆవు శరీరములో సమస్త దేవతలు నివసిస్తారు అవును ఏ రకముగా హింసించినా వారు ఎవరైనా నరకాన్ని పోతారు”, అని చెప్పగా ఆ రాజు గోపూజ చేసి అవును తీసుకొని వస్తుండగా ఒక సింహము అవును చంపేస్తుంది తానూ ఏమి చేయాలని జాబాలి మహర్షిని ఆ రాజు అడుగుతాడు అప్పుడు జాబాలి ఋతుపర్ణుడిని అడగమని అయన దగ్గరకు పంపిస్తాడు ఋతుపర్ణుడు రాజుతో మరొక అవును తీసుకొని రామ నామముతో పూజించి ఆ అవును ఒక బ్రాహ్మణుడికి దానము ఇవ్వవలసినదిగా చెపుతాడు ఆ ప్రకారము చేసిన రాజుకు ఒక కొడుకు పుడతాడు అతని పేరే సత్యవంతుడు అతను గొప్ప రామభక్తుడు కూడ    .
 
తిరుమల అనే పవిత్ర ప్రదేశంలో జాబాలి మహర్షి నివసించి, తపస్సు సాధన చేశాడు ఆ ప్రదేశాన్ని జాబాలి తీర్ధము అని పిలుస్తారు.   జాబాలి తీర్థము.   శ్రీవేంకటేశ్వర స్వామి ఆలయమునకు, వాయవ్య భాగమున ఉంది.   అనేక మంది ప్రజలు, తమ తీవ్రమైన గ్రహా దోషాలను పరిష్కరించబడతాయని హనుమంతుడు, వినాయకుని విగ్రహాలను  మంతుడు కూడా పూజించడంతో పాటుగా ఈ జాబాలి తీర్థం సందర్శించుకుంటారు
 
 
