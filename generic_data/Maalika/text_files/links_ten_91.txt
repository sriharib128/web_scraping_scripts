 
రచన: నాగలక్ష్మి కర్రా
 
 
రాముడు అయోధ్య లో పుట్టేడు సరే మరి సీతాదేవి ఎక్కడపుట్టింది అని ఆలోచిస్తే జనకమహారాజు పరిపాలించిన మిధిలానగరం ప్రస్తుతం యెక్కడ వుంది అని పరిశోధిస్తే నేపాలులో “జనకపురి” అని పిలువబడుతోందని తెలిసింది, ఎక్కడుందో తెలిసిందికదా, ఆలస్యమెందుకని టూరిజం వారిని కనుక్కొని యాత్ర బుక్ చేసుకున్నాం.
ఆ యాత్రా వివరాలు మీక్కూడా తెలియజేస్తాను.

ఢిల్లీనుంచి ఖాట్మండు వెళ్లేం, ఆరోజు పశుపతినాధుడిని దర్శించుకొని మరునాడు ఒంటిగంటకు మా జనకపూర్ ప్రయాణం. ఖాట్మండు డొమెస్టిక్ విమానాశ్రయం చాలా చిన్నది. సెక్యూరిటీ కూడా అంతంత మాత్రమే, ‘యతి’ వారి బోర్డింగు పాసులు తీసుకున్న తరువాత సిబ్బంది గబగబా రండి అని మమ్మలని వరుసలో నిలబెట్టి విమానం రాగానే అందులోంచి మనుష్యులు దిగడం వెంటనే మమ్మల్ని యెక్కించడం విమానం బయలుదేరడం అంతా అయిదు నిముషాలలో జరిగిపోయింది. బోర్డింగు పాసులమీద మన పేరు కూడా లేదు, సీటు నంబరు మాత్రం వేసివుంది. విమానంలో 25 మంది మాత్రమే కూర్చోగలరు. చాలా కిందనుంచి వెళుతున్న విమానం, చాలా చిన్నగా వుండడం కాస్త వుక్కిరి బిక్కిరికి గురిచేసింది. విమానకాంత ముందుగా చాక్లెట్లు, తరువాత పల్లీలు, కూల్ డ్రింక్స్ యిచ్చింది. తలవంచుకునే యీ పనులన్నీ చేసింది, తలయెత్తే యెత్తు లేదు విమానం పాపం, నేపాల్ వనితలే తలవంచవలసిన పరిస్థితి ఆ విమానంలో.  కుదుపులు రాగానే నోట్లోంచి నారాయణ మంత్రం రావడం ఖాయం.  యెలాగైతేనేమి మా 25 నిముషాల ప్రయాణం ముగించి దిగేం. రాజధాని విమానాశ్రయమే  అంత దీనావస్థలో వుంటే మరి మిగతా విమానాశ్రయాలు మన ఊహకు కూడా అందవు.
జనకపూరులో దిగగానే ‘ ప్రధాన మంత్రి ‘ గారు వస్తున్నారని మమ్మల్ని పక్కగా నిలబెట్టేరు. ఓ మూడు కారులు ఓ పోలీసు కారు, ఆంబులెన్స్ వచ్చి ఆగేయి, అందులోంచి ప్రధానమంత్రి గారు మిగతా వంది మాగదులు దిగి విమానాశ్రయానికి వెళ్లిపోయేరు. మేం మా టూరు జీపులో హోటలు చేరుకున్నాం.

జనకమహారాజు పరిపాలించిన మిధిల ప్రస్తుతం నేపాలు, భారతదేశంలోని బీహారు రాష్ట్రాలకు చెందింది. సీతమ్మ పుట్టిన ప్రదేశం, రాముడు శివధనస్సు విరచిన ప్రదేశం, సీతారాముల వివాహ వేదిక, శివధనస్సు భాగాలు పడ్డ ప్రదేశాలు నేపాలులో జనకపూర్ ప్రాంతంలో వున్నాయి. జనకపూరులో బిహారీలు యెక్కువ, బలవంతుడిదే రాజ్యం అన్నతీరులో వుంటుంది  యిక్కడ లా ఎండ్ ఆర్డరు.
మేం హోటలు చేరేసరికి మధ్యాహ్నం మూడయింది. నాలుగింటికి బయలుదేరి జనకపూర్ రాజ భవనం చూడ్డానికి వెళ్లేం. యేదో లోకల్ మేళా జరుగుతుండడం వల్ల ఆ ప్రదేశమంతా యిసుకవేస్తే రాలనంత జనం వున్నారు. ముందుగా మా హోటలు మేనేజరు హెచ్చరికతో నాలుగయిదు పదులు మాత్రమే జేబులలో పెట్టుకొని, ఆడవారం పైటలు నిండుగా కప్పుకొని పర్సులు ఫోనులు హోటలులో వుంచి  బయలుదేరేం. ఇక్కడ జేబుదొంగలు చాలా యెక్కువట.
ముందుగా రామమందిరం చూడ్డానికి వెళ్లేం, రామమందిరంలో రాముడు సీతా లక్ష్మణ భరత శతృఘ్నులతో యెదురుగా హనుమంత సమేతుడై వున్నాడు. ఓ పక్కగా రాధా కృష్ణులు వెనుకగా అమ్మవారి కోవెల వుంది.

అక్కడనుంచి జానకి మందిరానికి వెళ్లేం. ఆ రోజు యేదో మేళా జరుగుతోంది. ఇసుకవేస్తే రాలనంత జనం.
రాజభవనం హిందూ నేపాల్ శిల్ప కళతో కట్టబడింది. చూస్తేనే తెలుస్తోంది యీ మధ్యన కట్టిందని. భవనం తలుపులపై నగిషీలు చాలా బాగున్నాయి, ఈ భవనంలో సుమారు 60 గదులున్నాయి. దీనిని జనకపూర్ ధామ్ అని వ్యవహరిస్తారు. ఈ భవనం లోనే సీతా జననం జరిగిందని అంటారు. జనక మహారాజు సీతను యీ భవనంలోకి తెచ్చిన ఘడియను సీతాజనన సమయమని అంటారు.  సీతా స్వయంవరం జరిగిన ప్రదేశం కూడా యిదే.
బయట వేదిక మీద పిల్లలు రామాయణం నాటకం ప్రదర్శిస్తున్నారు. లోపల సీతాసమేత రామలక్ష్మణులు మొదలైన పాలరాతి విగ్రహాలు వున్నాయి. మొత్తం భవనం పాలరాయితో నిర్మించేరు.
అక్కడకి దగ్గరగా వున్న ‘ గంగాసాగర్ ‘ హారతి రాత్రి యేడు గంటలకు మొదలయింది. ఆరున్నరకల్లా వచ్చి గట్లమీద కూర్చున్నాం. గంగా సాగర్ గా పిలువబడుతున్నా సముద్రం కాదు  ఓ చిన్నకొలను. గంగా హారతి బనారసు లో యెంత ప్రసిధ్ద పొందిందో గంగాసాగర్ హారతి నేపాలులో అంత ప్రసిధ్ద పొందింది.
రామాయణం ప్రకారం రాముడు సీతను వివాహమాడగోరి శివధనస్సు యెత్తగా అది విరిగిపోతుంది. ధనస్సులోని క్రింద భాగం పాతాళంలోకి చొచ్చుకుపోయి అక్కడనుంచి గంగ బయట పడిందట. ఆ ప్రదేశమే యీ ‘ గంగా సాగర్ ‘. ధనస్సు పై భాగం రామేశ్వరం దగ్గర ధనుష్కోటి లోను,  మధ్యభాగం నేపాలులోని ‘ ధనుషా ధామ్ ‘ లోనూ పడ్డాయట.
శివుని ధనస్సు నుంచి వుద్భవించిన గంగకు ప్రతిరోజూ హారతులివ్వడం యిక్కడి ఆచారం.

ప్రొద్దున్నే వివాహమండపానికి వెళ్లేం, జానకి మందిరానికి నాలుగడుగుల దూరంలో వుంది. పాలరాతి కట్టడం, లోపల సీతా రామలక్షణులతో పాటు జనకమహారాజు విశ్వామిత్రుడు, వశిష్టుడు, దశరధుడు మొదలయిన విగ్రహాలు వున్నాయి. మండపం బయట చిన్న మందిరాలలో సీతారాములు, లక్ష్మణ ఊర్మిళ, భరత మాండవి, శతృఘ్న శ్రుతకీర్తి ల విగ్రహ హాలు వున్నాయి. చుట్టారా పెద్ద ఉద్యానవనం పెంచుతున్నారు.
అక్కడ నుంచి జనకపూర్ కి సుమారు 20 కిలోమీటర్ల దూరం లో వున్న ధనుషా ధామ్ బయలుదేరేం. దారిలో చిన్న ఉద్యానవనంలో వున్న చిన్న సీతారాములమందిరం దగ్గర ఆపేడు మా డ్రైవరు, ఇది సీతారాముల అసలైన వివాహవేదిక అని రాసి వుంది, ఆ మందిరాన్ని కూడా చూసుకొని మా ప్రయాణం సాగించేము. చిన్నచిన్న పల్లెలు దాటుకుంటూ వెళుతున్నాం, మట్టిరోడ్లు, యెక్కువగా వరి పండిస్తున్నారు. మట్టి రోడ్డు దిగిన మా వాహనం ఓ రెండు మూడు కిలోమీటర్లు మామిడి తోపులలోంచి ప్రయాణించి ధనుషా ధామ్ చేరింది.
పెద్దగేటులోంచి లోపలకి వెళ్లేం. మర్రి చెట్టు క్రింద పెద్ద కొండ విల్లు మధ్యభాగాన్ని పోలి వుంది. ఆ మర్రిచెట్టు రాముడు కాలం నుంచి వుందట, ప్రతీ యేడాది యీ కొండ పెరుగుతోందట, మధురలో వున్న గోవర్ధనగిరి ప్రతీ యేడాది యెత్తు తగ్గుతోందట.
బయట సీతారాముల మందిరం, శివమందిరం వున్నాయి. వాటిని చూసుకొని తిరుగు దారిలో పరశురామ ఆశ్రమాన్ని చూసుకున్నాం. పురాతనమైన శివమందిరం నది వొడ్డున వుంది, యింకా మందిరాలు నిర్మాణంలో వున్నాయి. పరశురామునిచే స్థాపించబడిన లింగమని మా డ్రైవరు  కమ్ గైడ్ చెప్పేడు. దీంతో మా జనకపూర్ యాత్ర పూర్తయింది. ఆరోజు సాయంత్రం బయలుదేరి మేం ఖాట్మండు చేరేం.
వచ్చే సంచికలో మరో యాత్రా విశేషాలు చదువుదాం, అంత వరకు శలవు.
 
రచన: రమ శాండిల్య

Thal అంటే చెరువు అని అర్ధం.
అంటే ఉత్తరాఖండ్ లో ఉన్న చెరువులు వాటి చుట్టుపక్కల గుళ్ళు , చూస్తుంటే ఆధ్యాత్మికత వద్దు మాకు అని అనుకున్నా కూడా ప్రశాంతంగా ఉండి తెలియని శాంతి వస్తుంది అక్కడ. దానికి కారణం హిమాలయ పర్వాతానికి ఉత్తరాఖండ్ పాదాలుగా చెప్పుకోవచ్చు .
దూరంగా హిమాలయపర్వతాలు తెల్లగా సూర్యకిరణాలు పడుతుంటే బంగారు రంగులో కనిపిస్తుంటాయి . బద్రినాథ్ 250 కిలోమీటర్ల దూరం ఉంటుంది ఇక్కడినుంచి.
నైనతాల్ మనందరికీ తెలుసు. అక్కడ నైనాదేవి మందిర్ ఉంది. అక్కడికే అందరూ ఎక్కువగా వేడుతుంటారు .

కానీ మిగిలిన ఆరు తాల్స్ ఇంకా చాలా బావుంటాయి. అన్నిటి కంటే నాకు నవకుచియా తాల్ చాలా నచ్చింది . నవకుచియా అంటే 9 కోసులు వుండే చెరువు. 9 కొనలు ఉంటాయి. బోటింగ్ చేస్తుంటే చాలా బావుంటుంది .మొత్తం చెరువు అన్ని కొనలు తిరగడానికి 2 గంటలు పడుతుంది. చుట్టూ కొండలతో, చెట్లతో చల్లని వాతావరణం అద్భుతంగా ఉంటుంది.
ఇలా ఒక్కొక్క చోటు గురించి చెప్పాలంటే చాలా సమయం కావాలి .
హైద్రాబాద్ నుంచి ఢిల్లీ , అక్కడినుంచి కట్గోదాం వరకు వెళ్లి అక్కడినుంచి రాని కేత్ల్ మెయిన్ స్టే తీసుకొని రోజు ఉదయం వెళ్లి చుట్టూ ఉన్నవాన్ని చూసి మళ్ళీ రానికేత్ల్ కి వచ్చేసే వాళ్ళం .
శీతలామాత మందిరం, గోలుదేవతా మందిరం, ముక్తేశ్వర్ మహాదేవ్, జాగేశ్వర్, బాగేశ్వర్ ధామ్, చండికా మందిర్, మహావతార్ బాబాజి గుహ , కాలిమందిర్, వారాహి మందిర్ ఇంకా అనేక మందిరాలు ఇవి కాకుండా హిమాలయాల్లో ట్రెకింగ్ చేయడానికి అనువయిన విధ్య చెప్పే యూనివర్సిటీ , మ్యూజియం, జూ అన్ని కూడా 300 మెట్లు ఎక్కి దిగడమే, బాబాజి గుహ 15 కిమి కొండ ఎక్కి దిగాల్సిందే. అద్భుతమయిన శిల్ప సంపదతో ఉంటాయి.

బిమాతాల్, సప్త్ తాల్, నైనతాల్, జాగేశ్వర్ , కమళ్తాల్, నవకుచియా తాల్ మొత్తం ఒక నెల ఉంటే అన్ని చూసి రావచ్చు 4, 5 రోజుల్లో ముఖ్యమయినవి చూసి రాగలుగుతాము
దేముడి జన్మభూమి అంటే ఉత్తరాఖండ్ నుంచి మొదలవుతుంది. హిమాలయాలవరకు అలాగే ఉంటుంది. దేవ భూమి అనే మాటలు అతిశయోక్తులు కావు ఏమాత్రం.
రచన:  చందలూరి నారాయణరావు
రెండే రెండు పచ్చగా ఉండే
ఖరీదైన కాలక్షేపాలు.
    * * *
ప్రతి ఒక్కరు
తారాజువ్వలా ఎగసిపడే హక్కులున్న చిక్కులివి.
     * * *
ఒకటి సినీమా
రెండు రాజకీయం
      * * *
ఏ వ్యక్తికి  ఏ చోటుకు
అతీతం కాని ప్రీతికరాలు
             * * *
వెండితెరపై  హీరో నటనకు
కోట్లను కట్టబెట్టిన అభిమానమే
అసమానస్థాయికి చేర్చిన ఆరాధన.
అందమైన అంతస్తులో నిలబెట్టిన ఆదరణ “సినిమా”
                  * * *
తెలిసినా…
తెలియకపోయినా….
తెలిసీతెలియపోయినా…
ప్రజాస్వామ్యంలో ప్రాతినిధ్యాన్ని
కనగలిగిన లేదా కొనగలిగిన
అదృష్టం ప్రజాసేవ.
అవకాశం “రాజకీయం”.
               * * *
గంటల కొద్దీ
రోజులు తరబడి
నెలల పాటు
సంవత్సరం పొడుగునా
తలపడినా
కలపడినా
   * * *
తేలేది
మిగిలేది
ఒక్కటే
                 * * *
అంతా ….
“విలువలు” లేని వ్యాపారాలే!
అంతటా …..
“వలువలు” ఊడిన విపరీతాలే!
                  * * *
రచన: విజయ భార్గవి
ఎక్కడో దూర దేశాలలో పుట్టింది…
ఆకారంలో అణువంత, వినాశనంలో విశ్వమంత
వ్యాపించింది వివిధ దేశాలకు, మ్రోగించింది మరణ మృదంగాలని!
అన్నింట్లోనూ అధికున్నీ, నాకేది సాటి అని విర్ర వీగుతున్న మానవుణ్ణి,
ఒక్క క్షణంలో చేసింది అధముణ్ణి, అసమర్ధుణ్ణి !
జబ్బలు చరుచుకుంటున్న విజ్ఞానం కానీ,
అబ్బురపరుస్తున్న నూత్న వైద్య చికిత్సా విధానం కానీ,
తలలు వంచాయి దాని ముందు..నివారణ, నియంత్రణకు దిక్కు తోచక !
అనాది నుండి మానవుడు ఏంతో
మహోన్నతంగా నిర్మించుకున్న ఛాందస భావ కోటలు,
 దాని ముందు మట్టి  పిడతలే !
మృత్యువుకు లేదు కుల, మత, వర్గ, జాతి భేదo
ధనికుడు, పేదవాడు అని వర్గాలు  దానికనవసరం..
నీవు ఎవరైనా, ఎక్కడ ఉన్నా సమయం వచ్చినపుడు
తీసుకుపోతుంది తనతో, ఈ మహమ్మారి రూపంలో.. 
మృత్యువు రక్కసి కోరలు చాచి కరాళ నృత్యం చేస్తుంది,
విలయ తాండవం సాగిస్తుంది! 
మహోన్నతమైన మానవ నాగరికతకు పెను సవాలుగా మారింది,
అనంతమైన అభివృద్ధిని అంధకారంలోకి తోస్తుంది !
అగ్ర రాజ్యాలు, చిన్న దేశాలు అన్నీ సమానమైపోయాయి నేడు…
ఓ మహోన్నతమైన మనిషీ తెలుసుకున్నావా నిజం,
నేడు ప్రకృతి నేర్పుతున్న పాఠం..
ఇది మృత్యు తాండవం కాదు, కరాళ నృత్యం కాదు
గతి తప్పిన, మితి మీరిన, విశృంఖలమైన
నవ నాగరికతకు మనం చెల్లించుకుంటున్న మూల్యం !
ఇదే ప్రకృతి నేర్పుతున్న పాఠం !!
కార్టూనిస్ట్: జీడిగుంట నరసింహమూర్తి






 
 
Jyothivalaboju
Chief Editor and Content Head
మాలిక పత్రిక రచయితలు, పాఠకులు, మిత్రులు, అర్చన కథల పోటీ విజేతలకు హార్ధిక స్వాగతం.
మీకందరికీ తెలిసిందే. ఏదో చిన్న ఆపద అనుకున్నది ప్రపంచాన్ని తన గుప్పిట్లోకి తీసుకుంటోంది. అన్ని దేశాలవాళ్లు తమ శక్త్యానుసారం పోరాడుతున్నారు. ఈ కోవిడ్ మహమ్మారికి బలైనవారికి శ్రధ్ధాంజలి అర్పిస్తూ, ఈ మహమ్మారినుండి మనలనందరినీ కాపాడడానికి తమ ప్రాణాలను కూడా పణంగా పెట్టి శ్రమిస్తున్న డాక్టర్లు, నర్సులు, మెడికల్ స్టాఫ్, మున్సిపిల్ సిబ్బంది, పోలీసులు, తమకు చేతనైనంతగా ఆర్తులకు సాయం చేయడానికి ముందుకొస్తున్న మహానుభావులందరికీ మనస్ఫూర్తిగా కృతజ్ఞతలు తెలుపుకుందాం. మనకోసం వాళ్లందరూ బయట ఉన్నారు. మరి మనవంతుగా మనకోసం, వాళ్లకోసం, మనవాళ్లందరికోసం, సమాజం, దేశం, ప్రపంచంకోసం ఇంటిపట్టునే ఉందాం. ఆందోళనం, భయం, ఆపదలో ఉన్నవారిని ప్రేమగా అక్కున జేర్చుకుందాం. మనకు వీలైైనంత సాయం చేద్దాం..
ఈ సంచికలో రెగ్యులర్ గా వచ్చే కథలు, కవితలు, వ్యాసాలు, సీరియల్స్, యాత్రామాలిక మొదలైన అంశాలతోపాటు ఇటీవల అర్చన ఫైన్ ఆర్ట్స్, శ్రీ శారదా సత్యనారాయణ మెమోరియల్ ట్రస్ట్ వారు నిర్వహించిన కథలపోటి విజేతల కథలు కూడా అందిస్తున్నాము.
కధల పోటీ విజేతలు 
మాలిక పత్రిక కోసం మీ రచనలు పంపవలసిన చిరునామా: maalikapatrika@gmail.com
రచయితలకు, పాఠకులకు మరోసారి ధన్యవాదాలు తెలుపుకుంటూ ఈ మే నెల మాలిక పత్రికలోని విశేషాలు..
1. అర్చన కథల పోటి – దీర్ఘ సుమంగళీ భవ!
2. అర్చన కథల పోటి – వాళ్ళూ మనుషులే
3. అర్చన కథల పోటి – సెలెబ్రిటి
4. అర్చన కథల పోటి – నేనూను
5. అర్చన కథల పోటి – పథకం
6. అర్చన కథల పోటి – రక్షణ కవచం
7. అర్చన కథల పోటి – మార్పు
8. చంద్రోదయం – 3
9. రాజీపడిన బంధం – 5
10. జలజాక్షి.. మధుమే( మో) హం
11. అమ్మమ్మ – 13
12. అమ్మ ప్రేమించింది..
13. పిల్లల మనసు
14. ఎందుకోసం?.
15. కంభంపాటి కథలు – మాటరాని మౌనమిది
16. సౌందర్య భారతం
17. భిన్న ధృవాలు
18. తపస్సు – అరాచక స్వగతం ఒకటి
19. అక్షరాలే ఊపిరిగా రూపుదిద్దుకున్న కవితాస్ఫూర్తి
20. శృంగేరి
21. అన్నమయ్య ఆధ్యాత్మికానందలహరి – 47
22. జ్ఞానజ్యోతి శ్రీమతి సూరి నాగమ్మ గారు
23. కార్టూన్స్ – జెఎన్నెమ్
24. గోదావరి అలలలో అమ్మపిలుపు వినిపిస్తోంది
25. కంచి కామాక్షి
26. కవి పరిచయం..
27. ఎదురుచూపు….
రచన: ఎస్. జి. జిజ్ఞాస

“వాడికి కోర్టులో శిక్ష పడకుండా తప్పించుకున్నాడనుకో…. ఏంచేస్తావు నాన్నా?”
ఈ ప్రశ్నే రఘురాంను ఎంతో ఉద్వేగానికి గురిచేస్తోంది. కూతురు రాసిన ఉత్తరంలోని ఆ వాక్యాన్ని చదివిన ప్రతిసారీ మనసులో మెదిలే విపరీత ఆలోచనను తలుచుకుంటేనే ఒళ్ళు గగుర్పొడుస్తోంది. ఈ మూడేళ్ళలో ఎన్ని వందల సార్లు చదివాడో ఆ ఉత్తరాన్ని….పరుపు కింద పెట్టుకున్న ఆ ఉత్తరాన్ని రాత్రి పడుకునేటప్పుడు తడిమి చూసుకోవడం అలవాటైంది.
“ఎందుకండీ! ఆ ఉత్తరాన్ని రోజూ చూస్తూజరిగినదంతా గుర్తుతెచ్చుకొని పదే పదే కుమిలిపోతుంటారు. మనం ఏ జన్మలో చేసుకున్న పాపమో….మనకు ఆ పాప పుట్టలేదనుకుందాము….” అంటూ భార్య సురేఖ సముదాయించడం కూడా పరిపాటైంది.
నిజమే! భార్య అన్నట్లుగాచదివినప్పుడల్లాబాధతో రాలిన కన్నీటి బిందువులతో చెదరి చారికలు కట్టిన ఆ ఉత్తరం….అయినా అక్షరాలన్నీ అతని కళ్ళముందు కూర్చిపెట్టినట్లు స్పష్టమే…. ప్రతి వాక్యం కంఠోపాయమే…..
“నన్ను క్షమించు నాన్నా! మిమ్ములందరినీ వదలి వెళుతున్నాను. జీవితంలో ఓడిపోయాను నాన్నా! నాకు బ్రతకాలనే ఉంది. మీ అందరితో కలిసి సంతోషంగా ఉండాలనే ఉంది. కానీ…. బహుశా దేవుడు నాకా అవకాశం ఇవ్వాలనుకోలేదేమో!
నాన్నా! మీలాంటి వాళ్ళు నాకు పేరెంట్స్ గా దొరకడం నా అదృష్టం. ఎంత ఎక్కువుగా ప్రేమించారని నన్ను. చిన్నప్పటినుండి ఏ తప్పూ చేయకుండా చదువులో ఫస్ట్ ఉండేదాన్ని కదా నాన్నా! మీ అమ్మాయి వైష్ణవి చాలా మంచిది… బాగా చదువుతుంది… అని అందరూ పొగడుతుంటే నీ ముఖంలోని పట్టరాని ఆనందాన్ని చూసి ఉబ్బితబ్బిబ్బై పోయేదాన్ని. ‘నా కూతురు’ అని మీరు గర్వంగా చెబుతుంటే ముసిముసి నవ్వులు నవ్వేదాన్ని. ‘అబ్బో! మీకొక్కరికే ఉంది ముద్దుల కూతురు’ అని అమ్మ అన్నప్పుడు కొంచెం కోపం వచ్చేది. అమ్మ అలా అన్నప్పటికీ బయటకు వ్యక్తంకాని ఆ తల్లి మనస్సులోని ఆనందాన్ని కనిపెట్టేశానులే. ఎల్కేజీ నుండి ఇంజినీరింగ్ వరకు మంచి మార్కులు తెచ్చుకొని మీ పేరు నిలబెట్టాను నాన్నా!
కానీ నాన్నా! పెళ్ళి అనే పరీక్షలో ఫెయిల్ అయ్యాను. అబద్దాలు, మాయ మాటలు చెప్పి పెళ్ళికి ఒప్పించారు. నేను వాణ్ణి పెళ్ళి చేసుకోవడం వలననే మీరు ఎన్నో బాధలు పడ్డారు. నా వల్లనే మీ పరువు, మర్యాద దెబ్బతినింది. మీరెన్నో అవమానాలకు గురయ్యారు. అయినా మీరు నన్ను ఒక్క మాటకూడ అనకపోవడం మీ సంస్కారం నాన్నా! మా అత్తింటి వాళ్ళు కించపరుస్తూ ఎన్ని మాటలన్నా కేవలం నాకోసం భరించావు. వాళ్ళు మానవ రూపంలోనున్న రాక్షసులు. పెళ్ళయిన ఒక్క సంవత్సరంలోనే నరకాన్ని చూపించారు. డబ్బుకోసం ఎంతటి నీచానికైనా దిగజారుతారు. వాడు సుమంత్ భర్త కాదు. కౄర మృగం. వాడు నా మెడలో కట్టింది మంగళసూత్రం కాదు… మృత్యుపాశం. ఎంత విచక్షణా రహితంగా గొడ్డును బాదినట్లు కొట్టాడని. బయటకు కనిపించని గాయలెన్నో…మీకు తెలిస్తే బాధపడతారని చెప్పలేదు. నాలో నేను ఏడ్చి ఏడ్చి, కుమిలి కుమిలి చచ్చి సగమయ్యాను. నేను ఇంకా బ్రతికి ఉంటే డబ్బుకోసం నన్ను, నిన్ను వేధిస్తూనే ఉంటారు. వాణ్ని వదిలేసినా వేధింపులకు అంతం ఉండదు. ఒంటరిగా నిలబడలేని స్త్రీ భయం నన్నుకుడా వెంటాడుతోంది. అందుకే వీటికి ముగింపు పలకడానికి ఇప్పుడు పూర్తిగా చచ్చి పోతున్నాను. నేను చచ్చిపోతున్నానని అనడంకంటే వారు నన్ను చంపేశారని చెప్పడం నిజం.
నీకు గుర్తుండేఉంటుంది నాన్నా! ఆ రోజు పెళ్ళిలో వచ్చిన వారంతా నన్ను ‘ ధీర్ఘ సుమంగళీ భవ!’ అంటూ అశ్వీరదిస్తూ అక్షింతలు వేశారు. వారి మాట నిజమైంది. నేను కలకాలం సమాజనికి సుమంగళిగానే మిగిలిపోతాను. ఎంత అదృష్టం నాది. నా అదృష్టాన్ని చూసి ఈ లోకం సంతోషిస్తుందోమో… ఏం లోకం నాన్న ఇది…! ఏమై పోయాయి నాన్నా! వేదమంత్రాలు, ఏడడుగులు… అగ్నిసాక్షి, అరుంధతి నక్షత్రాలు…. కానీ లోకానికి తెలియని ఒక రహస్యముంది. నేను ఈ ఉత్తరం రాయడానికి ముందు వాడు నా మెడకు కట్టిన ఆ మంగళ సూత్రాన్ని తెంచి పారేశాను. శుభమో, అశుభమో తెలియదు నాన్నా! అయినా నాన్నా! ఆ దుర్మార్గులను మాత్రం ఊరికే వదలిపెట్టరాదు. ఈ సూసైడ్ నోటే నా మరణ వాంగ్మూలం. అన్ని ఆధారాలు పోలీసులకివ్వండి. వాడికి కఠిన శిక్ష పడాలి. అదే నా చివరి కోరిక. మరో అమ్మాయికి ఇలా జరుగరాదు. సెలవ్! నాన్నా! మరో జన్మ ఉంటే మీకే కూతురుగా పుట్టాలని ఉంది. కానీ ఇలాంటి నికృష్ట సమాజంలో కాదులే. చివరగా నాకొక అనుమానం నాన్నా!. వాడు శిక్ష పడకుండా తప్పించుకుంటే?……”
నాలుగు పేజీల సుధీర్ఘ ఉత్తరంలోనిఈ ప్రశ్న దగ్గరికి వచ్చేటప్పటికి మరి చదవకుండా ఆగిపోతాడు రఘురాం. వారం కిందట కోర్టులో ఫైనల్ హియరింగ్ ముగిసింది. కూతురు అనుమానమే నిజమై ఎల్లుండి వచ్చే తీర్పులో శిక్ష పడకపోతే….నేనే వాణ్ణి…..నో! అలాంటి పరిస్థితి రాకూడదని దేవుణ్ణి వేడుకుంటాను. వాడికి తప్పక కఠిన శిక్ష పడుతుంది….అయినా మనసులో ఎదోమూల ఒక అనుమానం..
దీన్ని తీర్చుకోవడానికి రెండు రోజులక్రితం పబ్లిక్ ప్రాసిక్యూటర్ ను కలిసినప్పుడు ఇదే సందేహాన్ని వెలిబుచ్చాడు.
“సార్! ఈ మధ్య పేపర్లలో జడ్జీలగురించి ఏమేమో వస్తోంది. బెంచిలేవో మారుస్తారట…నిజమేనా! వారుకూడా….”
దానికి ఆయన చిరునవ్వు నవ్వి
“బెంచీలూ, కుర్చీలూ అంటూ అలాంటి అనుమానాలేమీ పెట్టుకోమాకయ్యా! అయినా అందరూ అలానే ఎందుకుంటారయ్యా?
“ఏమో సార్! పోలీసులు తిమ్మిని బమ్మిని చేయడం చూశాను. జడ్జీలు కూడా…ఆయనెవరో ఢిల్లీలో పెద్ద లాయరట….సుప్రీంకోర్టు జడ్జీల నిజాయితీని కోర్టు హాల్లోనే ప్రశ్నించాడట. పేపర్లో వచ్చింది”
“అవును, నేనుకూడా చదివానయ్యా! అలా ఉండకూడదనేకదా! మిగతా జడ్జీలు బయటకువచ్చి ప్రెస్ మీట్ పెట్టి ఓపెన్ గా మాట్లాడింది.”
“ ఏదో తెలియక అడిగాను… మీరేమీ అనుకోకండి”
“భలే వాడివయ్యా! మీ అనుమానాలను నివృత్తి చేయడం మా వృత్తి. నీవు నిశ్చింతగా వెళ్ళు. సాక్ష్యాధారాలు బలంగా ఉన్నాయి. ధర్మం, న్యాయం మనవైపుంది.”
ప్రాసిక్యూటర్ ఇలా భరోసా ఇచ్చినప్పటికీ రఘురాం సందేహం తీరలేదు. ఎందుకంటే పూణేలో సాఫ్ట్ వేర్ ఇంజినీర్ గా పనిచేస్తున్న కూతురు అక్కడే ఉరివేసుకొని ఆత్మహత్య చేసుకున్నప్పుడు అక్కడి పోలీసులు కేసును బయటకు రాకుండా చూశారు. ఇక్కడి పోలీసులు కేసును మాఫీ చేయడానికి ప్రయత్నించారు. అప్పుడుగానీ నారీ చేతన సంఘం నాయకులు వచ్చి కేసును బయటకులాగి ప్రపంచానికి చెప్పకపోయి ఉంటే తనొక్కడే ఏం చేయగలిగి ఉండేవాడు! వారిచ్చిన ధైర్యం అతనిలో కొత్త శక్తిని నింపింది. కూతురి చివరి కోరికను నెరవేర్చాలనే దృఢనిశ్చయానికి పురికొల్పింది. కాలేజీ అమ్మాయిలందరూ బయటకువచ్చి ‘వైష్ణవికి న్యాయం చేయాలి’ అని దిక్కులు పిక్కటిల్లేలా గొంతెత్తి అరిచారు. వారి గొంతుకలతో తను, తన భార్య సురేఖ శృతి కలిపారు. దాంతో పత్రికలు వైష్ణవి సూసైడ్ నొత్ ను హెడ్ లైన్స్ లో వేశారు. చివరకు పోలీసులు కేసు ఫైల్ చేసి, కోర్టులో విచారణ నడపక తప్పలేదు. మూడేళ్ళ కోర్టు పోరాటం ఇప్పుడొక కొలిక్కొచింది. నిందితులకు శిక్షపడే సమయం వచ్చింది.
“ఇప్పుడు మరోలా జరిగితే…” అనే ఆలోచననే అతడు జీర్ణించుకోలేక పోతున్నాడు.
“నారీ చేతన మేడమ్ నే అడుగుదాం! ఆమె అన్నీ వివరంగా చెబుతుంది. జరగరాంది జరిగినప్పుడు ఏం చెయ్యాలోకూడా తెలుస్తుంది. బహుశా అంత్యక్రియలు జరిగిన రెండవ రోజు.ఆమె ఇల్లు వెతుక్కుంటూ వచ్చినప్పుడు ఆ విషాద వాతావరణంలో ఎవ్వరూ ఆమెను సరిగా పలకరించలేదు. అయినప్పటికీ ఆమే చొరవ తీసుకొని ఓదార్చింది. మాటల మధ్యలో ఎన్నో మంచి విషయాలు చెప్పింది. కాసేపు బాధను మరపింపజేసి భావాలపై చర్చింది. వేదనకు ఉపశమనమిచ్చి వాదనలో పాల్గొనేటట్లు చేసింది. శోకంతో నిశ్శబ్దంగా ఉన్న ఇంటిలో నిశ్చయాన్ని నింపింది. అవన్నీ ఇప్పటికీ అతనికి బాగా జ్ఞాపకమే…. ఆమె మాట్లాడే ప్రతి మాట తల్లిదండ్రులకు కనువిప్పు కలిగిస్తుంది. లోకంపట్ల కొత్త జ్ఞానోదయం కలిగిస్తుంది. కూతురు ఉత్తరం ఎంతగా కలచివేస్తుందో అంతగా ఆమె పలుకులు ప్రభావితం చేస్తాయి…హల్లో తన కెదురుగానున్న సోఫాలో కూర్చొని ఆమె చేసిన సంభాషణ ఇప్పటికీ అతని మనస్సులో తాజాగా మెదులుతూనే ఉంటుంది….
******
“రఘురాం గారు! తల్లిదండ్రులుగా మీరు మీ బిడ్డలకు అడిగినవన్నీ ఇస్తారు, బాగా చదువు చెప్పిస్తారు. డబ్బూ, నగలు వగైరా అన్నీపెట్టి పెళ్ళిళ్ళు చేస్తారు. అయితే పరిస్థితులను ఎదుర్కొని బ్రతకగలిగే ధైర్యాన్ని మాత్రం కలిగించలేకపోతున్నారు…అందుకే ఇలాంటి విషాదాలు” అంటూ సూటిగా మాట్లాడుతూ గంభీరమైన చర్చను లేవనెత్తింది.
ఆమెతో వాదించడానికి మనస్సు సిద్దంగా లేకపోయినప్పటికీ మౌనంగా ఉండడం సంస్కారం కాదని
“అంతకంటే మేము చేయగలిగేది ఏముంటుందమ్మా? చదివించి ఒక అయ్య చేతుల్లో పెట్టడం వరకు మాత్రమే కదా కన్నవారి బాధ్యత” అని మాత్రమే అతను బదులు పలికాడు.
“ఇలా ఆలోచించడమే చాలా తప్పు. వివాహమే స్త్రీలకు అంతిమమని భావించడమే మీరు చేస్తున్న తప్పిదం” అంటూ ఆమె తిరిగి ప్రతి వాదన చేసింది.
“ఆదేకదమ్మా! మన భారతీయ ధర్మం….అంతకుమించి స్త్రీ జాతికి ఇంకేముంటుందో నాకు తెలియడం లేదు” అంటున్నప్పుడు అతని గొంతు జీరబోయి విషాద స్వరం వినిపించింది.
“ఆ ధర్మం పేరుమీదనే ఇన్నాళ్ళు ఆత్మ వంచన చేసుకుంటూ వస్తున్నాము. పరస్పర ప్రేమ, గౌరవం, నమ్మకం పునాదులుగా వివాహబంధం వికసించాలి. అయితే డబ్బు, సంపదలకై వేధించే స్వార్థం, కౄరత్వం పెంపొందింది. అందుకే సంసారాలు నరకప్రాయమవుతున్నాయి. భర్త దుర్మార్గుడని తెలిసి తెలిసి తిరిగి ఆ నరకంలోకే అమ్మాయిలను నెడుతున్నారు. భర్త లేకుండా స్త్రీ బ్రతకలేదా ఏం….చెప్పండి ” కళ్ళలోకి చూస్తూ ప్రశ్నించింది.
ఒక అపరిచిత వ్యక్తి అందులోనూ ఒక భారతీయ మహిళ అలా ఆడగడం అతనికి అనుభవంలోలేనిది. ఈ ప్రశ్నకు ఏమని సమాధానం చెప్పాలో రఘురాంకు తోచలేదు. అయినా తనకు తెలిసిన మేరకు ఏదో చెప్పాలనిపించి
“అవును, సాధ్యమే! అయితే కట్టుకున్నోన్ని వదిలేసిన ఆడది అని లోకం ఆడిపోసుకుంటుంది” అని ఒకింత నిరసనగా పలికి తలెత్తి అమెవైపు చూశాడు. ఆమె ముఖంలో అంతకుమునుపులేని మరో రూపం కనిపించింది. కళ్ళనుండి తీక్షణంగా చూపులు వెలువడుతున్నట్లనిపించింది.
“ఏ లోకమండీ! భర్త పెట్టిన చిత్రహింసలు భరించలేని మీ అమ్మాయికి మీరు చెప్పే లోకం ఏదారి చూపింది? అక్కడే చావమని చెప్పకనే చెప్పలేదా! పురుషుడు లేకుండా స్త్రీకి ఉనికే లేదు అంటూ తరతరాలుగా నూరిపోస్తున్న ఈ తప్పుడు ధర్మమే స్త్రీలను అశక్తులుగా చేస్తోంది. అందుకే నాగోడు వినే నాథుడేలేడని మీ కూతురు ఆత్మహత్యకు పాల్పడింది. ఆమె మరణానికి కారణమైన దోషులను శిక్షించడానికి ఈ లోకం మీకు అండగా నిలిచిందా! లేదే! అలాంటి లోకం గురించి మీరు చెబుతున్నారు. లోక భయమే మనుష్యుల నీతి, నియమాలను నిర్దేశిస్తుందా చెప్పండి!”
తనకంటే ఆమె వయస్సులో, అనుభవంలో చిన్నది కావున ఆవేశంతో మాట్లాడుతోందని అతడు భావించి
“ఎందుకమ్మా! లోకం మీద అలా అభాండాలు వేస్తావు….లోకంలో ఎవరైనా ఆత్మహత్య చేసుకోమని చెబుతారా! మా అమ్మాయి అలా చేస్తుందని ముందుగా తెలిసివుంటే ఇలా జరగనిచ్చే వాళ్లం కాదు”
“సారీ! మీరు లోకం అని అనేసరికి ఉద్వేగాన్ని అపుకోలేక పోయాను. మీ అమ్మాయికూడా సూసైడ్ నోట్ లో ఈ లోకం గురించే రాసింది. తమదాకా రానంతవరకు ఈ లోకం ఎలా తయారైందో చాలమందికి తెలియక పోవచ్చు” అని పలికి తిరిగి కంఠ స్వరాన్ని మార్చి
“నేను మాట్లాడుతున్నది మీ ఒక్క అమ్మాయి గురించి మాత్రమే కాదు….బాధలు, అవమానాలు భరించలేక ఆత్మహత్యే పరిష్కారమనే పరిస్థితులు మన సమాజంలో ఉన్నప్పుడు మీ అమ్మాయి మాత్రం భిన్నంగా ఎలా ఆలోచిస్తుంది చెప్పండి?”
“అవునమ్మా! నీవు చెప్పేది నిజమే! కానీ మనమొక్కరమే పరిస్థితులను మార్చలేముగా”
“పరిస్థితులను మార్చడానికి ముందు మన ఆలోచనా తీరును మార్చుకోవాలి. స్త్రీకి జీవితంలో వివాహం ముఖ్యమే. దాన్ని నేను కాదనను. అయితే అదే వారి జీవితానికి పరమావధి అనే భావాన్నిమాత్రం అంగీకరించరాదు. సమాజం ఈ తప్పుడు భావంనుండి బయటకు రావాలనేదే మా కోరిక. స్త్రీలు నిస్సహాయులుగా కాక మనోధైర్యంతో నిర్భయులుగా నిలబడే వ్యక్తులుగా తయారు కావాలనేదే మా ఆకాంక్ష. అప్పుడే మీ అమ్మాయేకాదు, ఏ అమ్మాయైనా పరిస్థితులకు తలవంచకుండా ఎదిరించి నిలుస్తుంది” అని పలికి కాసేపు మౌనంగా ఉండిపోయింది. ఆ తరువాత ఆమె చివరగా చెప్పిన మాటలు రఘురాం ను కదిలించి వేశాయి.
“వైష్ణవి మాకేమీ బంధువుకాదు, ఆమెతో పరిచయమే లేదు….మేము ఆమెను చూడలేదు, కలవలేదు….అయినా రక్త సంబంధాల, కుటుంబ బాంధవ్యాల సరిహద్దులను దాటిన సంబంధం మాది…. నిస్సహాయతనే స్త్రీల బలహీనతే మరొక మా చెల్లిని బలి తీసుకుందని మా ఆవేదన. ఇకెంతమంది సమిధలవుతారో….” అని అంటున్నప్పుడు ఆమె కళ్ళనుండి కన్నీళ్ళు జలజలారాలి పడ్డాయి. కన్నబిడ్డను కోల్పోయిన మా కడుపు కోతను ఎంతోమంది బంధుమిత్రులు పంచుకుని ఓదార్చారు. కానీ మా వేదనను ఆమె పంచుకున్న తీరు మాత్రం విభిన్నం. అప్పటినుండి ఆమె చెప్పే విషయాలపై గురి కుదిరింది. కోర్టు వ్యవహారాల గురించి కూడా తెలుసుకోవడానికి ఆమె వద్దకు రేపే వెళ్ళాలని మనసును దిటవు చేసుకొని కూతురు ఉత్తరాన్ని పరుపుకింద పెట్టి ఏవేవో ఆలోచనలు ముసురుకుంటున్నానిద్ర పోవడానికి ప్రయత్నించాడు. పరుపుమీద పక్కకు తిరిగి చూస్తే…..ఈ కాలపు మాయామర్మం తెలియని సురేఖ మాత్రం అప్పటికే నిద్రలోకి జారుకొని ఉంది.
******
జిల్లా సెషన్స్ కోర్టు తీర్పు వెల్లడించే రోజు వచ్చింది. ఉదయాన్నే రఘురాం అక్కడికి చేరుకున్నాడు. కోర్టు ఆవరణమంతా చాలా సందడిగా ఉంది. సంచలనం సృష్టించిన కేసు కావడంతో మీడియా అంతా రకరకాల లోగోల గొట్టాలతో మోహరించి ఉంది. ముద్దాయిలకు రాజకీయ పలుకుబడి ఉండడంతో కోర్టు తీర్పు ఎలా వస్తుందో తెలుసుకోవాలని జనరల్ పబ్లిక్ లో కూడా ఎంతో ఆసక్తి కనిపించింది. అతను కోర్టు హాల్ లో జడ్జీకి ఎదురుగా దాదాపు నలభై అడుగుల దూరంలో కొంచెం ఎత్తులోనున్నపబ్లిక్ గ్యాలరీలోని కుర్చీలలో వచ్చి కూర్చున్నాడు. అప్పటికే ఆ గ్యాలరీ నిండిపోయి ఉంది. కొద్దిమంది నిల్చోని ఉన్నారు. కాసేపటి తరువాత నారీ చేతన మేడమ్ వస్తే తనకు ఎడమవైపు కొంచెం దూరంలో ఎవరో లేచి నిలబడి ఆమెకు సీటిచ్చారు. ఆమె నన్ను చూసి విష్ చేసింది. ఆ విష్ లో ధైర్యంగా ఉండమనే సందేశం కనిపించింది. సరిగ్గా 11 గంటలకు కోర్టులోని బిళ్ళ బంట్రోత్తు “కోర్టువారు వేంచేయుచున్నారు…ఆర్డర్.. ఆర్డర్…” అంటూ మూడుసార్లు గట్టిగా అరిచాడు. దాంతో కోర్టు హాలంతా పూర్తి నిశ్శబ్దం నెలకొంది. సెషన్స్ జడ్జి వచ్చి ఆసనంపై కూర్చున్నాడు. ఆయన కాసేపు హాలంతా పరికించి చూసి తనవెంట తెచ్చుకున్న బ్రీఫ్ కేస్ తెరచి పేపర్లు బయటకు తీశాడు. తీర్పులోని చివరి రెండు పేరాలు మాత్రమే ప్రకటిస్తున్నట్లు చెప్పి ఇంగ్లీషులో మూడు నిమిషాలపాటు చదివి లేచి లోపలికి వెళ్ళి పోయాడు. దాని సారాంశం రఘురాంకి ఇలా అర్థమైంది:
“అన్ని సాక్ష్యాధారాలను బాగా పరిశీలించి మొదటి ముద్దాయి సుమంత్ కు ఐ‌పీసీ సెక్షన్స్ 304-బి, 306 ప్రకారం జీవిత కఠిన కారాగార శిక్ష, మిగతా ముద్దాయిలకు 10 సంవత్సరాల సాధారణ కారాగారవాసం విధించబడింది. తీర్పును పై కోర్టులో పునర్ విచారించడానికి అనుమతి మంజూరైంది”
మూడు సంవత్సరాల కోర్టు పోరాటం మూడు నిమిషాల్లో తేలిపోయింది. ఈ తీర్పుకు రఘురాం చాలా సంతోషించాడు. కానీ పై కోర్టులో అప్పీలు అనే సరికి తిరిగి అదే సందేహం పుట్టుకొచ్చింది. డబ్బు, రాజకీయం ఉపయోగించి చట్టానికి దొరక్కుండా తప్పించుకుంటారేమో…అయినా వెనకడుగు వేయరాదని నిర్ణయించుకున్నాడు.ఏదిఏమైనా మరో న్యాయ పోరాటానికి సిద్దంగా ఉండాలని మనస్సులో గట్టిగా తీర్మానించుకున్నాడు. కోర్టు హాలునుండి వెలుపలికి వచ్చాడు. తీర్పు గురించిన వార్తను వెంటనే భార్యకు చెప్పాలని సెల్ ఫోన్ లో ప్రయత్నించాడు. స్విచ్ ఆఫ్ అని వచ్చింది. దాంతో త్వరగా ఇంటికి వెళ్ళడానికి బయటకు వస్తేమీడియా చుట్టుముట్టింది. ముప్పుతిప్పలుపడి వాళ్ళను తప్పించుకొని ఇంటికి చేరుకున్నాడు. భార్యకూడా భర్త సంతోషంలో పాలుపంచుకుంటూ
“ ఏవండీ! మీరు కోర్టుకు వెళ్ళిన తరువాత బాపనయ్య వచ్చి వెళ్ళాడు. కోర్టు తీర్పు తరువాత మన పాప అస్థికలను గోదావరిలో కలుపుతానని మీరు ఆయనతో అన్నారట. వాటిని ఇన్నాళ్ళు ఉంచుకోవడం శాస్త్రం కాదట” అని చెప్పింది.
“అవును చెప్పాను… అయితే ఇప్పుడు మరో నిర్ణయం తీసుకున్నాను. నా కూతురు మరణానికి కారణమైన వాడికి శిక్ష ఖరారయ్యేదాక ఆ అస్థికలు నదిలో కలవవు. అంతవరకు ఏ శాస్త్రాలు నాకు పట్టవు” అంటూ ఇంటి హల్లో గోడకు వేలాడుతున్ననిలువెత్తు కూతురు ఫోటోవైపు చూశాడు. పట్టు వస్త్రాలతో, పసుపు కుంకుమలతో, నవ్వు నిండిన ముఖంతో వెలిగిపోతున్న ఆ ఫోటోను తదేకంగా చూస్తున్న రఘురాంకు తన కన్నకూతురు ఒక్కతే కాదు….అమానుష అన్యాయాలకు బలవుతున్న ఆడకూతుళ్ళు ఎంతోమంది కనిపించారు.
****************
రచన: జి.యస్.లక్ష్మి

సాయంత్రం అయిదుగంటలయింది. ఆఫీసులోని తన సీట్లోంచి లేచి, పక్కనున్న షోల్డర్ బేగ్ అందుకుంటున్న వేణు “డాడీస్ పెట్…స్వీటీ ఈజ్ ద బెస్ట్” అంటూ తన యెనిమిదేళ్ళ కూతురు స్వీటీ పాడినపాట తో పెట్టుకున్న రింగ్ టోన్ తో మొబైల్ మోగడంతో దాన్ని తీసేడు. వెంటనే భార్య వనజ గొంతు “మన స్వీటీ స్కూల్లో లేదుటండీ. స్కూల్ నించి ఫోన్ వచ్చింది.” అంటూ ఆదుర్దాగా వినిపించింది.
ఒక్కసారి అతని బుర్ర పనిచెయ్యడం మానేసింది. కాస్త తేరుకుని, “లేకపోవడం యేంటీ! పొద్దున్నే మనవే కదా ఆటో యెక్కించేం..” అన్నాడు.
“ఔనండీ. రోజంతా స్కూల్లోనే వుందిట. సాయంత్రం స్కూల్ వదిలేక ఆటో ఎక్కడానికొచ్చి, స్కూల్ బేగ్ ఆటోలో పెట్టి అతన్ని కాసేపు ఆగమని స్కూల్ పక్కనున్న షాప్ లో మేప్ కొనుక్కుందుకు వెళ్ళిందిట. ఎంతకీ రాకపోయేటప్పటికి ఆటో అతను షాప్ కి వెడితే అక్కడ లేదుట. షాపతన్నిఅడిగితే అతనేమీ చెప్పలేకపోయేడుట. ఆటో అబ్బాయి స్కూల్ లోపలికి వెళ్ళి ఎదురుకుండా కనపడిన టీచర్ తో ఈ విషయం చెపితే ఆవిడ ప్రిన్సిపల్ కి చెప్పిందిట. అన్ని రూమ్ లూ, గ్రౌండూ అంతా వెతికి, స్వీటీ కనపడకపోతే ఆ ప్రిన్సిపల్ ఇప్పుడే నాకు ఫోన్ చేసి చెప్పింది. నేను ఇప్పుడు స్కూల్ కే వెడుతున్నాను. మీరూ అటే వచ్చెయ్యండి..” ఒకవైపు దుఃఖాన్ని ఆపుకుంటూ సంగతి వేణూకి చెప్పేసేక ఒక్కసారిగా గొల్లుమని యేడ్చేసింది వనజ ఫోన్ లోనే.
వేణూ ఖంగారుపడిపోయేడు. “వనూ, వనూ.. ప్లీజ్ కంట్రోల్ యువర్ సెల్ఫ్.. నువ్వలా వచ్చెయ్యి. నేనిలా వస్తాను. ఏమీకాదు.. అక్కడే ఎక్కడో వుంటుంది. ఖంగారుపడకు..” అంటూ బైటకొచ్చి, కారుని స్వీటీ స్కూల్ వైపు పరుగెత్తించేడు.
అసలే ఆఫీసులు, స్కూళ్ళూ, కాలేజీలూ వదిలేవేళ. హైదరాబాదు మహానగరంలో యే సిగ్నల్ దగ్గర చూసినా వాహనాల వరసలే. వేణూకి మనసు మనసులో లేదు. స్వీటీ స్కూల్లో లేకపోవడమేంటి! మేప్ కొనుక్కుందుకు స్కూల్ పక్కనున్న షాప్ కి వెళ్ళిందిట. ఆటో అతనికి చెప్పే వెళ్ళిందిట. స్వీటీ కది అలవాటే. ఇంటిదగ్గర చేసుకురమ్మని స్కూల్లో రోజూ యేదో ప్రాజెక్ట్ యిస్తూనే వుంటారు. దానికి కావల్సిన డ్రాయింగ్ షీట్సు, మేప్ లూ లాంటివి మళ్ళీ ఇంటికొచ్చేక కొనుక్కుందుకు పనికట్టుకుని వెళ్ళాలని తనూ, వనజా యేకంగా స్కూల్ పక్కనున్న షాప్ లో కొనుక్కుని, ఆటోలో యింటికొచ్చెయ్యమని చెప్పేరు. అసలా షాప్ కూడా స్కూల్లో పిల్లలకోసమే పెట్టేరు. వాళ్లక్కావల్సినవే వుంటాయందులో. మరక్కడ లేకుండా యెక్కడికి వెళ్ళినట్టూ..
దాదాపు అరగంట దాటాక స్వీటీ స్కూల్ కి దగ్గర్లో వున్న జంక్షన్ దగ్గరికి వచ్చేడతను.
సిగ్నల్ యెప్పుడొస్తుందా అని చూస్తూ స్వీటి గురించి పరిపరివిధాల ఆలోచిస్తున్న వేణూ ఎయిర్ కండిషన్డ్ కార్లో అద్దాలన్నీ బిగించేసున్న కారు అద్దాలమీద ‘టక్ టక్..’ అంటూ చప్పుడయింది. ఒక్కసారి ఈ లోకంలో కొచ్చి అటువైపు చూసేడు. బిచ్చగాడొకడు తన చేతిలోని అల్యూమినియం బొచ్చెతో వేణూ కారు అద్దాలమీద కొడుతున్నాడు. చిర్రెత్తుకొచ్చింది వేణూకి. “ఛీ.. అసలు వీళ్ళందర్నీ లైన్ గా పెట్టి షూట్ చేసెయ్యాలి..” అనుకుంటూ అద్దం దించి కోపంగా వాడివైపు చూసేడు వేణు. ఆ బిచ్చగాడు వేణూ చూపుల్ని పట్టించుకోకుండా వనజ కూర్చునే పక్కసీటువైపు చూసేడు. కోపం తారస్థాయికి చేరుకుంది వేణూకి. వెధవ..వెధవాని. వనజ యిచ్చే పేకట్లకోసం చూస్తున్నాడు. తేరగా తిండి దొరుకుతోంది వనజ వల్ల.. మరి చూడకేం చేస్తాడూ! అయినా ఈ వనజ కూడా ఇంతే.. ఈ వెధవల్ని పట్టించుకోవద్దని ఎంత చెప్పినా వినదు. అదేదో అప్పున్నట్టు ప్రతివారం వీళ్ళకోసం ప్రత్యేకంగా వండించి మరీ వీళ్లకి తినడానికి పేకట్లు అందిస్తుంది. ఎన్నిసార్లో చెప్పేడు వేణూ వనజకి, అంతగా కావాలంటే పదో పరకో డబ్బులు పడెయ్యి వాళ్లకి, అంతేకానీ ఇలా ఏదో పెళ్ళివారికి పెట్టినట్టు వండించి, పేకట్లందివ్వడం యేంటని.. అబ్బే.. వనజ వాదన వనజదే. అలా డబ్బులివ్వడం మంచిది కాదంటుంది. అడుక్కునేవాళ్లకి డబ్బులివ్వడం మంచిదికాదనీ, వాళ్లలో చాలామందికి బాంకుల్లో లక్షలున్నాయనీ, అందుకని నిజంగా ఆకలిగొన్నవారి ఆకలి తీర్చాలన్న ఉద్దేశ్యం వున్నవాళ్ళు వాళ్ల బొచ్చెల్లో డబ్బులు కాకుండా బ్రెడ్ కానీ, బిస్కట్ పేకెట్ కానీ ఇవ్వండని ఎవరో వాట్సప్ లో మెసేజ్ పెట్టేరుట.
అది చదివినప్పట్నించీ వనజ బిచ్చగాళ్లకి డబ్బులివ్వడం మానేసింది. వారానికోరోజు శనివారం ఇద్దరి ఆఫీసులకీ శెలవురోజు కనక ఆ రోజు స్వీటీని ఇద్దరూ కలిసి కారులో స్కూల్ కి తీసికెళ్ళి తీసుకొస్తారు. అలా శనివారం రోజు వనజ ఇంట్లో పొంగల్ కానీ, పులిహార కానీ ఏదోకటి వండించి, పేకెట్లు కట్టించి దార్లో చెయిచాపిన బిచ్చగాళ్లకి యివ్వడం మొదలెట్టింది. తల్లిని చూసి స్వీటీ కూడా ఉత్సాహంగా “అమ్మా, నేనూ యిస్తాను…నేనూ యిస్తాను.. .” అంటూ కొంతమందికి తను యిచ్చేది. ఇదంతా చాలా చిరాగ్గా వుండేది వేణూకి. ఆ అలగా జనాన్ని స్వీటీ ఎక్కడ తాకుతుందోనని వేణూకి టెన్షన్. ఇదంతా గిర్రున రీలులా కళ్ళముందు తిరిగేసరికి ఒక్కసారి స్వీటీ యేమయిందో నన్న గాభరా మళ్ళీ మొదలైంది వేణూలో. తనలో ఆవేశాన్ని తగ్గించుకుందుకు కారు దిగి వాడిని నాలుగు దెబ్బలేద్దామనుకున్న వేణూ సిగ్నల్ పడడంతో కారును స్కూల్ వైపు పరిగెత్తించేడు.
అక్కణ్ణించి స్కూల్ కి వెళ్ళేదాకా వేణూకి స్వీటీ యేమయిందోనన్న ఆలోచనలే. స్కూల్ గేట్ దగ్గరే నిలబడుంది వనజ. ఆమె పక్కన ప్రిన్సిపల్, ఇద్దరు ముగ్గురు టీచర్లూ, ఆటో అబ్బాయీ వున్నారు. స్వీటీతోపాటు ఆటోలో తీసికెళ్ళే మిగతా పిల్లల్ని ఆ ఆటోఅబ్బాయే తెలిసున్న వేరే ఆటోలో పంపించి, అతను స్కూల్ దగ్గరే వుండిపోయేడు. వేణుని చూడగానే వనజ దుఃఖం ఆపుకోలేకపోయింది.
అప్పటిదాకా చెప్పిందే మళ్ళీ అందరూ చెప్పేరు వేణూకి. పోలీస్ కి కూడా రిపోర్ట్ చేసామనీ, కాసేపట్లో వస్తారనీ చెప్పేరు. వేణూ కయితే అసలు బుర్ర ఆలోచించడం మానేసింది.
“అన్ని రూములూ చూసేరా!, బాత్ రూములూ, గ్రౌండూ అంతా వెతికేరా! యే ఫ్రెండింటికయినా వెళ్ళిందేమో కనుక్కున్నారా!” అన్నీ జరిగాయని తెలిసినా ఇంకా యేదో ఆశ వేణూచేత అడిగించింది.
“షాప్ వాడిక్కూడా యేమీ తెలీదా!” మళ్ళీ అడిగేడు.
“అందరు పిల్లలూ యూనిఫామ్ లో ఒక్కలాగే వుంటారు. స్కూల్ వదలగానే ఒక్కసారి బోల్డుమంది పిల్లలు వాడి షాప్ మీద పడిపోతారు. మొహాలు చూసే టైమెక్కడుంటుంది.. వాళ్లడిగింది చెవుల్తో విని యివ్వడం, వాళ్ల చేతుల్లో డబ్బులు తీసుకోవడం…అంతే అతను చేసేది.“ టీచర్ వివరించింది.
“ఆ షాప్ యెటుంది.” అంటూ ఆటో అబ్బాయితో కలిసి అటు వెడుతుంటే వెనకాల వనజ కూడా వెళ్ళింది. స్కూల్ వదిలి చాలా సేపవడంతో అక్కడంతా ప్రశాంతంగా వుంది. షాపువాడు వీళ్ళని చూసి బైటకి వచ్చేడు. వేణూ మొబైల్ లో వున్న స్వీటీ ఫొటో చూపించగానే “ఇందాక ఆ అమ్మ కూడా చూపించేరండీ. కానీ ఈ పాప వచ్చినట్టు నాకు గుర్తు రావటంలేదండీ..” అన్నాడు షాపతను.
ఇంతలో పోలీస్ వచ్చారు. వాళ్ల పధ్ధతిలో వాళ్ళు ఎంక్వయరీలు మొదలెట్టారు. వనజని అక్కడున్నవాళ్ళెవరూ పట్టుకోలేకపోతున్నారు. “స్వీటీ అండీ..ఏ బండి కింద పడిందో…” బెంబేలెత్తిపోయింది.
“ఖంగారు పడకండమ్మా.. ఇక్కడ యే యాక్సిడెంటూ జరగలేదు.”
పోలీసన్న మాటలు విని “అయితే యే దొంగవెధవలు ఎత్తుకుపోయేరో..” అంటూనే గొల్లుమంది. అసలే మతిపోయినట్టున్న వేణూకి వనజ మాట వినగానే గుండెల్లో రైళ్ళు పరిగెత్తాయి. మొదలు నరికిన చెట్టులా కూలబడిపోయేడు. తన చిట్టితల్లిని యే వెధవలు యెత్తుకుపోయేరో.. వాళ్ళు తన బంగారాన్ని కుంటిదాన్నో గుడ్డిదాన్నో చేసేస్తారేమో.. ఇలాంటివన్నీ తను వింటూనే వున్నాడు. బిచ్చగాళ్ళులా రోడ్లమీద తిరుగుతూ ఇలా పిల్లల్ని యెత్తుకుపోయి అమ్మెయ్యడమో, లేకపోతే కుంటివాళ్లనో గుడ్డివాళ్లనో చేసి అడుక్కోడానికి పంపించడమో చేస్తారని తెలిసిన వేణూ గుండెలు అవిసిపోయేయి. వనజని పట్టుకోడం అక్కడెవరివల్లా అసలు కావటంలేదు.
ఇంతలో అక్కడే వున్న వేణూ కారు అద్దాలమీద ‘టక్…టక్..’ అంటూ చప్పుడు వినిపించేసరికి అందరి దృష్టీ అటు మళ్ళింది. వేణూ కారు కిటికీ అద్దాలమీద చప్పుడు చేస్తూ, ఇందాక వేణూకి చిరాకు తెప్పించిన బిచ్చగాడు ఆ అద్దాల్లోంచి కారులోపలికి తొంగి చూస్తున్నాడు. వేణూ యింక కోపం ఆపుకోలేకపోయేడు.
“రాస్కెల్.. ఏం చేసేవురా నా కూతుర్నీ…” అంటూ వేళ్ళాడిపోతున్న వాడి చొక్కా పట్టుకుని ఒక్క గుంజు గుంజేడు. పోలీసులు వేణూ వెనకాలే గబగబా వెళ్ళి వాణ్ణి పెడరెక్కలు విరిచి పట్టుకుని నిలబడ్డారు. అక్కడున్న అందరూ పరిగెడుతున్నట్టే కారు దగ్గరికి వచ్చేసేరు. వాళ్లలో వనజని చూడగానే ఆ బిచ్చగాడు “అమ్మా… అమ్మా… పాప ..పాప..” అంటూ ఒకవైపునించి దెబ్బలు తప్పించుకుంటూ అరుస్తున్నాడు.
“అవును.. పాప..పాప.. నీకు కనపడిందా!.. నువ్వు చూసేవా!” ఒక్క ఉదుటన అతని ముందుకెళ్ళి అడిగింది వనజ ఆత్రంగా..
“పాపని…పాపని ఆళ్ళు తీసికెళ్ళేరమ్మా.. అది చెపుదామనే ఇందాక ఈ కారు గురుతు పెట్టుకుని ఒచ్చేను..”
“వాళ్లంటే ఎవరు..!” ఇనస్పెక్టర్ ముందుకొచ్చేడు.
“గంగులుగాడి గాంగయ్యా.. ఆళ్ళు పిల్లల్ని ఎత్తుకుపోయి అమ్మేస్తుంటారు. ఈ పాప, ఆ అమ్మ మాకు కడుపు కింత పెడుతుంటారయ్యా.. అందుకే పాపని ఆళ్ల దగ్గర చూడగానే ఒదిలెయ్యమని ఎంత సెప్పినా ఇనలేదయ్యా.. ఆ మాట ఈ అమ్మకి సెబుదామంటే ఆళెక్కడుంటారో తెల్దు గదయ్యా.. అందుకే అక్కడే ఆ కారుకోసం చూస్తూ కూసున్నానయ్యా.. బాబుగోరు నా మాట ఇనిపించుకోలేదు. ఆరెనకాల పరిగెడుతూ ఈడ కొచ్చేనయ్యా..”
“ఎక్కడుంటాడా గంగులు!” ఒక్కసారి ఆ బిచ్చగాడి చేతులు పట్టుకుని వూపేస్తూ అడిగేడు వేణూ ఆత్రంగా.
“మునిసిపల్ పార్క్ పక్కన పెద్దబిల్డింగయ్యా..”
“పద.. చూపించు..”
పోలీసులు జీపులో, వనజ వేణూ కార్లో బిచ్చగాణ్ణి ఎక్కించుకుని బయల్దేరేరు. సరిగ్గా వీళ్ళు వెళ్ళేసరికి గంగులు గాంగంతా అక్కడే వుండి, రెడ్ హాండెడ్ గా పట్టుబడ్డారు. స్వీటీని చూడగానే వనజ, వేణూల గుండెల్లో భారమంతా దిగిపోయింది. పరిగెత్తుకొచ్చి అమ్మానాన్నల్ని పట్టేసుకున్న స్వీటీని చూసి ఆ బిచ్చగాడు కళ్ళమ్మట నీళ్ళు పెట్టుకున్నాడు. పాపని ఎత్తుకుని వేణూ, వనజా ఆ బిచ్చగాడి ముందు నిలబడ్దారు. అతనికి కృతజ్ఞతలు ఎలా చెప్పాలో వాళ్లకే అర్ధంకావటంలేదు.
ఎంతో పెద్ద ప్రమాదం నుంచి స్వీటీని రక్షించిన అతనికి యేమిచ్చినా తక్కువే అనిపించింది వాళ్లకి. వేణూ స్వీటీని వనజకి అందించి, “నీ ఋణం ఎన్ని జన్మలైనా తీర్చుకోలేం. చెప్పు, నీకేం కావాలి.. ఏదడిగినా యిస్తాను..” అన్నాడు గొంతు పూడుకుపోతుంటే..
“అయ్యా, అవన్నీ నాకు తెలీవయ్యా. నా కడుపాకలి చూసి ఆ అమ్మ ఇంత బువ్వెట్టింది. ఒకొక్కసారైతే ఆ అమ్మ పెట్టిన బువ్వ వల్లే నా పాణం కూడా నిలబడేది. అసుమంటి అమ్మకి అన్నేయం జరుగుతుంటే సూస్తా ఉండలేకపోయేనయ్యా.. అంతే నేను సేసింది. ఆ అమ్మ సేసినదానికన్నా ఇదేమంత ఎక్కువకాదు బాబూ..” అంటూ వేణూకీ, వనజకీ దణ్ణం పెడుతూ ఆ బిచ్చగాడు నెమ్మదిగా అక్కణ్ణించి వెళ్ళిపోయేడు.
రచన: పోలాప్రగడ జనార్ధనరావు

” ‘సెలెబ్రిటి’ అంటే ఎవరు నాన్నా?”
నాని అడిగిన ప్రశ్నకు ఎలా సమాధానం చెప్పాలా అని ఆలోచనలో పడ్డా.
“నాకు అర్థమయ్యేటట్టు చెప్పు. నీకు తెలుసున్నదంతా చెప్పి నన్ను కన్ఫ్యూజ్ చెయ్యకు నాన్నా”
నీరసంగా, నిస్సత్తువుగా, మంచం మీద పడుకున్న నా ఒక్కగానొక్క కొడుకు ‘నాని’ని చూసేసరికి, నాలో ఏదో ఆందోళన. అది కప్పిపుచ్చుకునేందుకు మొహం మీద నవ్వు మాస్క్ పులుముకొని “సెలెబ్రిటీ అంటే… సెలెబ్రిటీ అంటే… గొప్పవాళ్ళు” అన్నా.
“అంటే గొప్పవాళ్ళందరూ సెలెబ్రిటీలే నన్నమాట. ఇలా నా దగ్గరగా వంగు నాన్నా!” అంటూ నా మెడ చుట్టూ చేతులేసి ఆప్యాయంగా కౌగిలించుకుని, ముద్దుపెట్టుకుని “మా నాన్నే నా సెలెబ్రిటీ” అన్నాడు నాని. వాడి మాటలకి నాకు కన్నీళ్లొచ్చాయి. అవి అణచుకుని “నేను ‘సెలెబ్రిటీ’ని కాదు కన్నా! ఏదో ఒక రంగంలో నిష్ణాతులైన వాళ్ళు ప్రజలందరూ జేజేలు పలికినవారు అభిమానులకి ఉత్సాహం. ఉప్పెనలా తెప్పించే వాళ్ళే ‘సెలెబ్రిటీ’ ”
“నిన్ను చూస్తే, నీతో మాట్లాడితే నాకు చాలా ఉత్సాహం వస్తుంది నాన్నా! నిన్నే కాదు, అమ్మ ఫొటో చూసి మందులు వేసుకున్నా, నా జబ్బు హుష్కాకి అంటూ ఎగిరిపోతుంది అంటూ నీరసంగా వాడన్న మాటలకి, నాకు కాస్త ఆశొచ్చినా, వాడి అనారోగ్య తీవ్రత గుర్తొచ్చి, ఆందోళన ప్రారంభమవుతుంది. పది నెలల క్రితం, పట్టుమని పదేళ్ళు నిండని, పసికందుకి, ‘కేన్సర్ ముదిరింది. ఇంక ఎన్నో రోజులు బతకడు…’ అన్న డాక్టర్ల మాటలు పూర్తి అవకుండానే నా గుండాగిపోయింది, మెదడు మొద్దుబారిపోయింది. నిద్దరపట్టదు. ఆకలేయదు.
నా భార్య ‘మైథిలి’ నానిని కనడానికి నానా యాతనలు పడి, వాడ్ని నా చేతుల్లో పెట్టి కన్నుమూసింది. అప్పడ్నుంచి నానీకి నేనే అమ్మను.
నానికి ఏం తెలియక పోయినా, అది తెలుసుకునే వరకు ఓ పట్టాన వదలడు. అంతా వాళ్ళ అమ్మ పోలికే.
వాడి ఆలోచనలో కాస్త మార్పు రావడానికి, “నానీ! నీకు క్రికెట్లో బౌలింగ్ ఇష్టమా? బ్యాటింగ్ ఇష్టమా?” అని అడిగా.
“బ్యాటూ, బాలూ లేకుండా ఆటని ఒక్క వేలుతో డిసైడ్ చేసే ఎంపైర్ అంటే ఇష్టం నాన్నా” అంటూ తన చూపుడు వేలు పైకి చూపెట్టి “అవుట్… అవుట్” అని నన్ను ఆట పట్టించాడు.
‘అవుట్’ అన్న మాట వాడి నోటవింటే ఏదో తెలియని ఆందోళన, అలజడి, నాలో మొదలయ్యాయి. ‘మన ఆటను నిర్దేశించి, ఎంపైరింగ్ చేసేవాడు భగవంతుడు. రూల్సు ప్రకారం ‘ఆడ్డమే మన బాధ్యత’ అని ఆ పసివాడికి చెప్పలేకపోయా.
నాని నిద్దరపోయాక, వాడి బుక్ షల్ప్ వెతికా. ఓ ఆల్బమ్ కనపడింది. అందులో ప్రఖ్యాత క్రికెట్ ఎంపైర్లు, డిక్కీబర్డ్, ఇల్లంగ్వర్త, వెంకటరాఘవన్, వి.కె.రామస్వామి, శ్రీనాథ్ ఫొటోలు, న్యూస్ పేపర్ల కటింగులు కనబడ్డాయి. అందులో ముఖ్యంగా ‘శ్రీనాథ్’ అనే భారతీయ ఎంపైర్ ఫొటోలు చాలా వున్నాయి.
వాడికి ఇష్టమైన ‘సెలెబ్రిటీ’ ఎవరో తెల్సింది. ఆయన్ని నానికి చూపించాలని నిర్ణయించుకున్నా.
మానని జబ్బులతో మానసికంగా కృంగిపోయి, తీవ్రంగా రోగగ్రస్థులయిన వారికి, వారి అభిమానుల్ని కలిసేలా చేసే ‘మీట్మి’ సంస్థ ఆఫీసుకెళ్ళా. ఆ సెక్రటరీకి నా విజిటింగ్ కార్డ్ ఇచ్చి, దుఃఖం దిగమింగుకొని నాని గురించి వివరాలు చెప్పి అప్లికేషన్ ఫిలప్చేసి, డొనేషన్ ఇచ్చా. త్వరలో ఎపాయింట్మెంట్ ఫిక్స్ చేస్తాం అన్నారు.
ఆ తర్వాత ‘మిట్మీ’ సంస్థ చుట్టూ కాళ్ళు అరిగిపోయేలా తిరిగా. ఫలితం శూన్యం. ఓ రోజు బాధతో గట్టిగా అడిగా. “యింకా ఎన్నాళ్ళు. అవతల మా వాడి జీవితం…” అంటూ ఏడ్చా.
“మీరన్న సెలెబ్రిటీని సంప్రదిస్తూ వున్నాం. ఆయన ఇప్పుడిప్పుడే హైదరాబాద్ రావటం కష్టమట. చాలా టైయిట్ షెడ్యూలట” అన్నాడు ఆ సెక్రటరీ.
రెండు రోజుల తర్వాత గవర్నర్ భార్య చేస్తున్న ఓ కార్యక్రమానికి ఆ సెలెబ్రిటీ గెస్ట్గా హైదరాబాద్ వచ్చాడని పేపర్లో చదివి షాక్ అయ్యా. నాకు చాలా చికాకు అసహ్యం వేసింది. ఇన్ని అబద్ధాలా? సెలెబ్రిటీ పదానికి వీళ్ళు అర్హులా? వీళ్ళకి ఆ హోదా కల్పించిన అభిమానులు ఎంత పిచ్చోళ్లో, అమాయకులో అనిపించింది.
స్పెషలిస్ట్ల చేత ట్రీట్మెంటు చేయిస్తున్నా, నాని ఆరోగ్యం క్షీణించింది. నాని కోరిక నేను తీర్చకుండానే వాడు నాకు దూరమై పోయాడు. కేన్సర్ మహమ్మారితో పోరాడి, పోరాడి, ఇంక ఓపిక లేక ఓడిపోయాడు.
ఆ సంఘటనతో నేను పిచ్చివాడ్ని అయిపోయా. ఏకాకి నయ్యా నాలో నేను కుమిలిపోతూంటే, రోజూ మైథిలి, నానీ, నా కలలో కనబడుతూ, నాకు ధైర్యం చెబుతున్నారు. నన్ను కృంగిపోవద్దని, మానవ జన్మ చాలా గొప్పదని, నలుగురికి సాయపడే పని చేయమని ప్రోత్సహిస్తున్నారు.
నాకు నేను సర్దిచెప్పుకుని కొత్త జీవితం ప్రారంభించాలనుకుని, మృత్యువుతో పోరాడుతున్న రోగుల ఆఖరి కోరిక తీర్చాలని దృఢంగా నిర్ణయించుకున్నా.
మైథిలి, నాని, జ్ఞాపకార్థం ‘ఆత్మీయ’ అనే సేవా సంస్థని నా డబ్బుతో స్థాపించా. అన్నీ నేనే అయి ‘సింగిల్మేన్ ఆర్మీలా’ కార్యక్రమాలు రూపుదిద్దా.
హాస్పిటల్స్కి వెళ్ళి మృత్యువుతో యుద్ధం చేస్తున్న రోగుల సమాచారం సేకరించి, వాళ్ళ ఆఖరికోరికలు తెలుసుకుని, వాళ్ళ కుటుంబ సభ్యుల సహకారంతో, కొంతమంది రోగుల కోర్కెలు తీర్చా.
అప్పుడే నాకు అనేక సమస్యలు ఎదురయ్యాయి. సెలెబ్రిటీలను కలుసుకునేందుకు ‘వైతరిణీ’ నది దాటినంత అవస్థలు పడ్డా.
కొందరి సెలెబ్రిటీలకు కొత్త అల్లుడి మర్యాదలు చెయ్యవలసి వచ్చింది. దానికి తోడు, ఎంతోమంది రాజకీయ నాయకులు, సూడో సెలెబ్రిటీల భార్యలు, పేరుకోసం, పబ్లిసిటీకోసం, మా ‘ఆత్మీయ’ సంస్థలో జేరి, నన్ను పక్కకునెట్టి, వాళ్ళ ప్రాపకం పెంచుకోవాలని రాజకీయాలు మొదలుపెట్టారు.
ఆ ఒత్తిళ్ళకి విసిగి, వేసారి, సహనం చచ్చి, సంస్థను మూసేద్దామనుకుంటూంటే, నా జీవితం రింగురోడ్డులా మలుపు తిరిగింది.
‘ఆత్మీయ’ సంస్థని మూసేసి ఏం చెయ్యాలని ఆలోచిస్తూ కారులో హైటెక్ సిటీకి వెడుతున్నా. ట్రాఫిక్ జామ్ అయినట్టుంది. ఎక్కడ కార్లు అక్కడే ఆగిపోయాయి. యాక్సిడెంటేమోనని నేనూ కారాపి, ఏం జరిగిందో తెలుసుకుందుకు, కుతూహలం కొద్దీ నడిచి ముందుకెళ్ళా.
ముసలావిడ ఓ కారును రాయిపెట్టి కొట్టిందట. కారు అద్దం బద్దలయిందట. ఆ కారు డ్రయివర్ ఆమెతో గొడవ పడుతున్నాడు. కారణం తెలుసుకుని, గొడవ లేకుండా చేద్దామని “ఎందుకు రాయుచ్చుకుని కొట్టావమ్మా?” అని అడిగా.
“బిడ్డా! రోడ్రు పక్క ముసలాడు కళ్ళు తిరిగి పడిపోయిండు. ఆడ్ని దవాఖానకు తోలుకెళ్ళాలని, రోడ్రుమీనకచ్చి కార్లు ఆపుతుంటే, పెతిగాడిదా కారద్దంలోంచి సూడ్డం, పోవడం- గదే పడుసుపిల్ల రోడ్రు మీన నుంసుంటేసాలు అడగకపోయిన, అడ్డమైన యదవలు కారాపి ఏం కావాలని అడుగుతారు. నేను ముసలిముండను. నన్ను సూసి ఒక్క బద్మాష్గాడు కారాపటంలే. ముసలోడి పానం పోయేలోపు ఏదో సెయ్యాలి. కంగారులో కారుని రాయుచ్చుకు కొట్టి ఆపిన. తప్పా బడ్డా? అంటూ ఆయాస పడుతూ చెంగుతో చమట తుడుచుకుంటూ, తనతో దెబ్బలాడుతున్న కారు డ్రయివర్ సీటు కిందున్న వాటర్ బాటిల్ చటుక్కుని లాగి అవ్వ ముసలాడి దగ్గరకి ఆయాసడుతూ పరిగెత్తింది.
నేను ఆమె వెనకాలే వెళ్ళి “ఊరు బయటకు ఎండలో ముసలాడ్ని నడిపించి తీసుకొచ్చావా? ఏ ఆటోలోనో, బస్సులోనో రావాల్సింది అవ్వా” అన్నా.
“బిడ్డా! ఈ ముసలాడెవరో నాకు తెల్వదు. నా రోగానికి సెట్టు మందుకోసం ఈ దారిని పోతాంటే, రోడ్రు పక్కన నడుస్తూ ముసలాడు, నా కళ్ళముంగటే కళ్ళు తిరిగి పడిపోయిండు” అంటూ నాతో మాట్లాడుతూనే, కొంగు తడిపి ముసలాడి మొహం తుడిచి, నీళ్ళు తాగించాకే తను తాగింది.
ఇప్పుడు అవాక్కవడం నా వంతైంది. ఆలస్యం చెయ్యకుండా వాళ్ళని నా కారులో ఎక్కించుకున్నా. దారిలో నా గురించి, మా ‘ఆత్మీయ’ సంస్థ వివరాలు చెప్పి, అవ్వ గురించి తెలుసుకున్నా. ముసలాడ్ని హాస్పటల్లో చేర్చి, అవ్వను వాళ్ళ ఇంటి దగ్గర దిగబెట్టా.
నా స్వచ్ఛంద సంస్థని మూసేయాలన్న ఆలోచన, అవ్వ ప్రవర్తనతో అంతమైంది.
“జర చాయి తాగిపో బిడ్డా!” అంది అవ్వ. “తరుచు వస్తూ వుంటా అవ్వా” అని మందులు కొనుక్కుందుకు, ఆమె వద్దన్నా వినకుండా, డబ్బులు ఆమె చేతిలో పెట్టా.. “ఏ కష్టమొచ్చినా నాకు ఫోను చెయ్యమ్మా” అని నా విజిటింగ్ కార్డు యిచ్చా. ఆమె మానవత్వానికి ఖరీదు కట్టే షరాబెవ్వడు?
నేను చేస్తున్న పనుల్లో అసహనం, ఆవేదన వచ్చినప్పుడల్లా, అవ్వ ఇంటి చుట్టుపక్కలున్న వాళ్ళకి చేసే సేవ గుర్తుకొచ్చి, నాలో నూతన ఉత్సాహం వస్తోంది.
అవ్వకి నా అన్నవాళ్ళెవరూ లేరు నేను తప్ప.
ఇన్నేళ్ళు తన రెక్కల కష్టంతోనే బతికిందట. అప్పుడప్పుడు అవ్వను కలిసి నాకు చేతనైన సాయం చేస్తున్నా. ట్రీట్మెంట్ చేయిస్తున్నా. పాపం అవ్వ ఆరోగ్యం రోజు రోజుకి దిగజారిపోతోంది.
నాతో ఏదో చెప్పాలనుకుంటుంది. నేను ఇబ్బంది పడతానేమోనని చెప్పదు. అవ్వకి ఆఖరి రోజుల్లో మనశ్శాంతి కలిగించే పని చెయ్యాలని నా మనసు తహతహలాడుతోంది. కానీ, అవ్వ కోరిక ఏమిటో తెలియదు.
ఓరోజు అవ్వని ఆమె గుడిశ బయట నుంచి ఎంత పిలిచినా పలకలేదు. కంగారుగా, మొదటిసారి గుడిశలోకి వెళ్ళా.
పెచ్చులూడిన మట్టి గోడలకి దేవుళ్ళ పాత సినిమా పోస్టర్లు అతికించి వున్నాయి. వాటి పక్కనే కృష్ణుడి వేషంలో ప్రముఖ సినీ హిరో. చవకబారు ఫ్రేమ్ కట్టిన ఫొటో. దానిని గుచ్చిన అగరత్తుల పొగతో ఆ దేవుడు పొగచూరిపోయాడు. ఎప్పుడో ఆరిపోయిన ఆ అగరత్తులు, బక్కచిక్కిన అవ్వచేతి వేళ్ళల్లా వున్నాయి. గోడకానించిన కిరసనాయిలు డబ్బామీద చిరిగిన తువ్వాలు. దానిమీద విరిగిన మురళితో మాసిన తెల్లటి కృష్ణని మట్టి విగ్రహం. ఆయన పాదాలు తాకి తరించిన వాడిన పువ్వులు.
అది అవ్వ గుడిశెలా లేదు. శిథిలమైన గుడిలా వుంది.
అవ్వ కుక్కి నులకమంచంలో గర్భస్థ శిశువులా ముడుచుకుని పడుకుంది. చలితో ఒణికిపోతుంది. దుప్పటి కప్పా. మందగించిన ఆమె చూపుకి కన్నీళ్ళు అడ్డొస్తున్నా ఫొటోలో కృష్ణుడి వేషంలో వున్న సెలెబ్రిటీకి చేతులు వణుకుతూంటే దండం పెడుతూ చెంపలేసుకుంటోంది.
మెడ తిప్పలేక, కృష్ణుడి విగ్రహంకేసి చూస్తూ, కన్నీళ్ళతో స్వామి కాళ్ళు కడుగుతోంది.
నాకు అవ్వ మనోభావాలు అర్థమవుతున్నాయి.
‘నీ మనసులో కోరిక చెప్పు అవ్వా’ అని తరచి తరచి అడిగా.
మాట తడబడుతూ తన మనసులో మాట చెప్పలేక… చెప్పలేక.. అస్పష్టంగా గొణిగింది. ఆమె కోరిక విని షాకయ్యా… అవ్వ నా చెయ్యి పట్టుకుని “ఊ” అనే వరకు వదలటం లేదు.
నా కొడుకు ఆఖరి కోరిక తీర్చలేని నిస్సహాయుడ్ని. అవ్వకి కూడా అదే జరిగితే? ఆ భావనే భరించలేకపోయా. మరి అవ్వ కోర్కె తీర్చడం ఎలా? ఎలా? అది నా వల్ల అవుతుందా? ‘ఆత్మీయ’ సంస్థ నన్ను అసమర్దుడని వెక్కిరిస్తున్నట్టు అనిపించింది. ఆ ఆలోచనే తట్టుకోలేకపోయా.
“ఆ దేవుడ్ని నాకు చూపించవా బిడ్డా?” అంటూ గోడకేసి చూపిస్తూ, ఏదేదో ముద్దముద్దగా మాట్లాడుతూ ఏడుస్తోంది.
భక్తుడికి భగవంతుడి ధ్యాస
జాలరికి చేపల ఆశ.
రోగులు ఆఖరికోరిక తీర్చడమే నా శ్వాస.
నా ఆలోచనల్లా దేవుడి దగ్గరికి వెళ్ళిన ఆ ‘సెలెబ్రిటీ’ని అవ్వకి చూపించడం ఎలా అని?
పాపం! అవ్వకి ఆ విషయం తెలియక అడుగుతోందా? అసలు విషయం తెలిస్తే ఆ షాక్కి తట్టుకోగలదా? ఇందులో ఏదైనా ఆధ్యాత్మిక భావం అంతర్లీనంగా వుందా? అది నాకు అర్థం కావటం లేదా?
యిలా నాలో నేను తర్కించుకునే సమయం లేదని అవ్వ శ్వాస ఎగిరెగిరి పడుతోంది.
“నీ కోరిక తప్పక తీరుస్తానని” అవ్వ తృప్తికోసం మాటిచ్చి, ఆలోచిస్తూ, ఇంటికొచ్చా.
నా ఆధ్యాత్మిక అజ్ఞానం నన్ను అపహాస్యం చేస్తోంది.
నా ‘అసహనం’ వేడి వేడి నిట్టూర్పులు విడుస్తోంది.
నిద్దర పట్టడం లేదు. అవ్వ వేలెత్తి గోడకేసి చూపిస్తున్న దృశ్యం. నా గుండెకు గుచ్చుకుంటోంది. అంతా మానసిక కల్లోలం. కన్నీళ్ళ కెరటాల కునికిపాట్లు. కలత నిద్దరలో కల. కలలో నాని బాలకృష్ణని వేషంలో నవ్వుతూ గర్భగుడిలోకి దారి చూపిస్తూ మాయమయ్యాడు. వేణుగానం వినబడుతోంది. గుడిగంటలు మోగుతున్నాయి. ఉలిక్కిపడి లేచా. కర్తవ్యం బోధపడింది.
అనంతకోటి జీవరాసికి ‘సెలెబ్రిటీ’ ఎవరో తెలిసింది.
నా అజ్ఞానం పటాపంచలయింది. నాలో ఏదో వెలుగు, మరేదో మెరుపు… వెంటనే అవ్వని తీసుకుని ఆ అసలు సిసలైన ‘సెలెబ్రిటీ’ దర్శనార్థం ‘ద్వారక’కి బయలుదేరా.
అంతర్యామి ఆశీర్వాదంతో నా అసహనం ఆవిరయ్యింది.
రచన: అఫ్పరాజు నాగజ్యోతి

“ షాప్ కి వెళ్ళాలంటే భయమేస్తోంది లతా. రాత్రుళ్ళు నిద్ర కూడా పట్టడంలేదు. తెల్లవారుతోందంటే చాలు గుండెలు దడదడలాడుతున్నాయనుకో! ఏ రోజుకారోజు ‘ ఈవేళే ఆఖరు , రేపటినుండీ ఉద్యోగానికి ఛస్తే వెళ్ళను ‘ అనుకుంటాను. అయితే ఇంటికి చేరుకోగానే వరండాలో మంచంపైన నీరసంగా మూలుగుతున్న అమ్మా, బట్టలచిరుగులని దాచేందుకు విఫలయత్నాలు చేస్తున్న చెల్లెళ్ళూ కనిపిస్తారు. అంతే, అందాకా తీసుకున్న నిర్ణయం కాస్తా వీగిపోతుంది. ఏమిటోనే ఈ జీవితం ! “
ఉష నిర్వేదంగా చెప్పిన మాటలకి పేలవంగా నవ్వింది లత.
“ రోలు వచ్చి మద్దెలతో మొరపెట్టుకున్నట్లుంది ఉషా! నా ఇక్కట్లు ఎవరికి చెప్పుకోమంటావు ? “
“ అదేంటే ? నాకైతే చదువబ్బలేదు కాబట్టి పదోతరగతి తప్పగానే ఫాన్సీషాపులో సేల్స్గర్ల్గా కుదురుకున్నాను, వచ్చీపోయే కస్టమర్లతో హింసపడుతున్నాను. కానీ నువ్వు నాలా కాదు కదే! చక్కగా డిగ్రీ ఫస్టుక్లాసులో ప్యాసై పెద్దకంపెనీలో ఉద్యోగం చేస్తున్నావు. నీకేం కష్టాలే ? “ ఆశ్చర్యంగా అడిగింది ఉష.
“ పీత కష్టాలు పీతవిలేవే! మా అకౌంట్స్ ఆఫీసరు ఆగడాలు రోజురోజుకీ మితిమీరుతున్నాయి. మేనేజర్కి ఫిర్యాదు చేద్దామంటే, వాడు వీడికంటే నీచుడు. ఏమీ పాలుపోవడంలేదు. ఇంతకాలమూ ఏ ఫైల్ అందిస్తూనో చేతులూ, కాళ్ళు తగిలిస్తూ వెకిలినవ్వులు నవ్వుతుంటే , పోనీలెమ్మని సర్దుకుపోతూ వచ్చాను. కానీ , ఈరోజు వాడు చేసిన పని తలచుకుంటేనే నాఒళ్ళు జలదరిస్తోందే ఉషా …”
భయంతో కళ్ళుమూసుకున్న లతకి వద్దన్నా ఉదయం ఆఫీస్లో జరిగిన సంఘటనే గుర్తొస్తూ ఒంట్లో వొణుకుపుడుతోంది.
***
స్టోర్ రూమ్ లో కూర్చుని కొత్తగా వచ్చిన స్టాక్ ని లెక్కపెడుతూ రిజిస్టరులో ఎంట్రీ చేస్తోంది లత. ఇంతలో హఠాత్తుగా కరెంటు పోయింది. ఆఫీసు క్యాబిన్ లకి కొద్ది దూరంలో ఒక మూలగా వున్న ఆ గదికి ఒక్కకిటికీ కూడా లేకపోవడం వలన కరెంటు పోగానే గదంతా చిమ్మచీకటి అలుముకుంది.
రిజిస్టరుని మూసేసి గోడలని పట్టుకుంటూ మెల్లిగా అడుగులోఅడుగేసుకుంటూ తలుపువేపుకి నడుస్తుండగానే రెండు బలమైనచేతులు లాఘవంగా లత నడుముని చుట్టేసి ఆమెని బలంగా వెనక్కి లాగాయి. భయకంపితురాలైన లత నోరు తెరిచి పెద్దగా కేక పెట్టబోయింది.
ఒక చేత్తో ఆమె నోటిని గట్టిగా అదిమిపట్టుకుని , మరోచేత్తో ఆమె శరీరంలోని ఆణువణువునీ ఆబగా తడముతున్న అతని స్పర్శకి ఆమెకి ఒంటిమీద తేళ్ళూజెర్రులూ ప్రాకుతున్నట్లుగా వుంది. సిగరెట్ కంపు కొడుతున్న అతని మోటుపెదవులు ఆమె మొహానికి అతిదగ్గరగా రావడంతో ఆమెకి వాంతి అయినంత పనైంది. లేని బలం తెచ్చుకుని తీవ్రంగా పెనుగులాడినా అతని ఉడుంపట్టునుండీ ఆమె తప్పించుకోలేకపోయింది. అలాగే ఒడిసిపట్టుకుని నేలకి తనని గట్టిగా అదిమిపెట్టి అతను తనని ఆక్రమించుకునే ప్రయత్నం చేస్తుండగా ఒళ్ళంతా నీరసం కమ్మేసినట్లై స్పృహ త్రప్పగా తలప్రక్కకి వాల్చేసింది లత.
***
మొహానికి చల్లగా తగిలిన నీటితుంపరలకి కళ్ళుతెరిచిన లతకి తన మొహంలో మొహం పెట్టి చూస్తున్న ఆయా రంగమ్మ కనిపించింది.
“ లేమ్మా లే , అదురుష్టం బాగుండి అన్నాయం జరక్కముందే నేను రావొడం సానా మంచిదైంది తల్లీ “ అంటూ రంగమ్మ చేతిని సాయం అందించగా గబగబా చీరనీ , చెదిరిపోయిన జుట్టునీ సర్దుకుంటూ పైకి లేచింది లత.
స్టోర్ రూమ్ నుండి నీరసంగా బయటకి వచ్చిన లతని స్టాఫ్ అంతా కూడా గుచ్చిగుచ్చి చూస్తుండడంతో ‘ సారీ , ఉదయంనుండీ ఉపవాసం ఉండడం వల్ల కొద్దిగా కళ్ళు తిరిగినట్టున్నాయి , అంతే ‘ అంటూ వాళ్లకి సంజాయిషీ చెప్పి ఆరోజుకి ఆఫీసుకి సెలవుచీటి ఇచ్చేసి బైటకి నడిచింది లత.
నీరసంగా అడుగులు వేస్తూ గేటు బైటకి అడుగుపెట్టబోతుండగా కుడివేపున వున్న క్యాంటీన్ నుండి పెద్దగా వినొస్తున్న మాటల్లో తన పేరు స్పష్టంగా వినిపించడంతో లత చెవులు నిక్కపొడుచుకున్నాయి.
“డామిట్ , చివరిక్షణంలో ఆ శనిగొట్టుది రాకపోయుంటే ఈరోజు ఆ లతని ఎలాగైనా అనుభవించేసేవాడ్ని. ఈ అవకాశం కోసమే ఎన్నాళ్ళనుండో కాచుకుని కూర్చున్నాను. ఆ ముదనష్టపు రంగమ్మవల్ల చేతిదాకా వచ్చిన మృష్టాన్నం నోటికందకుండా పోయింది. అందినట్టే అంది జారిపోయిందది“
సందేహం లేదు, అది అకౌంట్స్ ఆఫీసరు గొంతే !
వెనక్కి వెళ్లి వాడ్ని చాచి లెంపకాయ కొట్టాలన్నంత ఆవేశం కలిగింది లతలో.
అంతలో ఆ గొంతుకి జతగా మరో గొంతు వినిపించింది.
“నీ పథకం ఫలిస్తే నేనూ దాన్నో పట్టుపడదామనుకున్నా గురూ ! దానికెంత పొగరు కాకుంటే నేను ఎంతో మర్యాదగా మా ఇంటికి ఆహ్వానిస్తే ‘ మీ ఆవిడ పుట్టింటికి వెళ్ళినప్పుడు నన్నిలా మీరు ఇంటికి పిలవడం మర్యాద కాదు ‘ అంటూ నాకే నీతిబోధలు చేస్తుంది ! దాని అంతు చూడకుండా వదలేది లేదు. నువ్వు రెచ్చిపో బ్రదర్. ఏం జరిగినా నేను చూసుకుంటాను. నీపైన ఫిర్యాదు చేయాలంటే అది రావలసింది నా వద్దకేగా! రానీ , అప్పుడు చెబుతా దానిపని “
మేనేజర్ మాటలు వింటూనే లతకి నవనాడులూ క్రుంగిపోయినట్లయాయి.
ఇద్దరూ తనపై అధికారులే. కంచే చేనుని మేసిన చందాన వాళ్ళిద్దరూ కుమ్మక్కయిపోయాక ఇంక తనని కాపాడేవారెవరు ?
నిస్తేజంగా బైటకి వచ్చి బస్సుస్టాప్ లో నిలబడింది లత.
***
లత చెప్పిందంతా విన్నాక గుండెలమీద చెయ్యి వేసుకుంది ఉష.
“ అమ్మో , దేవుడి దయవల్ల పెద్దప్రమాదం నుండి బైటపడ్డావు లతా ! “ అంది.
“ నిజమే ఉషా , దేవుడే ఆ రంగమ్మ రూపంలో వచ్చి ఈ వేళ నన్ను రక్షించాడు. కానీ అన్నివేళలా అదృష్టం మన పక్షానే ఉండదుగా! దినదినగండంగా ఈ ఆఫీసులో పనిచేయడంకంటే నిప్పులగుండంలో దూకడం నయమనిపిస్తుంది. అలాగని ఈ ఉద్యోగాన్ని కాదని వేరే చోటికి వెళ్తే అక్కడా ఇటువంటి తోడేళ్ళు లేరన్న గ్యారెంటీ ఏమీ లేదు ! పోనీ ఉద్యోగం మానేసి ఇంటిపట్టునే ఉందామంటే మా ఆర్ధికపరిస్థితి అందుకు సహకరించదు. నాన్న జబ్బుపడ్డప్పటినుండీ నా సంపాదనతోనే ఇల్లు నడుస్తోంది. నేనిప్పుడు ఉద్యోగం మానేసానంటే ఇంటిల్లిపాదీ రోడ్డున పడవలసివుంటుంది. “ బాధగా చెప్పింది లత.
అలా మాట్లాడుకుంటూనే మెయిన్ రోడ్డుకి దూరంగా కడుతున్న అపార్ట్మెంట్ల వద్దకి వచ్చారిద్దరూ.
అక్కడేదో పెద్ద గొడవ జరుగుతోంది. జనమంతా గుమిగూడి వున్నారు.
“ పుండాకోర్ , ఇయ్యేల నీ రగతం కళ్ళజూస్తా “ అంటూ వీరావేశంతో నలభైఏళ్ల మగాడ్ని క్రిందపడేసి బూతులు తిడుతూ కాలెత్తి తంతోంది సుమారు ఇరవైమూడు , ఇరవై నాలుగేళ్ల వయసున్న కూలియువతి.
పీకలదాకా త్రాగేసి ఇంటికి వచ్చిన మొగుడు పెళ్ళాన్ని చితకబాదడం సర్వసాధారణం కాబట్టి ఆ దృశ్యాన్ని చూసేందుకు ఎవరూ యిలా గుమిగూడరు. అదే ఒక స్త్రీ ఇలా తెగించి మగాడి జుట్టుపట్టుకుని బజారులోకి ఈడ్చుకొచ్చి తన్నడమన్నది మనసమాజంలో ఎనిమిదోవింత ! అందుకే జనం బారులుతీరి కళ్ళువిప్పార్చుకుని మరీ చూస్తున్నారు.
“ ఏందే ఎంకీ , మరీ ఇడ్డూరం కాకుంటే సరదాకి ఆడేదో కూసింత ఆటపట్టిస్తే అంతలా కొట్టాల్నా ఏంది?”
తన్ని తన్ని ఆయాసపడుతున్న ఎంకితో ఒక యువకుడు అన్నాడు.
“ ఏంది మేస్తిరీ గట్లంటవ్ ? ఈడు ఇట్టాంటి ఎకిలిచాష్టలు నీ సెల్లితోటీ, నీ పెళ్ళాంతోటీ సేస్తే గప్పుడూ గిట్లనే సెబుతవా మల్ల ?“ ఎంకి అడిగినదానికి నీళ్ళు నమిలాడు మేస్త్రీ.
“ ఏండ్ల తరవడి నాను కూలిపన్లనే ఉంటిని గానీ , నీ అసొంటి దాన్ని సూసింది లేదే ఎంకీ ! మరీ సోద్యం కాకుంటే ఇసొంటియన్నీ వొయసులో వున్నప్పుడు మేమంతా పడలేదా ఏందీ? మగోడు కుక్కబుద్ది సూపిస్తే ఆడది గుట్టుగా కప్పెట్టుకోవాల , సద్దుకోవాల. గంతేగానీ ఇట్ట బజార్లపెట్టి అల్లరి సేసుకుంటరా ! “
బుగ్గలు నొక్కుకుంది నడివయసు దాటిన ఒక స్త్రీ.
“ అత్తా, మీ కాలంసంది ఆడోళ్ళంతా గమ్మునుండబట్టే ఈ మొగోళ్ళు ఇట్ట రెచ్చిపోతున్నరు. నువ్వే నాయం చెప్పత్తా. నీకు ఎరకేగా, స్లాబ్ నుంచి కిందడి కాలిరగ్గొట్టుకున్న నా మొగుడు ఆరునెలల సందీ ఇంట్లోనే కుసోబట్టే ! ఇంగ ఇల్లెట్ట గడుస్తదని, సంటిబిడ్డకి రెండుమాసాల వొయసునుండే నేను పనిలోకి రాబట్టిని. బాలింతనని కనికరం లేకపోతేమాయే, నన్నో మడిసిలక్క సూస్తలేడు ఈడు ! సంటిబిడ్డ తల్లినని కూడ సోచాయిస్తలేడు. రెక్కాడితేగానీ డొక్కాడని పేదోళ్ళం మనం. గంతమాత్రాన మనకి మానం మర్యాద ఉండదా అత్తా ? ఈడు ఎట్టాంటి గలీజు పన్లు సేస్తుండో ఎరుకా ! సంటిదానికి పాలిద్దమని సాటుకెళ్తే నాఎనకాలే వొస్తడు, బిడ్డకి పాలిస్తుంటే ఎదురుంగ నిల్సుని ఆబగ సూస్తుంటడు. అయినా ఓర్సుకుంటి ! మొన్నటిసందీ ‘ పాలన్నీ బిడ్డకేనా ఎంకీ ? నాకూ జరింత ఇయ్యరాదటే , ఆకలైతాంది ‘ అంటూ ఎకిలిగ మాట్టాడుడు షురుసేసిండు. దానికీ గమ్మునున్న ! ఈ పొద్దు , బిడ్డని ఒళ్లో ఏసుకుని నేను పాలు పడతావుంటే , ఏకంగ దాన్ని రెక్కపట్టి ప్రక్కకి లాగేసిండు ఎదవ. ఇంగ ఆపైన ఆడేం సెయ్యబోయిండో నా నోటితో నేను సెప్పలేనత్తా “ నోటికి చెంగు అడ్డం పెట్టుకుని భోరుమంది ఎంకి.
అది చూసి అక్కడున్న ఆడవాళ్ళంతా వచ్చి ఎంకిని దగ్గరకి తీసుకుని ఓదార్చారు.
రెండునిముషాలకి ఎంకి తేరుకుంది .
“ సూడండి. ఆళ్ళు ఎట్టాంటి ఎదవపన్లు సేసినా మనం నోరు తెరిసి ఎవ్వరితోటీ సెప్పమన్న దేయిర్నంతోటే రెచ్చిపోతున్నరు. ఇయ్యాల్టి నుండి యా మొగోడైనా మనకాడ ఎదవ్వేసాలేస్తె ఆడ్ని ఊరి నడుమ నిలబెట్టి బట్టలూడదీసి కొట్టి అందరి ముంగట పరువు తీయాల , గప్పుడైనా ఈ మొగోళ్ళకి బుద్దొస్తదేమో మల్ల “
“ అవును, అట్టనే సేయాల “ అంటూ ఆడోళ్ళంతా ఎంకికి మద్దతునిస్తూ తీర్మానం చేసుకున్నారు.
“ ఇంకోపాలి నా జోలికొచ్చినవంటే నేనేంసేస్తనో నాకే తెల్దు. ఖబడ్దార్, చెత్తనాకొడకా “ తర్జని చూపించి వాడ్ని కసిదీరా కాలితో తన్ని అక్కడనుండి కదిలింది ఎంకి.
తుఫాను వెలిసినట్లైంది. చోద్యం చూస్తున్న జనమంతా ఎవరిదారిన వాళ్ళు వెళ్లిపోసాగారు.
లత , ఉషా కూడా ఇళ్ళకి బయల్దేరారు.
‘ మీ టూ ‘ ఉద్యమానికి సజీవరూపంలా నిలుచున్న ఎంకి ఆ స్నేహితురాళ్ళ మనసుల్లో అలజడిని సృష్టించింది. దారంతా ఇద్దరూ ఎవరి ఆలోచనల్లో వాళ్ళు ఉండిపోయారు.
“ ఉప్పెనలా ప్రపంచాన్ని ముంచేస్తున్న ‘ మీ టూ ‘ గురించి వీసమెత్తంతైనా ఎరగని ఒక కూలియువతి, తనపట్ల అసభ్యంగా ప్రవర్తించిన తోటికూలిని అందరిముందరా ధైర్యంగా నిలబెట్టి ఉతికేసింది. మరి ఇంత చదువు చదువుకున్న నేనెందుకు పిరికిదానిలా ఆఫీసులో ఆ వెధవల ఆగడాలని ఇన్నాళ్ళుగా భరిస్తూ వస్తున్నాను? ఉద్యోగం ముఖ్యమే , కానీ అది ఆత్మాభిమానంకంటే ఎక్కువైతే కాదుగా! పైగా నా మౌనంతో ఈ సమస్య ఎన్నటికీ సమసిపోదు. ఆ దుష్టద్వయం గురించి లోకానికి తెలిసేట్లుగా చేయకపోతే ఈరోజు నేను పడుతున్న ఇబ్బందినీ , మానసికక్షోభనీ నాతర్వాత ఇదే ఆఫీస్లో చేరే ప్రతీ స్త్రీ పడవలసివస్తుంది. వీళ్ళ ఆగడాలకి నాతోనే ఆనకట్ట వేసేయాలి“
ఎంకి ఇచ్చిన స్పూర్తితో మనసులో ధృఢనిశ్చయం చేసుకుంది లత.
ఉష ఆలోచనలూ అదేదిశలో సాగుతున్నాయి.
“ కూలినాలీ చేసుకునే ఎంకికున్నపాటి ధైర్యం నాకు లేకపోయింది. ‘ కస్టమరు దేవుడు. వాళ్ళు ఏమడిగినా నువ్వు నవ్వుతూనే సమాధానం చెప్పాలి ‘ అంటూ నీతులు చెప్పే షాపు ఓనరు ఒకవేపు , ‘మా లేడీస్కి బ్రా లు కావాలి. చూపించండి. నా గర్ల్ ఫ్రెండ్ అచ్చం మీలాగే వుంటుంది , మీ సైజు బ్రా లు చూపించండి ‘ అంటూ సూటిగా నా గుండెలవేపు చేయిపెట్టి చూపిస్తూ నీచంగా మాట్లాడే నికృష్టపు కస్టమర్లు మరోవేపు ! ఈరోజైతే ఒక దరిద్రుడు ఏకంగా ‘ ఒక్కసారి మీరు ఈ బ్రా ని వేసుకుని చూపిస్తారా, షేపు అద్దినట్టుగా వుందో లేదో తెలుస్తుంది ‘ అనేసాడు. మనసు ఉడికిపోతున్నా పైకి ఏమీ అనకుండా మౌనంగా ఉండవలసివచ్చింది. అసలు , అప్పటికప్పుడే వాడ్ని చాచి లెంపకాయ కొట్టుంటే బావుండేది. నిజమే , అలా చేసుంటే ఏం జరిగేది? మహా అయితే ఉద్యోగం పోయేది , అంతేగా. ఇంతోటి ఉద్యోగం మరోటి దొరక్కపోతుందా ! ఛ ఛ , వీళ్ళ ఆగడాలని చాలాకాలంగా ఓపికపట్టాను. అందుకే వాళ్లకి అలుసైపోయానేమో ! ఉద్యోగంకోసం ఆత్మాభిమానాన్ని ఇంక ఎంతమాత్రమూ తాకట్టుపెట్టలేను. ఇకనైనా ఆ వెధవలకి బుద్ధిచెప్పవలసిందే ”
తనలో చైతన్యాన్ని రగిలించిన ఎంకికి మనసులోనే కృతఙ్ఞతలు చెప్పుకుంటూ మెరిసేకళ్ళతో స్నేహితురాలివేపు చూసింది ఉష. అదే సమయంలో ఉష వేపు చూసిన లత కళ్ళు తళుక్కుమన్నాయి. ద్విగుణీకృతమైన ఉత్సాహంతో చేతులు కలిపి “ నేనూను “ అనుకుంటూ ఆత్మవిశ్వాసంతో ముందుకి కదిలారు స్నేహితురాళ్ళు !!!
