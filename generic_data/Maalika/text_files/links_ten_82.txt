రచన: ఉమా కల్వకోట
ఆదివారం … సమయం ఉదయం ఎనిమిది గంటలు కావస్తోంది. అప్పుడే వంశీ, అతని స్నేహితుడు  రణధీర్ జాగింగ్ చేసి వచ్చి వంశీ వాళ్ళింటి ముందు వరండాలో కూర్చొని అలసట తీర్చుకుంటున్నారు . ఇంజనీరింగ్ చేస్తున్న వంశీకి స్నేహితులు ఎక్కువ. స్కూల్ ఫ్రెండ్స్, ఇంటర్ ఫ్రెండ్స్, ఇంటి చుట్టుపక్కల ఉన్న స్నేహితులు, ఇంజనీరింగ్ ఫ్రెండ్స్ ఇలా ఊరంతా స్నేహితులే వంశీకి. వంశీ చూడడానికి బాగుంటాడు, మంచి చురుకైనవాడు, చదువులో కూడా ముందుంటాడు. అందులో వంశి వాళ్ళ కుటుంబం సంపన్న కుటుంబం కావడంతో అతనితో స్నేహం చేయడానికి అందరూ ఇష్టపడుతుంటారు. ఇప్పుడు వంశీతో పాటు వచ్చిన రణధీర్ వాళ్ళ నాన్న గారు, వంశీ వాళ్ళ నాన్న గారు భాస్కర్ గారు స్నేహితులు. చిన్నప్పటినుండి పరిచయం ఉన్నవారే అయినా వంశీ, రణధీర్ చదువుకున్నది వేరే వేరే స్కూళ్ళు కావడంతో కలవడం తక్కువే. ఇంటర్ కూడా ఇద్దరూ వేరే వేరే కాలేజీల్లో చదివారు. ఇప్పుడు ఇంజనీరింగ్ మాత్రం ఒకటే కాలేజ్. అదీకాక ఈ మధ్యనే రణధీర్ వాళ్ళు వంశీ  వాళ్ళుంటున్న పేరున్న లొకాలిటీ లో ఇల్లు కొనుక్కోవడంతో ఇద్దరి మధ్య చనువుపెరిగి, రణధీర్ ని రాణా అని పిలిచే దాకా వచ్చింది.
వంశి లోపలికెళ్ళి ఫ్రిజ్ లో నుండి వాటర్ బాటిల్ తెచ్చి, తాను త్రాగి బాటిల్ రణధీర్ కి ఇచ్చాడు.
“ఇక నేను బయల్దేరతానురా,” అంటూ లేచి నిలుచుని “మళ్లీ రేపు కాలేజీ లోనేగా మీటయ్యేది” అన్నాడు రణధీర్.
“ఆ… అంతేరా, ఈవినింగ్ వేరే ఫ్రెండ్స్ వస్తామన్నారు. వాళ్లొస్తే కాస్సేపు బయటకెళ్తానేమో,   లేదంటే ఇంట్లోనే. ఆదివారం కూడా తిరుగుళ్లేనా అంటూ అమ్మా, అమ్మమ్మా తెగ షంటుతార్రా  బాబు. ఇక ఇప్పుడు అక్క కూడా లేదుగా, నేనే వాళ్ళ టార్గెట్” అంటూ నవ్వేసాడు వంశీ.
“మా ఇంట్లో ఆ బాధలేదురా, నా గురించి పట్టించుకునేంత టైమూ, లీజరు ఎవరికీ లేదు, ఎవరి దారి వాళ్లదే, అందరూ బిజీనే. అందుకే నాకు ఆదివారం లేదూ, సోమవారం లేదు. ఎప్పుడూ బిందాస్” అన్నాడు రణధీర్.
ఇంతలో గేట్ తీసుకుని వస్తున్న అందమైన అమ్మాయిని చూసి “వావ్! ఎవర్రా ఆ అమ్మాయి?” అడిగాడు రణధీర్.
“మా ఇంట్లో పనిచేసే లక్ష్మీ ఆంటీ కూతుర్రా” జవాబిచ్చాడు వంశీ.
“పేరేంటో?” అడిగాడు రణదీప్ ఆసక్తిగా.
“స్వప్న రా” మామూలుగా జవాబిచ్చాడు వంశీ.
స్వప్న ప్రక్క నుండి లోపలికి వెళ్ళిపోయింది.
“పనమ్మాయి కూతురా! అస్సలు అలా లేదురా. పిల్ల కత్తి లాగుందిరా. ఎప్పుడైనా గోకావారా?” చిలిపిగా కన్ను గీటుతూ అడిగాడు రణధీర్.
“ఒరేయ్.. ఒరేయ్ రాణా! ఏవిట్రా ఆ మాటలు. నీ పిచ్చి మాటలు మా ఆమ్మో, అమ్మమ్మో గానీ వింటే న నా పనయిపోతుంది, ఇక నువ్వెళ్ళరా రా బాబు” కంగారుగా అన్నాడు.
“ఊరుకోరా. ఇలాంటివన్నీ అమ్మ, అమ్మమ్మ లకు  చెప్పి చేస్తార్రా ఎవరయినా, ఆలోచించు… మంచి ఛాన్స్.  నేనెళ్తున్నాను” అంటూ చిలిపిగా నవ్వుతూ వెళ్ళిపోయాడు రణధీర్.
వీళ్లిద్దరి మాటలు హాల్లో కూర్చుని పేపర్ చూస్తున్న వంశీ అమ్మమ్మ జయమ్మ గారి చెవిన పడనే పడ్డాయి. “ ఏం పిల్లలో ఏమో, ఈ కాలం పిల్లలు హూ.. అయినా మా వంశీ అలాంటివాడు కాడులే” అని తనను తాను సమాధాన పరుచుకుంది జయమ్మ.
ముందు రోజు ఆరేసిన బట్టలు మడత పెట్టి ఎవరివి వాళ్ళ గదిలో పెడ్తూ వంశీ బట్టలు తీసుకుని అతని గదిలోకి వచ్చింది స్వప్న.
“చిన్న బాబు! మీ బట్టలు” అంది స్వప్న వంశీ బట్టలు మంచం మీద పెడ్తూ.
సెల్ ఫోన్ చూసుకుంటున్న వంశీ తలెత్తి చూసాడు స్వప్నని.
పచ్చని పసిమి ఛాయ, చక్కని కనుముక్కు తీరు, పెద్ద పెద్ద కళ్ళు, చిన్ని నోర ఒత్తయిన జుట్టుతో చాలా అందంగా ఉంటుంది స్వప్న. అసలు మనిళ్లలో పుట్టాల్సిన పిల్ల అని ఎన్నోసార్లు అమ్మా, అమ్మమ్మ అనుకోగా విన్నాడు వంశీ.
స్వప్న ఎక్కువగా మాట్లాడదు, చదువులో కూడా చురుకైనది, మంచి పిల్ల, అందుకే స్వప్న అంటే అందరికీ చాలా ఇష్టం. స్వప్నకి పద్నాలుగేళ్ళుంటాయేమో. తొమ్మిదో తరగతి చదువుతుంది. కానీ తన అసలు వయసుకంటే ఓ రెండేళ్లు పెద్దమ్మాయిలా కనిపిస్తుంది. స్వప్న బట్టలు మంచంమీద పెట్టి వెళ్తుండగా “ఇలా ఇవ్వు బట్టలు” అన్నాడు వంశీ. బట్టలు ఇస్తుండగా కావాలనే ఆమె వేళ్ళు తాకాడు. రాణా మాటలు పని చేస్తునట్లున్నాయి. ఓ కొత్త ఫీలింగ్ వంశీలో. కానీ స్వప్న మాత్రం ఇదేమి పట్టించుకోనట్లు ఆ గదిలో నుండి వెళ్ళిపోయింది.
మరుసటిరోజు హాల్లో సోఫాలో కూర్చున్న వంశీ, టేబుల్ శుభ్రం చేస్తున్న స్వప్నని “స్వప్నా! కొంచెం ఆ న్యూస్ పేపర్ ఇలా ఇవ్వు” అన్నాడు. పేపర్ ఇస్తున్న స్వప్న చెయ్యిని పేపర్ తో పాటు పట్టుకున్నాడు. స్వప్న అనుమానంగా చూసింది వంశీ వైపు, వంశీ కూడా కొద్దిగా కంగారుపడ్డాడు. అంతలోనే సర్దుకొని, మాములుగా ఉండడానికి ప్రయత్నిస్తూ “స్వప్నా! నీకు ఇంగ్లీషు కష్టంగా ఉంటోందని, మార్కులు తక్కువగా వస్తున్నాయని చెప్పింది లక్ష్మీ అంటి . ఇప్పుడు నీకు సెలవలేగా, రోజూ కాసేపు నా దగ్గరకు రా, నీకు ఇంగ్లీషు చెప్తాను, ఎలాగూ రోజూ పనికి వస్తూనే ఉన్నావుగా” అన్నాడు.
“ఇక్కడ పనీ, మా ఇంట్లో పనీ… ఇప్పుడు కుదరదులే చినబాబు” అంటూ గబగబా వెళ్ళిపోయింది అక్కడి నుండి స్వప్న. చిన్నబాబేంటి ఇలా కొత్తగా మాట్లాడుతున్నాడు అనుకుంది మనసులో.
అసలు స్వప్నని తనకు సాయంగా కూడా ఎప్పుడూ పనికి తీసుకురాదు లక్ష్మి. స్వప్నని బాగా  చదువుకొని మంచి ఉద్యోగం చేయాలని చెపుతూంటుంది. స్వప్నతో ఏ పనీ పెద్దగా చేయించదు. కానీ పది రోజుల నాడు వంశీ వాళ్ళింట్లో పనిచేస్తున్నప్పుడు లక్ష్మి కి జరిగిన ఓ ప్రమాదం వల్ల స్వప్న పనికి రావలసిన అవసరం ఏర్పడింది.
పది రోజుల క్రితం ఏం జరిగిందంటే రోజూ లాగానే లక్ష్మి ఇల్లు తుడుస్తుండగా డోర్ కాలింగ్ బెల్ మ్రోగింది. హాల్లో ఎవరు లేకపోవడంతో వచ్చిందెవరో చూడడానికి లక్ష్మి వెళ్ళింది. వచ్చిన వాళ్లకి జవాబు చెప్తుండగా నే లోపలినుండి వచ్చిన వంశీ తల్లి అపర్ణ తొందరగా నడుస్తూ హాల్లో ఉన్న తడికి జారిపడడం తో, పడకుండా ఉండడానికి చేసే ప్రయత్నంలో చేతులు నేలపై ఆన్చడంలో ఆమె బరువంతా చేతి పై పడి అమ్మా! అని బాధగా అరిచింది. అది చూసిన లక్ష్మి,  ఆమెని లేపడానికి వచ్చి, తానూ పడిపోయింది. వాళ్ళిద్దరినీ హాస్పిటల్ కి తీసుకెళ్లారు, అపర్ణ కి కుడి చేయ్యి కీ, లక్ష్మి కి కుడికాలికీ ఫ్రాక్చర్ అయిందని చెప్పారు డాక్టర్లు. ఇద్దరికీ సిమెంట్ క ట్లు కట్టి  ఆరు వారాలు విశ్రాంతి తీసుకోవాలని చెప్పారు.
పడడంలో అపర్ణ కి ఎడమ చేయి కూడా నొప్పి చేయడంతో  ఏ పని చేసుకోలేక పోతుంది. లక్ష్మి పరిస్థితి మరీ ఘోరం. నడవడానికి కూడా లేదు. లక్ష్మి ఆ ఇంట్లో  పదిహేను సంవత్సరాల నుండి ఎంతో నమ్మకంగా పనిచేస్తూ, ఇంట్లో అందరి అభిమానాన్ని సంపాదించుకుంది. అపర్ణ, ఆమె భర్త భాస్కర్ కూడా లక్ష్మి కుటుంబానికి ఎంతో సహాయం చేస్తూ ఉంటారు. స్వప్న, ఆమె తమ్ముడు సురేష్ ల స్కూలు ఫీజులూ, పుస్తకాలు అన్నీ భాస్కర్ వాళ్లే చూసుకుంటారు, అపర్ణ వద్దన్నా వినకుండా, స్వప్న కి సెలవులు కావడంతో, ఆమెని పనికి పంపిస్తోంది లక్ష్మీ. సురేష్ వాళ్ళమ్మని చూసుకుంటున్నాడు.
మరునాడు మామూలుగానే ప్రొద్దున్నే స్వప్న పనిలోకి వచ్చింది. వంశీ తన గదిలోనుండి “అమ్మా! నా బ్లూ జీన్స్ ప్యాంటు ఎక్కడుంది? కనబడడంలేదు ” అని అరిచాడు.
“నిన్న స్వప్న ఉతికిన గుడ్డలు నీ గదిలో పెట్టిందిగా . అందులో ఉండుంటుంది చూసుకో అన్నది అపర్ణ.
అప్పుడే అక్కడికి వచ్చిన స్వప్నతో అపర్ణ “స్వప్నా ! ఒకసారి వెళ్లి చూడు ” అన్నది.
స్వప్న, వంశీ గదిలోకి వెళ్ళింది అఇష్టంగానే. అలమార్లో ముందరే ఉన్న జీన్స్ తీస్తుండగా వెనకనుండి వంశీ వచ్చి ఆమెకు రెండువైపులా కబోర్డుపై చేతులుంచి “అరే! ఇక్కడే ఉందా? కనబడలేదే !” అన్నాడు అదోరకంగా నవ్వుతూ. స్వప్న వంశీ చేతుల క్రిందుగా వచ్చి, గబగబా బయటకు వచ్చింది. హాల్లో కూర్చున్న జయమ్మ, స్వప్న మొహంలోని గాబరాని గమనించింది . ఏదో పనుందని స్వప్నని తన గదిలోకి పిలిచి విషయం అడిగింది. ఆవిడ ఎంతో అనునయంగా అడిగేసరికి , అంతా చెప్పి బావురుమంది స్వప్న . “నాకు భయంగా ఉంది పెద్దమ్మగారు! నేను రేపటినుండి రాను” అంది ఏడుస్తూ స్వప్న.
“ఏయ్ స్వప్నా ! ఆలా ఏడవకూడదూ… భయపడి పోకూడదు . ధైర్యంగా ఎటువంటి పరిస్థితినయినా ఎదుర్కోవాలి. ఏంచేయాలో నేను చెప్తాగా’ అని ఎం చేయాలో స్వప్నకి చెప్పింది జయమ్మ.
మరుసటి రోజు కూర్చొని పేపర్ చూస్తున్నాడు వంశీ. మరో సోఫాలో జయమ్మగారు కూర్చున్నారు. స్వప్న, వంశీ దగ్గరకు వచ్చి “అన్నయ్యా! పెద్దమ్మ గారు చిన్న పేపర్ ఇవ్వమంటున్నారు” అన్నది.
వంశీ చివాలున తలెత్తి “అదేంటి? కొత్తగా అన్నయ్య అని పిలవడం,”  కంగారుగా, చిరాగ్గా అన్నాడు వంశీ.
“స్వప్నా!  నువ్వెళ్లు” అన్నది జయమ్మ. “వంశీ! ఇలా రా” అని పిలిచి “నేనే అలా పిలవమన్నాను” అన్నది.
“అదే ! కొత్తగా అదేం పిలుపనే అడుగుతున్నాను” చిరాగ్గా అన్నాడు వంశీ.
“చూడు వంశీ! గత నాలుగురోజులుగా నేను గమనిస్తూనే వున్నాను, స్వప్న పట్ల నీ ప్రవర్తన, ఇదేం బాలేదు” అన్నది జయమ్మ.
“నేనేం చేసానమ్మమ్మా? నేనేం చేయలేదు” తడబడుతూ అన్నాడు వంశీ.
“చూడు వంశీ! ఒక ఆడపిల్లని తప్పని సరి పరిస్థితుల్లో బయటకు పంపించినప్పుడు, తిరిగి ఆ పిల్ల క్షేమంగా ఇంటికొచ్చేదాకా ఆ తల్లిదండ్రుల మనసు ఎంత ఆందోళనగా ఉంటుందో నీకు తెలియదు. రెండేళ్ల పసిపిల్లనుండి ఎనభైఏళ్ల పండు ముసలి స్త్రీ వరకు ఎవరికీ ఇంటా రక్షణ లేదు… బయటా భద్రత లేదు. పేపర్ చూడాలంటే భయం. వార్తలు వినాలంటే భయం. ఏ మృగాడి దుశ్చర్య గురించి వినాల్సి వస్తుందోనని ఆందోళనగా ఉంటుంది” ఆవేదనగా అన్నది జయమ్మ.
“ఇవన్నీ నాకెందుకు చెప్తున్నావమ్మామ్మా ” అన్నాడు వంశీ.
“మళ్ళీ అదే ప్రశ్న. ఎందుకో నీకు తెలియదా? స్వప్నా పట్ల నీ ప్రవర్తన ఎలా ఉందో నేను గమనిస్తునే ఉన్నాను, ఈ విషయం మీ అమ్మా నాన్నలకి తెలిస్తే మా పెంపకం ఇదా? అని ఎంత బాధపడతారో ఆలోచించు . స్వప్నకి మనింట్లోనే  రక్షణ లేకపోతే ఇంకెక్కడ దొరుకుతుంది? ఈ మధ్య నువ్వు చాలా డబ్బులు ఖర్చు చేస్తున్నావని మీ అమ్మ అంటే నువ్వేమన్నావు? గుర్తుందా! ఉన్నది ఒకటే జిందగీ, నాకు నచిన్నట్లు నేననుకున్నట్టు బ్రతకాలి అన్నావు కదా! మరి స్వప్నకి , స్వప్నలాంటి ఆడపిల్లలం దరికీ కూడా ఉన్నది ఒకటే జిందగీ కదా, వాళ్లకు మాత్రం ఆశలు ఆశయాలు ఉండవా. అవి తీర్చుకునే లోగానే మీలాంటి మగాళ్లు వారి జీవితాన్ని, ఆశల్ని చిందరవందర చేస్తే ఎలా? ఇంతెందుకు, మీ అక్క శ్రావణి అమెరికాలో ఎమ్మెస్ చేస్తోంది కదా, ఆమె పట్ల ఎవరైనా ఇలాగే  ప్రవర్తిస్తే ఎలా ఉంటుంది మనకు?” ఆవేశంగా అన్నది జయమ్మ.
“అలా అనకమ్మమ్మా! అక్కకేమీ కాదు, ఎవరూ అక్కనేమీ అనరు” కంగారుగా, భయంగా ఉన్నాడు వంశీ.
“చూసావా! ఆ ఊహే భరించలేకున్నావు నువ్వు. ఏ ఆడపిల్లయినా ఆ ఇంటి దీపం నాన్నా. దాన్ని ఆరిపోనీకూడదు . ఆడపిల్లలను భద్రంగా కాపాడుకోవడం, ఆమె మాన ప్రాణాలను కాపాడడం సమాజంలోని అందరి బాధ్యత. ఆమెను చక్కగా ఎదగనివ్వాలి, చదవనివ్వాలి, బాగుపడనివ్వాలి. నువ్విలా ప్రవర్తిస్తున్నావని మీ అమ్మకీ, మీ అక్కకీ తెలిస్తే ఎంత భాధపడతారో ఆలోచించు.” అనునయంగా చెప్పింది జయమ్మ.
“సారీ అమ్మమ్మా! ప్లీజ్ ఈ విషయం అమ్మానాన్నలకు చెప్పకు. ఇంకెప్పుడూ ఏ ఆడపిల్ల పట్లా  ఇలా ప్రవర్తించాను. ఛ.. ఎంత తప్పు చేశాను” అంటూ ఆవేదనగా జయమ్మ చేతులు పట్టుకున్నాడు వంశీ పశ్చాత్తాపంతో.
“సారీ నాకు కాదు స్వప్నకి చెప్పు” అన్నది జయమ్మ. “స్వప్నా! ఇలా రా” అని పిలిచింది.
అక్కడికి వచ్చిన స్వప్నతో “సారీ స్వప్నా! నన్ను క్షమించు” అన్నాడు వంశీ.
“అలాగే చిన్నబాబు! మీరు చాలా మంచివారు. ఇంకెప్పుడూ అలా చేయరు” అన్నది స్వప్న చిరునవ్వుతో.
“చిన్న బాబు కాదు, ఇకనుండి నన్ను అన్నయ్యా అనే పిలువు”  అన్నాడు వంశీ.
అందరి మనసులతో పాటు, ఆ ఇంటి వాతావరణం ఆహ్లాదకరంగా మారిపోయింది.
!!శుభం!!
రచన: ఉపేంద్ర రాచమళ్ల
బావిలోకి జారిపోతున్న బకెట్టులా… ఆలోచనల్లోకి దూరిపోతున్నాడు రామయ్య. ఆకలి మీద ధ్యాస లేదు… నిద్ర ఊసు అసలే లేదు. కూతురి వాలకం చూసినప్పటినుండి తనలో తానే కుమిలిపోతున్నాడు.
అటుమెసిలి ఇటు మెసిలి కళ్లు మూసుకున్న భార్య చటుక్కున లేచింది. భర్త అటు తిరిగి పడుకున్నప్పటికి మెలకువగానే ఉన్నాడని ఇట్టే గ్రహించింది. ”ఏమండి.. మీకు ఎంత బాధగా వుందో… నాకు అలాగే ఉంది. రేపు ఎలాగైనా అమ్మాయిని అడిగి విషయం తెలుసుకుంటాను. ఒంటికి నిద్ర లేకపోతే ఆరోగ్యం పాడవుతుంది. కాసేపైనా నిద్రపోండి..” బతిమాలింది.
                ”గల గల మాట్లాడే గంగ మూగనోము పట్టడం… చిట్టితల్లి చిరునవ్వులతో సంతోషాలు విరబూసే ఇల్లు నిశ్శబ్దంగా మారడం తట్టుకోలేక పోతున్నాను. నాకెందుకో భయంగా వుంది సీత” అతని చెంపలపై నుండి కారుతున్న కన్నీళ్లను బేడ్ షీట్ తాగుతోంది.
                                                                        – – –
              రెండు రోజుల తర్వాత ఒళ్ళు విరుచుకుంది వంట గది. వేడి వేడి టిఫిన్తో కూతురి గదిలోకి అడుగు పెట్టింది సీత. మంచంలో పడుకుని దిగులుగా కూర్చుంది కూతురు. ”నా బంగారు తల్లివి కదూ, లేమ్మా! ముఖం కడుక్కొని టిఫిన్ తిందువు గానీ, ఏదైనుంటే నాతో చెప్పాలిగానీ, ఇలా నీలో నువ్వే బాధపడితే ఎలా…. లేమ్మా! నాన్నైతే పిచ్చివాడిలానే చేస్తున్నాడు.” సీత గొంతు జీరబోయింది.
             నాన్న మాట విన్పడగానే కంగారు పడింది. ”నాన్నకు ఏమైందమ్మా? ఎందుకలా చేస్తున్నాడు?” గంగలో ఆతృత పెరిగింది.
                  ”మాటా, ముచ్చట లేకుండా, గంత అన్న మన్న తిన్నకుండా నువ్విలా ఉంటే, మేం మంచిగెలా వుంటం. నిన్ను కన్నతల్లిని నేను. నీ గురించి నాకు తెలవదా. ఏదో జరగరానిది జరిగితేనే ఇలా ఉంటావు. ఐనా తల్లిదండ్రులం మాకు చెప్పకపోతే ఎవరికి చెపుతావే” అన్నది సీత.
            తల్లి మాటలు విన్న తరువాత కొంచెం తేలికపడింది. బ్రష్ చేసి, కొద్దిగా టిఫిన్ తిన్నది. కాసేపటికి ఆ రోజు రాత్రి జరిగిన ఘటన చెప్పసాగింది.
                 ”నేను ఎప్పటిలానే రాధ వాళ్ళ ఇంటికి వెళ్ళాను. హౌమ్ వర్క్ ్స అన్ని కంప్లీట్ చేశాము. తను పుట్టిన రోజు కోసం తీసుకున్న డ్రెస్ టైలర్ షాపులో ఉందంటే తీసుకురావడానికెళ్ళాం. మేము వెళ్ళే సరికి డ్రస్ పని ఇంకా పూర్తి కాలేదు. కంప్లీట్ అయ్యే వరకు అక్కడే కూర్చున్నాం. అప్పటికే రాత్రి పది అయింది. తిరిగి ఇంటికి బయలుదేరాం. చౌరస్తా నుండి ముందుకు వచ్చిన తరువాత పార్క్ దాటుతున్నాం అంతే! మేం ఊహించని షాక్ తగిలింది. ఎవరో ఒకతను హఠాత్తుగా రాధను పార్కుకు ఆనుకొని వున్న పెద్ద చెట్టు వెనక్కు లాక్కుపోయాడు. క్షణ కాలం కాళ్ళూ, చేతులు ఆడలేదు నాకు. భయంతో రాధ కేకలేస్తోంది. పార్కు మూసేయడంతో జనాలు కూడా ఎవరు లేరూ. అటూ ఇటూ చూశాను. వీధిలైట్లు కూడా వెలగడం లేదు. చుట్టంతా చీకటిగా వుంది. వెతుకులాడు తుంటే చేతికి ఒక కర్ర దొరికింది. దాన్ని పట్టుకుని అతని మీదకు పోయాను. బాగా తాగివున్నాడు కాబోలు వాసన గుప్పుమంటోంది. గట్టిగా ఒక్క దెబ్బ వేశాను. ఠక్కున వెనక్కి తిరిగి, నా జుట్టు పట్టుకుని దూరంగా విసిరేశాడు. నా కళ్ళు గిర్రున తిరిగాయి. కాసేపు ఏం జరుగుతుందో అర్థం కాలేదు. పది నిమిషాలు గడిచాయి. మెల్లగా లేచి కూర్చున్నాను. అప్పటికే ఘోరం జరిగిపోయింది. ”ఏమవుతుందో ఏమోనని భయంగా వుందమ్మా! పోలీసులు వస్తారా? నన్ను వివరాలు అడుగుతారా… నీకు తెలుసుకదా… చిన్నప్పటినుండి నాకు పోలీసులంటే చచ్చేంత భయం” గంగ కళ్ళల్లో కన్నీటి ధారలు పొంగుతుంటే తల్లిని వాటేసుకుని భోరుమంది.
”అయ్యో! దేవుడా ఎంత పని జరిగింది. బంగారం లాంటి బిడ్డ జీవితాన్ని కుక్కలు చింపిన విస్తరి చేసాడే… వాడు మనిషా… గొడ్డా… వూర్కోమ్మా! నీకేం కాదు. మేము ఉన్నాముగా. రెండ్రోజులు మూగదానిలా ఉంటే నికేమయ్యిందోనని గుబులు గుబులు అవుతున్నాము” అన్నది సీత.
          ఈ లోపు గదిలోకి వచ్చిన రామయ్య జరిగింది తెలుసుకుని హడలిపోయాడు. ‘తిండీ, తిప్పలు లేకుండా నా కూతురి గురించి నేనే ఇంతలా ఆలోచించానే, పాపం రాధ తండ్రి పరిస్థితి ఎలా వుందో?’ అనుకున్నాడు. వారిని పరామర్శించాలనే ఆలోచన కలిగింది. క్షణమాలస్యం చేయకుండా భార్య, కూతురితో రాధ వాళ్ళ ఇంటికి వెళ్ళాడు.
కళ, కాంతి కోల్పోయిందా ఇల్లు. రామయ్య కుటుంబాన్ని చూసే సరికి రాధ తల్లికి ఎన్నడు లేని దు:ఖం తన్నుకొచ్చింది. ”నా కూతురికి చూడమ్మా ఏ గతి పట్టిందో… ఇకపై దాని బతుకెట్ల తెల్లారుతుందో… దేవుడు ఎంత అన్యాయం చేసాడు” గోడలు పగులుతాయా అన్నట్లు రోదిస్తుంది. రాధ వాళ్ళ నాన్న అయితే జీవచ్ఛవంలా మారిపోయాడు. రామయ్య కాస్త చొరవ తీసుకుని రాధ తండ్రిని కదిలించాడు.
                    ”ఏం చెప్పమంటారు మా దరిద్రాన్ని… పోలీసులకు ఫిర్యాదు చేసి మూడు రోజులు కావొస్తోంది, నా కూతురు భవిష్యత్తును నాశనం ఆ దుర్మార్గుడు ఎవరో ఇంతవరకు తెలియలేదు. జన సంచారం తక్కువ వుండే పార్కు ఎంచుకొని అఘాయిత్యానికి పాల్పడ్డాడు. పశువులా ప్రవర్తించిన వాడికి రెండింతలు శిక్ష పడితే బాగు. పెనుగులాటలో పైగా చీకటి కావడంతో రాధ ఆ నీచుని పోలికలు కూడా చెప్పలేకపోతుంది” నిరాశగా ముఖం పెట్టాడు.
               ఈ లోపు పోలీసు కానిస్టేబుల్ వచ్చాడు. రాధను దగ్గరకు పిలిచాడు. ”చూడమ్మా… వూరికే ఏడుస్తూ కూర్చుంటే ఎలా… నీకు ఏం కాదు… ధైర్యంగా వుండు. ఆ రోజు నీతో పాటు మీ ఫ్రెండ్ ఉందని చెప్పావట కదా… ఆమెను ఎంక్వరీ చేయమని ఎస్.ఐ. గారు నన్ను పంపించారు” అంటుండగానే…
                  ”తను మా అమ్మాయేనండి” అన్నాడు రామయ్య.
                 ”మీరేం చేస్తున్నారిక్కడీ” కోపంగా చూసాడు కానిస్టేబుల్.
                ”పరామర్శించడానికి వచ్చాము సార్” అన్నాడు రామయ్య.
             ”ఓహో! అలాగా” అన్నట్లు తలూపి గంగను ఆరా తీశాడు. నన్ను దూరంగా విసిరేయడంతో స్ప హ తప్పాను. అంతకు మించి నాకు ఏమీ తెలవదని చెప్పింది. గంగ చెప్పిన దానిని పేపర్ మీద రాసుకుని వెళ్ళిపోయాడు.
             కానిస్టేబుల్ వెళ్లిన తరువాత రాధను చూడగానే రామయ్య మనసు కకావికలమైంది. ”రాధా నిన్ను చూస్తుంటే.. నా ప్రాణం తరుక్కుపోతుందమ్మా. నా కూతురులాంటి దానివి. నీకీ గతి పట్టించినవాణ్ణి విడిచిపెట్టేది లేదు. నాకు తెలిసిన ఎస్.ఐ. ఒకతను వున్నాడు. వాడి సాయంతో నా వంతు ప్రయత్నం నేనూ చేస్తాను. దిగులు పడకు” అంటూ ఓదార్చి ఇంటికి బయలుదేరాడు రామయ్య.
                                                       – – –
          రాత్రి అయింది. స్నేహితురాలికి జరిగిన అన్యాయం పదే పదే గుర్తుకొస్తుండటంతో తట్టుకోలేకపోతుంది. ఏదో తప్పు చేస్తున్నాను అనే భావన తనలో. నిజం చెపితే ఏం జరుగుతుందోననే భయం ఓ పక్క. ఎటూ తేల్చుకోలేక సతమతమవుతుంది గంగ.
                    నెత్తి మీద బరువు దించుకుంటే పోతుంది. గుండెలో బరువు… ఎదుటివారితో పంచుకుంటేనే తగ్గుతుందని అనుకుంది. మెల్లగా తల్లిదండ్రుల దగ్గరకు పోయి ఆ రోజు అత్యాచారం చేసిన వ్యక్తి తనకు తెలుసని చెప్పింది. కూతురి మాటలకు నిర్ఘాతపోయారు. అసలు విషయం రాధ వాళ్ళకు చెప్పాలా? వద్దా? ఎంతకీ తేలడం లేదు వాళ్ళకు.
                    ”ఆ పిల్ల కూడా చూడలేదనే అంటుంది కదా… మనకెందుకండి… కోర్టులు, సాక్ష్యాలు అంటూ మన పిల్లను నలుగురిలో నిలబెడదామా?? వదిలేద్దామండీ” నోరు తెరిచింది సీత.
              తీవ్రమైన ఆలోచనలో మునిగాడు రామయ్య. నిజం తెలిసినా చెప్పకపోతే జీవిత కాలం వెంటాడుతుంది. శాశ్వత కాల బాధ కంటే తాత్కాలిక ఇబ్బందులు ఎదుర్కోవడమే మేలనిపిస్తుది. ”ఇంత దుర్మార్గం చేసిన నీచుడెవరో తెలిసిన తర్వాత కూడా వూరుకుందామా? అదే మన కూతురైతే వదిలేస్తామా?” అనడంతో సీత ఎదురు చెప్పలేకపోయింది.
              కోర్టులో ఎలాంటి వాతావరణం ఉంటుంది. అక్కడ ఎలా మసలుకోవాలో సూచనలిస్తూ… సాక్ష్యం చెప్పేందుకు గంగను మానసికంగా సిద్ధపరిచాడు. రామయ్య రాధ తండ్రికి ఫోన్ చేయడం, పోలీసులు ఆ కామాంధుడిని అరెస్ట్ చేయడం గంటల్లోనే జరిగిపోయింది.
              తండ్రి చెప్పినట్లే కోర్టులో సాక్ష్యం చెప్పింది గంగ. సాక్ష్యాధారాలు రుజువు కావటంతో నిందితునికి యావజ్జీవ శిక్ష పడింది. అందరూ కోర్టు నుంచి బయటకు వస్తున్నారు.
               రాధ, వాళ్ళ కుటుంబమంత రామయ్యకు చేతులెత్తి నమస్కరించి, కృతజ్ఞతలు చెప్పారు.
ఈలోపు చుట్టూ పోలీసులతో నిందితుడు కోర్టు బయటకు వచ్చాడు. తన పెంపకంలో ఏర్పడిన మచ్చను చూస్తూ… అవమానభారంతో… సిగ్గుతో తల వంచుకొని గట్టిగా ఏడుస్తూ… కోర్టు మెట్లపై కూలబడ్డాడు రామయ్య.
రామయ్యను, అతని భార్యను, కూతురి వైపు చూస్తూ… జీపులోకి ఎక్కాడు నిందితుడు. వారిలో ఒకడిగా ఉండలేకపోయాననే పశ్చాత్తాపం అతని కళ్ళ నిండా కురుస్తోంది.
                  తప్పు మన వైపు ఉన్నా… కప్పి పెట్టుకోకుండా… సరిచేయగలిగిన మనుషులున్నంత కాలం… సమాజం కాంతులీనుతూనే వుంటుంది.
– – –
రచన: మారోజు సూర్యప్రసాద్
”మీకు పెళ్ళి అయిందా?” మీడియా యాంకర్ సూటిగా ప్రశ్నించింది.
”పెళ్ళి అయింది!” తాపీగా జవాబు చెప్పాను.
”పిల్లలెంతమంది?” ఆమె మరో ప్రశ్న సంధించింది.
”నలభైమంది!” అంతకంటే ధీమాగా సమాధానమిచ్చాను.
”నలభైమందా? సాధారణంగా ఇద్దరో ముగ్గురో పిల్లలుంటారుగానీ… ఎక్కడైనా ఇంతమంది పిల్లలుంటారా?”  అసలే పెద్దకళ్ళను మరింత పెద్దవి చేస్తూ చక్రాల్లా త్రిప్పుతూ మరింత అందంగా ఆశ్చర్యార్థకంగా ఎక్స్ప్రెషన్ ఇచ్చింది.
”అందరూ… నా పిల్లలే! సందేహం లేదు!”
”అంటే… అందరూ మీరుకన్న వాళ్ళేనా? మీకు పుట్టిన వాళ్ళేనా?”
”ఎవరైనా అంతమందిని కనగలుగుతారా?” తిరిగి ఎదురు ప్రశ్న వేశాను.
యాంకర్ క్షణకాలం నిర్ఘాంతపోయింది. అయినా మరుక్షణంలో తేరుకొంది.
”నలభై మంది పిల్లలు! సంఖ్య బాగుంది! మండలం రోజుల్లాగా… మండల దీక్షలాగా… మండల వ్రత విధానంలా! ఇంతకూ మీకు పుట్టిన వారెంతమందో… చెప్పలేదు!”
”నాకెవరూ పుట్టలేదు! ఎవరినీ కనే అవకాశం రాలేదు!” నిట్టూర్చాను.
”అంటే… మీ భర్త….” యాంకర్ ప్రశ్నార్ధకంగా చూసింది.
”నా భర్త బ్రతికే ఉన్నాడు! నాకు పదునాలుగేళ్ళకే పెళ్ళి చేశారు. అప్పుడు మా నాన్న ఆర్ధికంగా చిదికిపోయాడు. వ్యాపారంలో బాగా నష్టపోయాడు! అప్పుల పాలయ్యాడు. ఇవ్వవలసిన అప్పుక్రింద, వడ్డీక్రింద నన్ను ఓ అయ్యచేతిలో పెట్టాడు. ఒక్కగానొక్క ఈ కూతురి జీవితం బాగుంటుందని పెళ్ళి చేశాడు!” నా స్వరం గద్గదమైంది.
అంతకు ముందే రికార్డు చేయబడిన ఆ టీవీ ప్రోగ్రామ్ ఆరోజు ప్రసారమౌతున్న సమయంలో మా సేవాసంస్థ సభ్యులందరం కూర్చుని చూస్తున్నాము.
”మంచిదేగదా! మీ పెళ్ళి చేయడం వలన మీ బాధ్యత తీరిపోయిందిగదా!” యాంకర్ సంతృప్తి ప్రకటించింది.
”మా నాన్న నా బాధ్యత తీరిపోయిందనుకున్నాడు. అప్పుడే నా జీవిత సమస్య మొదలైంది?” నిట్టూర్చాను.
ఓ పాప్యులర్ టీవీ ఛానెల్ వాళ్ళు నిర్వహిస్తున్న ‘వనితారత్న’ ఎవార్డు కోసం ఫైనల్ సెలక్షన్స్ జరుగుతున్న ఓపెన్ ఇంటర్వ్యూ అది! ఆ అవార్డు డిక్లరేషన్ ప్రోగ్రామ్లో ఎంతో మంది ప్రేక్షకులు ప్రత్యక్షంగా పాల్గొన్నారు. వారి కామెంట్లు, చెణుకులు బెణుకులు, చమత్కార కారాలు మిరియాలు అవార్డు కోసం పోటీపడే అభ్యర్థులను ఇంటర్వ్యూలో ఇబ్బంది పెడుతున్నాయి, కలవరపెడుతున్నాయి!
”సమస్య మొదలైందని అంటున్నారు… అంటే… ఏమైంది?” యాంకర్ అడిగింది.
”ఏమై ఉంటుంది? భర్త ఆమెను వదలేసి ఉంటాడు!” ఓ ప్రేక్షకుడు అన్నాడు.
”భర్త నన్ను వదిలేయడం కాదు! నేనే భర్తను వదిలేశాను!” స్థిరంగా అన్నాను.
”మీరు భర్తను వదిలేశారా?” యాంకర్ ఆశ్చర్యం ప్రకటించింది.
”అవును! వదలివేయాల్సి వచ్చింది? నా పెళ్ళి నాటికే అతడి మొదటి భార్యపోయి రెండు సంవత్సరాలైంది! రెండేళ్ళుగా అతడికి సంబంధం కుదరలేదు. నా దురదృష్టం కొద్దీ రెండవ భార్యనైనాను” క్షణం గొంతు వణికింది.
కొద్ది క్షణాలు నిశ్శబ్ధంగా ఉన్న యాంకర్ మళ్ళీ ప్రశ్నించింది.
”అతడి మొదటి భార్యకు పిల్లలెవరైనా ఉన్నారా?”
”ఉన్నారు! ముగ్గురు మగపిల్లలున్నారు. మొదటి అబ్బాయి నా కంటే ఆరేళ్ళు చిన్నవాడు. రెండవ వాడికి, మూడవ వాడికి మధ్యన మూడు సంవత్సరాల తేడా ఉంది! వాళ్ళకు తల్లిగా పనిమనిషిగా, సేవ చేయడానికి మాత్రమే నన్ను పెళ్ళి చేసుకున్నాడు. సమాజానికి నన్ను భార్యగా పరిచయం చేసేవాడు. ఇంట్లో అంతకంటే అధ్వాన్నంగా ఓ వంట మనిషిగా ఓ మరమనిషిగా చూసేవాడు. నాలుగు గోడల మధ్యనే నేను జీవితం గడపాల్సి వచ్చేది! ఎండ కన్నెరుగని దానిలా చీకటిలోనే జీవించాల్సి వచ్చేది!”
నేను క్షణకాలం తమాయించుకోవడాన్కి నిశ్శబ్దంగా ఉండిపోవలసి వచ్చింది.
”పోనీ! పిల్లలెవరైనా మిమ్మల్ని ‘అమ్మా’ అని పిలిచేవారా? కనీసం ‘పిన్ని’ అంటూ పలకరించేవారా?” యాంకర్ ఉత్సుకత ప్రదర్శించింది.
”ఎందుకు చూడరూ?” పిన్నిలా ఆదరించే ఉంటారు!” మరో ప్రేక్షకుడు కామెంట్ చేశాడు.
”తల్లికాదు… సోదరా! కనీసం పేరు పెట్టి కూడా పిలిచేవారు కాదు!” ‘ఏమే’ అనేవారు. ‘ఓయ్’ అనో.. ‘ఒసేవ్’ అనే పిలిచేవారు. వాళ్ళు ముగ్గురూ ఒకరి తరువాత మరొకరు నా కదలికలపై గూఢచర్యం జరిపేవారు. ఒకరు లేకపోతే మరొకరు ఇంట్లోనే నన్ను అంటిపెట్టుకొని ఉండేవారు. తండ్రి ఇంటికి తిరిగి రాగానే గూఢచారి సమాచారం అందించేవారు!” నా కళ్ళల్లో నీళ్ళు తళుక్కుమనడం టీవీ తెరపై స్పష్టంగా కనిపించింది.
”ఆ గూఢచర్య ప్రభావం మీ జీవితాన్ని అతలాకుతలం చేసి ఉండాలే!” యాంకర్ సందేహంగా నావైపు చూసింది.
”చాలా ప్రభావం చూపించింది! నా భర్త నావైపు చూసేవాడు కాడు! పలకరించేవాడు కాడు. బయటకు వెళ్ళనిచ్చేవాడు కాడు. ఇరుగూ పొరుగు వాళ్ళెవరినీ మా ఇంటికి రానిచ్చేవాడుకాడు. నన్నెవరి ఇళ్ళకూ వెళ్ళనిచ్చేవాడు కాడు. ఎవరినీ కలవనిచ్చేవాడుకాడు. వంట ఇంటి కుందేలులా అక్కడే చచ్చిపోతాననిపించేది. ఒంటరిగా నాలో నేను కుమిలిపోయేదాన్ని! అనారోగ్యంగా ఉన్న నాన్న ఆరోగ్యంగా తిరిగి వస్తాడని ఎదురు చూచేదాన్ని! ఎన్నోసార్లు చచ్చిపోదామనుకున్నా! నాకు చావడానికి కూడా స్వతంత్రం లేదు. ఇంట్లో ఎప్పుడూ ఎవరో ఒకరు ఉండేవారు! అప్పుడే చదువుకోవాలని ఓ నిర్ణయానికి వచ్చాను!’ నిబ్బరంగా అన్నాను.
”మంచి నిర్ణయమే తీసుకున్నారు!” యాంకర్ మెచ్చుకుంది.
”చదివి ఏం వెలగబెడదామనుకుందో!” ఒక ప్రేక్షకుడు ఎద్దేవా చూశాడు.
”చదివి ఉద్యోగమేలాలా? ఊళ్ళేలాలా!” మరొకరు ఎగతాళిగా అన్నాడు.
”సోదరా! ఉద్యోగమే చేయాలనుకున్నాను. అయినా ఉద్యోగం చేయడానికే చదువుకోనవసరం లేదు. చదువు సమస్యలకు పరిష్కారం చూపిస్తుంది! అంధకారంలో ఉన్న జీవితానికి వెలుగు ప్రసాదిస్తుంది. ఆత్మవిశ్వాసం వస్తుంది! జీవనగమన విధానానికి సరియైన మార్గం దొరుకుతుంది! ఔనంటారా?” యాంకర్ను ప్రశ్నించాను.
యాంకర్ ‘ఔనన్నట్లు’ తలాడించింది!
”ఒకప్పుడు కోడలు నలుపైతే… కులమంతా నలుపుఔతుందని అనేవారు. అంటే ఎవరైనా అర్థం చెబుతారా?” ప్రేక్షకులకో సవాల్ విసిరాను.
”ఏముందీ! ‘నల్లపిల్ల’ అయితే… పుట్టబోయే సంతానమంతా నల్లగా ఉంటుందంటారు!” ఒకరు జవాబిచ్చారు.
”అది తప్పు సోదరా! ‘నలుపు’ అంటే అజ్ఞానం! అజ్ఞానం వలన మూర్ఖత్వము వలన మంచీ చెడూ విచక్షణా జ్ఞానముండదు! చిన్నా పెద్దా తారతమ్యాలు తెలియవు. పరిసరాల పరిశుభ్రత తెలియదు. గృహావసరాల ఆవశ్యకత అంతకన్నా తెలియదు. అత్తవారి కుటుంబ గౌరవ మర్యాదలు అర్థం చేసుకునే సంస్కారముండదు! అటువంటి నలుపు అనే అజ్ఞానమున్న కోడలు వస్తే కుటుంబ గౌరవ మర్యాదలు మంట గలిసిపోతాయి! అందుకే జ్ఞానమున్న అమ్మాయి కోడలుగా వస్తే వంశాభివృద్ధి జరుగుతుంది! కోడలి రంగు కంటే జ్ఞానమనే గుణమే మిన్నని అలా అన్నారు!”
నా విశ్లేషణకు కొంతమంది ప్రేక్షకులు చప్పట్లతో సంబరం చేసుకున్నారు. నా పట్ల వారిలో ఆరాధనా భావం మొదలై విసుర్ల కారాలు మిరియాలు తగ్గిపోయాయి!
”అలా… ఎంతకాలం నిరీక్షించాల్సి వలసివచ్చింది!” యాంకర్ అడిగింది.
”సుమారు ఆరు సంవత్సరాలు గడిచిపోయాయి. అప్పటికి నాన్న ఆరోగ్యపరంగా, ఆర్ధికంగా కుదుటబడి అమ్మతో మా ఇంటికి వచ్చారు. నా పరిస్థితి చూచి అమ్మ కంటతడి పెట్టింది. నాన్న నిర్విణ్ణుడయ్యాడు. అప్పుడు వారికి ఒకటే విన్నవించుకున్నాను.
”నాన్నా! ఈ ఇంటి పనిమనిషిగా చనిపోవడం నాకిష్టం లేదు. ఇప్పుడు నా వయస్సు ఇరవై రెండు! ఇంకా చాలా జీవితం ముందుంది. నాకు మూడు పూటలా తిండి పెట్టకపోయినా మీ ఇంట్లో నాకింత చోటివ్వండి! నా బ్రతుకు నేను బ్రతుకుతాను. మీ ఇంటి పనిమిషిగానైనా జీవితం ప్రారంభిస్తాను. చచ్చిపోతే… మీ ఇంట్లోనే చచ్చిపోతాను. నాకు ఈ చెఱనుండి విముక్తి ప్రసాదించండి! నాకు స్వేచ్ఛ ప్రసాదించండి!”
నా కన్నీళ్ళతో ఆయన కళ్ళు అభిషేకించాను. నాన్నకు అర్థమైంది. నా భర్తతో ఈ విషయం చెప్పాడు.
”అయితే… వెళ్ళిపోవాలని నిర్ణయించుకున్నావన్న మాట!” నిష్ఠూరంగా అన్నాడు.
నేను ఔనని తలూపాను!
”ఈ స్థితిలో చిల్లిగవ్వ దక్కదు!” ”అక్కర లేదు!”
”తిరిగి వస్తే ఇంటి గడప త్రొక్కనివ్వను!” ”తిరిగిరాను!”
”నీకక్కరలేని ఆ మంగళసూత్రాలు, మెట్టెలు తిరిగి నాకు ఇచ్చేయి!” హెచ్చరించాడు.
వాటిని దగ్గర ఉంచుకోవాల్సిన అవసరం లేదనిపించింది. మంగళసూత్రాలు, మెట్టెలు వాడి ముఖాన విసిరి కొట్టడంతో జీవితఖైదు నుండి విడుదలైనంత హాయిగా ఫీల్ అయ్యాను. స్వేచ్ఛా వాయువులు పీల్చుకున్నాను!” హాయిగా అప్పుడు వేదిక మీద ఊపిరి పీల్చుకున్నాను.
నేను చెప్పడం పూర్తి చేయడం ఆలస్యం… వేసవికాలం కావడం చేత విద్యుత్కోత అమలులో ఉన్న కారణాన కరెంట్ పోయింది. ప్రోగ్రాం ప్రసారం ఆగిపోయింది.
”తరువాత ఏం జరిగిందమ్మా?” నలభై మంది పిల్లలు ఒక్కసారిగా అడిగారు.
”తరువాత తీరికగా చెబుతానుగానీ… అందరూ బ్రేక్ఫాస్ట్కు రండి!” అందరినీ డైనింగ్ హాల్లోకి దారి తీయించాను.
సరిగ్గా అప్పుడే గతం గుర్తుకురాసాగింది.
భర్త చెఱనుండి విముక్తి లభించిన తరువాత దూరవిద్యలో డిగ్రీ చదవడానికి ఎంట్రన్స్ రాశాను. అందులో సెలక్టయి డిగ్రి పూర్తిచేయడానికి ఫీజుకట్టాను. అమ్మా నాన్నకు భారం కాకూదని ఓ షాపింగ్మాల్లో సేల్స్గర్ల్ జీవితం ప్రారంభించాను.
ఉదయం తొమ్మిదింటికి ఉద్యోగం ప్రారంభమైతే తిరిగి రాత్రి తొమ్మిదికి ఇంటికి చేరేదానిని. రెండవ శనివారం, ఆదివారం దూరవిద్య క్లాసులు జరిగేవి. ఉద్యోగం చేస్తుంటే… షాపింగ్మాల్కు వచ్చిన తెలిసినవారు చెవులు కొరుక్కునే వారు. నన్నదోలా చూసేవారు! వారినెవరినీ పట్టించుకోదలుచుకోలేదు.
సరిగ్గా అప్పుడే జరిగిన ఓ సంఘటన నా జీవితాన్ని మార్చేసింది.
ఓ రోజు విచారంగా నాన్న నా దగ్గరకు వచ్చి ఓ విషయం వివరించారు.
‘అమ్మా! మనకు తెలిసిన భార్యాభర్తలిద్దరూ అనారోగ్యంతో చనిపోయారు. వారికి ఇద్దరు చిన్న ఆడపిల్లలున్నారు! చూడడానికి ఎవరూ లేరు వారిని పోషించడానికి, వారి బాధ్యత తీసుకోవడానికి బంధువులెవరూ ముందుకు రావడం లేదు. వాళ్ళు భారమని భావించి ఏదో అనాధశరణాలయంలో చేర్పించాలని చూస్తున్నారు. మనం కష్టాల్లో ఉన్నప్పుడు ఆ భార్యాభర్తలిద్దరూ మనకు చాలా సహాయం చేశారు. నువ్వు వాళ్ళను చూసుకుంటానంటే మన ఇంట్లో ఉంచుకుందాం! మనం తినేదానిలోనే ఇద్దరూ గుప్పెడు మెతుకులు తింటారు!”
నా జవాబు కోసం నాన్న ప్రశ్నార్ధకంగా నావైపు చూశాడు.
”అలాగే నాన్నా! అలాగే చూద్దాం! నా జీవితంలో అటువంటి వారి సేవ చేసే అదృష్టం కలిగిందనుకుంటాను!” వారిని చేరదీసి పెంచనారంభించాను.
”మొగుడు కన్న ముగ్గురు పిల్లల్ని చూసుకోవడం చేతకాలేదు. ఇద్దరూ పిల్లల్ని ఎలాసాకుతుందో?” బజారులో తెలిసిన వారెవరో ఒకరు హేళన చేసేవారు.
”ఉద్యోగం చేస్తుందిగా! పోషిస్తుంది!” సూటీపోటీ మాటలనేవారు.
”సేల్స్గర్ల్ ఉద్యోగమూ ఒక ఉద్యోగమేనా!” ఎకసక్కేలు విసిరేవారు!
అన్నింటికీ చిరునవ్వుతోనే సమాధానం చెప్పాను. మౌనంగానే సమస్యకు పరిష్కారం చేసి చూపించాలనుకున్నాను.
ఆ సమయంలోనే కొద్దిగా స్థిమితపరులైన నలుగురు ఆత్మీయులు పరిచయమైనారు. నేను కష్టపడి పెంచుతున్న ఇద్దరు పిల్లలతో బాటు మరికొందరు అనాధలను చేరదీసి పెంచగలిగే ఆర్ధిక స్తోమత కలిగించారు. నాకు మరో మంచి ఉద్యోగం చూపించారు. ఆ మనసున్న మహారాజులకు మరికొందరు కలిశారు. నలుగురు పిల్లలూ చేరారు.
అమ్మానాన్నలకు భారం అనిపించకుండా వేరే ఇల్లు తీసుకొని ఆరుగురు పిల్లలను పెంచడం ప్రారంభించాను. అలా ప్రారంభమైన సేవా కార్యక్రమం మరో పదిమందిని చేర్చుకొంది.
‘తల్లి శీలాన్ని శంకించి చంపి జైలుకెళ్ళిన తండ్రికి చెందిన వారిద్దరు! నాకు పుట్టిన బిడ్డలు కాదని బలవంతంగా ఇంటినుండి గెంటి వేయబడిన తల్లికి చెందిన వారు ఇద్దరు! కరువుతో అల్లల్లాడుతూ పిల్లల్ని వదలి వెళ్ళిపోయిన తల్లిదండ్రుల తాలూకు వారిద్దరు! వరదల్లో తల్లిదండ్రులను కోల్పోయిన వారిద్దరు! ఇలా రకరకాల కారణాలతో తల్లీ దండ్రులకు దూరమైన వారు కొందరు! అందులో ఎక్కువ మంది ఆడపిల్లలే!
గోరుచుట్టు మీది రోకటి పోటులా ఆత్మీయులైన నలుగురు స్నేహితురాళ్ళు పెళ్ళిళ్ళు చేసుకొని వెళ్ళిపోయారు. వేరే ఊర్లు వెళ్ళిపోయినా ఆర్ధిక సహాయం అందించడం మానలేదు. ఉద్యోగం చేస్తూ పిల్లల్ని పెంచడం కష్టమనిపించింది. అందుకోసం ఆయా కమ్ వంట మనిషిని కుదుర్చుకున్నాను. పెంపకంలోని సాధక బాధకాలను అధిగమించగలిగాను.
నేను పుట్టి పెరిగిన ఊరుగనక నా నిస్వార్ధ సేవగమనించి సహాయసహకారాలు అందించడానికి చాలా మంది ముందుకు రావడంతో పిల్లల సంఖ్య ముప్ఫై మందికి చేరుకుంది.
”ముగ్గురు పిల్లలను పెంచలేనిది ముప్పై మంది పిల్లలనెలా పెంచుతుందో చూద్దామన్న నా వెనకాలే విసిరిన చెణుకులు వినిపించకపోలేదు.
అప్పుడే అమ్మానాన్న నా దగ్గరకు వచ్చారు.
”అమ్మా! మాకున్న ఒక్కగానొక్క సంతానానివి నువ్వు! మాకు ఆసరా, ఆధారం కూడా నీవే. మేము కూడా నీతోనే ఉంటాం! మమ్మల్ని కూడా నీ పిల్లల్లా చూసుకో! వాళ్ళ ఆలనా పాలన బాధ్యత తీసుకుంటాం! మాతో కలిసి ముప్పై రెండు మంది పిల్లలమనుకో!లిలి
అమ్మా నాన్న మాతోనే ఉండిపోయారు.
అమ్మ వంట పనులు చూస్తే నాన్న బయట వ్యవహారాలు చక్కబెట్టేవాడు. ఆయనకు వచ్చిన కొద్దిపాటి ఆదాయం కూడా పిల్లల కోసమే వినియోగించేవారు. మరో పదిమంది వచ్చి చేరడంతో సంఖ్య నలభైకి వచ్చింది. అసలు ప్రాబ్లెమ్స్ అప్పుడే మొదలైనాయి.
స్వచ్ఛంద సంస్థల వారు నలుగురు అనాధలను చేర్పిస్తే… పోలీసుశాఖ వారు ఇద్దరిని మాకు అప్పగించారు. సీ.డబ్ల్యూ.సి. నుండి ఇద్దరు వస్తే గ్రామ సర్పంచ్లు ఇద్దరిని మాకు బహూకరించారు. తక్కువ మంది పిల్లలను పెంచుతున్న ఆ ఇల్లు సరిపోలేదు. అంతకంటే పెద్ద ఇల్లు తీసుకోవాల్సి వచ్చింది.
పిల్లలను చేర్పించిన వారు కొద్దో గొప్పో ఆర్ధిక సహాయం అందిస్తూనే ఉన్నారు. పిల్లల సంఖ్య పెరగడంతో అద్దె ఇల్లు దొరకడం గగన కుసుమమైపోయింది. నాలుగు సంవత్సరాల నుండి పన్నెండేళ్ళ మధ్య ఉండే వాళ్ళల్లో ఎక్కువ మంది ఆడపిల్లలే ఉన్నారు. వారికి సర్వసాధారణమైన అనారోగ్యం చికిత్స కోసం గవర్నమెంట్ హాస్పటల్ను ఆశ్రయించాల్సి వచ్చేది! మందులు ఉచితంగా తీసుకోవలసి వచ్చేది!
ఇంతలో నాన్నకు బాగా పరిచయమున్న వ్యక్తి భార్య అకస్మాత్తుగా పరమపదించింది. ఆయన కుమారులిద్దరూ విదేశాలలో ఉన్నారు. వారు తండ్రిని తమతో తీసుకువెళ్ళిపోతూ లంకంత ఇంటిని సక్రమంగా నిర్వహించుకోమని ఏభై సంవత్సరాల లీజుకు ఇవ్వడంతో మా అనాధాశ్రమానికి చక్కని ఆశ్రయం లభించినట్లయింది. పిల్లల పెంపకంలో అవరోధాలన్నీ అంతరించిపోయాయి.
అప్పటికి మా ఇంటికి ఓ స్వతంత్ర ప్రతిపత్తి లభించింది. విశాలమైన కాంపౌండ్లో పూలమొక్కలు నాటి ఇంటిని మా అవసరాలకనుగుణంగా తీర్చిదిద్దుకున్నాము.
”అమ్మా! టీవీలో కరెంట్పోయిన తరువాత జరిగిన కధ చెప్పనేలేదు!” ఆదివారం ఆటవిడుపు సమయంలో హాల్లో సమావేశమైన పిల్లలంతా ముక్తకంఠంతో అడిగారు.
సరిగ్గా అదే సమయానికి మొట్టమొదట నాకు ఆర్ధిక సహాయం చేసి వెన్నుతట్టి ప్రోత్సహించిన నలుగురు ఆత్మీయులు కుటుంబాలతో అరుదెంచారు. మేమెలా ఉన్నామో చూడాలని వచ్చిన వారితో మా పిల్లలు సమావేశమయ్యారు. వచ్చిన వారు పంచిపెట్టిన స్వీట్స్, బిస్కట్స్, చాక్లెట్స్, డ్రెస్లతో అందరూ సంబరాలు పూర్తి చేసుకునే సరికి గంటకు పైగా సమయం పట్టింది.
”మీరెలా ఉన్నారండి?” పిల్లలంతా ముక్తకంఠంతో వారిని పరామర్శించేసరికి వాళ్ళు ఎదురు ప్రశ్నవేశారు.
”మేమెలా ఉన్నామో…. ముఖ్యంకాదు! మీరెలా ఉన్నారో చెప్పండి! వింటాం!” కుటుంబాలు నాలుగూ వారి    ఉత్కంఠతను ప్రదర్శించాయి.
”మాకందరికీ చక్కని రుచికరమైన, శుచికరమైన భోజనం పెడుతున్నారు!”
ఒకరి తరువాత ఒక్కొక్కరుగా అనుభవాలు వివరించనారంభించారు.
”ఎటువంటి ఆహారం ఇస్తున్నారు?” ఒక ఆత్మీయుడడిగాడు.
”ఉదయాన్నే టిఫిన్, సాయంత్రం స్నాక్స్ ఇస్తున్నారు”.
”పప్పు, కూర, రసం, మజ్జిగ, వారానికోసారి గ్రుడ్డు ఇస్తున్నారు!”
”మేము దగ్గరలో ఉన్న ప్రభుత్వ పాఠశాలలో ఉచితంగా చదువుకుంటున్నాము”.
”నేను ఆరవ తరగతి, నేను ఏడు, నేను ఎనిమిది, నేను తొమ్మిదవ తరగతులు చదువుతున్నాము!” ఒక్కొక్కరుగా చదివే తరగతుల పేర్లు చెప్పారు.
వాళ్ళు చదువుతున్న తరగతుల సంఖ్య విశేషాలు తెలుసుకొని దాతలు, ఆత్మీయులు సంతోషం ప్రకటించారు.
”అంతేకాదు… అంటీ, సాయంత్రం ఇద్దరు ట్యూషన్ టీచర్లు వస్తారు. మేమేమి చదువుతున్నది తెలుసుకొని పాఠాలలో ఉన్న డౌట్స్ క్లియర్ చేస్తారు!”
”అలాగే శని, ఆదివారాలలో మ్యూజిక్ టీచర్ కూడా వస్తుంది. లలిత సంగీతం, మంచి సినిమా పాటలు నేర్పిస్తుంది!” ఒకరు అనగానే ఓ ఆత్మీయురాలు తన సందేహం తీర్చుకోవాలనుకొంది.
”ఓ పాట పాడతారా?” అనగానే పిల్లలంతా ఆలపించారు.
”దయాశాలులారా… సహాయమ్ముకారా…   భరించాలి మీరు… తరించాలి మేము…
కూటికైనా నోచని నిర్భాగ్యుల దయ చూడరా… ఆదరించేవారు లేని ఈ దీనుల కరుణించరా…
దాతలారా… ధర్మతండ్రులారా! కన్న బిడ్డల కన్న తీరున చల్లగా మము సాకరా….!
కోరస్లో పిల్లలంతా కలిసి పాడిన అనాధబాలల దీనగాధలను హృదయం ద్రవించేలా ట్యూన్ చేయబడిన ఆ పాట వినేవారి హృదయాలను ద్రవీభూతం చేసింది. వారి కనుకొలకుల్లోకి కన్నీటి బిందువులు రప్పించింది!
క్షణకాలం నిశ్శబ్దం ఆ వాతావరణంలో రాజ్యమేలింది.
”మరి… మీకు అనారోగ్యం కలిగితేనో… ” ఒక ఆత్మీయురాలు అడగగానే పిల్లలు సమాధానం చెప్పారు.
”ఇద్దరు డాక్టర్లు వారానికోసారి వచ్చి వెళ్తుంటారు. ఉచితంగా పరీక్షిస్తారు. మందులు కూడా ఉచితంగానే ఇస్తారు. అందుకే మేమయంతా ఎంతో ఆరోగ్యంగా ఉన్నాము!” వాళ్ళు సంపూర్ణ ఆరోగ్యవంతమైన నవ్వు నవ్వేశారు.
తరువాత నాలుగు ఆత్మీయ కుటుంబాలు పనివాళ్ళను, వంట వాళ్ళను, ఆయాలను తదితర సిబ్బందిని పరామర్శించారు.
”నిర్మలా! యూ ఆర్ డూయింగ్ ట్రెమండెస్ జాబ్! కీప్ ఇట్ అప్! ఈ ఇల్లే శాశ్వతంగా అనాధ బాలల సదనానికి వచ్చే ఏర్పాట్లు చేస్తాం! నువ్వేమీ రాజీపడకు! తగిన ఆర్ధిక సహకారం అందిస్తాం! స్వచ్ఛంద సంస్థల నుండి, ప్రభుత్వం నుండి అవసరమైన ఆర్ధిక వనరులు సమకూరేలా చూస్తాం!”
వాళ్ళు నన్ను ఆత్మీయ ఆలింగనం చేసుకొని వెన్నుతట్టి ప్రోత్సహించారు.
”ఇదండీ! నిర్మలగారి అనాధాశ్రమ కధాకమామిషు! నలుగురు ఆత్మీయ కుటుంబాలలో కలిసిపోయి అద్భుతమైన ఆమె ప్రొఫైల్ను తెలియకుండా చిత్రీకరించి ప్రెజెంట్ చేసిన మా టీవీ బృందాన్ని అభినందించకుండా ఉండలేము!”
టీవీ యాంకర్ కెమేరా బృందాన్ని అభినందించింది.
అవార్డు ప్రదానోత్సవానికి నలభై మంది పిల్లలతో ప్రత్యేకమైన బస్సులో హైద్రాబాద్ వచ్చిన నా కుటుంబానికి అపూర్వమైన ఆదరణ లభించింది.
ఫైనల్లో పాల్గొన్న వారి ప్రొఫైల్ వీడియోలన్నీ టీవీ తెరలపై ప్రత్యక్షమైన తరువాత ‘వనితారత్న’ బిరుదు గ్రహీత ఎవరో, విన్నర్, రన్నర్లు ఎవరో ప్రకటించడానికి చాలాటైమ్ పట్టింది.
‘నేను అవార్డు కోసం రాలేదు’. ‘వనితరత్న’ బిరుదు కోసం రాలేదు. నా నలభై మంది పిల్లలకు మంచి భోజనం పెట్టగల సహాయ సహకారాల అన్వేషణ కోసం అవార్డు ప్రదానోత్సవానికి వచ్చాను. ఆ ఫంక్షన్కు ఎందరో పెద్ద పెద్ద పారిశ్రామిక వేత్తలు వస్తారు. ఎందరో దయగల బిజినెస్మన్ వస్తారు. వారు నా నిస్వార్ధ సేవా కార్యక్రమాలు గుర్తిస్తే చాలు! ఆర్ధికమైన వెసులుబాటు కలిగిస్తేచాలు! నా పిల్లలకు చక్కని భోజనం పెట్టవచ్చు! కనీస సౌకర్యాలు కలిగించవచ్చు. మెరుగైన వైద్యం అందించవచ్చు! అంతకంటే చక్కని చదువు చెప్పించవచ్చు!
అలా చదువుకున్న వారంతా పెరిగి పెద్దవారౌతారు. ఉన్నతస్థాయి నందుకుంటారు. ఆర్ధికంగా పుంజుకొని తిరిగి సహాయం చేసే స్థాయికి చేరుకుంటారు. వాళ్ళే తమను పెంచి పెద్దవారిని చేసిన అనాధాశ్రమానికి చేయూతనిస్తారు!’.
నా ఆలోచనలు పూర్తికాకముందే ఆడిటోరియంలో లైట్లు ఆరిపోయాయి! ‘వనితారత్న’ బిరుదు ప్రదానమెవరికి జరుగుతుందో చెప్పే కౌంట్డౌన్ మొదలైంది! క్షణక్షణానికి నరాలు తెగిపోయే ఉత్కంఠతలో మొదట ‘రన్నర్ అప్’ ఎవరో ప్రకటింపబడింది. ఆమెకు సభ జేజేలు పలికింది!
కొన్ని క్షణాల తరువాత ‘విన్నర్’ ఎవరో, ‘వనితారత్న’ బిరుదు గ్రహీత ఎవరో టీవీ స్క్రీన్పై దర్శనమిచ్చింది!
”ఆమె తల్లి కాని తల్లి! ముగురమ్మలకే అత్తయ్య! మూల పురుషులైన ముగ్గురు అయ్యలను కనకుండా పెంచిన మూలపుటమ్మ! ఆమె ప్రసవవేదన పడలేదు. నడికట్టు అంతకన్నా కట్టలేదు. పురుడు పోసుకోకుండానే బ్రహ్మ విష్ణు మహేశ్వరులైన ముగ్గురు మూర్తులను ముద్దుబిడ్డలు చేసికొన్న ఆమ్మే… అమ్మలగమ్మ అమ్మే… నేటి ఆధునిక అనసూయ అనదగ్గ శ్రీమతి నిర్మలే… నేటి మన వనితారత్న!”
నా పేరు వనితారత్న బిరుదుకోసం ప్రకటించగానే ఒడలంతా జలదరించింది. శరీరం కంపించింది! అడుగులు తడబడ్డాయి. నాలుక పొడి ఆరిపోయింది.
ఎలా స్టేజీ ఎక్కానో… ఎలా అవార్డు అందుకున్నానో… నాకే తెలియదు!
”ఈమె నలభై మంది పిల్లల కోసం తన సంసార జీవితాన్ని త్యాగం చేసింది. నాలుగు సంవత్సరాల వైవాహిక జీవితంలో నరకం అనుభవించింది. ఆత్మవిశ్వాసంతో అడుగు ముందుకు వేసింది. రాక్షసుడైన భర్త ముఖాన అతడు కట్టిన మంగళసూత్రాలు అతడు పెట్టిన మెట్టెలు విసిరికొట్టింది! తన జీవితాన్ని అతలాకుతలం చేసే ఎన్నో కామెంట్లకు, ఎకసక్కెలకు, హేళనలకు మౌనంగానే సమాధానం చెప్పింది!
”నలభై మంది పిల్లల కోసం నిస్వార్ధంగా జీవిస్తోంది. తాను తినే పచ్చడి మెతుకులనే పది మందికీ పంచిపెడుతోంది! అటువంటి అనసూయమ్మకు… శ్రీమతి నిర్మలకు మా టీవీ ఛానెల్ వారు ఈ అవార్డు క్రింద ‘అనాధాశ్రమ నిర్వహణార్ధం పది లక్షల రూపాయలు బహూకరిస్తున్నారు. దయాశాలులంతా, దాతలంతా ముందుకు వచ్చి ఈ ఆశ్రమ నిర్వహణకు ఆలంబన కలిగించవలసిందిగా, ఆర్ధికపుష్ఠి సమకూర్చవలసిందిగా విజ్ఞప్తి చేస్తున్నాము!”
టీవీ ఛానెల్ వారి విజ్ఞప్తికి ఎందరో మహానుభావులు స్పందించారు.
విరాళాల వెల్లువ నా కనులవెంట ఆనందబాష్పాలు తెప్పించింది.
మాచిరంజీవులను దత్తత తీసుకోవడానికి ఎందరో ముందుకు వచ్చారు. చదువు చెప్పిస్తామని కొందరు…       ఉచితంగా దుస్తులు అందిస్తామని కొందరు… ఆహారము సమకూరుస్తామని కొందరు… వైద్యసహాయం అందిస్తామని మరికొందరు సభాముఖంగా వాగ్దానం చేశారు.
వారి వాగ్దానాలకు, సహాయ సహకారాలకు పులకించిన నలభై మంది ప్రేక్షకులలోంచి లేచి కేరితంలు కొట్టారు!
వారిని చూచి సభ కరతాళధ్వనులతో దద్దరిల్లిపోయింది.
నేనాశించిన ధ్యేయం సిద్ధించింది. నేననుకున్న లక్ష్యం నెరవేరింది!
తృప్తిగా, ఆర్తిగా, ఆప్యాయంగా లభించిన ఆ అవార్డును అందుకొని హృదయానికి హత్తుకొని స్టేజీదిగబోతుంటే  మా పిల్లలు పాడిన ఆర్ద్రమైన పాట టీవీ స్క్రీన్లపై ప్రత్యక్షమైంది.
”మహోదారులారా! మహాదాతలారా! ఎండకెండే జీవితాలకు ఏరుగడ మీరే కదా
ఏరుగడ మీరేగదా… ఏరుగడ మీరేగదా…
దయాశాలులారా… సహాయమ్ముకారా… భరించాలి మీరు… తరించాలి మేము….’
స్టేజీమెట్లు దిగుతుంటే ఆడిటోరియంలోని ప్రేక్షకులంతా నిలబడి ‘స్టాండింగ్ ఒవేషన్లో చప్పట్లతో అభినందనలు తెలిపారు. చుట్టూ మసకబారిన కళ్ళతో తేరిచూతునుగదా… ఆడిటోరియం టీవీలన్నింటిలోంచి దేదీప్యమానంగా ‘మా అనాధ బాలసదనం’ పేరు కనులు మిరుమిట్లు గొలిపింది.
దానిపేరే… ‘క్రొత్తజీవితం!’
రచన: రంగనాథ్ సుదర్శన్
ధనుర్మాసపు చలి కాలం.  .
రాత్రంతా చలిచెలి కౌగిలిలో ఒదిగిపోయి, మంచు బిందువుల దుప్పటి కప్పుకున్న పచ్చని ప్రకృతి.  .   తొలి కిరణాల నులి వెచ్చదనం కోసం ఎదురు చూస్తోంది.
రాత్రంతా.  .  చెట్టుకొమ్మల్లో ముడుచుకొని పడుకున్న పక్షులన్నీ అప్పుడప్పుడే తమ రెక్కలను విదిలిస్తూ.  .  తమ కువ .  .  కువ.  .   నాదలతో
జగన్నాథునికి స్వాగత గీతాలు పాడుతూ వెచ్చదనం కోసం ఎదురుచూస్తున్నాయి.
నారాయణ మాస్టారు.  .  .  తన మంకి క్యాప్ సరి చేసుకుంటూ.  .  వాకర్స్ గ్రౌండ్లో
తన మినీ సౌండ్ సిస్టం ఆన్ చేసి వాకింగ్ మొదలు పెట్టాడు.
మానవుడే మహనీయుడు.  .  .   ఘంటసాల మాస్టారు పాట గ్రౌండ్ అంత వినిపిస్తుంది.
నడుస్తున్న.  .  .   వాకర్స్ ఆప్యాయoగా
నమస్తే నారాయణ సార్.  .  అని
అన్నా.  .  నమస్తేనే అని.  .
బాబాయ్.  .  గుడ్ మార్నింగ్.  .
అంటూ నారాయణ ను పలకరిస్తు సాగి పోతున్నారు.  .  .
బాబాయ్ నువ్వోస్తేనే గ్రౌండ్ లో సందడి .  .  ఆ పాత పాటలు వింటూ.  .  నడుస్తూ ఉంటే నడిచినట్లే ఉండదు బాబాయి అని.  .  .  .  ఒకరు
అవునే నారాయణన్నా.  .
పాట మోగిందంటే.  .
తెలియకుండానే కాళ్ళ జోరు పెరుగుతుంది
అని,.   మరొకరు
నువ్వొక్కపూట రాకుంటే గ్రౌండ్ చిన్నబోతుందన్న అని.  .  .  ఇంకొకరు అంటుంటే.  .  .
అందరిని ఆత్మీయంగా పలకరిస్తూ.  .   విష్ చేస్తూ.  .   చిరునవ్వుతో .  .  .  ముందుకు నడుస్తున్నాడు నారాయణ.
వాకింగ్ ముగించుకొని బైటకి వస్తున్నాడు.  .
ఒక యాభై .  .  అరవై సవత్సరాల అవ్వ,తలకు గుడ్డ కట్టుకొని,ఒంటినిండా పవిట చెంగు కప్పుకొని చలికి వణుకుతూ.  .  ప్లాస్కోలో టీ పట్టుకొని బాబు అల్లం టీ బాబు.  .  పంచదార వెయ్యంది కుడా ఉందయ్యా .  .  .  చలికాలం ఒంటికి మంచిదయ్యా వేడి వేడిగా తాగండయ్యా.  .   అంటూ నారాయణ దగ్గరికి వచ్చింది.
నారాయణకు టీ తాగలని లేదు .  .   వద్దులే అమ్మ అని రెండడుగులు ముందుకు వేసాడు.  .
కానీ.  .  .
వెనకకు తిరిగి ఆ అవ్వను చూసి.  .  అయ్యో పాపం ఇoత చలిలో .  .  ఏం అవసరమో.  .  ఏ పరిస్థితులు అవ్వను.  .  ఇక్కడికి తీసుకొచ్చాయో.  .  ఒక్క క్షణం మనసు బరువెక్కింది.  .  అడుగులు ఆగిపోయాయి.
వెనుకకు వచ్చి
సరే అవ్వా.  .  .  ఒక టీ ఇవ్వు.  .  .
అంటూ.  .  .  జేబులో ఉన్న వంద కాగితం చేతిలో పెట్టాడు.  .  నారాయణ .
నారాయణ మాస్టారును చూసి మరికొందరు.  .  అవ్వ దగ్గరకు వచ్చి టీ తీసుకున్నారు.
అంతటి చలిలో కూడా రోడ్డు పక్కన చిన్న చిన్న గుడారాలు వేసుకొని
మండుతున్న కొలిమిలో ఇనుమును కాల్చి సమ్మెటతో.  .  కొడుతూ కత్తులు కొడవళ్లు తయారు చేస్తున్నారు.  .  .  కొందరు రాజస్థానీలు.
వారి ఆడవాళ్లు లయ బద్దంగా బలంగా ఇనుము పై సమ్మెట దెబ్బలు వేయటం చూస్తే , స్త్రీలు బలహీనలని అనటం ఎంత తప్పో అనిపిస్తుoది.  అంతటి చలిలో కూడా కారుతున్న వారి చెమటలు నేలను తడుపుతున్నాయి.
అవ్వ బొడ్లో ఉన్న సంచి తీసి చిల్లర డబ్బులు తిరిగి ఇవ్వబోయింది.   వద్దంటూ.  .   అవ్వను.  .  వారించి,
అవ్వ .  .  .  వీళ్ళందరికి కూడా టీ ఇవ్వు అని ఆ రాజస్థాని వాళ్లందరికీ టీ ఇప్పించాడు నారాయణ.
అవ్వా.  .  రోజు వీళ్ళందరికి టీ ఇవ్వు డబ్బులు నేనిస్తాను అన్నాడు నారాయణ .
అవ్వ బోసిగా నవ్వితూ రెండు చేతులెత్తి మొక్కింది.
ఆ చలిలో వేడి వేడిగా టి త్రాగిన రాజస్థానీలంతా.  .  చేతులెత్తి నారాయణ గారికి.  .  .  ధన్యవాద్ .  .  భయ్యా అని దండం పెట్టారు.
ఇంటి కొచ్చిన నారాయణ
స్నానాదులు ముగించుకొని.  .  పూజాది కార్యక్రమాలు పూర్తి చేసుకొని.  .  .  టిఫిన్ చేసి లంచ్ బాక్స్ కోసం హడావిడి చేస్తున్నాడు.
ఓ .  .  ఆరాటం .  .
మీరు రిటైర్ అయిన నా ప్రాణానికి మాత్రం సుఖం లేదు.  .  ఉద్యోగం చేసేటోళ్లకన్నా లేదు ఇంత తొందర.  .   చంపుక తింటున్నావయ్యా.  .  అంటూ చీదరించుకుంటూ శకుంతల వాగుతూనే ఉంది.  .
ఇది రోజు నారాయణ గారికి అలవాటైన సనుగుడే .  .  .
వంటింట్లో కసురుకుంటూ విసురుకుంటూ.  .  గిన్నెలు చప్పుడు చేస్తూ వంట పూర్తి చేసి లంచ్ బాక్స్ అందించింది నారాయణ భార్య శకుంతల.
రోజు అలవాటైన వ్యవహారమే కావడంతో.  .  .
మారు మాట్లాడకుండా లంచ్ బాక్స్ తీసుకొని స్కూటీ ఎక్కి ఎప్పటిలాగే స్టేట్ బ్యాంకు ఆఫ్ ఇండియాకు చేరుకున్నాడు నారాయణ.
నారాయణ సింగరేణి సంస్థలో ఆఫీస్ సూపరెంటెండెంట్  జాబులో ఉన్నప్పటి నుండి సెలవు రోజు ఓ గంట బ్యాoక్ దగ్గర కూర్చొని.  .
అవసరమైన వారికి విత్ డ్రాయల్ ఓచర్స్ ,డిపాజిట్ వోచర్స్ వగైరాలు రాస్తూ సహాయం చేస్తూ ఉండేవాడు.
ఇప్పుడు రిటైర్ అయ్యాక.  .  పూర్తి టైం బ్యాంకులో ఉండి.  .   ఒక్క పైసా ఆశించ కుండా తన సహాయాన్ని అవసరమైన అందరికి అందిస్తున్నాడు నారాయణ.
అందరూ నారాయణ సార్ అని గౌరవంగా పిలిచేవాళ్ళు.  .  చుట్టుపక్క పల్లెలనుండి వచ్చిన చదువురాని వారికి.  .  నెల నెలా పించనుకోసం వచ్చే వృద్ధులకు, వికలాంగులకు,పేదవారికి బ్యాంకుకు వచ్చే అందరికి సహాయం చేస్తూ ఉండేవాడు నారాయణ.
అంతేకాదు వూర్లో వుండే ప్రముఖులు కూడా బ్యాంకులో ఏ అవసరం వచ్చినా నారాయణ గారిద్వారా చేయించుకునే వారు.
బ్యాంకుకు కొత్తగా వచ్చే స్టాఫ్ కు కూడా నారాయణ గారు గైడ్ చేస్తూ ఉండేవారు.
ఒక్క మాటలో చెప్పాలంటే నారాయణ సార్ వల్ల ఆ బ్యాంక్ రేపుటేషన్ పెరిగిందనవచ్చు.
ఉదయం వాకింగ్, తరువాత సాయంత్ర వరకు బ్యాంక్ డ్యూటీ.  .  సాయంత్రం.  .  స్నేహితులతో ఓ గంట కాలక్షేపం.  .  ఇది నారాయణ గారి దిన చర్య.
అప్పుడప్పుడు బ్యాంక్ కు వచ్చే పల్లె ప్రజలు  ప్రేమతో తెచ్చిన మొక్క జొన్న కంకులు,కూరగాయలు,తేనె ,జున్ను.  .   పిండి వంటలు.  .  బలవంతంగా నారాయణను మోహవాటపెట్టి మరి ఇచ్చేవారు.
ఇక నారాయణ ఎక్కడికి వెళ్లినా సార్ సార్ అంటూ ఆప్యాయతగా పలకరింపులు, మార్కెట్లో కూరగాయల మొదలు, సరుకులు వగైరా అన్ని తక్కువ ధర చేసి.  .   నారాయణ గారి కి ప్రత్యేకంగా ఇచ్చేవారు.
అందుకే నారాయణ గారు ఏది కొనేవారు కాదు.  .  ఆయనకు తనను ప్రత్యేకంగా చూడటం ఇష్టం ఉండేది కాదు.
అందుకే అన్నింటికీ.  .  భార్యనే వెళ్ళమనేవారు.  .
కానీ శకుంతలకు భర్త ప్రవర్తన నచ్చేది కాదు.  .  ఇచ్చినప్పుడు తీసుకోవడంలో తప్పేంటి అనేది.  .  .  అలాగే దాన ధర్మాలకు తన చెయ్యి ముందుకు వచ్చేది కాదు.  ఎంగిలి చెయ్యితో కాకిని కొట్టని గుణం ఆమెది.  భర్త పనికి రాని పనులు చేస్తున్నాడని చులకనగా చూసేది.
ఒక రోజు.  .  .  నారాయణ గారు వాఁకింగ్ కు వెళ్లి వస్తూ స్కూటీ స్కిడ్డయి క్రింద పడిపోయారు.  .  .  చాలా దెబ్బలు తగిలాయి.  .  చూసిన వారు వెంటనే హాస్పిటల్లో జాయిన్ చేశారు.
ఈ వార్త వూరంతా పాకింది.  .  హాస్పిటల్ జనాలతో కిక్కిరిసింది.  .
పెద్ద అపాయం మేమి లేక పోయినా నారాయణ గారి కుడి చెయ్యి ఫ్రాక్చర్ అయ్యింది.  .  కట్టు కట్టి ఇంటికి పంపారు డాక్టర్లు.
ఇంటికి వచ్చిన దగ్గరనుండి జనాలు తండోప తండాలుగా నారాయణ గారిని పరామర్షిoచడానికి వస్తూనే వున్నారు.
నారాయణ దగ్గరకొచ్చి .  .
అయ్యా.  .  మాకు బ్యాంకులో దిక్కెవరయ్యా.  .  మాకు సాయం చేసే చెయ్యికి ఇలా అయిందేంటయ్యా.  .  అంటూ కుటుంబ అభ్యులకన్నా.  .  ఎక్కువ బాధపడే వాళ్లను చూసి శకుంతల ఆశ్చర్యపోయింది.  .
ఎక్కడెక్కడినుండో వచ్చే జనాలు సొంత మనిషిలా.  .   భావించి ఏడుస్తున్నారు.
పెద్ద పెద్ద అధికారులు.  .   రాజకీయ నాయకులు ఇంటికి వచ్చి పరామర్శిస్తూ ధైర్యం చెపుతున్నారు.
వాళ్ళు తెచ్చే పండ్లు.  .  ఫలాలతో ఇల్లంతా నిండిపోయింది.
ఇవన్ని చూసి శకుంతల చలించి పోయింది.  .  ఆమె హృదయం ద్రవీభవించింది.
అలా తామరాకుపై నీటి బొట్టులా.  .  రోజులు జారిపోయాయి.  .
నారాయణ యదా విధిగా దినచర్య ప్రారంభించాడు.  .
ఆశ్చర్యంగా.  .  శ్రీమతి సనుగుడు .  .  దెప్పిపొడుపులు తగ్గిపోయాయి.  .  లంచ్ బాక్స్ కట్టి తాను నారాయణ గారితో బయలు దేరింది శకుంతల.  .
నారాయణ ఒకింత ఆశ్చర్యంగా చూసాడు.
అవునండి.  .  ఇంత కాలం మీ మంచితనాన్ని గుర్తించలేకపోయాను.
ఈ రోజునుండి నేను మీతో వస్తాను.  .
మీతో పాటు ఉండి, కొందరికి సహాయం చేస్తాను.  .  ఇంత మంది దీవెనలే.  .   నా పసుపు కుంకుమను కాపాడాయి.  .  వారి రుణం కొంతైనా తీర్చుకుంటాను అంటూ భర్త అడుగులో అడుగు వేసింది.  .   శకుంతల.
ఆ తెల్లవారి ఉదయం శకుంతల కొన్ని దుప్పట్లు.  .  .   స్వేట్టర్లు తీసు కొని నారాయణతో పాటు వాకింగ్ కు బయలు దేరింది.
అవ్వకు తాను తెచ్చిన చలి కోటు ఇచ్చింది.
అవ్వ దానిని అపురూపంగా చేతులలోకి తీసుకొని వేసుకొని చూసుకుంటూ.  .   మురిసిపోయింది.
అవ్వా ఎలా ఉంది అని అడిగింది శకుంతల.
చలి పెట్టట్లేదమ్మా.  .  ఎచ్చగా ఉంది, అంది బోసిగా నవ్వుతూ.  .
రాజస్థానీలకు ఇచ్చిన .  .  దుప్పట్లు తీసుకొని కళ్లకద్దుకుంటూ ఆనందపడ్డారు.
చలికోట్లు వేసుకున్న రాజస్థాని మహిళలు మురిసిపోతూ.  .   శకుంతల.  .  పాదాలకు నమస్కరించారు మురికై పోతూ.
తన భార్యతో వచ్చిన ఈ మార్పు ను చూసి.  .  .  నారాయణ ఎంతగానో సంతోషించాడు.
సూర్యుడు .  .  కొత్త కిరణాలతో నులివెచ్చగా బైటికి వస్తున్నాడు.
పచ్చని పచ్చికపై నిలిచిన మంచు బిందువులు ఆవిరై.  .  .  ఆకాశానికి ఎగిరిపోతున్నాయి.
పక్షులన్నీ.  .  .   రెక్కలు విదిలిస్తూ.  .  .   ఆకాశంలోకి రెక్కలు చాచుకొని ఎగురుతున్నాయి.  .  వెచ్చని వేడిని ఆస్వాదిస్తూ.  .
చలి.  .  భయం భయంగా.  .  దూరంగా జరిగి పోతుంది.  
రచన: మీనాక్షి చెరుకువాడ
అఖిల రోజూ లాగే పనంతా పూర్తి చేసుకుని తన గది కిటికీ దగ్గరగా ఉన్న వాలు కుర్చీలో చేతిలో పుస్తకంతో కూర్చుంది. జిల్లా పరిషత్ స్కూల్లో  సుమారు నలభై ఒక్కేళ్ళ సుదీర్ఘ కాలం పని చేసి, పదవీ విరమణ అయి ఈ ఇల్లు కొనుక్కుంది.
ఆ కాలనీ ఊరికి కొంచెం దూరంగా ఉన్నా అన్ని ప్రాధమిక అవసరాలూ అందుబాటులో ఉన్న ప్రశాంతమైన ఏరియా కావడంతో తను అంతకుముందు కొనుకున్న అపార్ట్మెంట్ అమ్మేసిన సొమ్మూ, పదవీ విరమణ అందించిన సొమ్మూ కలిపి ఈ రెండంతస్తుల మేడ కొనుక్కుంది. దానికి ప్రతిగా అయిన వాళ్ళందరి కోపాలకూ గురి అయింది.
కంట నీరు తిరిగింది ప్చ్ .. ‘అయిన వాళ్ళు ‘  అని తను అనుకోవడమేనేమో, తను మాత్రం వాళ్ళకు ఏ.టీ ఏం  .. అంతే.  అంతలోకే ఫక్కున నవ్వొచ్చింది. అవును డీమోనిటైజేషన్ పుణ్యమా అని అవి ఒట్టిపోయినట్టే .. అంత్య కాలానికి కలిగిన జ్ఞానోదయంతో తను ఇప్పుడు అలాటి ఏ టీ ఏం గా మారడమే .. అందరి కోపాలకూ అసలు కారణం.
ఆలోచనలకు అంతరాయం కలిగిస్తూ అదే పనిగా మోగుతున్న హారన్ శబ్దాలకు ఇహ లోకంలోకి వచ్చి బయటకు చూసింది అఖిల.  అరే .. తమ ఎదురింటికి రెండిళ్ళ అవతల ఉన్న సుమన వాళ్ళింటి ముందు మినీ వేన్ సామాను దింపుతూ అడ్డంగా ఉండి,   ఆ పక్కనే అటునుంచి వచ్చేసిన ఓ కారు మూలంగా ట్రాఫిక్ జాం .. మనసు కన్నా వేగం కోరుకుంటున్న ఈ రోజుల్లో అసౌకర్యాన్ని ఎవరు భరిస్తారు!  అలా ఎడా పెడా హారన్ కొట్టి తొందర చేస్తున్నారు.
ఇంతకూ సుమన వాళ్ళింట్లో ఎవరైనా ఖాళీ చేసారా? నిన్న కూడా సాయంత్రం మొక్కలకు నీళ్ళు పోస్తున్నప్పుడు కలిసింది,  ఏం చెప్పలేదే ..’ అనుకుంటూ అటు చూస్తున్న అఖిలకు చేతిలో పిల్లాడితో ప్రియ కనబడింది .. సామాను జాగ్రత్తగా దించమని కాబోలు వాళ్ళతో చెబుతోంది.
అదేమిటీ వీళ్ళకేమైనా బదిలీ అయిందా! అంతే అయుంటుంది లేకపోతే సామానుతో సహా ఎందుకొచ్చేస్తారు? అనుకుంటూ మళ్ళీ కుర్చీలో కూలబడింది. ఏడ్నర్ధం కాబోలు అయింది ప్రియ పెళ్ళయి .. తనే ఆ పెళ్ళికి పెద్దమనిషి.
ప్రియ ఇంజనీరింగ్ లో ఉండగానే ప్రేమించడం, ఆ విషయం తెలిసి ఇంట్లో పెద్ద గొడవ .. ప్రియ ఏడుస్తూ తన దగ్గరకొచ్చి విషయం చెబితే తను అటు వాళ్ళతో, ఇటు వాళ్ళతో మాట్లాడి  ఒప్పించి ఆ పెళ్ళి జరిగేటట్లు చూడడం .. ఇంకా అంతా నిన్నో మొన్నో జరిగినట్లు ఉంది. ఈ లోపే కొడుకు పుట్టి ఇద్దరి ఇళ్ళలో సర్దుబాటుతో రాకపోకలు మొదలయ్యాయి.
తను ఈ ఇంట్లోకి వచ్చేటప్పటికే చదువు ఆఖరేడాదిలో ఉండి కేంపస్ సెలక్షన్ లో రెండు మూడు జాబ్స్ వచ్చినా కాగ్నిజంట్ లో చేరి బెంగుళూరు పోస్టింగ్ వప్పుకోవడానికి కారణం మాత్రం చైతన్య అన్న విషయం తనకు మాత్రమే తెలుసు.. చైతన్య తనకు రెండేళ్ళు సీనియర్ అనీ, చాలా మంచి వాడనీ, తనంటే ప్రాణం అనీ ఇలా తన దగ్గరకు ఎప్పుడొచ్చినా చెప్పి ఊదరగొడుతూ ఉండేది. అసలు ఆ అబ్బాయిని మొదట తన దగ్గరకే తీసుకు వచ్చింది. తను అతనితో మాట్లాడి అన్ని రకాలుగా ప్రియకు తగిన వాడే అని నిర్ధారించుకున్నాకనే వాళ్ళకు  అండగా నిలబడి వాళ్ళ పెళ్ళి గురించి మాట్లాడి ఒప్పించింది. మొదట సుమన,  వాళ్ళాయన వ్యతిరేకించినా తరువాత వాళ్ళే మనస్పూర్తిగా ఒప్పుకుని  పెళ్ళి చేసారు. వీళ్ళకు ప్రియ ఒక్కతే కూతురు. అటు చైతన్యకు ఓ చెల్లెలు .. తనూ ప్రియ కాలేజ్ లోనే బి టెక్ చేసింది. ఆ తరువాత ఆ పిల్లకూ పెళ్ళయి వెళ్ళిపోయింది.
ప్రియ పురిటికి వచ్చి సుమారు ఆరునెలలు ఇక్కడే ఉండిపోయింది, ఎక్కువ భాగం  అఖిలతోనే గడిపేది. తిరిగి పిల్లాడితో వెళ్ళేటప్పుడు కూడా సొంత మనిషిలా బాధపడింది, ‘ బాగా అలవాటయిపోయావు పెద్దమ్మా’ అంటూ కంట తడి పెట్టుకుని వెళ్ళలేక వెళ్ళలేక వెళ్ళింది.. ఈ మధ్య ఎందుకో సుమన కూడా బాగా తగ్గించేసింది మాట్లాడడం .. హలో అంటే హలో అనడమే, ప్రియ సంగతి ఎత్తితే .. బానే ఉంది అంటూ మాట తుంచేయడం. మొదట్లో బాధపడినా తరువాత మనసు సరిపెట్టుకుంది అఖిల, మనుషులే అంత అనుకుంటూ.  రెండేళ్ళ పరిచయం   ఆ కుటుంబంతో అంతే కదా.’ దృష్టి పుస్తకం మీదకి వెళ్ళడం లేదెందుకనో .. లేచి జాగ్రత్తగా అలమారులో పెట్టేసి మళ్ళీ కిటికీ దగ్గర నిలబడింది అఖిల.
ఉదయాన్నే చేతిలో కాఫీ కప్పుతో పేపర్ చదువుతూ కూర్చున్న అఖిల తో అక్కడే అన్నీ సర్దుతూ గది చిమ్ముతున్న పార్వతి గొంతు సవరించుకుని నెమ్మదిగా మొదలు పెట్టింది. ‘ అమ్మ గారూ ఈ విషయం విన్నారూ !’
‘మొదలు పెట్టావుగా, ఎటూ వద్దన్నా ఆపవు.. వింటా చెప్పు ‘ చేతిలో పేపర్ పక్కన పడేసి వినడానికి ఉద్యుక్తురాలయింది అఖిల.
‘ మరే .. ప్రియమ్మ మొగుడికి ఇడాకులిచ్చేస్తదంట .. నువ్వూ వద్దు నీ కాపురం వద్దని  తెగతెంపులు చేసుకుని …. ‘
యధాలాపంగా వింటున్న అఖిల ఉలిక్కి పడింది.
‘ఏయ్ మొద్దూ .. తప్పు,  ఏమిటా వాగుడు? ఎవరైనా వింటే బాగుండదు. తప్పు ఊరుకో , ప్రియమ్మ వాళ్ళకీ ఇక్కడికే బదిలీ అయి ఉంటుంది, అందుకే సామానుతో వచ్చి ఉంటారు. ‘ చిరుకోపంగా అంది అఖిల.
‘ అయ్యో లేదమ్మగారూ .. నిన్న సుమనమ్మగోరే అయ్యగోరితో అంటుంటే విన్నా’ ఏమిటతని ఉద్దేశం? అంత తన వాళ్ళే ముఖ్యమనుకుంటే అసలు పెళ్ళెందుకు చేసుకున్నాడటా? అయినా మనమ్మాయికేం తక్కువ .. లక్షణంగా నెల తిరిగేసరికి బిళ్ళకుడుముల్లా లక్ష రూపాయలు సంపాదించుకుంటోంది .. చెప్పాలంటే అతనితో సమానంగా సంపాదిస్తోంది .. ఏం తక్కువని అతనికీ, ఆ మందకీ చాకిరీ చెయ్యాలి .. అసలు .. ‘ ప్రవాహంలా అత్యుత్సాహంగా సాగిపోతున్న ఆ మాటలకు అడ్డు తగులుతూ .. ‘ పార్వతీ, ఇల్లన్నాకా సవాలక్ష సమస్యలుంటాయి .. వాళ్ళేదో టెన్షన్ లో వెనకా ముందూ చూసుకోకుండా మాటాడుకుంటే, తప్పే! .. నువ్విలా ఊరంతా టాంటాం చేయ్యకూడదే .. నోరు మూసుకుని పని చూసుకో ‘ మందలింపుగా అంది.
‘ నేదమ్మగోరూ .. ‘ అంటూ ఏదో చెప్పబోయిన ఆమెని
‘ పార్వతీ ‘ అంటూ వారించింది అఖిల. అఖిల అలా గట్టిగా  ‘పార్వతీ ‘ అందంటే ఇక పార్వతి మాటాడదు.
“ ఏటో .. ఈ అమ్మ .. అందరూ అడిగి మరీ సెప్పించుకుంతారు, సెప్పినా ఇనదు ‘ గొణుక్కుంటూ పనిలోబడింది.
తేనెటీగల్లాంటి గతజ్ఞాపకాల తేనెతుట్ట మీద గురి చూసి విసిరినట్టు తగిలాయి పార్వతి మాటలు అఖిలకు పొద్దున్నే.
కళ్ళు ప్రియ ఇంటివైపే చూస్తున్నా మనసెందుకో గతం వైపే పరుగులు తీస్తోంది. ఆరుగురు సంతానంలో మొదటి పిల్లగా పుట్టడమే తన నేరమా? లేక  ఆ రోజుల్లోనే తన కాళ్ళ మీద తను నిలబడడమే కాక తన వాళ్ళందరినీ తీర్చి దిద్దడం తన నేరమా? తల్లీ తండ్రీ ‘అఖిల నా కూతురు కాదు పెద్ద కొడుకు’ అంటూ అందరితో గొప్పగా చెప్పుకుంటుంటే మురిసిపోయి తన గురించి ఆలోచించుకోకుండా చెల్లెళ్ళ .. తమ్ముళ్ళ చదువులూ, పెళ్ళిళ్ళూ అంటూ అదేదో గొప్ప  ఘనకార్యం అన్న అపోహలో జీవితాన్ని కరిగించుకోవడం తన నేరమా? అక్కడకీ మధు తనకు ఎంతలా నచ్చ చెప్పేడు ఇవన్నీ నువ్వు పెళ్ళి చేసుకుని కూడా చెయ్యచ్చు, దానికి నా సహకారం తప్పకుండా ఉంటుందీ అని ‘ వింటేనా .. పాపం మధు తననెంతగానో ప్రేమించి తన మనసు ఎప్పటికైనా మారక పోతుందా అని ఎన్నేళ్ళు ఎదురుచూసాడు!  తన బాధ్యతలు తీరాక, తమ ఇంటికి వచ్చాడు .. నేను అఖిలను పెళ్ళి చేసుకుందామనుకుంటున్నాను అని నాన్నతో అన్నప్పుడు .. ‘ ఈ వయసులో దానికి పెళ్ళేమిటి నాయనా .. నలుగురూ నవ్వరా,  దానికి మేమూ .. మా కదీ తోడూ నీడా .. అయినా మీరిప్పుడు పెళ్ళి చేసుకుంటే అంతా ఇన్నాళ్ళూ మీ మధ్యన ఏదో గ్రంథం నడిచే ఉంటుందనుకోరా, చాల్లే మమ్మల్నిలా బ్రతకనీయ్ ‘ అంటూ ముఖాన కొట్టినట్టు చెప్పినప్పుడు కూడా తను నోరు విప్పలేక పోయింది. అప్పుడు తన వయసెంతనీ ముఫై మూడు ..  ఇప్పుడు చాలామంది ఇంకా పెళ్ళి ప్రయత్నాలే చేయడం లేదు.
మౌనంగా ఉన్న తనను అప్పుడు మధు చూసిన జాలి చూపు ఏళ్ళు గడచినా ఇప్పటికీ మరచిపోలేదు
తన మంచితనమే తనకు శాపం అయ్యిందన్న విషయం తనకు అర్థం అయ్యేసరికే జరగాల్సిన అనర్థం జరిగిపోయింది. తన జీవితాన్ని చక్కదిద్దాల్సిన తండ్రే తన జీతానికాశపడి ఆ మాటే మరచిపోయాడు.  ఎంతో ప్రేమించిన మధుని కాదని తను సాధించినదేమిటీ .. భయంకరమైన వంటరితనం.
ఇక పదవీ విరమణ తరువాత తన మనసుకు నచ్చిన మంచి పనులు చేస్తూ ఒక రకంగా తనే అందరినీ దూరంగా పెట్టింది. గతానికీ వర్తమానానికీ మధ్య కొట్టుమిట్టాడుతూ ఆ రోజంతా ఎలా గడిచిందో కూడా తెలియకుండానే సాయంత్రం అయింది. చికాకుగా ఉన్న మనసును సేద దీర్చడం కోసం  అమ్మవారి ఆలయానికి బయలుదేరింది.
						***
ప్రియ కొడుకునెత్తుకుని గుమ్మం లోనే ఉంది .. ‘ ఏమిటీ! మీకు ఇక్కడికి బదిలీ అయ్యిందా ప్రియా? ‘ అన్న అఖిల ప్రశ్నకు పలకరింపుగా నవ్వింది కానీ జవాబివ్వలేదు ప్రియ. ఎందుకో ముభావంగా కనబడింది. ఇంక మాట్లాడకుండా తన దారిన తను వెళ్ళిపోయింది అఖిల.
అరె, ఏమైందీ ఈ పిల్లకు! అందుకే కాబోలు నిన్నటి నుంచీ మనసు మనసులో లేదు. ప్రేమించి పెళ్ళాడింది, ఇంకా కొడుకు పుట్టి ఏడాది  కాలేదు, అప్పుడే ఏమైంది? వీళ్ళ మధ్య విడిపోవాలన్నంత  గొడవలు ఏం జరిగి ఉంటాయి! పిల్లలు తెలియనితనంతో కీచులాడుకున్నా, పెద్దవాళ్ళుగా సర్ది చెప్పడం పోయి ఈ సుమనా వాళ్ళేమిటి ఇలా ఆలోచించడం .. మూర్ఖత్వం కాకపోతే. తనతో వాళ్ళు చెప్పక పోయినా, తను వాళ్ళకేమీ కాకపోయినా ప్రియ మంచి కోరే వ్యక్తిగా, అంతకు మించి తను మధ్యవర్తిగా ఉండి వాళ్ళ పెళ్ళి జరిపిన బాధ్యతతో, తను కలిపించుకోక తప్పదు.
ప్రియ వచ్చి  నాలుగు రోజులయినట్లుంది,  తన దగ్గరకు రాలేదు. బహుశా ఈ విషయం గురించే అయి ఉంటుంది. అయినా తనే రావాలని చూడడం దేనికీ,  నేనే వెళ్ళి చూసొస్తే సరి .. ఈ ఆలోచన రాగానే మనసు కాస్త నెమ్మదించింది.
ఇంట్లో ఉన్న బొమ్మల బొమ్మల క్లాత్ తో ప్రియ కొడుక్కి ఓ చొక్కా, చెడ్డీ కుట్టి ఆ సాయంత్రం వాళ్ళింటికి వెళ్ళింది అఖిల.
గుమ్మంలోనే ఎదురైన సుమన ముఖాన నవ్వు పులుముకుని .. ‘ రా అక్కా .. ప్రియ గదిలో ఉంది, ఏదీ చంటాడికి నీళ్ళు కొత్త చేసినట్లున్నాయి వచ్చినప్పటి నుంచీ కొంచెం జలుబు చేసి, నలతగా ఉన్నాడు .. అందుకే ప్రియ రాలేకపోయింది ‘ అంటూ ఆహ్వానం పలికింది.
“ ఫర్వాలేదు, చంటాడితో దానికెక్కడ కుదురుతుందీ, అందుకే నేనే వచ్చా “ అంటూ పెరట్లోకెళ్ళి కాళ్ళు కడుక్కుని ప్రియ గదిలోకి అడుగుపెట్టింది అఖిల.
“ రా పెద్దమ్మా, ఎలా ఉన్నావు? ..ఇదిగో వీడితో కుదరక .. “ అంటూ తడబడింది ప్రియ.
“ ఏం ఫర్వాలేదే, నా దగ్గర నీకు ఫార్మాలిటీస్ ఏమిటీ? ఎలా ఉన్నావు? బాబు పడుకున్నట్లున్నాడు ‘ ..అంటూ తను తెచ్చిన కవర్ అక్కడ టీపాయ్ మీద పెట్టింది.
“ చైతన్య వాళ్ళూ ఎలా ఉన్నారు? అతనూ వచ్చాడా? “ అంది ఏమీ తెలియనట్లే.
“లేదు పెద్దమ్మా, నేనే వచ్చా .. ‘ ఇబ్బందిగా కదులుతూ అంది.
ప్రియ ఇబ్బందిని గ్రహించిన అఖిల ,  ఏవో కాసేపు మాట్లాడి వెడతానంటూ లేచింది. అప్పటికి కాస్త  సర్దుకుంది ప్రియ.
ఈ విషయమై ప్రియతో ఎలా మాట్లాడాలా! అని ఆలోచిస్తున్న అఖిలకు అవకాశం రానే వచ్చింది మరో రెండు రోజుల్లో .
						***
“ అక్కా .. “ అంటూ కంగారుగా వచ్చిన సుమనని ‘ రా సుమా .. ఏమిటీ కంగారుపడుతున్నావ్? “ అంటూ ఎదురొచ్చింది అఖిల.
“ అక్కా .. మా అన్నయ్యకు ఏక్సిడెంట్ జరిగిందట .. చాలా ప్రమాద స్థితిలో ఉన్నాడట, ఇటు చూస్తే ప్రియ పిల్లాడితో ఒక్కతే ఉంది, పైగా వాడికి జ్వరం, ఏంచెయ్యాలో అర్ధం కావడం లేదు, నువ్వు శ్రమ అనుకోకపోతే  ప్రియకు సాయంగా..
“ అరే, సుమనా మరీ అంతలా అడగాలా, అయినా అంత మొహమాటం అయితే ఎలా? మీరు వెళ్ళి రండి ప్రియనూ, బాబునూ నేను చూసుకుంటా .. అసలు వాళ్ళను ఇక్కడ నాతోనే ఉంచుకుంటా మీరు వచ్చే వరకూ .. సరేనా .. నడు నేనే వచ్చి ప్రియనీ, పిల్లాడినీ నాతో తీసుకొస్తా, మీరు త్వరగా బయలుదేరి  వెళ్ళి రండి, మరి టికెట్స్ దొరికాయా? “
“ లేదక్కా,  డ్రైవర్ ను పెట్టుకుని కారులో వెడతాం, అక్కడ తిరగడానికి కూడా వీలుగా ఉంటుంది ..”
మాటల్లోనే చకచకా తెమిలి వాళ్ళటు వెళ్ళగానే ప్రియనీ, పిల్లాడినీ  తమ ఇంటికితీసుకొచ్చింది. రాత్రి భోజనాల తరువాత పిల్లాడిని నిద్రపుచ్చి విషయం ఎలా కదపాలా అని చూస్తున్న అఖిలకు ప్రియే ఆ అవకాశం ఇచ్చింది.
“ పెద్దమ్మా నేనిక్కడకు బదిలీ చేయించుకున్నాను, చైతన్యతో విడిపోవాలనుకుంటున్నాను, అమ్మా వాళ్ళూకూడా ఓ.కే అన్నారు” అంది తలదించుకుని.
“చూడూ, నువ్వెందుకు విడిపోవాలనుకుంటున్నావో, మీ మధ్య గొడవలేమిటో ఇవేవీ నిన్ను నేను అడగను .. కారణం నువ్వు చిన్నపిల్లవూ కావు, వివేకం లేనిదానివీ కావు .. ఇక మీ అమ్మా వాళ్ళూ అంటావా .. అది వాళ్ళ ఇష్టం, కాదనడానికీ, తప్పనడానికీ నేనెవరిని! కానీ నీకు కొన్ని చేదు నిజాలు చెబుతాను, అవి విన్నాకా ఎందుకు చెప్పానో నీకు అర్ధం అయి, మంచీ చెడూ ఆలోచించుకోగలిగితే నీకే మంచిది, లేదూ అప్పటికీ నీ నిర్ణయం అదేనంటే నీ ఇష్టం.” కూర్చున్న చోటనుంచి లేచి అశాంతిగా నుదురురాసుకుంటూ  పచార్లు చేస్తున్న అఖిలను వింతగా చూసింది ప్రియ.
“ నీకు మరీ సోది చెప్పి విసిగించను,  సూటిగా చెబుతాను. భర్త చెడ్డవాడైనా, కొట్టినా, తిట్టినా, తిరుగుబోతూ, తాగుబోతూ అయినా భరించి సర్దుకుపొమ్మని చెప్పే మూర్ఖురాలిని కాను అయితే చిన్న చిన్న విషయాలకే విడిపోవడం దాకా వెళ్ళిపోతున్న ఇప్పటి యువత తెలుసుకోవాల్సిన కొన్ని చేదు నిజాలు.  చదువు నేర్పని , అనుభవం మాత్రమే నేర్పే జీవిత సత్యాలు .. నీకు తెలుసు కుటుంబభారాన్ని పంచుకోవడం కోసమే పెళ్ళి చేసుకోకుండా ఇలా ఒంటరి అంకెలా ఉండిపోయానని,  అది కేవలం నా తెలివితక్కువతనం అని అర్థం అయ్యేసరికి నా జీవితం తెల్లారిపోయింది. నా తమ్ముళ్ళూ, చెల్లెళ్ళూ తమ అవసరాలు తీరాకా నేను తమకోసం అవివాహితగా ఉండిపోయానన్న నిజాన్ని మరచిపోయి, ఏవో గొంతెమ్మ కోర్కెలతోటీ, పొగరుతోటీ ఇలా ఉండిపోయానని అన్నప్పుడు మొదటిసారి అర్థం అయింది నే చేసిన తప్పేమిటో,  ఎవరికి వారు గదులు తీసుకుని నువ్వు ఒక్కదానివేగా అక్కా అంటూ వరండా లోకి నా పడక మార్చినప్పుడు అర్థం అయింది నా తప్పేమిటో,  అక్కా నల్లపూసల పక్కన అందంగా ఉంటాయే పలకసర్లు అంటూ చెల్లెలూ, ఒదినా ఆ చంద్రహారాలు నే వేసుకుంటే మీ తమ్ముడు ఎంత మురిసిపోతారో అంటూ మరదళ్ళూ .. అంతెందుకు ఆఖరుకు పూల చెండు కూడా వాళ్ళు మూరలుమూరలు పెట్టుకుని నీకు ఇది చాలు అన్నట్లు చిన్న ముక్క ఇచ్చినప్పుడు అర్థం అయ్యింది నే చేసిన తప్పేమిటో.
ఇక అన్నింటి కంటే దారుణం ఇంట్లో పసిపిల్లల వేడుకల్లో కూడా పిల్లాపాపతో ఉన్నవాళ్ళూ, ముత్తైదువలూ అంటూ మిగతావాళ్ళకు ప్రాముఖ్యతనిచ్చి నన్ను పక్కకు నెట్టేసినప్పుడు అర్థం అయింది నే చేసిన తప్పేమిటో .. నాది లోపమో, శాపమో కాదే, నేనేమీ గొడ్రాలునీ కాదే అయినా వాళ్ళు చూపించే వ్యత్యాసం గుండెల్ని చీల్చేసేది .. ఆఖరుకు నన్ను కన్నతల్లి కూడా నీకెందుకే, ఏ అచ్చటా ముచ్చటా లేకుండా మోడులా బతుకుతున్నావు, వాళ్ళ బ్రతుకులూ నీలానే తగలడతాయి .. నువ్వుండు’ అంటూ నన్ను పక్కకు నెట్టేసినప్పుడు కానీ నాకర్థం కాలేదు నాది  వెర్రితనం అని.  ఇప్పుడు ఇవన్నీ నీకు ఎందుకు చెబుతున్నానో నీకర్థం అయ్యిందనే అనుకుంటున్నాను. నాకు తెలిసి చైతన్య తాగుబోతో, తిరుగుబోతో కాదు, నిన్ను , నీ వ్యక్తిత్వాన్ని ప్రేమించి, గౌరవించే మంచి మనసున్న వాడనే నా నమ్మకం.. నీకభ్యంతరం లేకపోతే  చెప్పు నువ్వు ఎందుకు  విడిపోవాలనుకుంటున్నావో ..” అలసటగా ఆగింది అఖిల.
“ పెద్దమ్మా,  నన్ను నిర్లక్షం చేస్తున్నాడు, ఎప్పుడూ పని పనీ అంటూ ఆఫీసే లోకంలా ఉంటాడు, .  ఈ మధ్య వాళ్ళ చెల్లెలు భర్తకు ఏక్సిడెంట్ అయి మేజర్ సర్జరీ అయితే తన కంపెనీలో లోన్ పెట్టడమే కాక నా సేవింగ్స్ అన్నీ కూడా తీసి ఖర్చుపెట్టేసాడు .. ఎప్పుడూ వాళ్ళ గురించే, నన్నూ, పిల్లాడినీ  పట్టించుకోకుండా .. పైగా ఓ సరదా లేదు, .
“ ప్రియా .. ఇప్పుడు మీ మామయ్యకు ఏక్సిడెంట్ అని తెలియగానే మీ అమ్మ ఉన్నపాటున పరిగెట్టుకెళ్ళిందా లేదా,మరి అది అవసరమా? అనవసర ఖర్చా? చెప్పు” ప్రియ మాటల్ని ఖండిస్తూ సూటిగా అడిగింది అఖిల.
“ అది .. అది వెళ్ళి చూడడం వరకూ ఓ.కే కానీ ఇలా లక్షలు లక్షలు ఖర్చు ..
“ లక్షణమైన ప్రాణం కంటే ఎక్కువ కాదు ఆ లక్షలు ..మనసున్న వాళ్ళే కరువైపోతున్న ఈ రోజుల్లో చైతన్య నిజంగా ఓ అద్భుతమే పైగా తల్లినీ, చెల్లినీ ప్రేమించి గౌరవించగలిగే ఏ మగాడైనా ఖచ్చితంగా భార్యనూ ప్రేమించగలడు .. ఇది ఏనాడో ఎవరో చెప్పిన మాటే ఇప్పుడు కొత్తగా నే చెబుతున్నది కాదు,  సరే పడుకో, రేపు మాట్లాడుకుందాం .. చూడూ ..  చివరిగా సూటిగా ఓ మాట చెబుతున్నా విను ఏ బంధానికైనా ఓ హద్దు అనేది ఉంటుంది అది దాటి ఎవరి కోసం ఎవరూ ఆరాటపడరు. ఒక్క భార్యా భర్తల బంధం మాత్రమే కాలంతో బాటు పరిణితి చెందుతుంది. పెళ్ళి అనేది కొత్తలో ఓ ఆకర్షణ, అవసరం గానే ఉన్నా కాలంతో బాటు ఆ ఇద్దరి మధ్యనా తెలియని అనుబంధం ఏర్పడుతుంది. ఈ మనిషి పూర్తిగా ‘నా’ అన్న ఫీలింగ్ కలుగచేస్తుంది. ఒకరికొకరు తోడూ, నీడాగా మారిపోతారు.
 కాలంతో వచ్చిన మార్పులకనుగుణంగా ఇతను కాకపోతే నన్ను నచ్చి మెచ్చి నా జీవితంలోకి వచ్చేవాడు మరొకడుండచ్చు అని అనుకోవచ్చు,  కానీ వాడెటువంటి వాడో,  తరువాత ఎలా మారతాడో, నిన్ను నీ కొడుకుతో సహా మనస్పూర్తిగా ప్రేమించి కడ దాకా తోడుగా ఉంటాడన్న గ్యారంటీ ఉందా? అక్కడ మాత్రం గొడవలూ, అభిప్రాయ బేధాలూ రావా? కట్టుకున్నవాడు రాక్షసుడయితే విడిపోవడంలో, మరో దారి చూసుకోవడంలో తప్పు లేదు కానీ ఇలా చిన్న చిన్న విషయాలకే అలాంటి నిర్ణయం తీసుకోవడం ఎంతవరకూ సబబో! చదువూ, సంస్కారం, విజ్ఞత ఉన్న నీకు ఇంతకంటే విడమరచి చెప్పఖరలేదు. “ అంటూ చటుక్కున లేచిపోయింది అఖిల.
ఆ రాత్రి చాలాసేపటి వరకూ అఖిల మాటలే మనసులో మారుమ్రోగాయి ప్రియకు, ఇలా విడిపోయి బ్రతుకుతున్న తన సహోద్యోగులనే చాటుగా చులకనగా మాట్లాడుకునే సాటి ఉద్యోగినులూ, వెర్రిమొర్రి వేషాలేసి వాళ్ళను కీచకుల్లా వేధించే మగ ఉద్యోగులూ మనసులో మెదిలారు. పెద్దమ్మ చెప్పిన దానిలో ఎంత నిజం ఉందీ, నిజంగానే రేపు అన్న రోజు తననంతా ఎంత చులకనగా చూస్తారూ! ఇవన్నీ పక్కన పెడితే తనెంత నోరు పడేసుకుని విసిగించినా తనను ప్రేమగా చూసే చైతన్యనేనా తను వద్దనుకున్నది? వద్దు అలా జరగడానికి వీల్లేదు .. అనుకున్న మరుక్షణం మనసంతా తేలికైన భావన .. హాయిగా నిద్రపోయి కలల పల్లకిలోనే చైతన్య దరి చేరింది ప్రియ కొడుకుతో సహా.
					 ***  ***  ***				
రచన: వాత్సల్య
“అమ్మో టైము ఐదయిపోయింది అప్పుడే, ఇంకా బాస్ చెయ్యమన్న రిపోర్టు పూర్తి కాలేదు, పిల్లలు తిన్నారో లేదో” అనుకుంటూ అన్యమనస్కంగానే పని చేసుకుంటొంది శైలజ.
ఇంతలో ఇంటి నుండి పెద్దమ్మాయి వర్ష ఫోను “అమ్మా, నువ్వు అర్జెంటుగా రా” అంటూ.ఏమయ్యిందే అని ఎంత అడిగినా సమాధానం చెప్పకుండా ఏడుస్తుందే తప్ప మాట్లాడదు. శైలజ గుండె జారిపోయింది, కానీ ధైర్యం కూడగట్టుకుని “ఇంట్లో తాతయ్యా, నానమ్మా లేరా?” అని అడిగింది.
ఇంతలో శైలజ అత్తగారు భాగ్య లక్ష్మి ఫోను తీసుకుని “నువ్వేమీ కంగారుపడకమ్మాయ్, ఏదో చిన్న పిల్ల పెంకితనం చేస్తోంది అంతే” అనడంతో ఊపిరి పీల్చుకుంది కానీ ఒక తల్లిగా ఆమె మనసు కీడు శంకిస్తోంది. అసలు వర్ష ఎందుకలా ఏడుస్తోంది? ఆమె మనసు పరివిధాల ఆలోచిస్తోంది.
వర్ష బుద్ధిమంతురాలు, చదువులో మరీ ఫస్టు ర్యాంకు కాకపోయినా బాగానే చదువుతుంది. ఇతరత్రా వ్యవహారాలు పట్టించుకునే రకం కాదు.మరి ఎందుకలా ఏడుస్తోంది?
చెయ్యాల్సిన పనిని కొలీగ్ లావణ్యకి అప్పచెప్పి ఇంటికి బయలుదేరింది.ఇంటికెళ్ళి చూసేసరికి హాల్లో  మామగారు టీవీలో నిమగ్నమైపోయారు, చిన్నది పక్కింటికెళ్ళినట్లుంది, వర్ష బాల్కనీలో కూర్చుని ఏదో నోట్సు రాసుకుంటొంది.అత్తగారు కనిపించకపోవడంతో “అత్తయ్యేరి,మామయ్యా?” అని మామగారిని అడిగింది. “అలా డాబా మీదకి వెళ్ళొస్తానని వెళ్ళిందమ్మా” అనడంతో శైలజ ఆశ్చర్యపోయింది,”ఆవిడికెప్పుడూ ఒక్కర్తే డాబా మీదకి వెళ్ళే అలవాటు లేదుకదా” అనుకుంటూ.
వెంటనే బ్యాగు, టిఫిన్ క్యారేజీ ఇంట్లో పడేసి డాబా మీదకెళ్ళింది. అత్తగారు ఓ మూల నిల్చుని కళ్ళొత్తుకుంటున్నారు,తనని చూస్తే ఆవిడకి మొహమాటంగా ఉంటుందని వెంటనే కిందకొచ్చేసింది,ఏదో భార్యా భర్తల మధ్య గొడవ అయ్యుంటుంది అనుకుంటూ
లోపకెళ్ళి బట్టలు మార్చుకునొచ్చేసరికి పక్కింటికెళ్ళిన కావ్య పరిగెత్తుకొచ్చి శైలజని కావలించుకుని ఆరోజు స్కూల్లో జరిగిన విశేషాలు చెప్పి కానీ వదల్లేదు. ఇంతలో అత్తగారు టీకప్పుతో ఎదురొచ్చారు.శైలజ కృతఙతతో కూడిన చిరునవ్వుతో కప్పు అందుకుని “చెప్పండత్తయ్యా, ఏమిటి ఈరోజు విశేషాలు” అని అడిగింది.
“ఏమీ లేవమ్మా, సరే కానీ ఈరోజు రాత్రికి చపాతీలు చెయ్యనా, అన్నం తిందామా?” అని ఆవిడ ముభావంగా అడిగేసరికి “చపాతీలు చేసుకుందాము అత్తయ్యా, అయినా మీకెందుకు శ్రమ, ప్రొద్దున్న నుండీ ఇల్లు చూసుకుంటారు కదా, అలా మీరిద్దరూ పిల్లలతో కూర్చోండి, నేను కాస్త రిలాక్స్ అయ్యి కిచెన్‌లోకి వెళ్ళి వంట చేస్తాను” అని చెప్పి కాసేపాగి వంటింట్లోకెళ్ళింది.
వెనకాలే వచ్చిన వర్షని చూసి ఆశ్చర్యపోయింది.రోజూ తను వంట చేస్తోంటే పిల్లలిద్దరూ నానమ్మ, తాతతో కూర్చుని కబుర్లు చెప్తూ ఉంటారు, అలాంటిది ఈరోజు వర్ష ఇలా వచ్చేసరికి “ఏమిటే, నన్ను ఎందుకు అంత అర్జెంటుగా రమ్మన్నావు” అని అడిగింది.
“అమ్మా, నువ్వు ఇంట్లోనే ఉండవా, ప్లీజ్?” బేలగా అడుగుతున్న కూతురిని పొదివి పట్టుకుని “ఇప్పటికిప్పుడు ఉద్యోగం మానెయ్యమంటే ఎలాగమ్మా?  నువ్వు వచ్చే సంవత్సరం పదో తరగతికొచ్చేసరికి పరీక్షలప్పుడు శలవు పెడతా అన్నాను కదా, అయినా అసలు సంగతి చెప్పకుండా నువ్వు ఇంట్లో ఉండు అంటే ఎలాగరా ?” అని అడిగింది లాలనగా.
ఇంతలో శైలజ మామగారు గంగాధరం గారు వంటింట్లోకొచ్చేసరికి వర్షని వదిలి “మామయ్యా, ఏమి కావాలి?” అని అడిగి ఆయనకి కావాల్సిన బిస్కెట్ల డబ్బా తీసిచ్చింది.
ఆయన వెళ్తూ వెళ్తూ “వర్షా, రామ్మా, మాతో కూర్చుని కబుర్లు చెప్పు, మళ్ళీ హోంవర్కులు అదీ అంటూ మాట్లాడవు, అలా కాసేపు బాల్కనీలో కూర్చుందాము” అని పిలిచారు.
“తాతయ్యా! నేను రాను, అమ్మతో మాట్లాడుతున్నాను” విసురుగా వర్ష సమాధానమిచ్చేసరికి అవాక్కవ్వడం  శైలజ, గంగాధరం గార్ల వంతయ్యింది.గంగాధరం గారు మౌనంగా నిష్క్రమించారు కానీ శైలజ మాత్రం కోపాన్ని ఉగ్గబట్టుకోలేక “ఏమిటే, ఏమయ్యింది నీకు ఈరోజు, అయినా ఆ పెడసరం సమాధానం ఏమిటి?” అంది కోపంగా.
ఇంతలో శైలజ అత్తగారు లోపలికొచ్చి “ఏదో చిన్న పిల్ల, వదిలెయ్యమ్మా, అయినా ఆయన ఏమీ అనుకోరు, నువ్వు రావే” అంటూ వర్షని తనతో పాటూ తీసుకెళ్ళింది.వర్ష అయిష్టంగానే ఆవిడని అనుసరించింది.
మరునాడు ప్రొద్దున్నే అందరికంటే ముందే లేచి వర్షని లేపి తనతో పాటు వాకింగుకి తీసుకెళ్ళి మాట్లాడాలనుకుంది కానీ మరునాడు తను లేచేసరికే అత్తగారు, మామగారు నిద్ర లేచి ఉండటంతొ వర్షతో మాట్లాడే సమయం చిక్కలేదు.
ఆ తరువాత పక్షం రోజులపాటు ఆఫీసు పని, ఇంటి పని, పిల్లల పరీక్షల హడావిడిలో ఈ విషయాన్ని శైలజ మర్చిపోయింది, కానీ వర్ష రెండు మూడు సార్లు “అమ్మా,నువ్వు ఇంట్లోనే ఉండవా?” అని అడిగింది. “తమ ఆర్ధిక పరిస్థితుల దృష్ట్యా ఇద్దరూ ఉద్యోగం చెయ్యాలని” నచ్చచెప్పేసరికి  వర్ష ఇంక ఏమీ మాట్లాడకపోవడంతో పెద్దగా పట్టించుకోలేదు శైలజ.
కావ్య మాటలని బట్టి ఈ మధ్య అత్తగారూ, మామగారూ తరచూ వాదులాడుకుంటున్నారని తెలిసింది కానీ పెద్ద వాళ్ళ మధ్యలోకి వెళ్ళడం బాగోదని, ఏమీ తెలియనట్లే ఉంది.
ఎన్నడూ లేనిది ఈ మధ్య తను ఆఫీసు నుండి వచ్చేసరికి అత్తగారు పిల్లలిద్దరినీ తీసుకుని పక్కింట్లో ఉండటం శైలజ దృష్టి దాటిపోలేదు. ఒకరోజు ఆఫీసులో అలసిపోయి ఇంటికొచ్చిన శైలజకి ఇంట్లో పిల్లలిద్దరూ కనపడకపోయేసరికి చిర్రెత్తుకొచ్చింది.వచ్చే వారం నుండీ పరీక్షలు పెట్టుకుని వాళ్ళు పక్కింట్లో వెలగబెట్టే రాచకార్యమేమిటో అర్ధం కాలేదు. పిల్లలు నానమ్మతో కలిసి  ఇంటికి రాగానే పిల్లలిద్దరిమీదా గయ్యిన లేచింది.
ఇంతలో శైలజ అత్తగారు కలగచేసుకుని “వాళ్ళ తప్పేమీ లేదమ్మా, నేనే వాళ్ళని పక్కింటికి తీసుకెళ్ళాను, నాతోపాటే ఉండి అక్కడే చదువుకుంటారని” అనడంతో శైలజ కోపం కట్టలు తెచ్చుకుంది.
“మీరు వెళ్తే వెళ్ళండత్తయ్యా,కబుర్లు చెప్పుకోవడానికో, కోడళ్ళ పెట్టే ఆరళ్ళు చెప్పుకోవడానికో,కానీ  పిల్లలని మాత్రం ఇంట్లో మామయ్య దగ్గరే వదిలి వెళ్ళండి,వాళ్ళు చదువుకోవాలి కదా ” అని విసురుగా బెడ్రూంలోకి వెళ్ళిపోయింది.
భాగ్యలక్ష్మికి కళ్ళ నీళ్ళు తిరిగాయి కోడలన్న మాటలకి.అసలు తమ ఇద్దరి మధ్యా ఉన్నది అత్తా కోడలి బంధం అని ఇద్దరూ ఎప్పుడూ భావించలేదు. శైలజ అత్తగారిని తల్లి కంటే ఎక్కువగా చూసింది, ఆవిడా శైలజని అలాగే చూసారు.
“పోనీలే ఏదో చిన్న పిల్ల, ఆఫీసులో చిరాకు నా మీద చూపించి ఉంటుంది” అని ఆవిడ సర్దుకుపోయారు కానీ శైలజ మాత్రం తాను ఎందుకు నోరు జారానా అని ఆ రాత్రంతా మధనపడుతూనే ఉంది.
శైలజ ఆ రాత్రంతా అన్యమనస్కం గానే ఉంది.భర్త శ్రీకాంత్ వచ్చి కారణమడిగినా “ఆఫీసు టెన్షన్స్” అని చెప్పిందే కానీ అసలు కారణం చెప్పలేదు.
ఇంతలో పిల్లలకి వేసవి శలవలొచ్చాయి . పిల్లలకి శలవలు కాబట్టి ఓ వారం రోజులపాటు వాళ్ళని తీసుకుని కూతురి దగ్గరకి వెళ్తామన్నారు గంగాధరం గారు .”అత్తా వాళ్ళింటికి”  అనగానే శైలజ రెండో కూతురు కావ్య ఎగిరి గంతేసింది కానీ పెద్దది వర్ష మాత్రం ఇక్కడే ఉంటానని భీష్మించుకు కూర్చుంది.
“ఎక్కడికయినా అంటే చాలు, ఠక్కున తయారవుతావే నువ్వు,తాతయ్య ఒక్కరే వెళ్తారు అత్తా వాళ్ళింటికి, మనం ఇక్కడే ఉందాము” అని కావ్యతో  అంటున్న అత్తగారిని అలా నోరు తెరిచి చూస్తుండిపోయింది శైలజ,”మామయ్యగారిని విడిచి ఒక్క క్షణం  ఉండని ఈవిడేనా ఇలా మాట్లాడుతోంది” అనుకుంటూ.
రాత్రి ఈ విషయం శ్రీకాంతుకి చెప్తే, “అవును శైలూ నేనూ గమనిస్తున్నాను, ఈ మధ్య నాన్న ఎంతసేపూ తన ల్యాప్ టాపులో ఉంటున్నారు అర్ధరాత్రి రెండు, మూడింటికి కూడా. అమ్మా, నాన్నా ఇది వరకటిలా సఖ్యతగా ఉండట్లేదనిపిస్తోంది. కానీ వాళ్ళిద్దరిలో ఎవరో ఒకరు “ఇదీ సమస్య”  అని చెప్పకముందే మనం కలుగచేసుకుంటే బాగోదేమో అని ఊరుకుంటున్నాను. ఎలాగూ అవకాశం వచ్చింది కదా,నాన్నని ఒక్కరినే లత దగ్గరకి పంపించి అమ్మతో నేను మాట్లాడతాను” అనడంతో నిశ్చింతగా అనిపించింది శైలజకి.
గంగాధరం గారు ఊరెళ్ళాకా ఆ రోజు  రాత్రి తల్లి దగ్గర కూర్చున్నాడు శ్రీకాంత్. ఆమె మొహం లోకి చూసి షాక్ కొట్టినట్లయ్యాడు, ఆవిడ కళ్ళ నుండి ధారాపాతంగా కారుతున్న కన్నీళ్ళని చూసి.
“అమ్మా, ఏమయ్యింది” అన్నాడు ఆమె చేయి తన చేతిలోకి తీసుకుని.
“సిగ్గు పడుతున్నానురా ఈ విషయం చెప్పడానికి…మీ నాన్న…” ఇంక ఆవిడ వాక్యం పూర్తిచెయ్యలేక వెక్కుతూ శ్రీకాంత్ మీద తల వాల్చింది.
“అమ్మా.. చెప్పు, ఏమయ్యింది నాన్నకి?” ఆతృతగా అడిగాడు శ్రీకాంత్.
ఇంతలో భాగ్యలక్ష్మి “అమ్మా,శైలూ” అని కేకేసేసరికి “అమ్మా, శైలూ ఎందుకిప్పుడు, తనుంటే నువ్వు అనుకున్నది చెప్పలేకపోవచ్చు” అంటుండగానే శైలజ గదిలోకొచ్చింది.
“రా..కూర్చోమ్మా” అని శైలజకి తన మంచం మీద చోటు చూపించి శైలజ చేతులు పట్టుకుని “నన్ను క్షమించు శైలూ,నువ్వు మమ్మల్ని కన్న తల్లి తండ్రీ లాగే చూసావు కానీ తండ్రి ఆ గౌరవాన్ని నిలుపుకోలేక నీ కూతురి మీదే కన్నేసాడమ్మా” అంటూ భోరున ఏడ్చేసింది.
ఒక్క క్షణం  మ్రాన్పడిపోయారు  శైలజా, శ్రీకాంత్. అసలు తాము సరిగ్గానే విన్నామా అనుకున్నారిద్దరూ ఒక్కసారే. ఇంతలో శైలజే తేరుకుని “అత్తయ్యా, ఏమిటి మీరంటున్నాది?” అని అడిగింది గాభరాగా.
 “ఆరోజు వర్ష నీకు ఎందుకు ఫోను చేసి ఇంటికి రమ్మందో తెలుసా శైలూ?”
“ఆరోజు ఎప్పటి లాగే పిల్లలిద్దరూ స్కూలు నుండొచ్చి మా దగ్గర కూర్చుని స్కూల్లో జరిగిన విశేషాలు పంచుకుంటోంటే నేను వంటింట్లోకెళ్ళి కాస్త కారప్పూసా గిన్నెలో వేసి తీసుకొచ్చేసరికి మీ మామగారు వర్ష బుగ్గ మీద ముద్దు పెట్టుకోవడం, అది ఇబ్బందిగా కదలడం చూసాను.కాసేపటికి డైనింగు టేబుల్ మీద చదువుకుంటున్న వర్ష దగ్గరే కూర్చుని దాని కాళ్ళని క్రింద నుండి తాకాడం నా దృష్టి దాటి పోలేదు. నేను గమనిస్తున్నాను అని చూసి ఆయన మిన్నకుండిపోయారు.ఇంతలోనే వర్ష నీకు ఫోను చేసేసింది.
ఆ తరువాత కూడా రెండు మూడు సార్లు ఇలాగే ప్రవర్తించడం చూసి, ఆయన కాళ్ళ మీద పడి వేడుకున్నాను,ఇలాంటి వేషాలు తగవని. మొదట్లో “అలాటిదేమీ లేదు” అని బుకాయించినా ఇంక రాను రాను ఆయన నా కళ్ళెదురుగుండానే దానితో అసభ్యంగా ప్రవర్తించడం మొదలుపెట్టారు. పైగా  “నోర్మూసుకుని అలా చూస్తూ ఉండు,ఎవ్వరికైనా చెప్తే ఇక్కడినుండే దూకి చస్తాను” అని బెదిరిచడంతో మిన్నకుండిపోయాను కానీ దానిని  ఆయననుండి కాపాడటానికి నేను చెయ్యని ప్రయత్నం లేదు. పిల్లలిద్దరినీ వదిలి క్షణమైనా ఉండేదానిని కాదమ్మా. నువ్వొచ్చేవరకూ వాళ్ళని పక్కింటికి తీసుకెళ్ళి కూర్చునేదానిని.
అసలు ఈ సంగతి మీకెలా చెప్పాలో కూడా తెలియలేదు.పోనీ పోలీసులకే తిన్నగా వెళ్ళి  చెప్దామా అంటే, ఆధారాల్లేవు నిరూపణకి. పైగా  స్వయంగా భర్త ఇలాంటి  నీచపు పని చేస్తున్నాడని ఎలా చెప్పాలి ?వర్షని ఆయన తాకినప్పుడల్లా అది ఆయనని ఆపాలని ప్రయత్నించడం, కానీ సిగ్గు లేకుండా ఆయన అలాగే ప్రవర్తించడం చూసి ఈ సమస్యని ఎలా పరిష్కరించాలో అర్ధమయ్యేది కాదు. ఇంక ఈయన హెచ్చుమీరిపోతుండటంతో నేను ఎలాగూ మీకు నోరు విడిచి చెప్పలేక పోతున్నాను, కనీసం అది అయినా చెప్తే బాగుండని నేను అనుకోని రోజు లేదంటే నమ్ము.
అసలు ఆయనలో వచ్చిన ఈ మార్పుకి కారణమేమిటని ఆయన బాత్రూములో ఉన్నప్పుడొకసారి ల్యాప్ టాప్ వర్షకి చూపించాను. పాపం చిన్న పిల్ల తట్టుకోలేకపోయిందమ్మా, ఆ జుగుప్సా కరమైన బొమ్మలు చూసి.నన్ను పట్టుకుని బావురుమంది.
నాకంతా తెలుసుననీనీ, ఈరోజే అమ్మా వాళ్ళకీ చెప్దామని ఊరుకోబెట్టాను.ఈరోజు ఎలాగైనా మీకు చెప్పాలని నిర్ణయించుకున్నాను ఇంతలో ఆయన ఊరెళ్ళారు” అని ఆపి కళ్ళు తుడుచుకుందావిడ.
  శ్రీకాంత్, శైలజల నోటి వెంట మాట లేదు.ఇంతలో ఆవిడే అందుకుని “ఇదేదో కుటుంబ వ్యవహారం కాబట్టి మెల్లిగా ఎలాగోలాగ సర్దుబాటు చేద్దామనుకోవద్దురా,అసలు ఈ వయసులో మనవరాలిని కంటికి రెప్పలా కాపాడుకోవాల్సింది పోయి  దానితో ఇలా ప్రవర్తిస్తున్నాడంటే ఆయన పశువు కన్నా హీనం అని అర్ధం.ఇలాంటి వాళ్ళకి తగిన బుద్ధి చెప్పాలి.ఆయనకి ఏ శిక్ష వేసినా  నేను ఆనందిస్తాను,ఎందుకంటే కనీసం ఒక్క మృగాడైనా కటకటాల వెనక్కి వెళ్ళాడని” అని ఆగింది.
   “కానీ అమ్మా!, నువ్వు ఇలాంటి నీచుడివి  అంటే ఎవ్వరూ ఒప్పుకోరమ్మా, పైగా సొంత తండ్రిని ఇలా చేస్తున్నావా” అని ఎలా అడగాలి అన్నాడు శ్రీకాంత్ దీన స్వరంతో.
“అదిగో,ఆ బేలతనమే రా వద్దన్నది,ముందర నువ్వు లతకి ఫోను చేసి ఈయన విషయం చెప్పు, కనీసం దాని పిల్లలకైనా ఈ పీడకల ఉండదు.ఆయన వచ్చేలోపు మనం ఇంట్లో కెమేరాలు పెడితే బాగుంటుందనిపిస్తోంది,అయినా మీ ఫ్రెండు వేణు ఎస్సై కదా,నీ తండ్రి పశువు అని నిరూపించడానికి ఏ ఏ ఆధారాలు కావాలో వాడి సలహా తీసుకో” అనడంతో ఆవిడ చూపుతున్న నిబ్బరానికి ఆశ్చర్యపోయారిద్దరూ.
ఇటువంటి పరిస్థితిలో కూడా అలా నిబ్బరంగా ఉన్న అత్తగారిని చూస్తే  పిల్లలని రెక్కల క్రింద దాచి పెట్టి గ్రద్ద నుండి కాపాడే తల్లి కోడిలా అనిపించిందావిడ శైలజ కళ్ళకి.
శ్రీకాంత్ లతకి ఫోను చేసి విషయం చెప్పడంతో లత మొదట నమ్మలేదు కానీ స్వయంగా తల్లి చెప్పడంతో నమ్మక తప్పింది కాదు.లత తన తండ్రిని ఒక కంట కనిపెడుతూనే ఉంది.
శ్రీకాంత్ తన ఫ్రెండు వేణుకి ఫోను చేసి విషయం వివరించాడు.వేణు ముందర వర్షకి కౌన్సెలింగ్ ఇప్పించమని సలహా ఇచ్చాడు.దాని వల్ల ఆమె మనసులో ఈ చర్య వల్ల గూడు కట్టుకున్న భయాన్ని కొంచమైనా తొలగించవచ్చని అతని  ఆలోచన.అనుకున్నట్లే కౌన్సిలరుతో మాట్లాడాకా వర్షలో బెరుకు తగ్గింది.తరువాత వేణు ఆ ఇంట్లో వాళ్ళందరికీ ఏమి చెయ్యాలో చెప్పి అవసరమయితే ఎప్పుడైనా ఫోను చెయ్యమని తన ఆఫీసు నంబరు కూడా ఇచ్చి వెళ్ళాకా వర్షతో పాటు ఇంట్లో అందరికీ ధైర్యం వచ్చింది.
తాముంటున్న అపార్టుమెంటులో, ఊళ్ళోనూ పెద్ద మనిషిగా చెలామణీ అయ్యే గంగాధరం గారు ఊరునుండి ఇంటికొచ్చినరోజే ఆయనలోని మరో కోణాన్ని ఇంటిలోని కెమేరాలు ఆవిష్కరించాయి.
మరునాడు భోజనం చేస్తున్న సమయంలో కాలింగ్ బెల్లు మ్రోగడంతో గంగాధరం గారు తలుపు తీసి,ఎదురుగుండా పోలీసులని చూసి తత్తరపడి,”ఎవరు కావాలి” అని లేని ధైర్యాన్ని నటిస్తూ అడిగారు.
“మీరే కావాలి సార్, ఇంక మీరు “పెద్దమనిషి” అనే ముసుగు తియ్యాలి,మిమ్మల్ని అరెస్టు చెయ్యడానికొచ్చాము,ఇదిగో మీ మీద ఇచ్చిన రిపోర్టు చూడండి” కఠినంగా అంది లేడీ కానిస్టేబుల్ స్వప్న.
“మీరు ఎవరిని చూసి ఎవరనుకుంటున్నారో, అయినా నాకు మీ  ఎస్సై తెలుసు, వాడు మా వాడి ఫ్రెండే, ఫోను చెయ్యమంటారా?” అని అడిగాడు బుకాయిస్తూ.ఇంతలో వేణూ వచ్చి “అంకుల్, మీరు నాకు ఫోను కూడా చెయ్యక్కర్లేకుండా నేనే వచ్చేసాను” అన్నాడు నవ్వుతూ,
“చూడు వేణూ, అసలు నేను ఏమీ చేసానని మీ వాళ్ళు నన్ను అరెస్టు చేస్తామంటున్నారు, పైగా నా మీద రిపోర్టుఇచ్చిందెవరు, ఏమని ఇచ్చారు?ఇక్కడెవ్వరినడిగినా చెప్తారు నేనెంత పెద్ద మనిషినో, అయినా నీకు తెలీనిదేముంది” అన్నారు ఆవేశంగా.
“మా ఇంట్లో ఉన్న మృగాడి మీద నేనే ఫిర్యాదు ఇచ్చాను” అన్న భాగ్యలక్ష్మి  మాటలకి షాక్ కొట్టినట్లై ఆమె వంక చూసాడు గంగాధరం.
“భాగ్యం…నువ్వే..ఇలా చేస్తే….? అయినా నేను ఏమీ చెయ్యలేదు.అసలు నన్ను మీరందరూ కలిసి ఇరికించాలని ఎందుకు చూస్తున్నారు..? అంటూ ఇంకా ఏదో బుకాయించబోయాడు.
“తాతయ్యా..ఇంక బుకాయించకు, ఇంట్లో కెమేరాలు అబద్ధం చెప్పవు” అంటున్న వర్షకేసి చూసిన గంగాధరానికి నోట మాట రాలేదు అది చూపిస్తున్న కెమేరాలని చూసి. సూక్ష్మమైన  కెమేరాలు హాల్లో షోకేసులో, బొమ్మల మధ్యా,గోడ మీద ఫ్రేముల మీదా అమర్చబడి ఉన్నాయి.
ఇంక తన బండారం బయట పడటంతో పోలీసులతో నడవక తప్పింది కాదు గంగాధరానికి.
ఈ హడావిడికి గుమిగూడిన ఇతర ఫ్లాట్ల పెద్దలు “పోనీ పెద్దాయన, ఏదో తప్పు చేసాడు, క్షమించి వదిలేయ్యమనీ,కాదూ కూడదంటే ఏ వృద్ధాశ్రమంలోనో ఆయనని  చేర్పించాలని” సలహాలివ్వాలని చూసారు.
 “మీకు అంత విశాల హృదయం ఉందేమో కానీ నాకు లేదు,ఈయనలాగ పెద్ద మనిషి అన్న ముసుగు ధరించి ఆడ పిల్లల మీద ఆకృత్యాలు చేసే వారిలో ఒక్కరిలో అయినా ఈయన వార్త మార్పు తేగలిగితే సంతోషం ” అని భాగ్యలక్ష్మి నిష్కర్షగా చెప్పడంతో ఇంక అక్కడ తమకేమి ఎంటర్టెయిన్మెంట్ లేదని భావించి ఎవరిళ్ళకి వారు వెళ్ళారు.
గంగాధరం గారికి పోక్సో చట్ట ప్రకారం శిక్ష పడేవరకూ పెద్ద పోరాటమే చేసింది ఆవిడ. శిక్ష అనుభవించాకా ఆయన ఒకవేళ ఇంటికొస్తే అప్పటికి తాను బ్రతికుంటే కట్టుకున్న భర్త అయినా సరే, ఆయనని ఇంట్లోకి రానీయనని కుండ బ్రద్దలుకొట్టి చెప్పేసింది భాగ్యం తన మీద జాలి చూపిద్దామని ప్రయత్నించిన వారందరికీ.
 ఒక ఆదివారం నాడు తమ అపార్టుమెంటులో తల్లితండ్రులందరినీ ఇంటికి  పిలిచాడు శ్రీకాంత్.అందరూ రాగానే మాట్లాడటం  మొదలుపెట్టాడు.
“మనం డబ్బుల వెనకాల పరిగెడుతూ డబ్బుతో కొనలేనివి కూడా కొన్ని ఉంటాయి అని మరచి పోతున్నాము. ఆ విషయం మన పిల్లలు మనకి ఏదో ఒక రూపంలో గుర్తు చెయ్యాలని ప్రయత్నించినా పట్టించుకోలేనంతగా “బిజీ” అన్న ముసుగు వేసుకున్నాము మనం.మా ఇంట్లో జరిగిన సంఘటనే చూసారు కదా. వర్ష ఏడుస్తూ ఫోను చేసిన రోజే మేము మేల్కొని ఉంటే ఇంత దూరం వచ్చేది కాదు.కానీ అదృష్టమేమిటంటే ఈ పరిస్థితి చేయిదాటిపోకముందే మా అమ్మ చూపిన తెగువ.టీవీల్లో ఇలాంటి వార్తలు చూసి అక్కడెక్కడో ఇలాంటివి జరుగుతాయి కానీ మన ఇళ్ళల్లో పిల్లలందరూ క్షేమమే అన్న పిచ్చి నమ్మకాన్ని వదిలిపెట్టి పిల్లల్ని కాపాడుకుందాము.
ఈరోజుల్లో సొంత తండ్రిని,తోబుట్టువులనూ  కూడా నమ్మలేని స్థితి.కనీసం ఒక్క అరగంట పిల్లలతో మాట్లాడండి రోజూ.
మార్కులు ఈ సంవత్సరం కాకపోతే వచ్చే సంవత్సరం వస్తాయి. కానీ ఈ లోపు పిల్లలు మన మార్కుల హింస, వాళ్ళపై జరిగే లైంగిక హింస లేదా ఇతరత్రా ఒత్తిళ్ళు తట్టుకోలేక ఏదన్నా అఘాయిత్యం చేసుకుంటే?
టీవీలూ, ఇంటర్నెట్టు ఊరూరా విస్తరించిన ఈరోజుల్లో పిల్లల్ని పెంచడం కత్తిమీద సాము.
ఆడ,మగ పిల్లలన్న  తేడాలేదు, రకరకాల ప్రలోభాలతో వాళ్ళని ఆకర్షించి ఉచ్చులోకి దింపడానికో లేదా లైంగిక హింసకి గురి చెయ్యడానికో గుంట నక్కలు కాచుకుని ఉన్న రోజులివి కానీ పిల్లలు మనతో ఏ విషయాన్నైనా స్వేఛ్చగా పంచుకోగలిగే వాతావరణాన్ని కల్పిద్దాము,అప్పుడే వారికి తమ గోడు వినడానికొకరున్నారు అన్న భరోసా కల్పించినవాళ్లమవుతాము.మార్పు మనతోనే మొదలుపెడదాము. ఏమంటారు?” అంటూ ముగించిన శ్రీకాంతుకి అందరూచప్పట్లతో తమ అంగీకారాన్ని తెలియచేసారు.
రచన: చెన్నూరి సుదర్శన్
	పావని పోలీసు స్టేషన్ మెట్లు ఎక్కాల్సి వస్తుందని ఏ రోజూ.. కలలో గూడా ఆనుకోలేదు. కాని అన్ని రోజులూ ఒక్కతీరుగా ఉండవన్నది నగ్నసత్యం. ‘కాలం కలిసి రాకుంటే కర్రే పామై కరుస్తుంది’ అన్నట్టు ప్రమాదం వెనుకాల మరో ప్రమాదం తరుముకుంటూ వస్తుంటే.. ఈ రోజు తన గారాల పట్టి  కోసం పోలీసు గడప తొక్కక తప్ప లేదు.
	స్టేషన్ సమీపిస్తున్న కొద్దీ ఆమె ఎదలో అలజడి అధికం కాసాగింది. గుండె చిక్క పట్టుకుని.. స్టేషన్ ఆవరణలోకి అడుగు పెడ్తుంటే..
	“ఎవరు కావాలి “ అంటూ.. నిఘా కేంద్రం నుండి సెంట్రీ భుజానికి వేళ్ళాడుతున్న తుపాకితో ఉన్నఫళంగా  ప్రత్యక్షమయ్యే సరికి గజ్జున వణకింది పావని.
	“సర్.. ఎస్సై గారిని కలవాలని వచ్చాను “ బిక్కు, బిక్కుమంటూ అంది.
	“ఎందుకు?. ఏదైనా కంప్లైంట్ అయితే ఆ గదిలోకి వెళ్ళు స్టేషన్ రైటర్ ఉన్నాడు” అంటూ స్టేషన్  కుడి వైపున్న గదిని చూపించాడు.. ఎస్సై సత్తిబాబు మనఃస్తత్వం బాగా తెలిసిన సెంట్రీ.
	“ముందుగా ఎస్సై గారిని కలిసి విషయం చెప్పి.. ఆతరువాత కంప్లైంట్ సంగతి ఆలోచిస్తాను సార్” అంటూ సవినయంగా మనవి చేసింది.
	చటుక్కున తన గదిలో నుండి బయటికి వచ్చాడు సబ్¬ఇన్¬స్పెక్టర్ సత్తిబాబు. సెంట్రీని  చూస్తూ.. పంపించమన్నట్టుగా ఇషార చేశాడు.
	తడబడుతున్న అడుగులతో పావని ఆఫీసులో అడుగు పెడ్తుంటే.. ఆమెను నఖశిఖ పర్యంతం కనుబొమ్మలెత్తి చూడసాగాడు సత్తిబాబు.  అది పోలీసులకు రివాజు అనుకుంది పావని.
	“నీ పేరేంటి.. ఏంటా విషయం?” అంటూ ఆనందంగా  అడిగాడు సత్తిబాబు.. పావని కాళ్ళకు  మట్టెలు లేవని లోలోన సంబరపడుతూ..
	పావని తన పేరు చెప్పింది. “సార్.. మా అమ్మాయిని ఒక రౌడీ వెధవ అల్లరి పట్టిస్తున్నాడు. వ్రాత పూర్వంకంగా కంప్లైంట్ ఇస్తే.. ప్రమాదమని మీతో నోటి మాటగా చెబుదామని వచ్చాను. వేరే మిషతో.. వానికి అర్థమయ్యేలా బెదిరించి గండం నుండి గట్టెక్కించండి” అంటూ రెండు చేతులు జోడించింది.
	కంగుతిన్నాడు సత్తిబాబు. పావని ఒక బిడ్డకు తల్లిలా కనబడ్డం లేదు. అసలు పెళ్ళే కాలేదనుకుంటే అంత వయసొచ్చిన అమ్మాయి ఉండడం నమ్మశక్యం కావడంలేదు. అదే విషయాన్ని ఆమెతో అన్నాడు.
	“పావనీ.. నిన్ను చూస్తుంటే నీకు అంత పెద్ద అమ్మాయి ఉన్నదనిపించడం లేదు. నువ్వు చెప్పేది నిజమేనా..!  అసలు నీకు పెళ్ళే కాలేదనుకున్నాను. వివాహిత చిహ్నాలేవీ కనబడ్డం లేవు. ఇంకా ఎందరు పిల్లలు” అంటూ ఆవురావురుమని కళ్ళప్పగించి, పళ్ళికిలిస్తూ..  చూడసాగాడు. పావని తల దించుకునే వుంది.
	“సార్.. నాకు ఒక్కర్తే అమ్మాయి. కళ్ళల్లో ప్రాణాలు పెట్టి కాపాడు కుంటున్నాను. గత ఏడాది భరత్¬నగర్ మార్కెట్లో మాఆయన కూరగాయలు కొంటుంటే ఫ్లై ఓవర్  బ్రిడ్జి  నుండి కారు  దొర్లి మీద పడి..” అంటూ భోరుమంది పావని. ఆమె కళ్ళు జలపాతాలయ్యాయి.
	సత్తిబాబు తెచ్చి పెట్టుకున్న జాలి గుండెతో.. ఊరడించే యత్నం చెయ్యసాగాడు. పావని ఆవేదన నోటి నుండి మాట పెకలకుండా చేస్తోంది. కాసేపు మౌనంగా ఉండి పోయింది. కడ కొంగుతో కళ్ళ నీళ్ళు ఒత్తుకుంటూ కొంచెం తేరుకున్నట్లు కనబడే సరికి..
	“ఇంతకూ మీ అమ్మాయి పేరు చెప్పలేదు. ఎవడు వాడు వెంటపడేది” అంటూ మాట  మార్చాడు సత్తిబాబు.
	“సర్ మా అమ్మాయి పేరు ప్రణతి. పదో తరగతి చదువుతోంది. సెయింట్ రీటా   హైస్కూల్¬కు వెళ్తుంటే బజ్జీల బడ్డీకొట్టు భద్రయ్య కొడుకు భరణి  దారి కాచి ఏడ్పిస్తున్నాడు. నిన్ను ప్రేమిస్తున్నాను.. పెళ్లి చేసుకుంటాను.. లేదంటే ఆసిడ్ పోస్తానని బెదిరిస్తున్నాడు” అంటుంటే ఆమె కళ్ళల్లో నీళ్ళు ఉబికి, ఉబికి రాసాగాయి. ‘ఊరపిచ్చుక భయం ఉండేలుకేం బాధ’ అన్నట్టు చూస్తున్నాడు సత్తిబాబు.
పావని గుండె నిబ్బరం చేసుకుంటూ.. ప్రణతి, భరణి ఫోటోలు అందించింది.
	ఫోటోలను తేరిపారగా  చూస్తూ.. వెనక్కి తిప్పాడు. మొబైల్ నంబర్లు కనబడ్డాయి. బహుశః ఎవరి ఫోటో వెనకాల వారి నంబరు ఉన్నదని పోలీసు తెలివితేటలతో పసిగట్టాడు. వెంటనే గుర్తుకు వచ్చిన వాడిలా.. పావని ఫోన్ నంబరు, చిరునామా అడిగి తీసుకుంటూ..
	“సరే.. వానికెలా బుద్ది చెప్పాలో నాకు తెలుసు. ఇక నేను చూసుకుంటాను పావనీ. నువ్వేం దిగులు పడకు” అంటూ భరోసా ఇచ్చాడు.
	“సరే సర్. దయచేసి మా పేర్లు బయటికి పొక్కకుండా చూడండి” అంటూ దీనంగా వేడుకుంది.
	“నేనొక సారి మీ ఇంటికి వచ్చి అన్నీ వివరంగా మాట్లాడుతాను. పోలీసులం.. ఎప్పుడు వస్తామో..! మాకే తెలియదు. ఫోన్ చెయ్యడం కుదరదు. ఏడాది నుండి ఏపనీ లేక  ఖాళీయే గదా..!” అదోరకంగా రెండు అరచేతులను సుతారముగా కొట్టుకుంటూ చూడ్డం, పావనికి ఒళ్ళు భగ్గున మండింది.  మరో ఆపద క్యూలో ఉన్నట్టు పసిగట్టి.. ఓర్పు వహించింది. తనూ నేర్పుగానే సమాధానమివ్వాలనుకుంది.
”ప్రణతి స్కూలుకు వెళ్ళగానే ఖాళీయే సార్” అంటూ పెదవిపై సన్నగా చిరునవ్వు మొలిపించింది.. ఖాళీ ని ఒత్తి పలుకుతూ. అది తన మనో భావాలకు గ్రీన్ సిగ్నలని పొంగి పోయాడు సత్తిబాబు.
వెంటనే తన మొబైల్ ఫోన్ నుండి రింగ్ ఇచ్చాడు. పావని ఫోన్ మ్రోగింది. దాన్ని చూసేలోగానే రింగ్ కట్ చేస్తూ.. “ఇది నా పర్సనల్ ఫోన్ నంబరు. వాట్సాప్ గూడా. సేవ్ చేసుకో.. నువ్వు సమయం  చూసి ఫోన్ చెయ్యి. రెక్కలు కట్టుకుని  వాలుతాను” అంటూ  క్రీగంటి చూపు విసిరాడు. కుత, కుతలాడుతున్న మనసును అదుపులో పెట్టుకొని అలాగే అన్నట్టు తలాడిస్తూ.. బయట పడింది పావని. సెంట్రీ సలహా ప్రకారం రైటర్¬ను కలిసి ఫిర్యాదు వ్రాసిస్తే సరిపోయేదేమో,,! అని బాధ పడింది. మదిలో పథకాలు రచిస్తూ.. ఇంటి దారి పట్టింది.
***
సత్తిబాబు మనసు, మనసులో లేదు. ‘కనులు మూసినా నీవాయె.. కనులు తెరిచినా నీవేనాయే..! ‘ అన్నట్టు పావని కళ్ళల్లో కదలాడుతోంది. ఆడవాళ్ళ ఆపదలను ఆసరాగా చేసుకొని పైసా తీసుకోకుండా సాయం చేస్తానంటూ.. వంచించడం సత్తిబాబుకు వెన్నతో పెట్టిన విద్య, నీతి నియమాలు విడచి.. ఎంతో బరితెగించిన ఆడదైతేనే పోలీసు స్టేషన్ గడప తొక్కుతుందని అతని ప్రగాఢ విశ్వాసం.
 రెండు రోజులు.. రెండు యుగాల్లా  గడిచాయి. కాని పావని నుండి ఫోన్ రాలేదు.  తను ఫోన్ చేస్తే పావనికి వెసులుబాటు అవుతుందో లోదో..! అని లోలోన మదన పడసాగాడు. తనను ఎన్నడు కటాక్షిస్తుందోనని మాటి, మాటికి ఫోన్ క్లిక్ చేసి వాట్సాప్ సందేశామేమైనా ఉందేమోనని చూడసాగాడు.  అదే ధ్యాసలో ఉన్న సత్తిబాబుకు స్వరం తప్పింది. అంటే పావని నన్ను తలుచుకుంటుందన్న మాట. అని లోలోన తెగమురిసిపోతూ.. టేబుల్ పై ఉన్న వాటర్ బాటిల్ ఓపెన్ చేసి ఒక గుటక వేశాడు. ఇంతలో పర్సనల్  ఫోన్ మ్రోగింది. మరో గుటక తాగాలని ఉన్నా..  విరమించుకున్నాడు.  బాటిల్ పక్కకు పెట్టి ఫోన్ ఎత్తాడు.. అది పావని నుండి.  ఎగిరి గంతులు వేయాలనుకున్నాడు గాని.. అది పోలీసు స్టేషన్ అని గుర్తుకు వచ్చి ఆగిపోయాడు.
అవతల పావని మరో ప్రశ్న వేయడానికి అవకాశమివ్వకుండా.. విషయమంతా వివరించి ఫోన్ కట్ చేసింది. పావని చెప్పిన సమయానికి మరో గంటసమయం మాత్రమే ఉందని లేచి తనకు ఆలాట్ చేసిన పోలీసు క్వార్టర్¬కు పరుగు తీశాడు.
	అరగంటలో ఫ్రెషపై పావని ఇంటికి చేరుకున్నాడు. సత్తిబాబును చూసి.. స్వాగతం పలుకుతున్నట్లు తలుపులు మెల్లిగా  తెరచుకున్నాయి. నక్క తోక తొక్కొచ్చినంత  సంబర పడిపోయాడు.
 ఇంట్లోకి అడుగు పెడుతూనే.. కంగుతిన్నాడు సత్తిబాబు. ఎదురుగా ఏమాత్రమూ ఊహించని భారీకాయం.. భరణి.
	“వెల్¬కమ్ సత్తిబాబు”  అంటూ మందహాసం చెయ్యసాగాడు భరణి. అతని ఏకవచన ప్రయోగంతో సత్తిబాబుకు అరికాలి మంట మాడ కంటి సుర్రుమంది. కాని వచ్చిన పని వేరాయే..! తమాయించుకుని.. పోలీసు బుద్ధికి పదును పెట్టాడు. భరణి ఆ రోజు నుండి దొరకడం లేదని పావని ఇలా ప్లాను వేసిందనుకున్నాడు.
	“నీ కోసమే చూస్తున్నాను భరణీ.. ఎన్నాళ్ళని  పోలీసుల కళ్ళు గప్పి తప్పించుకో గలవు. అందుకే మఫ్టీలో వచ్చాను” అంటూ మేకపోతు గాంభీర్యాన్ని  ప్రదర్శించాడు సత్తిబాబు.
	“ఓసోస్.. కోతలు కోయకు. నేను నీలాంటి దగుల్బాజీని కాను. ఏదైనా ముక్కుసూటి మనఃస్తత్వం నాది. ఇది నీ పోలీసు స్టేషన్ కాదు. పావనికి కన్ను గీటినట్టు. కొత్తపెళ్లి కొడుకు శోభనం గదిలోకి దూరే వాడిలా తయారై వచ్చావు. ఆమాత్రం పసిగట్టలేననుకున్నావా?” అంటూ ఎకసక్కెంగా మాట్లాడసాగాడు.
	సత్తిబాబు కొయ్యబారి పోయాడు. పదవతరగతి అమ్మాయి వెంటపడ్తున్నాడంటే.. కుర్రకుంక అనుకున్నాడు. కాని కండలు తిరిగి బజ్జీల భద్రయ్య బాబులా ఉన్నాడు వీడు. గొడవ చేస్తే తనకే ప్రమాదమని మనసులో అనుకుంటూ..
	“ముందు నీసంగతి చెప్పు ప్రణతి వెంటబడి సతాయిస్తున్నావట. ఆసిడ్ పోస్తానని బెదిరిస్తున్నావట.  మర్యాదగా చెబుతున్నాను.. మానుకో. లేదా ఎన్¬కౌంటర్ చేసేస్తా” అని పోలీసు తిట్లు తిడుతూ.. మీసాలు మెలెయ్యసాగాడు సత్తిబాబు.
	“ఏదీ చెయ్యి చూద్దాం. నీకు అంత దమ్ము ఎక్కడిది?” అంటూ వ్యంగ్యంగా నవ్వాడు. ”పాపం..! తండ్రి లేని పిల్ల అని  జాలి తలిచి  ప్రణతిని చేసుకుని, వారి కుటుంబానికి అండగా ఉంటానని ముందుగా బతిమలుతూ  అడిగాను. ఒప్పుకోలేదు. అందుకే బెదిరించాను. అంతే  గాని నీలాగా మేక వన్నె పులిని గాను” అంటూ భరణి కోపంగా సత్తిబాబు వంక చూడసాగాడు.
సత్తిబాబు చూపు మారల్చుకొని.. “నేనూ అంతే.. పావనిని పెళ్లి చేసుకుందామనుకుంటున్నాను” అంటూ ప్లేటు ఫిరాయించాడు.
	“అంటే.. పెళ్లి పేరుతో ఆమెను లొంగ  దీసుకుని మోసం చేద్దామని చూస్తున్నావా?”
	“మోసమెందుకు చేస్తాను”
	“మరి పురిటికని పుట్టింటికి పోయిన భార్యనేం చేస్తావు?” అంటూ ప్రశ్నించే సరికి అవాక్కయ్యాడు సత్తిబాబు. కథ అడ్డంతిరుగుతోందని.. ఇక నేర్పుగా అక్కడి నుండి తప్పించుకోవడమే ఉత్తమమనుకున్నాడు. తాను అలా తయారై రావడమే పెద్ద తప్పు చేశానని. జంకి వెనుకంజ వేశాడు సత్తిబాబు.
	“చూడు భరణీ.. నీ ఆశయం మంచిదే.. పావనికి నేను నచ్చచెబుతాను” అంటూ రాజీకొచ్చాడు.
	“నువ్వు పావనికి చెప్పాల్సిన అవసరం లేదు. మేము ముగ్గురం కూర్చొని నిర్ణయాలు తీసుకున్నాం. ప్రణతిని  నాదానిగా చేసుకోవాలంటే.. నువ్వు పావని జోలికి రావద్దని షరతు పెట్టింది ప్రణతి”
“మరి పావని నిన్ను బెదిరించమని చెప్పిందే..!”
“అది గడచిన పర్వం” అంటూ చిన్నగా నవ్వసాగాడు భరణి.
“సరే అయితే నాకు పావనే కావాలని ఏమీ లేదు. లోకం ఇంకా  గొడ్డుపోలేదు. వస్తా..” అంటూ పాములా  పారి పోయాడు సత్తిబాబు. అతని మనసు కుత, కుతలాడిపోతోంది. ప్రతీకార వాంఛ రగలి పోతోంది.
***
ఆసాయంత్రం నుండి  వాట్సాప్ గ్రూపుల్లో.. సత్తిబాబు పోలీసు సబ్¬ఇన్¬స్పెక్టర్, వీధి రౌడి భరణి భాగోతం అంటూ.. ఒక వీడియో అన్ని గ్రూపులల్లో చక్కర్లు కొట్టసాగింది.
భరణి భగ్గుమన్నాడు. కోపంతో ఊగిపోతూ.. పావని ఇంటికి పరుగెత్తాడు. తాళమేసి ఉంది. ఏం చెయ్యాలా.. అని బుర్ర గోక్కోసాగాడు. నిలువెల్లా ఒడలు మండి పోతుండడంతో బుర్ర పనిచెయ్యడం లేదు. లిప్తకాలం ఆలోచించి.. సత్తిబాబు కోసం పోలీసు స్టేషన్¬కు  పరుగులు తీశాడు. భరణి కోసమే బయలుదేరబోతున్న సత్తిబాబు ఎదురుగా వచ్చే భరణిని చూసి అగ్గి మీద గుగ్గిలమయ్యాడు. కాని వీడియో విషయం ఆరాతీయాలని  లోనికి పిలిచాడు.
“భరణీ.. ఈ వీడియోల సంగతి ఏంటి” అంటూ ఉద్వేగంగా ప్రశ్నించాడు.
“నాకూ అదే అర్థం గావడం లేదు సర్.. నేనూ  అదే తేల్చుకుందామని పావని ఇంటికి వెళ్లాను” అంటూ మర్యాద ధోరణిలోకి వచ్చాడు భరణి. “ఇంటికి తాళం వేసి ఉంది” అంటుంటే.. భరణి  కంఠం వణకుతోంది.
“ఇదంతా పావని పనై ఉంటుంది. నో డౌట్” అంటూ కోపంగా  లేచి నిలబడ్డాడు సత్తిబాబు. కళ్ళ నుండి నిప్పులు కురుస్తున్నాయి.
“అయితే ఇప్పుడేం చేద్దాం సర్..” అంటూ భయం, భయంగా అడిగాడు భరణి.
ఇంతలో సత్తి బాబు ఫోన్ మోగింది.  ఫోన్ తెరచి చూసి చతికిల పడ్డాడు సత్తిబాబు.
“ఎస్సార్..” అని ఆదేశాన్ని అందుకున్నాడు.  ఫోన్ పెట్టేస్తూ..
“భరణీ.. నాకు కమీషనరేట్ ఆఫీసు నుండి ఫోన్ వచ్చింది. బహుశః ఇదే విషయమనుకుంటా.. నువ్వెక్కడికైనా పారిపో,,” అంటూ హడావుడిగా బయలు దేరాడు సత్తిబాబు. భరణి బిక్కు, బిక్కు మంటూ సత్తి బాబు వెనకాలే స్టేజీ మీద జూనియర్ సర్కార్ మ్యాజిషియన్¬లా మాయమయ్యాడు.
కమీషనర్ గదిలోకి అడుగు పెట్టగానే సత్తిబాబు గుండె జారిపోయింది. ఎదురుగా పావని, ప్రణతి చేతులు కట్టుకొని నిలబడి ఉన్నారు.
సత్తిబాబు పోలీసు కడక్ సలాం కొట్టి ప్రతిమలా నిలబడ్డాడు.
“ఏమయ్యా.. సత్తిబాబూ.. ఇది పోలీసులు చెయ్యాల్సిన పనేనా.. నీలాంటి వారు ఒకరో ఇద్దరో  చెయ్యబట్టి మొత్తం పోలీసు శాఖ అపఖ్యాతి పాలవుతున్నది. మొన్న పేపరు చూశావా..! పోలీసులు దొంగలతో దోస్తీ అని హెడ్ లైన్స్ లో వచ్చింది. దానికి మినిస్టరు గారు , నేను వివరణ ఇచ్చుకోవాల్సి వచ్చింది” అంటూ చీవాట్లు పెట్టసాగాడు. “ఒక అబల సాయం కోరి వస్తే ఇదేనా నువ్వు చెయ్యాల్సిన పని. పావని గారు ఎంతో ధైర్యవంతురాలు. అంతే కాదు  మంచి విజ్ఞాన వంతురాలు గూడా. సమస్యను గోటితో వదిలించుకోవాలని చూసింది. నువ్వేమో..! గొడ్డలి దాకా తెచ్చుకున్నావు.
ఒక్క దెబ్బతో రెండు పిట్టలను పడెయ్యాలని పథకం పన్నింది పావని..  గదిలో రహస్యపు వీడియో కెమెరాలు పెట్టి..  మీ పంపకాలను పట్టిచ్చింది. భరణి గాడు.. వాడెవ్వడు?. వాడు బిడ్డను, నువ్వు తల్లిని పంచుకుంటారా..! “ అంటూ కళ్ళెర్ర జేసి బెదిరించసాగాడు.
“సర్.. ఇదంతా  నా ప్రణతి  పన్నుగడ” అంటూ ప్రణతి శక్తిని వివరించింది పావని.
సత్తిబాబు నిలువెల్లా వణకి పోసాగాడు.
“సార్.. పొరబాటయ్యింది. ఇకముందు మన డిపార్ట్ మెంటుకు చెడ్డ పేరు రాకుండా మసలుకుంటాను. ఈ సారికి క్షమించండి” అంటూ సత్తి బాబు వేడుకోసాగాడు.
“క్షమించాల్సింది నేను కాదు” అంటూ పావని వైపు చూశాడు కమీషనర్.
పావని తల అడ్డంగా ఊపింది.. క్షమించే ప్రసక్తే లేదన్నట్టు.
ఆమరునాడు ఉదయమే ప్రముఖ  వార్తా పేపర్లలో తాటికాయంత అక్షరాలు ప్రత్యక్షమయ్యాయి. మొదటి పేజీలోనే.. ‘రక్షించాల్సిన రక్షక భటులు భక్షిస్తున్నారు’ అనే హెడ్¬లైన్స్¬తో వచ్చాయి. కథనమంతా.. వీడియో క్లిప్పులతో సహా ప్రచురితమయ్యాయి.
వార్తను సుమోటోగా తీసుకున్న న్యాయస్థానం..  కేసు నమోదు చెయ్యాల్సిందిగా పోలీసు డిపార్ట్¬మెంటును ఆదేశించింది.
సత్తిబాబు, భరణి కటకటాల పాలయ్యారు.
మహిళా సంఘాలన్నీ ఏకమయ్యాయి. వారిరువురికి కఠిన శిక్ష పడే వరకు విశ్రమించబోమని పావని, ప్రణతిలకు  మద్దతు పలుకుతూ.. ప్రతిజ్ఞ చేశాయి. * 	
రచన: పూర్ణ కామేశ్వరి
కిటకిటలాడుతున్న కోర్ట్ హాలులో ఆర్డర్ ఆర్డరన్న జడ్జిగారి ఉత్తర్వుకు కొంత సేపటికి కానీ నిశ్శబ్దము చోటు చేసుకోలేదు. అంతా అగమ్యగోచరంగా వున్న అహల్యకి, ఇన్నేళ్ళ జీవిత పయనంలో ఇలాంటి మలుపు వస్తుందని కలలోనైనా అనిపించలేదు. తన జీవితంలో పడ్డ మచ్చ తనే మరచిన ఇన్నేళ్లకిలా తనని వెంటాడు తుందని అనుకోలేదు. సజావుగా సాగిపోతున్న జీవితంలో ఉప్పెనలా వచ్చిన ఈ తాకిడికి తట్టుకోలేకపోయినా అందులోనూ ఒక మధురానుభూతి దాగుడడం తనకే తెలియని ఆనందాన్ని కలిగించింది.
అదొక సంచలాత్మక కేసు అవ్వడంతో ఆ చిన్న కోర్టు-హాలులో సంబంధిత వ్యక్తులే కాక పత్రికా-విలేఖరుల సంఖ్య కూడా ఎక్కువగానే ఉంది.
పాతిక సంవత్సరాల క్రితం బిడ్డను త్యజించిన నేరానికి, నేరస్తురాలిగా నిలుచునున్న అహల్య మనసులో ఎన్నో సమాధానంలేని ప్రశ్నలు కదలాడుతున్నాయి.
బాల్యాన్ని కోల్పోయి, ప్రతి రోజూ పిడికెడన్నం కోసం పడరానిపాట్లుపడుతూ అనునిత్యమూ చావుబతుకుల మధ్య నలిగిపోయి, నా అనే వాళ్ళులేక, తన వారెవరో తెలియక, ఎన్నో అగచాట్లతో పెరిగి, మరెన్నో ఛీత్కారాలు ఎదుర్కోవలసి వచ్చి, చేయని తప్పుకు పసిప్రాయం నుంచి శిక్షను అనుభవిస్తూ పెరిగిన తనకు, అందుకు గురిచేసిన వారెవరైనా సరే అంతకంతా అనుభవించాలని ఆక్రోశపడే అవసరమూ అలా ఎందుకు చేయాల్సి వచ్చిందని ప్రశ్నించే హక్కూ వున్నాయి. అభిరామ్ వున్న ఆ స్ధితికి తనకు న్యాయం జరగాలని వాదించడము సమంజసమనే అనిపించింది అహల్యతో సహా అక్కడున్నవారందరికీ.
అటువంటి స్థితికి తనను గురిచేసిన తన తల్లి మీదే కేసు పెట్టి నష్టపరిహారం చెల్లించమని కోరడం బహుశా మన న్యాయవ్యవస్థలో యిదే మొదటిసారి కాబోలు. ఇన్నేళ్లకు తల్లి ఆచూకి తెలిసినందుకు ఆనందంకంటే, అనుక్షణం తనని వెక్కిరిస్తూ హేళన చేస్తున్న తన గతాన్ని తలచుకుంటూ ఆగ్రహమే ఎక్కువ కలిగింది. తను అనుభవించిన క్షోభకు గురి చేసినవారికి తగిన శిక్ష పడాలనే మనసు కోరుకుంది.
సాక్ష్యాలనూ పూర్వాపరాలనూ పరిశీలించిన తరువాత, అహల్య అనబడే ఈమె, తల్లిగా తన బాధ్యతని విడిచి తన సుఖం తాను చూసుకుని, ముక్కుపచ్చలారని పసి బిడ్డను నిర్దాక్షిణ్యంగా వదిలేసి వెళ్లడం ఎంత మాత్రమూ ఆమోదయోగ్యము కాదు. నష్టపోయిన జీవితాన్ని విలువకట్టనలవు కాదు. ఆ నష్టాన్ని ఎవ్వరూ భర్తీ చేయ లేరు.  ఐతే, ఆమె ద్వారా జరిగిన ఈ చర్య మూలంగా, నా క్లయింటు శారీరిక, మానసిక వత్తిడికి లోనవడమేగాక సామాజిక, ఆర్థిక యిబ్బందులతో అమూల్యమైన బాల్యాన్ని కోల్పోయాడు. అందుచేత, ఏ విధంగానూ జీవితాన్ని నష్టపోని ఆమె, తన భర్తతో కలిసి నా క్లయింటుకు కోటి రూపాయల నష్టపరిహారం చెల్లించవలసిందిగా అభ్యర్ధిస్తున్నాను, అంటూ వాదించిన లాయర్ గారి వాదనకు కోర్ట్ హాలంతా చప్పట్లతో మారుమ్రోగిపోయింది. మానవతా విలువలకై పోరాడే లాయర్ కళానిధిగారు ఎప్పుడూ న్యాయంవైపే నిలబడతారనీ, తాను చేపట్టారంటే ఆ కేసు గెలిచినట్టేనని అందరికీ తెలిసిన విషయమే.
తీర్పు ఇచ్చే ముందు మీరు ఏమైనా చెప్పుకోదల్చుకున్నారా అని అడిగిన జడ్జి గారిని చూసి, “నా పాపానికి ఈ శిక్ష కూడా చాలదు. ఐతే, ఏవిధంగానూ నష్టపోకుండా జీవితాన్ని సుజావుగా సాగిస్తున్నానన్న లాయరుగారి వాదనను విని, సమాజం ముందుంచడానికి కొన్ని వాస్తవాలు, సమాధానం లేని ప్రశ్నలూ వున్నాయి. జడ్జిగారు అనుమతిస్తే, విన్నవించుకుంటాను” అంది అహల్య.
ఇంతవరకు ఎవరికీ చెప్పవలసిన అవసరంరాని నా గతాన్ని లోకానికి చెప్పడం వలన సమాజంలో అత్యాచారాలకు గురవుతున్న అబలలకు చిన్నపాటి మేలైన జరగవచ్చునేమోనన్న ఒకే ఒక ఆశతో నా కథను చెప్పదలుచుకున్నాను. అభిరామ్ కు జరిగిన అన్యాయానికి వాడి కోరికలో ఎంతో న్యాయం వుంది. అందువలన నేను చెప్పదలచుకున్నది, కేవలం నా వైపు కథను చెప్పడం కోసమే కానీ, నేను చేసినదానిని న్యాయపరుచుతూ సంజాయిషీ ఇవ్వడమో, లేక శిక్షను తగ్గించమని అభ్యర్ధనో ఎంత మాత్రమూ కాదు.
*****
మేము హాస్టల్లో ఉండి డిగ్రీ చదువుతున్న రోజులవి. నేనూ సాధన, నవ్య ఒకే గదిలో వుండేవాళ్ళము. అందరమూ ఇంచుమించు చిన్న టౌన్లనుంచి వచ్చిన అతి సామాన్యమైన కుటుంబాల వాళ్ళమే. గవర్నమెంట్ ఎయిడే లేకపోతె అసలు చదువుకునే స్థోమత కూడా లేనివాళ్ళము. ట్యూషన్ ఫీజూ, హాస్టల్ ఫీసులోను ఎయిడ్ లభిస్తున్నందువల్లనే మేము అసలు చదువుకోగల పరిస్థితి.
ఎదో సాధించాలన్న ఆశతో సాధనకు ఆ పేరు పెట్టునకున్నారు తల్లితండ్రులు. ఎన్ని ఎదురుదెబ్బలు తిన్నా తలవొంచక ఆమె చదువును మాత్రం ఆ దంపతులు ఎన్నడూ ఆగనివ్వలేదు. కుమ్మరి పనిలో ఒంట్లోని శక్తినంతటినీ కూడగట్టి బలంగా చక్రాన్ని కర్రతో తిప్పాలి. గుండె బలహీనమవ్వడం వలన ఆ పనికి ఇక స్వస్తి చెప్పాలని డాక్టర్లు హెచ్చరించినా, సాధన డిగ్రీ కోసమే లాక్కొచ్చేవారు. ఇంక మా ఇంటి పరిస్థితికొస్తే, ఒక్కొక్కరుగా మా ఇద్దరు మేనత్తలూ మా ఇంటికి చేరారు. పెద్దావిడ విధవగా చేరితే, రెండో అత్తయ్య భర్త వదిలేసి పుట్టింటింకి చేరింది. ఒకళ్ళకు నాలుగురయ్యేసరికి మా నాన్నకు వచ్చే ఆ ప్రైవేటు కంపెనీ జీతం ఏ నెలకానెల అత్తెసరయ్యేది. స్ట్రైకులంటూ పూర్తి జీతం రాకపోతే మరింక చెప్పనే అక్కర్లేదు. చాలా సుఖమయమని చెప్పలేక పోయినా, నవ్య వాళ్ళింట్లో విపరీతమైన ఇబ్బందులు మాత్రం లేవు. మాకెప్పుడూ కాస్త చేదోడువాదోడుగానే వుండేది నవ్య.
డిగ్రీ పూర్తవుతూనే క్యాంపస్ సెలెక్షనులో మంచి ఉద్యోగం సంపాదించాలన్నదే మా లక్ష్యంగా ఉండేది. ముగ్గురమూ పట్టుదలతో పోటాపోటీగా చదివేవాళ్ళము.
ఒక రోజు మా కరెస్పాండంటు నవనీతంగారు నాకు రాత్రి 8 గం.లకు ఫోన్ చేసారు. “అహల్య, ఎలా వున్నావు? బాగున్నావా?” అంటూ ఎంతో ప్రేమగా పలకరిస్తూ, పరీక్షలకు బాగా చదువుతున్నావాని ఎంతో అక్కరగా అడగడమేకాక 	నీ చదువు, క్యాంపస్ సెలక్షన్, ఇంటర్నల్సుతో సహా డిగ్రీలో నీకు మంచి స్కోర్సు రావాలనీ, ఆ విషయమై నీతో మాట్లాడదామనీ చేశానన్నారు.
మన బాగోగులు ఇంతలా అడుగుతూ మంచి చెడ్డలను చూస్తున్న మేడంగారి ఔన్నత్యానికి మనసులోనే సంబర పడుతూ కృతజ్ఞతలను చెప్పుకున్నాను.
అది ఒక్క నువ్వు చదవడం వల్లనే సాధ్య పడదు అన్న ఆవిడ మాటలకి, ఎందుకని మేడం, నేను మీకు ప్రమాణం చేస్తున్నాను. నేను రేయింపవళ్ళు చాలా కష్టపడి చదువి మంచి మార్కు లు తెచ్చుకుని మీ పరువు తప్పక నిలపెడతాను. క్రితం ఏడు మొదటి సంవత్సరమవ్వడంతోనూ, సిటీ లైఫుకి కొత్త అవ్వడంతోనూ, హాస్టలుకి అలవాటు పడడానికీ కాస్త టైం పట్టింది. ఈ మూడేళ్లు ఆలా జరగదు. అంటూ నాలోనున్న పట్టుదలనంతా చూపిస్తూ అన్నాను.
నీ గురించి నాకు తెలుసు. ఐతే, నేను నిన్ను మరికొంచం ఉన్నతంగా చూడాలనుకుంటున్నాను. అందుకు నీకో సహాయం చేద్దామనుకుంటున్నాను. నువ్వు కొంచం సహకరిస్తే, అన్నిట్లోనూ చక్కటి మార్కులతో పాసవ్వడమే కాకుండా మంచి ఉద్యోగం కూడా మొదటి క్యాంపస్ రౌండ్ లోనే వచ్చేస్తుంది. మీ ఆర్ధిక పరిస్థితి దృష్ట్యా ఈ అవకాశం ముందుగా నీకు ఇవ్వాలని నీకు కాల్ చేశాను.
పట్టుదలగా చదవడం ఎలాగా చేస్తాను, అది కాకుండా మరింకేమి చెయ్యాలి మేడం? అని అమాయకంగా అడిగింది.
అదే, నేను చెప్పిన చోటుకు వచ్చి అక్కడ కాస్త సహకరించాలి. అన్ని ఏర్పాట్లు గౌప్యంగా ఉంటాయి. మన చైర్మన్గారి అబ్బాయే అన్నీ చూసుకుంటారు. ఎలాంటి భయాలు అక్కర్లేదు. ఒక్క సహకారం తప్ప. మన ఈ సంభాషణ తో సహా, ఏది ఎవ్వరితోను చర్చించనవసరంలేదు.
ఒళ్ళంతా జలదరించి గగుర్పాటుగా అనిపించింది అహల్యకు.
మొదట బుజ్జగింపుగా ఆరంభమైన ఆ ప్రస్తావన, వత్తిడిగా మారి ఆ పైన బ్లాక్మెయిల్ గానూ కాలేజీ లోంచి అర్ధాంతరంగా తీసివేయబడునన్న బెదిరంపుగానూ తయారయ్యింది. యూనివర్సిటీలో భర్తీ అయిన మొదటి సంవత్సరంలో తీసివేయబడితే, తగిన టీసీ లేకుండా మరే కాలేజీలో సీటుకూడా రాదు. పెద్దలతో చెపితే అసలు చదువుకుని తమ కాళ్ళమీద నిలబడే స్థితికూడా ఉండదు. నవనీతం గారిపై ఫిర్యాదు చేసి ఆ అతిబలవంతులైన ముఠాను ఎదుర్కునే పరపతి కానీ ధైర్యం కానీ లేవు. చదువుకుని నాన్నని గుండెపోటు నుంచి కాపాడాలన్న కనీస ఆశకు కూడా స్వస్తి చెప్పాలి సాధన. ఇంటర్నల్స్ దగ్గర పడగా వత్తిడి బలపడింది. మొహమాటంగా అనిపించి, అసహ్యంగా అనిపించి చర్చించుకోలేక ఒకరికి తెలియకుండా మరొకరం మొత్తానికి ఆ వత్తిడిని ముగ్గురమూ ఎదుర్కోవలసి వచ్చింది. ఆ పై ఒక్కరోజు దుఖ్ఖం ఉప్పెనలా పొంగి ఒకరికొకరు చెప్పుకుని బావురు మన్నాము. ఐతే, అంతలోనే మాకు విపరీతమైన విషవలయం పేనబడి అన్యాయం జరిగిపోయింది. నవనీతం గారి ఆఫీసులోనే మాకు మత్తు-పదార్ధాలు ఇచ్చి మా మీద బలాత్కారపు దాడి చేయబడింది. నోరు మెదపకూడదన్న బెదిరింపుతో వీలు లేక,, నోరు విప్పే ధైర్యం లేక లోలోపల విలపిస్తూ, జీవచ్చవాలమయ్యి మాపై మాకే కలిగిన న్యూనతా భావనను ఎదుర్కోవడానికి ఒక సంవత్సర కాలం పట్టింది.
మేము తలపడని తప్పు నను వీడక మరింత పరీక్షించగా, అప్పుడప్పుడే తన ఆగడాలు బయటపడ కుండా జాగ్రత్తపడుతున్న నవనీతం గారికి నేను గర్భవతినని తెలిసి తనను తాను కాపాడుకోవడానికి నన్ను రక్షించిక తప్పలేదు. వాళ్ళు ఇచ్చిన మత్తుపదార్ధాలతో ఏమి జరుగుతోందో నాకు తెలియలేదు. అప్పటికే 5 మాసాలు దాటేసాయని తెలిసిన నాకు వేరే దారి లేకపోయింది. ఆరు నెలల పాటు ఆ ఊర్లోనే లేకుండా వుండే ఏర్పాటు చేసి జాగ్రత్త పడ్డారు. ఐతే, ఎవ్వరి ఆచూకీ తెలియకుండా, మా వాళ్ళు కంగారు పడకుండా నేను కాలేజీ లోనే వున్నట్టు బయటప్రపంచాన్నంతటినీ నమ్నించారు. ఆ పొరుగూరినుంచి మళ్ళీ తిరిగి వచ్చేసమయంలో ఆ శిశువుని నాకు దూరం చేసారు. నా బిడ్డని చెప్పుకోవడానికి నేను జన్మనిచ్చిన శిశువెవరని కూడా తెలియ నివ్వకుండా, చూడనివ్వకుండా కర్కోటకరంగా నడుచుకున్నారు. ఇదంతా పకడ్బందీగా చేసిన చర్య. మళ్ళీ నన్ను హాస్టల్లోకి చేర్చారు. ఇంక నోరు తెరిచే అగత్యం కూడా లేకుండా చేసారు. నేను తిరిగి వచ్చిన 8 నెలలకి నవనీతంగారు పోలీసుల చేతచిక్కి అరెస్టు అయ్యారు. ఆవిడ మీద అనేక కేసులు నమోదయ్యాయి. ఐతే, నేను జీవితాన్నే కోల్పోయి, జీవచ్చవంలా అయిపోయాను. ఆ బాధ తెలిసిన సాధన, రంజనులు నాకు తోడూ-నీడై నిలిచారు. తేరుకోవడానికి ఎంతో సహకరించి మనిషిని చేసారు. నాకు కూడా తెలియని బిడ్డను తెలుసుకు నేందుకు ప్రయత్నించే అవకాశమే లేకపోయింది. తెగించి తెలుసుకున్నా, లోకాన్ని ఎదుర్కొనే ధైర్యమూ లేకపోయింది. వరము పొందని కుంతీదేవిలా లోలోపల కుమిలిపోయాను.
ఎంతో నేర్పుతో వాదించిన లాయరుగారు, సంచలనం సృష్టించి కోర్టుకు వచ్చిన నవనీతంగారి కేసు చదివే వుంటారు. ఐతే, పోలీసుల చేతికి చిక్కక ముందు బలైపోయిన ఎందరో అహల్యలు, సాధనలు మూగవారిపోయి, తమ ప్రశ్నలు ఎవ్వరినీ అడగలేక, తమ గోడు ఎవ్వరికీ చెప్పుకోలేక జీవచ్ఛవాలయ్యారు. వారికి ఏమిటి సమాధానం? మూగబోయిన వారి ఆర్తనాదాలు ఎవ్వరికి వినిపించలేదు. బలవంతంగా నోళ్లు మూసివేయబడిన వారి స్థితికి ఎవరు కారణం? అలాంటి భయంలో నలిగిపోయి చితికిన మరెందరో అహల్యలు నేటికీ వున్నారే? సభ్య-సమాజంగా మనమందరమూ ఈ స్థితికి బాధ్యులం కాదా? ఏళ్ళు గడిచాయే కానీ అత్యాచారాలు జరుగుతూనే వున్నాయి. కొన్ని బహిర్గతంగా, కొన్ని గౌప్యంగా. ఇక్కడ దోషులెవ్వరు?
కోర్ట్ హాలంతా నిర్ఘాంత పోయింది. దోషిలా చూసిన అహల్యను ఇప్పుడు జాలిగా చూడసాగింది. ఆగ్రహంతో రగిలిపోతున్నఅభిరాంకు ఇప్పుడు ఆమెలో అమ్మ కనబడడం మొదలుపెట్టింది.
అహల్య కథ విన్న పిమ్మట, మన సమాజంలోని కొందరు చీడపురుగుల వల్ల ఎన్ని జీవితాలు ఇలా లోతు తెలియని అగాధాల్లోకి పడిపోతున్నాయో, మరెందరు అభిరాంలు అనాధలవుతున్నారోనని అందరూ చర్చించుకున్నారు.
ఐతే, ఇది కేవలం తన ఆవేదనను పంచుకోవడానికి మాత్రమేకానీ కోర్టు వేయబోయే శిక్షను తప్పించుకోవడానికో లేక నష్టపరిహారము తప్పడానికో కాదని అహల్య చెప్పినందువలన, కాలేజీ స్కాం కేసును ఈ కేసు విషయంలో పరిశీలించట్లేదని జడ్జిగారు తేల్చేస్తూ, ప్రతి నాణానికి మరో వైపుంటుందని తెలుసుకున్న అభిరాం, తన కేసును వాపసు తీసుకోదలచినందున, అహల్యకు నష్టపరిహారం చెల్లించవలసిన అవసరం లేదని చెప్పడం జరుగుతున్నది, అని తీర్పు ఇచ్చారు.
ఒక సగటు వనిత పడిన ఇక్కట్లను దృష్టిలో పెట్టుకుని, మరెవ్వరూ ఇలాంటి పరిస్థితుల్లో చిక్కుకోకుండా, మనమంతా ఒక సమాజంగా కృషి చేయాలని వేడుకొన్నారు. ఇలాంటి ఘోరాలు జరగడంలో ఎంతోకొంత మనమందరమూ బాధ్యులమే. మనందరిలోనూ ఇంకిపోయిన భయమే ఇలాంటి సంఘటనలు జరగడానికి మూల కారణం. సమస్య వచ్చినప్పుడు, ఒక్కటై ఎదుర్కోవడానికి మనలో ఐకమత్యం, ఒకరి పట్ల ఒకరికి గౌరవం, మరొకరి సమస్యను మనదిగా చూడగలిగే మానవత్వమూ ఉంటే చాలు, అప్పుడు దాన్ని బయట పెట్టే సాహసం ప్రతి ఒక్కరిలో కలుగుతుంది. దానితోసగానికి సగం సమస్యలు తొలగిపోతాయి. స్త్రీలను ఒక విలాస వస్తువుగా చూస్తూ అత్యాచారాలకు పాల్పడే వారికి గుణపాఠం చెప్పడానికి దోహదపడే యీ గుణాలను నేటి సమాజంలో పెంపొందించడమే మన తక్షణ కర్తవ్యం.  అంతవరకు ఎన్ని చట్టాలున్నా, దోషులు తప్పించు కుంటూనేవుంటారు.
సమాజంలో తనకంటూ ఒక గౌరవాన్ని, ఉన్నత స్థానాన్నీ, పరపతినీ సంపాదించుకుని తాను స్థాపించిన NGO మూలంగా కాలేజీ స్కామును తిరగ-తోడి అందులో బలైన వారందరి కథలనూ కనువిప్పుగా చూపుతూ నేటి సమాజానికి మరగదర్శకమవ్వడానికి తనవంతు కృషి చేయసాగాడు అభిరాం. కుట్రలను చేసేవారిని వదిలి బాధితులను నిందించే మన ప్రవృత్తికి నేటితో స్వస్తి చెప్పాలని మొదటి గుణపాఠం నేర్చుకున్నవాడిగా నినాదం చేస్తూ గొంతెత్తి చాటాడు.
* * * * * *
రచన: కట్టా రాంప్రసాద్ బాబు
పరుగెత్తి, పరుగెత్తి అలసిపోయాడు.
కాళ్ళు నొప్పులు పుడుతున్నాయి. ఒళ్ళంతా చమట పట్టేసింది. ఒంట్లో నుంచి ఆయాసం తన్నుకొస్తుంది. ఒకటే టెన్షన్‌ ఏమవుతుందోనని. కాళ్ళకు చెప్పుల్లేకపోవడం, దారికూడా రాళ్ళూ, రప్పలతో నిండి వుండటంతో పాదాలు పుండ్లుపడిపోయాయి. అసలా సమయంలో ఏదీ ఆలోచించే స్థితి లేదు. ముందు అక్కడ నుంచి కదలాలి అనే అలోచన తప్ప మనసులోకి ఇంకోటి రాలేదు. ఇంక ముందుకు కదల్లేని పరిస్థితి.
ఓ చెట్టుకింద ఆగిపోయి అక్కడే కూలబడిపోయాడు. నోరంతా పిడచకట్టుకు పోయింది. ఎక్కడా నీటి జాడలేదు. అలాగే ఆయాస పడుతూ కాసేపు కూర్చున్నాడు. ఎక్కువ సేపు కూర్చోడం మంచిది కాదని మళ్ళీలేచి వేగంగా నడవటం మొదలెట్టాడు. కొంచెం దూరం వెళ్ళే సరికి బావి కన్పించింది. నీళ్ళు తోడుకోడానికి చేద కూడా వుంది. చేదనిండా నీళ్ళుతోడుకుని కడుపునిండా తాగాడు. అప్పుడు గానీ గుర్తుకు రాలేదు ఉదయం నుంచీ ఏమీ తినలేదని. ఆ సమయంలో ఏదైనా తినాలని కూడా అన్పించలేదు. అక్కడే వుంటే ఎవరైనా చూస్తారని, చూస్తే ప్రమాదమని తన పని పూర్తియిన వెంటనే అక్కడి నుంచి పరుగందు కున్నాడు.
ఓ ఫర్లాంగ్‌ వెళ్ళేసరికి మెయిన్‌ రోడ్‌ కనిపించింది. హమ్మయ్య అనుకుంటూ ఓసారి జేబు తడుముకున్నాడు 100 రూపాయల నోటు తగిలింది. అక్కడికి చేరుకుని కొంచెం దూరంలో వున్న బస్టాప్‌ దగ్గరకు వెళ్ళి నిబడ్డాడు. అరగంట తర్వాత బస్సొచ్చింది. అదెక్కిన గంటకు తను చేరాలను కున్న చోటుకి చేరుకున్నాడు.
సమయం మద్యాహ్నం రెండు గంటలు కావొస్తుంది. బాగా ఆకలి వేస్తుంది. పక్కనేవున్న టీ బంకులో రెండు బన్నులు తిని టీ తాగాడు. అక్కడ నుంచి తను వెళ్ళానుకున్న ఆఫీసుకి ఆటోలో చేరుకున్నాడు. లోపలి కెళ్ళా లంటే భయం వేసింది అక్కడున్న వాళ్ళని చూసి. అయినా సరే ధైర్యంచేసి ముందుకడుగు వేసాడు. వెళ్ళనివ్వకుండా ఆపేసారు.
‘‘ఎక్కడికి’’ అందులో ఒకడడిగాడు.
‘‘సార్‌ని కవాలి’’
‘‘ఏసార్‌ని’’ అడిగాడింకొకడు.
‘‘పెద్ద సార్‌ని’’
‘‘ఎందుకు?’’
‘‘ఆయనతో మాట్లాడాలి’’
‘‘ఏం మాట్లాడతావు’’
‘‘ఆయనకే చెప్పాలి’’
‘‘నువ్వెవరివని చెప్పాలి’’
‘‘మహారాజపురం నుంచి వచ్చానని చెప్పండి.’’
అదిరి పడ్డారు అక్కడున్న వాళ్ళంతా.
‘‘ఏమిటీ!! మహారాజపురమా? ఆ వూరా నీది’’ ఆశ్చర్యంగా అడిగారు.
‘‘అవును’’. అప్పటికే ఒకడెళ్ళి పెద్ద సార్‌కి చెప్పి రెండునిముషాల్లో తిరిగొచ్చి ‘‘లోపలికెళ్ళు సార్‌ రమ్మంటున్నారు’’ అంటూ అతని వెంట ఆయన రూము వరకు తీసుకెళ్ళాడు.
లోపలికి భయం భయంగానే వెళ్ళాడు. అక్కడ కూర్చున్న ఆయన్ని చూస్తే ఇంకా భయం కలిగింది. టేబిల్‌ మీదున్న నేమ్‌ప్లేటు మీద ‘సింహా’ ఐ.పి.ఎస్‌ అనే పేరుంది. నిజంగా సింహంలాగే వున్నాడాయన.
లోపలి కొచ్చిన వ్యక్తిని చూసి ఆశ్చర్యపోయాడు ఎస్పీ సింహా.
పదిహేడు సంవత్సరాల వయసున్న కుర్రాణ్ణి చూసి ‘ఈ అబ్బాయా వచ్చింది’ అనుకున్నాడు. మహారాజపురం నుంచొచ్చాడంటే డిపార్ట్మెంటుకు ఉపయోగపడే సమాచారం దొరుకుతుందనుకున్నాడు.
‘‘ఎవరు నువ్వు? ఎందుకొచ్చావు’’ అనడిగాడు కొంచెం కోపంగా.
‘‘నేను కూర్చోవచ్చా’’ చాలా అసటగా వుండటంతో అడిగాడు.
‘‘కూర్చో’’ సర్దుకుని కుర్చున్నాడా కుర్రాడు.
‘‘ఇప్పుడు చెప్పు’’
‘‘సార్‌! నాపేరు వీరబాబు. ఇంటర్‌ రెండో సంవత్సరం చదువుతున్నాను. మాది మహారాజపురం సార్‌. పూర్వం గొప్ప గొప్ప మహారాజులు పరిపాలించిన రాజ్యంలో మావూరుండేదట. అందుకే దానికా పేరొచ్చింది సార్‌. కానీ అంత మంచి పేరున్న వూరు ఈరోజు ఎంతో చెడ్డపేరు తెచ్చుకుంది సార్‌.’’
‘‘దానికి కారకు లెవరంటావ్‌’’
‘‘అంతా సార్‌’’
‘‘అంతా అంటే?’’
‘‘అంతా అంటే…….. ప్రభుత్వం, రాజకీయనాయకులు, చట్టాలు, న్యాయవ్యవస్ద….. పోలీసులు ….. అంతా సార్‌.’’
వీరబాబు అలా అన్నాకూడా సింహాకి కోపం రాలేదు. వీరబాబు దగ్గర నుంచి విషయాలు రాబట్టాలని చూస్తున్నాడు.
‘‘అంటే మీవూరిని నువ్వు చెప్పిన వాళ్ళంతా నాశనం చేసారంటావ్‌.’’
‘‘నిజం కాదాసార్‌. మావూరీ రోజు అట్టుడిగి పోతుందంటే నేను చెప్పిన వాళ్ళంతా కారణం కాదంటారా చెప్పండి.’’
‘‘అంటే మా పోలీసులు కూడా కారణమంటావా’’ అన్నాడు కూల్‌గా.
‘‘అవునంటే మీకు కోపం వస్తుంది కానీ మీరేచెప్పండి సార్‌ నిజం కాదంటారా’’
సింహా ఏమీ మాట్లాడలేదు. ఈ కుర్రాడు మాట్లాడే దానిలో వాస్తవం వుంది కదా అనుకున్నాడు.
అసలీ కుర్రాడెందు కొచ్చినట్లు?
మహారాజపురంలో జరిగినవి మామూలు సంఘటనలు కావు. చాలా ఘోరాతి ఘోరమైన సంఘటనలు. సభ్యసమాజం సిగ్గుపడేలాంటి సంఘటనలు. ఎవరు చేసారో అంతు బట్టని సంఘటనలు. పోలీసులకు సవాలుగా నిలిచాయవి.
మానభంగాలు, హత్యలు, దహనాలు ఇలాంటి వన్నీ నెలరోజుల్లో వరుసగా జరగడమే కాదు ఎవరూ వూహించని విధంగా వుండేవి. వాటిని చేసిన వాళ్ళకి కూడా వెంటనే వూహించని విధంగా శిక్షలు పడేవి. వాటికి సూత్రధారులెవరో, పాత్రధారులెవరో తెలియక పోవడమే కాదు చిన్న పాటి సాక్ష్యం కూడా లేని పరిస్థితి.
వీడికేమన్న తెలిసుంటుందా? ఆ విషయాు చెప్పడానికొచ్చాడా? లేక చిన్న పిల్లల చేష్టల్లాగ ఆవూరు పేరు చెప్పుకుని తన దగ్గర కొచ్చాడా అనే సందేహం కూడా కలిగింది ఎస్పీ సింహాకి. అయినా శాంతంగా ‘‘చూడు వీరబాబూ! నువ్వెందు కొచ్చావో నాకు చెప్పలేదు. నాకు చాలా పనుంది. మీవూళ్ళో జరుగుతున్న సంఘటన గురించే హోం మినిష్టర్‌తో వీడియో కాన్ఫరెన్స్ వుంది. ఈ రోజు ఉదయం ఆస్వామిజీ ఆశ్రమంలో జరిగిన అగ్ని ప్రమాదం గురించి, ఇంతవరకు జరిగిన పరిణామాల గురించి కూడా చర్చించడానికి మా డి.జి.పి గారు ఈ వీడియో కాన్ఫరెన్స్‌ ఏర్పాటు చేసారు.’’
‘‘ఎందుకు సార్‌ ఆ కాన్ఫరెన్సు. ఏం ఉపయోగం చెప్పండి. ఎవరూ ఏం చేయలేరు. రాజకీయ నాయకులు మీ పోలీసుల్ని స్వేచ్చగా పని చేసుకోనివ్వరు. ఎన్నో దారుణాలు జరుగుతున్నాయి. వాటిని ఆపలేకపోతున్నారు. మావూరన్న మాటేమిటి రాష్ట్రంలోను, దేశమంతా కూడా ఇలాంటివి జరుగతూనే వున్నాయి. అంతా ఏం చేస్తున్నారు చెప్పండి. రాజకీయనాయకులు ఆ సంఘటల్ని పావుగా వాడుకుని మీది తప్పంటే మీది తప్పని వాదులాడుకుంటున్నారు. పోలిసు లేమో మా పరిధిలోది కాదంటే మా పరిధిలోది కాదని తప్పించుకుంటున్నారు. ఈలోపల జరగవసిందంతా జరిగిపోతుంది. మావూరే తీసుతీసుకోండి. అక్కడ నాుగు మానభంగాలు జరిగాయి వాళ్ళని అతి కిరాతకంగా చంపేసారు. వాటికి బాధ్యులెవరో పోలీసులకూ తెలుసు, ప్రభుత్వానికీ తెలుసు. అయినా వాళ్ళని తూతూ మంత్రంగా అరెస్ట్‌ చేసి బెయిలిచ్చి వదిలేసారు. వాళ్ళు మీ దగ్గరున్నా బాగుండేది. వారేమో బయటకొచ్చి శిక్ష అనుభవిస్తున్నారు. ఆస్వామిగాడు మావూళ్ళో ఎంతో మంది ఆడాళ్ళని పాడుచేసాడు. వాడు చేసిన పాపాలకు ఈ రోజు అగ్ని ప్రమాదంలో సగం కాలిపోయి చావుబతుకుల మధ్య హాస్పిటల్లో వుండుంటాడు. బాధితలకు ఇలాగే న్యాయం జరగాలి తప్ప మీరెవ్వరివల్లా కాదు సార్‌’’ అన్నాడు వీరబాబు ఉద్రేకంగా.
‘‘అంటే చట్టాల్ని మావూరి వాళ్ళే తమ చేతుల్లోకి తీసుకుంటారా? మరిమేమున్న దెందుకు’’
‘‘నేరస్థుల్ని కాపాడటానికి’’ అన్నాడు టక్కున.
దాంతో సింహాకి చాలాకోపం వచ్చేసింది.
‘‘ఏంటి నువ్యనేది. కుర్రాడివని వూరుకుంటుంటే నీ నోటికొచ్చినట్లు మాట్లాడుతున్నావే.’’
వీరబాబు టేబుల్ మీద తలపెట్టుకుని ఒక్కసారిగా బావురుమన్నాడు. చాలాసేపు వెక్కివెక్కి ఏడ్చాడు. దాంతో ఎస్పీగాకికి మతిపోయింది.
‘‘ఏంటి వీరబాబు! ఎందుకలా ఏడుస్తున్నావు’’
‘‘ఆ బాధిత కుటుంబాల్లో మాకుటుంబం కూడా వుంది సార్‌’’ అన్నాడు బెక్కుతూ.
‘‘అవునా?’’ ఆశ్చర్యంగా అడిగాడు.
‘‘అవునుసార్‌. అసలు ఏం జరిగిందో చెబుతాను వినండి. మాది చాలా పేద కుంటుంబం సార్‌. మానాన్న కూలి పనులు చేస్తాడు. మా అమ్మ నాలుగిళ్ళలో పనులు చేస్తుంది. వాళ్ళకి నేను, చెల్లి పిల్లలం. చెల్లెలికి అయిదు సంవత్సరాలు. అందరికీ అదంటే ప్రాణం సార్‌. అల్లారు ముద్దుగా చూసుకుంటున్నాం. ఆనందంగా జరిగిపోతున్న మా కుటుంబం లోకి మా సర్పంచి కొడుకు రాహువులా వచ్చి మా చెల్లెల్ని అతికిరాతకంగా రేప్‌ చేసి చంపేసాడు సార్‌’’ అంటూ మళ్ళీ బావురుమన్నాడు వీరబాబు.
‘‘నిజమా!!!!’’
‘‘అవును సార్‌ మాచెల్లెల్ని వాడు స్కూలు నుంచి వస్తున్నప్పుడు బలవంతంగా బండెక్కించుకుని ఫామ్‌ హౌస్‌కి తీనుకెళ్ళడం, పాడుచేసి చంపేసి బండి మీద తీసుకొచ్చి రోడ్‌ పక్కన పారెయ్యడం కొంతమంది చూసారు. చూసిన విషయాన్ని ధైర్యంగా చెప్పే సాహసం ఎవరూ చేయలేదు. ఎందుకంటే సర్పంచి కోటేశ్వరుడు. డబ్బుతో అన్నీ కొనగల సామర్థ్యమున్న వాడు. అందుకే వాడి కొడుకు విచ్చలవిడిగా ప్రవర్తిస్తున్నాడు. వాణ్ణి పోలీసులు అరెస్ట్‌ చేసి బెయిలిచ్చి వదిలేసారు. వాడి కింకేం భయం చెప్పండి అచ్చోసిన ఆబోతులా తిరుగుతున్నాడు.’’
‘‘అందుకేనా వాణ్ణి కాళ్ళూ, చేతులు విరగ్గొట్టి ఎందుకూ పనికి రానివాడిగా తయారు చేసారు మీవూరివాళ్లు.’’
‘‘అవును సార్‌ జీవితాంతం వాడు కుమిలి, కుమిలి ఏడవాలి. వాడికి నడవడానికి కాళ్ళు లేవు, తింటానికి చేతుల్లేవు. వాడు జీవితాంతం చాలా నికృష్టమైన జీవితం గడపాలి.’’ అన్నాడు కసిగా.
‘‘ఎవరంటావ్‌ వాడికలాంటి శిక్షవేసింది’’?
కొంచెం సేపు నిశ్శబ్దం తర్వాత నెమ్మదిగా అన్నాడు వీరబాబు ‘‘నేనే సార్‌!!
‘‘నేనే వాణ్ణిలా తయారు చేసాను. ముందసలు వాణ్ణి చంపేద్దామనుకున్నాను. చంపితే ఆబాధవాడు కొంచెం సేపే అనుభవిస్తాడు. ఆబాధేమిటో వాడు జీవితాంతం అనుభవించాలి. అందుకే వాడు ఒంటరిగా దొరికినప్పుడు దొంగ దెబ్బతీసాను. ముందు కర్రతో వాడి వెనుక నుంచి తలుమీద బాదాను పెద్దకేక వేసి స్పృహ తప్పి పడిపోయాడు. వెంటనే పెద్ద బండరాయితో వాడి కాళ్ళు, చేతుల్ని పచ్చడి పచ్చడి చేసాను అవింక పనికిరావు. అసలు వాడి మర్మాంగాన్ని కోసేద్దామన్నంత కక్ష ఏర్పడిరది కానీ అలా చేస్తే వాడు చస్తాడని ఆపని చేయలేదు. వాణ్ణి చూసిన వాళ్ళకి అలాంటి తప్పుచేస్తే శిక్ష ఎలావుంటుందో తెలియాలి సార్‌.’’
‘‘అంటే చట్టాన్ని నీ చేతుల్లోకి తీసుకున్నావన్న మాట’’
‘‘తీసుకోకపోతే వాడి చేతిలో నాచెల్లెళ్ళలాంటివారు చాలా మంది బలయిపోతారుసార్‌. నా చెల్లి అలా అయిపోయినందుకు నా తల్లిదండ్రులు మంచం పట్టారు సార్‌. వీళ్ళ దుర్మార్గాలకు బయిపోయిన వారినీ మీరు రక్షించలేరు, వాళ్ళనూ శిక్షించలేరు. అందుకే వీడొక్కణ్ణే కాదు మిగిలిన వాళ్ళని కూడా ఇలాగే చేసాను.’’
ఉలిక్కి పడి ‘‘అంటే…..’’
‘‘అవునుసార్‌ మావూళ్ళో అలాంటి వెధవ పనులు చేసినవాళ్ళకి బుద్ది చెప్పడానికి అలాంటి శిక్షలే వేసాను. శిక్ష వేయ్యడానికి నువ్వెవరు అనకండి. మీరెలాగూ వెయ్యలేరు. ఎవరొకరు వెయ్యకపోతే వాళ్ళంతా పేట్రేగిపోతున్నారు కదా. పనీ పాటా లేని ఓపనికి మాలిన వెధవొకడు మాపెద్దమ్మ కూతుర్ని ప్రేమిస్తున్నానని, పెళ్ళి చేసుకుంటానని చెప్పిదానికి కడుపుచేసాడు. అది ఇంట్లో చెబుతుందేమోనని దాన్ని పీకపిసికి చంపేసి కాలువలో పారేసాడు అలాంటి వాడికి బుద్ది చెప్పొద్దామరి. అందుకే వాణ్ణీ కాళ్ళు చేతులు విరిచేసి దేనికి కూడా పనికి రాకుండా చేసేసాను.
ఆ స్వామీజీగాడు మావూళ్ళో ఆశ్రమం కట్టుకుని ప్రజలధన, మాన, ప్రాణాలతో ఆడుకుంటున్నాడు వాడికి రాజకీయ నాయకులు, అధికారులు పాదపూజు చేస్తుంటారు. వాళ్ళకి మీరు రక్షణకల్పిస్తుంటారు. వాడెంతో మంది ఆడాళ్ళ శీలాన్ని దోచుకున్నాడు. ఎవరూ బయట చెప్పుకోలేని పరిస్థితి. మా మామయ్య కూతురికి పిల్లలు లేక పోతే పూజలు చేసి సంతాన భాగ్యాన్ని కలిగిస్తానని మాయమాటు చెప్పి దాన్ని మాన భంగం చేసి చంపేసాడు. అలాగే మా బందువుల అమ్మాయినీ రేప్‌ చేసి చంపేసి శవాలను ఊరికి దూరంగా పారేయించాడు. దెబ్బలన్నీ మా కుటుంబానికే తగులు తున్నాయి సార్‌.
వాళ్ళు పోయి పదిరోజుయ్యిందిసార్‌. జరిగిన విషయాలన్నీ ఎలా తెలుసని అడక్కండి. ఇలాంటి వన్నీ పల్లెటూళ్ళలో ఈజీగానే తెలుస్తాయి. ఆ స్వామీజీగాడి ఆగడాలకు స్వస్తి పలకానుకున్నాను. అయితే వాడు అందరిలాగా బయటదొరకడు. అందుకే వాడి ఆశ్రమంచుట్టూ తెల్లారకుండా కిరసనాయిు జల్లి నిప్పుపెట్టాను. ఈ ఉదయమే చేసానా పని. అది పూర్తిగా కాలిపోకుండా జనం మేల్కోనడంతో ఆ వెధవ సగం కాలిపోయి బతికాడు. వాడు బతికినా స్వామిజీ అవతారం ఎత్తలేడుగా. కాలిన గాయాతో జీవితాంతం చిత్రవధ అనుభవిస్తాడావెధవ. ఆ సమయంలో నేనక్కడవున్నాను కాబట్టి నన్ననుమానిస్తారనే ఉద్దేశంతో పరుగందుకుని అడ్డదారిలో మీదగ్గరకు వచ్చి విషయాలన్నీ మీకు చెప్పాలను కున్నాను. అందుకే వచ్చాను.’’
‘‘ఇంత సాహసం ఎందుకు చేసావురా నువ్వు’’
‘‘ఎవరోకరు సాహసం చేయకపోతే అలాంటి వెధవలకు ఎవరు బుద్దిచెబుతారుసార్‌. అసలు సమాజం ఎలాబాగు పడుతుంది చెప్పండి. నేనేమైనా పర్వాలేదనుకుని ఈసాహసం చేసాను.
అయినా నేనేమవుతాను సార్‌. నేనింకా మైనర్‌నే కదా. మైనర్‌ రేప్‌ చేసి చంపేస్తేనే వాడిని వదిలేసిన న్యాయవ్యవస్థమనది. నన్నూ అలాగే వదిలేస్తారు. నేను ఎవర్నీ చంపలేదుగా. అయినా ఇవన్నీ నేనే చేసాననడానికి సాక్ష్యాలు కూడా లేవు నేను చెప్పడం వల్లే మీకు తెలిసింది. నేనిలా చేసానని ఎవరికైనా చెప్పినా, లేదా చదివినా అసహజంగా అనిపించ వచ్చు. ఇప్పుడు ఏపని చెయ్యడానికైనా పెద్దా, చిన్న అనే తారతమ్యం లేకుండా ఎవరికి తోచింది వాళ్ళు చేసేస్తున్నారు. అందుకే మన సమాజంలో ఇటువంటి పరిణామాలు చోటు చేసుకుంటున్నాయి.
నేను తప్పేచేసాను సార్‌. నన్నేం చేస్తారో చెయ్యండి. అన్నింటికి సిద్దపడేనేనిక్కడకు వచ్చాను. మా వూరికున్న వూర్వపు వైభవం రావాలి. అదే నాకోరిక. ఇలాంటి వెధవలున్న మా వూరు కొంత కాలం తర్వాత అధోగతి పావుతుంది. అది మళ్ళీ మహారాజభోగం పొందాలి. అందుకే నేనింత సాహసం చేసాను. ప్రతీవూళ్ళోను నా లాంటి వాడొకడు అక్కడున్న చీడ పురుగుల్ని ఏరేస్తే అన్ని గ్రామాలే కాదు మొత్తం దేశమే బాగుపడుతుంది, ఎవరో వచ్చి మనల్ని ఉద్ధరిస్తారను కోవడం భ్రమేకదా’’ అన్నాడు వీరబాబు.
‘నిజంగా నువ్వు థీరోదాత్తుడిరా’ అని మనసులో అనుకుని తర్వాత ఏం చేయాలా అనే ఆలోచనలో పడ్డాడు ఎస్పీ సింహీ.					% % % %
రచన: పరిమళ పప్పు
ఆరోజు డాక్టర్ చెప్పిన మాటకి విని నా తల తిరిగినట్టు అయ్యింది. నేను తల్లిని కాలేను అని తెలిసి అవాక్కయ్యాను. ఈ విషయం తెలిసిన దగ్గర నుంచే
మా వారికి నాతో విడాకులు ఇప్పించి వేరే పెళ్లి చేయాలని చూస్తున్నారు ఇంట్లో వాళ్ళు.
మొదట్లో వినలేదు కానీ ఎన్నాళ్ళని వినకుండా ఉంటారు,  చెవిలో జోరీగ లాగా ఊదుతూ ఉంటే ఏ మనిషి అయినా మారకుండా ఉంటారు చెప్పండి?
అదే భయం నాకు కూడా పట్టుకుంది. అప్పటి నుంచి కంటికి నిద్ర లేదు, మనసుకి ప్రశాంతత లేదు, కడుపుకి ఇంత తిండి కూడా లేదు. ఏదో తినాలన్న పేరుకి నాలుగు మెతుకులు నోట్లో వేసుకుంటున్నాను అంతే. లేదంటే మళ్లీ ఇంటి పనులు అన్నీ చేయాలి కదా.
ఒకరోజు బాగా నీరసం గా అనిపించింది లేవలేక పోయాను. అంతే పొద్దునే లేచి పోరు పెడుతూనే ఉన్నారు అత్తయ్యా వాళ్ళు. ఇంత సేపు అయినా నిద్ర లేవకపోతే ఎలాగే, ఇంటి పనులు అన్నీ ఎవరు చేస్తారు అంటూ…
అంటే నేను ఈ ఇంట్లో పనులు చేయటానికి మాత్రమే ఉన్నానా? నాకంటూ ఇంకేమి లేదా? ఎందుకు ఈ జన్మ అనిపిస్తుంది ఒక్కోసారి.
అంతకుముందు వరకు బాగానే ఉండే అత్తయ్యా వాళ్ళలో ఒక్కసారిగా వచ్చిన మార్పు నేను తట్టుకోలేక పోతున్నాను. అప్పటి నుంచీ ఇంట్లో గొడవలు, ప్రతి దానికీ పెద్ద రభస చేయటం అందరికీ బాగా అలవాటు అయిపొయింది. 
అందరూ కలిసి పోరు పెట్టు మరీ మా వారిని మరో పెళ్లికి ఒప్పించారు. “తనని కూడా అడగనీ అమ్మా ఒక మాట, పాపం తను ఏమనుకుంటుందో ఏమో”, అన్నారు మా వారు. ‘ఆ మాత్రం ప్రేమ ఉంటే చాలు’ అనుకున్నాను నేను.
మా వారు ఆఫీస్ కి వెళ్ళాక, ఇంట్లో అందరూ నా మీద పడి నన్ను నానా మాటలు అనటం మొదలు పెట్టారు. “నువ్వు  ఈ ఇంట్లోకి వచ్చిన దగ్గర నుంచి మాకు శని పట్టుకుందే, దరిద్రపు మొహం దానా ఎక్కడ దాపురించావే” అంటూ ఒకరు..
“అదే నీ స్థానంలో నేను ఉంటే ఎప్పుడో ఇల్లు వదిలేసి, వెళ్లిపోయే దానిని” అంటూ ఒకరు…
“నాకే కనుక పిల్లలు పుట్టరు అని తెలిస్తే, నేనే మా ఆయనకి వేరే పెళ్లి చేసేదాన్ని, లేదంటే ఏ నుయ్యో గోయ్యో చూసుకుందును” అంటూ ఒకరు..
ఇలా సూటి పోటి మాటలతో నన్ను చిత్రవధ చేయటం మొదలు పెట్టారు.
లోపం నాలో ఉంది కాబట్టి సరే, అదే తనలో ఉంటే నేను కూడా మరో పెళ్లి చేసుకోవచ్చా??
అదే మాట నేను అనగలనా? అంటే ఎంటి నా పరిస్థితి?
“ఏ పిల్లలు లేకపోతే చచ్చిపోతావా, ఈ లోకంలో ఎంతమంది పిల్లా జల్లా లేని వాళ్ళు ఉన్నారు. నీ భర్త నీకు తోడుగా ఉన్నాడు, అది చాలు నీకు” అంటారు.
ఎందుకు ఇలా? ఆడదానికి ఒక న్యాయం, మగవాడికి ఒక న్యాయమా? ఇప్పుడు నా పరిస్థితి  కాను,నేను ఎక్కడకని వెళ్ళను, అసలే ఆరోగ్యం బాగా లేని అమ్మ నాన్నలకి నేను మరొక భారం కాలేను.
ఇలాంటి ఆలోచనలతో నా బుర్ర వేడెక్కి పోయింది. బాగా ఏడ్చి ఏడ్చి ఎప్పుడో పడుకున్నాను. నిద్రలో మంచి ఆలోచన ఒకటి వచ్చింది. ఎవరి మీదనో ఆధారపడి బ్రతకటం దేనికీ. నాకంటూ ఒక జీవితాన్ని నేను ఏర్పరచు కోగలను. నాకు చదువు ఉంది, నా చదువుకు తగ్గ ఉద్యోగం చేసుకుంటూ ఎలాగోలా బ్రతకాలని నిర్ణయించుకున్నాను.
మర్నాడు పొద్దునే మామూలుగా లేచి అన్ని పనులు పూర్తి చేశాను. నా బట్టలు అన్నీ సర్ది పెట్టుకున్నాను. మా వారు ఆఫీస్ కి వెళ్ళిన తర్వాత అందరూ ఎవరి దారిన వాళ్ళు వెళ్లిపోయారు. ఎవరు లేని సమయం చూసి
నేను వెళ్లి రెడీ అయ్యి, నెమ్మదిగా అక్కడి నుంచి బయటకి వచ్చేసాను.
ముందుగా ఒక వర్కింగ్ ఉమెన్స్ హాస్టల్ లో చేరాను. అక్కడ నా వివరాలు చెప్పి నా కోసం ఎవరైనా వస్తె చెప్పద్దు అని కూడా చెప్పాను.
********
సాయంత్రం శ్రీహరి ఇంటికి వచ్చేసరికి “హమ్మయ్య దరిద్రం వదిలి పోయింది” అంటుకుంటూ ఉన్నారు ఇంట్లో అందరూ. శ్రీహరి కి వస్తూనే శిరిషా అంటూ పిలవటం అలవాటు. అదే అలవాటుగా పిలుస్తున్నాడు. కానీ ఎవరు ఏమీ పలక లేదు. సిరి కోసం ఇల్లంతా వేతికాక గదిలో తను రాసి పెట్టిన ఉత్తరం కనిపించింది.
ప్రియమైన శ్రీవారికి,.
మీతో పెళ్లి అయిన మరుక్షణం నుంచి మీరే నా ప్రపంచం అని అనుకున్నాను. మీ ఇంట్లో అడుగు పెట్టిన క్షణం నుంచే ఇదే నా లోకం అనుకున్నాను. నా పుట్టినింటిని సైతం మరచిపోయాను. కానీ నాకు కలిగిన ఒకే ఒక్క లోపం వల్ల ఇప్పుడు మీ అందరికీ నేను కానీ దాన్ని అయిపోయాను. అందుకే ‘నా అనుకునే’ మీ ప్రపంచం నుంచి బయటకి వెళ్ళిపోతున్నాను. మీరు మీ అమ్మ గారు కోరుకున్నట్లు మరో పెళ్ళి చేసుకుని సంతోషంగా ఉంటారని ఆశిస్తున్నాను. నా కోసం వెతకకండి.
ఉంటాను కాదు కాదు వెళ్తాను. ఇక మళ్ళీ మీకు కనపడను.
ఇట్లు,
మీ అర్ధాంగి కాలేకపోయిన మీ భార్య..
ఆ ఉత్తరం చదివి హతాశుడయ్యాడు శ్రీహరి. వెంటనే వాళ్ళ అమ్మతో, నాకు శిరీష కావాలి అమ్మా, నేను వేరే పెళ్లి చేసుకోను. నాకు పిల్లలు అవసరం లేదు. నాకు సిరి, సిరి కి నేను మాకు వేరే పిల్లలు వద్దు. పెళ్లి లో తనకి “నాతిచరామి” అని ప్రమాణం చేశాను. అంటే ఈ జీవితాంతం కష్టం లో సుఖం లో తనకు తోడు నీడగా ఉంటాను అని తనకి ఒట్టు వేసాను. ఇప్పుడు అది నిలబెట్టుకోలేకపోతే ఇంక ఆ మంత్రాలకు అర్థం ఏముంది? నా వాగ్దానానికి విలువ ఏముంది?
నేను ఇప్పుడే శిరీష కోసం వెళ్తున్నాను, వస్తె సిరి తోనే ఇంటికి వస్తాను. ఒకవేళ అలా కానీ పక్షంలో నేను కూడా తన కోసం వెతుకుతూ ఉండిపోతాను కానీ  నా భార్యకు స్థానం లేని ఈ ఇంట్లో అడుగు పెట్టను. అని అక్కడ అందరికీ గట్టిగా చెప్పి వచ్చేశాడు శ్రీహరి అక్కడ నుంచి.
బయటకి వచ్చి తెలిసిన చోటల్లా శిరీష కోసం వెతకటం ప్రారంభించాడు. తనకి తెలిసిన శిరీష స్నేహితులు అందర్నీ అడిగాడు. అలా వెతుకుతూ ఉండగా శిరీష స్నేహితురాలు ఒకరు శిరీష ఉన్న హాస్టల్ గురించి చెప్పింది శ్రీహరి కి.
వెంటనే శ్రీహరి ఆ హాస్టల్ కి వెళ్ళాడు. కానీ శిరీష ముందే వార్డెన్ కి తన గురించి చెప్పవద్దు అని చెప్పటం తో శిరీష వివరాలు చెప్పటానికి నిరాకరించారు హాస్టల్ వాళ్ళు. అదే సమయంలో ఎక్కడకి వచ్చిన శిరీష స్నేహితురాలు జరిగేది చూసి శిరిషకు చెప్పింది.
దూరంగా ఉండి అక్కడ జరుగుతున్నది అంతా చూసిన శిరీష, తన భర్త రాకకు కారణం అర్థం తెలుసుకుంది. తన మీద ఉన్న ప్రేమ తో ఇంట్లో వాళ్ళతో గొడవ పడి మరీ వచ్చినట్టు అర్థం చేసుకుంది. ఇంకా శ్రీహరిని బాధ పెట్టడం ఇష్టం లేక తానే వెళ్లి శ్రీహరి నీ కలిసింది.
శిరీషనీ చూడగానే కొత్తగా అనిపించింది శ్రీహరికి. అందరూ ఉన్నారు అని కూడా చూడకుండా హత్తుకున్నాడు తనని. శ్రీహరి చేసిన పనికి శిరీష కు కళ్ళలో నీళ్ళు తిరిగాయి.
శిరీష కన్నీళ్లు తుడుస్తూ, “నువ్వు లేకపోతే నేను ఉండగలను అనుకున్నావా, నీ తోడుగా నీడగా ఉంటాను అని చేసిన ప్రమాణాలను మర్చిపోయాను అనుకున్నావా? నువ్వే నా జీవితం సిరి, ఈ జన్మకు నువ్వు చాలు నాకు, మనకొక పిల్లలు వద్దు నీకు నేను నాకు నువ్వు పిల్లలం అంతే.. నువ్వు నా ప్రాణం శిరీష”
అంటూ ప్రాధేయ పడుతున్న శ్రీహరి నీ చూసి మనసులో చిన్న అనుమానం కలిగింది శిరీష కి.
ఆ అనుమానాన్ని అర్థం చేసుకున్నట్టుగా శ్రీహరి, “మరి ఇంత ప్రేమ ఉన్నప్పుడు నా అమ్మ వాళ్ళు చెప్తే మరొక పెళ్లికి ఎందుకు సరే అన్నాను అనే కదా నీ అనుమానం. అలా ఒప్పించి ఇక పెళ్లి చూపులకి అంటూ నాకు తెలిసిన అమ్మాయిని పెట్టు, తన ద్వారా అమ్మ వాళ్లకి కనువిప్పు కలిగేలా చేద్దాం అనుకున్నాను. కానీ ఇంతలోనే ఇలా జరిగిపోయింది. నన్ను క్షమించి, నాతో రా సిరి” అని బ్రతిమాలాడు.
శ్రీహరి ప్రేమకు కరిగిపోయిన సిరి తనతో వెళ్ళింది. శ్రీహరి కి తన భార్య మీద ఉన్న ప్రేమని చూసిన ఇంట్లో వాళ్ళు అందరూ మరోసారి వేరే పెళ్లి ప్రస్తావన ఏమి తీసుకుని రాలేదు. అంతే కాకుండా అందరి అంగీకారంతో వాళ్ళు ఒక అనాధాశ్రమం నుంచి ఒక అమ్మాయిని తెచ్చుకుని పెంచుకోసాగారు.
*******
