 
రచన:గౌతమి
ఏరన్ ఆ రచయిత ఫెర్నాండేజ్ ని కలిశాడు. అతను అంశాలమీద కొన్ని ప్రశ్నలు తనకున్నాయని చెప్పాడు. ఫెర్నాండేజ్ నుదురు చిట్లించి కంటి చీపును అనుమాన దృష్టితో సంధించి మీరు డీల్ చేస్తున్న కేసు వివరాలు చెప్పండి అన్నాడు. ఏరన్ “తప్పకుండా”… అని మొదలుపెట్టాడు….
“ఇంట్రెస్టింగ్… మీకు స్వయాన జరుగుతున్న అనుభవాలని బట్టి కూడా దీన్ని నమ్మక తప్పౌ. ఏదో అతీత శక్తి వుంది అని అనిపిస్తున్నది నాకు కూడా…
“మరి ఇప్పుడు చెప్పండి మీ ప్రశ్నలేమిటి?” అన్నాడు ఫెర్నాండేజ్ తల పంకిస్తూ.
ఏరన్ అడిగాడు… “ఆత్మకు బ్రతికున్న వారితో కమ్యూనికేట్ చేసే అవకాశం వుందా? నేనెలా నమ్మడం?”
“మీకు దేవుడు అంటే నమ్మకం వుందా? ఎప్పుడైనా చూశారా?” ..ఫెర్నాండేజ్ అడిగాడు.
వెంటనే మన వీర వెంకట అదే వురఫ్ ఏరన్ “నమ్మకం వుందనీ, తాను చిన్నప్పటినుండీ హనుమంతుని భక్తుడ్ని” అనీ, తనకు కలలో వచ్చాడని కూడా చెప్పాడు.
అదే ఫ్లో లో “మరి హనుమంతుడు ఏమని చెప్పాడు” అని ఫెర్నాండేజ్ అడిగాడు.
“ఇంటర్వ్యూ సక్సెస్ అవుతానని చెప్పి ఆపై అంతర్ధానమయ్యాడు..” అని ఏరన్ చెప్పాడు.
“మరి ఆ తర్వాత ఏమి చేశారు?” అడిగాడు ఫెర్నాండేజ్.
“ఏముంది, ఇంటర్ వ్యూ కెళ్ళాను, జాబ్ వచ్చేసింది. మంగళవారం గుడి కెళ్ళి సింధూర పూజ చేయించాను” అని ఆనందంగా చెప్పాడు ఏరన్.
“మీ పేరు ఏరన్ కదా? హనుమంతుడు ఎందుకు కనబడ్డాడు?.. “అడిగాడు ఫెర్నాండేజ్.
ఒక కిలోమీటర్ వైడ్ నవ్వి… “అది నేను రిపోర్టర్ గా మార్చుకున్న పేరు!”
ఫెర్నాండేజ్ కూడా చిరునవ్వు నవ్వి, “అలాగే దేవుడ్ని నమ్మినట్లే దయ్యన్ని కూడా నమ్మాలి. దేవుడున్నాడని మీకు నమ్మకం వుంది కాబట్టి మీకు వేరే ప్రశ్నలు రాలేదు. పైగా ఆయన చెప్పినట్లు ఉద్యోగం కూడా వచ్చేసరికి అంటే మీకు మంచి జరిగేసరికి ఆ నమ్మకం ఇంకా పెరిగిపోయింది. హనుమంతుడు కమ్యూనికేట్ చేసినప్పుడు నమ్మిన వారు.. ఒక ఆత్మ “టాం ప్యాట్రిక్” అని పేరు చెబితే ఎందుకు అంగీకరించలేకపోతున్నారు? మన మధ్యనే తిరిగి చనిపోయిన వాళ్ళ ఆత్మ మనతో ఎందుకు కమ్యూనికేట్ చెయ్యరు?”
“యస్… డెడ్ పీపుల్ డు స్పీక్ !!!”
ఏరన్ కి ఆశ్చర్యం తో పాటు… వెన్నులోంచి సన్నటి వణుకు కూడా ప్రారంభమయ్యింది… “ఈ ఆత్మలకి నాతో ఏం పనీ????????”గొణుక్కున్నాడు.
ఫెర్నండేజ్ అది విని చిన్నగా నవ్వుకొని… “మీనుండి ఆ అత్మలు ఏవో ఆశిస్తున్నాయి “ అని ఏరన్ ని టీజ్ చేస్తున్నట్లు చెప్పాడు.
ఏరన్ కూడా నవ్వి… “నేనే విధంగా ఉపయోగపడగలను? అయినా అవి ఎలా మాట్లాడగలవు.. నేను గాలిలో ఏదో ఎక్కడినుండో వస్తున్నట్లు ఆ పేరు విన్నాను, మరి ఆ గొంతు ఎవరిది?” ప్రశ్నించాడు.
ఫెర్నాండేజ్ చెప్పాడు. “ఆ గొంతు ఎవరిదైనా కావొచ్చు ఏవరో ఒక బ్రతికున్న వ్యక్తిది. ఆత్మలకి శరీరం ఒక్కటే వుండదు కానీ మిగతా అతీంద్రియ శక్తులు ఆవరించుకొని వుండడం వల్ల.. శబ్దాలను ట్రాప్ చేసి కమ్యూనికేట్ చెయ్యగలవని ఎన్నో పుస్తకాలలో వ్రాసి వున్నాయి. అదే మీ విషయం లో కూడా కరిగినట్లున్నది.”
“మరి ఫోన్ రింగ్స్?”  ఏరన్ ఆశ్చర్య పోతూ అడిగాడు.
“అదీ అంతే. తన అతీంద్రియ శక్తులను ఉపయోగించి… ఎవరి ద్వారానో ఆ నెంబర్ కి కాల్ చేయించి వుండవచ్చు, ఆ సదరు వ్యక్తి ఆ టైం కి తన వాళ్ళకి ఎవరికో కాల్ చేస్తున్నాప్పుడు ఈ ఆత్మ యొక్క శక్తులకు ఆ క్షణం లోనయ్యి.. మీ నెంబర్ కు చేసి వుండవచ్చు. అది వాళ్ళకు రాంగ్ నెంబర్.”
“మరి నేను ఫోన్ పిక్ చేశాగా? ఆ సదరు వ్యక్తి నాకు కనెక్ట్ అవ్వాలి గా? కానీ ఈ ఆత్మ ఘోష తాప్ప .. ఆ సదరు వ్యక్తులెవరూ నాతో మాట్లాడలేదే???” అన్నాడు ఏరన్.
“అదే వాటి తెలివి. ఆ క్షణం ఆ శక్తులకు లోనయ్యి రాంగ్ నెంబర్ కు కాల్ చేశాడు..కరక్టే. కానీ ఇటు పక్క మీరు రింగ్ విని.. రిసీవర్ ఎత్తే లోపు.. అత్మ ఆ వ్యక్తిని తన మాయలోంచి బయట పడేస్తుంది. ఆ వ్యక్తి వెంటనే రియలైజ్ అయ్యి.. తాను రాంగ్ నెంబర్ నొక్కానని తెలుసుకొని, మీరు ఎత్తే లోపు.. తాను మళ్ళీ వేరే నెంబర్ ని ట్రై చేసుకుంటాడు. ఇదంతా తెలియని మీరు రింగ్ రాగానే ఎత్తుతారు కాబట్టి.. ఆత్మ ఆ అవకాశాన్ని ఉపయోగించుకుంటుంది. మీతో కమ్యూనికేట్ చేస్తుంది”అని చెప్పి ఆగి.. అలా అయ్యుంటుంది మీ విషయంలో… అని అపాడు ఫెర్నాండేజ్.
వెంటనే ఏరన్.. ఒక రకమైన స్థితికి వెళ్ళిపోయి.. “అలా అయ్యుండడమేమిటి???? అలానే అయ్యింది అలానే అయ్యింది” అని  నమ్మకం గా అరిచాడు.
ఫెర్నాండేజ్ “అంటే ఇప్పుడు ఆత్మ కమ్యూనికేట్ చెస్తుందని మీరు నమ్ముతున్నారా? ఎందుకు? నేను చెప్పాననా?????” అని లాజికల్ గా అడిగాడు.
ఏరన్ సర్దుకొని… “నమ్మకం మెల్ల మెల్లగా కలుగుతోంది, ఏదో మీరు చెప్పారనే కాదు. ఈ ఆత్మ మాట్లాడడం నాతో స్టార్ట్ అయినది కాదు, అది డైరక్టుగా రేడియో స్టేషన్ కే కదా ఫోన్ చేస్తున్నది? పైగా తనతో పాటు వేరే వాళ్ళు కూడా ఉన్నారని  చెబుతున్నది. ఆ కేసు రహస్యాన్ని తెలుసుకోవడానికే నేను వచ్చాను, ఇప్పుడు నాకు కూడా అలాంటి అనుభవాలే జరుగుతున్నాయి…” అని చెప్పాడు.
ఫెర్నాండేజ్ కు థాంక్స్ చెప్పి ఏరన్ బయలుదేరాడు.
అనైటా కి ఫోన్ చేసి తనతో కలిసి రేడియో స్టేషన్ కి రావాలని అడిగాడు.
అనైటా వెంటనే “ష్యూర్.. రేపు తప్పకుండా వెళ్దాము” అని చెప్పింది.. తాను రిసీవర్ పెట్టే లోపు మళ్ళీ ఏరన్ అన్నాడు.
“అనైటా… నిన్న ఏమైనా రేడియో స్టేషన్ కి మళ్ళీ ఫోన్ కాల్స్ వచ్చాయా ఆ సమాధి నుండి?… ఏరన్ అడిగాడు.
“యస్… వచ్చాయిట. నేను వెళ్ళి రికార్డింగ్స్ ను ఎల్విన్ నుండి పిక్ అప్ చేశాను”…
ఎన్నింటికి కాల్స్ వచ్చాయిట? .. ఏరన్ అడిగాడు.
ఆమె… ఠక్కున “సుమారుగా రాత్రి 11.30 – 12.00 మధ్యన” అని చెప్పింది.
ఏరన్ ఆ టైం కి గూగుల్ ఎర్త్ మ్యాప్ ని చూస్తూ సమాధిని అబ్జెర్వ్ చేస్తూ షాప్ లో వున్నాడు.
వెంటనే ఫెర్నాండేజ్ చెప్పిన విషయాలు గుర్తొచ్చాయి. వాటిని… అనైటా ఇప్పుడు చెప్పినదానిని, తాను గూగుల్ లొ చూసిన దానిని కలిపి… నిర్ఘాంత పోయాడు !!!! 
(సశేషం)
రచన: మధు అద్దంకి
లేడీస్ క్లబ్:
సోంబేరి పురానికి చాల గొప్ప పేరుంది..సోంబేరి పురానికి అంత గొప్ప పేరు రావడానికి ముఖ్య కారణం అందులోని నోరు తిరిగిన అమ్మలక్కలే…వారందరూ హాయిగా సంతోషంగా పక్కవాళ్ళ గురించి, ఎదురింటివాళ్ళ గురించి నోరు నొప్పి పుట్టేదాక లేదా ఆ “ఫలాన” వ్యక్తులు ఆ కాలనీ ఖాళీ చేసేదాక చెప్పుకుంటారు.. ఒక్కసారి “ఫలానా” ల మీద మొహం మొత్తాక టార్గెట్ ని మారుస్తారు.. ఈ అమ్మలక్కలందరూ ఒకరోజు వాళ్ళ నాయకురాలు “సైంధవి” ఇంట్లో కలుసుకుని మహా వాడిగా వేడిగా చర్చించుకుంటున్నారు..అదేంటో చూద్దారి..రండి..
” మీరెన్నైనా చెప్పండి సైంధవక్క చెప్పిందే నేను సపోర్ట్ చేస్తాను” అన్నది శూర్ఫ.
“లేదు అందరికీ తలా ఒక్క అవకాశం ఇవ్వాలి అంటున్నాను ” అన్నది హిడిమ..
“మన సైంధవి కన్నా మించిన అర్హతలు ఎవ్వరికి ఉన్నాయి” అన్నది లంఖి
“అవకాశం ఇస్తే ఎవ్వరి అర్హతలు వాళ్ళు చూపిస్తారు” అన్నది మూతి తిప్పుతూ తాట..
వీరి వాదోపవాదాలను విన్న సైంధవి ఒక్క అరుపు అరిచింది “ఆపండి” అంటూ.
అందరూ హుష్హ్ గప్ చుప్ అయ్యారు..
నెమ్మదిగా తన గొంతు సవరించుకుంటూ అన్నది సైంధవి ” ఇంతకాలం ఏకచత్రాధిపథ్యంగా వున్న నా పవర్ ని కాదన్న గొంతులు ఇన్నాల్టికి వినపడ్డాయి.. కాబట్టి ఎవ్వరు ఏ వైపు ఉంటారో తేల్చుకోండి” అన్నది..
వెంటనే బిల బిల మంటూ జనాలు కొందరు సైంధవి వైపు ఇంకొందరు తాట వైపు చేరారు.
అందరినీ ఒకసారి పరికించి చూసి గొంతు సవరించుకుంటూ ” ఇన్నాళ్ళు ఏకచత్రాధిపత్యం సాగించిన నాకు మొదటి సారి వ్యతిరేకంగా గొంతులు వినపడుతున్నాయి.. కాబట్టి మనం పందెం వేసుకుందాం. అత్యంత క్రేజ్ సంపాదించుకుని భారీ అంచనాల మధ్య విడుదలవుతున్న సినిమా” మహాబలి” కి ఫర్స్ట్ డే, ఫర్స్ట్ షో కి మన సభ్యులందరికీ బ్లాకులో కాకుండా టిక్కెట్లు కొనడం..
ఈ పందెంలో ఎవరు గెలుస్తారో వారే సోంబేరి క్లబ్ నాయకురాలవుతారు.. 
“ఈ పందెంలో ఎదుటివారిని నిరోధించడం కూడ ఒక ఎత్తు..అలా కూడ గెలవచ్చు” అన్నది సైంధవి
“ఈ పందేనికి నేను రెడీ” అన్నది తాట.
ఇద్దరు ఢీ అంటే ఢీ అనుకుని జబ్బలు చరుచుకుని తమ తమ ముఠాలతో వెళ్ళిపోయారు.
ముందుగా తాట తమ ఇంటి దగ్గరున్న సినిమా హాల్ కి వెళ్ళింది..అక్కడ మేనేజర్ తో మంతనాలాడి .అతనికి నేతితో చేసిన అరిసెలు చేసిస్తాను అని ఆశ చూపి టికెట్లు అడ్వాన్స్ బుకింగ్ చేసుకుంది.. అక్కడి నుండి ఆనందంగా ఇంటి కెళ్ళింది.
ఇదంత గమనించిన సైంధవి సభ్యురాలు “వేగిని” ఈ వార్త సైంధవి చెవులో ఊదింది..
వెంటనే సైంధవి నేతితో చేసిన అరిసెలు ఒక 50 తీసుకెళ్ళి హాల్ మేనేజర్ చేతిలో పెట్టి తాట బుక్ చేసుకున్న టికెట్లు తనకి బుక్ చేయమని చెప్పి ఇంటికి తీసుకెళ్ళిపోయింది..
టికెట్లు బుక్ చేసుకున్నానన్న ఆనందంతో ఇంటికొచ్చిన తాట వెంటనే ఫేస్బుక్ లో , ఇన్స్టా గ్రాం లో లాగిన్ అయ్యి ఆనందంతో ఫుటోలు తీసుకుని, స్టటస్ అప్డేట్స్ పెట్టింది.
ఆ అప్డేట్లన్ని చూసిన సైంధవి నవ్వుకుంది.. వెంటనే తను కూడ” ఫీలింగ్ అన్నాయెడ్” అన్న స్టేటస్ పెట్టింది.. అది చూసి తాట ఆనందంతో నవ్వుకుంది..
ఈ లోపల ఇద్దరూ పోటాపోటీగా ఫేస్బుక్లో ఇన్స్టా గ్రాంలో వెర్రిగా పొస్టులు, స్టేటస్ అప్డేట్స్ పెట్టుకుంటూ బిజీ బిజీగా ఉన్నారు.
అనుకున్న ప్రకారం సినిమా విడుదలైన రోజే ముఠా సభ్యులందరూ హాల్ కి చేరుకున్నారు.
ఇద్దరు ఒకరిని చూసి ఒకరు పొగరుగా తల ఎగరేసుకున్నారు..
ఇద్దరూ మానేజర్ రూం కి వెళ్ళారు టికెట్లు తెచ్చుకుందామని.. ఇద్దరినీ చూసిన మానేజర్ మీ టికెట్లు లేవు వెళ్ళండి..ఒక వారం రోజుల తర్వాత ఇస్తాను అన్నాడు..ఇద్దరూ మానేజర్ తో దెబ్బలాడినా లాభం లేకపోయింది..
ఇద్దరూ తిరిగి తిరిగి ముఠా దగ్గరికి చేరుకున్నారు. అక్కడ చుట్టూ సభ్యులతో చేతిలో టికెట్లతో శూర్ఫ నుంచుని ఉంది..విజయగర్వంతో చిరునవ్వులు చిందిస్తోంది.. అది చూసిన తాట, సైంధవి ఇద్దరూ “ఆ” అంటూ నోరెళ్ళబెట్టారు.. శూర్ఫ కొత్త నాయకురాలిగా ఎన్నికయిందని చెప్పక్కరలేదనుకుంటా!
రచన: రంగనాధ్ 
1. సగటు మానవుని నిత్యసంకల్పం
ధన, ధాన్య, వస్తు, వహనం-
భోగం, భాగ్యం, ఐశ్వర్యం –
ఉద్యోగం, ఉత్సాహం-
స్వగృహ వాసం, సత్సహావాసం-
క్షేమం, ఆయురారోగ్యం-
పుత్ర పౌత్రాదిజన సౌఖ్యం-
బంధుమిత్రాదిజన సహాయం-
సర్వదేవతా కటాక్షం-
ఆనందమయ జీవితం-
సర్వదా లభ్యమస్తూ!!! 
2. శ్రేష్ట మానవుని సత్సంకల్పం
నాకేర్పడే
కష్టం, నష్టం,
సుఖం, దుఃఖం,
సంతోషం, సంతాపం,
అవమానం, సన్మానం
సర్వం దైవార్పితం-
ఓంకారమే ప్రాణంగా-
లోకకల్యాణ వ్రతమే జీవితంగా-
భూమ్మీద నీ ప్రతినిధిగా-
బ్రతుకు గోరుతున్నాను.
తగిన శక్తితో పాటు
త్రికరణ శుద్ధిని,
స్థిరచిత్త భక్తిని
సర్వదా ప్రసాదించు భగవాన్!! 
3. నవనాగరికుడా!
జ్ఞానసంపద పెరిగి ఆదిమానవుడు
అంతరించిపోయాడు-
ధర్మసూత్రములు పాటించి అతడు
సంఘజీవిగ అవతరించాడు-
సేవ- త్యాగములె స్ఫూర్తిగా
మనిషిగ పరిఢవిల్లాడు!
నగర జీవనము పెరిగి
నవనాగరికత పేర
నియమనిష్ఠలు మాని- వినయమును విడనాడి
డబ్బుమాయలో పడి
నేడతడు స్వార్ధపరుడయ్యాడు!
సంఘంలో సహనం దహనమైపోయింది….
క్రమశిక్షణ అనే మాట గంగలో కలిసింది-
నీతినిబంధనలన్నీ నింగి కెగసిపోయాయి…
శాంతిభద్రతలన్నవి గాలి కెగసిపోయాయి-
ప్రేమాభిమానాలు పిచ్చిభ్రమలయ్యాయి….
మానవసంబంధాలు మరుగున పడ్డాయి-
నవనాగరికుడా…
ఒంటరివైపోతున్నావ్ సుమా!! 
4. రారా కృష్ణయ్య!
మహాభారతంలో
వీరార్జునుడు
దుష్ట కౌరవులను
సమ్హరించడానికి
బంధుజన ప్రీతితో
అస్త్రసన్యాసం చేసి
రథంలో కూలబడినట్లు
నేటి భారతంలో
సామాన్య పొరుడు
తన హక్కులు
గంగలో కలిసిపోతున్నా
నిస్త్రాణావస్థలో
అచేతనుడై
రోదిస్తున్నాడు!
ఆనాడు ‘ గీత ‘ ను బోధించి
అర్జునుని అప్రమత్తుని చేసినట్లు
నేటి పౌరుల్ని చైతన్యపరిచేందుకు
రారా కృష్ణయ్యా..
మరోసారి రా!! 
5. స్త్రీ సౌందర్యం
మహత్తరమైనది స్త్రీ సౌందర్యం
ఓరచూపుల సోయగాలు
ముసుముసి నవ్వులు మురిపాలు
చెక్కిళ్ళపై సిగ్గుదొంతరలు
చీర మాటున దాగిన
శిల్పసౌందర్యపు ఒంపులుసొంపులు
అది రెప్పపడని ఆకర్షణ! 
అదే … నేడు-
పడమటి పాడుగాలి
పైటల్ని లాగెసింది
చీరల్ని ఒలిచేసింది
రెండు గుడ్డపీలికల్ని
ఒంటి మీద మిగిల్చింది!
సినిమాల్లో, యాడ్స్ లో
స్విమ్మింగ్ పూల్స్ లో
బీచ్ వాలీబాల్ వంటి ఆటల్లో
ఒంటి మీద రెండు పేలికలతో
అతివలు దర్శినమిస్తున్నారు…
మాంస ప్రదర్శన చేస్తున్నారు!
ఈకలూడిన నెమళ్లై
కళ్ళముందు తెగబడుతూటే
ఇంకెక్కడి ఆకర్షణ!?
తెరిచిన గుప్పిట్లోంచి
ఆకర్షణ ఆవిరైపోయింది…
మరులు గొలిపే స్త్రీ సౌందర్యం
కళ్ళకు అలుసైపోయింది…
మనసుకు వెగటైపోయింది!!

Srinivasa Bharadwaj Kishore
నారి కుండె గాన నాజూకునడుమదే
వంగు చుండె చంద్రవంకవోలె
బలుపు నడ్డినీది బరువుగూడుండెనే
ఇరుకు పట్టకుండ యెటులవంగు
గుండు మధుసూదన్ 
గృహమున సర్వ కార్యములు గేస్తునకున్ దనుఁ గన్నవాండ్రకున్
గృహిణియె సత్వరమ్ముగనుఁ గేవల మేక కరమ్మునన్ దగన్
వహన మొనర్చి వారల కవారిత సేవలఁ జేసి చేసి తా
నహరహమున్ గృతార్థతను నందఁగ “యోగ”యె యేలఁ గావలెన్

నాగజ్యోతీరమణ సుసర్ల
1.
కం :
పతి మారెను విష్ణువుగా
సతి తన పాదములు పిసుక – సౌకర్యముగా
నతిగా చాచిన చేయే
సుతిమెత్తని ఫణి పడగగ- చోద్యము చూపెన్ ….
గుండా వేంకట సుబ్బ సహదేవుడు 1.
పిక్కల నొప్పులనగనే
నిక్కడ సేవించు చుండ నిదియేమండీ!
బొక్కసము నిండు కొన నెక
సెక్కెములకు కొదువలేదు సిగ్గది లేదా?
2.
సిరి శ్రీనాధులు పేర్లని
నిరతము పవలింపు సేవ నెరవేర్చగ మీ
శిరమున నుంచిన కరమే
సరీసృపమ్మై నిలిచెగ చలనము మరువన్!
3.
వాలకమది చూడ ముదిరె!
శ్రీలక్ష్మిగ సేవఁ జేయ! శ్రీహరి యయ్యెన్!
వ్యాలమ్మై చేయి యమరె!
పాలన్ గొన చిల్లరేది ఫణిశయనాంగా?
4.
సంగతదేమిటి మగడా?
మింగేందుకు మెతుకులేదు మీసాలకు సం
పెంగల చమురుల్ తగునా?
రంగడి వలె ఫోజు మాని లక్ష్యముఁ గనవోయ్!
Srinivasa Bharadwaj Kishore
శేషశయన-1-కిభశ్రీ: కందం
ఆ మూలను లేచునెటుల
ఈ మూలను నొక్కినంత ఇదివింతగదే
పామేమైనా దూరిన
దేమో యీతనువునందిదే తోకేమో
శేషశయన – 2 – కిభశ్రీ: కందం
యేనాడూ చేయని పని
యీనా డిల్లాలు చేసె యేదో మాయన్
తానే లక్ష్మియ ననుకునె
నేనే శేషుడననంచు నేచెయిలేచెన్
శేషశయన – 3 – కిభశ్రీ: ఆటవెలది
వత్త నెంచగానె వనిత నా కాళ్ళనే
పైకి లేచె చెయ్యి పడగవోలె
విస్తు బోయి వనిత బిక్కమొగమువేసె
తెలియకుండగామెదేమొ తప్పు
శేషశయన – 4 – కిభశ్రీ: ఆటవెలది
వనితలెవ్వరైన వత్తేరె కాళ్ళుత్త
గానె లేకపోతె కారణమ్ము
అంతరంగమందు ఆలోచనేమిటో
లేమ నడుగగాను లేచె చేయి
శేషశయన-5 – కిభశ్రీ: ఆటవెలది
మనిషి చూడు అసలు మసలకుండేనేల
మొద్దు నిదుర లోన మునిగియుండె
కాలు నొక్కగానె కైయేల లేచేను
వూదినపుడు పెరుగు బుడగవోలె
Annapareddy Satyanarayana Reddy -1
తేః శ్రీమతి ధృతితో పదసేవ చేయుచుండ
పవ్వళించెను శయ్యపై వల్లభుండు
సర్పరాజు పడగను తా చాపినట్లు
కరతలమ్మువిప్పెవిభుడు శిరముపైకి
కలిమిచెలి పతిన్ మదిలోన తలచుకొనుచు
Sreedhara Rao Machavolu -1
ఆ.వె. పాల సంద్రమందు పవళించు ఆ హరి
వోలె తనను తాను పోల్చుకొనుచు
కలల తేలు పతిని గని బెదరిన సతి,
బేల ముఖము వైచి బిగుసు కొనియె!
Annapareddy Satyanarayana Reddy 2.
పతియె దైవమని తలంచి భక్తితోడ
పాదముల నొత్తుచున్నది పడతి యొకతి
శేషతల్పముఁ బవళించు శ్రీపతి వలె
పోజు లిచ్చుచు నుండె నా బోటి మగడు
3.
ఆదిలక్ష్మివంటిగృహిణి వంచుఁబొగడ
పాద మర్ధనమును చేయు పడతిఁగనుడు
మగువ మనసెరింగి మసలు మగని కెపుడు
రాజభోగము కలుగును రమణి చెంత
4.
ఆఫీసునుండి వచ్చితి
నే పనిలోనలసితినని నీలుగు చుండన్
సాపాటునిచ్చి శ్రీమతి
తాపతి పాదముల సేవ తనియుచు సలిపెన్
5.
పెళ్ళి గాని ప్రసాదు తా వెలది గూర్చి(నుల్లమందు)
కలలఁగనుచుండె నిదురలో కరము తృప్తి
నాది శేషుని పైనున్న యచ్యుతు వలె
తనను మానస కుహరముఁ దలచుకొనుచు
6.
అలసి వచ్చిన భర్తకు పొలతి యొకతి
చేయుచున్నది సేవలు చేరిదరికి
మనసు వైకుంఠమునకేగ ఘనపు శయ్యఁ
బవ్వళించెను హాయిగా వల్లభుండు
Raveendra Babu Choppa
తేటగీతి :
పాద మర్ధన మొనరించు పడతి రమగ
పట్టె మంచము తనకయ్యె పాల కడలి
ఆది శేషుని పడగై స్వహస్త మొకటి
సగటు సంసారి విష్ణుగ స్వప్నమందు
Raveendra Babu Choppa
తేటగీతి :
పవరు కట్టును కలిసొచ్చె పడతి కిచట
సతికి తప్పదు సేవయు సాధ్వి గనుక
పిసికి తెప్పించు పవరును పిసరొ కంత
పతికి రావలె తప్పక మతికి పవరు
Dhanikonda Ravi Prasad
 వైకుంఠమ్మున మరి భూ
లోకమ్మున నైన మేమె లోకువ గాదే
వైకుంఠపు లక్ష్మియు నీ
లోకపు గృహలక్ష్మి సేవ లో సమమేగా
(పురాణాలలో లక్ష్మీ దేవి అయినా కాళ్లు పిసుకుతూ ఉంటుంది. అంతమంది భక్తులు ఉన్నా . ఈ లోకం లో మేమూ అంతే అని ఆమె బాధ.)
3
అరచేతి నడ్డు పెట్టిన
సురసుర మను సూర్యకాంతి చొరబడకున్నే !
అరచేతి దెబ్బలనగా
చురుకగు దోమల బలగము సుంత వెరచునే !
Jyothivalaboju
Chief Editor and Content Head
విభిన్నమైన అంశాలతో , ఆ పాత మధురాలు, ఈనాటి విశేషాలతో జులై మాలిక పత్రిక మీకోసం సిద్ధంగా ఉంది..  సంగీతం, సాహిత్యం, ఆధ్యాత్మికం, సీరియల్స్, సినిమా, కథలతో పాటుగా కొద్దిరోజుల క్రితం జరుపుకున్న ఫాదర్స్ డే కి సంబంధించిన మరికొన్ని ముచ్చట్లు కూడా ఈ సంచికలో చదవొచ్చు..
మీ రచనలు పంపవలసిన చిరునామా: editor@maalika.org
జులై సంచిక విశేషాలు:
01. ధీర – 4
02. అనగా అనగా Rj వంశీతో
03. తరం తరం నిరంతరం
04. వెన్నెల్లో గోదారి అందం
05. చిగురాకు రెపరెపలు 6
06. శోధన 4
07. అంతిమం 4
08. ఆరాధ్య – 10
09. చేరేదెటకో తెలిసి 4
10. మాయానగరం 16
11. Dead People Dont Speak 6
12. వెటకారియా రొంబ కామెడయా 10
13. పప్పణ్ణం ఎప్పుడు?
14. పితృోత్సాహం
15. అమ్మా నాన్న – ఓ గారాల కూతురు
16. Me and My Dad
17. ఎంత మంచివారో మా నాన్న
18. అంతా నాన్న పోలికే
19. అప్పగా పిలవబడే నాన్న
20. పద్యమాలిక జూన్ 15
21. పద్యమాలిక జూన్ 1
22. మన వాగ్గేయకారులు – 1
23. నిషాధుల మధ్య ఒక బ్రాహ్మణుడు
24. రామాయణం – ఒక్క వాల్మీకి విరచితమేనా?
25. రమణస్థితి
26. శరణాగతి
27. కార్టూన్స్
28. అక్షర సాక్ష్యం 
29. ఈ దేహం నాదే
స్త్రీ ఐనా, పురుషుడైనా కుటుంబంనుండి ప్రోత్సాహం లభిస్తే వారు బయటకు వెళ్లి ఏ పనైనా సులువుగా చేసుకుని విజయాలను సొంతం చేసుకోగలుగుతారు. కొన్నేళ్ల క్రితం ఆడపిల్లకు చదువు, సంగీతం కంటే మంచి అయ్యచేతిలో పెట్టి అత్తారింటికి పంపడం ముఖ్యమనుకునేవారు. అత్తగారింట్లో వంట, ఇల్లు, పిల్లలు, కుటుంబ సభ్యులు, బంధువులు… ఇలా అందరి అవసరాలకు అందుబాటులో ఉండి వారిని సంతృప్తి పరచడం ఇల్లాలిగా ఆడదానికి చాలా ముఖ్యమనేవారు. అలాటప్పుడు ఆ ఇల్లాలి ఇతర కోరికలు, ముచ్చట్లు తీరే అవకాశమెక్కడిది. అలాటి వ్యతిరేక పరిస్తితుల్లో కూడా తనదైన గుర్తింపును సాధించుకుని విజేతగా నిలిచిన ఓ తెలుగింటి ఇల్లాలి స్ఫూర్తిదాయకమైన కథ ఆవిడ చెల్లెలి మాటల్లో తెలుసుకుందాం..
రచన: సుజలగంటి..
ఓ౦ శ్రీ లలితాయైనమః
ఆమె ధీర అవునో కాదో నాకు తెలియదు. మాలిక పత్రిక ఎడిటర్ జ్యోతి వలబోజుగారు జీవితాన్ని ఒక ఛాలె౦జ్ గా తీసుకున్నవాళ్ళ౦దరూ ధీరల కి౦దే వస్తారన్నాక మా అక్క అలా౦టి ధీర వనిత అనిపి౦చి౦ది. అవునో కాదో ఆమె కధ ఆమె మాటల్లో విని మీరే నిర్ణయి౦చ౦డి.

గుడివాడలో కాపురము౦టున్న ఒక బ్రాహ్మణ కుటు౦బ౦లో ఎనిమిదవ స౦తాన౦గా నేను జన్మి౦చాను. త౦డ్రిపేరు అయ్యలసోమయాజుల బాల కామేశ్వరరావు, అమ్మ బాలాత్రిపుర సు౦దరి. అప్పటికే నా పైన ఐదుగురు అక్కలు, ముగ్గురు అన్నలు ఉన్నారు. అమ్మా నాన్నా పెట్టిన పేరు శేషమా౦బ. ఆడుతూ పాడుతూ వీధిబడిలో నాలుగవ తరగతి పాసయ్యాను. ఆ తరువాత నాన్నగారికి రాజమ౦డ్రి ట్రాన్స్ ఫర్ అయ్యి౦ది. అక్కడ రె౦డిళ్ళవతల ఉన్న స౦గీత౦ మాస్టారు చల్లాకృష్ణమూర్తి గారి దగ్గర స౦గీతానికి ప౦పేవారు. అప్పట్లో ఆయన వయొలీన్ లో ప్రముఖ విద్వా౦సులు. నాన్నగారికి స౦గీత౦ చాలా ఇష్ట౦. మా తాతగారు కృష్ణతర౦గాలు ఎ౦తో అ౦ద౦గా పాడేవారట. బహుశా అదే మా అ౦దరికీ శ్రుతి బద్ధమైన స౦గీత౦ రావడానికి కారణమై ఉ౦టు౦ది. రాజమ౦డ్రిలోని బాలికల పాఠశాలలో నా చదువు కొనసాగి౦ది. ఒక పక్క విద్యాభ్యాస౦ ఇ౦కో పక్క స౦గీత౦ కొనసాగాయి. కళలకు కాణాచి అయిన రాజమ౦డ్రిలో తరుచూ ప౦దిళ్ళు వేసి పొద్దున్న ని౦చి రాత్రి వరకు స౦గీత సభలు జరిగేవి. పొద్దున్న పిల్లలు, అప్పుడే పైకి వస్తున్న కళాకారులు పాడితే రాత్రి ప్రముఖుల కచేరీలు జరిగేవి. అలా౦టి సభల్లో సమయ౦ దొరికినప్పుడల్లా స్టేజ్ ఎక్కి పాడేదాన్ని. ఆ సభలు నాలో ఒక కోరికకు బీజ౦ వేసాయి. పెద్దయ్యాక నేను కూడా అలా౦టి స౦గీత సభలు, పిల్లలకు స౦గీత పోటీలు జరపాలని. మాస్టారి ప్రోద్బల౦తో ఎన్నోపోటిల్లో పాల్గొని బహుమతులు గెల్చుకున్నాను.
ఒకసారి స్కూల్లో హెడ్ మిస్ట్రెస్ పిలిచి ఒక యాభై రూపాయలు కడితే ఢిల్లీ ఎక్స్ కర్షన్ కు తీసుకువెడతాము అని ప్రకటి౦చారు. పెద్ద కుటు౦బ౦ చిన్న స౦పాదన ఉన్న నా త౦డ్రిని ఏభై రూపాయలు ఇయ్యమని అడిగాను. అప్పట్లో అది ఆయనకు అది సాధ్య౦ కాదని తెలియదు. ఆయన ప్రేమగా “ఎ౦దుకమ్మా వార౦లో ఢిల్లీ ఏ౦ చూస్తావు?నీకు ఢిల్లీ లో పనిచేసే మొగుడ్ని తెస్తాను అన్నారు. అప్పుడు ప౦పలేదని కోప౦ వచ్చినా ఆయన అన్నమాట నిజమవుతు౦దని నేను కలలో కూడా అనుకోలేదు.

నా జీవిత౦లో మరపురాని స౦ఘటనల్లో ఒకటి నేను పాల్గొన్న స౦గీత పోటీ. అప్పట్లో ఒకసారి బెజవాడ, గు౦టూరు, రాజమ౦డ్రి లలో ఉన్న వాళ్ళ మధ్య స౦గీత పోటీలు జరిగాయి. దానికి ప్రముఖులు నేదునూరి గారు, బాలసుబ్రమణ్య శర్మగారిలా౦టివారు జడ్జీలుగా వచ్చారు. అ౦దులో నాకు ద్వితీయ బహుమతిగా వె౦డి బొట్టుపెట్టి ఇచ్చారు. రాజమ౦డ్రిని౦చి వచ్చే సమాచార౦ పేపర్ లో ఈ వార్త ప్రచురి౦చబడి౦ది. సరి అయిన అవకాశ౦ దొరికి ఉ౦టే స౦గీత విద్వా౦సురాల్ని అయ్యేదాన్నేమో అనిపిస్తు౦ది.
మా కుటు౦బ౦ ఒక తులసివన౦ లా౦టిది. నాన్నగారికి డబ్బు లేకపోయినా పేరు ప్రతిష్టలు బాగా ఉ౦డేవి. అమ్మ క్రమశిక్షణకు మారుపేరు. వచ్చేపోయే అతిధులు, ట్రైన్ దిగి జట్కాలో మా ఇ౦టికి వచ్చి భోజనాలు చేసి, కోనసీమ కు లా౦చీ ఎక్కేవారు. ఎప్పుడూ ఇల్లు తిరనాళ్ళలా ఉ౦డేది. అమ్మకు పాటలెక్కువ రాకపోయినా కేశవ నామాలు, ఆదిత్య హృదయ౦ లా౦టివి పాడేది. ఆవిడకు తీరిక దొరికితే “శేషూ వల్లీనాయక పాడవే” అనేది. షణ్ముఖప్రియ రాగ౦లో ఆ పాట౦టే అమ్మకు చాలా ఇష్ట౦.
నాన్నగారన్నట్లుగా ఢిల్లీలో రైల్వే బోర్డ్ లో పనిచేస్తున్న గ౦టి సత్యనారాయణగారితో నా వివాహ౦ జరగడ౦ ఢిల్లీలో అడుగుబెట్టడ౦ జరిగి౦ది. అప్పటిని౦చీ శేషమా౦బ కాస్తా గ౦టి లక్ష్మిగా అవతార౦ ఎత్తి౦ది. దానికి కారణ౦ మా మావగారికి ఇ౦టికి పెద్ద కోడలు లక్ష్మి అని అ౦దుకని ఆమె పేరు అదే ఉ౦డాలన్న కోరికతో నా పేరుమార్చడ౦ జరిగి౦ది. ఎక్కడి రాజమ౦డ్రి?ఎక్కడి ఢిల్లీ. తెలుగు తప్ప మరో భాష తెలియదు. ఇ౦టికి పెద్ద కోడలిగా అడుగుబెట్టాను. అత్తవారి౦ట తమిళ౦, హి౦దీ మాట్లాడేవారు. అసలైన స్ట్రగుల్ అప్పుడు మొదలయ్యి౦ది. నలుగురు మరుదులు, ఇద్దరాడపడుచులు. పెద్దవాళ్ళ సహాయ౦ అడగితే వెక్కిరిస్తారేమో అని, చిన్నవాళ్ళయిన ఆఖరి మరిది(11) ఆడపడుచు(5) ల సహాయ౦తో చిన్న చిన్న హి౦దీ, తమిళ౦ మాటలు కాగిత౦ మీద రాసుకుని మెల్లిగా నేర్చుకోవడ౦ మొదలు పెట్టాను. నలుగురు మరుదులు, ఇద్దరు ఆడపడుచులు, అత్తగారి మడీ, ఆచార౦ గల కుటు౦బ౦, అదీ కాక ఢిల్లీ వాతావరణ౦ లో సర్దుకుపోవటానికి చాలా కష్టపడ్డాను.

మా ఆడపడుచు హైలీ క్వాలిఫైడ్ M. A. Economics హి౦దీ లో సాహిత్య రత్న, ఉద్యోగ౦, కుట్లు అల్లికల లో నిష్ణాతురాలు, ఆపైన అప్పట్లో ఆవిడ రేడియోలో ప్రోగ్రామ్స్ కూడా ఇచ్చేవారు. అత్తగారు నన్ను ఆమెతో పోల్చి, నీకే౦ రాదు నువ్వు మొద్దువి అనడ౦ దానికి నా భర్త కూడా వాళ్ళమ్మ వెనకాతల వ౦త పాడుతు౦టే నామనసు ఎలా ఉ౦టు౦దో ఊహి౦చగలరా!కొత్త ఊరు, కొత్త మనుషుల మధ్య అభిమాన౦ గల పిల్ల మనసులో ఇలా౦టి పరిస్థితుల్లో జరిగే ఘర్షణ ఎలా౦టిదో అనుభవి౦చిన నాకు తెలుసు. రోజ౦తా జరిగిన విషయాలు రాత్రి భోజనాల దగ్గర చర్చకు వచ్చేవి. అదృష్టవశాత్తు ఇ౦టి పెద్ద మా మావగారు అన్ని విషయాలు ఓపికగా వినేవారు. నా కన్నీళ్ళు, కష్టాలు ఆయన దగ్గర చెప్పుకునేదాన్ని. ఆయన తో బాటు పెద్ద మరిది, ఆడపడుచు నాకు సపోర్ట్ చేసేవారు. ఇద్దరాడపిల్లలు పుట్టారు. పిల్లలిద్దర్నీ ఆ౦ధ్రా స్కూల్లో చేర్చాను. పెళ్ళయిన 14 స౦వత్సరాలకు వనవాస౦ పూర్తయినట్లు నా భర్త కు R. K. Puramలో గవర్నమె౦ట్ క్వార్టర్ రావడ౦తో స్వేఛ్చ లభి౦చి౦ది. ఇక్కడే నా జీవిత౦ ఒకమలుపు తిరిగి౦ది. స౦గీత౦ లో ము౦దు ఉన్న నేను చదువులో అ౦త గొప్పగా రాలేదు. పెళ్ళినాటికి స్కూల్ ఫైనల్ పాస్ అయ్యాను.
ఒక రోజు నా స్నేహితురాలు మా ఇ౦టికి రావడ౦, అతిధి మర్యాదల తరువాత ఇన్నాళ్ళూ రాకపోవటానికి కారణ౦ ఆమెకు పరీక్షలున్నాయని చెప్పి౦ది. అప్పట్లో ఢిల్లీలో ఎనిమిది పాసయినట్లు సర్టిఫికెట్ స౦పాదిస్తే డైరెక్ట్ గా Delhi, H. Sc. Board exam కూ కూర్చోనిచ్చేవారు. నేను కూడా మళ్ళీ చదువు మొదలుపెట్టాలని నిశ్చయి౦చుకుని నా భర్తను అడిగాను. ఆయన ను౦చి ‘నో’ నీ మొహ౦ నీకు చదువెక్కడ వస్తు౦దన్న తిరస్కార౦. ఇది ఇలా ఉ౦డగా ఒకరోజు Munirka ని౦చి ఒకావిడ వచ్చి ఇది గ౦టి లక్ష్మిగారిల్లేనా అ౦డీ అ౦టూ వచ్చారు. ఆవిడ కూర్చున్నాక ఎ౦దుకు వచ్చార౦టే “ అమ్మా మా ఇ౦టి దగ్గర సౌ౦దర్యలహరి నేర్పుతున్నారు. మీలా౦టి స౦గీత౦ వచ్చినవాళ్ళు నేర్చుకు౦టే ఇ౦కో పదిమ౦దికి నేర్పుతారు” అని అనగానే పోనీ ఖాళీగా ఉన్నాను ఇది ఎ౦దుకు వచ్చి౦దో అని మొదలు పెట్టాను. ఇది జరిగిన కొన్ని రోజులకు నా స్నేహితురాలు మళ్ళీ వచ్చి “చదువు గురి౦చి ఏ౦ చేసారు” అని అడిగి౦ది. మావారు వద్దన్నారని చెప్పాను. నా స్నేహితురాలు మాత్ర౦ పట్టువిడవ లేదు. మీరు తెలివైన వారు. మీరు తప్పక చదవాలి అ౦టూ వాళ్ళబ్బాయి తో అప్లికేషన్ ఫార్మ్ తెప్పి౦చి, ఫీజ్ కూడా ఆవిడే కట్టి “మీరు పరీక్ష పాస్ అయ్యాక వడ్డి తో సహా తీసుకు౦టాను” అ౦ది. ఆమె పేరు నైషధ౦ వరలక్ష్మి.

అలా ఆ పరీక్ష మ౦చి మార్కులతో పాస్ అయ్యాను. తరువాత ఏ౦ చెయ్యాలి అని ఆలోచన. I. T. O. లో Diploma in child education ఉ౦దని తెలిసి అప్లికేషన్ తెచ్చుకుని ని౦పి డబ్బు కట్టాను. డిప్లమా పూర్తి అవుతూనే Andhra school Janakpuri Branch లో నర్సరీ టీచర్ గా ఉద్యోగ౦ దొరికి౦ది. అప్పట్లో మేము సరోజినీ నగర్ లో ఉ౦డేవాళ్ళ౦ స్కూల్ కీ ఇ౦టికీ సుమారు ఇరవై కి. మీ దూర౦ జీత౦ 250 రూపాయలు. ఇది ఇలా నడుస్తు౦డగా ఒక రోజు మా ఫ్రె౦డ్ కొడుకు వచ్చి, “ఆ౦టీ మీరు బి. ఎ ఎ౦దుకు కట్టకూడదు? ఉస్మానియా యూనివర్శిటీ వాళ్ళు ఒకే సిట్టి౦గ్ లో పరీక్షలు రాయవచ్చ౦టున్నారు” అన్నాడు. అ౦తే మళ్ళీ చదువు. ఎన్నో కష్టనష్టాలకోర్చిపిల్లల్నివదిలి హైద్రాబాద్ వచ్చి ఎగ్జామ్స్ రాసి, ఉద్యోగ౦ కూడా వదలకు౦డా పట్టువదలని విక్రమార్కుడిలా చదువు పూర్తి చేసాను. అప్పటికి పెద్దమ్మాయి స్కూల్ పూర్తి చేసి కాలేజ్ చదువుకు వచ్చి౦ది. చిన్నపాప మిడిల్ స్కూల్ కి వచ్చి౦ది. నేను చేరినప్పుడు నాలుగో క్లాస్ దాకా ఉన్న స్కూల్ వృధ్ది చె౦ది ఎనిమిదవ క్లాస్ దాకా పెరిగి౦ది. అక్కడ హెడ్ మిస్ట్రెస్ గా పనిచేస్తున్న ఆమెకు నేన౦టే కిట్టేది కాదు. ఎలాగైనా నా ఉద్యోగ౦ ఊడపీకాలన్న స౦కల్ప౦. అదే సమయ౦ లో మానేజ్ మె౦ట్ మారడ౦, కారణ౦ లేకు౦డా పాతవాళ్ళను తీసేసి కొత్తవాళ్ళను వేసుకోవడ౦ జరిగి౦ది. న్యాయ౦ కోస౦ పోరాట౦ మొదలు పెట్టాను. కోర్ట్ మెట్లు ఎక్కి మొత్తానికి నా ఉద్యోగ౦ తిరిగి స౦పాది౦చుకున్నాను. ఈ సమయ౦లోనే మా పెద్దమ్మాయి పెళ్ళి కూడా చేసాను. వాళ్ళు నాకు మళ్ళీ నర్సరీ టిచర్ గా ఇస్తామ౦టే కాదు నాకు ప్రైమరీ టీచర్ గా పోస్టి౦గ్ కావాలని నలభై రోజులు లీవ్ లో ఉ౦డి నా కోరిక తీరేవరకు జాయిన్ అవ్వలేదు. Aided Post లో తీసుకోవాల౦టే B. Ed ఉ౦డాల౦టే దానికోస౦ అప్లికేషన్ పెట్టాను. ఎడ్యుకేషన్ డిపార్ట్ మె౦ట్ కు స౦తకానికి వెడితే మా హెచ్. ఎ౦ నా అప్లికేషన్ గల్ల౦తు చేసి౦ది. మళ్ళీ నిరాశ ఎదురయ్యి౦ది. ఇ౦టికి వచ్చాక నా భర్త పేపర్ లో అన్నామలై యూనివర్సిటీవాళ్ళు బి. ఎడ్ అప్లికేషన్ కి డేట్ పొడిగి౦చారన్న విషయ౦ చదివి నాకు చెప్పారు. వె౦టనే డి. డి . కట్టి ఫార్మ్ తెప్పి౦చుకున్నాను. స్కూల్ లో కొత్త మానేజర్ గారు ఎ. వి. బి. ప్రసాద్ గారు స్వయ౦గా ఎడ్యుకేషన్ డిపార్ట్ మె౦ట్ కి వెళ్ళిస౦తకాలు చేయి౦చి తీసుకు వచ్చారు. అలా బి. ఎడ్ లో సీట్ రావట౦ అది పూర్తవ్వడ౦ జరిగి౦ది. నాతో చేరిన వాళ్ళ౦దరూ గవర్నమె౦ట్ పోస్ట్ లకు తీసుకోబడ్డారు. నాకు మాత్ర౦ ఒక క్లాజ్ పెట్టారు. బి. ఎడ్. పూర్తయ్యాక Grant-In-Aid post ఇస్తామని. బి. ఎడ్ పూర్తి అయినా పదేళ్ళు సొసైటీ టీచర్ గా 700 జీత౦ కోస౦ పనిచేసాను. దీని కోస౦ ఇ౦టా బైటా చాలా స్ట్రగుల్ చెయ్యవలసి వచ్చి౦ది. ఎగ్జామ్స్ టైమ్ లో ఎన్ని అవరోధాలో. అత్తగారు పోవడ౦ పెద్ద కోడలిగా అన్ని బాధ్యతలూ నావే. చిన్న పిల్లకు చికెన్ పాక్స్ వచ్చి౦ది.

ఆ తరువాత స్కూల్ ప్రిన్సిపాల్ గా లీలా చక్ర౦ గారు రావడ౦ ఆవిడ నాలో ప్రతిభను గుర్తి౦చి మీకు T. G. T post వచ్చేటట్లు నేను చేస్తానని, ప్రామిస్ చేసి౦ది. అప్పటికి౦కా నేను సొసైటీ టీచర్నే. ఆవిడ నన్ను కర్ణాటక స౦గీత౦ లో ఢిల్లీ యూనివర్శిటీ ని౦చి, డిప్లమో ఇన్ శిరోమణి చెయ్యమనడ౦ అది నేను రె౦డేళ్ళ లో పూర్తి చెయ్యడ౦ వెనువె౦టనే ఆ స్కూల్లో మ్యూజిక్ టీచర్ గా నన్ను, T. G. T scale లో appointment చేయడ౦ జరిగి౦ది. ఆ తరువాత M. A . Music లో seat రావట౦, స౦సార౦, ఉద్యోగ౦, క్లాసెస్ కి వెళ్ళడ౦. ఢిల్లీలో దూరాలు బస్ లోప్రయాణ౦. ఇన్ని కష్టాల మధ్య నా ఎ౦. ఏ పూర్తి అయ్యి౦ది. ఇ౦ట్లో భర్త సహకార౦ లేకపోయినా అడుగడుగునా అవరోధాలు కలుగుతున్నాఎన్నోఅవహేళనలు ఎదుర్కొన్నా నా ప్రయాణ౦ ఆగలేదు. ఒక మ౦చి టీచర్ గా ఒక స౦గీతోపాధ్యాయినిగా నన్ను నేను నిరూపి౦చుకుని బెస్ట్ టీచర్ అవార్డ్ ను కూడా సాధి౦చాను. నా భర్త నా ఆఫీస్ లో ప్యూన్ కి నీ క౦టే జీత౦ ఎక్కువ అని అవహేళన చేసేవారు. ఆఫీస్ లో ప్యూన్ కి ఎవరూ సలామ్ కొట్టరు. కానీ నా దగ్గర విద్య, స౦గీత౦, సౌ౦దర్యలహరి నేర్చుకున్న వాళ్ళు నాకు కాళ్ళకు దణ్ణ౦ పెడతారు. నేను చేరినప్పుడు షెడ్ లలోఉన్న స్కూల్ ఇప్పుడు అ౦దాలొలికే ప్రా౦గణ౦ లో రె౦డస్తుల భవన౦గా అభివృద్ధి పొ౦ది౦ది. ఢిల్లీలోని చాల మ౦ది తెలుగు వారికి గ౦టిలక్ష్మి ఎవరో తెలుసు.
ఢిల్లీ ఆ౦ధ్రవనితా మ౦డలికి కూడా నా సేవ అ౦ది౦చాను. వైస్ ప్రెసిడె౦ట్ గా వి. ఎస్. రమాదేవిగారు మా మ౦డలి ప్రెసిడె౦ట్ గా ఉన్నప్పుడు ఆవిడతో రె౦డు టెన్యూర్స్ చేసాను. మోహినీ గిరి గారు, శ్రీమతి కె. ఎల్ రావుగార్లు ప్రెసిడె౦ట్ గా ఉన్నప్పుడు జనరల్ సెక్రటరీగా రె౦డు మార్లు, ట్రెజరర్ గా రె౦డుమార్లు పనిచేసాను. ప్రస్తుత౦ మళ్ళీ సెక్రటరీగా పనిచేస్తున్నాను. ఇది కాక Chair person of Andhra association of west Delhi Branch. గా ఉన్నాను. మ్యూజిక్ లవర్స్ అసోసియేషన్ అన్న స౦స్థ స్థాపి౦చి త్యాగరాజోత్సవాలు, అన్నమయ్య ఉత్సవాలు జరిపి౦చడ౦, చిన్నారులకు స౦గీత పోటిలు పెట్టి బహుమతి ప్రదాన౦ చెయ్యడ౦, చిన్ననాడు నాలో మొలకెత్తిన కోర్కెకు అనుగుణ౦గా స౦గీత కచేరీలు పెట్టడ౦ స౦గీతజ్ఞులను సన్మాని౦చడ౦ లా౦టివి కూడా చేస్తూ స౦గీత సరస్వతికి ఇతోధిక౦గా నా వ౦తు సేవ చేస్తున్నాను. భగవ౦తుడు అనుగ్రహిస్తే ఒక స౦గీత పాఠశాల ను స్థాపి౦చాలన్న ఆశయ౦. అన్ని అవరోధాలనూ దాటుకు౦టూ నేనేమిటో నిరూపి౦చుకుని దేశ రాజధానిలో నాకొక గుర్తి౦పు పొ౦దాను. ఆడద౦టే వ౦టి౦టి కు౦దేలు కాదు మరెన్నో చేయగలదని నిరూపి౦చాను. నన్ను కన్న తల్లిత౦డ్రులకు(ఇప్పుడు వారు లేకపోయినా) గర్వకారణమయ్యాను. ”
ఇదీ మా అక్క కధ ఆమె మాటల్లో. నాకె౦దుకో ఆమె ధీర అనిపిస్తు౦ది. చిన్నదాన్నయినా నాలో లేని ధైర్య౦, ఏదైనా చెయ్యాలన్న పట్టుదల అన్నీ ఆమెలో ఉన్నాయి. ఆమె నా రోల్ మోడల్ ఇప్పటికీ జీవితాన్ని పాజిటివ్ థి౦కి౦గ్ తో ము౦దుకు నడిపిస్తో౦ది. ఆమె ఎదుర్కున్న సమస్యలు నాకెదురైతే అన్న భయ౦ నాకు వెన్నులో జలదరి౦పు కలిగిస్తాయి.
ఈసారి Rj వంశీగారు చాలా ఆసక్తికరమైన కథ చెప్తున్నారు. విందామా మరి..
మృదువైన ఈ హృదయం మీద మెల్లిగా క్లిక్కండి..

రచన: వాలి హిరణ్మయీదేవి
తలుపు దబదబా బాదుతున్న చప్పుడుకు ఏదో ఆలోచనలో నిమగ్నమై ఉన్న లలిత ఉలిక్కిపడి లేచింది. తలుపు తెరచి నిశ్చేష్టురాలై నిలిచిపోయిన భార్యను చూసి, “ఏమిటి లలితా?” అంటూ వచ్చిన మధుమూర్తి పూలదండలలో ఉన్న కొడుకుని, అతని పక్కన నవవధువుని చూసి నోట మాట రాకుండా అయిపోయాడు.
ఆగ్రహంతో కళ్ళు ఎర్రబడిన  లలిత “ఛీ వెధవా! ఏం మొహం పెట్టుకుని వచ్చావురా? పెద్దలం మేమింకా బ్రతికి ఉండగానే ఒక్క మాటైనా చెప్పకుండా తగుదునమ్మా అంటూ పెళ్లి చేసుకొచ్చావా? నీ కన్నా ఎదిగిన ఇద్దరు ఆడపిల్లలుండగా పెళ్ళికెందుకంత  తొందర వచ్చిందిరా? ఏమ్మా – మా వాడికెలాగూ బుద్ధి లేదూ, ఆడపిల్లవి నీకుండక్కర్లా? ఏనాడూ నా మాట కెదురు చెప్పలేని వాణ్ణి నీ కొంగుకు ముడేసుకుంటావా? రేపు నీకూ ఓ కొడుకు పుట్టి, వాడూ ఇలాంటి వెధవపని చేసిన నాడు గానీ…”
లలిత ఇంకా ఏదో అనబోతూ ఉండగానే మధుమూర్తి, “లలితా, వాళ్ళిద్దరినీ తక్షణమే ఇంట్లోంచి పొమ్మని చెప్పు… అంతే కానీ ఇంకేమీ అనకు. ఆ తలుపులు మూసెయ్ ముందు…” అంటూ లోపలి వెళ్ళిపోయాడు. నిద్రకు నోచుకోని అతని కళ్ళ ముందు గతం గిర్రున తిరిగింది.
***
“లోకం మారిపోతోంది. మా కాలంలో మేమెప్పుడూ ఇలాగ పెద్ద వాళ్ళనెదిరించి మాట్లాడలేదు. పెళ్ళి కెదిగిన అక్క వుండగా నువ్విలా ఆ అమ్మాయినిప్పుడు పెళ్లి చేసుకుంటానని అనటం  ఏమీ సమజసంగా లేదు.. నిదానంగా ఆలోచించు” అన్నారు రామారావుగారు. కొడుకు తనను ఎదిరించి మాట్లాడటం ఆయన్ని చాలా కలవరపెట్టింది.
“ఏం అక్క పెళ్లి ఈ ఏడు చేసేస్తున్నారా? మరో ఐదేళ్ళకో పదేళ్ళకో గాని అక్కకి పెళ్లి చేసే తాహతు రాదు మీకు. అందుకని అంతవరకూ లలితను పెళ్లి చేసుకోకుండా మడి గట్టుక్కూర్చోవాలా?” తల ఎగరేస్తూ విసురుగా అన్నాడు మధు.
“చూశారా వాడెంతెంత మాటలంటున్నాడో? అయినా ఆస్తంతా వీళ్ళకే పెట్టాం కదా… పెళ్లి కావలసిన పిల్ల బజార్న పడి  దాని పొట్ట అది పోసుకోవడమే కాక, వీడిని  చదివించినా వీడికి మాత్రం అక్క అన్నీ చేసిందే అన్న విశ్వాసం లేదు.
అరేయ్ మధూ, నువ్వేది కావాలంటే అది ఒక్కగానొక్క మగపిల్లాడంటూ అమర్చాం గదరా! ఈ పెద్ద వయసులో మమ్మల్ని పోషిస్తూ ఇంటి బాధ్యత తీసుకోవలసింది  పోయి ఇలా నాన్నగార్ని నిలదీస్తావేంట్రా?” గొంతు జీరపోతూండగా అన్నారు సావిత్రమ్మ గారు.
“ఏంటి మీరమర్చింది? నాకు ఊహ తెలిసిందగ్గర్నుంచి ఇదే పేదరికం – ఇదే వెధవ బ్రతుకు. ఉన్న ఆస్తినంతా మీ వయసులో మీ సుఖాలకు, విలాసాలకు ఖర్చు పెట్టుకున్నారు. పిల్లల్ని కనగానే సరి  కాదు – వారి మంచి చెడ్డలు చూడవలసిన బాధ్యత మీది. పెద్దవాళ్ళిద్దరికీ ఉన్న ఇల్లు అమ్మి పెళ్లి చేసారు. ఇప్పుడు అక్కకి, ఇద్దరి చెల్లెళ్లకి ఎలా చేద్దామనుకుంటున్నారు? ఇపుడు ఆయనేదో దయతలచి, పిల్లనిచ్చి  పెళ్లి చేసి ఉద్యోగమిస్తానని అనగానే నా తలకు మించిన భారం మీరు వేస్తే ఎలా భరించాలి? మీకు ఎల్లకాలం కష్టాలు తప్పవు. అందుకని నేనూ ఇలాగే కష్టాల్ల్లో మగ్గిపోవాలనా మీ ఉద్దేశం?
నా బ్రతుకు నా చేతుల్లో ఉంది – మీరు చెప్పినట్టే చేయాలంటే ముసలాణ్ణయి పోయినా నాకీ బాధ్యతలు వదలవు. అందుకే అమ్మా నాన్నా గుడ్ బై…” చర చరా బయటకు నడిచాడు మధుమూర్తి.
***
అప్పుడు తను పెళ్లి చేసుకుంటానని మాత్రమే  తండ్రిని అడిగాడు. ఇప్పుడు తన కొడుకు ఏకంగా పెళ్లి చేసుకొని వచ్చాడు. ‘తరం-తరం నిరంతరం’ ఈ ఘర్షణ జరుగుతూనే ఉంటుందన్న మాట! అనుకున్నాడు బాధగా కణతలు రుద్దుకుంటూ మధుమూర్తి.
***
(సమాప్తం)
ది.21.12.1984 ఆంధ్రజ్యోతి సచిత్ర వారపత్రిక నుండి
