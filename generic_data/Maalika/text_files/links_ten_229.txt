రచన: డి.కామేశ్వరి
జనరల్ ఆస్పత్రి ప్రహరిగోడ ఆనుకుని వున్న ఆ పెద్ద మర్రిచెట్టు. ఊడలు దిగిన ఆ మహావృక్షం ఆ అమావాస్య చీకటి రాత్రిలో జుత్తు విరబోసుకున్న దెయ్యంలా వుంది. ఝూమ్మని కొమ్మలగుండా దూసుకు వచ్చే గాలిశబ్దం వికటాట్టహాసం చేస్తున్నట్టుంది. ఎండుటాకులు చేసే గలగల శబ్దం దెయ్యాలు గుసగుసల్లా వుంది. ఆ చెట్టు క్రింద బీదా బిక్కీ వండుకోడానికి చేస్తున్న చితుకుల మంటలు కొరివిదెయ్యాల్లా అగుపిస్తున్నాయి. ఆ పొయ్యిలమీద ఉడుకుతున్న అన్నాల కుతకుతలు దెయ్యాలు నిట్టూరుస్తున్నట్టు వుంది.
ఆ చెట్టు కింద జుత్తు విరబోసుకుని కూర్చున్న ముత్యాలు నల్లని శరీరం ఆ మంటల ఎరుపుకి కాలిన ఇనుములా మెరుస్తూంది. ఏడ్చిఏడ్చి ఎర్రబడిన ఆమె కళ్లు రెండు నిప్పు కణికల్లా మెరుస్తున్నాయి. అక్కడ మండుతున్న పొయ్యిలలాగే ఆమె గుండెలు మండుతున్నాయి. అక్కడుడుకుతున్న అన్నాల మాదిరి ఆమె హృదయం కుతకుతలాడుతూంది. ఆమె ప్రక్కనే నల్లటి మాసిన గుడ్డపీలికల మీద నల్లటి బల్లి  గోడని కరుచుకున్నట్టు బోర్లపడుకునుంది చంటిపిల్ల.  ఆ పిల్లకి కాస్త దూరంలో చీకేసిన తాటిటెంకలాంటి తల, పుల్లలు  తెచ్చి కాళ్లు చేటులు అంటించినట్లున్న రెండేళ్ల పిల్లాడు గీ అంటూ ఏడవడానికి కూడా ఓపిక లేనట్టూ సన్నగా మూలుగుతున్నాడు. ముత్యాలు తన కళ్లనించి జారే నీటిని తుడుచుకోవడం లేదు. ఏడుస్తున్న పిల్లాడి  కళ్లనీళ్లని తుడవడం లేదు. ఆమె ఎటూ చూడ్డం లేదు. ఎటో చూస్తుంది శూన్యంలోకి…
ఆ చెట్టుకింద మిగతావాళ్లు ముత్యాలునే చూస్తూ గుసగుసలాడుకుంటున్నారు. “ఏటే అప్పా.. ఆ ముత్యాలలా కూకుండిపోయింది పొద్దన కాడనించి…” అప్పాయమ్మ నరసాయమ్మతో అంది.
“పెద్ద దుఃఖం ఎల్లబోస్తంది.. సేసిన ఎదవపని  సేసేసి ఏడుపెందుకో.. వగలు పోతుంది. ఎవరికి తెలియదు దీని సంగతి” మెటికలు విరిచింది సింహాచలం”.
“అవునప్పా నాకు తెలవక అడుగుతా. దీని సేతులు ఎలా వచ్చాయప్పా. మొగుడ్ని అమ్ముకోవడానికి. .. ఎంత డబ్బు నేకపోయినా డబ్బుకి యింతపని  సేస్తామా… ఓలమ్మో.. యిది ఆడకూతురు గాదు. రాకాసి”అంటూ ఆశ్చర్యపోతూ గుండెలు పదోసారి బాదుకుంది నరసాయమ్మ.
“వల్లకొండే.. డబ్బే.. డబ్బే… దానిముందర మొగుడేంటి, పెళ్లామేంటి, కూతురేంటి, కొడుకేంటి” పొయ్యిలోంచి కొరకంచు తీసుకుని బీడీ ముట్టించుకుంటూ వేదాంతం, లోకధర్మం, ధర్మపన్నాలు చెప్పాడు వీరాయి.
ఒటేలు బెడ్తుందిట ఒటేలు. ఆ డబ్బుతో ఒటేలెట్టి లచ్చలు సంపాదిస్తుంది గాబోలు  ఆ డబ్బుతో.. ఇంత కాపీనం తగదు. చీ.. ఎదవ బతుకు… ఇలాంటోళ్ల మొగం చూస్తే పాపం వస్తుంది.” మాణిక్యం తుపుక్కున ఊసింది..
“నిజమేనప్పా.. ఆడకూతురు కష్టంలో వుంది అని జాలి కూడా సూప బుద్ధేయడం లేదు దాని మొగం చూస్తే. సూడే ఎలా పొర్రిపొర్రి సూస్తుందో..” నరసాయమ్మ అంది అసహ్యంగా చూస్తూ.
“ఆ .. ఏసకాలు, పెద దుఃఖం వొలకబోస్తంది. దీని కల్లబొల్లి ఏడ్పులకేంలే… నిజంగా అంత ఏడుపుంటే  అంత పని సేయనే సేయదు” మెటికలు మరోసారి విరిచింది సింహాచలం.
“దీనికి వత్తాసు ఈ  ఈరమ్మ ముండ. తప్పేటీ అంటుంది పైగా..ముసలి నంజ టీకొట్టెట్టిస్తుందంట దానిసేత: కోపంగా అంది అప్పాయమ్మ..
పోన్లెండే.. దాని వూసు మనకెందుకు. దాని పాపం దానిదే.. “జోగులు తలగుడ్డ దులిపి క్రింద పరుచుకు పడుకుంటూ అన్నాడు.
“మనకేంటి అని వూరుకోబుద్ధి పుట్టదన్నా… యిది సేసిన ఎదవపని తలుచుకుంటే..” సింహాచలం మహాఇదిగా బాధపడ్తూ అంది.
“వూరుకోక నీవేటి  సేస్తావు అప్పా.. ఎవురిగోల ఆళ్లది యీ లోకంలో.. దాని కట్టం దానిది మనకేల” అన్నాడు పైడయ్య. మన అప్పా.. సెల్లా.. ఎవురికెవరం? ఏదో యీ చెట్టునీడన అందరం ఒకే ఇంట్లోలా వున్నాం గనక దాని సంగతి మనకెరిక. నేకపోతే రోజుకి ఇలాంటివెన్నో.. ఎవరి సంగతి ఎవరికెరిక యీ పెపంచకంలో..!” అన్నాడు మహా ఉదారంగా, ధర్మంగా.. వూడిపోతున్న కాలివేళ్ళకి, చేతులో గుడ్డపీలికలు బిగించి కట్టుకుంటూ. అందరూ కాస్సేపు గొణుక్కుని, గొణుక్కుని వూరుకున్నారు.
ఆ చెట్టు… ఆ మహావృక్షం.. తన నీడన ఎందరికో ఆశ్రయం ఇచ్చింది. ఇస్తూంది. అడుక్కుతినేవాళ్లు కొంప గోడులేని కూలీనాలీ చేసుకునేవాళ్లే కాక అస్పత్రికి వచ్చే బీదజనం తమవాళ్లని ఆస్పత్రిలో జాయిన్ చేసి ఆ చెట్టు క్రింద వండుకు తింటూ రోగిని చూసుకుంటూ పడి వుంటారు. ఏ తల్లికో, కొడుక్కో, భార్యకో జబ్బు చేస్తే ఆ ఆస్పత్రిలో జాయిన్ చేసి వాళ్ల రోగం తగ్గేవరకు ఆ చెట్టు క్రిందే వండుకుంటూంటారు.  అలా ఎప్పుడూ కనీసం నలుగురైదుగురుంటారు. ముష్టివాళ్లు సరేసరి.. రోజంతా ఎక్కడో  అడుక్కుని సాయంత్రం అయ్యేసరికి ఇన్ని చితుకులు పోగుచేసుకుని ఆ చెట్టిక్రింద ఇంత గంజి కాచుకు త్రాగి, గుడ్డ పరుచుకుని పడుకుంటారు.   మరీ నిలవలేని వర్షం వస్తే ఏ అరుగుమీదో తల దాచుకుంటారు. అలా నిలువనీడలేని  నిర్భాగ్యులు  ఎందరికో ఆ చెట్టు ఆశ్రయం  ఇస్తూంది.
వాళ్లలో ముత్యాలొకర్తి. ముత్యాలు బ్రతుకు యిప్పుడు బండలయింది. కాని నాలుగు నెలల క్రిందట ముత్యాలు నిగనిగలాడుతూ నల్ల ముత్యంలా మెరుస్తూండేది. మొగుడు పాలేరు పని చేస్తూంటే ఇంట్లో గంజి కాచి ఇద్దరు చంటిబిడ్డలతో చీకూ చింతా లేకుండా వున్నంతలో హాయిగా బ్రతకడం దేముడు చూడలేకపోయాడు. అందుకే రోగం రూపంలో ముత్యాలు మొగుడిని వెంటాడాడు. పోలిగాడు మంచానపడితే గచ్చాకు, పుచ్చాకు వైద్యం, మంగలి వైద్యం నెలరోజులు తనకు తెల్సినవాళ్లు వీళ్లు చెప్పిన వైద్యలన్నీ చేయించింది. అమ్మోరికి మేకపోతును బలి ఇస్తానని మొక్కుకుంది. జాతరకి కోడిపెట్టనిచ్చింది. తాయెత్తులు కట్టింది. ఈ లోపల రెండో నెలా గడిచింది. ఈ రెండు నెలల్లో నానాయాతన పడి , ఊడ్పులకెళ్లి,కోతలకెళ్లి, కామందు  జాలిపడి ఇచ్చిన గింజలతో ఎలాగో రోజులు నెట్టింది. మరి ఈ రోగం యిక్కడ తగ్గదు పట్నం తీసికెళ్లాల్సిందే అన్నారు వూళ్లో అందరూ. ముత్యాలు గుండె గుభీల్మంది. ఆడకూతురిని, సంటిపిల్లలతో, రోగిష్టి మొగుడ్ని పట్నం తీసికెళ్లి ఎక్కడ కెళ్లను. ఏం చెయ్యను .. ఏం  పెట్టి వైద్యం చేయించను దేముడో అని బెంబేలు పడిపోయింది. వూరివాళ్లు ఓదార్చారు. వైద్యం వూరికే చేసే ఆస్పత్రులున్నాయని ధైర్యం చెప్పారు. వివరాలు చెప్పారు. కామందు కాళ్లావేళ్లా పడి వెయ్యి రూపాయలు అప్పుతో రోగిష్టి మొగుడితో, ఇద్దరు చంటిపిల్లలతో, పట్నం చేరింది ముత్యాలు.
పట్నం చేరాక ఆస్పత్రి గేటులోంచి లోపలికి వెళ్లటానికి రెండు రోజులు. లోపలికెళ్లాక యిక్కడ కాదు. అక్కడ, అక్కడ కాదు మరో డిపార్టుమెంటు అంటూ ఏవేవో పరీక్షలు చేసి వారం రోజులకి పోలిగాడ్ని ఆస్పత్రిలో జాయిన్ చేసుకున్నారు. ఆ వారంరోజులు ముత్యాలు పడిన అవస్థలు చెపితే అదో భారతం అవుతుంది. తిరగని వార్డు లేదు. చూడని నర్సు లేదు. కాళ్లు పట్టని డాక్టరు లేడు. ఆఖరికి వారం రోజులకి బెడ్ దొరికింది. అప్పటినుండి పరీక్షలు ఆరంభించారు. గుండెలు చూశారు. కడుపు నొక్కారు. ఫోటోలు తీశారు, రక్తం తీశారు. మలమూత్రాలు పరీక్షించారు. ఒక్కొక్కళ్లు వచ్చి ఒక్కోసారి ఒ క్కో రోగం పేరు చేప్పారు. కానీ అంతా కలిసి ఒకే పేరు చెప్పనందుకు పోలిగాడి రోగం ఏమిటో నెలరోజులు గడిచినా తేలలేదు. తేలకుండానే మందులు ఆరంభించారు. ఇంజక్షన్లు పొడిచారు. ఈ లోపల పోలిగాడు మరింత శుష్కించి పోసాగాడు. అతని  శరీరంలో మిగిలిన రక్తం కాస్త పరీక్షలకి సరిపోతూంది. ఇంజక్షన్లతో అతని శరీరం కన్నాలు పడిపోగా మిగిలింది ఏది లేదు. డాక్టర్లు మరోసారి పరీక్షలు చేశారు. మందులు మార్చారు. రోజురోజూకి పోలిగాడి  స్థితి దిగజారి పోతూంది.
ఆస్పత్రిలో పోలిగాడి అవస్థ ఓ ఎత్తు, ఆ రెండు నెలలు ముత్యాలు ఇద్దరు పిల్లలని పెట్టూకుని పడ్డ పాట్లు మరో ఎత్తు. వెంట తెచ్చుకున్న వెయ్యి రూపాయలతో ప్రయాణం ఖర్చులు పోగా మిగిలింది పది రోజుల తిండికి కూడా సరిపోదు. అప్పటినించి ముత్యాలు అవస్థలు దేముడికెరిక. రోగిష్టి మొగుడ్ని వదిలి వెళ్లలేక, వదిలి వెళ్ళి అక్కడా రెక్కల కష్టంతో తప్ప బ్రతకలేదు కనక ఆ రెక్కల కష్టం  ఇక్కడే పడదాం అనుకొంది. కాని ఈ రోజుల్లో కూలీ దొరకడం అంత సులువు కాదని చాలా త్వరలోనే అర్ధం అయింది. రెండిళ్ల పాచిపనికి కుదురుకుంది ముత్యాలు. చంటిపిల్లలు, ఆ చీదర అంతా మాకొద్దని నాలుగు రోజులలోనే స్వస్థి చెప్పారు ఇళ్ళవాళ్లు. దొరికిననాడు  కూలి పని చేసుకుంటూ, ఇంత గంజి త్రాగుతు, మొగుడి రోగం తగ్గడం కోసం వెయ్యి దేముళ్లకి దండాలు పెట్టుకుంటూ రోజులు దుర్భరంగా గడిపింది ముత్యాలు. పెళ్లాం పిల్లల పస్తులు చూడలేక పోలిగాడు నిస్సహాయంగా కళ్లనీళ్ళు పెట్టుకునేవాడు.
ముత్యాలే ధైర్యం చెప్పేది “వూరుకో మామా.. నీకు రోగం తగ్గాలే కాని, యీ కట్టాలు కలకాలం వుండవులే” అని ఓదార్చేది. భార్యబిడ్డల దీనావస్థను  చూడలేక పోలిగాడు ఆస్పత్రిలో తనకిచ్చే రొట్టె పాలు ఒక పూట రొట్టె తిని, పాలు దాచి,మరో పూట పాలు త్రాగి రొట్టె దాచి ముత్యాలు చూడడానికి వచ్చినపుడు ఇస్తూండేవాడు. రోగిష్టివాడికి పెట్టేది లేకపోగా వాడిది తినడమా అని మధనపడ్డా ఆకలికి తలొగ్గక తప్పేది కాదు ముత్యాలుకి. ఏ నర్సూ చుట్టుపక్కల లేనప్పుడు రొట్టె తీసి పెళ్లానికిచ్చేవాడు. దాచిన పాలు త్రాగమనేవాడు. ముత్యాలు గబుక్కున ఇన్ని పాలు తన నోట్లో పోసుకుని మిగతావి పిల్లాడి నోట్లో పోసేది. రొట్టె రొంటిని భద్రంగా దోపుకునేది. “మావా.. నీకో” అనేది ధైన్యంగా. “వద్దే .. తిని తిని నా నోరు సచ్చిపోనాది. రెండు పూటలా పాలు త్రాగి అరాయించుకోలేనే” అనేవాడు. నిజమే ఆ చిక్కటి పాలు త్రాగి హరాయించుకునే శక్తి కూడా లేదు పోలిగాడికి. వుంచేసిన పాలు రొట్టె  ఏ నర్సన్నా చూసి కేకలేస్తే.. “తాగుతానండమ్మా కూసంత ఆగి. ఆకలి లేదు” అని అబద్ధలాడి  సాయంత్రం ముత్యాలు  రాగానే ఆ పాలు  యిచ్చేవాడు. ఆ రొట్టె, ఆ చక్కటి పాలే ముత్యాలుని పిల్లని ఆకలి బధ పడకుండా రక్షించాయి.
రోగం ఎప్పుడు తగ్గుతుందా ఊరికెప్పుడు వెళతామా అని కళ్లల్లో వత్తులు వేసుకుని రోజూ దేముడ్ని ప్రార్ధించేది ముత్యాలు ఆ రోజు కోసం.
ఓ రోజు … ఆ రోజు వచ్చింది. అయితే రోగం తగ్గింది తీసుకుపొమ్మని చెప్పలేదు డాక్టర్లు. నీ మొగుడి రోగం తగ్గదు. లాభం లేదు తీసుకుపో.. ఇంకేదన్నా పెద్ద పట్టణం ఆస్పత్రికి పట్టుకెళ్లు అని చెప్పేశారు. ముత్యాలు గుండె ఆగిపోయింది. బాబూ దికూమొక్కూ లేనిదాన్ని. చేతిలో కానీ లేనిదాన్ని. యీ కదల్చలేని రోగిని ఎక్కడికి తీసికెళ్లను. ఏం చెయ్యను. మీరే దయ చూడాలి. మీరే దిక్కునాకు అంటూ పెద్ద డాక్టరు కాళ్లు పట్టుకుని వలవల ఏడ్చింది. డాక్టరు జాలిపడ్డాడు. “నీ మొగుడి ప్రాణానికి హామీ యీయలేం కానీ మా చేతనయింది మేము చేస్తాం. ఆ పైన నీ అదృష్టం. చివరి వరకు మా చేతిలో ఉన్నది చేస్తాం వుంచి” అన్నాడు. ఆ మాత్రం చాలనుకుంది ముత్యాలు. తన అదృష్టం ఎలా వుంటే అలా జరుగుతుంది. అని గుండె దిటవు పరుచుకుంది. ధైర్యం చెప్పుకుంది.
ఆ కష్ట సమయంలో ముత్యాలుకి ధైర్యం చెపుతూ తల్లితోడులా ఆదుకుంది వీరమ్మ ఒక్కతే. ఆ  చెట్టు కిందే వీరమ్మ నివాసం. వీరమ్మ ఒక్క గాని ఒక్క కొడుక్కి క్షయ. వీరమ్మ కొడుకుని ఆస్పత్రిలో చేర్చి రెండిళ్ళల్లో పాచి పని చేస్తూ కొడూకు కోసం ఆ చెట్టు క్రిందే పడుంటుంది. మూడు  నెలలుగా వీరమ్మ కొడుకు రోగం తగ్గుతూ, హెచ్చుతూ, హెచ్చుతూ తగ్గుతూ అతనితో ఆటలాడుతూంది. వీరమ్మ వంటరిది. వెనకాముందు లేనిది. ఎక్కడున్నా ఏం చేసినా అడిగేవారు లేదు. ఆ చెట్టు క్రింద వుంటూ రెండిళ్లలో పని చేసిన డబ్బుతో తన పొట్ట నింపుకుంటుంది. పసిపిల్లలతో ఆ చెట్టు క్రింద చేరిన ముత్యాలు అవస్థలు చూస్తూ బాధపడేది. ముత్యాలు, పిల్లల పస్థులు చూడలేక తను తినే ముద్దలో రెండు  ముద్దలు పెడ్తుండేది. చల్ది అన్నం తెచ్చుకుని తింటూ  పిల్లాడికి రెండు ముద్దలు పెట్టేది. ఏడ్చే ముత్యాలుని ఓదార్చి ధైర్యం చెప్పేది. ఆ కష్ట సమయంలో తల్లిలా ఆదుకున్న వీరమ్మని చూసి మనుష్యుల్లో దేవత అనుకుంటూ దండం పెట్టేది ముత్యాలు.
ఆ చెట్టు క్రింద ఇవాళ్లున్నవాళ్లు రేపు కనపడరు. రేపు మరొకరు .. అంతా రెండూ రోజులుండి పోయేవాళ్లే. అలా కాక రెండేసి మూడేసి నెలలు వుండేవారు ముత్యాలు, వీరమ్మల లాంటివాళ్లు ఇద్దరు ముగ్గురు, ఆ చెట్టే శాశ్వత నివాసంగా ఏర్పరుచుకున్న ముష్టివాళ్లు ముగ్గురు నలుగురున్నారు. అలాంటి వాళ్లందరికీ ముత్యాలు ఇప్పటి  స్థితి లోకువ అయింది. నోటికొచ్చినట్లు చెప్పుకున్నారు.
ఆ మాటలన్నీ ముత్యాలు చెవిలో దూరుతూనే వున్నాయి. వింటూ  భరించలేక  ఏమనలేక కుళ్ళి కుళ్ళి ఏడుస్తూంది. అసలే దెబ్బతిన్న ఆమెకి ఆ మాటలు భరించే శక్తి మిగలలేదు. నిస్సహాయంగా ఏడవడం మినహా ఏం చెయ్యలేకపోయింది.
 
ముత్యాలు .. ముత్యాలు ఏటలా సూత్తావు లే.. కూడొండాను రెండు ముద్దలు తిందువుగాని  లేచిరా,  పొద్దుటేలనుంచి పచ్చి మంచినీళ్లు ముట్టలేదు. గొంతెండి పోతది  లే.. ఆ గుంటడిని కూడా నేపు. వీరమ్మ భుజం మీద చెయ్యి వేసి తట్టి పిలిచింది. వీరమ్మ బజారునుంచి ఎప్పుడొచ్చిందో, కూడు ఎప్పుడు వండిందో పక్కన  ఏడుస్తున్న కొడుకు ఏడ్చి ఏడ్చి ఎప్పుడు నిద్రపోయాడో అలా కూర్చునే వున్న ముత్యాలుకి తెలియలేదు. వీరమ్మ పలకరిస్తే  వెర్రిదానిలా చూసింది.
“ఏటే.. అలా సూస్తావు. ఇందాకంగా వచ్చా. కూచుని జోగుతున్నావు నన్ను సూడనేదా..లే.. బేగి రెండు  ముద్దలు తిని పడుకుందువు గానీ..”
ఇప్పటికి తెలివి వచ్చింది ముత్యాలుకి, వీరమ్మని పట్టుకుని ‘అప్పా’ అంటూ భోరుమంది. ఇందాకటినించి కడుపులో దాచుకున్న దుఃఖం అంతా బయటపడింది.
” స్ వూరుకోయె.. ఎంత ఏడిసి ఏటీ నాబం..” వీరమ్మ ఓదార్చింది.
“అది కాదప్పా.. ఆల్లు! ఆల్లందరూ ఇందాకటి కాదనించి ఎన్నెన్ని మాటలంటన్నారో .. నాను మొగుడ్ణి అమ్ముకున్నానంట, నేనాడదాన్ని కాదంట. రాకాసినంట,… నాకు పుట్టగతి నేదంట. నేనేం  తప్పు సేసాను అప్పా..” వెక్కి వెక్కి ఏడ్చింది సంగతి అర్ధం అయి దూరంగా కూర్చుని అన్నాలు తింటున్నవాళ్లందరినీ నిర్లక్ష్యంగా చూసింది వీరమ్మ..
“అనుకోనియ్యే.. అంటే నీకేటి పోయింది.. ఆల్ల మాటలకేంటి…”
“అప్పా.. వద్దప్పా.. ఆడ్ని తెచ్చేస్తానప్పా.. నాకా డబ్బు వద్దప్పా..” ఏడుస్తూ అంది ముత్యాలు.
“ఎర్రిమొగమా.. ఆల్ల మాటలకేటి, ఈ అన్నోళ్ళందరూ నీకు పూటన్నా కూడేత్తారా? యిన్ని గంజినీళ్లన్నా పోస్తారా… ఆ డబ్బెట్టి చిన్న టీ కొట్టెట్టుకుందువుగాని. నీ పిల్లలకింత గంజి కాచి పోసుకుందువుగాని నీ మొగుడు ఆలొచించే చెప్పాడు…”
అవునప్పా.. ఆడు పట్టుబట్టి బలవంతపెట్టాడు. వద్దు మావా అని ఏడ్చాను. తప్పు .. పాపం అని బ్రతిమాలాడాను. ఇన్నాడూ కాదు. ఏ తప్పు లేదు. ఎందరో ఇలా సేస్తారు. అని మాటిచ్చేవరకూ ఒగ్గాడు కాడు. నేకపోతే డబ్బు కాసపడేదాన్ని కాదప్పా నేను” అంటూ మళ్లీ ఏద్చింది.
“ఊరుకుంటవా నేదా? ఎక్కడో  ఎర్రిమొగంలా వున్నావు. నీ మొగుడు చెప్పాడు. నీవు చేసావు ఈల్లు ఆల్లు అనే మాటలకి నీవెందుకు ఏడుస్తావు.? చాల్లే.. లే ఇంక, ఇంత గంజి త్రాగుదువు గాని.”  వీరమ్మ కసిరి ముత్యాలుని లేవదీసి మూకుడు ముందు కూర్చోపెట్టింది.
కాలి బూడిద అయినా, ఏ ముక్క కా ముక్క కోయబడినా పోలిగాడికి ఏ బాధా కలగదు గానీ, పోలిగాడి ఆత్మ మాత్రం పెళ్లాం పిల్లలు ఆకలికి మాడకుండా వుండడం కోరుకుంది. బ్రతికినన్నాళ్ళూ ఏనాడు పెళ్లాం చేతిలో పాతిక రూపాయల కంటే ఎక్కువ పెట్టలేని పోలిగాడు చచ్చిపోయి ఒక్కసారిగా రెండువేలు సంపాదించి పెట్తగలిగినందుకు ఎక్కడున్నా సంతోషిస్తారు.
 
 
రచన: శైలజామిత్ర
అగ్ని పేదల గుడిసెల్ని చుట్టుకుంటుంది.
అహం పెద్దల మనసుల్ని మండిస్తుంది .
ఆ రెంటికీ పెద్ద తేడాలేదు!
సూట్‌కేస్‌తో లోనికి వచ్చింది విూరా! వస్తూ వస్తూనే ఎదురుగా పేపర్‌ చదువుతూ కాఫీ తాగుతున్న భర్త బాలరాజును చూసి, ఈయనకు కాఫీ కలపడం రాదే? ఎవరిచ్చారో కూతురేమయినా ఇచ్చిందేమో అనుకుంటూ ఇక ఆ మాటలకు తావు ఇవ్వకుండా నవ్వుతూ ‘‘ ఏవండీ? పని పిల్ల వచ్చిందా? గ్యాస్‌ బుక్‌ చేసి వెళ్ళాను. వచ్చిందా? పాపాయి లేచిందా? ఈ రోజు ఆఫీసు ఉందా? విూరేంటి ఈ రోజు పెందలాడే నిద్రలేచారు? నిద్ర పట్టలేదా? లేదా నేను వస్తానని అంటూ గబగబా మాట్లాడేస్తున్న విూరా కేసి గుర్రుగా చూస్తూ
‘‘ ఆపు నీ నాటకాలు! ఏంటి నీ స్థాయి పెరిగిపోయిందని మురిసిపోతున్నావా? దారిలో ఎందరిని కలిసావు? ఎందరిని చూసి పడీ పడీ నవ్వావు? ఎంతమంది నీ అందాన్ని గురించి పొగిడారు? అనే అరుపులు ఉదయమే నేమో చుట్టుపక్కల అందరూ లేచి పరుగుతో వచ్చారు. ఇక్కడేమయిందో అని. వారందరినీ గమనించి ఏవిూ లేనట్లు ‘‘ ఊరుకోండి విూకన్నీ మోటు సరసాలే! అంది ముఖానికి నవ్వు పులుముకుంటూ  దగ్గరకు వెళ్లి ప్లీజ్‌ అరవకండి అందరూ మనల్నే చూస్తున్నారు. పొరపాటున నేను తలుపు వేయలేదు. పరువు పోతుందండీ! లోపలికి వెళ్ళి నిదానంగా మాట్లాడుకుందామండీ! అని చేయి పట్టుకుని లోనికి లాక్కెళుతున్నా వెళ్లకుండా ‘‘ ఏం? ఎవరైనా వింటే ఏమవుతుంది? పరువు పోతుందా? అసలు నీకెక్కడుందే పరువు? నీకు ఆ పదానికి విలువ తెలుసా? చెప్పు ఎందరిని చూసి నవ్వావు? ఆరోజు నేను చూస్తుండగానే అందరినీ పలకరిస్తూ నవ్వుతున్నావు కదే? నీకెంత ధైర్యం? వాళ్ళు కూడా నేను ఉన్నానని ధ్యాస కూడా లేకుండా నీతో ఇకిలించి పకిలించి మాట్లాడుతున్నారు. నీవెంత చనువు ఇస్తే అలా చేస్తారు? నేను వారి పెళ్లాలతో మాట్లాడితే వారు అలానే ఉంటారా?
‘‘ విూరేం మాట్లాడుతున్నారో విూకు అర్థమవుతోందా? ఒకటే చోట పనిచేస్తుంటే వాడి భార్య వీడి భార్య ఏంటి? అందరూ అందరితో మాట్లాడుకుంటూనే ఉంటారు. అయినా అందులో తప్పేముంది? విూరు అనవసరంగా ఏదేదో ఆలోచించి మనసు పాడుచేసుకుంటున్నారు. రండి కూర్చుని మాట్లాడుకుందాం ప్లీజ్‌ అని రెక్క బుచ్చుకుని కూర్చోపెట్టింది
దుశ్శాసనుడి శపథం, శకుని చరిత్ర, కీచక విజయం, ద్రౌపది అవమానం ఇవన్నీ బాగా వంటపట్టినట్లుంది బాలరాజుకు. మరింతగా విూసాలు మెలేసుకుంటూ కూర్చున్నాడు.
ఎదురుగా కూర్చున్నా కాస్తంత దూరంలో ఎలాగైనా సమాజంలో తనను తాను గెలిపించుకోవాలనే తపనతో సతీ సావిత్రి కాకున్నా సతిని అనిపించుకోవాలనే ఆశతో విూరా!
అంటే? ఇప్పుడు విూరిద్దరూ విడిపోదామనే నిర్ణయించుకున్నారన్న మాట! అన్నాడు పెద్దమనిషి హోదాలో కూర్చున్న రామాంజనేయులు..
ఆ మాటకు ఒక్క ఉదుటన లేచి నిలబడి ‘‘ అబ్బే! లేదండి! నేను అలా అనుకోవడంలేదు కానీ.. మరీ రోజూ కొడుతూ సతాయిస్తుంటే భరించలేక అంది కన్నీళ్ళు ఆపుకుంటూ విూరా
‘‘నువ్వేమంటావు బాలరాజూ? నీ భార్య అంటున్నది వింటున్నావా? నువ్వు రోజూ తిడుతున్నా, దెప్పుతున్నా, చావగొడుతున్నా కూడా ఇంకా నీతోనే జీవించాలనుకుంటోంది ఆ అమ్మాయి.’’ అన్నాడు బాలరాజు వైపు తీక్షణంగా చూస్తూ రామాంజనేయులు
‘‘ నాకు అది అక్కర్లేదండి!’’ అన్నాడు ఖచ్చితంగా
‘‘ ఎందుకు?’’
‘‘ అక్కర్లేదన్నాను అంతే! అందుకు కారణాలు చెప్పాల్సిన అవసరంలేదు’’
‘‘ అంటే నీకు నువ్వే కారణాలు చెప్పకుండా అక్కర్లేదనుకుంటే ఇక్కడ మేమంతా గాజులు, నల్లపూసలు తగిలించుకుని కూర్చున్న ఆడవారనుకుంటున్నావా?’’ తీక్షణంగా అన్నాడు
‘‘ ఇది మా ఇంటి విషయం సార్‌! ఇందులో విూ జోక్యం అవసరంలేదు’’ అన్నాడు బాలరాజు మరింత తీక్షణంగా
‘‘ నిజమేనయ్యా! ఇది ఖచ్చితంగా విూ ఇంటివిషయమే! ఇందులో నాకే కాదు మూడో వ్యక్తి జోక్యమే అవసరంలేదు. కానీ నీ భార్య ఈ విషయాన్ని పంచాయితీలో పెట్టింది కదా? మరి అది ఇక సమాజానికి సంబంధించింది అయి కూర్చుంది. ఇపుడు నేనే కాదు ఈ విషయంలో సమాజమంతా వస్తుంది’’ అన్నాడు నింపాదిగా రామాంజనేయులు.
‘‘ అది పెట్టింది నేనేం పెట్టలేదుగా?’’ మొండిగా అన్నాడు బాలరాజు
‘‘ కేసు ఎవరు పెట్టినా అవతలి సంబంధీకులను ఆరా తీయడం జరుగుతుంది. నీకు తెలియనిది ఏముంది? బాలరాజూ అనేంతలోనే ఒక మహిళ ముందుకు దూసుకొచ్చి
‘‘ ముందు తనని అది ఇది అనడం ఆపమనండి సార్‌ రాస్కెల్‌ని. తనకు పేరులేదా? తనేమయినా వాడు వీడు అంటోందా?’’ అంది ఆవేశంగా
‘‘ నువ్వాగవమ్మా! ముందు వారిద్దరి మధ్య వచ్చిన సమస్యను పరిష్కరిద్దాం! తర్వాత పిలుపుల గురించి ఆలోచిద్దాం! అన్నాడు నెమ్మదిగా
‘‘ సమస్య పిలుపునుండే ప్రారంభమవుతుంది సార్‌! భార్యనే ప్రేమ లేకుండా అది ఇది అని వస్తువులా పిలుస్తుంటే నేనే కాదు ఇక్కడున్నా మహిళా బృందం ఎవరూ ఒప్పుకోం.’’ అనగానే అవతల నిలుచున్న వారంతా అవును అవును ! అనడం మొదలు పెట్టారు. ఇక పరిస్థితి విషమిస్తోందని గ్రహించిన రామాంజనేయలు
‘‘ అలాగే అలాగే తల్లీ! బాలరాజూ నువ్వు నీ భార్యను అది ఇది అనద్దని సాటి మహిళలు గొడవ చేస్తున్నారు. కనుక నువ్వు తనని విూరా అని పేరుపెట్టి చెప్పు. ఏమంటావు?’’ అన్నాడు సద్దుమణిచే వుద్దేశ్యంతో
మౌనం అర్థాంగీకారంగా మౌనంగా కూర్చున్నాడు
‘‘ఇపుడు సమస్యను ఎవరు ముందు చెబుతారు?’’ అనగానే విూరా లేచి నిలుచుంది. నేను అన్నట్లుగా
విూరాను గమనించిన బాలరాజు వెంటనే లేచాడు నేను అన్నట్లుగా
ఇద్దరినీ గమనించిన రామాంజనేయులు ఇక మళ్లీ ఇక్కడ సమస్య మొదలవుతుందని గ్రహించి ‘‘బాలరాజూ! నువ్వు తొందర పడకు. ఆడవారికి మొదటి అవకాశం అని ఎపుడూ ఉందిగా అదే విధంగా విూరా కే ముందు మాట్లాడే అవకాశం ఇద్దాం ? ఏమంటావు?
అక్కడా మౌనమే సమాధానం అయ్యింది
విూరా! చెప్పమ్మా! నీ కొచ్చిన సమస్యను ఒక్క మాటలో చెప్పు!’’ అడిగాడు ప్రెసిడెంట్‌ రామాంజనేయులు
‘‘ ఒక్కమాటలో చెప్పాలంటే నేను నవ్వడం ఆయనకు ఇష్టం లేదండి’’ అంతే అంది నింపాదిగా
ఆ మాటకు అందరూ అవాక్కయ్యారు ప్రెసిడెంట్‌ తో సహా
‘‘ నవ్వడమే సమస్యా? కాస్తంత విపులంగా’’ అన్నాడు
అపుడు బాలరాజు ముఖం కేసి చూస్తే నరకంలో ఏవయితే శిక్షలు ఉన్నాయని మనం నమ్ముతుంటామో అవన్నీ ఆ ముఖంలో ప్రతిఫలించినట్లుగా భీకరంగా ఉంది
‘‘ నవ్వడమంటే ఆ నవ్వు కాదండీ. నేను స్కూలు టీచర్‌ను లోనికి వెళ్ళగానే ఎవరో స్టాఫ్‌ లేదా ప్రిన్సిపల్‌ కనిపించగానే నవ్వుతూ నమస్కారం చెప్పకూడదటండి. మగ వ్యక్తి ఎవరైనా  ఇంటికి వస్తే చాలండి ఆడు పనివాడు, చాకలి, ఇస్త్రీ, పాలు ఇలా ఎవరు ఇంటికి వచ్చినా వారిని చూసి నవ్వకూడదటండి. పొరపాటున నవ్వుతూ బావున్నావా అన్నాను అనుకోండి అంతే మరుసటి రోజంతా నాకు నరకమే చూపుతాడండి.’’ అంది కన్నీళ్ళతో విూరా!
‘‘జీతం పెరిగితే ఎందుకు పెంచాడు? నీకే ప్రత్యేకంగా పెంచాడా? లేక అందరికీనా? అంటాడు. జీతం పెంచకపోతే ఏం? వాడి కోరిక తీర్చలేదనా నీ పెంచలేదు? పోనీ ఒక నవ్వు పారేయి వాడే పెంచుతాడు అంటాడు. ప్రతిరోజు సిగ్గుతో చచ్చిపోతున్నానండి’’ అంది దుఃఖం నిండిన గొంతుతో విూరా!
అక్కడివారందరూ అలా నిలుచుండిపోయారు. అనుమానంతో ఒక మనిషి మరో మనిషిని హింసిస్తాడని విన్నారే కానీ ఇదేంటి మరీ ఇంతనా ? అని ముక్కువిూద వేలేసుకున్నారు.
ఆ మాటలు విన్న రామాంజినేయులు, బాలరాజు ముఖం చూడటానికే భయపడ్డాడు.
కాస్సేపు నిశ్శబ్ధం తర్వాత
‘‘బాలరాజూ! నువ్వు చెప్పు? నీ భార్య చెప్పింది వింటున్నావుగా!  అందుకు నువ్వేమంటావు? ’’ అడిగాడు సూటిగా
‘‘ ఇందులో అనడానికి ఏముంది సర్‌? ఎవడిని బడితే వాడని చూసి నవ్వితే ఎలా సార్‌? స్కూల్‌ కు వెళితే గుడ్‌మార్నింగ్‌ నవ్వకుండా కూడా చెప్పచ్చు కదా? సార్‌?.. అన్నాడు ఉక్రోషంగా బాలరాజు
ఆ మాటలు విన్న మహిళా మణులు ‘‘ మహిళలపై పురుషుల అహంకారం నశించాలి అవును నశించాలి’’ అన్న  నినాదాలు మొదలు పెట్టారు.
అవి విన్న రామాంజనేయులు ‘‘ అమ్మా! విూరు కాస్తంత మౌనం పాటిస్తే  మనం  మాట్లాడుకోవడానికి వీలు ఉంటుంది కదా?’’ అంటూ అభ్యర్థించాడు.
‘‘ అలా కాదండి! నవ్వితేనే అంతలా హింసిస్తారా? అని ఒక మహిళ ఆవేశంగా ప్రశ్నించింది.
‘‘ నిజమే నండి అది నవ్వుతోనే విడిపోయేటంత సమస్య  ఎందుకు వచ్చిందనేది ఈ బాలరాజు నుండి విషయం రాబడతాం కాస్త ఊరుకుంటే’’ అన్నాడు కాస్తంత చిరాకుగా రామాంజనేయులు
‘‘చెప్పవయ్యా బాలరాజూ! విూ సమస్య వినాలని ఊరంతా కుతూహలంగా, మనసులన్నీ కోలాహలంగానూ ఉన్నాయి’’ అన్నాడు చిరునవ్వుతో రామాంజనేయులు
అంతా విన్న బాలరాజు ‘‘ అవును సార్‌. నవ్వి మాట్లాడితేనే కదా సమస్యలన్నీ! ఎదుటి మగవాడిని నవ్వుతూ పలకరిస్తే తను నన్ను ఇష్టపడుతోందని అనుకోవడం జరుగుతుంది. ఆ తర్వాత ఇక ఆ నవ్వులు అలానే కొనసాగుతాయి. అందుకే నవ్వే వద్దని అన్నాను. కానీ ఊరుకుందా లేదే? అందర్నీ నవ్వుతూనే పలకరిస్తుంది.’’ అన్నాడు ఉక్రోషంగా
ఆ మాటలకు అందరూ ఆశ్చర్యపోయారు. నవ్వుతూ పలకరిస్తేనే సమస్యలొస్తాయంటే బాలరాజుకు ఏమయినా మతి భ్రమించిందా అనుకున్నారు.
పలకరించే తీరు ఒక్కొక్కరిలో ఒక్కోలా ఉంటుందయ్యా బాలరాజూ!  అది మారాలంటే అంత సులువు కాదు. మార్చుకోవాలన్నా కుదరదు. కొందరు నవ్వుతూ పలకరిస్తారు. చాలా కొద్దిమంది ముఖస్తంగా పలకరిస్తారు. ఒక్క మాటలో చెప్పాలంటే అది బాడీ ఫార్మేషన్‌ అంతే! అంతమాత్రాన నవ్వు మరోలా ఊహించుకోవడం, అంత చిన్న విషయానికి విడాకులు తీసుకోవడం సరిగా లేదు.  మంచిది కాదు. నన్నడిగితే నీ ఆలోచనా విధానంలో ఏదో తేడా ఉన్నట్లుంది.’’ అన్నాడు నవ్వుతూ రామాంజనేయులు.
‘‘విూకు అలానే ఉంటుంది లెండి సార్‌! మొన్నటికి మొన్న ఎవడో ఒకడు ప్రేమించానంటూ వెంటపడి వేధించాడు. ఒకసారి మంచిగా మాట్లాడితే తనతోనే మాట్లాడుతుందని, తనంటే పడి చస్తుందని తాగి ఇష్టాను సారంగా మాట్లాడటం నేను విన్నాను. అందుకే ఈ వావివరసల్లేని ఈ మానవాధములను చూసి నవ్వద్దని! అసలు పలకరించవద్దని! అన్నాడు ఆవేశంగా బాలరాజు.
‘‘ నువ్వూ మగాడివే కదా బాలరాజూ! మరి మగవారందరూ వెధవలని అంటే ఎలాగు? పోనీ ఒక్క మాట అడుగుతాను. చెప్పు. నువ్వు అంతేనా? ఎవరైనా స్త్రీ నవ్వుతూ పలకరిస్తే వెంటపడిపోతావా?’’ అడిగాడు సూటిగా.
‘‘ ఏమో చెప్పలేను. ఒకసారి అయ్యింది కూడా! అందుకే నేను ఎవరి వెంటా పడను. నువ్వు ఎవరిని చూసి నవ్వకు అంటే వినదే? కనిపించినవారందరూ తనవారిలానే పలకరించి ఆదరిస్తుంది. అన్నం పెట్టే చేతిని ఆశించే కుక్కలున్న ఆ సమాజంలో తన వైఖరి మార్చుకోమంటే వినదు కదా? అందుకే అది నాకొద్దు సారీ విూరా నాకొద్దు! అంతే
మరి మళ్ళీ పెళ్లిచేసుకున్న అమ్మాయి కూడా ఇలానే ఉంటే?’’ ఎదురు ప్రశ్న వేసాడు రామాంజనేయులు
‘‘ దాన్నీ వదిలేస్తాను.’’ అన్నాడు వెంటనే!
ఇరువైపులా విషయాలు విన్న వారందరూ ఆలోచనలో పడ్డారు. ఇంతచిన్న విషయాన్ని ఇంత పెద్దది చేస్తున్నాడే అనుకుంటూండగానే రామాంజనేయులు అడిగారు ‘‘ విూరా ఏమంటావు?’’ అడిగాడు రామాంజనేయులు
‘‘అలాగే నండి విూ ఇష్టం ఎలాగుంటే అలాగే’’ అంది నెమ్మదిగా
ప్రెసిడెంట్‌ ఆశ్చర్యపోయి ‘‘ ఇందాక వదులుకోను అన్నావు కదా? ఇపుడు వెంటనే ఎలా ఒప్పుకుంటున్నావు. అడిగాడు
అందుకు ప్రసాంతంగా నవ్వి  నిజమే సార్‌! ఇందాక నేను కలిసి ఉంటాను అన్నాను ఇపుడు నేనే విడిపోదామనే అంటున్నాను. ఎందుకంటే శరీరానికి జబ్బుచేస్తే మందులున్నాయి. ఆలోచనల్లో తేడా ఉంటే మందుగా నా ప్రేమ ఉంది. కానీ మనసులో తేడా వస్తే మాత్రం ఇది ఇలా కంటిన్యూ అవుతూనే ఉంటుంది. నాకూ జీవితం ఉంది. ఎవరితో నవ్వుతూ మాట్లాడాలో, ఎంతవరకు మాట్లాడాలో అనే అంచనా ఉంది. జీవితం పట్ల అవగాహన ఉంది. ఎవరో దారిన పోయేవాడు ప్రేమించాను అన్నంత మాత్రాన జీవితం పాడయిపోతుందంటే ఎలాగ సార్‌? దారిలో పిచ్చికుక్క కరుస్తుందని రోడ్డువిూదకు కాకుండా పోతామా? ఇదీ అంతే!
భార్యా భర్తల మధ్య నమ్మకం ఉండాలి. సుడిగాలి వీగినా వీడిపోని బంధం ఒకటి ఉండాలి. ఆ బంధం పట్ల గౌరవం ఉండాలి. అది లేని నాడు జీవితం ఉప్పు నిప్పులా చిటపటలాడుతూనే ఉంటుంది. నాకు కూతురుంది సార్‌! దాని జీవితం కోసం ఎన్ని చిత్ర హింసలు పెట్టినా భరించాను.  ఇపుడు ఇతని ఆంతర్యం విన్నాక నేను భరించలేను. ఉండే కొన్ని రోజులూ ప్రసాంతంగా జీవిస్తాను. అంది విూరా నిరాశగా
‘‘ఏమయ్యా? నువ్వేమయినా చెప్పదలిచుకున్నావా?’’
‘‘ ఇక చెప్పేదేవిూ లేదు సార్‌!. నేను విడిపోవాలనుకున్నాను అంతే!’’
‘‘ నవ్వకూడదనే నిర్ణయంతోనే జీవితాంతం కట్టుబడి ఉంటావా బాలరాజూ!’’
అడిగాడు మరొక్కమారు కన్‌ఫర్మ్‌ చేసుకునే ఉద్దేశ్యంతో
‘‘ నేనెప్పుడు నా మాటవిూదే ఉంటాను. అనే మాటకు ఎవరూ ఏవిూ చెప్పలేకపోయారు.             ‘‘ అరె! ఆడవారికి కనీసం నవ్వే స్వాతంత్య్రం కూడా లేదా? ఇంకా ఎక్కడున్నాం?’’ ఇంకా నయం ముఖం ఉండకూడదు అనలేదు..అనుకుంటూ ఎవరిదారి వారు పోయారు.
ఏడాది గడిచిపోయింది.. బాలరాజుతో మరో మహిళ ఉండటం గమనించింది. ఆమె మరో స్త్రీ కదా పాపం! నవ్వు వచ్చినా నవ్వకుండా జాగ్రత్తగా నడవటం గమనించి పక్కున నవ్వింది విూరా!
ఆ నవ్వు తప్పకుండా బాలరాజుకు వినిపించే వుంటుంది! నవ్వులేని జీవితం ముఖంలేని చెట్టులా ఉంటుంది కదాని మొదటిసారిగా అనిపించింది..
రచన: నిడదవోలు మాలతి
రాజారావుకి ఆ రోజు చిరాగ్గా తెల్లవారింది.
అప్పటికి ఇరవై రోజులక్రితం మామూలుగా తెల్లవారిన ఓ ఉదయం కాలేజీలో మామూలుగా పొద్దు పోలేదు. అతనికీ ఓ కుర్రలెక్చరరుకీ ఘర్షణ జరిగింది. అసలు సంగతి ఎవరికీ అంతు బట్టలేదు కానీ పిల్లలంతా పొలోమంటూ వీధిన పడ్డారు.
సమ్మె ప్రారంభమయింది. పిల్లలందరూ పుస్తకాలు మూలన పడేసి బాకాలూ బేనర్లూ పట్టుకుని తిరగడం మొదలెట్టేరు. ఎక్కడ చూసినా “డౌన్, డౌన్, నిరంకుశత్వం నశించాలి, కామేశ్వరరావుని తొలగించాలి, విద్యార్థుల న్యాయమైన కోర్కెను మన్నించాలి …”గా ఉంది వ్యవహారం. విద్యార్థులలో ఉద్రిక్తత హెచ్చుగానే ఉన్నా పరిస్థితి ప్ర‌శాంతంగానే ఉందని అభిజ్ఞవర్గాలు అభిప్రాయపడుతున్నారు. ఇది లోపల్లోపల ఉడుకుతున్న లావా కాదనీ, టైమిస్తే చల్లారిపోయే చితుకులమంట అనీ ఊరుకున్నారు అధిష్ఠానవర్గంవారు.
సమ్మెకారణం చాలామందికి తెలీదు. తెలిసిన కొద్దిమందీ పది రోజులయేసరికి మరిచిపోయేరు. ఊరేగింపులూ, నిరసనప్రదర్శనలూ నీరు గారిపోయేయి. చాలామంది వాళ్ళ వాళ్ళ ఊళ్ళకెళ్ళిపోయేరు. మిగతావాళ్లు పేకాటల్లోకీ పచ్చీసుల్లోకీ దిగేరు. ఎవరు ఎవరికెదురు పడినా “ఎందుకొచ్చిన సంత” అన్న మొహాల్తో  ముభావంగానే ప్రశ్నించుకుంటున్నారు. తెల్లార్తే ఎలా పొద్దు పోతుందన్న ప్రశ్న ప్రతివాడిమొహంలోనూ అచ్చు గుద్దినట్టు అవుపిస్తోంది.
రాజారావు చిరాగ్గా లేచేడు. న్యూస్‌పేపరుతోనూ ట్రాన్సిస్టరుతోనూ మధ్యాహ్నంవరకూ లాక్కొచ్చినా ఆ పైన కాలం మొండికేసి కదల్డం మానేసింది. మ్యాటినీకి పోదాం అన్నా అప్పటికే ఉన్నవన్నీ రెండేస్సార్లు చూడ్డం అయిపోయింది. రామకృష్ణగదికెళ్తే రమ్మీ ఆడొచ్చు కానీ అది ఊరుకాచివరినుంది. కానియ్, కాలం గడవడమే కదా కావల్సింది, బ్రిడ్జిమీదుగా నడిచి వెళ్తే అది కొ్ంత కలిసివస్తుంది.
ఆ ఊళ్ళో బ్రిడ్జి పడింతరవాత చాలామంది కుర్రకారుకి అదే పార్కూ, బీచీ, నాటకం, టౌనుహాలూ అన్నీ అయిపోయింది. ఇటు జార్జిపేటా అటు రామనగరూ పాతూరూనించి నడిచి రావడం, బ్రిడ్జినడిబొడ్డున నిలబడి బ్రిడ్జికింద వచ్చేపోయే జనాన్నీ జనానానీ చూస్తూ వీలయితే ఈలలేస్తూ, అలా ఈలలేసినందుకు చీవాట్లు తింటూ, కాలినడకన పోయే చరిత్రహీనులని హేళన చేస్తూ కాలక్షేపం చేయడం మామూలయిపోయింది. ఈమధ్యనే అలా నిలబడ్డం కూడా విసుగ్గానే ఉంటోంది. దానికి కారణం ఆడపిల్లల కాలేజీ ఊరికి దూరంగా కట్టేసి, ఆ పక్కనే ఓ పెద్ద హాస్టలు కూడా కట్టేయడం, ఊళ్ళో ఉన్న సాఢేతీన్ సారసాక్షులకోసం బస్సులు వేసేయడంతో ఆ ఓవర్‌బ్రిడ్జి అమావాస్యముందు ద్వాదశి చంద్రుడిలా ఒకటి రెండు కళలతో వెలవెల బోతూంది.
రాజారావు ఆలోచిస్తూ రామకృష్ణగది చేరుకున్నాడు. తీరా చూస్తే అతను లేడక్కడ. టైము చూస్తే మూడయింది. వెనుదిరిగి గంటస్తంభందగ్గరకొచ్చేసరికి కాఫీ తాగుదాం అనిపించింది. అలాగయినా ఓ పావుగంట గడుస్తుంది కదా అనుకుని కాఫీ తాగి, సిగరెట్టు వెలిగించి నాలుగురోడ్లకూడలిలో నిలబడి మళ్ళీ ఎటు వెళ్ళడమా అని ఆలోచిస్తూంటే జనార్దనం జ్ఞాపకం వచ్చేడు. తమ ఊరివాడే. కొత్తగా కాలేజీలో చేరేడు. కానీ పాతూరు వెళ్ళాలి. కానీలే చూదాం అనుకుంటూ అటు తిరిగి నడక సాగించేడు. జనార్దనంగది చేరుకునేసరికి నాలుగయింది. అతనూ లేడు.
“సినివారాలు చేస్తున్నాడు కదండీ టికెట్టు దొరకదేమోనని ముందే వెళ్ళిపోయేడు,” అన్నాడు అతని రూమ్మేటు. “సినివారాలేమిటి?” అడిగేడు రాజారావు తనకి తెలీని కాలేజీవ్రతాలు కూడా ఉన్నందుకు రవంత అక్కజపడుతూ.
“కొత్తగా ప్రారంభించేంలెండి. కాలేజీలో అడుగెడుతూనే ఈవ్రతం పడతాం. సోంవారంనించీ శనివారంవరకూ క్రమం తప్పకుండా రోజుకొక సినిమా – ముఖ్యంగా కొత్త రిలీజు – తప్పనిసరిగా చూడడం, ఆదివారం మ్యాటినీతో మూడాటలూ చూసి ఉద్యాపన చేసుకోడం. ఆ తరవాత తాను ఏ అభిమానసంఘంలో చేరతాడో నిర్ణయించుని యథాశక్తి మూడో అయిదో టికెట్లు పెట్టి ఆ సంఘసభ్యులకి వాయినాలు ఇచ్చుకుంటాడు. దీనికే కలియుగంలో సినివారవ్రతమని పేరు,” అన్నాడు తొల్లి నారదులవారి హావభావాలని అనుకరిస్తూ.
రాజారావు తన జూనియర్ల తెలివితేటలకి అప్రతిభుడై, అక్కడినుంచి బయటపడ్డాడు. మరి కొంతసేపు అలా తిరిగి తిరిగి రైల్వే స్టేషనుకి చేరుకున్నాడు. బెంగుళూరునించి వచ్చేవాళ్ళూ బెంగుళూరికి వెళ్ళేవాళ్ళూ వెళ్ళిపోయేక వాచీ చూస్తే ఇంకా ఆరున్నరే. అవతల లైనులో గుడ్సుబండి ఆంధ్రనాయకుల్లా ముందుకీ వెనక్కీ ఊగుతోందే కానీ స్టేషను వదిలే సూచనల్లేవు. ప్లాట్ఫారం అతని ఆశయాల్లాగే బోసిగా ఉంది. ఇప్పుడేం చెయ్యాలో అతనికి తెలీడం లేదు. ఇదే అమెరికాలో అయితే హిప్పీలవుతారు. బ్రిటన్లో అయితే తోటపనో పాకీపనో మొదలెడతారేమో. కొరియాలోనో చైనోలోనో అయితే కత్తుల్నూరుకుంటూనో తుపాకులు తుడుచుకుంటూనో ఉంటారు కాబోలు. … భారతదేశపు పక్షి నెమలి. జాతీయమృగం సింహం. జాతీయక్రీడ హాకీ. జాతీయ కాలక్షేపం? దిక్కులు చూస్తున్న రాజారావుకి ఎక్కడ్నుంచో సుస్వరగానం వినిపించింది. మునిసిపల్ స్కూలు ఆవరణలో కచేరీ జరుగుతోంది. రాజారావు అప్రయత్నంగానే అటువేపు నడక సాగించేడు. విశాఖలోనూ మద్రాసులోనూ పదిహేనూ, ఇరవై, నూరూ, నూటయాభై రూపాయలకి టికెట్లు అమ్మజూపే సంగీతం రాయలసీమలో ఉచితంగా పంచిపెట్టబడుతోంది.
రాజారావు సంగీతజ్ఞుడు కాడు. సంగీతప్రియుడూ కాడు. కనీసం సంగీతాభిమాని అయినా కాడు. ఆ ఆవరణలో అడుగు పెడుతున్నప్పుడు అతడి అభిప్రాయం ఒక్కటే – ఇంతమంది జనం ఇలా ఇక్కడ పోగయేరు కదా, వీళ్ళందరికీ నిజంగా సంగీతంలో స్వారస్యం తెలిసే వచ్చేరా? నాలాగే కాలం గడవక దిగబడ్డారా? మరో చెలుడో, తల్లో, చెల్లో లాక్కొస్తే వచ్చేరా? పాడే ఆడమనిషి ఎలా ఉంటుందో చూద్దాం అని వచ్చేరా?
రాజారావు ఓ వారగా నిలబడి కొత్తగా ఉద్యోగంలో చేరిన జర్నలిస్టులా జనాన్ని పరిశీలించసాగేడు. చాలారోజులుగా కనపడనివాళ్ళూ, ఆడవాళ్లూ, వాళ్ళతో వాళ్ళతాలూకు పిల్లలూ, కాలేజీ గరల్సూ, కాలేజీ బాయ్సూ, పెద్దవాళ్లూ, చిన్నవాళ్లూ, అరవ్వాళ్లూ, సింధీవాళ్లూ, వార్తాపత్రికలవాళ్లూ, వర్తకశ్రేష్ఠులూ, చదువు రానివాళ్లూ, చదివే ఉద్దేశం లేనివాళ్ళూ, ఎప్పుడూ సినిమాలకెళ్ళనివాళ్లూ – వీళ్ళంతా నిజంగా సంగీతంకోసం వచ్చేరా లేక హరికథ అనుకుని పొరబడ్డారా? తలలు మాత్రం గంగడోలులా ఊపుతున్నారు!
“ప్చ్.” రాజారావు ఉలిక్కిపడి అటు చూసేడు. కుడివేపు తనచెవిదగ్గర ప్చరించిన అమ్మాయి అతన్ని దూసుకుని ముందుకెళ్ళి ఆ పక్కనున్నఅమ్మాయిని అడుగుతోంది, “ఇదేనా మొదలు?” కాదంటే, ముందు ఏం పాడిందని అడిగింది.
రంగంమీద జానెడు జరీఅంచున్నఎరుపురంగు పట్టుచీరె కట్టుకుని కంచి కామాక్షీదేవిలా ఆసీనురాలయి ఉన్న గాయకురాలిమొహం ఫొటోజెనిగ్గానే ఉంది. తాంబూలమో లిప్‌స్టిక్కో స్పష్టంగా తెలీడంలేదు కానీ సగం చాలు అనిపిస్తోంది. తాళం వేస్తున్న చేతివేలుమీద వజ్రం కాబోలు ధగధగ మెరుస్తోంది. కుడివేపు కూచున్న మృదంగవాద్యగాడు మరీ కుర్రకారులా ఉన్నాడు. మృదంగం వాయింపులతో సమంగా మెలికలు తిరిగిపోతున్నాడు నిప్పులమీద కూర్చున్నట్టు కానీ మొహంమీద చిర్నవ్వు చెక్కు చెదరలేదు. అలా దరహాసంతో వాయించాలని రూలు కాబోలు. మధ్య మధ్య గాయని అతనివేపు అప్రూవింగ్‌గా చూసి తలూపుతోంది. ఎడమవేపున్న బట్టతలమనిషి వాయులీనవిద్వాంసుడిలా కాక ఏ కుందేలుపిల్లనో చిత్రహింస చేస్తున్న భల్లూకంలా అవుపిస్తున్నాడు. కమానుతో తన భూభాగాన్ని పరిరక్షించుకుంటున్న సైనికుడిలా విజృంభిస్తున్నాడు. అతను ఎడమవేపు కాక కుడివేపు కూర్చుని ఉంటే ఏమగునో? అసలు అతను తెరవెనక కూర్చుని వాయించవచ్చునే! ఆ  గాయనీమణి మటుకు మృదంగిస్టువేపు చూసినంత ప్రసన్నంగానూ వైలనిస్టువేపు కూడా చూస్తోంది. వయలిన్ కూడా అంత బాగానూ వాయిస్తున్నాడనో, తన నిష్పాక్షికతని నిరూపించుకుంటోందో తెలుసుకోడం ఎలాగో తెలీడం లేదు రాజారావుకి. గాయని జుత్తుముడికీ వైలిన్ బట్టతలకీ మధ్య నేనూ ఉన్నాను స్మీ అంటూ మొహం ముందుకి పెట్టి మోర్సింగు వాయిస్తున్న కుర్రాడు మరీ గింజ పట్టని పింజలాగున్నాడు. నూరు కాండిల్ వాట్ బల్బులు ఆరు పెట్టి చూసినా మూతిమీద మీసాలు మొలిచిన జాడలు కనిపించవు. తనకి ఇరవైలు నడుస్తున్నా సరిగమలే తెలీవే హాఫ్ పాంటులో తిరిగే ఈ బాలుడికి మోర్సింగు ఎలా వచ్చి ఉంటుంది చెప్మా? అదొక వింతగా ఉంటుందని రంగస్థలంమీదికి ఎక్కించేయలేదు గదా.
పదిమందిలో కలవని కొందరూ, స్టేజికి దగ్గరగా కూచుంటే గోల బాబూ అని కొందరూ అండమాన్ నికొబర్ దీవుల్లా దూరంగా చెదురుమదురుగా కూచుని రాజకీయాలు చర్చించుకుంటున్నారు. “ఏఁవిటో డల్‌గా ఉంది,” అంది ఓ పిల్ల ఆ వారం నేర్చుకున్న రంగవల్లి ఇసకలో దిద్దుతూ. “ఆవిడ ఇంకా ఫామ్‌లోకి రాలేదు,” అంది పక్కనున్న చిన్నది. “కప్పనో బొద్దెంకనో కోసినట్టు అదే పాట అన్ని సంవత్సరాలు పాడుతుంటే మెకానికల్ ప్రెసిషన్ ఎందుకు రాదూ?” అని ప్రశ్నిస్తోంది మరో సుందరి, జూవాలజీ లెక్చరరు కాబోలు.
“అభ్భ, మాటాడకు గోల.” ఆ కసురుకి రాజారావు తృళ్ళిపడ్డాడు. “శ్రీరఘుకులమందు బుట్టి … అయేవరకూ ఎవరేనా కిక్కురుమంటే చంపేస్తాను,” ఇంచుమించు నాయకురాలిలా కనిపించే నారీమణి ఆంక్ష పెట్టింది. “ఈపాట అద్భుతంగా ఉంటుంది. విని చూస్తాను,” అనుకున్నాడు రాజారావు. కొంచెం దూరంలో గుడ్సుబండి గుక్కపట్టి రెండు నిముషాలు కేక పెట్టి ఊసరవెల్లిలా సాగిపోయింది. “ … వీడర … ఆరామమందు … మునుల …”
ఎంత శ్రద్ధగా విన్నా మాటలు స్పష్టంగా తెలియడంలేదు. కుడివేపు గుంపులోంచి కిసుక్కుమని నవ్వులూ, గుప్పిళ్ళతో ఇసక విసురుకుంటున్న కుర్రకుంకలూ, “అల్లరి చెయ్యకండిరా వెధవల్లారా” అంటూ ఓ మోస్తరు పైస్థాయిలోనే అరుస్తున్న పెద్దవాళ్లూ … … రాజారావుకి అయోమయంగా ఉంది. నిజంగా ఆ సంగీతం తను అర్థం చేసుకోలేకుండా ఉన్నాడా? ఆవిడ హృద్యంగా పాడ్డం లేదా? “ఫామ్”లోకి వచ్చిందా? లేదా?
“శ్రీరఘుకులమందు” పూర్తి చేసి, తనముందున్న కప్పులోది ఓమారు చప్పరించి ఆలాపన ప్రారంభించింది. కప్పులోది మంచినీళ్ళా? కాఫీనా? “సురలు సేవించునది.”
“ఛ, నిజంగానే?”
“ నిజం.”
“నీకెలా తెలుసు?”
“మా అన్నయ్య చెప్పేడు. స్టేజిమీద ఉంచమని ఆవిడ సెక్రటరీకి చెప్పిందిట.”
“పోనిద్దూ గొడవ. పాట వినడానికొచ్చేవా? ఆవిడ అలవాట్లు చర్చించడానికొచ్చేవా?
“ఆహా, ఆ అతులితమాధురీధురీమ ఎలా కలిగిందో వివరిస్తున్నానంతే.”
రాజారావు ప్రయత్నంమీద ఆ సంభాషణమీంచి దృష్టి మళ్ళించేడు. ముందు వరసలో అధీనరేఖకి అటువేపున్న ఒక నడివయసావిడ ఇటున్న కొడుకునుద్దేశించి “ఒరేయ్, మోహనరాగం” అంది. అలా అంతమందిలో తనని ఒరేసఅని సంబోధించినందుకు ఆ అబ్బాయి మొహం ముడుచుకుని తలెగరేశాడు తనకి తెలుసన్నట్టు. కమ్మెచ్చులో పోసి సాగదీసినట్టు చెస్ట్ ఎక్స్‌పేన్డరుతో ఎక్సర్సైజు చేస్తున్నట్టు ఆలాపన సాగిపోతోంది. మందరస్థాయిలో ఎత్తుకుని పైస్థాయిల్లోకి విస్తరిస్తూ పోతూంటే ఎవరో చెయ్యి పట్టుకుని అలా అలా … నడిపించుకుపోతున్నట్టుంది. వైలనిస్టు ఆవిణ్ణి అనుసరిస్తున్నట్టు కాక పోటీ పడుతున్నట్టు వాయించేస్తున్నాడు. ఆ సంగీతం వింటుంటే ఆయనమొహం అందంగా లేదన్న సంగతి గుర్తుకి రాడం లేదు.
“ఏఁవండీ, అది మోహనంవా? కల్యాణా?” అనడిగింది ఓ పదేళ్ళపిల్ల రాజారావుని చొక్కా చివర్ల పట్టుకు లాగుతూ. ఆ పిల్ల అడుగుతున్నది రాగంగురించనీ, ఆ రెండూ రాగాలపేర్లనీ అతను గుర్తించేశాడు కానీ తనకి సంగీతజ్ఞానం బొత్తిగా లేదని చెప్పడానికి చాలా అవస్థ పడాల్సివచ్చింది. స్టేజిమీద ఆవిడ ఆలాపన అయిపోయింది కాబోలు “ఎవరురా …” ఎత్తుకుంది. “నే చెప్పలే అది మోహనమే,” అందాపిల్లే మళ్ళీ. ఎప్పుడు ఎవరికి చెప్పిందో అతనికి అర్థం కాలేదు కానీ మోహనరాగం ఇలా ఉంటుందని గుర్తు పెట్టుకోడానికి తంటాలు పడుతున్నాడు.
“ఎవరురా … నిను వినా … గతి …మా  … కు …” పిల్లలగోల చాలా మటుకు తగ్గిపోయింది. చాలామంది ఏకతాళం వేస్తూ తలలూపుతున్నారు.
“సవనరక్షక … ఆ … ఆ … నిత్యోత్సవ …”
“మీరు తాళం తప్పు వేస్తున్నారండీ,” అంది పక్కనున్న పిల్లే మళ్ళీ. రాజారావు అంతవరకూ గ్రహించనేలేదు తనవేళ్ళు లయకనుగుణంగా కదుల్తున్నాయని. ఆపిల్లమీద కోపం వచ్చింది. నువ్వు నాకేం చెప్పఖ్ఖర్లేదంటూ కసురుకోబోయేడు. ఆ అమ్మాయి పాపాయిలా నవ్వుతూ, “ఆదితాళం వెయ్యాలండీ,” అంది. రాజారావు కూడా చిన్న నవ్వు నవ్వేసి, కొంచెం ముందుకి వెళ్ళి కూచున్నాడు. ఆ క్షణంలో అతను శాస్త్రీయసంగీతం ఎంత బాగుంటుందో, తనకి సంగీతం ఎలా తెలిసిపోతోందో, ఆవిడ ఫామ్‌లోకి వచ్చిందో లేదో తర్కించడం లేదు.
“ఎవరూ … రా … దసా … దసగరిసా …”
“అయితే అమ్మాయిని పురిటికి తీసుకురారన్నమాట.”
“లేదండీ, మా అల్లుడు …”
గాగగాగరిరిగస ..ఆ …
“అవేనా సంగతులంటే?”
“కాదండీ. కీర్తనలో ఒకపదం తీసుకుని మళ్ళీ మళ్ళీ పాడుతారు చూడండి, అదీ సంగతంటే. ఇది స్వరకల్పన.”
“సంగతులింకేం ఉండవా?”
“ఉంటాయి. అవి ఉత్తరాల్లో రాసుకుంటారు,” అటుపక్కనున్న పిల్ల జవాబిచ్చింది. రాజారావుకి మాచెడ్డ కోపం వచ్చేసింది, “తల్లీ, మీరు సంగీతం వినడానికొచ్చేరా లేక …” అని అడగబోయి, మానేసి, విసురుగా గబగబా ముందుకెళ్ళి ఓవార నిలబడ్డాడు.
ఎవరురా.. అంటూ మరోసారి సాగదీసి గాయని వదిలేసింతరవాత వైలనిస్టు అందుకున్నాడు. ఆవిడ వేసిన స్వరాలు గుండెల్లో ధ్వనిస్తున్నాయి. అతనివేళ్ళు పదాలు పలుకుతున్నాయి. ఆ గాయకురాలు ఎంతగా హృదయానికి హత్తుకునేట్టు పాడిందో ఆ వైలనిస్టు అంత గొప్పగానూ వాయిస్తున్నాడు!
“ఒరేయ్.” ఆంజనేయులు ఎప్పుడొచ్చేడో పక్కనించి మోచేత్తో పొడిచి ఇకిలిస్తూ మొదటివరసలో కూచున్న కొత్త లెక్చరరు కామేశ్వరరావుని చూపించేడు. ఆయన్ని గుర్తించడానికి క్షణకాలం పట్టింది రాజారావుకి.mఇరవై రోజులక్రితం బ్రిల్ క్రీం జుత్తుతో, పాండ్స్ క్రీం మొహంతో అమెరికన్ బుష్షర్టుతో మెళ్ళో టైతో రుసరుసలాడుతూ క్లాసు వదిలేసిన కామేశ్వరరావుకీ –చెదిరిన జుత్తుతో, నుదుట చిన్న విభూతిరేఖతో, రెండు సైజులు పెద్దగా తోచే జుబ్బాతో నేలమీద పద్మాసనం వేసుక్కూచున్న ఈ కామేశ్వరరావుకీ పోలికే లేదు.
“మరోపట్టు పడదాఁవేవిటి?” అన్నాడు ఆంజనేయులు హుషారుగా కళ్ళెగరేస్తూ.
“ఇక్కడా?” ఔచితిని గూర్చిన ఆలోచన వచ్చింది రాజారావుకి తొలిసారిగా.
వైలిన్, మృదంగం ఛాన్సులు అయిపోయేయి కాబోలు ఎవరురా అంటూ గాయని మరోసారి ఎత్తుకుని ముగించింది. రసజ్ఞులూ, కానివారూ కూడా చప్పట్లు కొట్టేరు గట్టిగా. ఆంజనేయులు రాజారావుచెయ్యి పుచ్చుకు లాక్కుంటూ పోయి కొత్తమాష్టారిపక్కనే చతికిలబడ్డాడు. ఆయన వాళ్ళిద్దర్నీ ఓమారు చూసి మందహాసం చేసేరు. అది మనోహరంగా ఉంది.
“సంగీతజ్ఞానము వినా … భక్తిమార్గము…”
“ఇదేం రాగం సార్?” ఆంజనేయులు రాజారావుభుజంమీదుగా ఒంగి, కామేశ్వరరావుని ప్రశ్నించేడు.
“ధన్యాసి.”
“ఓహో. ఏం తాళవండీ?”
“ఆదితాళం. తెలీకపోతే తాళం వెయ్యొద్దు.”
రాజారావు విసుగ్గా, “ఒరేయ్, నువ్వు నోరు మూసుక్కూచో. లేకపోతే వెళ్ళిపో,” అన్నాడు.
ఆంజనేయులు తలూపుతూ తాళం వేస్తున్నాడు.
“భృంగినటేశ సమీరజ …”
ఈసారి కామేశ్వరావే ఆంజనేయుల్తో, “కావలిస్తే నేను కూడా తాళం వేయడం మానేస్తాను. నువ్వు తప్పులేస్తే పాడేవారికి కష్టం,” అన్నాడు. రాజారావు ఆంజనేయుల్ని అక్కడ్నుంచి పొమ్మన్నాడు. ఈ సతాయింపులు భరించలేక అతను వెళ్ళిపోయేడు.
“న్యాయాన్యాయములు తెలుసును …”
తనకి తెలియకుండానే పదం హృదయాన్ని తాకుతోంది. అతనిహృదయం తదనుగుణంగా స్పందిస్తోంది.
“… షడ్రిపుల జయించే …”
కీర్తన పూర్తయేసరికి అతనికి గుండెల్లో పట్టేసినట్టయింది. గాయకురాలు మీరా భజనా, జావళీ పాడి పవమానసుతుడు బట్టు పాదారవిందములతో కచేరీ ముగించింది. రాజారావు టైం చూసుకున్నాడు. పదకొండు. సాపాసాలు పాడే సభలో తానింతసేపు కూచోగలడని ఎవరైనా పందెం వేసినా తాను నమ్మి ఉండేవాడు కాడు.
“మంచి విద్వత్తు.” రాజారావు అటు తిరిగి చూసేడు. కామేశ్వరరావు తనపక్కనే నడుస్తున్నాడు.
“ఏంటన్నారు?”
“మంచి కళ ఉంది ఆవిడదగ్గర అన్నాను.”
రాజారావుకి కళ ఏమిటో విద్వత్తంటే ఏమిటో తెలీలేదు. ఇందాకట్నుంచీ తనని వేధిస్తున్న ప్రశ్న వేరే ఉంది. ఆఖరికి తెగించి అడిగేశాడు, “పాట పాడేవాళ్ళు ఎందుకండీ మొహం అలా వికృతంగా పెడతారు?”
కామేశ్వరరావు చిన్నగా నవ్వేడు, “ఆవిడమొహం ఎలా పెట్టినా నువ్వింతసేపూ కూచున్నావు కదా! సంగీతానికి అనుభూతి ప్రధానం. అనుభూతిప్రకటనలో ముఖం ఒక అంగం. గాయకులేదో విపరీతమైన అంగవిన్యాసం చేస్తున్నారని మనం అనుకుంటాం కానీ అది వారి రసానుభూతికీ, భావప్రకటనకీ అనుగుణంగానే ఉంటుంది. అంతెందుకూ, పెదిమలు మాత్రమే కదిలిస్తూ నాలుగు వాక్యాలు చెప్పి చూడు. అతి సాధారణమైన సంభాషణలలో కూడా మనం కళ్ళూ చేతులూ తిప్పుతూ మాటాడతాం కదా. సంగీతంలో నాభిహృత్కంఠరసనాది స్థాయీభేదాలతో, ద్వాదశ శృతిభేదాలతో నాదం వెలువడాలంటే ఎంత కృషి కావాలి. కొందరు అతి చేస్తారనుకో. కానీ ఈ అతి చెయ్యడం ఒక్క గాయకులకే అన్వయించి హేళన చేయడం తగదు. శాస్త్రరీత్యా కొన్ని నియమాలున్నమాట కూడా నిజమే. శ్రోతలదృష్టిని గానం నించి మళ్ళించే ఏ చేష్ట గానీ నిషిద్ధమే. అలాగే శిష్యప్రశిష్యులు ప్రచారం చెయ్యవలసిన స్వీయరచనలను సభలలో గానం చేయడం కూడా అనౌచిత్యమేనంటారు. కానీ ఇవన్నీ ఎవరు పాటిస్తున్నారిప్పుడు? శాస్త్రబద్ధమయిన సంగీతంకన్నా సినిమాసంగీతమే చాలామందికి నచ్చుతున్న ఈ రోజుల్లో ఓ మోస్తరు అభిరుచి ఉన్నవాళ్ళు ఓ గుప్పెడు స్వరకల్పనలతో, చీమతలకాయంత ఆలాపనలతో ఏసినిమాల్లోనో చొప్పించే త్యాగరాజకీర్తనలతోనే సరిపెట్టేస్తున్నారే కానీ ఇలాటి సభల్లో కూచుని శ్రద్ధగా వినేవారేరీ? ఇవాళ ఇంతమంది వచ్చేరు కదా వాళ్ళలో ఎంతమందికి ఎంతసేపు ఆ మధురగానంమీద దృష్టి ఉందంటావు?”
“అరె,” అంటూ రాజారావు ఆగడంతో కామేశ్వరరావు కూడా ఆగేడు.
“మాటల్లో పడి చాలాదూరం వచ్చేశావండీ. నేను వెనక్కి వెళ్తాను.”
“అలాగా, నేనూ గమనించలేదు. సరే, వెళ్ళు. చూడు. చిన్నమాట. మీరూమ్మేటు ఆంజనేయులికి మేగ్నటిజం పుస్తకం ఇచ్చేను. అది రేపు తెచ్చి ఇచ్చేయమని చెప్తావా?”
“అలాగేనండీ. రేపు క్లాసుకి తెమ్మని చెప్తాను,” అన్నాడు రాజారావు. అనేసింతరవాత తానన్నదేమిటో తెలిసింది అతనికి. ఆమాటే ఆయనా అడిగేరు, “రేపు క్లాసంటున్నావు. సమ్మె విరమించేరా?”
“ఆఁ,” అన్నాడు రాజారావు వెనక్కి తిరిగి గబగబ అడుగులేస్తూ.
కామేశ్వరరావు అతనివేపు రెండు క్షణాలు చూసి తనయింటివేపు నడక సాగించేరు.
* * * *
రాజారావు తారస్థాయి నిద్రలో ఉన్న ఆంజనేయుల్ని లేపి, “ఒరేయ్, ఈ సమ్మెలూ గట్రా నాకు నచ్చలేదు. రేపట్నుంచి కాలేజీకి పొదాం,” అన్నాడు.
“ఓ ర్నాయనా! నీకోసమే మేంవందరం మొదలెట్టాం ఈ సమ్మె. ఇప్పుడాయన క్షమాపణ ఇచ్చుకున్నాడా? నువ్వు గానీ మందు పుచ్చుకున్నావా?” ఆంజనేయులు మంచంమధ్యన మఠం వేసుక్కూచుని ప్రశ్నించేడు.
రాజారావు లుంగీ చుట్టుకుని మంచంమీద వాలిపోతూ, “ఈ రోజు రాజావారు కులాసాగా ఉన్నారు. అంచేత మనమే వారిని మన్నించేసేం,” అన్నాడు గోడవేపు తిరిగి నిద్రకొరుగుతూ.
 
రచన: ముచ్చర్ల రజనీ శకుంతల
వయసు అరవై దాటడం వల్లనేమో కాస్త మోకాళ్ల నొప్పులు ఎక్కువయ్యాయి. భార్య లక్ష్మితో అనలేదు. అలాగే బాధని భరిస్తూ వచ్చాను. కానీ ఈ మధ్య మరీ ఎక్కువగా ఉంటే లక్ష్మితో అంటే.. “పదండి డాక్టర్ దగ్గరకి” అంది. పిచ్చి లక్ష్మి..! తనకేది వచ్చినా   తల్లడిల్లిపోతుంది. పెళ్లయి నలభయ్యేళ్ళు మరి. ఏనాడూ  నా మాటకి ఎదురు చెప్పలేదు. కావలసినవి తెచ్చి ఇస్తే వండి  పెట్టేది.  నోరు తెరిచి “ఇది కావాలీ” అని ఏదీ అడగలేదు. తనకి ఇప్పుడు యాభై అయిదు. పిల్లలు ముగ్గుర్నీ పెంచి పెద్ద చేసింది. జాయింట్ ఫ్యామిలీలోనే మొన్నటివరకూ. ఎప్పుడూ దెబ్బలాటలు, ఆస్తి కోసం తగాదాలు. నిజానికి నన్ను కట్టుకొని సుఖపడింది లేదనిపిస్తుంది. ఆ మాట అంటే మాత్రం తను ఒప్పుకోదు. నవ్వేస్తుంది.  నా లక్ష్మికి ఆ నవ్వే ఓ వరం. ఏదీ తప్పుగా అనదు. ఎవర్నీ నొప్పించారు. అందుకేనేమో అందరూ లక్ష్మిని ఇష్టపడడానికి కారణం.
స్వతహాగా నేను చాలా మొహమాటస్తుడిని. నలుగురితో కలవేలేను. ఒంటరిగా అలవాటు. నాకు ఏది అవసరమయినా, అడక్కుండానే అన్నీ అమర్చే లక్ష్మి వుండటం మూలాన నాకు ఏ లోటు రాలేదు ఇంతవరకూ.
పెద్దవాడు యు.కె లో స్థిరపడ్డాడు.
చిన్నవాడు యు.ఎస్. లో వున్నాడు.
అమ్మాయి ఆస్ట్రేలియా.
ముగ్గురు పిల్లలున్నా మేము ఒంటరే ఇక్కడ.
పిల్లలు తలా కొంత డబ్బు పంపిస్తున్నారు కాబట్టి ఇలా గడిచిపోతోంది.
ఉదయాన్నే ఐదు గంటలకే లేవడం. కాస్త దూరం నడిచి రావడం, వచ్చాక కాలకృత్యాలు తీర్చుకుని, స్నానాదికాలు కానిచ్చి, ఓ అరగంట భక్తిగా పూజ చేసుకుని, పేపర్ చదువుతూ కూర్చుంటే వేడి వేడి  టిఫిన్, కాఫీతో లక్ష్మి  నా ఇంటి దేవతలా వస్తుంది.
అది కాస్తా కానిచ్చి భక్తి టివీనో, భగవద్గీతతోనో గడిపేసి, మధ్యాహ్నం మధురంగా వండే నా లక్ష్మి చేతి వంటతో కడుపు నింపుకుని, మధ్యాహ్నం ఓ కునుకు తీసి, సాయంత్రం చల్లగాలికి అలా వీధి చివరకు వెళ్లి వేణుగోపాలస్వామి గుడిలో నలుగురితో పిచ్చాపాటి మాట్లాడుకుని, ఇంటికి వచ్చేసరికి ఏడుగంటలు. టీవీలో సీరియల్స్ చూస్తే గుండెదడ రావడం ఖాయం అని తెలిసాక వాటి జోలికి పోకుండా, న్యూస్ చూసి లైట్‌గా చపాతీనో, పుల్కానో తిని, పిల్లల ఫోన్ వస్తే మాట్లాడి పడుకోవడం.. ఇదీ నా దినచర్య.
ఇది ఇలా వినడానికి బాగానే ఉన్నా, అప్పుడప్పుడు ఏదో వెలితి. కనిపెంచిన పిల్లలు దగ్గర లేరే అని బాధ.  పక్కింటివాళ్ల మనుమరాలినో, మనవడినో చూస్తే… నాకు అలా వాళ్లని ఎత్తుకొని తిరగాలనిపిస్తుంది.
ఎదురింటి వాళ్ల కోడళ్లని చూస్తే.. “అరే! నా కోడలు ఇలా నట్టింట్లో తిరుగుతూంటే బావుండునే…” అనిపిస్తుంది.
పండగలకి, ఫంక్షన్స్‌కి వెళ్లినపుడు ఎంతో బాధ అనిపిస్తుంది. పిల్లలు దగ్గర లేరని, లక్ష్మితో అంటే.. మరీ కన్నీళ్లు పెట్టుకుని ఇక ఆ రోజంతా డల్‌గా వుంటుందని నా బాధ  చెప్పను.
రోజూ ఉదయాన్నే ఇంటి ముందు ఉన్న మొక్కలకి పైప్‌తో నీళ్లు పోస్తుంటే, మార్నింగ్ వాకింగ్‌కి వెళ్ళే భార్యాభర్తలు, టీనేజ్ పిల్లలు, కర్ర సాయంతో మెల్లిగా వెళ్లే ముసలివాళ్లని చూడడం అలవాటయింది.
“హాయ్ అంకుల్…” అని ఒకరు.
“బాగున్నారా …? సార్…” అంటూ వయసుకి గౌరవం ఇచ్చే మిడిల్ ఏజ్ వాళ్లు..
“హాయ్ తాతయ్యా..” అనే పిల్లలు నాకు ఎంతో ఆనందాన్నిస్తారు.
వాళ్లలో గోపాలరావుగారు ఒకరు. ఆయనకి డెబ్బయ్ పై మాటే.. రోజూ కరెక్ట్‌గా ఎనిమిది గంటలకి ఇంటి ముందునుండి వెళ్తారు. అలా పరిచయం బాగా పెరిగింది.
ప్రతిరోజూ పలకరించకుండా  వెళ్లరాయన. పిల్లల గురించీ, ప్రభుత్వం చేసే తప్పు తడకల గురించి చర్చించి.. కాస్త మా ఆవిడ పెట్టిన కాఫీ తాగి వెళ్ళేవారు. అలా బాగా అలవాటయిపోయింది.
ఒకరోజు ఎందుకో ఆయన రాలేదు. ఏమైందీ అనుకున్నాను.
రెండో రోజూ రాలేదు.
మూడోరోజు ఇక ఆగలేక ఫోన్ చేసాను. రింగ్ అవుతోంది గానీ, ఎవరూ లిఫ్ట్ చేయడం లేదు. నా మనసులో అనుకోకుండానే ఓ దిగులు.
ఏమైంది ఆయనకి..?
ఒకవేళ జరగరానిది ఏమైనా జరిగిందా?
నాలుగు వీధుల అవతలే వాళ్ల ఇల్లు..
పోనీ  వెళ్ళి చూస్తే.. అనిపించింది
అదే అన్నాను లక్ష్మితో..
“పోనీ వెళ్లండి.. తెలుస్తుంది అక్కడ..” అంది.
పిల్లలతొ కూడా ఫోన్ లో సరిగా మాట్లాడలేకపోయా.
“మీ నాన్నగారి ఫ్రెండ్ రావటం లేదురా. అదీ  ఆయన దిగులు” అంటూ పిల్లలకి ఇన్ఫర్మేషన్ ఇచ్చేసింది లక్ష్మి.
“అసలు మీరిద్దరూ ఒంటరిగా ఎందుకు నాన్నా.. మా దగ్గరకి వచ్చేయండి..” అన్నాడు పెద్దాడు.
“పోనీ .. మేమే వచ్చేయమా” అన్నాడు రెండొవాడు.
ఈ రెండూ కష్టమే.. ఎడ్జస్ట్ అవడానికి.
ఇక కూతురు సరే సరి..రెండుపూటలా కన్నీళ్లు పెట్టుకుంటుంది.
ఏది ఎప్పుడు, ఎలా జరగాలో అలాగే జరుగుతుంది. ఏదీ మన చేతుల్లో లేదు.
పిల్లల భవిష్యత్తు ముఖ్యం అనుకుంటాను నేణు.
కొన్ని కావాలంటే కొన్ని వదులుకోవాలి.
నాలుగో రోజున మనసు ఆనక వెళ్ళాను.
ఇల్లంతా చుట్టాలతో నిండి వుంది.
నేను ఫలానా అని చెప్పాను.
వాళ్ల అబ్బాయి అనుకుంటా.. “రండి అంకుల్ లోపలికి” అంటూ పిలిచాడు.
లోపలికి వెళ్లిన నాకు హాల్లో గోపాలరావుగారి ఫోటో చూడగానే షాక్ అయ్యాను.
“నాన్నగారు హార్ట్ ఎటాక్‌లో మొన్న చనిపోయారు అంకుల్..” అన్నాడు వాళ్ల అబ్బాయి.
“అదేవిటీ.. సడన్‌గా..”
“అవును.. ఒక రాత్రివేళ సివియర్‌గా చెస్ట్ పెయిన్ వచ్చిందిట. ఒక్కరే వుంటారు కదా.. పనివాడు నిద్రలో ఉన్నాడు. మీకు ఫోన్ చెయ్యడానికి ట్రై చేసినట్టున్నారు కూడా…. బట్ వుయ్ లాస్ట్..” అంటూ కన్నీళ్లు పెట్టుకున్నాడు.
నేనింక అక్కడ ఉండలేకపోయాను. బరువెక్కిన గుండెతో వెనుతిరిగాను. నాకెందుకో చెప్పలేనంత బాధవేసింది.
ఎన్నోసార్లు అనేవాడు..
కోట్లు కాదండీ ఉండాల్సింది.. గుప్పెడంత ప్రేమ. అది అదృష్టవంతులకే దక్కుతుంది. నా వైఫ్ నన్ను వదిలి వెళ్లిపోయినప్పటినుండి నేను ఒంటరినే .. ఉన్న ఒక్క కొడుకు యు.ఎస్.ఏ.. ఎప్పుడు వస్తాడో తెలీదు. కోడలికి ఇక్కడ నచ్చదు. అన్నీ  వున్నా మనం వంటరివాళ్లమే…” అంటూ ఎన్నోసార్లు తన దగ్గర కన్నీళ్లు పెట్టుకున్నాడు.
నాకు తల, గుండె రెండూ బరువెక్కాయి.
 
***
 
పిల్లలు దగ్గర లేకపోవడం ఎంత నరకమో ప్రత్యక్షంగా తెలుసు. మర్నాడే ఒక నిర్ణయానికి వచ్చాను. పిల్లలు ముగ్గురికీ నా బాధని వివరిస్తూ  లెటర్ రాసాను. ఈ రోజుల్లో పిల్లలు దగ్గరలేక పెద్దవాళ్లు  పడుతున్న ఇబ్బందుల్ని వివరిస్తూ …. ఇండియాలోనూ బతకొచ్చు.. డాలర్లే ముఖ్యం కాదు….
లెటర్ రాసి పోస్ట్ చేసాక నాకు తృప్తి అనిపించింది.
ఫోన్లో చెప్పలేని ఎన్నో విషయాలు లెటర్ ద్వారా చెప్పొచ్చని నా అభిప్రాయం
మరి ఈ నా “ఆఖరి మజిలీ“ లో నా కోరిక మన్నించి నా ముగ్గురు పిల్లల్లో కనీసం ఒక్కరైనా వస్తారని, మాతో కలసి ఉంటారని కోరుకుంటూ వుంటాను…
 
సమాప్తం
 
ఆయన కోరిక తీరాలని కోరుకుందాం.. రచయిత్రి…
 
రచన: వెంపటి హేమ
“రజ్జు సర్ప భ్రాంతి” అన్న మాట మీరు వినేవుంటారు .  రజ్జువుని ఆంటే తాడుని చూసి పామని భ్రమించి చంపాలనుకుంటే ప్రమాదమేమీ లేదు. కాని, పాముని చూసి తాడనుకుని చేత్తో పట్టుకుంటే మాత్రం చాలా పెద్ద ప్రమాదమే ఎదురౌతుంది కదా! ఒక్కొక్కప్పుడు ఎంతో తేలికగా కనిపించే విషయాల వెనుక భయంకరమైన  ఉపద్రవం పొంచి ఉండే ప్రమాదం ఉంటూంటుంది . అందుకే చెపుతారు పెద్దలు “తస్మాత్ జాగ్రత్త!” అని. ఈ విషయాన్ని అనుభవపూర్వకంగా తెలుసుకున్నవారిలో నేనూ ఉన్నాను. ఇక ఈ కథ చదవండి ….
మేమ ఉద్యోగ రీత్యా ఆ ఊరు వచ్చిన కొన్నాళ్ళ తరువాత,  ఒక రోజున నేను గుళ్ళో ఒకామెను కలుసుకున్నాను. వాళ్ళ పిల్లలు కూడా మా పిల్లల ఈడువాళ్ళే కావడంతో, ఎప్పుడు కలుసుకున్నా అందరూ కలిసి ఆడుకునేవారు. అలా పెద్దవాళ్ళ మధ్య కూడా పరిచయం పెరిగి క్రమంగా స్నేహంగా మారింది. వాళ్ళింటికి మేమూ, మా ఇంటికి వాళ్ళూ అప్పుడప్పుడు వస్తూ పోతూ ఉండీ వాళ్ళం.
వాళ్ళు పాడి-పంటా బాగా ఉన్నవాళ్ళు. అంతే కాదు, వాళ్ళకి ధాన్యం వ్యాపారం కూడా ఉండేది. చవకగా ఉన్నప్పుడు ధాన్యం కొని నిలవ చేసి, వాటిని ధర పెరిగినప్పుడు అమ్మి లాభాలు సంపాదించేవారు. వాళ్ళ ఇంట్లో ధాన్యం బస్తాలు గుట్టలు గుట్టలుగా ఉండేవి. ఆ బస్తాల మీద ఆడుతూ  చాలా  పిల్లులు కనిపించేవి. అవి బలంగా, ఆరోగ్యంగా ఉంటూ, ఇల్లంతా తిరుగుతూ ఉండేవి. అవి కాపలాగా ఉండి  ధాన్యం బస్తాలను ఎలకలు కొరకకుండా కాపాడుతున్నాయని చెప్పి ఎంతో మురిసిపోయేది నా స్నేహితురాలు. అక్కడ పిల్లులు చాలా గారాబంగా పెరిగేవి. వాళ్ళ పిల్లలు వాటితో ఆడుకునేవారు. వాళ్ళను చూసి మా పిల్లలు కూడా, మా ఇంట్లో కనీసం ఒక్క పిల్లి నైనా పెంచుకోవాలంటూ ఉబలాట పడసాగారు. ఎప్పటికప్పుడు నేను చూద్దాం లెమ్మంటూ కాలం గడిపేసేదాన్ని. ఎందుకంటే, మావారికి అస్సలు పిల్లి పొడగిట్టదు. .
ఒక రోజు పుస్తకాలు షెల్ఫ్ చాటునుండి దీనంగా “మ్యావ్ మ్యావ్” మన్న ఏడుపు స్వరం వినిపించింది. చూస్తే అక్కడొక చిన్న పిల్లిపిల్ల ఉంది. బక్కగా, నీరసంగా ఉంది అది. నేను దానికేసి చూస్తూంటే, నా కళ్ళలో కళ్ళు కలిపి, దీనంగా చూస్తూ అది మళ్ళీ అరిచింది. దానికి  ఆకలిగా ఉంది కాబోలు! నాకు జాలేసి, ఒక పాత ప్లాస్టిక్ ప్లేట్ లో పాలుపోసి షెల్ఫ్ పక్కన పెట్టా. నెమ్మదిగా అది ఈవలకు వచ్చి ఆ పాలు తాగింది. తరువాత తృప్తిగా మీసాలు నాక్కుంటూ వెళ్లి షెల్ఫ్ వెనకాల విశ్రమించింది.
అది ఎక్కడనుండి వచ్చిందో ఏమోగాని, గోల్డెన్ బ్రవున్ రంగులో, బక్కగా ఉన్నాముద్దుగా ఉంది ఆ పిల్లిపిల్ల. పిల్లలు దాన్ని చూసి చాలా సంతోషించారు. వెంటనే దాన్ని పెంచుకోవాలన్న అభిలాషను ఏకగ్రీవంగా వ్యక్తం చేశారు. ఇక కాదనలేకపోయా. వాళ్ళు, “బంగారు పిల్లి” అంటూ ఎంతో ప్రాణంగా దాని వైపు గుడ్లప్పగించి చూస్తూ, వేళ దాటిపోతున్నా బడికి వెళ్ళకుండా దానివైపే  చూస్తూ అక్కడే నిలబడిపోయారు. వాళ్ళని చూస్తుంటే నాకు జాలేసింది. కనీసం వాళ్ళ నాన్న కేంప్ నుండి తిరిగి వచ్చేదాకానైనా దాన్ని మా ఇంట్లోనే ఉండనివ్వాలనే నిశ్చయించుకున్నా, పిల్లల కోసం. పిల్లిని తోలెయ్యను, ఉంచుతాను – అన్నాక వాళ్ళ ఆనందానికి అవధులే లేవనిపించింది.
ఆయనకు అసలే జంతువుల పొడ గిట్టదు, ఏమంటారో ఏమో – అని కొంచెం బెదురుగానే ఉంది . అయినా పిల్లలను చిన్నబుచ్చాలనిపించలేదు. ఆ సమయం వచ్చాకే చూసుకుందాంలెమ్మని మనసు సరిపెట్టేసుకున్నా. ఈ పదిరోజులైనా పిల్లలు సరదాగా పిల్లితో  ఆడుకుంటారులే – అని సంతోషించా. అలా అనుకోని అతిధిగా వచ్సిన ఆ పిల్లిపిల్ల అప్పటినుండీ మా ఇంట్లోని జనాభాలో కలిసిపోయింది . పిల్లలకు వేళ కావడంతో, పిల్లిని నాకు వదలి వాళ్ళు బడికి వెళ్ళిపోయారు.
పాలు తాగినాక ఒక కునుకు తీసి లేచింది పిల్లి. దాన్ని దగ్గరకు పిలిచా. పాలు పోసి దాని ఆకలి తీర్చానని కాబోలు, అది భయం లేకుండా నా దగ్గరకు వచ్చింది పట్టుకుని దాని ఒంటిమీద చీడ ఏమైనా ఉందేమోనని దాని ఒళ్ళంతా పరికించి చూశా. ఏమీ కనిపించ లేదు. గోరువెచ్చటి నీళ్ళలో డెట్టాల్ వేసి, దాంట్లో మెత్తటి బట్ట ముంచి పిండి, దాని  ఒళ్లంతా శుభ్రంగా ఆ గుడ్డతో దాని ఒళ్ళంతా తుడిచా. పిల్లలు బడినుండి వచ్చేసరికి ఆడుకునేందుకు సిద్ధంగా దాన్ని తయారు చేసి ఉంచా. “మధ్యాహ్నం భోజనంగా దానికి ఉడికించిన కోడిగుడ్డు అన్నంతో కలిపి పెట్టా. పిల్లల ఆనందం చూశాక, నా మనసులో ఉన్న ” ఆయన ఏమంటారో” అన్న బెరుకు పోయింది. సాయంకాలం బడి విడిచిపెట్టాక పిల్లలు ఇంటికి వచ్చారు. పిల్లలతో పాటు పిల్లికూడా పాలు తాగింది మరోసారి. ఆ తరవాత ఆటలు మొదలయ్యాయి.
నాల్గు రోజులపాటు పిల్లలు దాంతో సరదాగా ఆడుకున్నారు. ఏవో ముఖ్యమైన కాగితాలు మర్చిపోడంతో, ఉరమని పిడుగులా అకస్మాత్తుగా వాటి కోసం ఆయన ఇంటికి వచ్చారు. ఆ రోజు సెలవురోజు కావడంతో పిల్లలు ఇంట్లోనే ఉన్నారు. హాల్లో పిల్లితో ఆడుతున్న పిల్లల్ని చూడగానే ఆయన మొహం ముడుచుకుని నావైపు కోపంగా చూశారు.
“పిల్లిని పెంచవద్దంటే వినిపించుకోరేమిటి? దాని బొచ్చు కడుపులోకి వెడితే క్షయలాంటి పాడు రోగాలు వస్తాయి –  అంటారు, తెలుసా” అన్నారు పిల్లలతో. ఆపైన కొరకొరా నా వైపు చూస్తూ, “అసలు అనవలసింది వాళ్ళని కాదు, నిన్ను” అన్నారు కోపంగా. అక్కడితో ఊరుకోకుండా మరిన్ని మాటలు కూడా చేర్చారు, “మా చిన్నప్పుడు మా బామ్మ చెప్పేది, పిల్లి తోకనంటి ఎన్నో పాపాలు వేలాడుతూ ఉంటాయిట! అందుకనే అది, దాని తోక మనకు రాసి, ఆ పాపాలు మనకు అంటించాలని చూస్తుందిట! . కుక్కకిలా పిల్లికి విశ్వాసం ఉండదు, యజమాని నష్టాన్నే కోరుకుంటుంది ఇది. చూడు కావలిస్తే, రెండు రోజులు ఆగావంటే చాలు నీకే అనుభవానికి వస్తుంది” అంటూ పిల్లి వైపు కోపంగా చూసారు. ఆయన మాటల అర్ధం గాని, అంతరార్ధం గాని – ఏమీ తెలియని ఆ పిల్లిపిల్ల ఆయనవైపు బేలగా చూసి “మ్యావ్” మంది.
 
పిల్లి పిల్ల ఉన్నచోటునుండి లేచి, వెళ్లి మా అబ్బాయి ఒడిలో  దూరి కూర్చుని గుర్రు గుర్రు మని “పర్” చేస్తూ, తోకతో వాడి పొట్టమీద రాస్తూ మహదానందాన్ని అనుభవించసాగింది. ఆయన ధుమధుమలాడుతూనే భోంచేసి, కావలసిన పేపర్లు తీసుకుని వెళ్లిపోయారు. వెడుతూ, మళ్ళీ తను తిరిగి వచ్చే సరికి పిల్లి ఇంట్లో  కనిపించకూడదు -. అని ఒక అల్టిమేటం జారీచేసి మరీ  వెళ్ళారు.  “బాస్ ఈజ్ రైట్” అనుకోక తప్పదుగా మరి! హా! హతవిధీ! పిల్లిని ఉంచితే తండ్రికి కోపం, ఉంచనంటే పిల్లలకి కోపం, కాని ఇక ఏంచేసినా నాదే పాపం!
 
మరో వారం రోజులు ఇట్టే గడిచిపోయాయి. తెల్లారితే ఆయన వచ్చేస్తారు.” ఈ పిల్లిని నేనేం చెయ్యాలి?” పరిపరి విధాలుగా ఆలోచించా …
 
దాన్ని తీసుకెళ్ళి నా ఫ్రెండు ఇంట్లోవిడిచిపెట్టి రావడం బెస్టు సొల్యూషన్. అంతకంటే మంచి ప్లాను మరోటి ఏదీ నాకు తోచలేదు. కానీ అదెలా సాధ్యం?ఆమె నాతో మాటాడటం లేదు కదా ….
 
ఈ మధ్యనే వాళ్ళ పిల్లలకీ మా పిల్లలకీ మధ్య అనుకోకుండా ఏదో చిన్న పేచీ వచ్చింది. అప్పుడు  సహజంగానే, ఆవిడ వాళ్ళ పిల్లల్ని, నేను మా పిల్లల్నీ వెనకేసుకొచ్చాం. దాంతో అభిప్రాయ భేదాల వచ్చి మాటా మాటా పెరిగి, ఇప్పుడు మా ఇద్దరి మధ్య మాటల్లేవు ప్రస్తుతానికి. ఈ పరిస్థితిలో ఆమెని, “ఈ పిల్లిని తీసుకోండి” అని అడగడం కుదరదు కదా!
ఈ పదిరోజులూ దాన్ని పెంచిన ప్రేమ వల్ల, చూస్తూ చూస్తూ దాన్ని ఎక్కడో అక్కడ వదిలెయ్యడానికి మనసొప్పడం లేదు. పిల్లికి వాళ్ళిల్లయితే భూతల స్వర్గమే! ఎలాగైనా సరే,  దీన్ని   అక్కడకు చేర్చడమే మంచిది అనిపించింది.  మరో పిల్లి వస్తే వాళ్ళు ఆనందిస్తారేగాని, ఎవర్నీ శపించరు.  అలాగైతే మా పిల్లల్ని కూడా తేలిగ్గా  సముదాయించవచ్చు, “మీ నాన్న చీదరింపుల మధ్య ఇక్కడ పెరగడం కంటే, ఇది అక్కడైతేనే  చక్కగా సుఖంగా బ్రతుకుతుంది” అని చెప్పి.  కానీ ఎలాగ దీన్నక్కడకి చేర్చడమ్ – అన్నది హండ్రెడ్ డాలర్ల కొశ్చనై కూర్చుందికదా !
ఆరాత్రి  నాకు నిద్ర రాలేదు.  రేపే ఆయన వచ్చేసే  రోజు! తను వద్దని చెప్పివెళ్ళాక కూడా  ఇంట్లో పిల్లి కనిపిస్తే ఆయన ఊరుకోరు. ఇప్పుడు నే నేం చెయ్యాలి?
రాత్రంతా మేధోమధనం చెయ్యగా, చెయ్యగా తెల్లవారు ఝాముకి ఒక అద్భుతమైన ఆలోచన వచ్చింది నా మనసులోకి. వెంటనే లేచి వెళ్లి, మావారి లుంగీ పంచ తీసి కట్టుకుని,  జడ మీదనుంచి ఆయన షర్టు, కాలర్ పైకంతా వచ్చేలా తొడుక్కున్నా. బొచ్చుతువ్వాలు బుజం మీద వేసుకుని, దాంట్లో చుట్టి పిల్లిని ఎత్తుకున్నా. అది ఆట అనుకుందో ఏమో, ఏ గొడవా చెయ్యలేదు చక్కగా ఒదిగి కూర్చుంది.
పక్కగదిలో పిల్లలు నిద్రపోతున్నారు. నేను జోళ్ళు తీసి చేత్తో పట్టుకుని, నిశ్సబ్దంగా పిల్లితో సహా  బయటికివచ్చి, నెమ్మదిగా వీధి తలుపు దగ్గరగా లాగి తాళం వేశా. చప్పుడు చెయ్యకుండా పిల్లడుగులు వేసుకుంటూ మెట్లు దిగి, బయటకి వచ్చి అప్పుడు జోళ్ళు తొడుక్కున్నా. శబ్దమవ్వకుండా రోడ్డుమీదికి వచ్చి, నా ఫ్రెండ్ ఇంటివైపుగా నడక సాగించా, వీధి దీపాల గుడ్డి వెలుగులో దారి చూసుకుంటూ.
*                                         *                                        *
తెల్లవారబోతూ ఉండడంతో రాత్రి సంచారానికి వెళ్ళిన జనం ఇళ్ళకు బయలుదేరారు కాబోలు, ఒకరిద్దరు మొహం కనిపించనీకుండగా తల బాగా వంచుకుని , వేగంగా నన్నుదాటుకుని  విస విసా నడుచుకుంటూ వెళ్లిపోయారు. నేను గమ్యాన్ని చేరుకొని, పొట్టిగా ఉన్న మా స్నేహితురాలి ఇంటి పిట్టగోడ మీదనుండి పిల్లిని జాగ్రత్తగా లోపలకు జారవిడిచా . కిందపడిన పిల్లి మ్యావ్ మంది. మరి నేనక్కడ నిలబడ లేదు. తలపెట్టిన పని దిగ్విజయంగా పూర్తవ్వడంతో సంతోషంగా  నేను ఇంటిదారి పట్టా.
తేలికపడ్డ మనసుతో, ఇల్లుచేరాలని వేగంగా నడుస్తున్నా. త్వరగానే ఇల్లు సమీపించింది. అంతలో సందు మలుపు తిరిగి, తూలుతూ, వంకర టింకరగా నడుస్తూ వస్తున్న వ్యక్తి ఒకడు, హటాత్తుగా నా దారికి అడ్డంగా నిలబడ్డాడు. అతడు తాగి ఉన్నాడు. నిషా తలకెక్కడంతో అతడు బాగా అయోమయ స్థితిలో ఉన్నాడు.  అతడు వచ్చి, ఎదురుగా నిలబడేసరికి నాకు చాలా భయం వేసింది. నేనెంత క్లిష్టపరిస్థితిలో ఉన్నానో ఒక్కసారిగా నాకు అప్పుడే అర్థమయ్యి ఒళ్ళు ఝల్లుమంది. ఏడుపు ఎగదన్నుకుంటూ రావడం మొదలెట్టింది. దిక్కు తోచలేదు. ఇప్పుడేంచెయ్యాలి భగవంతుడా – అని మనసులో ఆరాట పడసాగాను.
కానీ అంతలో అతడు ఏమనుకున్నాడో ఏమో గాని, పక్కకు జరిగి ఏమేమో గొణుక్కుంటూ తన దారిని తాను వెళ్లి పోయాడు. బ్రతుకు జీవుడా అని ఇంటికి చేరి లోపలకు వెళ్లి తలుపు ఘడియ వేసుకున్నాక నిండా ఊపిరి పీల్చుకున్నాను.
అప్పుడనిపించింది నాకు, నేను చేసింది చాలా పెద్ద తప్పు – అని. ఏ దేవుడి దయవల్లనో ప్రమాదం నుండి సునాయాసంగా బయటపడ్డా గాని, లేకపోతే మా కుటుంబం భవిష్యత్తు మొత్తం నా తెలివిలేనితనం వల్ల సమూలంగా సర్వనాశనమై, ఏమైపోయేదో కదా! రోడ్డుమీద ఎవరైనా  నన్ను పట్టుకుని, ఆపి గొడవచేసివుంటే మా పరువు ఏమై ఉండేదో! ఒక కులస్త్రీ, ఒక ఇల్లాలు ఆ సమయంలో మారువేషం వేసుకుని, ఒక పిల్లిపిల్ల క్షేమం కోరి రోడ్డుమీదకు వచ్చిందంటే ఆ మాటని  ఎవరు నమ్ముతారు? నా సుకృతం బాగుండి అలా జరగలేదు కనక బ్రతికిపోయా గాని, ఎవరికైనా దొరికి ఉంటే ….. ? ఒక ఇల్లాలికి ఎట్టి పరిస్థితిలోనూ రాకూడని అపవాదు నిష్కారణం నాకు వచ్చి ఉండేది కదా! అప్పుడు మా ఇంటి పరువు మర్యాదలు ఏ మట్టిలో కలిసిపోయేవో … భగవంతుడా!” అలా అనుకునేసరికి రిలీఫ్ తో నాకు ఏడుపాగింది కాదు.
మా వారు కేంపు నుండి రాగానే, జరిగిందంతా చెప్పేసి “తప్పుచేశా” నంటూ బోరున ఏడ్చేశా.
” అంతా సజావుగా ముగిసిపోయిందిగా, ఇక ఏడుపెందుకు? ఏదైనా ఒక కొత్తపని మొదలెట్టే ముందు, ఎంతో దూరం ఆలోచించి మరీ ముందడుగు వెయ్యాలి. తొందరపాటు పనికిరాదు. అయినా,  తప్పు మొత్తం నీది కాదు. నాదీ ఉంది అందులో ! నేనంత కఠినంగా ఆర్డర్ వెయ్యకుండా ఉండవలసింది” అని కాసేపాగి,”సర్లే! నువ్వు చేసిన పుణ్యం ఊరికే పోలేదు, నువ్వొక అనాధ పిల్లిపిల్లకు మేలు చేస్తే, ఆ దేవుడు తిరిగి నీకు మేలు  చేశాడు అనుకో ” అంటూ ఓదార్చారు ఆయన నన్ను.
 
==================
 
 
రచన: రాధ మండువ

“వచ్చే వారం అంతా కాలేజీకి రాను శిరీషా!” అన్నాను కాలేజీ నుండి బస్టాండ్ కి వచ్చేటప్పుడు.
“తెలుసులే. మీ అక్క పెళ్ళి కదా ఎలా వస్తావు?” అంది శిరీష. పద్మిని, శ్రావణి మా వెనగ్గా నడుస్తున్నారు.
“మీ బావకి ఫర్నిచర్ షాపుందంటగా సౌజన్యా, భలే అందంగా కూడా ఉంటాడంట, కానీ కట్నం లేకుండా చేసుకుంటున్నాడంటగా. మా ఇంట్లో చెప్పుకుంటుంటే విన్నా” అంది పద్మిని మా వెనక నడస్తున్నదల్లా మా దగ్గరకొచ్చి మా పక్కన నడుస్తూ. 
“అవును. కుమారత్త, మా అమ్మ వెళ్ళి చూసొచ్చారు. కుమారత్తే కుదిర్చింది ఈ సంబంధం” అన్నాను.
“ఈ షాపులు జరిగితే పర్వాలేదు కాని లేకపోతే కష్టమట. అంతకు ముందు చూసిన ఆ కండక్టర్ సంబంధం అయితే బావుండేది అని మా అమ్మ అంటోంది. మీ అమ్మకి కూడా చెప్పిందంటగా” అంది శ్రావణి. వాళ్ళు మాకు బంధువులు.
“అవును కదా సౌజీ, ఎందుకని అది కుదరలేదు?” అంది శిరీష
“వాళ్ళు చాలా కట్నం అడిగారు శిరీ, ఎక్కడ నుండి తేవాలి?” అన్నాను.
మా తాత తమ్ముడు కూతురు కుమారత్త మా కుటుంబానికి అండగా ఉంటుంది. అక్క, నేను ఇద్దరం ఆడపిల్లలం అమ్మకి. నాన్నకి జబ్బు చేసి చనిపోయినప్పటి నుండీ ఇంటిని అమ్మే సంభాళించుకుంటుంది. 
“అక్కకి పెళ్ళి కుదిరాక అమ్మ ముఖం ఒక ప్రక్క సంతోషంతో వెలిగిపోతుంది కాని నాన్నని తల్చుకోని ఏడ్చుకుంటూనే ఉంది శిరీ” అన్నాను.
“పోన్లే సౌజన్యా, మీ అక్కకే పెళ్ళైతే అన్నీ మీ బావే చూసుకుంటాడుగా, మీకిక దిగులుండదు” అంది శిరీష.
“మగదిక్కులేని సంసారం. అల్లుడివైనా, కొడుకువైనా నువ్వే అని మా గురించి కుమారత్త చెప్పిందంట మా బావకి” అన్నాను.
“అవును భలే నెమ్మదస్తుడంట కాని గవర్నమెంట్ ఉద్యోగం అయితేనే హాయి” అంది పద్మిని
నేనేమీ మాట్లాడలేదు. ‘అలా మాట్లాడకూడదన్నట్లుగా’ పద్మిని వైపు చూస్తూ కళ్ళు ఆర్పింది శిరీష.
మేము నలుగురం కాలేజీలో ఇంటర్ మొదటి సంవత్సరం చదువుతున్నాము. ఒకే ఊరి వాళ్ళం. శిరీష వాళ్ళది మా ప్రక్కిల్లే. మేమిద్దరం బెస్ట్ ఫ్రెండ్స్ మి కూడా. కాలేజీ అయ్యాక బస్సు పట్టుకుని ఊరికొచ్చేప్పటికి ఏడవువుతుంది. మళ్ళీ ఉదయాన్నే ఎనిమిది కంతా మా ఊర్లో బస్సు పట్టుకోని కాలేజీకి రావాలి. 
మేము మాట్లాడుకుంటూ బస్టాండుకి వచ్చేప్పటికి మా ఊరి బస్సు ఆగి ఉంది. మాటలు ఆపి గబగబా బస్సు ఎక్కాము. 
ఇంటికొచ్చేప్పటికి అత్తా, పెద్దమ్మ, ఇంకా చాలా మంది బంధువులు ఉన్నారు. పెళ్ళి పనులతో అంతా హడావుడిగా ఉంది. పెళ్ళికొడుకు సాయంత్రమే వచ్చి కుమారత్త ఇంట్లో విడిది దిగాడంట. పుస్తకాలు ఇంట్లో పడేసి పరిగెత్తాను బావని చూద్దామని.
బావ చాలా బాగున్నాడు. చూడగానే మంచివాడనిపించింది. మాట్లాడించాలని అనుకున్నాను గాని పొద్దున్నే పెళ్ళి అవడంతో ఏవేవో కార్యక్రమాలు చేస్తున్నారు. పని మీద వచ్చిన అమ్మ నన్ను అక్కడ చూసి “సౌజీ, పద ఇంటికి, త్వరగా స్నానం చేసి మంచి బట్టలు వేసుకో చుట్టాలకి భోజనాలు వడ్డిద్దువుగాని” అంది.
                                                                ***
పెళ్ళి మాకున్నంతలో బాగానే జరిగింది. పెళ్ళయి నెలయినా ఇల్లరికం తింటూ ఇక్కడే ఉన్నాడు కాని అక్కని వాళ్ళూరికి తీసుకెళతాననడం లేదు బావ. పెళ్ళయిన తర్వాత రోజే మా ఇంట్లో, ఆ తర్వాత పది రోజులకి మా ఊళ్ళో అందరికీ తెలిసిపోయింది… బావకి ఫర్నిచర్ షాప్ ఉండటం కాదు కదా దాన్లో ఉద్యోగం కూడా చేయడని. అది అతని ఫ్రెండ్ షాప్ అయితే టైమ్ పాస్ కి ఊరికే అక్కడకి వెళ్ళి కూర్చుని ఉంటాడంట. 
“వంద అబద్ధాలాడి ఒక పెళ్ళి చేయమంటారు గాని కుమారొదినా మరీ ఇంత మోసమా” అని అమ్మ ఏడ్వని రోజు లేదు. 
ఇంట్లో ఓ రకమైన నిశ్శబ్దం. బావ ఇల్లరికం ముచ్చట్లు, ముదిగారాలూ క్రమంగా తగ్గుముఖం పట్టాయి. మాకున్న మూడెకరాల పొలం పనే చేస్తున్నాడు. కుమారత్త తెలిసిన వాళ్ళ షాపులో బావని పనికి పెట్టించింది కాని చేయలేక నాలుగు రోజుల్లోనే మానేశాడు.
అమ్మ బావని సూటిపోటి మాటలు అంటోంది. ‘అవి వింటుంటే చాలా బాధగా ఉంది కాని నేనేమనగలను? నాకే ఇంత బాధగా ఉంటే బావ ఎలా ఓర్చుకుంటున్నాడో పాపం!’ అనుకున్నాను. అప్పటికీ ‘ఊరుకోమ్మా’ అని అంటుంటాను. నా మాటంటే ఆమెకేమైనా లెక్కా ఏమన్నానా? ఉన్న పొలంలో కూరలు పండుతాయి. బర్రెలు పాలు ఇస్తాయి. జరగుబాటుకి ఏమీ బాధ లేదు. ఒక్క మనిషి ఎక్కువయినందుకే ఇంత సాధించాలా? అని నాకు అమ్మ మీద విపరీతమైన కోపం వస్తోంది. 
అక్క ప్రెగ్నెంట్ అయ్యాక అమ్మ కాస్త సణుగుడు ఆపి అక్కని జాగ్రత్తగా చూసుకుంటుంది. 
నాకు పరీక్షలయ్యాయి. ఇంటర్ సెకండ్ ఇయర్ లో చేరాను. అక్కకి బాబు పుట్టాడు. బాబు పుట్టినప్పటి నుండీ అమ్మ బావని మరీ సాధిస్తోంది. 
బావ ఏదో తనకి చేతనైనంత సహాయం చేస్తాడు కాని ఇంటి బాధ్యతలు తీసుకునేంత సమర్థుడు కాడు. తెలిసి కూడా బావకి బాధ్యతలు ఒప్పచెప్తే తెలుసుకుంటాడని అమ్మ కుమారత్తతో మాట్లాడి అగ్రికల్చర్ లోన్ తెప్పించింది. 
“వద్దమ్మా, ఆయనకేం తెలుసు?” అని అక్క అంటూనే ఉంది. బావని నమ్ముకుని పొలంలో పత్తి వేయించింది అమ్మ. బావకి కూడా పాపం ఆశ కలిగింది. తెలియక ఎక్కువ ఎరువులు వేశారంట. చెట్లకి విపరీతమైన ఆకు పడి పత్తి పూయనే లేదు. డబ్బు మట్టిపాలయింది. ఇంట్లో ఒకటే ఘర్షణ. ఎప్పుడు చూసినా తప్పిపోయిన కండక్టర్ పెళ్ళికొడుకుని తల్చుకుని అమ్మ వాపోతుంది. 
బ్యాంకు నుండి లోను కట్టమని నోటీసు వచ్చినప్పుడు అమ్మ బావ మీద విరుచుకు పడింది. బావ అన్నం తిననని అలిగితే అమ్మ “సంపాదించుకుని తింటే అన్నం విలువ తెలుస్తుంది, ఆ కట్నమేదో పారేసి పిల్లని ఆ కండక్టర్ కి ఇచ్చినా సుఖపడేవాళ్ళం” అంది. 
ఆరోజు బావకి విపరీతమైన కోపం వచ్చిందేమో అమ్మని ఏమీ అనలేక అక్కని కొట్టాడు. 
అక్క ఏడవడం చూడలేక “ఎందుకమ్మా, జరిగిపోయిన దానికి అట్లా మనుషులని బాధ పెడతావు” అన్నాను కోపంగా. 
“నీకేం తెలుసు నోరు మూసుకో” అని కసిరింది అమ్మ. 
“నువ్వు ముందు మాట్లాడకుండా ఉండటం నేర్చుకుంటే నేను నోరు మూసుకుంటాను. ఇప్పుడు నీకేం తక్కువయిందనీ, ఎప్పుడు చూసినా వాగుతానే ఉంటావు. మనశ్శాంతి లేకుండా చేస్తున్నావు” అన్నాను ఇంకా పెద్దగా.
“ఊరుకో సౌజీ” అంది అక్క. 
ఆ రాత్రి శిరీష వాళ్ళమ్మ దగ్గరకి వెళ్ళి అక్క ఏడ్చిందంట. తర్వాత రోజు నాకా సంగతి చెప్పింది శిరీష. నాకు బాధనిపించింది. సాయంత్రం కూడా ఇద్దరం మా ఇంట్లో గొడవని గురించి మాట్లాడుకుంటూ బస్టాండ్ కి వచ్చేప్పటికి చాలా ఆలస్యమైంది. అప్పటికే పద్మిని, శ్రావణి వచ్చేసి మా కోసం బస్ ఆపించారు. కండక్టర్ మా దగ్గరకి వచ్చి పాస్ అడిగాడు. అతను కొత్తవాడు. పాస్ తీసుకుంటూ చేతులు అనవసరంగా తాకించిన అతన్ని చూస్తే చిరాకు కలిగింది.
“ఛీ, ఒట్టి ఇడియట్ లా ఉన్నాడే జొల్లు వెధవ, పాత కండక్టర్ ఏమయ్యాడో?” అన్నాను.
“పాత కండక్టర్ రిటైర్డ్ అయితే ఇతన్ని ఈ రూట్ లో వేశారట” అంది పద్మిని. 
డ్రైవర్ ప్రక్కనున్న సీట్ ఖాళీగా ఉంటే వెళ్ళి కిటికీ ప్రక్కన కూర్చుంది శిరీష, దాని ప్రక్కన నేను కూర్చున్నాను. మళ్ళీ కబుర్లల్లో పడిపోయాము. ప్రయాణమంతా శిరీష నా మీద మీద కొచ్చి పడుతోంది. “ఏమిటే, సరిగ్గా కూర్చో” అన్నాను. 
ఊళ్ళో బస్ దిగాక “ఇక చచ్చినా ఆ సీట్లో కూర్చోనమ్మో!” అంది.
“ఎందుకూ?” అన్నాను.
“ఏమో! భయంగా ఉంది” అంది శిరీష. 
“కొత్తగా ఇదేమిటే? ఇంతకు ముందు కూర్చోలేదా ఏమిటీ?” అన్నాను. శిరీష ఏడవలేక నవ్వినట్లుగా నవ్వింది. మేము పెద్దగా నవ్వాము.
                                                                        ***
పరీక్షలు దగ్గరకొచ్చాయి. ఆ రోజు శిరీష రాలేదు. పరీక్ష ఫీజు కట్టమని మాకు నోటీసు వచ్చింది. బస్టాండ్ కి వచ్చేప్పుడు శ్రావణి, పద్మిని ఏవేవో మాట్లాడుకుంటున్నారు. ‘ఫీజుకి ఎన్ని బాధలు పడాలో, ఈ వంకతో అమ్మ బావని ఎన్ని తిడుతుందో’ అని ఆలోచించుకుంటూ దిగులుగా వాళ్ళతో పాటు నడిచాను. 
వెనక సీట్లో శ్రావణి, పద్మిని కూర్చున్నారు. బస్ అంతా నిండిపోయింది. డ్రైవర్ ప్రక్కనున్న సీట్ లో మాత్రం ఈ కొత్త కండక్టర్ స్త్రీలకని చెప్పి ఎవరినీ కూర్చోనివ్వడు కాబట్టి అది ఖాళీగా ఉంది. అక్కడికెళ్ళి కూర్చుందామా అనుకున్నాను కాని శిరీష గుర్తొచ్చింది. ఆ రోజు నుండీ శిరీష ఆ సీట్లో తను కూర్చోదు, మమ్మల్ని కూర్చోనివ్వదు. ‘కూర్చుంటే ఏమవుతుంది?’ అని అన్నామని ఏడ్చి గోల చేసింది. 
“పోన్లే, పాపం దానికి భయంగా ఉందంటుందిగా, సీటు లేకపోతే నిలబడనన్నా నిలబడదాం గాని దాన్ని భయపెట్టడం ఎందుకు?” అన్నాను. అది గుర్తొచ్చి నవ్వుకున్నాను. 
“శిరీష లేదు కదే అక్కడ కూర్చో” అంది పద్మిని. నేను వెళ్ళి ఆ సీట్ లో కూర్చున్నాను. బస్ బయలుదేరింది. ఎవరిదో చెయ్యి వెనక నుంచి నా ఎడమ చేతి భుజం క్రిందుగా తాకుతోంది. ఉలిక్కిపడి వెనక్కి తిరిగి చూశాను. ఆ కొత్త కండక్టరు! వాకిట్లో నిలబడి నేను కూర్చున్న కిటికీ రాడ్ ని పట్టుకుని నిలబడి ఉన్నాడు. అతను నా వైపు చూడటం లేదు. ఏదో పొరపాటున తగిలిందేమోలే అనుకుని తల తిప్పుకున్నాను. మళ్ళీ చెయ్యి ఇంకొంచెం క్రిందుగా… ఇవతలకి జరిగి కూర్చున్నాను. 
కొంచెం సేపయ్యాక ఈసారి స్పష్టంగా అతని చెయ్యి నా వైపుకు జరగడం చూశాను. ఒక్కసారిగా శిరీష అక్కడ ఎందుకు కూర్చోనంటుందో, మమ్మల్ని ఎందుకు కూర్చోనివ్వడం లేదో అర్థమయింది. కాని నేను శిరీషను కానుగా…. 
విసురుగా లేచాను. క్రిందికి వంగి చెప్పు తీసుకుని వాకిట్లో నిలబడి ఉన్న వాడి ముఖం మీద ఊపుతూ “ఏందిరా ఎక్కడంటే అక్కడ తాకుతున్నావు? చెప్పు తీసుకుని కొడతా వెధవా, నా ఫ్రెండ్ ని కూడా ఇట్లాగే చేశావు. ఇక్కడ ఎవరు కూర్చుంటే వాళ్ళని ఇట్లా తాకడానికేనా ఈ సీట్ లో స్త్రీలే కూర్చోవాలి అంటున్నావు దొంగ వెధవా” అని అరిచాను. 
డ్రైవర్ బిత్తరపోయి బస్సుని రోడ్డు ప్రక్కకి తీసి ఆపాడు.
“ఏయ్, ఏం మాట్లాడుతున్నావు? ఎక్కడ నిన్ను తాకిందీ!? ఇంత లేవూ, చెప్పు తీసుకుని పైకి దూకుతున్నావే” అన్నాడు. ఈలోపు పద్మిని, శిరీష, మా ఊరి వాళ్ళంతా అక్కడకి వచ్చారు. వాడు చేసిన పని చెప్పాను. 
పద్మిని, శ్రావణి ఇద్దరూ కూడా శిరీష అక్కడ కూర్చోవడానికి ఎలా భయపడేదో అందరికీ చెప్పేప్పటికి మా ఊరోళ్ళంతా వాడిని తిట్టారు. వాడు తను చేసిన పని అస్సలు ఒప్పుకోలేదు. పైగా మా మీద తన యూనియన్ వాళ్ళకి కంప్లయింట్ ఇస్తానని ఏదేదో బెదిరిస్తున్నాడు.
మా ఊరోళ్ళు ఆ సీట్లో కూర్చుని నాకు వెనక సీట్ ఇచ్చారు. బస్ దిగేటప్పుడు వాడు నన్ను కొరకొరా చూస్తున్నాడు.
ఇంటికొచ్చాక శిరీషకి జరిగినదంతా చెప్పేప్పటికి అది నన్ను పట్టుకుని ఏడ్చింది. “వాడు ఆరోజు నన్ను కూడా ఇలాగే తాకాడు, నీ మీద పడిపోయాను, గుర్తుందా? మీకు చెప్పలేకే భయమనీ, అక్కడ కూర్చోవద్దనీ ఏడ్చాను” అంది. 
ఊరందరికీ విషయం తెలిసింది. కొంతమంది మా ఇంటి ముందు చేరారు. “ఊరుకో ఎందుకూ ఏడవడం? ఆ రోజే నాకు చెప్పినట్లయితే వాడి అంతు తేల్చేసే వాళ్ళం కదా? ఈ రోజు చూడు మళ్ళీ సౌజీ మీద చేతులేశాడు. ఇలాంటివి జరిగినప్పుడు దాచకూడదు” అంది శిరీష వాళ్ళ అమ్మ. 
అందరూ వెళ్ళిపోయాక కుమారత్త మా ఇంటి లోపల కొచ్చి మా అమ్మతో గుసగుసలాడతూ అంటోంది “ఆ కండక్టరే” అని.
వాడెవరో నాకర్థం అయింది. ఆ సంఘటన తర్వాత అమ్మ బావని బాగా చూసుకుంటోంది. మనుషులకి విలువ వాళ్ళు సంపాదించే డబ్బుతో రాదనీ, ప్రవర్తన వల్ల వస్తుందని ఆమె తెలుసుకుని ఉంటుంది.
 
                                                                          ******
 

“వచ్చే వారం అంతా కాలేజీకి రాను శిరీషా!” అన్నాను కాలేజీ నుండి బస్టాండ్ కి వచ్చేటప్పుడు.
“తెలుసులే. మీ అక్క పెళ్ళి కదా ఎలా వస్తావు?” అంది శిరీష. పద్మిని, శ్రావణి మా వెనగ్గా నడుస్తున్నారు.
“మీ బావకి ఫర్నిచర్ షాపుందంటగా సౌజన్యా, భలే అందంగా కూడా ఉంటాడంట, కానీ కట్నం లేకుండా చేసుకుంటున్నాడంటగా. మా ఇంట్లో చెప్పుకుంటుంటే విన్నా” అంది పద్మిని మా వెనక నడస్తున్నదల్లా మా దగ్గరకొచ్చి మా పక్కన నడుస్తూ. 
“అవును. కుమారత్త, మా అమ్మ వెళ్ళి చూసొచ్చారు. కుమారత్తే కుదిర్చింది ఈ సంబంధం” అన్నాను.
“ఈ షాపులు జరిగితే పర్వాలేదు కాని లేకపోతే కష్టమట. అంతకు ముందు చూసిన ఆ కండక్టర్ సంబంధం అయితే బావుండేది అని మా అమ్మ అంటోంది. మీ అమ్మకి కూడా చెప్పిందంటగా” అంది శ్రావణి. వాళ్ళు మాకు బంధువులు.
“అవును కదా సౌజీ, ఎందుకని అది కుదరలేదు?” అంది శిరీష
“వాళ్ళు చాలా కట్నం అడిగారు శిరీ, ఎక్కడ నుండి తేవాలి?” అన్నాను.
మా తాత తమ్ముడు కూతురు కుమారత్త మా కుటుంబానికి అండగా ఉంటుంది. అక్క, నేను ఇద్దరం ఆడపిల్లలం అమ్మకి. నాన్నకి జబ్బు చేసి చనిపోయినప్పటి నుండీ ఇంటిని అమ్మే సంభాళించుకుంటుంది. 
“అక్కకి పెళ్ళి కుదిరాక అమ్మ ముఖం ఒక ప్రక్క సంతోషంతో వెలిగిపోతుంది కాని నాన్నని తల్చుకోని ఏడ్చుకుంటూనే ఉంది శిరీ” అన్నాను.
“పోన్లే సౌజన్యా, మీ అక్కకే పెళ్ళైతే అన్నీ మీ బావే చూసుకుంటాడుగా, మీకిక దిగులుండదు” అంది శిరీష.
“మగదిక్కులేని సంసారం. అల్లుడివైనా, కొడుకువైనా నువ్వే అని మా గురించి కుమారత్త చెప్పిందంట మా బావకి” అన్నాను.
“అవును భలే నెమ్మదస్తుడంట కాని గవర్నమెంట్ ఉద్యోగం అయితేనే హాయి” అంది పద్మిని
నేనేమీ మాట్లాడలేదు. ‘అలా మాట్లాడకూడదన్నట్లుగా’ పద్మిని వైపు చూస్తూ కళ్ళు ఆర్పింది శిరీష.
మేము నలుగురం కాలేజీలో ఇంటర్ మొదటి సంవత్సరం చదువుతున్నాము. ఒకే ఊరి వాళ్ళం. శిరీష వాళ్ళది మా ప్రక్కిల్లే. మేమిద్దరం బెస్ట్ ఫ్రెండ్స్ మి కూడా. కాలేజీ అయ్యాక బస్సు పట్టుకుని ఊరికొచ్చేప్పటికి ఏడవువుతుంది. మళ్ళీ ఉదయాన్నే ఎనిమిది కంతా మా ఊర్లో బస్సు పట్టుకోని కాలేజీకి రావాలి. 
మేము మాట్లాడుకుంటూ బస్టాండుకి వచ్చేప్పటికి మా ఊరి బస్సు ఆగి ఉంది. మాటలు ఆపి గబగబా బస్సు ఎక్కాము. 
ఇంటికొచ్చేప్పటికి అత్తా, పెద్దమ్మ, ఇంకా చాలా మంది బంధువులు ఉన్నారు. పెళ్ళి పనులతో అంతా హడావుడిగా ఉంది. పెళ్ళికొడుకు సాయంత్రమే వచ్చి కుమారత్త ఇంట్లో విడిది దిగాడంట. పుస్తకాలు ఇంట్లో పడేసి పరిగెత్తాను బావని చూద్దామని.
బావ చాలా బాగున్నాడు. చూడగానే మంచివాడనిపించింది. మాట్లాడించాలని అనుకున్నాను గాని పొద్దున్నే పెళ్ళి అవడంతో ఏవేవో కార్యక్రమాలు చేస్తున్నారు. పని మీద వచ్చిన అమ్మ నన్ను అక్కడ చూసి “సౌజీ, పద ఇంటికి, త్వరగా స్నానం చేసి మంచి బట్టలు వేసుకో చుట్టాలకి భోజనాలు వడ్డిద్దువుగాని” అంది.
                                                                ***
పెళ్ళి మాకున్నంతలో బాగానే జరిగింది. పెళ్ళయి నెలయినా ఇల్లరికం తింటూ ఇక్కడే ఉన్నాడు కాని అక్కని వాళ్ళూరికి తీసుకెళతాననడం లేదు బావ. పెళ్ళయిన తర్వాత రోజే మా ఇంట్లో, ఆ తర్వాత పది రోజులకి మా ఊళ్ళో అందరికీ తెలిసిపోయింది… బావకి ఫర్నిచర్ షాప్ ఉండటం కాదు కదా దాన్లో ఉద్యోగం కూడా చేయడని. అది అతని ఫ్రెండ్ షాప్ అయితే టైమ్ పాస్ కి ఊరికే అక్కడకి వెళ్ళి కూర్చుని ఉంటాడంట. 
“వంద అబద్ధాలాడి ఒక పెళ్ళి చేయమంటారు గాని కుమారొదినా మరీ ఇంత మోసమా” అని అమ్మ ఏడ్వని రోజు లేదు. 
ఇంట్లో ఓ రకమైన నిశ్శబ్దం. బావ ఇల్లరికం ముచ్చట్లు, ముదిగారాలూ క్రమంగా తగ్గుముఖం పట్టాయి. మాకున్న మూడెకరాల పొలం పనే చేస్తున్నాడు. కుమారత్త తెలిసిన వాళ్ళ షాపులో బావని పనికి పెట్టించింది కాని చేయలేక నాలుగు రోజుల్లోనే మానేశాడు.
అమ్మ బావని సూటిపోటి మాటలు అంటోంది. ‘అవి వింటుంటే చాలా బాధగా ఉంది కాని నేనేమనగలను? నాకే ఇంత బాధగా ఉంటే బావ ఎలా ఓర్చుకుంటున్నాడో పాపం!’ అనుకున్నాను. అప్పటికీ ‘ఊరుకోమ్మా’ అని అంటుంటాను. నా మాటంటే ఆమెకేమైనా లెక్కా ఏమన్నానా? ఉన్న పొలంలో కూరలు పండుతాయి. బర్రెలు పాలు ఇస్తాయి. జరగుబాటుకి ఏమీ బాధ లేదు. ఒక్క మనిషి ఎక్కువయినందుకే ఇంత సాధించాలా? అని నాకు అమ్మ మీద విపరీతమైన కోపం వస్తోంది. 
అక్క ప్రెగ్నెంట్ అయ్యాక అమ్మ కాస్త సణుగుడు ఆపి అక్కని జాగ్రత్తగా చూసుకుంటుంది. 
నాకు పరీక్షలయ్యాయి. ఇంటర్ సెకండ్ ఇయర్ లో చేరాను. అక్కకి బాబు పుట్టాడు. బాబు పుట్టినప్పటి నుండీ అమ్మ బావని మరీ సాధిస్తోంది. 
బావ ఏదో తనకి చేతనైనంత సహాయం చేస్తాడు కాని ఇంటి బాధ్యతలు తీసుకునేంత సమర్థుడు కాడు. తెలిసి కూడా బావకి బాధ్యతలు ఒప్పచెప్తే తెలుసుకుంటాడని అమ్మ కుమారత్తతో మాట్లాడి అగ్రికల్చర్ లోన్ తెప్పించింది. 
“వద్దమ్మా, ఆయనకేం తెలుసు?” అని అక్క అంటూనే ఉంది. బావని నమ్ముకుని పొలంలో పత్తి వేయించింది అమ్మ. బావకి కూడా పాపం ఆశ కలిగింది. తెలియక ఎక్కువ ఎరువులు వేశారంట. చెట్లకి విపరీతమైన ఆకు పడి పత్తి పూయనే లేదు. డబ్బు మట్టిపాలయింది. ఇంట్లో ఒకటే ఘర్షణ. ఎప్పుడు చూసినా తప్పిపోయిన కండక్టర్ పెళ్ళికొడుకుని తల్చుకుని అమ్మ వాపోతుంది. 
బ్యాంకు నుండి లోను కట్టమని నోటీసు వచ్చినప్పుడు అమ్మ బావ మీద విరుచుకు పడింది. బావ అన్నం తిననని అలిగితే అమ్మ “సంపాదించుకుని తింటే అన్నం విలువ తెలుస్తుంది, ఆ కట్నమేదో పారేసి పిల్లని ఆ కండక్టర్ కి ఇచ్చినా సుఖపడేవాళ్ళం” అంది. 
ఆరోజు బావకి విపరీతమైన కోపం వచ్చిందేమో అమ్మని ఏమీ అనలేక అక్కని కొట్టాడు. 
అక్క ఏడవడం చూడలేక “ఎందుకమ్మా, జరిగిపోయిన దానికి అట్లా మనుషులని బాధ పెడతావు” అన్నాను కోపంగా. 
“నీకేం తెలుసు నోరు మూసుకో” అని కసిరింది అమ్మ. 
“నువ్వు ముందు మాట్లాడకుండా ఉండటం నేర్చుకుంటే నేను నోరు మూసుకుంటాను. ఇప్పుడు నీకేం తక్కువయిందనీ, ఎప్పుడు చూసినా వాగుతానే ఉంటావు. మనశ్శాంతి లేకుండా చేస్తున్నావు” అన్నాను ఇంకా పెద్దగా.
“ఊరుకో సౌజీ” అంది అక్క. 
ఆ రాత్రి శిరీష వాళ్ళమ్మ దగ్గరకి వెళ్ళి అక్క ఏడ్చిందంట. తర్వాత రోజు నాకా సంగతి చెప్పింది శిరీష. నాకు బాధనిపించింది. సాయంత్రం కూడా ఇద్దరం మా ఇంట్లో గొడవని గురించి మాట్లాడుకుంటూ బస్టాండ్ కి వచ్చేప్పటికి చాలా ఆలస్యమైంది. అప్పటికే పద్మిని, శ్రావణి వచ్చేసి మా కోసం బస్ ఆపించారు. కండక్టర్ మా దగ్గరకి వచ్చి పాస్ అడిగాడు. అతను కొత్తవాడు. పాస్ తీసుకుంటూ చేతులు అనవసరంగా తాకించిన అతన్ని చూస్తే చిరాకు కలిగింది.
“ఛీ, ఒట్టి ఇడియట్ లా ఉన్నాడే జొల్లు వెధవ, పాత కండక్టర్ ఏమయ్యాడో?” అన్నాను.
“పాత కండక్టర్ రిటైర్డ్ అయితే ఇతన్ని ఈ రూట్ లో వేశారట” అంది పద్మిని. 
డ్రైవర్ ప్రక్కనున్న సీట్ ఖాళీగా ఉంటే వెళ్ళి కిటికీ ప్రక్కన కూర్చుంది శిరీష, దాని ప్రక్కన నేను కూర్చున్నాను. మళ్ళీ కబుర్లల్లో పడిపోయాము. ప్రయాణమంతా శిరీష నా మీద మీద కొచ్చి పడుతోంది. “ఏమిటే, సరిగ్గా కూర్చో” అన్నాను. 
ఊళ్ళో బస్ దిగాక “ఇక చచ్చినా ఆ సీట్లో కూర్చోనమ్మో!” అంది.
“ఎందుకూ?” అన్నాను.
“ఏమో! భయంగా ఉంది” అంది శిరీష. 
“కొత్తగా ఇదేమిటే? ఇంతకు ముందు కూర్చోలేదా ఏమిటీ?” అన్నాను. శిరీష ఏడవలేక నవ్వినట్లుగా నవ్వింది. మేము పెద్దగా నవ్వాము.
                                                                        ***
పరీక్షలు దగ్గరకొచ్చాయి. ఆ రోజు శిరీష రాలేదు. పరీక్ష ఫీజు కట్టమని మాకు నోటీసు వచ్చింది. బస్టాండ్ కి వచ్చేప్పుడు శ్రావణి, పద్మిని ఏవేవో మాట్లాడుకుంటున్నారు. ‘ఫీజుకి ఎన్ని బాధలు పడాలో, ఈ వంకతో అమ్మ బావని ఎన్ని తిడుతుందో’ అని ఆలోచించుకుంటూ దిగులుగా వాళ్ళతో పాటు నడిచాను. 
వెనక సీట్లో శ్రావణి, పద్మిని కూర్చున్నారు. బస్ అంతా నిండిపోయింది. డ్రైవర్ ప్రక్కనున్న సీట్ లో మాత్రం ఈ కొత్త కండక్టర్ స్త్రీలకని చెప్పి ఎవరినీ కూర్చోనివ్వడు కాబట్టి అది ఖాళీగా ఉంది. అక్కడికెళ్ళి కూర్చుందామా అనుకున్నాను కాని శిరీష గుర్తొచ్చింది. ఆ రోజు నుండీ శిరీష ఆ సీట్లో తను కూర్చోదు, మమ్మల్ని కూర్చోనివ్వదు. ‘కూర్చుంటే ఏమవుతుంది?’ అని అన్నామని ఏడ్చి గోల చేసింది. 
“పోన్లే, పాపం దానికి భయంగా ఉందంటుందిగా, సీటు లేకపోతే నిలబడనన్నా నిలబడదాం గాని దాన్ని భయపెట్టడం ఎందుకు?” అన్నాను. అది గుర్తొచ్చి నవ్వుకున్నాను. 
“శిరీష లేదు కదే అక్కడ కూర్చో” అంది పద్మిని. నేను వెళ్ళి ఆ సీట్ లో కూర్చున్నాను. బస్ బయలుదేరింది. ఎవరిదో చెయ్యి వెనక నుంచి నా ఎడమ చేతి భుజం క్రిందుగా తాకుతోంది. ఉలిక్కిపడి వెనక్కి తిరిగి చూశాను. ఆ కొత్త కండక్టరు! వాకిట్లో నిలబడి నేను కూర్చున్న కిటికీ రాడ్ ని పట్టుకుని నిలబడి ఉన్నాడు. అతను నా వైపు చూడటం లేదు. ఏదో పొరపాటున తగిలిందేమోలే అనుకుని తల తిప్పుకున్నాను. మళ్ళీ చెయ్యి ఇంకొంచెం క్రిందుగా… ఇవతలకి జరిగి కూర్చున్నాను. 
కొంచెం సేపయ్యాక ఈసారి స్పష్టంగా అతని చెయ్యి నా వైపుకు జరగడం చూశాను. ఒక్కసారిగా శిరీష అక్కడ ఎందుకు కూర్చోనంటుందో, మమ్మల్ని ఎందుకు కూర్చోనివ్వడం లేదో అర్థమయింది. కాని నేను శిరీషను కానుగా…. 
విసురుగా లేచాను. క్రిందికి వంగి చెప్పు తీసుకుని వాకిట్లో నిలబడి ఉన్న వాడి ముఖం మీద ఊపుతూ “ఏందిరా ఎక్కడంటే అక్కడ తాకుతున్నావు? చెప్పు తీసుకుని కొడతా వెధవా, నా ఫ్రెండ్ ని కూడా ఇట్లాగే చేశావు. ఇక్కడ ఎవరు కూర్చుంటే వాళ్ళని ఇట్లా తాకడానికేనా ఈ సీట్ లో స్త్రీలే కూర్చోవాలి అంటున్నావు దొంగ వెధవా” అని అరిచాను. 
డ్రైవర్ బిత్తరపోయి బస్సుని రోడ్డు ప్రక్కకి తీసి ఆపాడు.
“ఏయ్, ఏం మాట్లాడుతున్నావు? ఎక్కడ నిన్ను తాకిందీ!? ఇంత లేవూ, చెప్పు తీసుకుని పైకి దూకుతున్నావే” అన్నాడు. ఈలోపు పద్మిని, శిరీష, మా ఊరి వాళ్ళంతా అక్కడకి వచ్చారు. వాడు చేసిన పని చెప్పాను. 
పద్మిని, శ్రావణి ఇద్దరూ కూడా శిరీష అక్కడ కూర్చోవడానికి ఎలా భయపడేదో అందరికీ చెప్పేప్పటికి మా ఊరోళ్ళంతా వాడిని తిట్టారు. వాడు తను చేసిన పని అస్సలు ఒప్పుకోలేదు. పైగా మా మీద తన యూనియన్ వాళ్ళకి కంప్లయింట్ ఇస్తానని ఏదేదో బెదిరిస్తున్నాడు.
మా ఊరోళ్ళు ఆ సీట్లో కూర్చుని నాకు వెనక సీట్ ఇచ్చారు. బస్ దిగేటప్పుడు వాడు నన్ను కొరకొరా చూస్తున్నాడు.
ఇంటికొచ్చాక శిరీషకి జరిగినదంతా చెప్పేప్పటికి అది నన్ను పట్టుకుని ఏడ్చింది. “వాడు ఆరోజు నన్ను కూడా ఇలాగే తాకాడు, నీ మీద పడిపోయాను, గుర్తుందా? మీకు చెప్పలేకే భయమనీ, అక్కడ కూర్చోవద్దనీ ఏడ్చాను” అంది. 
ఊరందరికీ విషయం తెలిసింది. కొంతమంది మా ఇంటి ముందు చేరారు. “ఊరుకో ఎందుకూ ఏడవడం? ఆ రోజే నాకు చెప్పినట్లయితే వాడి అంతు తేల్చేసే వాళ్ళం కదా? ఈ రోజు చూడు మళ్ళీ సౌజీ మీద చేతులేశాడు. ఇలాంటివి జరిగినప్పుడు దాచకూడదు” అంది శిరీష వాళ్ళ అమ్మ. 
అందరూ వెళ్ళిపోయాక కుమారత్త మా ఇంటి లోపల కొచ్చి మా అమ్మతో గుసగుసలాడతూ అంటోంది “ఆ కండక్టరే” అని.
వాడెవరో నాకర్థం అయింది. ఆ సంఘటన తర్వాత అమ్మ బావని బాగా చూసుకుంటోంది. మనుషులకి విలువ వాళ్ళు సంపాదించే డబ్బుతో రాదనీ, ప్రవర్తన వల్ల వస్తుందని ఆమె తెలుసుకుని ఉంటుంది.
 
                                                                          ******
 
రచన: స్వాతీ శ్రీపాద
 
ఇంట్లో పెద్ద దుమారమే చెలరేగింది.
ఉదయాలు నిశ్శబ్దమైపోయాయి. సాయంత్రాలు పగలు గుహలలో వేలాడే గబ్బిలాలయాయి.
శంకరం ఎప్పటిలాగే తన ధోరణిలో తానున్నాడు. ఉదయం అయిదింటికే  నిద్రలేవడం, ఒక గంట వాకింగ్ . ఆరునూరైనా నూరు ఆరైనా అతని అలవాట్లలో మార్పురాదు. వర్షం పడితే వాకింగ్ కి వెళ్ళే బదులు ఇంట్లోనే ఎక్సర్ సైజ్ బైక్ తొక్కడం, ఆరున్నర అయ్యే సరికి స్నానం, దేవతార్చన, సంధ్య వార్చడం ముగించుకుని  అప్పటికే వచ్చిన వంట మనిషి అందించే కాఫీ తాగుతూ పేపర్ తిరగేస్తాడు.
పిల్లదానికి నచ్చచెబుదామన్న ధ్యాస ఏ కోశానా లేదు. అక్కడికి నేనేదో దాన్ని రాచి రంపాన పెడుతున్నట్టు చూపులు విసరడం.
మామూలుగా ఏడున్నరైతే గాని మెలుకువ రాదు నాకు, నిజమే రాత్రి చాలాసేపు కూచుని చదువుకోడం రాసుకోడం వల్ల ఆలస్యంగా నిద్రలేచే అలవాటు. అది ఇప్పటిదా కాలేజీ రోజుల నుండి వస్తున్నదేగా?
నేను లేచి బ్రష్ చేసుకుని కాఫీ తాగే సమయంలోనే అతనితో ఏదైనా చెప్పాలనుకున్నా , అతను నాకేదైనా చెప్పాలనుకున్నా.
రాత్రి అతను సాధారణం గా బాంక్ నుండి వచ్చేసరికి తొమ్మిదవుతు౦ది.
మళ్ళీ తన పూజ దీపం పెట్టుకుని తినేసి  ఏదో పుస్తకం  చదువుకుంటూ నిద్రపోతాడు. నేను నా పత్రిక కార్యక్రమాల్లో మునిగి తేలుతూ ఉంటాను.
వీటన్నింటి మధ్యనా ఎప్పటికప్పుడు కనుచూపు మేరలో కావ్య ను వెయ్యి కళ్ళతో గమనిస్తూనే ఉంటాను.
నేనేమీ పెద్ద అందగత్తెను కాను. చామనఛాయా, రీతయిన కనుముక్కు తీరు. కాస్త పొడుగే అనిపించే జుట్టు-కాని కావ్య మాత్రం పాదరసం నింపిన గాజుబొమ్మలా మిలమిలలాడుతూ ఉంటుంది. కళ్ళు చెదిరిపోయే అందం. నల్లగా చీకటిని తెచ్చి అతికి౦చినట్టు౦డే  జుట్టు మోకాళ్ళు దాటి ఉంటుంది.
చిన్నప్పుడే దానికి తలస్నానం చేయించాలంటే చేతులు నొప్పిపుట్టేవి. నాలుగు గంగాళాల నీళ్ళు కూడా దానిస్నానానికి సరిపోయేవికాదు.
స్కూల్లో ఉన్నప్పుడు ఎన్నిసార్లో జడలు వెయ్యలేక జుట్టు త్రిమ చేయించాను, అయినా మళ్ళీ ఆర్నెల్లలో యధావిధిగా పెరిగేది.
ఇప్పుడా బంగారు తల్లి డిగ్రీ చివరి సంవత్సరం. ఒక్క అందమే కాదు, దానికన్ని వినయ విధేయతలు ఎక్కడినుండి అబ్బాయో నాకు అర్ధం కాదు. చివరికి అడుక్కునే వాడి తోనూ వినయంగా మాట్లాడుతుంది.
అన్నీ అబ్బ లక్షణాలే.
ఇంతవరకు అది కోరుకుంటున్నట్టు యూనివర్సిటీ లో ఎంఏ కి పంపుదామనే అనుకున్నాను. నాలుగు రోజుల క్రితం
ఆ ప్రసక్తి రానంత వరకూ.
కాని …
చటుక్కున లేచి కూచున్నాను. మళ్ళీ బద్ధకిస్తే అతను బాంక్ కి వెళ్ళిపోతాడు.
ఆదరా బాదరా బ్రష్ చెసాననిపి౦చి,
“జయమ్మా , కాఫీ తీసుకురా “ అని వంటావిడను పురమాయించి అతనికి సుతరామూ నచ్చదని తెలిసినా నైటీ మార్చుకోకుండానె అతని ముందుకు వెళ్లి ఎదురుగా సోఫాలో కూచున్నాను.
నా అడుగుల చప్పుడు వింటూనే పేపర్ మడిచి టీ పాయ్ మీదు౦చి ఏమిటన్నట్టు  నా వంక చూసాడు.
“ శం … “
పేరు యధాలాపంగా వచ్చేసినా తమాయించుకున్నాను.
“ మీకు చెప్పానుగా మొన్న సంబంధం గురించి ..”
నిర్వికారంగా చూసాడు శంకర౦ నా వంక.
ఒళ్ళు మండిపోయి౦ది. మరొకప్పుడైతే సర్రున కోపం తన్నుకు వచ్చేదే, కాని తమాయించుకున్నాను. ఇప్పుడు కోపం తెచ్చుకుని లాభం లేదు.
అసలెప్పుడైనా ఉంటేగా. నోరు విప్పిఏదైనా అనే మనిషి అయితే వాదించవచ్చు, వంచవచ్చు.
ఎప్పుడైతే పెళ్ళైన కొత్తలోనే నా స్త్రీ వాద భావాలు గట్టిగా నొక్కి చెప్పానో అప్పుడే అతను చెప్పిన పరిష్కారం.
“ చూడు, నేను నాకంటూ కొన్ని సామాజిక విలువల్లో పుట్టి పెరిగాను. నువ్వెలా నీ దారి మార్చుకోలేవో , నేనూ నా అభిప్రాయాలు మార్చుకోలేను. కాదంటే మధ్యే మార్గంగా నా దారికి నువ్వు అడ్డం రాకు అల్లాగే ఇదేమిటని నిన్ను అడగను. అలా కుదరదంటావా ? ఎవరి బ్రతుకు వారు బతుకుదాం”
ఎంత ఆలోచించినా మరో దారి లేకపోయింది.
అందుకే ఎవరి దారి వారిదయి౦ది.
నా పత్రిక నా రచనలు నా సభలు నావి అతని ఆధ్యాత్మిక ప్రపంచం అతనిది.
“ రంగారావు గారి సంబంధం గురించి చెప్పాను కదా , ముప్పై మూడు జన్మలు తలకిందులుగా తపస్సు చేసినా మనం వాళ్ళ స్థాయికి చేరుకోలేము. ఒక్కగా నొక్క పిల్లడు.కోట్లకు అధిపతులు. వాళ్ళ౦తట వాళ్ళు వచ్చి అడిగారు.
అది మనపిల్ల ఏనాడో చేసుకున్న అదృష్టం ..”
“ అదృష్టమనే మాట మీ స్త్రీ వాదులు నమ్ముతారా?”
ఆ మాటల్లో ఎంత వద్దనుకున్నా నాకు వ్యంగ్యం కనిపిస్తూనే ఉంది.
“ఇప్పుడు అది కాదు కావలసినది శంకరం, కావ్య ఎంత చెప్పినా వినదేం, ఎంత సేపూ తన చదువు తన గురించి చెప్పడమే తప్ప మరో మాటకు అవకాశమే ఇవ్వడం లేదు”
అనేసాక గాని తెలిసిరాలేదు.నేనూ అంతేగా.
అమ్మ పోలిక అ౦టాడనుకున్నాను. కాని అనలేదు.
“ ఇరవై ఏళ్ళు వచ్చిన పిల్లకు ఏం చెప్తాం? తన ఆలోచనలు తనకు౦టాయి”
నిజమే, కాని …. మాటలు వెదుక్కునే లోగానే సుడిగాలిలా వచ్చింది కావ్య.
“ ఎన్ని సార్లు చెప్పను అమ్మా , మళ్ళీ మళ్ళీ ఈ ప్రసక్తి తేవడం నా కిష్టం లేదు. నేనిప్పుడే పెళ్లి చేసుకోనని చెప్పాను. అయినా నాకు నచ్చిన వాళ్ళు తారసపడే వరకూ పెళ్లి ప్రసక్తి తేవద్దు”
“అది కాదు కావ్యా …”
ఏదో సర్ది చెప్పబోయాను.
“వద్దు. నాకేం చెప్పవద్దు. మీరంతా ఫెమినిస్ట్ లు కాదమ్మా. మీరు ఏదంటే అది చెల్లుబాటు కావాలి. దానికోసం ఉద్యమాలూ కవిత్వాలూ కధలూ కాకరకాయలూ
నువ్వు రాసిన కవిత్వమంతా అదేగా. మొగవాడు ఆడదాన్ని ఎలా కి౦చపరుస్తున్నాడు , ఎలా అణగదొక్కుతున్నాడు ఎలా అధికారం చలాయిస్తున్నాడు-ఇదేగా నీ కవిత్వం. నీ అంత పచ్చిగా నేను చెప్పలేకపోతున్నాను.
ప్రేమ పారవశ్యతలో ఒకరికోసం ఒకరు , ఒకరిలో ఒకరు ఒదిగి పోయే క్షణాలలో ఎవరి ఉనికి ఎవరికీ గుర్తు౦టు౦ది. అలాటిది అదేదో ఆడదానికి జరిగే పెద్ద అన్యాయంలా చిత్రి౦చావుకద.అక్కడికి ఆ సుఖమేదో ఒక్క అత’నే దోచేసుకు౦టున్నట్టు.
అవన్నీ చదివాక ఏ ఆడపిల్లయినా  ఏ మొహం పెట్టుకుని పెళ్లి గురించి ఆలోచిస్తు౦ది.
జుగుప్సతో ఒక జఢురాలిగా మారిపోదూ..
ఇప్పుడేమో నువ్వు చూసిన సంబంధానికి బాగా డబ్బున్న వాడని తలవంచి తాళి కట్టి౦చు కోవాలా? వాళ్ళంతా ఛా౦దసులు గనక నేను సతీ సావిత్రిలా పూజలు వ్రతాలూ చెయ్యాలా?
నాకిదంతా కంపరంగా ఉ౦దమ్మా, నన్నిలా వదిలెయ్యి నా మనసు పెళ్ళికి సిద్ధంగా ఉన్నప్పుడు నేనే చెప్తాను”
విసురుగా మళ్ళీ తనగదిలోకి వెళ్లిపోయింది కావ్య.
నోట మాట పెగలక బిక్క చచ్చిపోయాను.
మొదటి సారి అనిపించింది ఎక్కడో దారి తప్పానా అని. ^^^^^^^^^^^^^^^^
 
 
రచన:జ్వలిత
 
“టీచర్!!  వాడు చచ్చి పోయాడు”ఆనందంగా చెప్పింది సంతోషి.
“వారం రోజులు బడికి రాలేదు ఎందుకు అంటే .. ఎవరో చచ్చిఫోయారంటవేం” మందలించింది టీచర్.
“అవును టీచర్, నేను పుట్టినందుకు మా అమ్మను కొట్టి.. అమ్మను వదిలేస్తానని. నన్ను అక్కను చంపుతానన్నవాడు. తాత వాడి కాళ్ళు పట్టుకొని బతిమిలాడితే అక్కను మాత్రమే సాదడానికి  ఒప్పుకున్నవాడు .. ఇన్నేళ్ళు నాకు అమ్మను దూరం చేసినవాడు చచ్చాడు టీచర్”ఉద్వేగంగా  చెప్పింది సంతోషి.
జలధి టీచర్ ఆ పసిదాని పరిస్థితి కొంత అర్థం చేసుకుంది.
“సరే సరే నువ్వెందుకు ఎళ్ళావ్ వాడు చస్తె, వాడంటే నీకసహ్యం కదా” టీచర్ అడిగింది.
“అదే టీచర్ వాడు చస్తే చూడ్డానికి  కూడా రానన్నదట మా అక్క . అంతగా హింసపెట్టాడు అక్కను వాడు. ఏదో స్నేహగృహం అని బాధిత మహిళల కోసం పనిచేస్తుందట అక్కడ తలదాచుకుంటున్నది. మా తాత పట్టుపట్టి తీసుకు పొయ్యాడు . నేనే తలకొరివి పెట్టి వచ్చావాడికి” గాలి పీల్చుకుంది ఆఅమ్మాయి.
పిల్ల వెంటే తోడుగా వచ్చి బయటె నిల్చున్న నరసయ్య ఆ మాటలన్ని వింటున్నడు.
మరి మీ అమ్మ మీతో వచ్చిందా.?అడగింది టీచర్.
“రాలేదు. ఐదు సంవత్సరాలు కాంట్రాక్టుకు మా అమ్మను  పనిమనిషిగా కుదిర్చి డబ్బులు తీసుకున్నాడు వాడు. ఇంకా రెండేళ్ళ వరకు రాలేదు” బాధగా  చెప్పింది సంతోషి.
“బాధ పడకు సంతోషి. నేను నిన్ను చదవిస్త మా ఇంటికి రామ్మా,.” ధైర్యం చెప్పింది.
“లేదు టీచర్ మా తాతకు ఎవరున్నరు నేను తప్ప. నాకు ఏ అవసరం వచ్చినా  మీ దగ్గరికె వస్తాను” అమ్మ మనసున్న సంతోషి అన్నది.
నీకు మీ తాతమీద మీ అమ్మ మీద కోపం లేదా..” అడిగింది జలధి.
తాత సగటు తండ్రె కదా తన బిడ్డ కాపురం సక్క చేసిండు. మా అమ్మమ్మ పిసరంత ధైర్యం నన్ను కాపాడింది. అమ్మకు ధైర్యం చెప్పె వాళ్ళులేరు. చదువు లేదు. భర్తకు ఎదురు చెప్పలేక నరకం చూసింది. టీచర్ మీ వంటి వారు ఇచ్చె చైతన్యం నా లాంటి వాళ్ళను కీచక సమాజం నుండి కాపాడి., ఆత్మ విశ్వాసాన్నిచ్చి అమ్మను తాతను క్షమించె దయాగుణం నేర్పింది. సంతోషి మాటలు వింటున్న నరసయ్య గతంలోకి జారుకున్నడు.
***
అమ్మా…అమ్మా… అమ్మా…
అంట  ఏడుస్తాంది.. పసిది.
అమ్మ నేనేం సేయనే అంట ఏడుస్తాంది. పసిదాని తల్లి..
అయ్యో.. తల్లి ఏమి సెప్పనే బిడ్డల్లారా అంట ఏడస్తాంది అరవై ఏళ్ళ ముసలమ్మ.
కొన్ని వందల సార్లు మనసులో అదె అనుకుంట ఏడిసిన్రు.
రాత్రంత ఏడస్తనే ఉన్నరు ముగ్గురు. ఎవ్వరు నిద్ర పోలేదు. వాకిట్ల పండుకున్నమల్లయ్య కోడికూతకు లేసి ఇంట్లకు వచ్చిండు.
సంటిది జరంతో అమ్మా అమ్మా అని ఏడవడం సూసిండు. మిగిలిన ఇద్దరు కండ్లు తుడుసుకున్నరు మల్లయ్యను సూసి.
ఏడుసుకుంట కూసుంటె ఏమయతది ? పసిదాన్ని మీ అమ్మకిచ్చి పెద్దదాన్ని లేపి బయలెల్లు బిడ్డా ! పట్నం బండి ఏల్లయ్యింది. అన్నడు నరసయ్య.
తల్లి బిడ్డలు ఉలికి పడ్డరు. అనుకున్నంత అయ్యింది.., తమ ప్రమేయం లేకుండనే తమ జీవితాల నిర్ణయిం జరిగింది.
ఒక నిర్ణయం జరిగి పోయింది. తల్లి బిడ్టల జీవితాలను శా సిస్తూ ,..
అల్లుడి షరతుకు నరసయ్య ఆమోద ముద్ర వేసిండు.
ఏదన్న పని సేసుకుంట నేను మీదగ్గరె ఉండి నా యిద్దరు పిల్లల్ని సాదుకుంట నాయినకు సెప్పమ్మా,..
బలహీన గొంతుకతో అడిగింది సంటిదాని తల్లి.
నరసయ్య వైపు నిస్సహాయంగా  భయంతోచూసింది ముసలమ్మ.
ఏందది సెప్పేది ఏం పని చేస్తవు ఎట్ల సాత్తవ్ ఇద్దరాడ పోర్లను. మొగన్ని వదలి ఒంటరిగ బతుకుతవా.. లోకం ఊకుంటదా,..పెద్దదాన్ని తీస్కరమ్మనె గదానీ పెనిమిటి చెప్పిండు. చంటిదాన్ని ఏ అనాధ ఆశ్రంలన్న ఏస్తంలే మేము నువ్ బయలెల్లు అన్నడు నరసయ్య.
ఎర్రకోడిపెట్టను కోసి కూరొండు.. కంచెకున్న సొరకాయపులుసు పెట్టు అన్నంత సులువుగా,.
నాయినా … అన్నది దీనంగ సంటి పిల్ల తల్లి.
ఏందె మాలావ్ ఇదయతన్నవ్.. నీ మొగడు మంచోడు సంటిదాన్నొదలిపెట్టి వస్తె నీతొ కాపురం చేస్తన్నడు పెద్దపొల్లను సాత్తన్నడు. లేక పోతె ఇద్దర్ని తీస్క పొయ్యి మీ అత్తతో కలిసి మీ యారాలు బిడ్డల సంపినట్టు సంపితె ఏమి చేస్తవ్ అన్నడు నరసయ్య. బ్రహ్మాస్త్రం ఉపయోగించబడింది పిచ్చుక మీద. సంటిదాని తల్లి నోరెత్త లేదు. నరసయ్య పెద్దపొల్లను తల్లిని బొంబయి తీస్కపొయ్యి అల్లునికి ఒప్పజెప్పి వచ్చి గాలి పీల్చుకున్నడు.
సంటిది పదినెలల పిల్ల.పుట్టినప్పట్నించి గొడవలె ఆడపిల్ల పుట్టిందని.
పసిపిల్లను ఏ గుడి కాడొ బస్ స్టాండ్లనొ వదిలేసి వస్తన్నడు నరసయ్య.  ముసల్ది ఒప్పుకోలె పిల్లను తీస్కొని బాయిల పడతా అన్నది.
వచ్చె పించను నీకు నాకె సాలదు..
ఈ ముసలతనంల సంటిదాన్ని ఎట్ల సాత్తవె ముసలి ముండ అని తిట్టిండు. చాతకాన్నాడు చూద్దాం..మొండికేసింది ముసల్ది..
 
****
 
తాతా  తాతా నువు యింటికి పో బడయినంక వస్త అన్నం తిని మందులేసుకో అన్న పసిదాని మాటలతో గతం నుండి బయట పడ్డడు నరసయ్య ఇంటి దారి పట్టిండు. ముసల్ది ఈ మధ్యనె కాలం చేసింది. కిడ్నీలు పాడయి.
పసిదానికి పదిహేనేళ్ళు పదో తరగతి చదువుతోంది . పేరు సంతోషి . మా ఇంట్లొ ఉండమ్మా నేను చదివిస్త అన్న టీచర్ తో మా తాతకు ఎవరున్నరు? నేను మీ దగ్గరికొస్తె.. అవసరమున్నపుడు మీ దగ్గరికే వస్త టీచర్ అన్న సంతోషి మాటలకు నరసయ్యకు దుఃఖం తన్నుకొచ్చింది.
ఈ అమృతపు అంకురాన్ని మురికి కాలువల కలుపుదామనుకున్నడు. ముసల్ది చచ్చి ఏడుందొ ఈ అమ్మ చెట్టును కాచింది. అదే తనకు నీడనిచ్నేందుకు నిలబడింది అనుకుంట కళ్ళు తుడుచుకున్నడు నరసయ్య.
ఆడపిల్లలను, చెట్లను కాపాడుదాం ప్రకృతిని రక్షిద్దాం నినాదాలచ్చుకుంట రోడ్డు దాటుతోంది బడిపిల్లల గుంపు.
****
 
 
రచన: నాగజ్యోతీ సుసర్ల .
కౌసల్యా సుప్రజా రామా ! పూర్వా సంధ్యా ప్రవర్తతే …….ఒరేయ్ నానీ బారెడు పొద్దెక్కింది నిద్రలేరా …ఒక వైపూ రాముడినీ ,పనిలో పనిగా అదే నోటితో ఇరవై ఆరేళ్ళు వెనకేసుకున్న నాని గాడినీ నిద్ర లేపుతోంది సావిత్రి .
ఏమిటమ్మా ఇంకా నిడా ఆరు కూడా కాలేదు ,కాసేపాగి లేస్తాలే అంటూ మళ్ళీ ముసుగు తన్నాడు నాని .
సరే నీ ఇష్టం మళ్ళీ ఆఫీస్ అంటూ హడావిడి పడతావు …. నిన్న మధ్యాహ్నం ఆ గోదావరి ఖని పెళ్ళివారు ఫొన్  చేశారు  .ఆ విషయము చెప్పాలంటే నువ్వు దొరకటం లేదు …సావిత్రి సుప్రభాతం పాడుతూనే చెప్పింది . అంతే సదరు నానీగాడుగా పిలవబడే హేమంత్ మంచం మీదనుండి  ఠక్కున లేచి కూర్చున్నాడు  …..అసలే చూసిన నాలుగైదు సంబంధాల్లో తనకు నచ్చిన సంబంధమది .కానీ మొన్న  ఫొన్ చేసినప్పుడు జవాబు సరిగా చెప్పలేదు కదా ?మళ్ళీ వాళ్ళనుండి ఫోనా అని ఆలోచిస్తున్న నానిగాడి మనసు గిర్రున ముందటివారానికి వెళ్ళిపోయింది.
అమ్మాయి తల్లి ఫోన్ చేసి ఈ శనివారం సాయంత్రం 5 గంటలనుండి 6 గంటల లోపల   టైం బావుంది…జాతకాలూ కలిశాయి, వివరాలు ఇరువర్గాల వారికీ నచ్చాయి కాబట్టి ఆ సమయానికి పెళ్ళి చూపులు ఏర్పాటు చేస్తామంది …. సరే అదే సమయానికి పెళ్ళి చూపులు చూడటానికి ఒప్పుకున్నారు వీళ్ళు కూడా….. అలా పెళ్ళి చూపులకు వెళ్ళిన ఆరుగురు ….నాని, వాళ్ళమ్మా, వాళ్ళ నాన్నా, నానిగాడి పిన్ని, బాబాయ్, దొడ్డమ్మ ….. పిల్లని అనవసరపు ప్రశ్నలేసి ఇబ్బంది పెట్టటం  ఇష్టంలేక ఏదో పిచ్చాపాటి  కబుర్లు పెద్దవాళ్ళతో మాట్లాడుతూ, మధ్యమధ్యలో పెళ్ళికూతురుతో   మాట కలుపుతూ  బెదురు పోగొట్టారు…అప్పుడు నానీ వాళ్ళ పిన్ని అంది ….ఒరేయ్ హేమంత్, మీరిద్దరూ పర్సనల్ గా ఏమైనా తెల్సుకోవాల్సిన విషయాలు ఉంటే మాట్లాడుకుంటే బావుంటుందేమో  అని . అప్పుడు ఇద్దరూ బాగానే మాట్లాడుకున్నారు. ఆ అమ్మాయి అడిగిన వాటికి తను బాగానే జవాబు ఇచ్చాడు…..  తను అడిగిన వాటికి ఆ అమ్మాయి కూడా సంతృప్తికరంగానే  జవాబులిచ్చింది ….బైటకు వచ్చాక పెద్దవాళ్ళు  వేళాకోళాలాడుతూ అడిగిన దానికి ఒకరికొకరం నచ్చామనే ఇద్దరూ తలలూపారు ….  ఆ మర్నాడే కధ వేరేలా తిరిగింది పెళ్ళికూతురి తల్లి ఫోన్ చేసి తన  అమ్మతో  ” మీ అబ్బాయి పర్సనల్ గా మాట్లాడినప్పుడు మా అమ్మాయితో చొరవగా మాట్లాడలేదుట….అందుకే మీ సంబంధం వద్దనుకుంటున్నాం ” అని చెప్పింది …బిత్తర పోయిన హేమంత్ వాళ్ళ అమ్మ  …” పెళ్ళి చూపుల్లోనే మగపిల్లవాడు,ఆడపిల్ల పైకి ఎగబడి మాట్లాడటం మంచిదా? అలాంటి అభిప్రాయాలు మీకుంటే మాకు మీరు వద్దంటమే మంచిదిలెండి ” అని చెప్పి ఫోన్ పెట్టేసింది. మళ్ళీ ఇప్పుడు వాళ్ళ నుండే ఫోన్ అంటోంది ఏమయ్యిందో అంటూ ,గబ గబ వాళ్ళమ్మ దగ్గిరకు వచ్చి ఏమిటిటా సంగతీ? అని అడిగాడు.
ఏమీ లేదురా ఆవిడ ఫోన్ చేసి చిన్న పొరపాటు పడ్డాము. మీ సంబంధం మాకు ఇష్టమే అంటున్నార్రా…..మీరు మా పొరపాటును మన్నిస్తే మీ ఇంటికొచ్చి మిగిలిన విషయాలు మాట్లాడతాము అంటున్నారు. ఏం చెప్పమంటావూ? మీ నాన్నగారు  పొరపాటయ్యింది అన్నారుగా ..పోనీలే రమ్మనమని చెప్దాము అంటున్నారు అంది సావిత్రి.
హేమంత్ హడావిడిగా నాన్నగారు బాగా చెప్పారమ్మా …రమ్మని చెప్పెయ్యండి మరి అన్నాడు….అసలే తావలచింది రంభ కాబట్టి ……
పెళ్ళివారు రానే వచ్చారు హేమంత్ వాళ్ళ ఇంటికి …ఒక్కళ్ళూ ,ఇద్దరూ కాదు పదిహేనుమంది …..సావిత్రి హతాశురాలయ్యింది మాటలకే పదిహేనుమందా అనుకుంటూ ….. గబ గబా కాఫీలూ,ఫలహారాలూ అయ్యాక మాటలు మొదలయ్యాయి …..
మేము కట్నరూపంగా అంటూ ఏమీ ఇవ్వలేము అన్నాడు పెళ్ళి కూతురి తండ్రి…. మాకు అసలు కట్నమే అక్కరలేదన్నాడు పెళ్ళికొడుకు తండ్రి ….
మీ అబ్బాయికి బంగారపు గొలుసు పెడతామన్నారు ఆడపెళ్ళివారు….. మీ అమ్మాయికి బంగారపు  నెక్లెస్ సెట్ పెడతామన్నారు మగపెళ్ళివారు….
మేము గొప్పగా లాంచనాలు జరుపలేమన్నారు ఆడపెళ్ళివారు . మాకు లాంచనాలతో పని లేదు పెళ్ళి కొచ్చిన మా వైపు వారికి భోజనమూ, వసతి లోపం లేకుండా చక్కగా అమర్చగలిగితే చాలన్నారు  మగ పెళ్ళివారు …మీ అమ్మాయి  మా కోడలు అయిన తరువాత మా ఇంటికి ఎవరైనా వస్తే …కాస్త చిరునవ్వుతో పలకరించి,కాసిన్ని మంచి నీళ్ళు అయినా ఇచ్చేంత మాలో కలిసిపోతే చాలు అంది సావిత్రి ….
అందరికీ అన్నీ నచ్చాయి శుభస్య శీఘ్రం కాబట్టి తాంబూలాలకు ముహుర్తం పెట్టి ఫొన్ చేస్తామన్నారు  ఆడపెళ్ళివారు…..అన్నట్టే ఒక నెల తరువాత ముహుర్తం కుదిరిందన్నారు….ఇహ సావిత్రీ ,తన మొగుడితో కలిసి చుట్టాలందరికీ ఫోన్ చేసి తమ పెద్దకొడుకు పెళ్ళి  తాంబూలాలకు అందర్నీ ఆహ్వానించింది ….సందట్లో సడేమియా అని హేమంతూ, పెళ్ళికూతురూ సెల్ ఫోన్ కంపెనీ వాళ్ళకి లాభాలు తెచ్చిపెడుతూ పొద్దుగూకులూ మాట్లాడేసుకున్నారు …ఇహ తాంబూలాలు నాలుగు రోజులు ఉన్నాయనంగా మళ్ళీ పెళ్ళికూతురి తల్లి సావిత్రికి ఫోన్ చేసి…ఆ ముహుర్తం మా అమ్మాయికి బాలేదుటండీ …ఆ మర్నాడు బావుందిట  ఆ రోజుకు  మార్చామంది …..సరేలే ఆ పిల్లకు ఏం అడ్దమొచ్చిందో అనుకుంటూ సావిత్రీ వాళ్ళు ఒప్పుకున్నారు ….మళ్ళీ  చుట్టలందరికీ ఫోన్లు చేసుకుని తేదీ మార్పు తెలియజెప్పుకుని, వాళ్ళ అనుమానాలు తీర్చేసరికి వీళ్ళకు తల ప్రాణం తోకకు వచ్చినంత పని అయ్యింది ….
చివరకు తాంబూలాల రోజు రానే వచ్చింది….. ఇద్దరి వైపు బ్రాహ్మణులకూ ఆ రోజు కుదరక పోవటం వల్ల వేరే వశిష్టులవారిని  పిలిచారు కార్యక్రమ నిర్వహణకు …ఆయన లగ్న పత్రిక వ్రాస్తూ పిల్లవాడి జాతకమూ ,పిల్ల జాతకమూ , పెళ్ళి ముహుర్తముతో కుదురుతాయో లేదో చూసి అయ్యో ఆ రోజు ముహుర్తానికి పిల్లవాడికి గండం ఉంది చూసుకోలేదా అంటూ అడిగారు …వెంటనె సావిత్రి తనకు తెలిసిన ఒక్కళ్ళిద్దరికి ఫోన్ చేయించి ఆ ముహుర్తం గురించి అడిగింది……అబ్బే అదేమి ముహుర్తం అంటూ పెదవి విరిచారు వాళ్ళు … ఆడపెళ్ళి వారి వైపు వాళ్ళు రెమిడీస్ చేయిద్దాం అన్నారు …సావిత్రి ససేమిరా ఒప్పుకోలేదు నా బిడ్డకు గండమున్న ముహుర్తం ఎందుకూ ? మంచి ముహుర్తం పెట్టిద్దాం….వీడికి బాలేదంటే …వీడిని పెళ్ళి చేసుకుని మా ఇంట్లో కాలు పెట్టే మీ అమ్మాయి సుఖంగా ఉంటుందా ? మీరు తాంబూలాల ముహుర్తం మారిస్తే మేము ఏమైనా అన్నామా అంటూ నిలదీసింది …. ఇంక అంతే ఆడపెళ్ళివారు..మా ఇంటి పురోహితుడు అటువంటి ముహుర్తం ఎందుకు పెడతారని? గోల మొదలెట్టారు,……ఇహ తాంబూలాల ముహుర్తం మించి పోయే లోపల కార్యక్రమం కానియ్యండి…. శుభముహుర్తం తర్వాత వ్రాయించుకోండి తాంబూలాలకు వచ్చిన పెద్దలు సలహా ఇచ్చారు ….. సరే అని ఇరువైపుల వాళ్ళూ తాంబూలాలు మార్చుకున్నారు  ఆ రోజుకు భోజనాలు కానిచ్చి  ఎవరింటికి వాళ్ళు చిన్నబోయిన మొహాలతో వెళ్ళిపోయ్యారు …..
మర్నాడు హేమంత్ వాళ్ళకు ఆడపెళ్ళివారినుండి  మళ్ళీ ఫోన్ …”మా పురోహితుడు పెట్టిన ముహుర్తాన్ని కాదని మీరు ఆయన్ను అవమానించారు కాబట్టి మేము మీ సంబంధము వద్దనుకుంటున్నామని”  ……   హేమంత్ లబ లబ లాడాడు అంకుల్ ఏమిటిదంకుల్? ఒక్కసారి మీ అమ్మాయికి ఇవ్వండి నేను మాట్లాడతానంటూ  కాబోయి ఆగిన మావగార్ని ఫోన్ లోనే కాళ్ళావేళ్ళా పడ్డాడు, బ్రతిమిలాడాడు…..ఆయన ఇవ్వను గాక ఇవ్వనన్నాడు…అంతే సావిత్రికి చిర్రెత్తుకొచ్చింది ..అవతల వాళ్ళు ఫోన్ లో వింటుండగానే ఒరేయ్ నానీగా ముందా ఫోన్ పెట్టేయ్ …నీ వంటి మంచి కుర్రాడు దొరకాలంటే వాళ్ళు పెట్టి పుట్టుండాలి……ఆ వైజాగ్ వాళ్ళు బ్రతిమిలాడినా నువ్వు వినలేదు …వీళ్ళని మీ సంబంధం మాకొద్దని ఒక మాట వ్రాసిమ్మను…నేను రేపటికల్లా ఆ సంబంధం కుదురుస్తా అంటూ ఇంతెత్తున ఎగిరింది
అవతల వాళ్ళు ఫోన్ పెట్టేశారు ….తనకు నచ్చిన అమ్మాయి తప్పి పోయిందని హేమంత్ నాల్గురోజుల పాటు అన్నమూ నీళ్ళూ కూడా సరిగ్గా తీసుకోకుండా దిగులుపడ్డాడు ……విషయము తెలిసిన చుట్టాలంతా అయ్యో రౌతు మెత్తనయితే గుర్రం మూడుకాళ్ళమీద నడిచినట్టు …మగ పెళ్ళివారు మంచిగా ఉంటే ఆడపెళ్ళి వారు కొండెక్కి కూర్చున్నారని నోళ్ళు నొక్కుకున్నారు …..
నాలుగు రోజుల తరువాత పెళ్ళికూతురినుండి ఒక అర్ధరాత్రి మెసేజ్ వచ్చింది…హేమంత్ రేపు మా మేనత్త కూతురూ , అల్లుడూ మీ ఇంటికొస్తున్నారు సారీ చెప్పటానికి దయచేసి వాళ్లతో మాట్లాడమంటూ……
వాళ్ళొచ్చారు మాటలకు…మా అమ్మాయి నాల్గురోజుల నుండి భోజనమే చెయ్యటం లేదు హేమంతే కావాలని పట్టుబడుతోంది …మీరు మరోసారి మా వాళ్ళని మన్నించాలి అంటూ …సావిత్రీ ,ఆవిడ మొగుడూ హేమంత్ పరిస్థితి కూడా చూస్తున్నారు కాబట్టి వెంటనే ఒప్పుకున్నారు  .
అందరి అలకలూ తీరి సరి అయిన ముహుర్తానికి హేమంత్ ….సౌజన్య (పెళ్లికూతురి పేరు) ల వివాహం జరిగిపోయింది
ఆ పెళ్ళి కి వచ్చిన చుట్టాలంతా అనుకున్నారు….అసలు పెళ్ళి చూపులు చూసిన “ముహుర్తం బలము” గొప్పది  … అందుకే ఎక్కడా లేని విధం గా ఆడపెళ్ళివారు గోల చేసినా ….పెళ్ళి సరిగ్గా జరిగిపోయిందని ………
 
 
 
 
 
‘ అమ్మా ! నాకు నెయ్యి రాయొద్దన్నానా!’  పదిహేనేళ్ళ నిత్యా …. ఫుల్కాలని పైకి ఎత్తి చేతులో పట్టుకొనీ తల్లికేసి చూపిస్తూ.
‘ ఎదుగుతున్న పిల్లవి కొద్దిగా నెయ్యి తడిమేను దానికే ఇంత రాద్ధాంతమా! ఏమిటోనమ్మా ఈ పిల్లా….స్కూలు కెళ్ళినన్నాళ్ళూ పెట్టింది తిని, చక్కగా చెప్పినట్లు వినేది. ఈ జూనియర్ కాలేజీ చేరినప్పటినుంచీ, నెయ్యొద్దూ, కూరలో నూనె పోసేస్తున్నావూ…., అని ప్రాణం పీకేస్తోందమ్మా!’
నిత్య తినకుండా కోపంగా చూస్తూ విసురుగా లేచి వెళిపోయింది.
నిత్య పదో తరగతి పాసయి ఈ ఏడాదే ఇంటర్ ఫస్ట్ ఇయర్ లో చేరింది. ఇన్నాళ్ళూ స్కూల్ యూనిఫార్మ్ , టీచర్ల నిగరానీలో ఉన్నపిల్లకీ ఒక్కసారి, పంజరం నించి విడుదలైన పక్షిలా,  స్వేచ్చగా అనిపించసాగింది. ఇష్టం వచ్చిన డ్రెస్ వేసుకోవడం, స్తైల్ గా  తయారై ఓ రెండు పుస్తకాలు చేతులో పట్టుకు వెళ్ళడం. కానీ ఒక్కటే చిక్కు వచ్చి పడింది …. నిత్య చూడ చక్కని పిల్ల!  అయదుగుల అయిదంగుళాలు ఎత్తు,  మంచి రంగు, చూడగానే ఆకట్టుకొనే రూపం…..  కానీ కొంచెం బొద్దుగా ఉంటుంది. ప్రస్తుతం ఆడపిల్లలందరికీ  జీరో సైజ్ ఫాషన్!  దాంతో డైటింగ్  అని అన్నం, ఆయిలీ ఫుడ్ వగైరాలు మానేసింది. పొద్దున్న పది సార్లు లేపితే గానీ లేవని  పిల్ల, అలారం పెట్టుకొని తానే లేచీ జాగింగ్ కి వెళ్లి వస్తోంది. జానకికీ పిల్ల మరీ పిక్కుపోయినట్లయిపోయిందే అని బాధ!
‘పొన్లెద్దూ జానీ ! ఏదో దాని తంటాలు అది పడుతోంది. నీకెందుకో అంత బాధ…. అయినా అది నా కూతురూ…. తమరిలాగేమిటి ?’  అని నవ్వుతూ కూతుర్నీ వెనకేసుకోచ్చేడు రమేష్. రమేష్ అసలే కొంచెం ఫిట్నెస్ ఫ్రీక్.
‘ఉం.. ఉం , చెప్పేరు లేండి అది మీ కూతురే. ఆ తలతిరుగుడు …… ఆ పంతం ముమ్మూర్తులా తమరే…..!’ మూతి తిప్పుకుంటూ రిటార్డ్ ఇచ్చింది.
వంటింటిలోకి వెళ్లి, రమేష్ అలా ఎందుకన్నాడో తలుచుకొని నవ్వుకుంటూ ఆ రోజుల్లోకి వెళ్లిపోయింది, జానకీ……
నిత్య పుట్టినప్పుడు మూడో నెల రాగానే, సెలవ దొరకదనీ,  పెళ్ళాం పిల్లని  బొంబాయి తీసుకువచ్చేసాడు రమేష్.
జానకి పిల్లని, ఇంటినీ ఒంటిచేత్తో సంభాళించుకుంటూ సతమతమవసాగింది. ఏవో కారణాల  వల్ల, అటు అత్తగారుగానీ, ఇటు తల్లిగానీ, చంటిపిల్లను చూసుకుందుకు రాలేకపోయారు.  జానకి  సహజంగానే నాజూకుగా ఉండేది కానీ ప్రసూతి తర్వాత కొంచెం లావై బొద్దుగా కనిపించసాగింది. ఈ సందట్లో రమేష్ ఆమెని కొంచెం ఎక్సర్సైజ్ చెయ్యమనీ, వాకింగ్ చెయ్యమనీ  వెనకాలే పోరుతూ ఉండేవాడు. పోరు పడలేక వాకింగ్ వెళ్ళడం మొదలు పెట్టింది. నాలుగు  రోజులు నడిచేప్పటికి నడుం నొప్పి, కాళ్ళు గుంజడం మొదలైయ్యాయి. దాంతో వాకింగ్ కూడా బంద్ అయింది.
ఓ నాలుగు రోజుల్లో జానకి బామ్మ, ఆమె సహాయానికి, చంటిపిల్ల ఆలనాపాలనా చూసుకుందుకు, బయలుదేరి వచ్చింది. ఇంక ఇల్లంతా ఆవిడ అజమాయిషీలోకి  తీసుకునీ,  చక్కగా నెయ్యీ,నూనెలు ధారాళంగా వాడుతూ, రక రకాల ఫలాహారాలూ, స్వీట్లు చేస్తూ, ఓ రెండు నెలలు ఉండి వెళ్ళింది. దాంతో జానకీ, రమేష్ ల  డైటింగ్ లు, వాకింగ్లు , అటకెక్కేసాయి.  బామ్మ పెట్టిన భోజనంతో ఇద్దరూ కొంచెం లావెక్కారు. ఆవిడ వెళ్ళేక, రమేష్ జిమ్ కెళ్ళి , మూడు నెలలు కష్టపడి తన బరువు తగ్గించుకొన్నాడు. జానకి కూడా ఎక్సర్సైజ్ చేసి కొంచెం తగ్గి, నిండుగా అందంగా తయ్యరైంది.
ఆనాటి విషయాలూ తన డైటింగ్ గురించీ తలచుకుంటూ, తన కూతురు నిత్య కూడా తండ్రిలా ఫిట్నెస్ ఫ్రికే అని అనుక్కుంటూ, తన పనుల్లో పడింది, జానకి.
