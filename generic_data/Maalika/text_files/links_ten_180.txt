రచన: అంబడిపూడి శ్యామసుందర రావు  
 భారతదేశము పుణ్యభూమి అనడానికి కారణము వేదాలు పుట్టినచోటు కావటమే. అందుచేతే వేదభూమి అని కూడా అంటారు .  వేదాలు భారతీయ ఆధ్యాత్మికతకు,  సంస్కృతికి అదర్శజీవనానికి మూలాధారము.  మనిషిని నడిపించే ధర్మార్ధ కామమోక్షాలనే నాలుగు పురుషార్ధలను తెలియజేసే  శబ్దరాశే వేదము.  వేదమనే శబ్దము”విద్” అనే సంస్కృత  శబ్దము నుండి ఏర్పడింది .  వేదాలు ఒక మతానికి, ఒకప్రాంతానికి లేదా ఒక వర్గానికి , దేశానికి చెందినవి కావు వేదాలను విశ్వవాజ్మయముగా పేర్కొనవచ్చు .  ఇవి మానవ ధర్మాలతో పాటు అనంత విజ్ఞానాన్ని మానవాళికి అందిస్తాయి. 
మానవుడి సర్వతోముఖాభివృద్దికి అవసరమైన తత్వాలు వేదాలలో ఉపదేశింపబడ్డాయి .  భారతీయ సంస్కృతీ సభ్యతలకు దార్మికతకు ఈ తత్వాలే పునాదిరాళ్ళు.  అత్యంత విశాల దృక్పథముతో మన మహర్షులు వేదాల ద్వారా సమస్త లోకాల సుఖాన్నిమనసారా వాంచించారు. వేదాలను ఎవరు రచించలేదు భగవంతుని ఉచ్ఛ్వాసనిశ్వాసాలుగా వేదములో చెప్పబడ్డాయి.  బ్రహ్మదేవుడు గ్రహించి లోకానికి ఉపదేశించాడు కనుక వీటిని”అపౌరుషేయాలు” అని చెబుతారు. బ్రహ్మ నుండి పరంపరగా వచ్చిన వేదాన్ని, సామాన్య జనులను దృష్టిలో ఉంచుకొని, ప్రజల సంక్షేమము కోసము వ్యాసుడు నాలుగు భాగాలుగా విభజించి వేద వ్యాసుడిగా ప్రసిద్దిచెందాడు. వేదవ్యాసుడు తన శిష్యులైన పైల, వైశంపాయన, జైమిని , సుమంతులకు ఉపదేశించి వేదాల వ్యాప్తికి సహకరించాడు.  వేదాలు స్వరాలపై ఆధార పడిఉన్నాయి  మారితే అర్ధమే మారుతుంది కాబట్టి వేదానికి స్వరాలే ప్రాణాలు ప్రతి వేదము సంహిత,  బ్రాహ్మణం,  అరణ్యకము , ఉపనిషత్తులు అనే నాలుగు భాగాలుగా ఉంటుంది.
ప్రస్తుతము వ్యాసుడు చేసిన విభజన ప్రకారము నాలుగు వేదాల గురించి క్లుప్తముగా తెలుసుకుందాము. 
1.  ఋగ్వేదము:- వేదాలలో మొదటిది ఋగ్వేదము, “ఋక్” అనే శబ్దానికి అర్ధము.  స్తోత్రము , వేద స్తుతి అని అర్ధము. ఋగ్వేదము అగ్ని నుండి ఉద్బవించింది.  ఇంద్రుడు మొదలైన దేవతలను ఈ వేదము స్తుతిస్తుంది యజ్ఞాలు,  యాగాలలో దేవతలను ఆవాహన చేయటానికి అంటే దేవతలను స్తోత్రము చేయటానికి ఈ ఋక్కులను ఉపయోగిస్తారు.  ఋగ్వేదములో పది మండలాలు ఉన్నాయి.  ఇంకొక విభాగము ప్రకారము 64 అధ్యాయాలు ఉన్నాయి 64అధ్యాయాలను ఎనిమిది అష్టకాలుగా విభజించారు.  ప్రపంచోత్పత్తిని తెలిపే “నాసదీయ సూక్తము”, సృష్టి గురించి చెప్పిన “పురుష సూక్తమ్”, ఋగ్వేదములోనివే.  పకృతి రహస్యాలు, వివాహ బంధము, ఏక పత్నీవ్రతము, అశ్రమవ్యవస్త , ఆయుర్వేద విజ్ఞానము మొదలైన విశేషాలు ఎన్నోఋగ్వేదములో ఉన్నాయి
2.  యజుర్వేదము :-వాయువు నుండి వుద్భవించిందే యజుర్వేదము.  సమాజ అభ్యుదయము కోసము యజ్ఞాలు, యాగాలు అచరించటము, అధ్యాతికభావాలను పెంపొందించటము, బౌతిక విజ్ఞానము, గణితము,  మొదలైన విషయాలు ఈ వేదములో వివరించబడ్డాయి.  దేవతలను పూజించటానికి, యజ్ఞాలు చేసేటప్పుడు దేవతలకు హవిస్సులను సమర్పించటానికి ఉపయోగించే మంత్రమే యజుస్సు ఇటువంటి మంత్రాలతో కూడిన వేదమే యజుర్వేదము.  ఇవి గద్య రూపములో ఉంటాయి.  యజుర్వేదము – కృష్ణ యజుర్వేదము, శుక్ల యజుర్వేదము అని రెండుభాగాలు.  దక్షిణ భారతములో కృష్ణ యజుర్వేదము, ఉత్తర భారతములో శుక్ల యజుర్వేదము ప్రాచుర్యములో ఉన్నది.  యజుర్వేదానికి ధనుర్వేదము ఉపవేదము ఇందులో ముక్తక , అముక్తక , మూక్తాముక్త , యంత్ర ముక్తకాలు అనే నాలుగు రకాల ఆయుధావిద్యాలు చెప్పబడ్డాయి కాని అవి ఏవి ప్రస్తుతము అందుబాటులో లేవు అంతరించిపోయినాయి. 
3.  సామవేదము:-సామవేదము సూర్యుడి నుండి ఉద్బవించింది గీతలో సాక్షాత్తు శ్రీకృష్ణ భగవానుడు “వేదాలలో నేను సామవేదంగా ఉన్నాను “అని విభూతియోగముగా పేరున పదవ అధ్యాయములో పేర్కొన్నాడు .  సామవేదము సంగీతమాయమైంది కాబట్టి సామగానాన్ని విన్న దేవతలు ప్రసన్నులవుతారు.  సామవేదములో ఋక్కులనే ఋగ్వేదమంత్రాలను రాగబద్దముగా గానముచేస్తారు  సామవేదములో ఎక్కువ భాగము ఋగ్వేదములోని ఎనిమిది, తొమ్మిది మండలాలనుండి గ్రహించబడ్డది. సామవేదములో సప్తస్వరాలు ఉంటాయి కాబట్టి సంగీత శాస్త్రానికి ఈ వేదమే మూలము.  పూర్వము సామవేదము వెయ్యి శాఖలుగా విస్తరించి ఉండేదని పండితులు చెపుతారు ప్రస్తుతము రాణాయనీయ ,  కౌధుమ జైమినీయ అనే మూడు శాఖలు మాత్రమే లభ్యము అవుతున్నాయి.  భారతీయ సంగీతానికి మూలమైన గాంధర్వ వేదము సామవేదానికి ఉపవేదము.  మిగిలిన వేద పాఠము కంటే సామగానము చాలా కష్టమయింది.  స్వరము మారితే శబ్దానికి అర్ధము మారుతుంది అర్ధము మారితే అనర్ధమే జరుగుతుంది. 
4. అధర్వ వేదము :-అధర్వ ఋషి ఈ వేదాన్ని లోకానికి చెప్పాడు కాబట్టి ఈ వేదానికి ఈ పేరు యజ్ఞాన్ని నిర్వహించే బ్రహ్మవిదిగా ఈ వేదములో నిష్ణాతుడై ఉండాలి. యజ్ఞ నిర్వహణకు బ్రహ్మతో పాటు అధ్వర్యుడు , హోత, ఉద్గాత అనే ముగ్గురు ఋత్వికులు కూడా కావాలి.  అధ్వర్యుడు గా ఉండే వ్యక్తికీ యజుర్వేదము , హోతగా ఉండే వ్యక్తికీ ఋగ్వేదము , ఉద్గాతకు సామవేదము వచ్చి ఉండాలి ఈ ముగ్గిరిపై పర్వేక్షించే వ్యక్తీ బ్రహ్మ .  ఈ వేదములో శరీర చికిత్సకు సంబందించిన 144 సూక్తాలు చెప్పబడ్డాయి ఈ  సూక్తాలలో మానవ శరీరములోని ప్రతి అవయవము యొక్క స్వరూపము వివరించబడింది అలాగే రాజ్యానికి రాజధర్మానికి సంబందించిన అనేక విషయాల ప్రస్తావన ఉంటుంది వ్యాధులను, శత్రువులను, భూతాలను , క్రూర మృగాలను మాయావులను నివారించటానికి ఈ వేదములో మంత్రాలు ఉన్నాయి.  రాజనీతితంత్రాలు , అర్ధ తంత్రాలు , కృషివాణిజ్యాలను, సమాజ నిర్మాణాన్ని ప్రతిపాదించే అర్ధ వేదము అధర్వవేదానికి ఉపవేదము.  దీని అధారముగానే బృహస్పతి అర్ధశాస్త్రాన్ని రచించాడు .  చాణుక్యుని అర్ధ శాస్త్రానికి, శుక్ర నీతికి కూడా ఇదే మూలము.  వేదార్ధాన్ని తెలుసుకోవటానికి, వేద హృదయాన్ని సరిగా అర్ధము చేసుకోవటానికి శాస్త్రకారులు ఆరు వేదాంగాలను నిర్దేశించారు.  శిక్షా,  వ్యాకరణము, ఛందస్సు,  నిరుక్తము , జ్యోతిష్యము , కల్పము అనేవి అరు వేదాంగాలు వీటి గురించి క్లుప్తముగా తెలుసుకుందాము
1.  శిక్ష :-ఇది ఉచ్చారణ శాస్త్రము(ఫోనెటిక్స్)ఇది వేదములోని వర్ణాలను, స్వరాలను , మాత్రలను, ఉచ్చరించే విధివిధానాలను నిర్దేసిస్తుంది శిక్షలో యాజ్ఞ వల్క్య శిక్ష , నారదీయ శిక్ష, పాణినీయ శిక్షలు ప్రధానమైనవి.
2.  వ్యాకరణము:-పదము యొక్క స్వరూపాన్ని చక్కగా తెలియపరచటము, పదాలలోని ప్రకృతి -ప్రత్యయాలను వివరించటము తద్వారా అర్ధాన్ని తెలుసుకోవటము వ్యాకరణము ద్వారా వీలు అవుతుంది . యజ్ఞ యాగాదులలో ఒక యాగములో నిర్దేశించిన మంత్రాలను విభక్తి మార్పు చేత మరొక యాగములో వినియోగిఃచటానికి వ్యాకరణ జ్ఞానము అవసరము.  వేదాల ఉచ్చారణ దోషాలను సరిదిద్దుకోవటానికి వ్యాకరణము తోడ్పడుతుంది .
3.  ఛందస్సు :-యజ్ఞయాగాది అనుష్టానికి ఋషి దేవతా ఛందస్సుల పరిజ్ఞానము తప్పనిసరి.
4.  నిరుక్తము:-దీనిని యాస్క మహర్షి రచించారు దీనిలో నైఘంటుక కాండ, నైగమకాండ, దేవతాకాండ అనుమూడు భాగాలు ఉంటాయి మొదటి కాండలో దిక్కులు, కాలాలు, పృధివ్యాధి లోకాలకు సంబందించిన శబ్దాలు.  రెండవకాండలోమనుష్యుల అవయవాలకు సంబంధించిన అంశాలు , మూడవ కాండలో పై రెండింటిలో వివరింపబడిన ధర్మాలకు సంబందించిన పేర్లు వివరించబడ్డాయి.
5.  జ్యోతిష్యము:  ఏ యజ్ఞము ఎప్పుడు చేయాలో నిర్దేశిస్తుంది.   అప్పుడు చేస్తేనే సరి అయిన ఫలితాలను ఇస్తుంది .  యజ్ఞ ఆచరణకు తగిన కాలాన్ని నిర్ణయించేది జ్యోతిష్య శాస్త్రము.
6.  కల్పము:- యజ్ఞశాల నిర్మాణము మొదలైనా అంశాలను శ్రౌత సూత్ర గ్రంధాలలో వివరింపబడింది.  వీటినే కల్ప సూత్రాలు అని కూడా అంటారు ఇవి శ్రుతిప్రతిపాదితమైన యజ్ఞ యాగాదుల ప్రయోగాలను వివరిస్తాయి.  ఈ విధముగా ఈ ఆరు అంగాలు వేదార్ధాన్ని తెలుసుకోవటానికి దోహద పడతాయి. ఒక తపస్సు చేసేటప్పుడు ఎంత ఏకాగ్రత, నియమము, నిష్ట అవసరమో వేద అధ్యయనానికి కూడాఅవి అంత అవసరము అంటే వేదాభ్యాసము ముఖ్యమైన తపస్సు అప్పుడు మాత్రమే సత్ఫలితాలను వేదము ఇస్తుంది సర్వజనులు సుఖ శాంతులతో వర్ధిల్లుతారు. 
రచన: ధనికొండ రవిప్రసాద్
“ఏం గురూ ! ఈ మధ్య కథలేమీ రాయట్లేదా ? ” అన్నాడు సుబ్బారావ్.
“పత్రికలకి రాస్తూనే ఉన్నా” అన్నాను.
“ఇంకా పత్రికల కథల దగ్గరే ఉన్నావా ? ఏ టి.వి.సీరియల్సో రాయక. ఆ పత్రికలోళ్లు పది కతల్రాస్తే ఒక కత యెయ్యటమే  ఎక్కువ. ఆళ్లిచ్చే డబ్బులు మనకేం  లెక్క ! ఈ మద్య నేను టి.వి. సీరియల్స్ కి రాస్తన్నా అన్నాడు.
నాకు మతి పోయినంత పని అయ్యింది. “నువ్వు టి.వి. సీరియల్స్ కి రాస్తున్నావా ? అసలు నువ్వెప్పుడూ పత్రికలో కూడా ఒక కథ రాసిన గుర్తు లేదు . నవలలు కూడా చదివేవాడివి కాదు. అప్పుడే ఇంత ఎదిగిపోయావ్!” అన్నాను ఆశ్చర్యంగా.
“మనకెప్పుడూ జంపింగే కానీ వాకింగ్ తెలియదులే. ఈ మద్యన అనగనగా ఒక రాజు అని  కొత్త సీరియల్ మొదలెట్టా” అన్నాడు.
“వెరీ గుడ్! కథ ఎవరిది ? డైరెక్టర్ ఎవరు ? నిర్మాత ఎవరు?” అన్నాను.
“అన్నీ మనం చూస్కోటమే. డబ్బులెట్టి యేరే వోణ్ని తెచ్చుకోటమెందుకు ? అన్నాడు.
“ఇంతకీ కథ ఏమిటో బ్రీఫ్ గా చెప్పు” అన్నాను.
“మనం ఒకటో క్లాసులో “అనగనగా ఒక రాజు. రాజుకి ఏడుగురు కొడుకులు. చేపలు తెచ్చారు” అనే కత చదివాం గుర్తుందా ! దాన్ని సీరియల్ గా తీద్దామనుకుంటున్నా” అన్నాడు.
నా మతి మళ్లీ  పోయింది. “ఆ కథ అంతా కలిపి ఒక పేజీ వొస్తుంది. దాన్ని సీరియల్ చెయ్యటమేమిటి? అన్నాను.
ఇక కథని సీన్స్ గా విడగొట్టి చెప్పటం మొదలెట్టాడు సుబ్బారావ్.
మొదటి సీన్ లో రాజు గారు, రాణి గారు బంగారు పళ్లేలలో భోంచేస్తూ ఉంటారు. భోజనం ముగించిన రాజు గారు “దేవీ ! ఈ నాటి సొరకాయ పులుసు అద్భుతంగా ఉన్నది. ఇది చేసిన వంటవాడెవ్వడు ? ” అంటారు.
“నేనే స్వామీ ! ” అంటుంది రాణి.
“దేవీ ! మీరు !! ! వంట చెయ్యటమా !!!” అనే డైలాగ్ రిపిటీషన్ తో . కొంపలు తగలడ్డ సీనుకి కొట్టినంత మ్యూజిక్ ఉంటాయి.
“అవును మహారాజా ! ఏ స్త్రీ అయినా భర్తకి స్వయంగా సేవ చెయ్యటంలోనే ఆనందిస్తుంది.” అంటుంది రాణి.
” ఈ రోజు మేము ఆరగించిన సొరకాయ పులుసు ఎందులకో సొర చేపను జ్ఞప్తికి తెచ్చినది . సొరచేప తిని ఎంతో కాలమైనది.” అంటారు రాజు గారు.
“రేపు సముద్రం లో దిగి పట్టుకు రమ్మంటారా ?” అంటుంది రాణి గారు.
“దేవీ ! ఏమంటి రేమంటిరి ! రాణివాసంలో ఉండే మీరు – సామాన్య స్త్రీ వలే – సముద్రం లో – ఈతకొట్టి – చేపలు—- హా! ఎంథ మాఠ ! ఎంత మాఠ ! (దానవీరశూరకర్ణలో యన్ టి ఆర్ లెవెల్ లో). సేవకులున్నారు కదా ! దేవీ ! మీరు ఈతలో ప్రవీణులని మాకు తెలిసినదే. మీరు సముద్రములో ఈదుతూ మత్స్యములను పట్టుచుండగా మీ సౌందర్యం మా మనస్సును హరించినదనీ , ఆ ప్రేమయే మన వివాహానికి కారణమనీ మరువలేదు దేవీ ! కానీ ఈనాడు మీరు పట్టపు రాణి. మీరు చేపల వేటకు వెళ్లటం మన రాచమర్యాదకు శోభనివ్వదు.” అంటారు రాజు గారు.
“మన్నించండి ప్రభూ ! మరొక సూచన . మనకి ఏడుగురు కుమారులున్నారు కదా ! వీరి శక్తిసామర్ధ్యాలను, సాగర లంఘనంలో వారి లాఘవాన్నీ పరీక్షించటానికి సొరచేప వేటని ఒక పరీక్షగా ఏర్పాటు చేద్దాం ” అంటుంది రాణి గారు.
” భళా ! ఇది గొప్ప సూచన దేవీ ” అన్నారు రాజు గారు.
“ఇక్కడికి కథ మొదలు కాకుండానే  ఒక ఎపిసోడ్ పూర్తైంది కదా! ” అన్నాడు సుబ్బా రావ్.
“నెక్స్ట్ సీన్ ఏమిటో ఊహించు” అన్నాడు సుబ్బారావ్.
“ఏముంది ! ఆ కొడుకు లంతా వేటకెళ్లి చేపలు తెస్తారు” అన్నాను.
“అదే మీ పత్రికల కథలకి టి.వి, కథలకీ తేడా. మీరు క్లుప్తంగా చెప్పాలనుకుంటారు. మేము విపులంగా చెప్పాలనుకుంటాము. ఏడుగురు కొడుకులు ఏట్లో పడి ఏడు చేపలు తెచ్చినట్టు కథలో ఉంది కానీ ఏడుగురూ ఒకేసారి పడ్డారని చెప్పి తీరాలా ? ఒక్కొక్కళ్లు ఏట్లో బదులు సముద్రంలోకి వెడతారు. మామూలు చేప బదులు సొర చేపకి ప్రయత్నిస్తారు. ఇందులో ప్రతి ఒక్కరూ ఎన్నో ఒడుదుడుకులనుభవిస్తారు. ఇలా కనీసం ముప్ఫై, నలభై వారాలు  నడపొచ్చు . ఇక నెక్స్ట్ సీన్.” అని మొదలెట్టాడు సుబ్బారావ్ .
“ఇంతకీ కథలో సస్పెన్స్ ఏముంది ? అందరికీ తెలిసిన కథేగా!” అన్నాను.
“రామాయణ భారతాలల్లో కూడా సస్పెన్స్ లేదు. రావణాసురుడు చస్తాడనీ, దుర్యోధనుడు చస్తాడనీ అందరికీ తెలుసు. అయినా టీ వీ  వాళ్లు ఎలా చంపుతారో చూద్దామని అందరూ సంవత్సరాల తరబడి చూట్టం లేదా ? నువ్వు మాటమాటకీ అడ్డం తగలక స్టోరీ విను గురూ! .” అని కంటిన్యూ చేశాడు.
రెండవ ఎపిసోడ్ . “పితాశ్రీ !నన్ను ఆశీర్వదించండి. తమ అభీష్టం మేరకు సొరచేప వేటకు బయలుదేరుతున్నాను.” అంటాడు రాజుగారి పెద్ద కుమారుడు.
“దీర్ఘాయుష్మాన్ భవ !” అని ఆశీర్వదించి ” నీకు తోడుగా నలుగురు సైనికులను తీసుకెళ్లు నాయనా !” అంటారు రాజు గారు .
“మాకు సైనికుల అవసరం లేదు. మా సామర్ధ్యంపై నమ్మకం ఉంచండి పితాశ్రీ ! ” అని యువరాజు అనటం. రాజు బతిమిలాడటం. చివరికి యువరాజు ఒక్కడే బయల్దేరటం ఇదంతా రెండో ఎపిసోడ్ కి సరిపోతుంది..
మూడు , నాలుగు ఎపిసోడ్స్  – యువరాజు సముద్రంలో ఈతకి దిగుతాడు. ఈదుతుండగా అల్లకల్లోలంగా తుఫానొస్తుంది. కానీ అతని దీక్ష అచంచలం. అతడు మొసళ్లతో  ఫైటింగ్ చేస్తాడు. అలిసిపోతాడు. అంతటి అలసటలోను మొసలితో పోరాడి ఒక సొరచేపని పట్టుకుని వొడ్డుకి చేరతాడు .
ఐదవ ఎపిసోడ్- రాజుగారు సభ తీర్చి ఉంటారు. జయజయధ్వానాలు మామూలే. రాజ్యంలోని విశేషాలు మంత్రులు చెపుతూ ఉంటారు. ఇంతలో మత్స్యశాఖామంత్రి వస్తాడు.ప్రభూ ! మన రాజ్యం మత్స్యసంపద విషయంలో అద్భుతమైన కీర్తి ప్రతిష్ఠలు సంపాదించుకున్నది. ఈ రాజ్యం ఇంతటి కీర్తిప్రతిష్టలు పొందిందంటే మత్స్యసంపదపై మీకు గల ప్రత్యేక అభిమానమే కారణం. అని సుత్తి కొడతాడు. ఈ సుత్తి ఇలా ఉండగా రాజుగారు “సభాసదులారా ! మంత్రివర్యులారా ! చేపలవేటకై సముద్రానికి వెళ్లిన యువరాజులుంగారు ఇంకా రాలేదు. మా మనమ్ము చింతాక్రాంతమై యున్నది.”అంటారు.
“ప్రభూ ! యువరాజులుంగారికి ఎట్టి ప్రమాదమూ జరగదు. నేనిప్పుడే సముద్రయుద్ధం నేర్చిన వందమంది సైనికులని  వెంటపెట్టుకొని వెళ్లి  రాజకుమారుని వెంటబెట్టుకొని వస్తాను. వారి ప్రాణాలకి మా ప్రాణాలు అడ్డువేస్తాం ” అంటూ కాసిని బడాయికోరు డైలాగులు చెపుతాడు.
ఆరవ ఎపిసోడ్- రాణీ గారు తన బిడ్డ క్షేమం కోసం అమ్మవారిని ప్రార్ధిస్తుంది. ఆ సందర్భంలో ఒక పాట రెడీగా ఉంది. దాసీలు ఆమెకి ధైర్యం చెప్పే డైలాగులు ఉంటాయి. ఇంతలో రాజకుమారుడు రొప్పుకుంటూ రోజుకుంటూ చేతిలో చేపల బుట్ట పెట్టుకొని తిరిగొస్తాడు.”నాయనా !” అంటుంది రాణి. “అమ్మా” అని కావిలించుకుంటాడు కొడుకు . “అమ్మా”అనే డైలాగ్ తో ఆ ఎపిసోడ్ ఆఖరు.
“మన సైనికులు నిన్ను సురక్షితంగా తీసుకు వచ్చారా నాయనా ?” అని రాణి అడగటం ఆ విషయం తనకి తెలియదని, తనకు తానే ప్రమాదం నుంచి బయట పడ్డానని రాజకుమారుడు వివరించటం ఆ డైలాగులతో కొంత సమయం గడుస్తుంది. ఇంతలో రాజు గారు అంతః పురానికి వచ్చి తండ్రికి నమస్కరించటం, తండ్రి కౌగిలించుకోవటం, ఆ డైలాగులతో ఏడవ ఎపిసోడ్ సమాప్తి. ఈ మొత్తం ఒక చేప కథ.
ఎనిమిదవ ఎపిసోడ్- రాజుగారి రెండవకుమారుడు కూడా నమస్కారాలు చెయ్యటం ఆశీర్వాదాలు పొందటం మొదలైన ఫార్మాలిటీలు పూర్తి చేసి చేపలు పట్టటానికి బయల్దేరతాడు. శత్రుదేశపు గూఢచారులకి ఈ విషయం తెలిసి రాజకుమారుణ్ని సముద్రంలో మట్టు పెట్టటానికి  ప్రయత్నిస్తారు. ఆ శత్రుదేశపు రాజసభ , అక్కడి మంతనాలు తొమ్మిదో ఎపిసోడ్. ఆ తర్వాత వాళ్ల  సైనికులు పదిమంది రాజకుమారునిపై దాడి చెయ్యటం అతను సింగిల్ హ్యాండెడ్ గా వాళ్లని ఓడించటం పదవ ఎపిసోడ్. తిరిగి అతడు రాజసభకి రావటం అందరూ మెచ్చుకోవటం నమస్కారాలూ, ఆశీస్సులు పదకొండో ఎపిసోడ్.
పన్నెండవ ఎపిసోడ్ లో మూడో రాజకుమారుడు బయల్దేరటం. పదమూడవ ఎపిసోడ్ లో మిత్ర దేశపు నౌక ప్రమాదం లో చిక్కుకుంటుంది. రాజకుమారుడు తన నైపుణ్యాన్ని , సాహసాన్ని ఉపయోగించి నౌకలోని వారిని రక్షిస్తాడు. పధ్నాలుగో ఎపిసోడ్ వరకూ ఇది నడుస్తుంది. పదిహేనో ఎపిసోడ్ కి  అతను చేపని తీసుకొని రావటం , నమస్కారాలు, ఆశీస్సులు వగైరా.
పదహారవ ఎపిసోడ్ లో నాలుగో రాజకుమారుడు బయల్దేరతాడు. ఒంటరిగా వచ్చిన రాజకుమారుణ్ని గమనించి సముద్రపు దొంగలు వెంటపడతారు. పదిహేడు , పద్ధెనిమిది ఎపిసోడ్లు వాళ్ల పోరాటానికి సరిపోతాయి. చివరికి సొరచేప దొరుకుతుంది. పంతొమ్మిదవ ఎపిసోడ్ లో సముద్రపు దొంగలని హతమార్చినందుకు గ్రామస్తులు రాజకుమారుణ్ని అభినందించటం. ఇరవయ్యో ఎపిసోడ్ లో రాజకుమారుడు కొంపకి చేరుకోటం అమ్మా నాన్నల ఆశీస్సులు వగైరా.
ఇరవై ఒకటో ఎపిసోడ్ లో ఐదవ రాజ కుమారుడు బయల్దేరటం. ఇరవ రెండు , ఇరవై  మూడు ఎపిసోడ్లలో ఒక మాంత్రికుడు రాజకుమారుణ్ని తన ద్వీపానికి తీసుకు పోవటం. ఇరవై నాలుగో ఎపిసోడ్ లో కాళికాదేవికి బలి యివ్వటానికి ప్రయత్నించటం. ఇరవై ఐదో ఎపిసోడ్ లో వాడి ప్రాణం వాడి శంఖంలో ఉన్నదని గ్రహించిన రాజకుమారుడు ఆ శంఖాన్ని బద్దలుకొట్టి వాణ్ని చంపటం. ఇరవ ఆరో ఎపిసోడ్ లో వాడు ఒక చేపని పట్టుకురావటం నమస్కారాలు, ఆశీస్సులు.
ఇక ఇరవై  ఏడో ఎపిసోడ్ లో నమస్కారాలు, ఆశీస్సులూ అయి ఆరో రాజకుమారుడు బయల్దేరటం. ఇరవై ఎనిమిదో ఎపిసోడ్ లో అతను చేప అనుకొని పట్టుకోబోగా అతని చేతికి ప్రమాద వశాత్తు సముద్రంలో పడి కొట్టుకుపోతున్న ఒక అందమైన అమ్మాయి దొరకటం. ఇరవై తొమ్మిదో ఎపిసోడ్ లో ఆమె క్షత్రియ కన్య కాకున్నా ఆమెని రాజకుమారుడు ప్రేమించటం ఇలా కొంత సంస్కరణ భావం  చొప్పించటం. ముప్ఫయ్యో ఎపిసోడ్ లో ఆమెని, చేపని తీసుకొని రాజకుమారుడు కొంపకి చేరటం , ముప్ఫై ఒకటో ఎపిసోడ్ లో వారి వివాహానికి రాజు, రాణి అంగీకరించటం.
నేను సుబ్బారావుకి మళ్లీ అడ్డు తగిలాను.” ఇప్పటివరకూ ఎక్కడా లేని హీరోయిన్ వీడికే ఎందుకు కావాల్సొచ్చింది ? అన్నాను.
“ఏంచేస్తాం ! ఇదొక ఆబ్లిగేషన్. వాడు హీరోయిన్ లేకపోతే నటించనన్నాడు. అప్పుడే ఒకమ్మాయి తనకి హీరోయిన్ రోల్ ఇవ్వమని పీక్కు తింటం మొదలెట్టింది. ఇరవ వేలు ఇస్తానంది. తప్పలేదు. దొరికిన మనుషుల్ని బట్టి కథలు, మాటలు మార్చటం మామూలేలే” అన్నాడు సుబ్బారావు.మళ్లీ కథ మొదలెట్టాడు.
ముప్ఫై రెండో ఎపిసోడ్ లో ఇక ఏడో రాజకుమారుడు వెడతానంటాడు. వాడు మరీ చిన్నవాడు కాబట్టి అమ్మా , నాన్న , అన్నలు వద్దంటారు. వాడు బుంగమూతి పెట్టి మారాం చేస్తూ ఉంటాడు.సరే ! మరీ లోతుకి వెళ్లకండా ఏదో ఒక చేపని తెమ్మంటారు. ముప్ఫైమూడో ఎపిసోడ్ లో వాడొక రొయ్యని తెస్తాడు. ముప్ఫై నాలుగో ఎపిసోడ్ లో వాడు దానిని ఎండబెట్టటం , అక్కడ గడ్డి పరక అడ్డం వొచ్చి ఎండకపోవటం. ఇక్కడ ఫొటోగ్రఫీ  చాలా జాగ్రత్తగా ఉండాలి.
ముప్ఫై ఐదో ఎపిసోడ్ లో చేప ఎండలేదని వాడు మారాం చేస్తుంటే రాజుగారు భరించలేక “చేపా! చేపా ! ఎందుకు ఎండ లేదు ?” అంటారు. నాకు గడ్డి పరక అడ్డం  వొచ్చింది అంటుంది చేప. చేప మాట్లాడటంతో రాజు ఆశ్చర్యపోతాడు. గడ్డి పరకా! ఎందుకడ్డమొచ్చావ్ ? అంటాడు రాజు.
“నన్ను ఆవు మెయ్యలేదు” అంటుంది గడ్ది పరక.
రాజు, రాణి గోమాత వద్దకి వెళ్లి ” గోమాతా ! నువు మేత మెయ్యకపోటానికి కారణమేమిటి తల్లీ ?” అని అడుగుతారు.
అక్కడ గోమాతని రాజదంపతులు పూజించటం , ఒక పాట ఉంటాయి. ఆ పాటలో గోవధానిషేధాన్ని బోధించే వాక్యాలు కూడా రాయించి సమకాలీన విషయాన్ని చొప్పించాను.
ముప్ఫై ఆరో ఎపిసోడ్- గోమాత తనని పాలేరు మేపలేదనిని చెపుతుంది. రాజు వెంటనే పాలేరుని పిలిపిస్తాడు. రాజు ఆగ్రహోదగ్రుడై పాలేరుని మందలిస్తాడు. పాలేరు అమ్మ తనకి సమయానికి బువ్వ పెట్టలేదని చెపుతాడు. వెంటనే ఆమెని సభలో ప్రవేశపెట్టమని రాజభటులని  పంపిస్తాడు రాజు. ఆమె సభలోకి రాగానే ముప్ఫై ఆరో ఎపిసోడ్ సమాప్తం.
ముప్ఫై ఏడో ఎపిసోడ్- “ఓసీ ! వృద్ధురాలా ! నీవు పేదదానవని నీ కుమారునికి పాలేరుతనం అనుగ్రహిస్తే వానికి తిండిపెట్టక గోమాత పస్తులుండే పరిస్థితికి కారకురాలివయ్యావు. నీకు దండన తప్పదు. ” మొదలైన డైలాగులు చెపుతారు రాజు గారు.
ఆమె వలవలా ఏడుస్తూ “ప్రభూ ! మన్నించండి ! నా పిల్లని చీమ కుట్టింది.లేకుంటే నేను నా ధర్మాన్ని నిర్లక్ష్యం చెయ్యను ప్రభూ” అని వృద్ధురాలు మొత్తుకుంటుంది. “ఏది! ఆ చీమలెక్కడో నాకు చూపించు. అన్నీ కుంటి సాకులు” అంటారు రాజు గారు. “రండి ప్రభూ” అని ఆ వృద్ధురాలు రాజు గారిని చీమల పుట్ట వద్దకి తీసుకెళ్లటంతో ముప్ఫై ఏడో ఎపిసోడ్ అయిపోతుంది.
ముప్ఫై ఎనిమిదో ఎపిసోడ్- “చీమల పుట్ట వద్ద నిలబడ్డ రాజు గారు “ఓసీ చీమల్లారా ! ఇన్ని చీమలలో ఈమె పిల్లని కరిచిన చీమ ఎవరో వెంటనే బయటకి వచ్చి కారణం చెప్పాలి. లేకుంటే ఈ పుట్ట మొత్తాన్ని తవ్వించి చీమలన్నిటినీ యమలోకానికి పంపిస్తాను” అంటారు రాజు గారు.ఒక చీమ నెమ్మదిగా పైకొచ్చి “రాజా” ఆ పిల్ల నా బంగారం లాంటి పుట్టలో వేలు పెడితే కుట్టక  ఏం చెయ్యమంటారు. మా ప్రాణాలు మాకూ ఎక్కువే. నేను కుట్టకపోతే ఆమె మా అందరినీ చంపేసి ఉండదా ! మీరే న్యాయం చెప్పండి” అంది ధైర్యంగా.  చీమ ధైర్యాన్ని రాజుగారు మెచ్చుకున్నారు. ఇంతటితో సీరియల్  సమాప్తం. అని ముగించాడు సుబ్బా రావు.
“ఇంతకీ ఈ కథలోని సామాజికస్పృహ ఏమిటి ?” అన్నాను నేను.
“ఇదేమన్నా పత్రికలో కథా ఏంటి గురూ ! టి.వి. సీరియల్ కి సామాజిక స్పృహ, గోంగూర అంటే మనం తీసినట్టే . ఏదో ఈ చిన్న కథని ముప్ఫై ఎనిమిది వారాలు లాగించటమే గొప్ప” అన్నాడు సుబ్బారావ్.
“అలా కాదులే ! ఇంత పెంచిన వాడివి మరో రెండు వారాలు పెంచు. దీనిలో సామాజికస్పృహ కూడా ఉంది” అన్నాను. “ఎలా గురూ!” అన్నాడు సుబ్బా రావ్.
ఇక్కడ అసలు తప్పెవరిది అని రాజు గారు ఆలోచించి మంత్రులనీ, రాజపురోహితుణ్నీ పిలుస్తారు. ఒక మంత్రిగారు “తప్పంతా పాలేరు తల్లిదే అని ఆమె బిడ్డని జాగ్రత్తగా చూసుకోకపోవటం వలన చీమ కుట్టిందని, అందువలన పాలేరుకి అన్నం ఆలస్యమైందనీ , అందువలన ఆవు గడ్డి మెయ్యలేదని, అందువలన గడ్డి పరక మిగిలి చేప ఎండకుండా అడ్డం వచ్చిందనీ కనుక వృద్ధురాలు దండనార్హురాలని” అంటాడు. ఇది ముప్ఫై తొమ్మిదో ఎపిసోడ్.
నలభయ్యో ఎపిసోడ్- రాజపురోహితుడు ప్రశాంతంగా ” మహారాజా ! శాంతించండి. తప్పెవరిదో నిర్ణయించి దండించటం ఒక్కటే మన లక్ష్యం కాదు. ఆ వృద్ధురాలు మాత్రం ఇదంతా ఊహించిందా ! కాబట్టి ఈ సంఘటన ఏ జీవితసత్యాన్ని చెపుతోందో మనం గ్రహిద్దాం. ఒక వ్యక్తి తాను చేసేది ఎంత చిన్న  పని ? అని అశ్రద్ధ వహించ కూడదు. ఒక తల్లి తన బిడ్డని కాసేపు అశ్రద్ధగా వదిలేసినంత మాత్రాన దాని ఫలితం రాజుగారి కుటుంబం వరకూ చేరింది. కాబట్తి ప్రతి వ్యక్తి తనకర్తవ్యం ఎంత చిన్నదైనా దానిని సక్రమంగా నిర్వర్తించాలనీ సూచిస్తోంది. అంతే కాదు మహారాజా ! రాజులు సామాన్యంగా ఈ రాజ్యమంతా  తమవలననే నడుస్తున్నదని భావిస్తారు. కానీ రాజ్యం లో ఏ ఒక్క వ్యక్తీ అప్రథానుడు కాదు. ఒక పాలేరు యొక్క తల్లి ఒక రోజు రవ్వంత అశ్రద్ధ చేస్తే ఇంత సమస్య  వచ్చింది. అంటే రాజ్యంలో ప్రతి వ్యక్తి ప్రధానమైన వారే అని అర్ధం కదా ! ఈ విషయాన్ని తమరు గ్రహించాలి . ఎవరి వృత్తినీ తక్కువగా భావించకూడదు.” అని ముగించాడు.
“బలే చెప్పావ్ గురూ !” అన్నాడు సుబ్బారావ్.
దీన్నే ఆధునిక కాలానికి వర్తింపజేస్తే ఒక పెద్ద ప్రభుత్వకార్యాలయంలో మంత్రుల, ఐ ఎ యస్ ల ప్రణాళికలు అమలు కావలసి ఉండగా ఉత్తరాలని పోస్ట్ చెయ్యవలసిన ఒక చిన్న గుమాస్తా, ఒక జమాను తమ పని సక్రమంగా చెయ్యకపోతే ఆ కార్యాలయం సాధించవలసిన లక్ష్యాలన్నీ నాశనమౌతాయి. అంతే కాదు ఆ కార్యాలయం అనేక లిటిగేషన్లలో కోర్టు కేసుల్లో , ఆర్ధిక నష్టాలలో చిక్కుకోవచ్చు. ఈ కథ ఆధునిక కాలానికీ వర్తిస్తుంది.” అన్నాను.
రచన: వడ్లమాని బాలా మూర్తి. 
“నువ్వు గొడ్రాలివి…  నువ్వు గొడ్రాలివేనే మహాతల్లీ ఏం పాపం చేసుకున్నామో మా పాలిట పడ్డావు. నాకా వీడొక్కడే, వీడికో నలుసైనా పుడుతుందా అంటే, నీ కడుపు పండదాయే..ఖర్మ…… నువ్వు గొడ్రాలివి……. గొడ్రాలివి…… గొడ్రాలివి……..”
  “అబ్బా” అని రెండు చెవ్వులూ మూసుకుంది రమావాణీ. గత రెండు సంవత్సరాలై ఇదే తంతు. ఏడాది దాటింది తానూ శేఖర్ విడిపోయి. డైవోర్స్ కూడా వచ్చేసింది. కానీ అత్తగారి శాపనార్ధాలు ఇంకా చెవులో గింగుర్లాడుతూనే  ఉన్నాయి. అబ్బా తల బద్దలైపోతోంది అని అనుక్కుంటూ బాల్కని నించి  లేచొచ్చి కిచెన్లో కెళ్లి ఓ కప్పు కాఫీ కలుపుకొని సోఫా లో రిలాక్స్డ్ గా కూర్చుంది.
  అమ్మ కూడా లేదు. తిరిగి గతంలోకి వెళ్ళిపోయింది.
 శేఖర్ మంచివాడే కానీ తల్లికి ఎదురాడలేడు. ఎంతమంది డాక్టర్లని కలిసారో. అందరూ ఏ ప్రాబ్లం లేదు తప్పకుండా మీకు సంతానం కలుగుతుందన్నవారే! అప్పటికీ తన చిన్ననాటి స్నేహితురాలు డా. సుధా దగ్గరికి వచ్చి చెక్ అప్ చేయించుకుంది. అన్ని సరిగ్గానే ఉన్నాయి. ఒక్కసారి శేఖర్ని కూడా రమ్మను చెక్ చెయిద్దామంది. ఎన్నిసార్లు చెప్పినా అతడు మాట దాటవేసే వాడు తప్ప చెకప్ కి రాలేదు. అత్తగారి సాధింపూలూ శాపనార్ధాలూ ఎక్కువై పోయాయి. అతడు నిస్సహాయంగా ఉండిపోయేవాడు. ఇదంతా భరించలేక విడిపోదామని నిర్ణయానికొచ్చేరు. ఇదంతా జరిగి అప్పుడే రెండేళ్ళవుతోంది.
  “తల్లిని కాలేదన్న విషయం తననీ కాల్చేస్తోంది. ఒక ఆడదానికి మాతృత్వం ఒక వరం. తనను తానూ ప్రూవ్ చేసుకోవాలి. ఎలా? ఒక్క అనుభవంతో ఇంక ఏ మగవాణ్ణీ నమ్మలేదు! పెళ్ళి అనే ఝంఝాటంలో పడలేదు! ఏదో చెయ్యాలి. కొన్నాళ్ళ క్రితం ‘వీక్ ‘ పత్రికలో సరోగసీ (surrogacy) గురించీ చదివింది. అది కాకుండా ఇంటర్నెట్ లో దొరికిన సమాచారం అంతా క్షుణ్ణంగా చదివింది. అంటే గర్భాన్ని అద్దెకివ్వడం అన్నమాట. తన మనస్సు ఇటువైపే మొగ్గుతోంది. అప్పటినుండి దానిగురించే ఆలోచిస్తోంది. డా. సుధతో ఈ విషయం పై విస్తృతంగా చర్చించింది. ఆ రోజు సుధ చెబుతూనే ఉంది ” రమా నువ్వు అనుక్కున్నంత సులభం కాదు. సాంఘికంగా దీనికి ఇంకా. అంత గుర్తింపు రాలేదు. అందరూ రకరకాలుగా విమర్శిస్తారు. అందరి విమర్శలు ఎదుర్కొనే గుండె ధైర్యం ఉండాలి. అంతదాకా ఎందుకు మీ అమ్మకే నచ్చకపోవచ్చు. అయినా మనం అనుకున్నప్పుడే చాన్స్ రాకపోవచ్చు. ఇంకొకటి అసలు పిల్లలే పుట్టని స్త్రీని ప్రిఫర్ చెయ్యకపోవచ్చు.”
“ నువ్వు చెప్పే ప్రాబ్లమ్స్ అన్నీ ఆలోచించాను సుధా! నాకు సరోగసీ ఒకటే సొల్యూషన్ అని అనిపిస్తోంది. చాన్స్ కోసం నేను వెయిట్ చేస్తాను. నేనేమీ అవినీతికరమైన పని చెయ్యడం లేదు, ఏ తప్పు చెయ్యడం లేదు. నేను చేస్తున్న పని నా మనస్సాక్షికి నచ్చినది. ఈ రకంగా నేనింకో సంతానం లేని దంపతులకి ఆనందాన్ని కలిగిస్తాను. దీనివల్ల మా ఇద్దరి కోరికలూ తీరుతాయి. ఇక్కడ కాకుండా దూరంగా, ఎవరికీ తెలియని వేరే ఇంకో రాష్ట్రంలో అయితే కుదురుతుందేమో చూడు సుధా.” అని రిక్వెస్ట్ చేసి వచ్చేసింది.
  వాణీ భర్త నించి విడిపోయి వచ్చినప్పటినుండి, ఆమె తల్లీ శ్యామలకి ఆమె గురించీ బెంగ పెట్టుకుంది. చిన్నప్పుడే తన భర్త పోవడంతో, పదేళ్ళ వాణిని పెంచి పోషించడం కోసం శారదగారి దగ్గర గవర్నెస్ గా చేరిపోయింది. ఆవిడ మన్ననకు పాత్రురాలైంది. శారద కూడా ఇంటినీ, పిల్లలిని నిశ్చింతగా శ్యామల మీద వదిలి తన ఉద్యోగము, సోషల్ సర్వీసు చేసుకొనేది. ఇరవై ఏళ్ళై, శ్యామల వాళ్ళింట్లో మనిషిలాగా మెలగ సాగింది. శారద కూడా శ్యామలకి సుఖదు:ఖాలలో, అండదండగా నిలిచింది. రమావాణి పెద్దదై ఉద్యోగం చెయ్యడం మొదలు పెట్టాక, శ్యామల ఉద్యోగం మానేసి ఇంట్లోనే ఉండసాగింది. అప్పు డప్పుడు శారదా వాళ్ళింటికి వెళ్ళి, కలిసి వస్తూంటుంది.
“ఇంకా అమ్మ రాలేదు. తొందరగా వచ్చెయ్యమని మరీమరీ చెప్పి పంపింది. ఈ మధ్య అమ్మకి, అప్పుడప్పుడు ఎడం చెయ్యి పీకడం, కొంచెం ఆయాసంగా ఉండడం మొదలైంది. అన్ని టెస్టులు చేయించింది. రిపోర్టులు  రాగానే చెబుతానని డా. సుధా చెప్పింది. తనూ వస్తాననీ ఇంకా రాలేదు. ఇంతట్లోకి డోర్ బెల్ మోగింది. ” అమ్మ వచ్చేసినట్లుంది” అని అనుక్కుంటూ తలుపు తీసింది. “హలో! ఎలా ఉన్నావు” అంటూ వంశీ లోపలకోచ్చేడు.
“రా రా వంశి. అరే నాని బాబు కూడా వచ్చేడా?” అంటూ ఆరు నెలల నానినీ ఎత్తుకుని, “ఏమిటి విశేషం ఈ టైములో వచ్చేవు”?
“ఎం లేదు వీడు ఒకటే ఏడుస్తూ అమ్మని హైరానా పెట్టేస్తున్నాడు. ఆవిడ సంభాళించలేక పోతోంది. బయట చల్లగా ఉంటుందనీ తిప్పేందుకు తీసుకు వచ్చేను. నిన్ను చూసి చాల రోజులైంది చూసి పోదామని వచ్చాను. ఏమిటీ చాలా డల్ గా కనిపిస్తున్నావు? మళ్లీ ఆలోచిస్తూ కూర్చున్నావా?”
   “ఏదో పనిలేక ఆలోచనలు.”
“నానిగాడు బాగా అల్లరి చేసేస్తున్నాడు. అమ్మ చూసుకోలేక పోతోంది. నన్ను పెళ్ళి చేసుకొమ్మని గొడవ చేస్తోంది. కమల పోయి ఇంకా ఆర్నెల్లు కుడా కాలేదు. ప్రస్తుతానికి నాకా ఉద్దేశం లేదు. బాబుని చూసెందుకు ఎవరైనా దొరుకుతారేమో అని చూస్తున్నాను.”
  “ఎవరైనా దొరుకుతారేమో చూద్దాం, కాఫీ తాగుతావా?”
“ఇప్పుడేం వద్దు వాణీ. ఆలస్యం అవుతోంది. ఇంకో రోజు వస్తా.” అని వంశి వెళ్ళిపోయాడు.
వంశి తన చిన్ననాటి మిత్రుడు. తనకంటే రెండేళ్ళు పెద్ద. స్కూల్ కి తీసుకెళ్ళడం దగ్గర్నించీ, తెలియని పాఠాలు  చెప్పడం దాకా ప్రతీదీ చేసిపెట్టేవాడు. ఏ చిన్న కష్టం వచ్చినా, సంతోషమైనా అతనితోనే చెప్పుకునేది. ఏ కాలేజ్ లో చేరాలో, ఏ సబ్జెక్ట్ తీసుకోవాలో అనే సలహా తీసుకుంది.  తానూ శేఖర్ ని పెళ్ళి చేసుకోబోతున్నట్లు కూడా అతనితోనే షేర్ చేసుకుంది. పాపం ఈ మధ్యే అతని భార్య పురిట్లో పోయింది. చంటిపిల్లాడితో అవస్త పడుతున్నాడు…..”అని ఆలోచిస్తుంటే, సెల్ మోగింది.
” హలో!”
“హలో రమా! నేను సుధని. ఇప్పుడే బయలు దేరాను, పావుగంటలో అక్కడ ఉంటా. కాఫీ రెడీ ఉంచు, వచ్చేస్తున్నా. ”
> “రా సుధా! ఇంత లేట్ అయింది, క్లినిక్ నుంచేనా ? ”
“అమ్మయ్య! నీ కాఫీ బాగుందే. ఇవాళ ఒకటే రష్ అనుకో. లాస్ట్ పేషంట్ వెళ్ళగానే ఇటోచ్చేసాను. అమ్మ రిపోర్ట్స్ వచ్చేయి, కొంచెం హార్ట్ ప్రాబ్లం ఉన్నట్లుంది. కంగారు పడేదేమీ లేదు. వేరే టెస్ట్ లు చేయిద్దాము. డా. విక్రంతో మాట్లాడాను. రేపు పొద్దున్నే అమ్మని తీసుకోచ్చేయ్యి. నేను బయలుదేరుతాను. అన్నట్లు అమ్మ ఏదీ?”
“శారద గారింటికి వెళ్ళింది. ఆవిడ ఉండి పొమ్మన్నారట రేపు వస్తానంది. నేను పొద్దున్నే తీసుకొస్తా!”
“ఓకే బై. గుడ్ నైట్.”
 డా. విక్రం దగ్గర అన్ని టెస్టులు చేయించుకున్నాక ఆవిడకీ హార్ట్ లో బ్లాకేజేస్ ఉన్నాయనీ తేలింది. హార్ట్ ఆపరేషన్ చేయడం అనివార్యమని చెప్పేరు. అప్పటిదాకా కొన్ని మందులు వాడమనీ చెప్పి పంపేరు. డా. సుధ కూడా వాళ్ళని భయపడనక్కర లేదని ధైర్యం చెప్పింది. రమని ఆపరేషన్ కోసం అయ్యే ఖర్చు సర్దుబాటు చేసుకోమని సలహా ఇస్తుంది. రమావాణికీ ఈ పరిస్తితుల్లో ఏమి చెయ్యాలో పాలు పోకుండా ఉంది. అంత ఖర్చు ఎలా సమకూర్చు కోవడం, అనే సందిగ్ధంలో పడింది. “ఎలాగో అలాగ సర్దుబాటు చేద్దాంలే రమా దిగులు పడకు” అని డా. సుధ ధైర్యం చెబుతుంది.
వెంఠనే బయలుదేరి రమ్మని కబురు వస్తే, సుధ క్లినిక్ కి బయలుదేరుతుంది రమ.
“హల్లో రమావాణిగారా దయచేయండి! పిలిస్తే గాని తమ దర్శనాలు కావు!”
“ఏమిటోయ్ సుధా ఇవాళ చాలా ఫ్రీగా ఉన్నట్లున్నావూ! ఏమిటి స్పెషల్గా, రమ్మని పిలిచావు! ఏమిటో విశేషం?”
“ఉండుండు నాగమ్మగార్ని కాఫీ తెమ్మంటాను, తర్వాత తీరుబడిగా కబుర్లు.”
“కఫీ బాగుంది సుధా. ఇంక తొందరగా విషయం ఏమిటో చెప్పు.”
“నీకు కావాలన్న రెండూ కుదిరేట్టు ఉన్నాయి. టూ బర్డ్ స్ అట్ వన్ షాట్ అన్నట్లు.”
“దేనిగురించీ?”
“అమ్మకీ హార్ట్ ఆపరేషన్ అండ్ నీ సరొగసీ గురించీ.” “నిజమా?!”
“అవును, నా క్లాస్మేట్ డా. దమయంతి, మైసూర్ లో లీడింగ్ గైనకాలజిస్ట్. తన పేషంట్, మైసూర్ రాజా ఫ్యామిలీకి చెందిన దంపతులు. వాళ్లకి పెళ్ళయి ఆరు సంవత్సరాలైనా పిల్లలు లేరు. వాళ్ళకీ ఒక ఆరోగ్య వంతమైన ముప్పైఐదు సంవత్సరాల్లోపు ఉన్న యువతి సర్రోగేట్ మదర్ గా కావాలట. ఈ విషయం చాలా గోప్యంగా ఉంచాలనీ వేరే రాష్ట్రపు యువతిని ప్రిఫర్ చేస్తున్నామని  డా. దమయంతి చెప్పింది. వాళ్ళు ఎంతైనా పే చేసేందుకు తయ్యారుగా వున్నారట. మరి ఏం అంటావూ?”
 “ఎంత మంచి న్యూస్ ఇచ్చేవే సుధ. ఐ అమ్ వెరీ హ్యాపీ. ఉం…ఈ ప్రపోజల్ ని కాదనే ప్రసక్తే లేదు. కానీ, నేను సరోగసి కోసం ఏమి పేమెంట్ తీసుకోను. అదీ కాకుండా నాకు కొన్ని అనుమానాలు నివృత్తి చేసుకోవాలీ.”
“చూడు రమా! పేమెంట్ తీసుకోవడం గురించి నీ ఆలోచన సరైంది కాదు. అమ్మ ఆపరేషన్ గురించి ఆలోచించావా?” “అవును అదీ పాయింటే. ఏం చేద్దామంటావు?”
“ఆపరేషన్ ఖర్చు వాళ్ళే పెట్టుకోవాలని చెబుదాం. వాళ్ళు ఏదైనా పే చేస్తే మాట్లాడకుండా తీసుకో. ఏమీ డిమాండ్ చెయ్యకు. నేను ముందు దమయంతితో మాట్లాడేక నీకు ఏ సంగతీ చెబుతాను.”
మరో వారానికి అన్ని విషయాలు మాట్లాడుకోవడం జరిగింది. డా దమయంతి ద్వారా తనకున్న అనుమానాలు తీర్చుకుని, ప్రయాణానికి సిద్ధమైంది రమ. బంధువులకీ, స్నేహితులకీ, హైదరాబాద్లో మంచి ఉద్యోగం  వచ్చిందని చెప్పింది. ఇంటిని చూసుకునే బాధ్యత వంశికీ అప్పచెప్పి,  మైసూర్ కి వచ్చి చేరారు తల్లీ కూతుళ్ళు.
శ్యామలనీ అక్కడి హాస్పిటల్ లో చేర్చి అన్నీ చెక్ అప్ లు చేసి వెంఠనే ఆపరేషన్ కీ తీసుకెళ్ళారు. ఈ నాలుగు రోజులై ఏమౌతుందో అనే ఆత్రుతతో గడిపింది రమ. డా. దమయంతి వచ్చి ఆమెకు ధైర్యం చెప్పి రోజు చూసి వెళ్ళేది. ఆపరేషన్ సక్సెస్ ఫుల్ గా జరిగిందని, రెండు రోజుల్లో డిశ్చార్జ్ చేస్తామని చెప్పాక, కొంచెం స్థిమితంగా కూర్చుని గత పదిహేను రోజులై జరిగినవి నెమరు వేసుకుంటూ కూర్చుంది రమ.
ఎంత ఆత్రుత పడుతూ వచ్చిందో! వచ్చే ముందు వంశీకీ తానూ ఎందుకు వెడుతోందో వివరించింది. “నిజంగా నువ్వు ఇలాంటి నిర్ణయం తిసుకోవాలంటావా వాణీ? నన్ను పెళ్ళి చేసుకో. నిజం చెబుతున్నాను. నిన్ను మొదటినుండి నేను ప్రేమించాను, నాకు ఉద్యోగం దొరకగానే నీకు చెప్పి నిన్ను పెళ్ళి చేసుకుందామనుక్కున్నాను, అంతలోనే నువ్వు శేఖర్ ని వివాహం చేసుకుంటున్నానని చెప్పేవు. అందుకే చాలా రోజులు నేను పెళ్ళి తలబెట్టలేదు. ఇప్పుడు నేను నిన్ను వదులుకోలేను. ప్లీజ్ ఆలోచించుకో.”
“వంశీ ! నేను అమ్మనౌతే తిరిగి వచ్చేక నిన్ను తప్పక వివాహం చేసుకుంటాను. నేను కనుక గర్భవతిని కాకపొతే నేను తిరిగి పెళ్ళి చేసుకోను. ఇదే నా నిర్ణయం. నేను సరోగేట్ మదర్ నైతే, నీకేమైనా అభ్యంతరం ఉండి నన్ను పెళ్ళి చేసుకోవడం ఇష్టం లేకపోయినా, నేను నిన్ను తప్పు పట్టను. నన్ను వెళ్ళనియ్యి.”
“ ఐ లవ్ యూ వాణీ! వెళ్ళు.. నేను నీకై ఏదురు చూస్తుంటాను. ఆల్ ద బెస్ట్!”
మైసూర్ చేరినప్పటి నుండి దమయంతి చాలా సహాయపడింది. వచ్చిన రెండో రోజే పెద్ద రాజావారు వచ్చి కలిసి వెళ్ళేరు. ఆయన మాటలు ఇంకా వినిపిస్తున్నట్లే ఉన్నాయి.
“అమ్మాయి నా పేరు రాజేంద్ర. నాకు ఒక్కడే కొడుకు జయేంద్ర,  చాలా ఆలశ్యంగా పుట్టెడు. అతడు, భార్య వైజయంతీ, ఏడాది కొడుకు విజయేంద్ర తో కలిసీ యూరోప్ చూడ్డానికి వెళ్ళి, అక్కడే కార్ ఆక్సిడెంట్ లో పోయారు. చంటి పిల్లాడు ఎగిరి గడ్డి దుబ్బుల్లో పడ్డం వల్ల బతికిపోయాడు. నా భార్య ఈ విషయం వినగానే మంచం పట్టి మూడు నెలలకు స్వర్గస్తురాలైంది. నేను గుండె దిటవు చేసుకొని ఆ చంటివాణ్ని పెంచేను. విజయేంద్ర వివాహం వసుంధరతో ఆరు సంవత్సరాల క్రితం జరిపించాను. వాళ్ళకే పిల్లలు కలుగలేదు. ఇప్పుడు టెక్నాలజీ ఇంప్రూవ్ అయింది కదా అందుకే నీ సహాయం తీసుకుంటున్నాము. మీ అమ్మకి ట్రీట్మెంట్ నేను చేయిస్తాను. ఇక్కడ ఉన్నన్నాళ్ళు ఏమి కావాలన్నా మొహమాట పడవద్దు. నువ్వు నా మనవరాలివంటిదానవే. ఈ సక్కుబాయి నీ దగ్గరే ఉండి అన్ని అవసరాలు చూసు కుంటుంది. డా. దమయంతి నీకు సహాయంగా ఉంటుంది. ఏలాంటి అనుమానాలు, అపోహలు పెట్టుకోకు. ఇక్కడ ఉన్నన్నాళ్ళు ఆనందంగా గడపాలని కోరుకుంటున్నాను.”
ఇంకో రెండు రోజుల్లో శ్యామలని ఆసుపత్రి నుంచి డిశ్చార్జ్ చేసేసారు. బంగ్లాకి తీసుకు వచ్చి ఆమె కోలుకుంటుంటే ,  డా. దమయంతి రామావాణిని తన నర్సింగ్ హోం కి తీసుకెళ్ళి, చికిత్స చేయడం మొదలు పెడుతుంది. మొదటి నెలలో చికిత్స విఫలమౌతుంది. రమ చాలా నిరుత్సాహపడుతుంది. దమయంతి ఆమెని ఓదార్చి మొదటి నెలలోనే సఫలమవడం చాలా కష్టమని, ఒకటి రెండు నెలలైనా పడుతుందని, ధైర్యంగా ఉండమని చెబుతుంది. ఇంకో రెండు నేలలయ్యేసరికి గర్భం నిలుస్తుంది. ఇద్దరూ చాలా ఆనందిస్తారు. రమ తీసుకోవలసిన జాగ్రత్తలు, తినవలసిన మందులు, అన్ని తెలిపి పంపిస్తూ, ఈ సక్సెస్ అయిన విషయం ఇంకో నెల్లాళ్ళ దాకా ఎవ్వరికీ చెప్పవద్దని. కొంచెం స్టబిలైజ్ అయ్యాక పెద్ద రాజావారికి చెబుదామని చెప్పి పంపింది. రమ ఆనందంతో ఉక్కిరిబిక్కిరి అయిపోయింది. ఇంటికి వెళ్ళగానే తల్లీ రెండు చేతులు ఊపేస్తూ గిరగిరా తిప్పేస్తూ ” అమ్మా నేను గొడ్రాలిని కానే, నేను తల్లిని కాబోతున్నానే! ఐ అమ్ సో హ్యాప్పీ!”
” ఉండవే తల్లీ! నా కళ్ళు తిరుగుతున్నాయి. అలా కూర్చో! పోన్లే నువ్వింత పెద్ద భాద్యత తీసుకున్నందుకు, దేవుడు నీయందే ఉన్నాడు. నీ కోరిక తీరింది.  అదే నాకు పదివేలు”
“అవునమ్మ నేను తీసుకున్నది చాలా పెద్ద రిస్కే. ఒకవేళ ఇది సక్సెస్ కాకపొతే, దీనివల్ల రాజావారి ఫామిలీ, డా. దమయంతి, అక్కడ డా. సుధా అందరూ డిసప్పాయింట్ అయిపోదురు. ఆ దేవుడు నిజంగా నాయందే ఉన్నాడు. అమ్మా ఈ విషయం ఇంకో నెల్లాళ్ళదాకా ఎవ్వరికీ చెప్పొద్దు అనీ డా. చెప్పింది. నీ లోనే ఉంచుకో. నేను కొంచెం రిలాక్స్ అవుతా. ” ఇంకో నెల్లాళ్ళ తర్వాత రాజావారికి విషయం చెప్పడము జరిగింది.
డా. దమయంతి  రమని కంటికి రెప్పలా చూసుకుంటోంది. రమ కూడా ఆమె చెప్పినవన్నీ తూచా తప్ప కుండా పాటిస్తోంది. రోజు పొద్దున్నా, సాయంత్రం గార్డెన్లో వాక్ కి వెళ్లి రావడం, టైం ప్రకారం భోజనం, మందులు తీసుకుంటూ తన ఆరోగ్యాన్ని జాగ్రత్తగా కాపాడుకుంటోంది. ఎనిమిది నెలలు పూర్తయ్యాయి. ప్రతీ వారం చెకప్ కి రమ్మంటే వెళ్లి వస్తోంది. ఆ రోజు వెళ్ళినప్పుడు ” డాక్టర్ ఏమిటో మరీ బరువుగా, అనీజీగా ఉంటోంది. బేబీ రెండు పక్కలా డొక్కల్లొ తన్నేస్తున్నట్లు ఉంటోంది. ఇలాగే ఉంటుందా”
” ఇంక త్రీ వీక్స్ లో డెలివరీ అవ్వాలి.  కొంచెం బేబీ వైట్ ఎక్కువ ఉన్నట్లుంది. అందుకే నీకు బరువుగా ఉన్నట్లు అనిపిస్తోంది. ఇవాళ నీకో విషయం చెప్పాలి. యూ అర్ కారీయింగ్ ట్విన్ బేబీస్. అందుకే నీకు రెండు వేపులా తన్నుతున్నట్లు ఉంది. ”
“అరే! అవునా , ట్విన్సా?! ముందు చెప్పలేదు.”
“అవును నువ్వు భయ పడతావని చెప్పలేదు. ఇంక ఈ వారంలో చెబుదాం అనుకున్నాను. ఇంకా రాజావారికీ చెప్పలేదు.”
చటుక్కున డా. దమయంతి చేతులు పట్టుకుని “డాక్టర్! ఒక చిన్న రిక్వెస్ట్. ఒక పాపని నాకిచ్చెయ్యండి ప్లీజ్,”
“నీకెమైన మతి పోయిందా రమావాణి! మన మీద ఇంత నమ్మకముంచిన రాజవార్ని ఎమారుస్తామా? వాళ్ళ బిడ్డలు వాళ్ళకే చెందుతారు. అయినా నువ్వు ఈ పిల్లలి మీద ప్రేమా, మమతా పెంచుకోవద్దు అని నీకు ముందు నించీ చెబ్తూనే ఉన్నాను. నువ్వు ఇష్ట పడి ఈ గర్భాన్ని మోస్తున్నావు, అంతే తప్ప పిల్లల మీద నీకు వేరే హక్కులు ఉండవు. అయినా రాజావారి కుటుంబలో దొరకబోయే గౌరవం, పేరు ప్రతిష్ట నువ్వు ఎలా ఇవ్వగలవు? ఇలాంటి పిచ్చి పిచ్చి ఊహలు పెట్టుకోకు. రేపు డెలివరీ అయ్యాక పిల్లల్ని వెంఠనే అసలు-తల్లికి ఇచ్చేస్తాము. నీ దగ్గర ఉండరు. వీటన్నింటికీ నువ్వు ప్రిపేర్డ్ ఉండు.” భారమైన మనసుతో తిరిగొచ్చింది రమ.
డెలివెరీ టైం కి రెండు రోజుల ముందే రమావాణికి నెప్పులు మొదలైయ్యాయి. శ్యామల డా. దమయంతికి ఫోన్ చేసి, ఆమె నర్సింగ్ హోమ్ కి తీసికెళ్ళి అడ్మిట్ చేసింది. డెలివరీ కి టైం పడుతుందని చెప్పి అందరినీ బైటకు పంపేసింది. రమకి ధైర్యం చెప్పి తానే పర్సనల్గా చూసుకుంటూ గడిపేసింది.
 వాళ్ళిద్దరూ ఒంటరిగా ఉన్నప్పుడు,  రమ ” డా. నాదొక చిన్న రిక్వెస్ట్. డెలివరీ అవగానే ఒకేఒక్క సారి బేబిస్ నీ నా పొత్తిళ్ళలో ఉంచుతారా ప్లీజ్. నేను పడిన ఈ కష్టానికి, నాకో గిఫ్ట్ గా అనుక్కోండి. ఇంక నేనేమీ కోరను.”
” సరే ఈ విషయం మనిద్దరి మధ్యే ఉంటుంది. నేను నీకు గిఫ్ట్ ఇస్తాను. కొంచెం రిలాక్స్ అవ్వు. పొద్దున్నకి నీకు డెలివరీ అయిపోతుంది.”
మర్నాడు సూర్యోదయానికి నార్మల్ డెలివరీ అయి ఇద్దరు మొగపిల్లలు పుట్టేరు. డా. దమయంతి ప్రామిస్ చేసినట్లే ఇద్దరినీ రమకి అందించింది. రమ, ఇద్దరినీ రెండు చేతులతో అందుకుని, కళ్ళారా చూసుకొని తన గుండెల్లో పొదువుకొని ముద్దులు పెట్టుకుంది. ఆమెకి ఆనందంతో కన్నీళ్ళు జలజలా రాలిపోతుంటే. ” నా కన్నతండ్రులూ! మీరెక్కడున్నా ఈ అమ్మ దీవెనలు మీకు సదా ఉంటాయి. ఆనందంగా ఆరోగ్యంగా నూరేళ్ళు జీవించండి! థాంక్స్ డాక్టర్!” అని పిల్లల్ని తిరిగిచ్చేసింది.
అప్పుడే లోపలకొచ్చిన తల్లినీ అల్లుకుపోయి, “అమ్మా! నేను గొడ్రాలిని కాను. నేను కూడా అమ్మనయ్యాను, అమ్మనయ్యానమ్మా…..!” అని ఆనందంతో భోరుమంది……
……………………………………..
రచన: సుజల గంటి
 ధరణి మనసు అల్లకల్లోలంగా ఉంది.  ఎందుకిలా జరుగుతోంది? దీనికి కారణం ఏమిటీ. అన్నిటికీ సర్దుకుపోవడం అన్నది ఎన్నాళ్ళు జరగాలి? సర్దుబాటన్నది భార్యాభర్తలిద్దరి మధ్యా ఉండాలి.  కాడికి కట్టిన ఎద్దుల్లా జీవిత భారాన్ని ఇద్దరూ సమానంగా మొయ్యాలి.
ఒక ఎద్దు అలిసినప్పుడు ఇంకో ఎద్దు మిగిలిన భారాన్ని కూడా మొయ్యాలి.  ఇది ఇద్దరికీ వర్తించినా అవసరమైనప్పుడు అదనపు భారాన్ని ఎప్పుడూ ఆడదే మోస్తుంది.  తప్పించుకుందుకు, సాకులకు ఆమెకు అవకాశం దొరకదు.  అమ్మగా ఆమె అలా చెయ్యలేదు కూడా.
“అమ్మా అన్నం పెట్టవా?” అన్న మాటతో ఆలోచనలు ఆపి పక్కన నించున్న కొడుకు వైపు చూసింది.  బైటకు వెడతారన్న ధోరణిలో వంట చెయ్యలేదు. ఇప్పుడు ఏదో ఒకటి చేసి వాడికి పెట్టక తప్పదు. పెద్దవాళ్ళ సమస్యలు వాళ్ళకు అర్ధం కావు.
తల్లి ఆలొచనల్లో ఉండగానే వాడి రూమ్ లో ఉన్న కొత్త డ్రెస్ తెచ్చి, తల్లి చేతిలో పెట్టాడు. అది చూసి వస్తున్న కన్నీళ్ళు ఆపుకుంది.
“ఇవ్వాళ వద్దమ్మా” అంది.
ఈలోగా అందంగా తన కోసం తీసిన బట్టలు వేసుకుని వచ్చింది ఏడేళ్ళ రజని.  “నేను రెడీ” అంటూ.
ఇప్పుడు పిల్లలకు ఎలా నచ్చచెప్పాలి? ఆఖరి ప్రయత్నంగా హేమంత్ గది తలుపు తట్టింది.
“హేమంత్ తలుపు తియ్యి. పిల్లలు నీ కోసం ఎదురు చూస్తున్నారు. బైటకు వెడదామనుకున్నాము కదా!” అంది
సమాధానం లేదు.  ఐనా పిల్లల కోసం మళ్ళీ తలుపు కొట్టింది. పొద్దున్న అనగా తలుపులు బిడాయించుకుని కూర్చున్నాడు.
నాలుగుసార్లు కొట్టాక తలుపు తీసి “ నన్ను డిస్టర్బ్ చెయ్యద్దు” అంటూ తలుపు మళ్ళీ వేసేసుకున్నాడు.
ఒక్కసారి మనసు నొచ్చుకుంది. ఎందుకు ఇలా బిహేవ్ చేస్తున్నాడు?
“నాన్నగారెందుకు మాతో మాట్లాడటం లేదు అమ్మా?” అని పిల్లలిద్దరూ  ఏక కంఠం తో అడిగారు.
వాళ్ళకర్ధమయ్యే భాషలో చెప్పడానికి ఆమె దగ్గర సమాధానం లేదు. కానీ ఏదో చెప్పాలి.
“పాపం నాన్నగారికివ్వాళ చాలా తలనొప్పిగా ఉందిట.  అందుకని పడుకున్నారు.  మీతో ఆడుకోవాలని ఉన్నా ఆయొచ్చిందిగా అందుకని.  ఒక పని చేద్దాం . మనం ముగ్గురం బైటకు వెళ్ళి పిజ్జా తిందామా?” అంది.
పిజ్జా అనగానే పిల్లల కళ్ళల్లో మెరుపు.  గబగబా కొడుక్కి బట్టలు మార్చి తను కూడా బట్టలు మార్చుకుని కార్ తాళాలు తీసుకుని  బయలు దేరింది.
మర్రే హిల్స్ నించి బయలు దేరి బర్క్లీ హైట్స్ లో ఉన్న మెక్ డొనాల్డ్స్ కి చేరింది. అక్కడ పిల్లల కిష్టమైన చీజ్ పిజ్జా ఆర్డర్ చేసింది.  వాళ్ళు తింటుంటే అలా చూస్తూ ఆలోచనల్లోకి వెళ్ళిపోయింది. పిజ్జా చూసిన ఆనందంలో తల్లిని పట్టించుకోలేదు వాళ్ళు. అంత వయసు కూడా లేదు.
 ఏదో ఊడపొడిచేద్దామని ఇండియాలో ఉన్న జాబ్ వదులుకుని  అమెరికా వచ్చారు.  వచ్చిన కొన్నాళ్ళు బాగానే ఉంది.  మొదటినించీ పని అలవాటు లేని హేమంత్ ఆఫీస్ నించి వచ్చాక టి. వి. కి అతుక్కుపోతాడు.  ధరణికి అతను కూడా ఇంటి పనుల్లో సహాయం చేస్తే బాగుంటుందన్న ఆశ.
అప్పుడప్పుడు ధరణి వెనక పడితే చేస్తాడు.  రెండుసార్లు ఏదైనా చేస్తే నేను అలిసిపోయానంటాడు.  అలసట అతనికేనా? తనకు మాత్రం లేదూ?
ఏవైనా అంటే చిన్నప్పటినించీ నాకు పని అలవాటు లేదంటాడు.
ఆ మాట కొస్తే తనకూ అలవాటు లేదు.  అమ్మ ఎప్పుడూ ఏ పనీ చెప్పలేదు.  ఐ. ఐ. టి. లో చదువుకుందుకు వెళ్ళినప్పుడు హాస్టల్ జీవితం. పెళ్ళయ్యేదాకా టీ పెట్టడం తప్ప మరేమీ చేత కాదు. ఇండియా లో ఉన్నప్పుడు అమ్మ, పనివాళ్లు ఉండడం తో హాయిగా గడిచిపోయింది.
అమెరికా రావాలన్న కోరిక కూడా హేమంత్ దే. తనకంత పెద్దగా ఇష్టం లేదు. ముందు ఇష్టపడక పోయినా ఇక్కడ ఆఫీస్ లో వర్కింగ్ కండిషన్స్ బాగున్నాయి.  పిల్లల కోసం అప్పుడప్పుడు ఇంటినించే పనిచేస్తుంది.
ధరణి ఏదైనా ఒకసారి అనుకుంటే ఆ పని అయ్యేదాకా నిద్ర పోదు. అది ఇంటి పని ఐనా ఆఫీస్ పని ఐనా సరే. అదే ఆమెను ఉద్యోగం లో ముందుకు తీసుకు వెళ్ళింది.
 రజని ఇండియాలో ఉండగానే పుట్టింది.  కొడుకు ఇక్కడకు వచ్చాక పుట్టాడు.  వాడికి మూడేళ్ళు వచ్చేదాకా అత్తగారూ, తల్లీ వచ్చి సహాయం చేసారు.  ఆ తరువాత తానే చూసుకోవాలని నిర్ణయించుకుంది.
వర్క్ టెన్షన్ నించి రిలాక్స్ అవడానికి పిల్లలు చక్కని అవకాశం. వాళ్ళ ముద్దు మాటలు, ఆటపాటలతో అన్నీ మర్చిపోవచ్చని నమ్ముతుంది ధరణి.
ఆ రోజు వాళ్ళ మారేజ్ డే.  ఈ రోజు ఆనందంగా గడపాలని నెలనించి ఎంతో ప్లాన్ చేసుకుంది. ధరణి, హేమంత్ ల పెళ్ళయ్యి ఆ రోజుకు సరిగ్గా పదేళ్ళయ్యింది.  ముచ్చటగా ఇద్దరు పిల్లలు.  ధరణి, హేమంత్ ఇద్దరూ సాఫ్ట్ వేర్ ఇంజనీర్లే.
పిల్లల కోసమని ఇంటినించే పనిచేస్తుంది ధరణి.  ఐనా కొన్నిసార్లు టూర్ లకు వెళ్ళక తప్పదు.  అలా వెళ్ళినప్పుడు ధ్యాస పిల్లల మీదే ఉంటుంది.  పిల్లలు వేళకు అన్నం తిన్నారో లేదో అన్న బెంగ . పిల్లలు నెగ్లెక్ట్ అవుతున్నారేమో అనిపించినప్పుడల్లా ఉద్యోగం మానెయ్యాలనుకుంటుంది.  ఉద్యోగం చేస్తున్న ఆడవాళ్ళు రెండు నావల్లో ప్రయాణం చెయ్యడమే.  రెండూ బేలెన్స్ చెయ్యాలంటే చాలా కష్టం.  అటు ఉద్యోగం ఇటు అమ్మ బాధ్యత రెండూ సమంగా నిర్వర్తించాలంటే ఎంత కష్టమో! అమ్మమ్మ లూ నాన్నమ్మలూ వచ్చి సహాయం చేసినా తల్లిగా తన బాధ్యత పూర్తిగా విస్మరించలేదు.
ఇవన్నీ కాక ఆఫీస్ టెన్షన్స్, టార్గెట్స్,  ప్రమోషన్స్,  లేట్ నైట్ వర్కింగ్ అవర్స్. వీటన్నిటితో ఇల్లు కూడా మానేజ్ చెయ్యాలంటే కత్తి మీద సాములాంటిదే. ఉద్యోగస్థురాలైన భార్య ఉన్నప్పుడు మగవాడు కూడా సగం బాధ్యత పంచుకోవాలి.
అలా పంచుకునే మగవాళ్ళ శాతం ఇప్పటికీ తక్కువనే చెప్పాలి. ఆఫీస్ టెన్షన్స్ నించి తప్పించుకుందుకు మార్గం ఒకటి రెండు పెగ్గులు వేసుకుని పడుకునే మగవాళ్ళు కొంత మంది. వాళ్లతో సమానంగా ఉద్యోగాలు చేస్తున్నా ఆడది తన టెన్షన్ నించి బైటపడడానికి మందుని ఆశ్రయించలేదు. మనుషులందరూ సమానమైనప్పుడు సమస్యలు కూడా అంతే కదా! ఆడా, మగా అనేముంది.  ఇంకా ఆడవాళ్ళకు సమస్యలెక్కువే కానీ తక్కువ కాదు కదా!
హేమంత్ ప్రవర్తన ఇలా మారడానికి కారణం వారం క్రితం ధరణికి వైస్ ప్రెసిడెంట్ పోస్ట్ వచ్చింది.  ఇటు పిల్లలు,  ఆఫీస్ బాధ్యతలు ఇంటి పని అన్నీ చేస్తూ కూడా ఆమె ఉద్యోగంలో కూడా తన పని చక్కగా చేస్తోంది. ఇదివరకే ఈ పోస్ట్ ఆఫర్ చేసినా రెండు సార్లు రిజెక్ట్ చేసింది. కానీ ఈ సారి ఇంక బాగుండదని ఒప్పుకుంది.
ఇంటికి రాగానే సంతోషంగా ఈ విషయం అతనితో చెప్పింది. హేమంత్ కి మనసులో ముల్లు గుచ్చుకున్న భావన.
అవేమీ గ్రహించని ధరణి “ హేమంత్ మన మారేజ్ డే కి ముందు మనకి మంచి గిఫ్ట్ దొరికింది కదా! ఈ సారి చాలా గ్రాండ్ గా సెలెబ్రేట్ చేసుకుందాము.  మన పెళ్ళయ్యి అప్పుడే పదేళ్లయిపోయింది. కాలం ఎంత తొందరగా పరిగెడుతోందో కదా!”అంది.
స్వతహా హేమంత్ చెడ్డవాడు కాదు. కానీ కొన్నిసార్లు అతనిలోని మేల్ ఈగో అతన్ని జయిస్తుంది. అలాంటి తరుణంలో అతను కూడా మామూలు మగాడిలా ప్రవర్తిస్తాడు. అతనికిష్టం లేనప్పుడు ఇంటి పనులు కూడా బాగానే తప్పించుకుంటాడు.
లాప్ టాప్ ఒళ్ళో పెట్టుకుని సుడుకో(suduko) ఆడుకుంటూ ధరణి ఏదైనా పని చెపితే “ చూడటం లేదా! నేను ఆఫీస్ పని చేసుకుంటున్నాను”అంటూ తప్పించుకుంటాడు.
నిజం తెలిసినా రాద్ధాంతం ఎందుకని ధరణి మాట్లాడదు. కానీ ఈ మధ్య విసుగు వస్తోంది. ఎంత సేపూ తానే ఎందుకు సర్దుకుపోవాలి?  సంసారం పట్ల అతనికి బాధ్యత లేదా! ఇంకా అమ్మమ్మల కాలం లో లాగా ఆడదే అన్ని పనులూ చెయ్యాలనుకోవడం ఎంతవరకు సమంజసం?
ఈ సాఫ్ట్ వేర్ ఉద్యోగాలు డబ్బులు బాగా దొరుకుతాయని అందరూ ఇందులో దూరుతున్నారు.  ఇండియా లో ఉండి అమెరికా కంపెనీకి పని చేసినా అమెరికాలో ఉండి, కస్టమర్ ఇండియన్ అయినా కాలమానాలు వేరవడం తో వచ్చే ప్రాబ్లెమ్స్ ఫేస్ చెయ్యక తప్పదు.
ప్రమోషన్ వచ్చిందని ఎంతో ఆనందంతో చెప్పింది. ఐనా అతను తన ఆనందాన్ని చాలా కాజుయల్ గా కంగ్రాట్స్ అన్నాఒక్క ముక్క తో తేల్చెసాడు.   ధరణి ఎంతగానో ఊహించుకుని వచ్చింది. హెమంత్ ఆనందంగా కౌగలించుకుని చిన్న ముద్దు తో తన ఆనందాన్ని వ్యక్త పరుస్తాడని ఆశించిన ఆమెకు నిరాశే మిగిలింది.
 భర్త అభివృద్ధిని భార్య సంతోషంగా పంచుకున్నప్పుడు అంతే  ఆనందం ఆమె అభివృద్ధి పట్ల కూడా వ్యక్తం చేస్తే బాగుంటుంది కదా! అన్న ఆలోచన వచ్చినా తనకు రానిది భార్యకు రావడాన్ని అతని మేల్ ఈగో ఒప్పుకోవటం లేదని అర్ధమయ్యింది
మగవాడి తో సమానంగా అన్ని పనులూ ఆడది చేస్తున్నప్పుడు వంట, పిల్లల్ని పెంచడం ఆడదే చెయ్యాలన్న నియమేమిటీ? ఎక్కడో కొంత మంది మొగవాళ్ళు ఉద్యోగస్థురాలైన భార్య తో సమానంగా ఇంటి బాధ్యతలు, పిల్లల పెంపకం పంచుకుంటున్నారు. కానీ దాని శాతం తక్కువనే చెప్పాలి.  ఏదైనా వస్తే మొగవాడు దులిపేసుకుని వెళ్ళిపోయినట్లుగా ఆడది వెళ్ళలేదు.
ఈ ప్రమోషన్ ఏదో తమ పెళ్ళి రోజయ్యాకైనా వచ్చి ఉంటే బాగుండేది. కనీసం ఈ రోజు ఆనందంగా గడిచేది.
“మమ్మీ వియ్ ఫినిష్డ్ “అన్న పిల్లల మాట తో ఈ లోకంలోకి వచ్చింది ధరణి.
“సరే ఇంటికి వెడదామా?” అంది.
“అమ్మా నువ్వేమీ తినలేదు కదా!” అంది కూతురు.
“నాకాకలిగా లేదమ్మా?” అంది.
ఇంటికొచ్చేసరికి టోస్టర్లో బ్రెడ్ కాలుస్తూ కనబడ్డాడు హేమంత్.
ధరణి మనసు ఉసూరుమంది.  పొద్దుటినించీ ఏమీ తినకుండా తలుపులు వేసుకు కూర్చున్నాడు. మంచి నీళ్ళు కూడా తాగాడో లేదో? ఆకలేస్తున్నట్లుంది.
“అరె బ్రెడ్ ఎందుకు? నీకిష్టమని పిజ్జా తెచ్చాను” అంది.
సమాధానం ఇవ్వకుండా టోస్టర్ లో ఉన్న బ్రెడ్,  పాంట్రీ లోంచి కార్న్ ఫ్లేక్స్ తీసుకుని ఒక కప్పులో పోసుకుని,  పెరుగు వేసుకుని అన్నీ తీసుకుని గదిలోకి వెళ్ళిపోయాడు.
గట్టిగా ఏడవాలనిపించినా, పిల్లల ముందు ఏడవలేక,  వస్తున్న కోపాన్ని దిగమింగి,  తెచ్చిన పిజ్జాని డస్ట్ బిన్ లో పారేసింది. ఆకలెస్తున్నా ఆ పిజ్జా ఎందుకో తినాలనిపించలేదు.
 నిద్రకు జోగుతున్న కొడుకును తీసుకుని బెడ్ రూమ్ లోకి వెళ్ళింది. కాళ్ళకున్న బూట్లు తీసి బట్టలు మార్చి నైట్ సూట్ వేద్దామనుకుంది.  అప్పటికే నిద్రలోకి జారిపోయాడు వాడు.  ఇంక ఇప్పుడు మార్చడానికి ప్రయత్నిస్తే వాడి ఏడుపు భరించడం కష్టం.  అందుకే వాణ్ని అలాగే పడుకోబెట్టి కంఫర్టర్ కప్పింది.  రజని చెప్పకుండానే తన బట్టలు మార్చుకుని బంక్ బెడ్ మీద తన బెడ్ మీద కెక్కి పడుకుంది.
 పిల్లలు పడుకున్నాక తమ బెడ్ రూమ్ తలుపు తెరుస్తాడేమో అన్నట్లుగా చూసింది.  బెడ్ రూమ్ తలుపులు తీసి ఉన్నాయి.  మరైతే ఎక్కడకు వెళ్ళాడు హేమంత్ అన్న అనుమానం వచ్చింది.
కింద బేస్ మెంట్ లో టి. వి. ఉంది. అక్కడికెళ్ళి కూర్చుని ఉంటాడు.  ఐనా చూద్దామని మెట్లు దిగి కిందకు వెళ్ళింది.  ఏదో ఇంగ్లీష్ సినిమా చూస్తున్నాడు. శబ్దం చెయ్యకుండా పైకి వచ్చి మంచం మీద వాలింది
 ఏమిటో ఈ జీవితాలు.  అమ్మలనాడు వాళ్ళకు సౌకర్యాలు లేక కష్టపడ్డారనుకున్నా అన్ని సౌకర్యాలూ,  చేతి నిండా డబ్బు ఉన్నా తమ జీవితాల్లో ఉన్న చీకటి ఎవరికైనా కనబడుతుందా! ఆధునిక జీవితాలన్నీ ఇంతేనా? లేక తమ దాంపత్యమే ఇలా ఉందా!
పోనీ ఉద్యోగం మానేద్దామన్నా తాత ముత్తాతలిచ్చిన ఆస్థిపాస్తులేం లేవు.  పిల్లల భవిష్యత్తుకూ తమ జీవిత చివరి కాలానికీ కూడా డబ్బు కూడ బెట్టాలి. ఇండియా లో ఉంటే తల్లితండ్రుల సపోర్ట్,  పనివాళ్ళ సపోర్ట్ ఉంటాయి. ఇక్కడ దానికీ కరువు.  పెద్దవాళ్ళు సహాయం చేద్దామని వచ్చినా ఎక్కువ కాలం ఉండడానికి లేదు.
  అలా ఆలొచనల్లోంచి నిద్రలోకి జారుకుంది ధరణి. రేపు ఆఫీస్ కి వెళ్ళాలి. రజనిని స్కూల్లో దింపి, పిల్లవాడ్ని డేకేర్లో దింపి అప్పుడు ఆఫిస్ కి వెళ్ళాలి.  అందరి కడుపులూ నింపడానికి సన్నాహాలు కూడా చెయ్యాలి.  వారానికొక్కసారి వచ్చి వంట చేసే అమ్మాయి వంట తినలేక మానిపించినప్పటినించీ మరీ పనెక్కువ అయిపోయింది
టి. వి. చూస్తున్నాడే కానీ హేమంత్ మనసు కూడా అల్లకల్లోలంగా ఉంది. తన అలజడిని కప్పి పుచ్చడానికి భార్యా బిడ్డలనించి తప్పించుకుందుకు వాళ్ళను అవాయిడ్ చేస్తున్నాడు.  తను చేస్తున్నది తప్పని తెలుసు. కానీ ధరణికి తనకన్నా ముందు ప్రమోషన్ రావడాన్ని తను తట్టుకోలేక పోతున్నాడు.  ఎందుకిలా ప్రవర్తిస్తున్నాడని ఎవరైనా అడిగితే తన దగ్గర సమాధానం లేదు.
 ఒక వారం క్రితం తమ మారేజ్ డే ఎంతో ఆనందంగా గడుపుదామని ధరణి ఎంత ప్లాన్ చేసింది? పిల్లలకు కొత్త బట్టలు, తమిద్దరికీ కొత్త బట్టలు కొంది.  కేక్ కి ఆర్డర్ ఇచ్చింది. కానీ తన బిహేవియర్ తో అందర్నీ కష్టపెట్టాడని తెలుసు. కానీ ఎందుకిలా అంటే కారణం చెప్పలేడు.
అమ్మ కూడా ఉద్యొగం చేసింది.  కానీ అప్పటి ఉద్యోగాలకీ ఇప్పటి ఉద్యోగాలకీ చాలా తేడా ఉంది.  టీచర్ ఉద్యోగస్థులకు వాళ్ళ వర్కింగ్ అవర్స్ ఫామిలీని చూసుకుందుకు వీలుగా ఉండేవి.  గవర్నమెంట్ ఆఫీస్ లో పనిచేసేవాళ్లకు కూడా నిర్ణీత సమయాలు ఉన్నాయి.
కానీ ఇప్పుడు తాము చేసే ఉద్యోగాల్లో నిర్ణీత సమయాలు లేవు.  టెక్నాలజీ డెవెలప్ అవడంతో సుఖాలతో బాటు కష్టాలు కూడా పెరిగాయి. దేశ విదేశాలతో పనిచేస్తున్నప్పుడు టైమ్ డిఫరెన్స్ నికూడా పరిగణించాలి. ఇలాంటి
వాతావరణంలో పనిచయ్యడానికి ఎంతో ఆత్మ సంయమనం కావాలి. ప్రాజెక్ట్ వర్క్ తో,  ఉద్యోగం లోని టార్గెట్స్ తో బుర్ర వేడెక్కిపోతుంది.
అలాంటి సమయాల్లో తానైతే ఎప్పుడో అప్పుడు ధరణి మీద, పిల్లల మీద విసుక్కుంటాడు.
కానీ ధరణి ఆఫీస్ పనిని కానీ దానితో వచ్చే సమస్యల్ని కానీ ఈ రోజు దాకా ఇంటి పరిసరాలకి రాకుండా చూసుకుంది.  తను ధరణి లా ఎందుకు చెయ్యలేడు? మగవాడినన్న అహంకారమా? దేనిలో తాను గొప్ప? చదువు ఇద్దరూ సమానంగానే  చదివారు
ఐనా ధరణికి ముందు ప్రమోషన్ వచ్చిందంటే అది ఆమె ప్రతిభే కదా! తనకి ప్రమోషన్ ముందు వచ్చి ఉంటే ధరణి ఇలా ప్రవర్తించి ఉండేదా? ఎప్పటికీ కాదు.
మారదు మారదు మగవాడి తత్వం మారదు అన్నది తను ఈ రోజు నిరూపించాడు. హేమంత్ ఆలోచనలు పూర్తి అయ్యేసరికి డేట్ మారింది.
గడిచిపోయిన కాలాన్ని వెనక్కు తీసుకు రాగలడా? ధరణి కోరుకున్న కోరికను ఇప్పుడు తీర్చినా ఆమె మనసులో గుచ్చిన ముల్లుతో అయిన గాయానికి మందు ఉందా?
ఇకమీదట ఇలా జరగకుండా ఉండడానికి ప్రయత్నించ గలడా?
గతజల సేతు బంధనం………. . 
రచన: మధు అద్దంకి
కెవ్వుమనరిచాడు సోను. ” మమ్మీ వద్దు మమ్మీ , కొట్టకు మమ్మీ, మళ్ళీ చెయ్యను మమ్మీ అంటూ ఏడుస్తూ, అరుస్తున్నాడు సోను.. అయినా కనికరించకుండా బెల్టుతో చితక బాదుతోంది లక్ష్మి..పనిమనిషి రత్తాలు  అడ్డమొచ్చి తల్లి చేతుల్లోంచి బెల్ట్ లాక్కుని, సోనూని పక్క గదిలోకి తీసుకుపోయింది.. ” రాస్కెల్ వద్దన్న  పని చేస్తాడా ఇవాళ వీడిని చంపేస్తాను” అని మళ్ళీ పక్కగదిలోకి పోబోయింది. లక్ష్మి అరుపులు విన్న రత్తాలు గభాల్న తలుపేసి గొళ్ళెం పెట్టింది..
దబా దబా తలుపుల మీద బాది  ఎంతకీ తెరుచుకోకపోవడంతో కాలితో ఒక తన్ను తన్ని తిరిగి గదిలోకి పోయింది లక్ష్మి.
ఏడుస్తూ కూర్చున్న సోనూని చూస్తున్న రత్తాలుకి కడుపు తరుక్కుపోయింది. సోనూ దగ్గరికి వెళ్ళి కళ్ళు తుడిచి ” ఏమయ్యింది సోనుబాబు ? ఎందుకు అమ్మగారు నిన్నిలా కొట్టారు? ఎందుకు అమ్మగారికి కోపం తెప్పించావ్” అనడిగింది రత్తాలు.
“నేను టీ.వీ చూసున్నాను పొరపాటున సవుండ్ తగ్గించపోయి పెంచాను.. మమ్మీ ఆఫీస్ నుండొచ్చి పడుకుంది. సవుండ్ వల్ల డిస్టబ్ అయ్యి నన్ను కొట్టింది ” అని వెక్కుతూ చెప్పాడు సోను.
ఇంత చిన్న విషయానికి పిల్లాడిని గొడ్దుని బాదినట్టు బాదింది ఏం మడిసో అనుకుంటూ సోనూని  దగ్గరికి తీసుకుని ఓదార్చింది రత్తాలు.. అలా వెక్కుతునే నిద్రపోయాడు సోనూ.
టింగ్ టింగ్ అంటూ కాలింగ్ బెల్ మోగింది. వొళ్ళో పడుకున్న సోనూని ఎత్తుకుని మంచమ్మీద పడుకోబెట్టి వెళ్ళేలోపే బెల్ల్ మళ్ళా రెండుసార్లు మోగింది.. రత్తాలు వెళ్ళి తలుపు తీసేలోపే లక్ష్మి వెళ్ళి తలుపుతీసింది..తలుపు తెరవగానే ఎదురుగా ఉన్న భర్తను చూసి ” అంత కొంపలేమి మునిగిపోయాయని బెల్లు అన్నిసార్లు కొడుతున్నారు? కొద్దిగా ఆగలేరా? పడుకున్న వాళ్ళు వచ్చి తలుపు తీయడానికి టయిం పడుతుంది కదా” అని అరిచింది.
అసలే విపరీతమైన తలనొప్పితో వచ్చిన భాస్కర్ కి లక్ష్మి ప్రవర్తన, అరుపులు చెడ్డ చిరాకు తెప్పించాయి ” కొంపలో నువ్వు చేసేడ్చే పనేముంది? వొళ్ళు కొవ్వెక్కి పడుకున్నావు.. బెల్లు కొట్టగానే రాకుండా లోపలేమి చేస్తున్నావు?” అనరిచాడు..
“నేనూ మీలాగే అలిసిపోయి వచ్చాను ఆఫీస్ నుండి.. కాసేపు నడుం వాల్చే యోగం కూడ లేదు నాకు. ఛీ ఖర్మ” అనరిచింది లక్ష్మి..
దానితో వారిద్దరిమధ్య వాదోపవాదాలు అరుపులు హెచ్చుమీరాయి.
ఈ గొడవకి ఉలిక్కిపడి లేచాడు సోనూ..హాల్లోకి వచ్చాడు.. వాడిని చూసిన లక్ష్మి ” ఇందాక వీడి వల్ల నా నిద్ర పాడయ్యింది, ఇప్పుడు మీ వల్ల..అసలు నా చిరాకుకి కారణం వీడే అని సోనూ దగ్గరికి వచ్చి చెంపలు వాయించింది..
” వొద్దు మమ్మీ, కొట్టకు మమ్మీ “అని ఏడుస్తున్నాడు సోనూ. అయినా ఆపకుండా వాడిని కొడుతునే ఉంటే, భాస్కర్ వచ్చి సోనూని లక్ష్మి నుండి అప్పించాడు.
” నువ్వు మనిషివా పశువ్వా? పసి పిల్లాడిని గొడ్డుని బాదినట్టు బాదుతున్నావ్ .నీ నిద్ర కోసం పసివాడిని చంపేస్తావా” అని అరిచి లక్ష్మిని చెంప మీద కొట్టాడు..లక్ష్మి తిరిగి భాస్కర్ చెంప మీద కొట్టింది..
అక్కడినుండి రెచ్చిపోయి ఒకరినొకరు ఇద్దరి చెంపలూ వాయించుకున్నారు..మధ్య మధ్యలో లక్ష్మి సోనూని కూడ కొడుతోంది..ఈ గొడవ  చూస్తున్న రత్తాలు సోనూని లాక్కుని గదిలోకి తీసుకుపోయింది.
” నేను చచ్చిపోతా రత్తాలు మమ్మీ కి నేనంటే అసలు ఇష్టం లేదు” అని వెక్కుతూ అన్నాడు సోనూ.
ఆ మాటలకి చాల బాధపడింది రత్తాలు ” ఊరుకో బాబు మమ్మీ ఏదో చికాకులో ఉంది” అన్నది.
“మమ్మీకి రోజూ చికాకే.రోజూ కొడుతుంది నన్ను” అంటూ ఏడుస్తున్నాడు సోనూ.
ఏడుస్తున్న సోనూ ని దగ్గరికి తీసుకుని ఓదార్చి, బుజ్జగించి పడుకోబెట్టింది రత్తాలు.
మరునాడు పొద్దున్న సోనూ కి విపరీతమైన జ్వరం వచ్చేసింది.. కంగారు పడ్డ రత్తాలు వచ్చి  లక్ష్మి కి చెప్పింది..
” ఈ మాత్రం జ్వరానికి వాడేమి చావడులే . ఇంద డబ్బు  తీసుకుని హాస్పిటల్ కి తీసుకెళ్ళు ” అని రత్తాలు చేతిలో డబ్బు పెట్టింది.
అది చూసిన భాస్కర్ ” ఒసేయ్ పాపిష్టిదానా! కన్నకొడుక్కి జ్వరంగా ఉంటే ఏ మాత్రం ఆత్రం చూపని నువ్వు తల్లివా? ఛీ” అని చేతిలో ఉన్న కాఫీ కప్ లక్ష్మి మీదకి విసిరేసి, ” పద రత్తాలు, బాబుని హాస్పిటల్ కి తీసుకెళదాం” అని సోనూ గదిలోకి వచ్చి, సోనూని ఎత్తుకుని హాస్పిటల్ కి తీసుకెళ్ళాడు.
అక్కడ సోనూని పరీక్ష చేసిన డాక్టర్ ఏమి కంగారు పడొద్దు, భయంతో కూడిన జ్వరం అని చెప్పి మందులు రాసిచ్చి,  రెండు రోజులు హాస్పిటల్ లో ఉంచమని చెప్పాడు.. సోనూ ని హాస్పిటల్ లో అడ్మిట్ చేసి , పళ్ళూ,  ఫ్లాస్కు లో పాలు, మందులు కొనిచ్చి, రత్తాలుని తోడుగా ఉంచి ఇంటికెళ్ళిపోయాడు భాస్కర్. రాత్రంతా సోనూ కలవరిస్తూనే ఉన్నాడు “వద్దు మమ్మీ కొట్టకు మమ్మీ” అంటూ. ఆ రెండు రోజులూ లక్ష్మి కొడుకుని చూడటానికి రాలేదు.
రెండు రోజులు గడిచాక జ్వరం తగ్గాక, సోనూని డిస్చార్జ్ చేశారు. ఇంటికొచ్చిన సోనూ తల్లికి కనపడకుండా భయం భయంగా గదిలోనే ఉంటున్నాడు..జ్వరం తగ్గి స్కూలుకు వెళ్ళడం మొదలుపెట్టాడు..
“ఏమయ్యింది సోనూ ఎందుకు స్కూల్ కి రాలేదు “అని టీచర్ అడిగితే జరిగిందంతా చెప్పాడు.. టీచర్ అతని మాటలు నమ్మలేదు” మమ్మీ నిన్నెందుకు కొడుతుంది నువ్వబద్ధం చెబుతున్నావ్ ” అంది
అప్పుడు సోనూ తన షర్ట్ విప్పి చూపించగా లక్ష్మి కొట్టిన దెబ్బలు వాతలుగా కనిపించాయి.
అయ్యో అనుకుంటూ సోనూని దగ్గర తీసుకుంది టీచర్.
“టీచర్” నాకు హెల్ప్ చెయ్యండి,  ప్లీస్ నేను మీతో ఈ విషయం చెప్పినట్టు  మా మమ్మీకి చెప్పకండి ” నన్ను చంపేస్తుంది “అంటూ ఏడ్చాడు సోనూ..
“చెప్పనులే సోనూ ఊరుకో” అంటూ ఓదార్చింది టీచర్.
“టీచర్ నన్నెక్కడికైనా పంపించెయ్యండి టీచర్, నేనా ఇంట్లో ఉండలేను” అన్నాడు సోనూ..
“సారీ సోనూ నేనా పనిచెయ్యలేను, నువ్వు ఒక్కసారి మీ నాన్నగారితో మాట్లాడి హాస్టల్ లో చేర్పించమను ” అన్నది టీచర్.
తండ్రితో ఈ విషయం మాట్లాడితే తల్లికి తెలిసి తనని మళ్ళీ కొడుతుందని ఊరుకున్నాడు సోనూ..
అ తర్వాత కూడా ఎదో ఒక విషయంలో లక్ష్మి సోనూని చితకబాదుతూనే ఉంది.. తన ఫ్రస్ట్రేషన్ అంతా కొడుకు మీద తీర్చుకునేది..
ఒక రోజు ఇంటికి వచ్చిన లక్ష్మి రత్తాలుని అడిగింది సోనూ ఎక్కడా అని..
“చదువుకుంటున్నాడమ్మా” అన్నది రత్తాలు.
సరే అని తన గదిలోకి వెళ్ళిపోయింది. స్నానం చేద్దామని బాత్రూంలోకి వెళ్ళింది. బకెట్లో నీళ్ళు తిప్పుదామనుకుని టాప్ ముట్టుకోగా షాక్ కొట్టి కెవ్వున అరిచింది.. అరుచుకుంటూ బయటకు వచ్చేటప్పటికి రత్తాలు కంగారుగా పరిగెత్తుకొచ్చింది. “ఏమయ్యింది అమ్మగారు అంటూ”
“టాప్ తిప్పితే షాక్ కొట్టింది రత్తాలు” అన్నది లక్ష్మి.
 ఇంతలో భాస్కర్ వచ్చాడు .ఏమయ్యిందో తెలుసుకుని బాత్రూంలోకి వెళ్ళాడు చెక్ చెయ్యడానికి.. అక్కడ ఏదో వయిర్ వదులుగా ఉండటం చూసి దానిని సరిచేసి వచ్చాడు..
“నువ్వెళ్ళి స్నానం చెయ్యి అంతా బానే ఉంది ” అన్నాడు..
సరే అని వెళ్ళి భయం భయంగా టాప్ ఓపెన్ చేసింది లక్ష్మి.. షాక్ కొట్టలేదు.. హమ్మయ్యా అనుకుంటూ స్నానం ముగించి వచ్చింది.
అర్ధరాత్రి ఎందుకో ఊపిరాడలేదు లక్ష్మి కి. ఎవరో గొంతు పిసుకుతున్నట్టు అనిపించింది. ఆ చేతులు విడిపించుకోటానికి గిలగిల లాడింది.. కొంతసేపయ్యాక ఆ చేతులు లక్ష్మి మెడని వదిలేసాయి..దిగ్గున లేచి కూర్చుంది లక్ష్మి. పక్కన గాఢంగా పడుకున్న భర్తని నిద్రలేపింది
 ” ఏమండీ ఎవరో నా గొంతు పిసికి నన్ను చంపుదామని ట్రై చేశారు అంది”.
ఆ మాటలకి చిరాకు పడ్ద భాస్కర్ ” నువ్వే ఎవరినైనా చంపాలి, నిన్నెవరు చంపుతారు? మాట్లాడకుండా పడుకో” అని కసిరి తను పడుకున్నాడు..
ఆ తర్వాత చాలాసేపు లక్ష్మి నిద్రపోలేదు.
ఇది జరిగిన రెండు రోజులకి పొద్దున్నే బ్రష్ చేసుకుందామని బాత్రూంలోకి వెళ్ళిన లక్ష్మి కెవ్వుమంది.. టూత్ పేస్ట్  వేసుకుందామని తీస్తుంటే అందులోనుండి రక్తం వచ్చింది..భయపడిపోయి విపరీతంగా కేకలు పెడుతు బయటకి వచ్చింది..
ఏమయ్యింది అంటూ అందరూ వచ్చారు..” బాత్రూంలో టూత్ పేస్ట్ నుండి రక్తం వస్తోంది” అంది లక్ష్మి.
 ” టూత్ పేస్ట్ నుండి రక్తం రావడమేంటి? నీకేమన్నా మతిపోయిందా” అన్నాడు భాస్కర్
“మీరు చూడండి” అని అతన్ని బాత్రూంలోకి తీసుకెళ్ళింది లక్ష్మి..
అక్కడ క్లోసప్ టూత్ పేస్ట్ ను చూసి ” ఇదేనా రక్తం” అనడిగాడు భాస్కర్..
“ఇది కాదు ఇదిక్కడికెలా వచ్చింది? నేను వాడే పేస్ట్ ఇది కాదే” అని అన్నది లక్ష్మి.
“మీరు ఎప్పుడూ వాడే పేస్ట్ ఇదేనమ్మా” అన్నది రత్తాలు.
“నువ్వు నిద్రమత్తులో ఉండి చూసుంటావు, మమ్మల్నందరిని కంగారుపెట్టేసావు” అన్నాడు భాస్కర్.
సోనూ రత్తాలు వెనక దాక్కుని భయం భయంగా చూస్తున్నాడు.
“రత్తాలు సోనూని రెడీ చెయ్యి స్కూల్ కి టయిమవుతోంది “అని చెప్పాడు భాస్కర్.
సోనూని తీసుకుని వెళ్ళిపోయింది రత్తాలు..
ఇది జరిగిన కొన్నాళ్ళకి  ఆఫీస్ నుండి లేటుగా వచ్చిన లక్ష్మి , రిలాక్స్ అయ్యి రతాలుని భోజనం పెట్టమంది
“భోజనం టేబుల్ మీద సర్ది పెట్టానమ్మా” అని చెప్పింది రత్తాలు..  రత్తాలు సోనూని నిద్రపుచ్చడానికి వెళ్ళింది.
టేబుల్ ముందు కూర్చుని స్పూన్ తో వడ్డించుకోబోయిన లక్ష్మి కెవ్వుమంది.. ఎదురుగా గిన్నెలో రక్తం, అందులో ఎలకపిల్ల ఉన్నాయి.. అలా కెవ్వు మంటూ నే తన గదిలోకి పరిగెత్తింది.
“ఏమయ్యిందమ్మా” అంటూ పరిగెత్తుకొచ్చింది రత్తాలు.
“రక్తం రక్తం..ఎలకపిల్ల ” అంటూ భయం భయంగా చెపింది లక్ష్మి..
గబుక్కున డైనింగ్ టేబుల్ దగ్గరికెళ్ళిన రత్తాలు అంతా చూసి “అక్కడ ఎలకపిల్ల లేదమ్మా , రక్తం కూడ లేదు” అంటూ చెప్పింది.
“లేదు నేను వడ్డుంచుకుందామనే గిన్నెలో ఎలకపిల్లుంది రక్తంలో నేను చూపిస్తా పద ” అంటూ డైనింగ్ టేబుల్ దగ్గరికెళ్ళి గిన్నె తీసి “చూడు ఇదిగో రక్తం అందులో ఎలకపిల్ల “అంది లక్ష్మి
“అది ఎలకపిల్ల కాదమ్మా  మటన్ కూర, ఆ ఎర్రగా ఉన్నది మసాల” అంటూ గరిటెతో తీసి చూపించింది రత్తాలు..
అయినా నమ్మబుద్ధి కాలేదు లక్ష్మికి. తను ఎలకపిల్లని రక్తంలో కళ్ళారా చూసింది కాని ఇక్కడ మటన్ కర్రీ ఉంది.. ఇదెలాగబ్బా అనుకుంది..
ఈ అరుపులకి సోను లేచాడు, కర్టెన్ చాటున నిలబడి భయం భయంగా చూస్తున్నాడు.
ఇంతలో భాస్కర్ ఆఫీస్ నుండి వచ్చాడు..భాస్కర్ ని చూడగానే సోను “డాడీ” అంటూ పరుగెత్తికెళ్ళి చుట్టేశాడు.
” ఏంటి అందరూ ఇక్కడ సమావేశమయ్యారు” అనడిగాడు భాస్కర్
జరిగిందంతా చెప్పుకొచ్చింది రత్తాలు..
అంతా విన్నాక ” నీకీమధ్య మనసు, మతి నీ దగ్గర ఉండటం లేదు. రోజూ ఏదో ఒకగొడవ చేసి అందరినీ కంగారు పెడుతున్నావు.. చూడు సోనూ ఎలా బెదిరిపోయాడో” అంటూ లక్ష్మిని మందలించి
సోనూ ని తీసుకుని గదిలోకెళ్ళిపోయాడు భాస్కర్.
“డాడీ నాకు భయమేస్తోంది. మమ్మీ ఏంటో అరుస్తుంది, మనింట్లో ఏం జరుగుతోంది డాడీ” అనడిగాడు సోను.
“ఏమి లేదు సోనూ మమ్మీ  ఏదేదో ఊహించుకుని భయపడుతోంది .అన్నీ సర్దుకుంటాయిలే నువ్వు పడుకో నాన్న” అంటూ కొడుకుని ముద్దుపెట్టుకున్నాడు భాస్కర్..
“డాడీ ఇవాళ నా దగ్గర పడుకో డాడీ” అన్నాడు సోనూ. అలాగే అంటూ సోనూ పక్కనే పడుకున్నాడు భాస్కర్.
సోనూ పడుకున్నాక తన గదిలోకి వెళ్ళి ” నీ ప్రవర్తన ఈ మధ్య మారింది..నీ ప్రవర్తన వల్ల సోనూ భయపడుతున్నాడు కంట్రోల్ చేసుకో.. లేనిపోనివి  ఊహించుకుని రభస చెయ్యకు” అని చెప్పాడు లక్ష్మికి.
“మీరు నా మాట నమ్మడం లేదా? నేను కళ్ళార రక్తం, ఎలక పిల్లని చూసానండీ” అన్నది లక్ష్మి.
సరే నీ మాటే నిజమనుకుందాం కొద్దిసేపు. ఒకవేళ గిన్నెలో ఉన్నది రక్తం, ఎలక అయితే మా అందరికీ ఎందుకు కనిపించలేదు?
“ఏమోనండీ నాకు తెలియడంలేదు మీకెందుకు కనిపించలేదో.. నేను భ్రమ పడ్దానేమో” అనుకుంటూ పడుకుంది లక్ష్మి.
మరునాడు పొద్దున్న ఆఫీస్ కి తయారవుతున్న లక్ష్మి కెవ్వుమంది ..తల దువ్వుకుంటున్న లక్ష్మి హెయిర్ బ్రష్లో ఉండే బ్రిసిల్స్ స్థానంలో గుండుసూదులు ఉండటం వల్ల మాడుకి గుచ్చుకుని విపరీతమైన మంట పుట్టింది. సూదులు గుచ్చుకోవడం వల్ల కొద్దిగా రక్తం కూడ వచ్చింది.. కెవ్వుమంటూ అరుచుకుంటూ హాల్లోకి పరిగెత్తుకొచ్చింది లక్ష్మి.
“ఏమయ్యింది “అంటూ వచ్చాడు భాస్కర్.. జరిగిందంతా భయంగా చెప్పింది లక్ష్మి.
తనే హెయిర్ బ్రష్ తీసుకొచ్చి లక్ష్మికి చూపించాడు, చూడగా అది మామూలుగానే ఉంది..అందులో గుండు సూదులు లేవు.
“రాను రాను నీ వ్యవహారం తలనొప్పిగా ఉంది..  మమ్మల్నందరినీ విసిగిస్తున్నావు.. ముందు డాక్టర్ దగ్గరికి తీసుకువెళతాను నిన్ను” అన్నాడు భాస్కర్.
ఆ సాయంత్రం సైకయాట్రిస్ట్  దగ్గరికి తీసుకువెళ్ళాడు భాస్కర్..
స్ట్రెస్స్ వల్ల ఒకోసారి ఇలా జరిగుతుందని, స్ట్రెస్స్ తగ్గడానికి కొన్ని మందులు రాసిచ్చాడు..
కొన్నాళ్ళు ఈ మందులు వాడాలి అని, ఒకవేళ పరిస్థితిలో ఏ మార్పు లేకుంటే , కొన్ని పరీక్షలు చెయ్యల్సి ఉంటుందని చెప్పాడు డాక్టర్.
ఇంటికొచ్చిన లక్ష్మి భోంచేసి, మందులు వేసుకుని పడుకుంది..
అర్ధరాత్రి ఊపిరాడక దిగ్గున కళ్ళు తెరిచింది లక్ష్మి.. అంతా చీకటిగా ఉంది.. తల నల్లటి బట్టతో కప్పేసుంది. ఎవరో గుండెల మీద కూర్చుని లక్ష్మి తలని దిండుతో నొక్కేస్తున్నారు. గిల గిలా గింజుకుంటూ కాళ్ళు చేతులు టప టపా కొట్టుకుంది లక్ష్మి..కొద్దిసేపటి తరువాత ఆ చేతులు నెమ్మదిగా దిండుని తీసేశాయి.. గుండెల మీద భారం దిగిపోయింది.. గబుక్కున లేచి పక్కన గాఢంగా నిద్రపోతున్న భర్తని లేపింది లక్ష్మి.
“ఏంటి లక్ష్మీ ఏమయ్యింది” అనడిగాడు నిద్రమత్తులో ఉన్న భాస్కర్  . ఏమండీ అంటూ ఘొల్లుమంది లక్ష్మి.
“ఎవరో నా గుండెల మీద కూర్చుని నా మొహం మీద దిండుతో నొక్కేశారు అని చెప్పింది
“వేసిన తలుపులు వేసినట్టే ఉన్నాయి.లోపలికెవరొస్తారు ” అనడిగాడు భాస్కర్.
“ఏమోనండీ మనింట్లో ఏదో దయ్యం తిరుగుతోందని అనిపిస్తోంది. ”
“దయ్యం లేదు, భూతం లేదు, పిచ్చి అనుమానాలు నీవి.. ఏమి లేదు పడుకో” అని చెప్పి తను పడుకున్నాడు భాస్కర్.
పడుకుంటే ఎక్కడ దయ్యం తనని చంపుతుందో నని పడుకోకుండా రాత్రంతా జాగారం చేసింది లక్ష్మి.
అప్పటినుండి రోజూ దయ్యం ఉంది అంటూ గొడవ చేసేది లక్ష్మి. అన్నం, నీళ్ళు మానేసింది. ఏది తిన్నా రక్తం కనిపించేది.. ఎవ్వరూ తన మాట నమ్మకపోవడంతో తనలో తను మాట్లాడుకునేది. ఒక మానసిక  రోగిలా తయారయింది. రోజు రోజుకీ దిగజారుతున్న లక్ష్మి పరిస్థితి చూసి భాస్కర్ ఆమెని మళ్ళా డాక్టర్ దగ్గరికి తీసుకెళ్ళాడు..
డాక్టర్ ఆమెకి కొన్ని టెస్టులు చేసి, ఆమె మానసిక స్థితి సరిగ్గా లేదని, అది తగ్గేవరకు ఆమెని హాస్పిటల్లో ఉంచాలని చెప్పాడు. కొన్నాళ్ళు హాస్పిటల్లో ఉంటే నయమవుతుందని ఆమెని హాస్పిటల్లో జాయిన్ చేశాడు భాస్కర్.. అయినా ఆమె పరిస్థితిలో ఏమి మార్పు రాలేదు..
చూడటానికి వెళ్ళిన భాస్కర్ ని, సోనూ ని చూసి భయపడిపోయి వస్తువులు విసిరేసేది.. తోటి పేషంట్స్ ని కూడ కొట్టడం లాంటివి చేసేది.. ఎవరితోను కలవకుండా భయం భయంగా మూల కూర్చునేది..
కొన్నాళ్ళు ఆమెకి ట్రీట్మెంట్ ఇచ్చిన డాక్టర్ ఆమెకి ఇక ఈ వ్యాధి నయమవ్వదని ఆమెని ఇంక మెంటల్ హెల్త్ ఇన్స్టిట్యూట్ లోనే ఉంచాలని తీర్మానం చేశాడు..
ఆమెని హాస్పిటల్ లో చేర్పించి భారమయిన గుండెతో బాధగా తిరిగి వస్తున్నాడు భాస్కర్ వెనక సేట్లో కూర్చున్న సోను  వెనక్కి తిరిగి హాస్పిటల్ వైపు చూస్తూ ఒక నవ్వు నవ్వి పక్కనున్న రత్తాలుకి షేక్ హాండ్  ఇచ్చాడు..రత్తాలు నవ్వుతూ తన బొటను వేలెత్తి చూపించింది.
ఉపసంహారం:
 టూత్ పేస్ట్  లో రక్తం, బ్రష్లో గుండుసూదులు ఇవన్నీ ఏర్పాటు చేసింది సోనూ నే… తల్లి అరుచుకుంటూ బయటకు పరుగెత్తినప్పుడు చప్పుడు కాకుండా వెళ్ళి అన్నీ మార్చేసేవాడు..
అలానే రక్తంలో ఎలుక టేబుల్ మీద పెట్టింది రత్తాలే.. లక్ష్మి అరుస్తూ పరిగెట్టాక ఆ గిన్నె మార్చేసి వేరే గిన్నె పెట్టింది.
పడుకునేటప్పుడు భాస్కర్ నీళ్ళల్లో స్లీపింగ్ టాబ్లెట్ వేసిచ్చేది రత్తాలు..అర్ధరాత్రి సోనూ లక్ష్మి గుండెల మీద కూర్చుకి గొంతు పిసుకుతుంటే అతనికి తెలిసేది కాదు . లక్ష్మి పెద్ద పెద్ద అరుపులకి అతను కదిలినప్పుడు సోను మంచం కింద దూరేవాడు.
అలా తనను చిత్రహింసలు గురిచేసిన తల్లిని పిచ్చిదాన్ని చేసి   కక్ష తీర్చుకున్నాడు సోనూ..
రచన: గుడిపూడి రాధికారాణి. 
“అర్జున్!కమాన్. బీ అలర్ట్. కాన్సంట్రేట్ ఆన్ ద గోల్. “మాస్టర్ సూచనలు వింటూ జాగ్రత్తగా ఎయిం చేసుకుంటున్నాడు అర్జున్.
“ఏం కనిపిస్తోంది?” అనడిగాడు ద్రోణా సర్.
“చిలుక కన్ను సర్. “చెప్పాడు అర్జున్ ఏకాగ్రతగా చూస్తూ.
బాణం సంధించి వదిలాడు. సూటిగా చిలుక బొమ్మ కంటికి గుచ్చుకుందది.
ఇక ఎప్పట్లాగా ఆ వీక్లీ అసైన్ మెంట్లో కూడా టాప్ గ్రేడ్ పాయింట్లు సాధించినట్లే.
రిలీఫ్ గా ఊపిరి పీల్చి వదిలాడు అర్జున్. కుర్చీలో కూర్చుని టర్కీటవల్తో తుడుచుకుంటూ రిలాక్స్ అవసాగాడు.
“చూశారా! మీకందరికీ చెట్టు కొమ్మలు, చిలుక అన్నీ కనిపించాయి. అర్జున్ కి కన్ను ఒకటే కనబడింది. అదీ కాన్సంట్రేషన్ అంటే. అందుకే అతడు స్టార్ ప్లస్ బ్యాచ్ లో ఫస్ట్ ర్యాంకర్ గా ఉన్నాడు. మీరు కూడా అదర్ ఏవగేషన్స్ పక్కన పెట్టి కాన్సంట్రేషన్ ఇంప్రూవ్ చేసుకోవాలి. నా సజషన్స్ ఫాలో అయి ర్యాంకింగ్స్ మెరుగు పరుచుకోకపోతే నెక్స్ట్  ఇయర్ ఫీజ్ కన్సెషన్ కష్టమవుతుంది. అండర్ స్టాండ్?”  అంటున్న ఆర్చరీ హెడ్ ఆఫ్ ద డిపార్ట్ మెంట్ ద్రోణా సర్ మాటలకు తలూపుతూ అర్జున్ ని ఈర్ష్యగా చూశారు కౌరవులు.
“వాడి పట్టుదలకి మీ ఎంకరేజ్ మెంట్ తోడయింది.”  అంటూ ఇంకా ఏదో గొణగబోతున్న దుశ్శాసన్ ని “ష్!” అంటూ నిలువరించాడు దుర్యోధన్.
దేశంలోనే పేరెన్నికగన్న నంబర్ వన్ స్పోర్ట్స్ స్కూల్ అది. అందులో ట్రయినప్ అయిన వాళ్ళు ఒలింపిక్స్ లో పతకాలు కొట్టిన సందర్భాలున్నాయి. దాంతో టాప్ ఫీజులతో నడుస్తున్న ఆ స్కూల్లోకి రిచ్ పీపుల్ తప్ప మిడిల్ క్లాస్ వాళ్ళు కన్నెత్తి చూసే సాహసం కూడా చెయ్యరు.
ఇక స్లం ఏరియా కుర్రాడయిన “ఏకలవ్య” సంగతి చెప్పేదేముంది?
ఆ రిచ్ బిల్డింగ్స్,  విశాలమయిన గ్రౌండ్, వాళ్ళు ప్రాక్టీస్ చేస్తుంటే బయటికి లీలగా వినిపించే సందడి అతడిని చాలా ఆకర్షించేవి.
ఏకలవ్య వీధుల వెంట తిరుగుతూ చిత్తుకాగితాలు పోగేసుకునే కుర్రాడు. ఆ క్యాంపస్ స్టూడెంట్స్ తాగి పడేసిన కోక్ టిన్స్,  డిస్పోజబుల్ గ్లాసులు, కప్పులు, పేపర్ప్లేట్స్, పోలిథీన్ కవర్స్ రోజూ వచ్చి పోగేసుకునే అవకాశం సంపాదించాడు.
వాళ్ళని దగ్గరగా గమనించడమే కాక వీధి వీధీ తిరిగే పని లేకుండా వాటి మీదే అతడికి బోలెడు ఆదాయం వచ్చేది.
రెజ్లింగ్ లో స్టార్ ప్లస్ బ్యాచ్ ఫస్ట్ ర్యాంకర్ అయిన “భీమ్”ని చూస్తే అతడికి చాలా భయమేసేది.
ఇంకా అక్కడ స్విమ్మింగ్, బాక్సింగ్, అథ్లెటిక్స్, షూటింగ్, వెయిట్ లిఫ్టింగ్ . .  ఇలా రకరకాల అంశాల్లో శిక్షణ జరుగుతున్నా ‘ఆర్చరీ’ అతడిని ఆకర్షించినంతగా మరేదీ ఆకర్షించలేకపోయింది.
ద్రోణా సర్ వింటి నారిని సంధించే విధానం, గురి చూడడం నేర్పే పద్దతి గమనిస్తున్న కొద్దీ అతడికి ఆర్చరీ అంటే ఇంట్రస్ట్ పెరిగిపోసాగింది.
డస్ట్ బిన్స్ లో వస్తువులు తన బస్తాలోకి చేర్చడానికి కాలయాపన చేస్తూ అతడు ద్రోణా సర్ బోధనలు ఒక చెవిన వింటూ బుర్రకెక్కించుకున్నాడు.
ఆ కాలేజిలో చేరాలంటే ఈ జన్మకిసాధ్యం కాదని తెలుసు గనక ఇంటి దగ్గరే సొంతంగా ప్రాక్టీస్ చేద్దామని డిసైడయ్యాడు.
వీధి వీధీ తిరిగే పని లేని కారణం చేత అతడికి చాలా టైం  మిగిలేది కూడా.
ఒక రోజు ధైర్యం చేసి తన ఏడొందల యాభై రూపాయల సెల్ ఫోన్ తో ద్రోణా ని ఫొటో తీశాడు.
వెదురు బద్దలతో విల్లు సిద్దమైంది. ఎవరో పారేసిన సైకిల్  చువ్వలే బాణాలుగా మారాయి.
ఖాళీ సమయాల్లో తన గుడిసె ముందు చెట్టు కింద ఆ ఫోన్ లో ఫొటో ఓపెన్ చేసి ఉంచి దణ్ణం పెట్టుకుని చేయసాగాడు. అతిత్వరలో అతడెంత గురిని సాధించాడంటే ఆ స్లం ఏరియా పిల్లలు, పెద్దలు కూడా అతడు జామకాయలు, బొప్పాయి కాయలు కొడుతుంటే నివ్వెరపోయి చూడసాగారు.
ఒక రోజు తన గుడిసె ఎదురుగా ఉన్న గోడ మీద అయిదు వృత్తాలు గీసి మధ్యలో చిన్న చుక్క పెట్టి దూరంగా నిలబడి గురిగా చిన్న చుక్కని కొడుతున్నాడు ఏకలవ్య.
పది సార్లలో తొమ్మిది సార్లు కొట్టగలిగాడు. ఇక ఈ రోజు కి ప్రాక్టీస్ ఆపుదామనుకుంటూ వెనక్కి తిరిగాడు.
అతడినే గమనిస్తూ కనబడ్డాడో జర్నలిస్ట్. స్లం ఏరియా ల ఫొటోలు,  ఆర్టికల్స్ కోసం వచ్చిన అతడికి ఏకలవ్యని చూసి ఆశ్చర్యంతో మతిపోయింది.
ఫొటోలు తీసి ఇంటర్వ్యూ చేశాడు.
“ఎవరు బాబూ నీ మాస్టర్?” అనడిగాడు చివర్లో.
“ద్రోణా సర్. ” చెప్పాడు ఏకలవ్య వినమ్రంగా.
మర్నాడే పేపర్లో “మురికివాడ ముత్యం” అనే హెడ్డీంగ్ తో ఏకలవ్య ఫొటో తో బాక్స్ కట్టి మరీ వార్త వచ్చింది.
చివరగా “ఎవరు మీ గురువు?” అన్న జర్నలిస్ట్ ప్రశ్న కు “ద్రోణా సర్” అనే ఏకలవ్య సమాధానం సంచలనం సృష్టించింది. టి. వి. 13 చానల్ లో ఏకలవ్య ఇంటర్వ్యూ ప్రసారం కాసాగింది.
జర్నలిస్ట్ ఇంటర్వ్యూ ముగిస్తూ”ఇది ఒక అద్భుతం. కార్పొరేట్ కాలేజీలకు ధీటుగా ఒక స్లం ఏరియా బాలుడు పోటీ పడడం స్వాగతించదగ్గ పరిణామం.
స్పోర్ట్స్ స్కూల్ ఆర్చరీ టాపర్ అర్జున్ రికార్డ్ 9/10 ని సరయిన ఎక్విప్ మెంట్ లేకుండానే ఏకలవ్య చేరడం నా కళ్ళతో స్వయంగా చూశాను.
ప్రభుత్వం శ్రద్ద తీసుకుని ఇతడికి కోచింగ్ ఇప్పిస్తే, స్పాన్సర్స్ ఎవరైనా ముందుకొచ్చి అన్నీ సమకూరిస్తే రాబోయే ఒలింపిక్స్ లో ఇతనికి పతకం ఖాయం.
ఈ రోజుల్లో విద్య అనేది కేవలం డబ్బున్న వారికే అందేది. అనే సామాన్యుడి నమ్మకాన్ని వమ్ము చేసి వారిలో ఆశలు చిగురింపజేసి స్ఫూర్తిగా నిలిచిన ఏకలవ్యని టి. వి. 13  అభినందిస్తోంది. ” అన్నాడు.
ఇదంతా గమనిస్తున్న స్పోర్ట్స్ స్కూల్ మేనేజ్ మెంట్  కోపంతో ఊగిపోయింది. కమిటీ పెద్దల అత్యవసర సమావేశం జరిగింది. ద్రోణా సర్ ని పిలిపించారు.
“ఏం సర్? సంవత్సరానికి 22 లక్షలిచ్చి తమరిని ఆర్చరీ హెడ్ ఆఫ్ ద డిపార్ట్ మెంట్ గా అపాయింట్ చేసుకుంది దీనికేనా?”అడిగాడో పెద్దాయన వ్యంగ్యంగా.
“స్లం ఏరియా బోయ్స్ కి ట్యూషన్స్ చెప్పి వాళ్ళకి, మన స్టూడెంట్స్ కి తేడా లేకుండా చేస్తావా?ఇంతలేసి ఫీజులు కట్టే మనకు, కట్టని వాళ్ళకు ఇక తేడా ఏముంది? అని పేరెంట్స్ ఫీలయితే అడ్మిషన్స్ తగ్గిపోవా?” నిలదీశాడు మరో సూట్ వాలా.
ద్రోణా సర్ “నిజంగా నేను ట్యూషన్స్ చెప్పలేదు సర్.  ఆ ఏకలవ్య ఎవరో. . అతను నన్నెందుకు గురువు అన్నాడో నకూ అర్ధం కావట్లేదు. బిలీవ్ మీ. ” అని ఎంత మొత్తుకున్నా కమిటీ స్పందించలేదు.
“ఒలింపిక్స్ లో మన స్కూల్ కే మెడల్స్ రావాలి. మర్యాదగా అతనితో ప్రాక్టీస్ ఆపుచేయించు. అదర్ వైజ్ గెట్ రెడీ ఫర్ రిసీవింగ్ సస్పెన్షన్ ఆర్డర్స్. ” అని ఫైనల్ అల్టిమేటం ఇచ్చేసింది.
ద్రోణా సర్ నిస్సహాయతతో ఊగిపోయాడు. కోపంతో రగిలిపోతూ వెంటనే స్లం ఏరియా కు వెళ్ళాడు.
ఏకలవ్య పేరు చెప్పగానే అతడుండే పాక చూపించారు. పాక ముందు చెట్టు కింద తన ఫొటో ఓపెన్ చేసి దణ్ణం పెట్టుకుని ప్రాక్టీస్ కి రెడీ అవుతున్నాడు ఏకలవ్య.
ఈ తతంగం చూడగానే సగం విషయం గెస్ చేశాడు ద్రోణా సర్. అతడితో మాట్లాడాక సంగతంతా బోధ పడింది.
“ఏకలవ్యా! నువ్ సరదా కోసం చేసిన ప్రాక్టీస్ నా కొంప ముంచేలా ఉంది. నువ్వు ప్రాక్టీస్ మానకపోతే నా ఉద్యోగం ఊడబీకేలా ఉన్నారు. ” అన్నాడు ఏడుపుగొంతుతో.
సాక్షాత్తూ ద్రోణా సర్ తన ఇంటికి వచ్చారని ఆనందంతో ఉక్కిరి బిక్కిరి అవుతున్న ఏకలవ్య కి వెంటనే ఏం అర్ధం కాలేదు. కారణం సరిగ్గా తెలియలేదు గానీ తను ఆడడం మాస్టారికి ఇష్టం లేదనే నిజం మాత్రం మెదడు లో ఇంకింది.
నిర్ఘాంతపోయాడు. నిరాశ చెందాడు. నిస్పృహ ఆవరించినప్పటికీ తేరుకుని గురుభక్తితో “మీ ఉద్యోగానికి ప్రమాదం వచ్చేట్లయితే ఇక నేను జన్మలో విల్లమ్ములు ముట్టుకోను సర్. నన్ను నమ్మండి” అన్నాడు నిజాయితీగా.
అతడి గొంతులో ఆర్తి ద్రోణా ని కలచివేసింది. అయినా గత్యంతరం లేదు. “ఎలా నమ్మడం?” అన్నాడు.
“పేపర్ మీద ఏం కావాలో రాసుకోండి సార్. సంతకం చేస్తాను. “అన్నాడు ఏకలవ్య.
ద్రోణా అందుకు సుతరామూ ఇష్టపడలేదు.
‘తర్వాత ఇలా ఒత్తిడి చేశానని కోర్టుకి ఈడుస్తాడేమో. రిటెన్ గా కమిట్ చేయించడం ప్రమాదమే. ఇతగాడిని ఎంతవరకు నమ్మొచ్చో తెలీదు. ‘అనుకున్నాడు.
“అలా వద్దు. ” అన్నాడు కఠినంగా.
“మరేం చెయ్యాలో చెప్పండి. మీరేం అడిగినా చెయ్యడానికి సిద్దంగా ఉన్నాను. “అన్నాడు ఏకలవ్య విధేయతతో.
అతడి వినయానికి కదిలిపోయినప్పటికీ కరగకుండా “అయితే నా ఫీజు గా నీ బొటనవేలు ఇవ్వు. ” అన్నాడు ద్రోణా కర్కశంగా.
ఏకలవ్య తల్లడిల్లిపోయాడు.
“సార్!మీరేం అడిగినా ఇస్తాను. కానీ వేళ్ళు అడక్కండి. పోనీ కాలి వేళ్ళు ఇవ్వనా?”అన్నాడు దీనంగా.
ద్రోణా ఆశ్చర్యంతో “అంటే నొప్పికి భయపడి కాదా?” అంటే కాదన్నాడు.
“మరేంటి ప్రోబ్లం?బొటనవేలు ఇస్తే ప్రాక్టీస్ కుదరదనేగా! అంటే ప్రాక్టీస్ కంటిన్యూ చేద్దాం అనేగా. “అన్నాడు నిష్టూరంగా.
“కాదు సార్. నేను విల్లమ్ములు ముట్టుకోను. నన్ను నమ్మండి. కానీ బొటనవేలు ఇవ్వలేను. క్షమించండి. “తేల్చి చెప్పాడు ఏకలవ్య విలపిస్తూ.
ఏం చేయ్యాలో పాలుపోని ద్రోణా జరిగింది యాజమాన్యానికి వివరించి నెక్స్ట్ స్టెప్  తీసుకుందాం అనుకున్నాడు. టీ తాగి వెళ్ళమన్న ఏకలవ్యని వారించి బయలుదేరాడు.
బైక్ తీస్తూ జాలిగా అతడిని చూసి తల తిప్పుకుని వెళ్ళిపోయాడు. ఇంతలో అతడికి తన గాగుల్స్ ఆ ఇంటి కిటికీ లో మర్చిపోయినట్లు గుర్తొచ్చింది.
వెనక్కి వచ్చిన ద్రోణా కి ఏకలవ్య ఫ్రెండుతో చెప్పే మాటలు వినిపించాయి.
“అది కాదురా. . సార్ అడిగారని వేలు ఇచ్చేస్తే ఫోన్ లో గేంస్ ఆడడమెలా?మెసేజిలు కొట్టడమెలా? నువ్వే చెప్పు. అసలు ఫోన్ వాడకుండా ఎలా ఉండగలం?అవునా?కాదా?”
“అదా సంగతీ!!” అనుకుని అవాక్కయిపోయాడు ద్రోణా. స్మార్ట్ ఫోన్ కొనిచ్చి రకరకాల కొత్త గేంస్ లో ఏకలవ్యని అఖండుణ్ణి చేసి అప్పుడు తీసుకెళ్దాం బొటనవేలు. “అనుకున్నాడు.
కొన్ని రోజులకే అంత పనీ చేశాడు కూడా.   

రచన: శ్రీకాంత గుమ్ములూరి
                రోజూ ఎంత లేపినా లేవని వసంత ఈ రోజు ఆరింటికే నిద్ర లేచేసింది. ఇంటి ముంగిట్లో ఉన్న ఎఱ్ఱ  మందారపు చెట్టుకి ఎన్ని పూలు పూసాయో పదే పదే లెక్కపెట్టింది. పదకొండు పూలు!
ప్రతి రోజూ తాను లేచే వేళకి చెట్టుకి ఒక్క పువ్వు కూడా కనబడేది కాదు. ‘మన మందార చెట్టుకి అసలు పువ్వులే పుయ్యవు!’ అని పెద్దక్కకి  కంప్లైంటు కూడా చేసింది ఆ ముందు రోజు. అక్క తనను చెట్టు దగ్గరకి తీసుకువెళ్లి ఎఱ్ఱగా మిరపపళ్ళలాంటి మొగ్గల్ని చూపించి, ‘ఇవన్నీ రేపటికి పూలుగా వి చ్చుఁ కుంటాయి .  మన చెట్టుకి రోజూ పూలు పుయ్యక పోలేదు .’  అని జ్ఞాన బోధ చేసి తనను  అజ్ఞానం లోంచి బయట పడేసింది. ‘మరి పూలన్నీ ఏమవుతున్నట్టు?’  అక్క జవాబియ్యలేదు. దీని సంగతేమిటో కనుక్కుని తీరాలని తీర్మానించుకుంది  ఎనిమిదేళ్ల వసంత.
అక్కకి  ఉదయాన్నే సూర్యుడితోపాటే లేచిపోయి మొక్కల్లో తిరగడం, వాటికి స్నానాలు చేయించడం, మొక్కలకి గొప్పులు తవ్వడం, ఎండిన ఆకుల్ని కత్తిరించి మొక్కలు అందంగా కనబడేటట్లు ప్రూనింగ్ చేయడం, చిన్న చిన్న మొక్కల్ని వరసలో పాతడం – ఈపనులన్నీ అంటే తనకి చాలా ఇష్టం. అంచేత అదే ఉదయం కాలేజీ కెళ్లే ముందు  తన దినచర్యలో భాగం. ఈ రోజు తానూ అక్క వెనకాలే తమ పూతోటలో తిరుగుతోంది. అక్క చెప్పింది నిజమే!  ప్రహరీ గోడ మీంచి ఎత్తుగా ఎదిగిన మందార కొమ్మల చివరలు ఎఱ్ఱని పువ్వులతో, చల్లని పిల్లగాలుల్లో అటూ ఇటూ ఊగుతూ మమ్మల్నే చూడండన్నట్లు నాట్యం చేస్తున్నాయి. సన్నని ఎండలో ఆహ్లాదకరంగా ఎఱ్ఱని జుంకీల్లాగా ఊగుతున్న వాటి అందాలు ఆస్వాదిస్తూ నిలబడ్డారిద్దరూ!
ఈలోగా అమ్మ  కాఫీ సేవనకి పిలిస్తే వంటింటి వైపు దారి తీశారు ఇద్దరూ. కాఫీ గబగబా తాగి, మళ్లీ మందార చెట్టు వైపుకి వచ్చింది వసంత  పరిశోధనార్థియై. ‘అరెరే! నిముషంలో జరగ కూడనిది జరిగి పోయిందే! చెట్టు మీద పదకొండు బదులు ఎనిమిది  పువ్వులే కనిపిస్తున్నాయి! ఎవరు కోసేసారో ఇంతలో’  అని  గోడమీద నుంచి తొంగి చూడ్డానికి ప్రయత్నించింది కానీ ఆ గోడ చాలా ఎత్తు తనకి. కానీ… అక్కడ ఒక చేతి కఱ్ఱ పూలున్న కొమ్మని లాగడానికి కదులుతూ కనబడింది. అంతే ! ఒక్క ఉదుటున వసంత చలాంగుమని  గెంతు గెంతి, చటుక్కున వరండా మూలనున్న తాతగారి గొడుగుతో ఆ కఱ్ఱమీద ఒక్క దెబ్బ  వేసింది తన బలాన్నంతా ఉపయోగించి. ఆ  కదుల్తున్న కఱ్ఱ కాస్తా రెండు ముక్కలై గోడకు రెండు వైపులా చెరో ముక్కా పడింది. గోడవతల దబ్బు మని ఏదో పడిన  శబ్దం కూడా చెవిని పడింది!
ఇక్కడింత హడావిడి జరుగుతున్నా అక్క వీటన్నిటికీ అతీతంగా కనకాంబరం మొక్కల్లో కలుపు మొక్కలు పీకడంలో మునిగిపోయి ఉంది కూని రాగాలు తీసుకుంటూ !
ఏమయుంటుందబ్బా! అని వసంత గేటు వైపు పరుగుతీసింది. గేటు సందుల్లోంచి తొంగి చూసింది. రెండిళ్ళవతలి  రంగారావు తాతగారు గోడపక్కన, నేలమీద చతికిలబడి వున్నారు ఉక్రోషంతో, విరిగిన నడుముతో, విరిగిన  చేతి కఱ్ఱతో, నేల పా లైన మూడు మందారాలతో!
వసంతకి నవ్వాగలేదు.  అక్క తలెత్తి చూసింది తన పని పక్కకి పెట్టి. మార్ణింగ్ వాక్ కోసం బయటకు వచ్చిన నాన్నగారు గేటు తెరచి క్రింద పడ్డ రంగారావు తాతగార్ని చూసారు. ‘అయ్యయ్యో ! బాబాయిగారూ  ఏమైంది? అలా ఎలా పడ్డారు ? దెబ్బలు గానీ తగలలేదు కదా !’ అంటూ చేయూతనిచ్చి ఆయన్ని లేవనెత్తారు.
ఇంతలో విరిగిన చేతి కఱ్ఱ చేత్తో పట్టుకుని గేటు బయటికి వచ్చింది వసంత. అది చూసి, తాను పడ్డానికి కారణం ఎవరో గ్రహించారు ఆయన. కోపంతో ‘మీ ముద్దుల కూతురు చేసిన నిర్వాకమేనండీ !’ అంటూ నాన్నగారికి పితూరీ చేశారు.
ఆశ్చర్యంతో వసంత వైపు చూసారు నాన్నగారు !
‘ఈ కఱ్ఱ ఆయనదని నాకు తెలీదు నాన్నగారూ …. ప్రతిరోజూ మనింట్లో పూసిన మందార పూలు మాయమై పోతున్నాయి. ఎవరు కోసేస్తున్నారో గమనిద్దామని చెట్టు ముందు నించున్నా. ఈ రోజు మరి  పూకొమ్మల్ని లాగుతూ కఱ్ఱ కనబడింది! మన పూలని రక్షించుకోడానికి కఱ్ఱని గొడుగుతో కొట్టానంతే! తాతగారు అలా క్రింద పడతారని నాకేం తెలుసు?’  అంటూ సంజాయిషీ ఇచ్చింది వసంత అతి తెలివితో !
ఆహా! తనకి తెలుసు  ఆయనే రోజూ పువ్వులు కోసే స్తున్నారని ! కానీ తాను నోరు విప్పలేక పోయింది. ఎంత సునాయాసంగా చెల్లెలు ఆయన్ని బయట పెట్టింది! అక్క సంతోషించింది!
వీధిలోకప్పుడే వచ్చిన అమ్మ విషయాన్ని గ్రహించి, విస్తుపోయి, వేదాంతిలా చిరునవ్వు నవ్వుతూ వంటింట్లో కెళిపోయింది.
నాన్నగారు నిర్వికారంగా బయటకి నడిచారు.
‘తాతగారికి తగిన శాస్తి జరిగిందిలే! లేకపోతే అందరి కళ్ళూ కప్పి పూలన్నీ రోజూ కోసేస్తారా!’ వసంత కసిగా ముసి ముసి నవ్వులు నవ్వింది.
తన రంకుతనం ఎవరికైతే తెలియ కూడదో వాళ్ళకే తెలిసిపోయిందని తాతగారి ముఖం సిగ్గుతో ఎఱ్ఱ మందారం అయింది!!!
                                                        —————————
 రచన:    – కరణం కళ్యాణ్ కృష్ణ కుమార్
         ఆ మధ్య నేను ఒక  సమావేశానికి హాజరయ్యేందుకు  విజయవాడ వెళ్ళా..! రైలు దిగి బయటకు రాగానే. ఆ సమావేశానికి హాజరయ్యే మరొక ఇద్దరు తారసపడ్డారు. పరిచయాలు పూర్తయ్యక సమావేశమందిరానికి బయలుదేరాం.. వీథులు చూస్తూ… విజయవాడ నగరంతో  ఎవరికి వారికి ఉన్న  అవినాభావ సంబంధాన్ని, చిన్నతనంలో వదిలేసిన పాతరోజులను , ఆ మధుర  జ్ఞాపకాలు షేర్ చేసుకుంటూ నడకమొదలెట్టాం..!
        కొద్దిదూరం వెళ్ళాక కౌతవరపు వారి వీథి దగ్గరకు వెళ్లేసరికి  అంత వరకు నిశబ్దంగా నా ప్రక్కన నడుస్తున్న మూడో వ్యక్తి.. పేరు నిక్కింటి గిరి అట .ఇందాక పరిచయం చేశాడుగా పక్కనతను….ఆ గిరి  మాటలు మొదలెట్టాడు..!
           “ఇదగో.. ఈ కౌతవరపు రోడ్లోనే నేను చాలా కాలం వున్నా..! ఇక్కడ రూం నుంచి నేరుగా ‘ఊర్వస ‘ ‘ధయేటర్ ‘ క వెళ్లేవాళ్ళం. ‘బాండడ్ క్వన్ ‘ లాంట ‘సనమాలూ ‘ఎన్న ‘ చూసేమో..! ” అన్నాడు. అంతటితో ఆగకుండా కొనసాగిస్తూనే వున్నాడు…ఇక్కడే.. కళ్యాణ రెస్టారెంట్ వుండే. అదగో అక్కడే ‘పద్మనా ఎంక్లేవ్ లో మా ఫ్రెండ్ వుండేవాడు. పేరు ” గతా ‘రావు అని, మాంచ వస్తాదు. వాడంటే అందరం భయపడేటోళ్ళం. ఒన్ టైం, ఒక సమావేశం లో నేను ప్రధాన వక్తను.. ఆ సమావేశానక…  ప్రయదర్శన, రమాకాంత్ కొండూర , యామన భమడపాట, వెంకటప్పారావు, మనాక్ష , భమభాస్కర్, సుందర శ్రనవాస్, కుమార శ్రదేవ ,  వజయా రావు, గతా,సంధ్య ప్రయ, కావూర వెంకటేష్ , నరేష్ కందుల, గోపకృష్ణ …. ” అంటు జంధ్యాల గారి సినిమాలో సుత్తి వీరభద్రరావులాగా పేర్ల లిస్ట్ చెప్పేస్తూ పోతున్నాడు.. ఎక్కడైనా బ్రేక్ పడుతుందేమో చూశా..! ఊ హూ  లిస్ట్ పెరుగుతూనే వుంది.
   నా ప్రక్కనే నడుస్తున్న రెండవ వ్యక్తి,.. పేరు రామకోటి లెండి.. ఆయనా రైలు దిగగానే పరిచయం చేసుకున్నాడు.. ఎక్కడో నన్ను గతంలో చూసారట. ! ఆ  రామకోటి నాకేసి, నా చూపుల కేసి చూసి ముసిముసిగా నవ్వుకుంటున్నాడు.. ముందే ఏదో తెలిసిన వాడిలా..!  నాఫేస్ లో రంగులు మారుతున్నట్లు రామకోటి గ్రహించాడని అర్ధమైంది నాకు.
       నిక్కింటి గిరి ఏం మాట్లడుతున్నాడో నాకు బొత్తిగా అర్ధం కావటంలేదు. ఒకటే టెన్షన్…బుర్ర వేడెక్కిపోయింది.. తొలుత అతనికి నత్తి ఉందేమో అనుకున్నా.. కానీ, కొన్ని పదాలు  స్పష్టంగా పలుకుతున్నాడు. వేరే రాష్ట్ర్రం నుంచి వచ్చారేమో తెలుగు భాషలో అక్షరాలు పలకటంలో తేడా అనుకున్నా.. మాట్లాడినంతవరకూ చక్కని తెలుగునే  మాట్లాడుతున్నారు. 
మరి ఎందుకిలా మాట్లాడుతున్నారు..? నాచిన్ని బుర్రకి  బోధ పడటం లేదు..
          నాకు  ఒక వైపు కోపం తన్నుకోస్తోంది… ఎర్రమిరపకాయ్ నాలికను కరిచినంతగా ఎక్కేస్తుంది అరికాలి మంట. అరె వీడికి ఇదేం పోయేకాలం, అలా తెలుగుకు తెగులు పట్టిస్తున్నాడు.. మనుష్యుల పేర్లను ఖూనీ చేసి, నన్ను చంపుతున్నాడు.. అసలే తెలుగు అక్షర దోషాలుంటేనే నాకు మంట..అలాంటిది నా దగ్గరే ఇలా తిక్క తిక్క గా ఎప్పుడెప్పుడు సమావేశ మందిరం వస్తుందా.. ఎప్పుడు వీళ్ళ నుంచి తప్పించుకు పోదామా ..? అని మనసు పెడుతున్న గోలతో,  గబగబా నడుస్తున్నా అయాసం తప్ప, సమావేశ మందిరం మాత్రం రావట్లే..!
 గిరి అలా ఎందుకు మాట్లాడుతున్నాడో తెలుసుకోవాలనిపించింది.. అతన్నే అడిగితే నొచ్చుకుంటాడేమోనని ,   ప్రక్కన నడుస్తూ, నా పరిస్థితికి ముసిగా నవ్వులు దాచుకుంటున్న రామకోటి నడుగుదామనుకున్నా అంతలో…
” ఆ ఇంతకీ ఆ సభలో మీరేం మాట్లాడారో సెలవివ్వండీ..” అనేశాడు రామకోటి..
 “ఆ అక్కడికే  వస్తున్నా.. నేను మాట్లాడుతుంటే.. చప్పట్ల మోత తెలుసా..!” అని గిరి చెబ్తుండగానే ఆపుకోలేక..
“ఏం మాట్లాడారేమిటి అంత గొప్పగా” అన్నాడు రామకోటి.
” ఎప్పుడులాగే మాట్లాడా..! ఎవరేమనుకున్నా నా స్టైల్ నాదే..! ఆకాశంకు గుడుందా.. ?నేలకు గుడుందా..? అమ్మకు గుడుందా..? నాన్నకు గుడుందా..? వాళ్లందరకూ లేకపోతే మునుష్యులకు, రాళ్ళకు ఎందుకంటా..? అని నిలేశా..! ” అంటు ఏదో చెప్పబోతున్న గిరికి మరోసారి అడ్డంపడ్దాడు రామకోటి..
“అదేంటండీ..! ఆన్యాయం కాకపోతే.. అమ్మ జయలలితకు గుడుందిగా” అన్నాడు రామకోటి..
“కానవ్వండి.. అందరకు నేనంటే చులకన.. నేను మాట్లాడతే ఎక్కడెక్కడవారో మెచ్చుకుంటారు, ఇదగో ఇక్కడివాళ్లకే  ఇలా వేపకాయంతుంది..” అని కళ్ళెర్రజేశాడు గిరి,కొరకొరా రామకోటిని చూస్తూ..!
రామకోటి, గిరిల సంవాదం ఒకవైపు ఇంట్రస్టింగ్ గానూ, మరో వైపు అర్ధం కాని వెర్రిమాలోకాల  గోలలానూ వుంది.. ఎరక్కపోయి వీరికి దొరికానేమో అనిపించింది..
 “సారీ అండీ, మీరు కంటిన్యూ చెయ్యండి.. అనుమానం వస్తే నివృత్తి చేసుకుందామని అడిగానంతే .. తర్వాత ఎక్కడ మరచిపోతానేమోనని..,” అని సణుగుతూ, సముదాయించే ప్రయత్నం చేసి సక్సెస్ అయ్యాడు ..రామకోటి.
అదే అదనుగా తీసుకున్న గిరి మరలా తన నోటికి పనిపెట్టారు. ఆ సభలో అతను మాట్లాడినదంతా పూసగుచ్చటం మొదలెట్టాడు.
   ” ప్రపంచంలో ఎవరైనా స్వశక్త తో ఎదగాల.. దేవుడు, దయ్యాలంటూ ఎంతకాలం వెనకడుగేస్తుంటారు.. ఒకవైపు  ప్రపంచం ముందుకెళుతుంటే, అందరూ గుడలు, చర్చలు, మసాద్ లు కట్టుకుంటూ భూమండలమంతా వాటతోనే నంపేస్తున్నరు.. ఇద ముందుముందు మరెంత పరణామాలకు దార తస్తుందో తెలుసా..? అందుకే ప్రతొక్కరూ గుడలకు బదులు బడలు కట్టాలన పలుపస్తున్నా..!” అని చెప్పుకొస్తున్నాడు గిరి  గుక్క తిప్పుకోకుండా..! బహుశా ఆరోజు మీటింగ్ లో ఏస్థాయిలో మాట్లాడి ఉంటాడో అదే స్థాయిలో రోడ్డు మీద ఉన్నామన్న స్పృహ కూడా లేకుండా .. చెప్పేస్తున్నాడు.. ఇంకా కొనసాగిస్తుండగా..
రామకోటి అందుకుని  “అందుకే అందరూ చప్పట్లు మోగించుంటారండి..అవునా సర్ ” అని మధ్యలో బ్రేక్ వేశాడు..
వీడేంట్రా ఇలా మాట్లాడి నా మెదడుకు పనిపెడుతూ చస్తున్నాడని..నాకు చిరాకెత్తింది.!
కాసేపుంటే.. ఉల్లిబాంబు పేలినట్టు, నా తల పేలిపోయేలా ఉంది..
వీడి బాధేంటో తెలుసుకోకపోతే బేతాళుడన్నట్లు తల వెయ్యివక్కలయ్యేలానూ ఉంది.
 గిరి గురించి  తెలిసే రామకోటి ఇప్పటిదాకా సరదాగా అతడిని  రెచ్చగొడుతున్నాడని, గ్రహించి నెమ్మదిగా రామకోటిని నిలదిశా..! “ఏమిటి ఇతగాడి కథ “అంటూ….!
           “నానోటికి ఎందుకు సార్ పనికల్పిస్తారు వారినే అడగండి..తెలిసిగూడా అడుగుతావా అంటూ వెర్రికేకలేసి చస్తాడు దిమ్మరిగాడు ” అంటూ గుసగుసగా ఒక ఉచిత సలహా ఇచ్చి, తప్పించుకున్నాడు రామకోటి . గిరి అసలు  కథంతా ఎరిగుండటంతో.!
“ఏవిటి నీకా పోయేకాలం” అని నేరుగా  అతడినే అడిగితే, పైనపడి పీక్కుతింటాడేమో అనిపించింది.. అడక్కుండా ఉంటేనేమో,”ఆమాత్రం ధైర్యం లేదా..?” అని మనసు వెక్కిరిస్తోంది.
       కొన్ని విషయాలు కడుపులో దాచుకుంటే ఉబ్బరంతో ఉక్కిరిబిక్కిరవుతారని చిన్నప్పుడు మా అమ్మమ్మ చెప్పేది.. ఆ మాటలు గుర్తొచ్చాయి… ఇక ఆగదలుచుకోలేదు.. తాడో పేడో తేల్చేయాలని నిర్ణయించుకున్నా..!
     కాసేపు ఆలస్యం చేయడానికి కూడా కుతూహలం,ఉత్సుకత,వెర్రి కోపం, ఆపుకోలేకపోతోంది నా మనసు..!
 తేల్చేయాలి ఇప్పుడే ఈ క్షణమే మనసు రొదపెడుతూనే ఉంది..
 ఇష్టదైవాన్ని తలచుకుని కాస్త ధైర్యం అప్పు తెచ్చుకున్నా..! ఏదైతే అది అయ్యిందని…అతగాడిని కదిలించా.. !
      “సార్! మీరెందుకు ఒక రకంగా మాట్లాడుతున్నారు. మీరు మాట్లాడే పదాలలో కొన్ని శబ్ధాలు వదిలేస్తున్నారు.. మీ మాటలు చిత్రంగా ఉన్నాయ్, తెలుగుని బ్రష్టుపట్టించినట్లు మాట్లాడుతున్నారు” అని అప్పు తెచ్చుకున్న  ధైర్యం తో  కడిగేశా.. !
క్షణకాలం కూడా ఆలస్యం చేయకుండా జవాబిచ్చాడు గిరి..అతని నుంచి అణుబాంబు లాంటి  జవాబు వస్తుందని నేను కలలో కూడా ఊహించలేదు..
కళ్ళు ఎరుపెక్కి, పూనకం వచ్చిన వాడిలా కోపంతో  ఊగిపోతూ..
 ” నేను నాస్తక్..” అని వెర్రికేకొకటి పెట్టాడు.,.
  “నాస్తక..???****…అంటే..???
 నా బుర్ర కంప్యూటర్ సెర్చ్ కుక్క పాత్రలోకి పరకాయప్రవేశం చేసి ఆంధ్రభారతి డిక్షనరీ చుట్టేస్తోంది.
అంతలో కంటిన్యూ చేశాడు గిరి.
“అందుకే నా పేరు కుడా నేను ఇష్టపడను… కనుకే  పలకను.. ” అని … అన్నాడు గిరి…”
 “ఓహో నాస్తికులా..!” వారి దేవుడా అదేం సౌండు …అని మనసులో అనుకుని .
 ప్రశ్నల శరాలు కొనసాగించా..!
 “అదిసరే సర్ ..!.. నాస్తికుడైతే ఏంటి? దేవుడులేడనేది మీ వాదన…, అంతే కదా..! దానికి మీరు ఇంత వింతగా, విడ్డూరంగా తెలుగును ఇష్టం వచ్చినట్లు ముక్కలు ముక్కలు చేస్తూ మట్లాడటానికి ఏమిటి సంబంధం ?” అని నిలదీసా..! అప్పటికే సమావేశమందిరం ప్రాంగణంలోకి అడుగెట్టాం..
   “అయ్యో ఈ టైం లో అతని నుంచి సమాధానం రాబట్టకుంటే బుర్ర పిచ్చెక్కిపోతుందనిపించింది, లోనికి పోకుండా ఆయన  అడ్డంగా నిలబడి, ఇంకా ఏదో చెప్పబోతున్న గిరిని చూస్తూ.. చెవులు రిక్కరించా..! రామకోటి మాత్రం నా పరిస్థితికి నవ్వాపుకోలేకపోతున్నాడని నాకర్ధమవుతూనే ఉంది.
    ” నేను నాస్తక్, కనుక గుడి నాకు నచ్చదు. దేవుడే లేనప్పుడు గుడి ఎక్కడుంటుంది. అందుకే నేను గుడి గురించి పలకను, గుడి శబ్దంని పలకను.. నాచే పలకించాలన ప్రయత్నంచొద్దు.. నువ్వేసే  తంగర ప్రశ్నల తో నన్ను చంపకు…! ఇప్పటికే చాలా గుడ శబ్దాలు పలికించ చచ్చవ్.. నేను పలకలేక చచ్చా..! ఆ..*** ”  అని సీరియస్ గా సమావేశమందిరంలోకి నన్ను నెట్టుకుంటు వెళ్ళిపోయాడు.. !
   నా జుట్టూ మొత్తం ఒక్కసారిగా  రేగిపోయింది.. కనుగుడ్లు బయటకు తన్నుకొచ్చాయ్.. మొఖమంతా మల్లిక్ కార్టూన్ లా మారిపోయింది. పాదాలు వెనక్కి తిరిగిపూతున్నట్లు భ్రమ.
 దిమ్మతిరిగి మైండ్ బ్లాంక్ అయ్యి.. అప్రతిహతంగా తెరుచుకున్న నా నోరు మూతపడలేదు.
 ” ఆరి వీడి దుంపతెగ..! చేపల మార్కెట్ లో వీభూతి గడ్డలమ్ముకుండే ఫేసూ వీడు..” దేవుడు లేడని గుడి వుండదంట..! అందుకే అన్నీ పదాలకు గుడి,గుడి దీర్ఘం లేకుండా మాట్లాడేశాడట… అమ్మ భడవకానా ..! వీడి తెలివి తెల్లారిపోనూ..!
చిన్నప్పుడు ఇళ్ళల్లో ఆడవాళ్ల తిట్లన్నీ గుర్తు తెచ్చుకొని,  వరసగా వాడి చెవిన వేయాలనిపించేంత కోపం వచ్చింది.. ఆశ్చర్యం నుంచి నేను తేరుకునే పరిస్థితి కనిపించలేదు.. రామకోటి మాత్రం ‘ఎందచేట ఆలీ’లా నాలిక ఊపుతూ, నవ్వాపుకుంటూ సమావేశ మందిరంలోకి  వెళ్లాడు, గిరిని అనుసరిస్తూ..!
వాడి పేరుకూడా వాడికి నచ్చదా..? అన్నట్లు వీడి పేరేందీ.. నిక్కింటి గిరి.. ఆర్ని అన్నీ గుడి ఉన్న అక్షరాలే..! అందుకే ఈ హేతువాదికి తన పేరే నచ్చలేదన్నమాట..! పాపం వారి తల్లిదండ్రులు ఇతగడి మాట వినుంటే ఏమయ్యేవాళ్ళో అనిపించింది..!
     అయినా, నా+అస్తి = నాస్తి..! నాస్తికత్వంలోనే, ఆస్తికత్వం ఉందన్న విషయం తెలియని వీణ్ణి మూర్ఖుడనుకోవాలో.. !  అక్షరం పొరబాటు లేకుండా గుడి తీసేసి గడగడ మాట్లాడిన వాడి నేర్పరితనానికి దండం పెట్టాలో అర్ధం కాక తెల్ల మొహం వేయటం నా వంతైంది. చివరాఖరకు నా పేరు మీదే డౌటొచ్చి అక్షరమాల తిరగేశా…!
కరణం కళ్యాణ కృష్ణ కుమార్..హమ్మయ్య..! నా పేరు మీద ఎవరూ గుడి కట్టలేదు.. గుడికి దీర్ఘమూ కట్టలేదు,,
భగవంతుడా !… వీడి చేతిలో నేను ఖూనా..ఛీ..ఛీ.. వీడి వెధవ భాషే వచ్చి చస్తోంది…  వీడి చేతిలో నేను ఖూనీ కాలేదు అనుకుని సమావేశంలో వాడికి దూరంగా బిక్కు బిక్కు మంటూ కూర్చున్నా… ప్చ్..!
      సమావేశం లో వక్తలు , అతిథులు ఎవరు ఏమి మాట్లాడుతున్నా..అక్షరాల మీద గుడి మాయమవుతున్నట్లే ఉంది… చెవులు గింగిరాలు తిరుగుతున్నాయ్… ఏమి సేతురా..లింగా..! అనుకుంటూ బయటపడ్డా.. తిరుగు ప్రయాణానికి రైల్వే స్టేషన్ వైపు అనాలోచితంగా  అడుగులు కదిలాయి. దేవుడా నా తెలుగును రక్షించు అని లోలోన కేకలు మొదలెట్టింది నా అంతరంగం.. నా అడుగులు మాత్రం ముందుకు  వెడుతూనే ఉన్నాయ్.!
                              ———————–
రచన: పారనంది శాంత కుమారి
ఆమె నువ్వు గుర్తించాల్సిన నీ బాధ్యత,
అమ్మగా,అక్కగా,చెల్లిగా,భార్యగా,
వదినగా,మరదలిగా,తెలిసిన పక్కింటి ఆమెగా
తెలియని కనిపించే ఒక అమ్మాయిగా,
నీ చుట్టూ తిరుగుతూ ఉన్న
నువ్వు గుర్తించని ఒక పుణ్య చరిత.
ఆమె సంరక్షణ, ఆమె పరిరక్షణ నీ బాధ్యత.
నీకే తను ఆధారమైనా
నీపై ఆధారపడినట్లు కనిపిస్తున్న ఆమె
నువ్వు పూజించాల్సిన ఒక దేవత.
తన శక్తిని నీకు ధారపోసి
నీశక్తిపై ఆధారపడుతున్నట్లు కనిపిస్తున్నఆమె
ఆ పరమాత్ముని ప్రభావిత.
నీ నీడగా తను ఉంటూ, నీ తోడును కోరుకొంటూ
అనుక్షణం నిన్నాదుకొంటూ ఉన్న ఆమె
ఆతనియొక్క అధ్బుతమైన ఆవిష్కృత.
నీ సమస్యలన్నిటికీ ఆమె
సవ్యమైన,దివ్యమైన ప్రేమమయ పరిష్కృత.
నువ్వు తెలుసుకుంటే తను ఆదిశక్తి
తనను కొలుచుకుంటే నీకు కలుగుతుంది ముక్తి

రచన: నాగులవంచ వసంతరావు
అన్నలార అక్కలార ఒక్క మొక్క నాటండి
చెట్టు చేసె మేలేమిటొ ఈ జగతికి చాటండి
మొక్క పెట్టి మట్టి వేసి నీరు పోసి కంచె వేసి
చంటిపాప వలెను దాన్ని సతతం కాపాడండి
ఊరు వాడ పట్నమంత ఉప్పెనలా కదలండి
ఉరకలేస్తు మొక్క నాటి ఉత్తేజం పెంచండి
మొక్క నాటినంతనె మన భాద్యత  తీరదోయి
పెరిగి పెద్దదయేదాక చక్కగ కాపాడవోయి
దినదినము మొక్క పెరిగి వృక్షమైపోతుంటె
మనకు కలిగె ఆనందం మరువలేము ఈజన్మకు
అందమైన చిగురింపుకు అవని పులకరిస్తుంటె
సృష్టిలోని ప్రతి  పాణి పరవశించి పోతుంది
నీ చల్లని గాలికేమొ ఒల్లు జలదరిస్తుంది
నీ మెల్లని పిల్లగాలి మనసు హాయినిస్తుంది
దట్టపు మేఘాలు చేరి దండిగ వర్షిస్తుంటె
ధరణి పులకరిస్తుంది చెరువు అలుగు పోస్తుంది
నీ నీడన పవళిస్తే నిదురబాగ పడుతుంది
నీ పళ్ళను భుజియిస్తే కడుపు నిండిపోతుంది
ఇంటి ముందు నీడనిచ్చి ఇలవేల్పువైతివి
ఆకుపచ్చ చీరకట్టి అందాలొలుకబోస్తివి
పచ్చనైన పైరు చూడ కడుపు నిండిపోతుంది
రైతన్న ముఖంలోన నవ్వు తొంగి చూస్తుంది
	దట్టమైన అడవులతో దండిగ వానలు కురియ
	దిట్టమైన పంటలతో ధీమాగ బతుకు రైతన్న
బీటలెత్తిన బీడులన్ని బురదమల్లుగా మారి
ధాన్య రాసులతోటి గరిసెలన్ని నిండంగ
	రైతన్న కళ్ళలోన ఆనంద భాష్పాలు
	అప్పులన్ని తీరునన్న ఆశావహభావాలు
ఆకుపచ్చ తెలంగాణ అందమేదొ చూడర
మొక్క నాటి పెద్ద చేసి జాతికుపకరించర
	కాలుష్యం తరిమికొట్టి ఆక్సీజన్ అందిపుచ్చి
	పర్యావరణం పదిలమని మనను హెచ్చరిస్తుంది
			       – 2 –
చెట్టు నరికి కోరి కోరి చెరుపు తెచ్చుకోకుర
చెట్టునరికినోడికి పుట్టగతులు లేవుర
	ముఖ్యమం తి  కలలుగన్న ముచ్చటేందొ  తీర్చర
	తెలంగాణ రాష్ట్రాన్ని చెట్లతోటి నింపర
హరిత హారమెల్లప్పుడు  ఉద్యమంగ  సాగాలి
తెలంగాణ రాష్ట్రంలో చెట్లు బాగ పెంచాలి
	ప్రతి ఒక్కరు ఒక మొక్కను   పమతో నాటుదాం
	తెలంగాణ ఘనతేమిటొ ఈ జగతికి చాటుదాం
			***
