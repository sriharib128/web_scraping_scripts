రచన: బ్నిం
 
నీవే తల్లివి తండ్రివి
నీవే నా తోడూనీడ నీవే ‘సఖుడౌ’
నీవే గురుడవు దైవము
నీవె నా పతియు గతియు నిజముగ కృష్ణా
 
ఇది కృష్ణ శతకంలోని పద్యం.
 
ఒక వ్యక్తి మరొకరి మీద ఆధారపడటం…
అండ కోరటం.. వారినే సర్వస్వంగా భావించడం.. అసత్యం కాదు. అత్యవసరం కూడా!!!
ఇక్కడీ కథలో.. ‘సఖుడు.. ‘ఫ్రెండ్’
ఎవరూ…? అతను ‘నీడగా’ ఉంటూ..
ఆమెని ఎలా ఆదుకున్నాడు .. ఆదుకుంటాడు?
అనే ప్రశ్నలకి జవాబు తెల్సుకోవాలంటే
ఈ కథ సాంతం వినాల్సిందే…
వినరూ…
చదివింది ఝాన్సీ.. రాసింది మీ ఫ్రెండ్..
 

 
“బాయ్ ఫ్రెండ్”.. బ్నిం..
రచన:భువనచంద్ర
 
 
 
 
“పోనీ ఇవాళ మా ఇంట్లో భోంచేద్దురు గాని.. అదీ మీకు ఇష్టం అయితేనే..! మెల్లగా అన్నది మాధవీరావ్. “అమ్మయ్యా..మాధవిగారూ.. అన్నపూర్ణాదేవే ఎదురుగా వచ్చి ‘భక్తా..ఇదిగో ప్రసాదం’ అంటూ అంటూ వడ్డిస్తానంటే వద్దనేవాడు లోకంలో వుంటాడాండీ?  తొలి నే జేసిన పూజాఫలమో… నేటి ఆలయ దర్శన సౌభాగ్యమో…లేకపోతే…” ఆనందం అంతా ముఖంలో ప్రతిఫలిస్తుండగా అన్నాడు ఆనందరావు.
“అయ్యా..నేను అన్నపూర్ణాదేవిని గాదు. జస్ట్ మాధవిని. పాయింటు టూ నాకు సరిగ్గా వంట రాదు. శాకపాకాలన్నీ మీ ‘దంతసిరి’  మీద ఆధారపడి వుంటాయి..” నవ్వీ నవ్వనట్టు నవ్వింది మాధవి.
“మరి నా సంగతి?” కావాలనే అన్నది శోభ.
“నువ్వు లేకపోతే ఎలాగూ.. అసలు ఇవాళ రోజంతా వుండాలనుకున్నదే నీతోగదా..!” స్నేహంతోనూ,  ప్రేమతోనూ శోభని దగ్గిరికి తీసుకుంది మాధవి. శోభ కళ్ళల్లో నీళ్ళు తిరిగినై.
లక్ష గ్రంధాలు చెప్పలేని విషయం ఒక్క స్పర్శ చెప్పగలదు. ‘అంతటి ఆత్మీయ స్పర్శ దొరకడం శోభ జీవితంలో ఇదే మొదటిసారి. ఆ విషయం గమనించినా గమనించనట్టు నటించాడు ఆనందరావు.
——————
శోభ కూరలు సెలెక్ట్ చేస్తోంది. ” మీరు ఆగండి శోభగారూ…నన్ను సెలెక్ట్ చెయ్యనివ్వండి…! అంటూ ఆమెని ఆపాడు  ఆనందరావు.
“అదేమీ?” ఆశ్చర్యంగా అడిగింది శోభ.
“మీరు సెలెక్ట్ చేస్తున్న పద్దతి చూస్తే తెలిసింది.. కూరగాయలు కోయడం లో మీకేమాత్రమూ అనుభవం లేదని..!” నవ్వాడు ఆనందరావు.
“అంటే” కొంచెం చిన్నబుచ్చుకుని అన్నది శోభ. వాళ్లిద్దరి సంభాషణ వింటూ ఆనందిస్తోంది మాధవి.
“ఇదిగో యీ వంకాయల్ని ఇలా చూసి అలా తట్టలో పడేస్తున్నారు. కొద్దిగా, మరీ గట్టిగా కాకుండా నొక్కి చూడండి… మెత్తగా అనిపిస్తే అవి లేతకాయలన్నమాట. గట్టిగా వుంటే లోపలంతా ముదురు గింజల తోటి వుంటై… టేస్టు వుండదు. వంకాయలు వన్నె తగ్గకుండా నవ నవలాడుతూ వుంటే తాజావన్నమాట. అలాగే పుచ్చులు లేకుండా చూసుకోవాలి…!” అంటూ ఏ కూరగాయని ఎలా సెలెక్టు చెయ్యాలో చక్కగా వివరించాడు ఆనందరావు.
“బీరకాయల్ని?”… నవ్వుతూ అడిగింది మాధవి.
“మీకు తెలిసీ అడుగుతున్నారు. అయినా చెబుతున్నా… పైన  గీతలుగా ఉన్నాయి కదా చెక్కులు. వాటిని స్మూత్ గా గిల్లి చూడండి. తీగలుగా దారాలుగా వుంటే అది ముదురుది. ఓన్లీ కండ మాత్రమే వస్తే లేతది.” చూపించాడు ఆనందరావు.
“ఇవన్నీ మీకెలా నేర్పారు ఆనందరావు గారూ?” ఉత్సాహంగా అడిగింది శోభారాణి.
“మొదట మా అమ్మ నేర్పారు.  ఆ తరువాత జీవితం నేర్పింది…!” నవ్వాడు ఆనందరావు. మార్కెట్టులో కూరగాయలు కొని మాధవి ఇంటికి వెళ్ళేసరికి ఒంటిగంట అయ్యింది. “పోనీ ఒక పని చేద్దాం… కేరేజీ ఏదన్నా వుంటే ఇవ్వండి.. యీ పూటకి బయటినుండి పట్టుకొచ్చేస్తాను…!” అన్నాడు ఆనందరావు.”నిజం చెబితే ఆకలే లేదు. తొందరేముందీ… చక్కగా వండుకుని మూడింటికి తిందాం. చిటికెలో వంట చేసేస్తాగా..!” నవ్వింది మాధవి. శోభ కూరగాయలు తరుగుతానన్నది. “శోభాజీ… తప్పకుండా తరగండి. అయితే అన్ని ముక్కలు ఒకే సైజులో వుండేలా తరగాలి. ఒకటి పెద్దదిగా, ఒకటి చిన్నదిగా వుంటే ఉప్పూ, కారాలు సరిగ్గా పట్టవు..!” జాగ్రత్తలు చెప్పాడు ఆనందరావు.
“మీ మాటలు వింటుంటే మీకు వంటలు బాగా వచ్చు అనిపిస్తోంది!” అన్నది మాధవి. “ఎవరు నేర్పారూ? మీ అమ్మగారా?” అని కూడా అన్నది.
“అవును…” నిట్టూర్చి అన్నాడు ఆనందరావు.
“అదేంటి… అలా నిట్టూర్చారూ?” మాధవి అడిగింది.
“మాధవిగారూ, ఒక చిన్న రిక్వెస్టు… యీ పూట వంట నన్ను చెయ్యనిస్తారా?” మీదకి చూస్తూ అన్నాడు ఆనందరావు.
“నేను చేస్తానుగా…!” అర్ధం కాక అన్నది మాధవి.
“సరే… మా అమ్మ జ్ఞాపకం వచ్చినప్పుడు నా గుండె బరువెక్కిపోతుంది. ఆ సమయంలో నన్ను నేను కంట్రోల్ చేసుకోవడానికి నా పదమూడేళ్ళ వయసులో వంట చేస్తుండేవాడిని… ఆ తరువాత ఏదో ఓ పుస్తకం పట్టుకుని ఆమె జ్ఞాపకాల తుఫానునించి తప్పించుకునేవాడ్ని. ఎందుకో ఇవ్వాళ… చాలా చాలా సంవత్సరాల తర్వాత మా అమ్మ అతి గాడంగా గుర్తొచ్చింది…! ” తలవంచుకునే మెల్లిగా అన్నాడు ఆనందరావు.
“ఓకె… స్టవ్ వెలిగించి నేను తప్పుకుంటాను. ఉప్పూ కారం పసుపు పోపు దినుసులు ఇవిగో ఈ డబ్బాల్లో వున్నాయి. నూనె నెయ్యి ఎట్సెట్రా అదిగో వాటిల్లో వున్నాయి. కానీ ఒక్క విషయం…. ఇవాళ మీరు మాకు చేసేది కేవలం వంట అనుకోవద్దు. మీ అమ్మగారి ప్రసాదం అనుకుని ఆనందంగా చేసి మాకు వడ్డించండి…!” ఆనందరావు భుజాన్ని అనుకోకుండానే మెల్లగా తట్టి అన్నది మాధవి. అంతేగాదు శోభ వంక కూడా అర్ధవంతంగా చూసింది.. హాల్లోకి రమ్మని.
ఓ బెడ్ రూము, కొంచెం పెద్ద హాలూ, మాంచి కంఫర్టబుల్ కిచెనూ, బాత్ రూమూ వున్నాయి ఆ  అపార్ట్‌మెంట్
అది కంట్రాక్టర్ తన కోసం కట్టుకున్నది. లక్కీగా మాధవికి దొరికింది.
“ఏంటక్కా… బాగా సెంటిమెంటల్ గా ఫీలవుతున్నట్టు వున్నారాయన…” అన్నది శోభ… గుసగుస గా.
“కొన్ని జ్ఞాపకాల గాఢత అలానే వుంటుంది లే. హీ విల్ భీ ఆల్ రైట్… డోంట్ వర్రీ!” అని నిట్టూర్చింది మాధవి.
గంట గడిచింది. “మాధవిగారూ… టమోటా పప్పు… వంకాయ, చిక్కుడుకాయ కూర… మిరియాలూ,  టమాటాల చారు… సింపుల్ గా కేబేజీ పచ్చడి… రెడీ…!” హాల్లోకి వచ్చాడు ఆనందరావు.
“ఓహ్… అంత త్వరగానా?” ఆశ్చర్యంగా అన్నది శోభా.
“ఇంకా అన్నం వుడకాలి గదా… గివ్ మీ టెన్ మినిట్స్ ” నవ్వాడు ఆనందరావు.
“హలో…” కొద్దిగా ఆయాసపడుతూ లోపలికి వచ్చింది మిసెస్ సుందరీబాయి. “ఓహ్… చాలా మంది గెస్టులున్నారనుకుంటాను మాధవీరావ్… హూ ఈజ్ దిస్ యంగ్ గాళ్… హూ ఈజ్ థట్ స్మార్ట్ చాప్…!” గడ గడా ప్రశ్నలడిగింది శోభా వంకా, ఆనందరావ్ వంకా తేరిపార జూస్తూ…
“యీ పిల్ల నా చెల్లెలు శోభ.. ఆయన ఆనందరావుగారనీ…” ఏం చెప్పాలో తెలీక ఆగింది.
“ఓ గుడ్ నేమ్.. గ్లాడ్ టూ సీ యూ మిస్టర్ ఆనంద్… నా పేరు సుందరీబాయ్ కిషన్ చంద్ జరీవాలా.. మా డేడీ మీకు తెలిసుండవచ్చు. ది గ్రేట్ చమన్ లాల్….!” ఆనందరావు చెయ్యి దొరకబుచ్చుకుని వీలున్నంత గట్టిగా నొక్కి అలాగే పట్టుకుని అన్నది సుందరి.
“ఓహ్… నైస్ టూ సీ యూ సుందరిగారూ..!” విడిపించుకుని అన్నాడు ఆనందరావు.
” మీకు సిగ్గు కొంచెం ఎక్కువనుకుంటాను… యూ నో.. సిగ్గుపడే మగాళ్ళు ‘అక్కడ” మాత్రం రెచ్చిపోతారని నా ఫ్రెండ్ జమ్నా బలాల్ చెప్తూ వుంటుంది!” కన్ను కొట్టి గట్టిగా నవ్వి అన్నది సుందరి. ఎవరికీ నవ్వు రాలేదుగానీ కుక్కర్ మాత్రం యీల వేసింది.
“ఓహ్… ఇంకా లంచ్ చెయ్యలేదా? గుడ్… నేనూ ఇవ్వాళ లేటే… కమాన్… తిండి మీద యుద్ధం ప్రకటిద్దాం!” ఉత్సాహంగా అన్నది సుందరి. ‘అలాగే..!”  అని మాధవి శోభ వంక చూసి వంటగదిలోకి వెళ్ళింది.
“మీరేం చేస్తుంటారు మిష్టర్ ఆనంద్…!” కుతూహలంగా అడిగింది.
“ప్రస్తుతానికి ఏం చెయ్యాలా అని ఆలోచిస్తున్నానండీ…!” నవ్వాడు ఆనందరావు.
“ఓ.. యూ హావ్ అ వెరీ క్యూట్ స్టైల్..!” కళ్ళు కొద్దిగా వెడల్పు చేసి, ఎడమకన్ను కొట్టి అన్నది సుందరి.
“ధాంక్యూ!” నవ్వాడు ఆనందరావు. ఈ సుందరి ఎవత్తో గానీ చాలా ఫాస్ట్ గా వుంది… జాగ్రత్తగా వుండకపోతే శీలం
శ్రీశైలంలో తేలుతుందని మనసులో అనుకున్నాడు… అసలీమె మాధవికి ఎలా పరిచయమైందీ? అని కూడా మనసులోనే ఓ ప్రశ్న వేసేసుకున్నాడు.
శోభా, మాధవీరావు ఇద్దరూ గిన్నెలు తీసుకొచ్చారు… హాల్లోకి. రైటింగ్ టేబుల్ మాత్రం మాధవికి వున్నది గానీ డైనింగ్ టేబుల్ లేదు. అందువల్ల చాపలు పరిచి వాటిమీద న్యూస్ పేపర్లు పాతవి పరిచి మధ్యలో వంట వండిన గిన్నెలు అమర్చారు.
“సారీ ప్లేటు ఒక్కటే అదీ నేను తినేది మాత్రమే ఉంది గనక, ఇవ్వాళ అందరం పేపర్ ప్లేట్లలోనే తినక తప్పదు.!” నాలుగు పేపర్ ప్లేట్లని న్యూస్ పేపర్లపైన పొందిగ్గా పెట్టి అన్నది మాధవి.
“ముద్దలు కలిపి పెట్టినా ఓ కే అక్కా!” నవ్వుతూ పప్పు, కూర పచ్చడి వడ్డిస్తూ అన్నది శోభ. “ఓ చిన్న ఎమెండ్ మెంట్ యంగ్ గాళ్… ఆ కలిపి ముద్దలు పెట్టేది మగవాళ్లు ఐ మీన్ ఆనంద్ గారయితే ఇంకా బాగుంటుంది. మై స్వీట్ హబ్బీ… అదే దట్ క్యూట్ ఫెలో నాకు అలానే తినిపిస్తారు!” ఓ పెద్ద జోకు వేసినట్టు సుందరి నవ్వుతుంటే శోభ ఆ మాటలకి గుడ్లు తేలేసింది. మాధవి చిన్నగా నవ్వింది. నవ్వి “ఇవ్వాళ మీవారిక్కడ లేరు కదా… ఎవరి ప్లేట్ లో వాళ్లు కలుపుకుని తిందాం… సరేనా…!” తను కూర్చుంటూ మిగితా వాళ్ళని కూర్చోమని సైగ చేస్తూ అన్నది మాధవి.
“వావ్… ఫెంటాస్టిక్. యే టమాటర్ కీ దాల్ హై నా…!” పప్పులో వేలు ముంచి నోట్లో పెట్టుకుని టేస్టుచేసి అన్నది సుందరి.
“వో ఏతో దాల్ హై… ఓ బెగన్ కీ సబ్జీ…!” చెప్పింది మాధవి.
“ఆనందరావుగారూ.. పప్పు అద్భుతం.. ఓహ్… కూరా అద్భుతమే… నిజం చెప్పనా… కేబేజీ చెట్నీ గురించి నేను ఇప్పటివరకూ వినను కూడా వినలేదు. రుచి చూస్తుంటే మతిపోతోంది” అన్నంలో కలుపుకుని గబగబా ముద్దలు తింటూ అన్నది శోభ.
“ఠీక్ బోలా యంగ్ గాళ్… మాధవీ తో సూపర్ కుక్ హై?” అన్నది సుందరి.
“వంట చేసింది మాధవి అక్కకాదు.. ఆనంద్ గారు..!” ఠక్కున అన్నది శోభ.
“రియల్లీ…!” కళ్ళు పత్తికాయలంత పెద్దవి చేసి ఆశ్చర్యంతో అన్నది సుందరి? “ఐ కాన్ట్  బిలీవ్…!” అని కూడా అన్నది.
“నిజంగా ఆయనే ఆంటీ…!” అన్నది శోభా.
“ఓ గాడ్… ఏమన్నావూ? ఆంటీనా… ఐయాం జస్ట్…” టప టపా ఎడమ చేతితో తల మీద బాదుకోవడం మొదలెట్టింది సుందరి.
“లేదు సుందరీ… అక్కా అనబోయి ఆంటీ అన్నది సుందరి. అది ‘నటన’ అని అందరికీ తెలుస్తున్నా ఏమి అనలేని పరిస్థితి.
సుందరి బుర్రలో ఏదో తుఫాను వస్తోందని గుర్తించింది మాధవి.
“ఆనంద్ జీ… మీరు గనక రోజూ ఇలానే నాకు వండి పెడతానని ప్రామిస్ చేస్తే మీ చేత స్టార్ హోటల్ పెట్టించి కేషియర్ గా నేనే వుంటా…!” అన్నది మళ్ళీ.
“స్టార్ హోటల్ పెట్టించినప్పుడు ఆఫ్ట్రాల్ కేషియర్ ఉద్యోగం ఎందుకూ? ఓనరే మీరవుతారు గదా!” నవ్వాడు ఆనందరావు.
“ఎప్పుడూ మీతోనే.. ఐ మీన్… ఎప్పటికప్పుడు మీ రుచుల్ని ఆస్వాదించ వచ్చుగా… అందుకని. ” మళ్ళీ కళ్ళు చికిలించి నవ్వుతూ అన్నది సుందరి. చున్నీ జారిపోయేలా భుజాల్ని విదిలించింది కూడా.
అందరికీ అర్ధమయ్యింది… సుందరి అలోచనలు ఎటు మళ్ళుతున్నాయో.
“అంత కష్టం ఎందుకు సుందరిగారూ… నేను ప్రొఫెషనల్ ని కాదు. అందునా వెజిటేరియన్  గాడ్ని. ఏదో సరదాగా ఇవాళ వంట చేశా గానీ, వంట కనీసం నా హాబీ కూడా కాదు…. ఎందుకులెండి.. ఏదో కాస్త నన్ను నాలాగా బతకనివ్వండి..” నవ్వి విషయాన్ని తేల్చేశాడు ఆనందరావు.
“పదార్ధాలు మాత్రం నిజంగా అద్భుతం… ఇప్పుడు యీ యొక్క ‘రసం’ యొక్క రుచుని అనుభవిద్దాం..!” ఓ గరిటెడు రసం చేతిలో పోసుకుని పీలుస్తూ అన్నది శోభ….” వావ్.. నధింగ్ టూ బీట్… సూపర్బ్!”
“ఓకె మాధవీ… నేను మళ్ళీ వస్తా.. ఆనంద్ జీ… సూపర్ లంచ్ కి ధ్యాంక్స్.. ఒక్క లంచ్ తోనే విడిచి పెట్టను సుమా.. బై!”  శెలవు తీసుకుంది సుందరి. కారు ఎక్కేదాకా చూస్తూ నిలబడారు.
“అబ్బ… తలవాచిపోయిందనుకో అక్కా ఆవిడ ఎక్స్ ప్రెషన్స్ చూసీ… అదేంటో.. ఆనంద్ గారూ… మేము వుండబట్టి సరిపోయింది.. అదే మీరు ఆవిడతో ఒంటరిగా వుంటే మిమ్మల్ని కొరుక్కు తినేసేది… ఓరి బాబోయ్ అంత కాంక్షా కళ్ళల్లో…!” ఆశ్చర్యంగానూ, తల నెప్పి తీరిందన్న సంతోషంతోనూ అన్నది శోభ. సుందరి వున్నంత సేపూ ఓ అన్ ఈజీ ఫీలింగ్.
“లేదే… షి లుక్స్ వెరీ జెంటిల్&  నైస్” అన్నాడు ఆనందరావు.
“మైగాడ్.. జెంటిల్ & నైసా?” షాక్ తిన్నది శోభా.
పకపకా నవ్వాడు ఆనందరావు.
“ఎందుకూ నవ్వుతున్నారూ?” చిరుకోపంగా అన్నది శోభ.
మాధవి కూడా చిన్నగా నవ్వి. “శోభా…ఆనందరావు గారు కావాలనే అలా అన్నారు. ఎందుకన్నారో తెలుసా…. సుందరి కంటే వెయ్యి రెట్లు ఆశతో,  కాంక్షతో శామ్యూల్ రెడ్డి పొద్దున్న నిన్ను చాశాడు. అతని మీద సదభిప్రాయం వున్నది కనక ఆ విషయం నీకు అర్ధం కాలేదు. కానీ మాకు మాత్రం క్లియర్ గా అర్ధమైంది. నిజం చెబితే నా మనసులో శామ్యూల్ గురించిన ఆందోళన ఇంకా తగ్గలేదు దయచేసి జాగ్రత్తగా మసులుకో. అతను ఎందుకో చాలా చెడ్దవాడని, నా మనసు చెబుతోంది!” అన్నది మిసెస్ మాధవీరావు.
“ఎగ్జాక్ట్లీ… నేను చెప్పదలుచుకున్నదీ అదే శోభ గారు… బట్… కంగారు పడకండి… మీ వెనక మేమున్నాంగా…!” అనునయంగా అన్నాడు ఆనందరావు.
 
మళ్ళీ కలుద్దాం…   భువనచంద్ర
రచన:   డా. జె. గౌతమి సత్యశ్రీ  
 
 
 
 
కొంతమంది కుర్రవాళ్ళు పుట్టుకతో వృద్దులు……  పావన నవ జీవన బృందావన నిర్మాతలు….
అని శ్రీశ్రీ గారు చెప్పినట్లు ఒక పావన నవజీవన బృందావన నిర్మాత పదహారేళ్ళ ఈ పాకిస్తానీ అమ్మాయి మలాలా యూసెఫ్ జై.  ప్రపంచమంతా ఈమెను ఆరాధించడానికి కారణం ఆమె చేస్తున్న పోరాటాలే. పాకిస్తానీ అమ్మాయిలందరికీ చదువుకునే యోగ్యతకు తాలిబన్ మిలిటెంట్ల వల్ల భంగం కలగకూడదని,  ఆమె నిరంతరం జరుపుతున్న పోరాటం ఆమెను ఒక అంతర్జాతీయ చిహ్నం గా నిలబెట్టింది.

మలాలా 1997, జూలై 12 న పాకిస్తాన్ లో నార్త్ వెస్ట్ లో మింగోరా కి చెందిన స్వాట్ వ్యాలీ ప్రదేశంలో జన్మించింది.  ఆమె చిన్నప్పుడు  ఆ ప్రదేశం చక్కటి టూరిస్ట్ ప్రదేశం. వేసవి రాగానే ఎక్కడెక్కడినుండో ప్రజలు ఆ ప్రదేశానికి విహారయాత్రలకు వచ్చేవారు. ఆ తర్వాత ఆ ప్రదేశాన్నంతటినీ తాలిబన్ మిలిటెంట్ ఫోర్స్ ఆక్రమించింది. తాలిబన్ తిరుగుబాటుదారులు పాకిస్థాన్ ని ఆక్రమించి అక్కడి స్కూల్స్ ని తమ చేతిలోకి తీసుకుని మతతీవ్రవాదాన్ని పాఠ్యాంశాలలో చొప్పించి, పిల్లలకి బలవంతంగా అలవర్చి వారి దారిలోకి వచ్చేలా శిక్షణను ఇస్తున్నారు. అది మగపిల్లల స్కూల్స్ లోని పరిస్థితి. ఇక ఆడపిల్లల స్కూల్స్ ను భయపెట్టి మూయించేస్తున్నారు.  ఇది ఆ ఒక్క ప్రదేశంలోనే కాదు, పాకిస్థాన్ చుట్టు పక్కల ప్రదేశాలలో కూడా ఇదే సమస్య. ఎన్నో వేల కుటుంబాలు భయంతో తమ పిల్లల్ని ఆయా స్కూల్స్ కి పంపించక తప్పట్లేదు. ఈ తిరుగుబాటుదారులు ఫార్మల్ ఎడ్యుకేషన్ కు అడ్డుపడుతూ, అడ్డొచ్చిన పౌరులపై దాడులు చేస్తూ, భయపెడుతూ, స్కూల్స్ ని మూయిస్తూ, ఆడపిల్లలని చదవనీయకుండా, మగపిల్లల్ని తీవ్రవాదానికి అలవాటు పడేలా చేస్తున్నారు. మతతీవ్రవాదాన్ని భోదించే స్కూల్స్ ని మదర్సా అని అంటారు. అటువంటి స్కూల్స్ నుండి జాగ్రత్తగా తప్పించుకుని తల్లిదండ్రులను జేరిన పిల్లలు ఆ స్కూల్స్ లో వీళ్ళకి .. ఆఫ్ఘనిస్థాన్ లో జిహాద్ యాత్రకు తమని తాము ఎలా త్యాగం చేసుకోవాలో, ఎలా ప్రాణాలను ఒడ్డాలో శిక్షణ ఇస్తున్నారని ప్రజలకు, మీడియాకు తెలియపరిచారు. ఈ తాలిబన్ లీడర్లు కూడా ఇటువంటి మదర్సాల నుండి శిక్షణ పొందిన వాళ్ళేనట. ఆ శిక్షణ ఇస్తున్నంత కాలమూ పిల్లలకు ఉచిత భోజనం, ఉచిత నివాసం కల్పించడం వల్ల పేదకుటుంబాలకు ఇది ఒకరకమైన ఆకర్షణ. ఈ ఆకర్షణలో పడిపోయి ఎంతోమంది పేదలు తమ బిడ్డలను కోల్పోతున్నారు కూడా. మామూలు స్కూల్స్ కి పంపితే ఉచిత సౌకర్యాలు వుండవు కదా.. అక్కడ పేదరికంది కీలకపాత్ర.  కానీ ఈ వ్యూహం లో పడి, తమకి తాము, తమ బిడ్డల భవిష్యత్తుకు, దేశానికి ఆ తర్వాత ప్రపంచానికి ఎంత తీరని నష్టం కలుగుతుందో కనీసపు అంచనా కూడా వెయ్యలేని బ్రతుకులు. ఇక ఆఫ్ఘనిస్థాన్ పరిస్థితి చూస్తే…  20 యేళ్ళకి పైగానే ఈ తీవ్రవాద దాడులకు ఆఫ్ఘనిస్థాన్ బలయ్యి, అక్షరాస్యత చాలా దెబ్బతిన్నది.  స్త్రీలలో అక్షరాస్యత 12.3 శాతం వుంటే పురుషుల్లో 43 శాతం మాత్రమే వుందిట. జాతీయస్థాయిలో  తీసుకుంటే కేవలం 28 శాతం మాత్రమే. ఇప్పుడు ఈ జాడ్యం పాకిస్థాన్ కి కూడా ప్రాకి, అక్కడ కూడా ఈ విషబీజాలు నాటుకుంటున్నాయి..  మరి ఇంత జరుగుతున్నా ఆఫ్ఘనిస్థాన్ ప్రభుత్వానికి ఎటువంటి బాధ్యత లేదా? ఎందుకు లేదూ?? దీని చరిత్ర చూస్తే ఈ ఆఫ్ఘనిస్థాన్ ఎన్నో విధానాలకి లొంగి, పాలింపబడింది.. మోనార్కీ అని, రిపబ్లిక్ అని, రెలిజియస్ గ్రూప్స్, డిక్టేటర్షిప్స్ అలాగే కమ్యూనిస్ట్ గ్రూప్స్ అని. ఈ విధంగా ఆఫ్ఘనిస్థాన్ స్థిరత్వాన్ని కోల్పోయింది. గత పదేళ్ళనుండి ఈ దేశం NATO (North AtlanTic Treaty Organization, నార్త్ అట్లాంటిక్ ట్రీటీ ఆర్గనైజేషన్) దేశాల ఆధ్వర్యంలో వుంది. ఇది వివిధ దేశాల రాజకీయ సమూహము.  తాలిబన్లనుండి ఆఫ్ఘనిస్థాన్ ని రక్షించడం దీని ప్రధాన కర్తవ్యం. ఈ దేశాలలో యునైటడ్ స్టేట్స్ కూడా ప్రధాన పాత్ర వహిస్తున్నది.  తాలిబన్లతో ఎన్నో రాజీ ప్రయత్నాలూ చేసుకుంటూ శాంతిభద్రతలను నెలకొల్పడానికి ప్రయత్నాలు చేస్తూనేవుంది. IRIN (Integrated Regional Information Network, ఇంటిగ్రేటెడ్ రీజినల్ ఇన్ ఫర్మేషన్ నెట్ వర్క్) న్యూస్ ఏజెన్సీ కధనం ప్రకారం రాజీలు కుదుర్చుకుని, ఎన్నో స్కూళ్ళను తిరిగి తెరిపించడం, క్రొత్త స్కూళ్ళను కట్టించడం ప్రభుత్వం చేస్తున్నదట. వాళ్ళతో పడిన రాజీ ప్రకారం, పాఠ్యాంశాలలో మోడ్రన్ సైన్స్ సబ్జెక్ట్స్ తో పాటు, మతపరమైన సబ్జెక్ట్స్ ని కూడా చొప్పించడానికి మాటలు సాగాయిట. ఇంకా ఎన్నో స్కూల్స్ ముఖ్యంగా ఆడపిల్లల స్కూల్స్ ఇంకా మూతబడే వున్నాయి. అభద్రత కారణంగా, సాంప్రదాయక ఆచరణల వల్లన, లింగభేదాల వలన ఆడపిల్లల చదువులు పూర్తిగా కుంటుపడ్డాయి.

ఇదిలా వుంటుండగా.. తాలిబన్ల వల్ల పాకిస్థాన్ లో కూడా కలకలం రేగింది. ఎన్నో స్కూళ్ళ విధ్వంసాల వల్ల,  ఆడపిల్లల చదువులు కుంటుపడ్డాయి.  వీటిమధ్య నుండి లేచిన ఒక ఉద్యమమే ఈ చిన్నారి మలాలా యూసెఫ్ జై. మలాలా పషతన్ తెగలో పురుషాధిక్యత గల కుటుంబాల్లో జన్మించింది. ఆమె తండ్రి జియాద్దీన్ యూసెఫ్ జై అభ్యుదయ భావాలు గలవాడగుట చేత, మగపిల్లల పేర్లు మాత్రమే కుటుంబ జాబితాలో చేర్చబడే ఆచారంవున్నప్పటికీ,  మగపిల్లల పేర్లతో సమానంగా ఆ పిల్ల పుడుతూనే ఆమె పేరును కూడా కుటుంబ జాబితాలో చేర్చి ఒక అపూర్వమైన మార్పును తెచ్చిన వ్యక్తి.  మలాలా అనే పేరు కూడా 1880 లో బ్రిటిష్ నుండి ఆఫ్ఘన్ దేశ స్వాతంత్రం కోసం పోరాడిన ఒక స్వాతంత్ర యోధురాలి పేరు. అటువంటి పేరు ఆ అమ్మాయికి పెట్టడం అనేది కూడా వాళ్ళ అభ్యుదయవాదాన్ని తెలియపరుస్తుంది.  మలాలా తన తండ్రి స్కూల్ లోనే చదువుకునేది. స్కూళ్ళమీద తాలిబాన్ల దాడుల తర్వాత.. మొట్టమొదటిసారిగా మలాలా 2008 లో బహిరంగంగా స్పీచ్ ఇచ్చింది.  అప్పటికి ఆమె వయసు కేవలం 11 సంవత్సరాలు. ఆమె టాక్ యొక్క టైటిల్- ఎంత దైర్యం తాలిబన్ కు, నా ప్రాధమిక హక్కు చదువును నాకు దూరం చెయ్యడానికి?. 2009 లో తాను గుల్ మకాయ్ అని పేరు మార్చుకుని BBC కి ఒక బ్లాగ్ ఓపెన్ చేసి తాను చదువు మానేయాలని, ఆ స్కూల్ మూసేయాలని, ఉద్యమాలు వదిలేయాలని తాలిబాన్ల నుండి తనకు వస్తున్న హెచ్చరికలను ఎప్పటికప్పుడు చేరవేస్తుండేది.  తాను ఈ పేరు మార్చుకొని తన ఐడెంటిటీ ని దాచడానికి కారణం, తాలిబన్లకు దొరక్కుండా వుండడానికి.  ఇంత చిన్న వయసులో ఎంత ఒత్తిడి పిల్లలకి! అయినా సంవత్సరాంతంలో  తానెవరో బయటపెట్టేసింది. ఆపై ప్రజావేదికపై అనర్గళం గా పిల్లల హక్కుల పోరాటమే కాకుండా.. స్త్రీవిద్యాపోరాటం గా కూడా ఉద్యమం ఒక ఊపు అందుకుంది.  ఆమె క్రియాశీలత 2011 లో అంతర్జాతీయంగా బాలల శాంతి బహుమానం (ఇంటర్నేషనల్ చిల్డ్రన్స్ పీస్ ప్రైజ్) అలాగే అదే సంవత్సరంలో పాకిస్తాన్ జాతీయ యూత్ శాంతి బహుమానాల్ని (పాకిస్థాన్ నేషనల్ యూత్ పీస్ ప్రైజ్) తెచ్చిపెట్టింది.  ఆమె 14 వ ఏట తాలిబన్ డెత్ వారెంట్ ఇష్యూ చేసింది.  అది తెలుసుకున్న తల్లిదండ్రులు చాలా భయపడ్డారు. ఆమె తండ్రి మొదటినుండి యాంటీ తాలిబన్ ఫోర్స్, అందుకే ఆయన కూడా వ్యతిరేక చర్యలకు కూతురితో ముందంజ వేసాడు.  ఒక మైనర్ బాలికను చంపడానికి తాలిబన్ ముందుకు రాదని భ్రమించాడు కానీ తాలిబాన్ అన్నంత పని చేసింది.  అక్టోబర్ 9, 2012 న స్కూల్ నుండి ఇంటికి వస్తున్నప్పుడు,  దారిలో బస్సు ఆపి ఆమెపై, ఆమె స్నేహితురాళ్ళపై కాల్పులు జరిపారు. మలాలా కు తగిలిన బుల్లెట్ తలలో ఎడమ భాగానికి చొచ్చుకుని పోయి, అక్కడినుండి మెడ క్రింద భాగానికి ప్రయాణించింది.  మలాలా కోమాలోకి వెళ్ళిపోయింది.  ఆమెను వెంటనే పేష్వార్ లోని ఒక మిలిటరీ హాస్పిటల్ కి తరలించి, అక్కడినుండి బర్మింగ్ హామ్, లండన్ కి తరలించారు. మరికొన్ని సర్జరీలు జరిగి, ఆమె కోమా నుండి బయటికి వచ్చేటప్పటికి కొంతకాల పట్టింది. ఈ పీరియడ్ లో, ఆమెని సపోర్ట్ చేస్తూ.. ఆ దేశంలోని పౌరులెందరో తాలిబన్ కాల్పులకు గురి అయ్యారు. మార్చి, 2013 లో పూర్తిగా కోలుకుని, బర్మింగ్ హామ్ లోనే ఆమె స్కూల్ కి వెళ్ళడం మొదలుపెట్టింది.
తాలిబాన్ ఆమె పై హత్యాప్రయత్నాలు చేసి విఫలం అయి మరింత తప్పు చేసిందనే అనుకోవాలి. ఎందుకంటే,  ఆ తర్వాత జరిగిన విద్యాపోరాటానికి ఆమె చాలా బలమైన శక్తి గా మళ్ళీ ఉద్భవించింది. ఆమె చేస్తున్న ఈ పోరాటాలకు ప్రతీకగా యూరోపియన్ పార్లమెంటు అక్టోబర్ 10, 2013 న “సఖారవ్ ప్రైజ్ ఫర్ ఫ్రీడం ఆఫ్ థాట్” అనే అవార్డ్ ని ఇచ్చింది. 2013 లో ఆమె 16 వ పుట్టినరోజుకి యునైటడ్ నేషన్స్ కి స్పీచ్ ఇచ్చింది. తన ఆటోబయోగ్రఫీ నంతటినీ ఒక పుస్తక రూపంలో వ్రాసి అదే సంవత్సరంలో రిలీజ్ చేసింది. ఈ అమ్మాయి చేస్తున్న పోరాటాన్ని గుర్తించడంతో అక్టోబర్ 2014 లో చిల్డ్రన్ రైట్స్ యాక్టివిస్ట్  కైలాష్ సత్యార్ధి తో పాటుగా మలాలా కు కూడా నోబుల్ పీస్ ప్రైజ్ కూడా వచ్చింది. పాకిస్థాన్ ప్రైం మినిస్టరు నవాజ్ షరీఫ్ మలాలా తన దేశానికి గర్వకారణమని, ప్రపంచంలోని పిల్లలందరూ ఆమెలోని స్పూర్తి ని తీసుకుని ముందడుగు వెయ్యాలని పొగిడారు. యునైటెడ్ నేషన్స్ సెక్రటరీ బన్ కి మూన్ కూడా మలాలా ధైర్య సాహసాలకి మెచ్చుకుని ఆమె సింపుల్ గా స్కూల్ కెళ్ళే ఒక అమ్మాయి గ్లోబల్ టీచర్ అయ్యిందని కొనియాడారు. కానీ ఇంత జరుగుతున్నా తాలిబాన్ మలాలాను ఇంకా వాళ్ళ  టార్గెట్ గా పరిగణిస్తుండడం దుదృష్టకరం……
కొన్నికధలు ఇంతేనేమో….
 
 
రచన:మంథా భానుమతి.
 
మరునాడు పొద్దున్నే ఏడుగంటలకి తయారయిపోయి, వాన్ లో పోఖరా బయలుదేరాము. దారిలో “మనకామనా దేవి” ఆలయ దర్శనం.. నాలుగు గంటలు పైగా పట్టింది. ఆలయం కొండ మీదుంది. కొండ కింద నున్న ‘కురింతర్’ అనే ఊరు చేరడానికి నాలుగు గంటలు పైగా పట్టింది. దూరం ఎక్కువ లేదు కానీ, అంతా ఘాట్ రోడ్డు.
హిమాలయ శ్రేణుల్లోంచి మెలికలు తిరుగుతున్న బాటలో వెళ్తుంటే దారిలో దృశ్యాలు కన్నులకి విందే!
కురింతర్ నుంచి కేబుల్ కారులో పది నిముషాలు ప్రయాణం. ఈ సదుపాయం లేనప్పుడు, గుఱాలమీద, కాలి నడకన మూడు నాలుగు రోజులు పట్టేదిట.
మనకామనా దేవి ఆలయం-
ఎక్కడో మారుమూల చిన్న దేశం నేపాల్,, ఏం పెద్ద జనం ఉంటార్లే అనుకున్నాం, మంగళవారం రష్ ఉంటుంది అని హోటల్ వాళ్ళు చెప్తున్నా కూడా.
కేబుల్ కారు క్యూ చూసేటప్పటికి కళ్ళు తిరిగాయి. ఎప్పటికి పైకి వెళ్ళాలి. ఎప్పుడు దర్శనం అవాలి.. తిరుపతి జనరల్ క్యూకి ఏ మాత్రం తీసిపోదు.
పైగా హిమాలయాలు కదా.. ఏప్రిల్ నెలలో ఎండ ఏముంటుందిలే అనుకుంటే అమాయకత్వమే!
నీరసంగా తల మీద చెంగులు, టోపీలు వేసుకుని నిలబడ్డాం. ఈ లోగా ఒకతను కేబుల్ కార్ టికెట్స్ ఉన్నాయి కొంటారా అని హడావుడిగా క్యూలో తిరుగుతున్నాడు. మీకు ట్రావెల్ ఏజెంట్ ఇచ్చాడులే అని చూసుకుంటుంటే.. “టికెట్లున్న వాళ్ళు క్యూలో నించోనక్కర్లేదు. సీదా ఫ్రంట్ కి వెళ్ళిపోండి” అని అరిచాడు.
కాబోసనుకుని మేము గర్వంగా తలెత్తి, అక్కడ నిలబడిన వాళ్ళని జాలిగా చూస్తూ గబగబా ముందుకంటా వెళ్ళిపోయాం. తీరా వెళ్ళాక,
“ఎవరు చెప్పారు? మూడు వంతుల మందికి టికెట్లుంటాయి.. పీచే జావ్..” హేళనగా నవ్వాడు అక్కడి అధికారి. ఈ లోగా రెండు బస్సుల జనం వచ్చి క్యూ మూడు ఫర్లాంగుల దూరం పెరిగింది. ఇంక మా వాళ్ళు నన్ను ముందుకు తోశారు.
నాకు నెగోషియేషన్స్ లో కొంచెం పేరుందిలెండి.
చాలా దూరం నుంచి వచ్చాం బేటా! సబ్ సీనియర్ సిటిజెన్స్ హై.. ప్లీజ్..” ఆ  హేళనతని వెంట పడ్డాను, విదిలిస్తున్నా లెక్క చెయ్యకుండా.
“అడ్డంగా కట్టిన తాడు కింది నుంచి ఒక్కొక్కళ్ళు మెల్లిగా లోపలికి జారుకోండి..” కొంచెం సేపయ్యాక, దయతలచి, నాకేసి చూడకుండా అన్నాడు, పైన ఉన్న వాడికి సైగ చేసి.
మొత్తానికి, స్టేషన్ ఇంకా అర ఫర్లాంగు దూరం ఉందనగా నడుం కలుక్కుమంటుండగా దూరి, ఒక చిన్న కొండ మెట్లు ఎక్కుతున్నాం
ఒకావిడ గట్టిగా దెబ్బలాడ్డం మొదలు పెట్టింది.. సడన్ గా ఎక్కడ్నుంచొచ్చారంటూ.
మమ్మల్ని కాదన్నట్లు ప్రకృతి సౌందర్యం తిలకించడంలో ములిగి పోయాం. అలా చివరి వరకూ సాధిస్తూనే ఉంది. అదృష్టవశాత్తూ, మా ముందున్న ఒడిస్సా దంపతులు, “ఏ హమారా పరివార్ హై..” అంటూ దబాయించారు. మూతి మూడు వంకలు తిప్పింది, నేపాలీ వీర వనిత.
చివరాఖరుకి కేబుల్ కారులో ఆరుగురం వచ్చి పడ్డాం. ఒక సారి కదిలాక, అప్పటి వరకూ పడిన శ్రమ అంతా మర్చిపోయాం. అలా కొండల్లో పైకి వెళ్తుంటే.. కింద తీరుగా పెంచిన పోడూ పంటలు, ఆకాశాన్నంటే శిఖరాలు, చెట్లు.. అందరం మాటలు మానేసి బైటికి చూస్తుండి పోయాం. మా పక్కనుంచి మేకల అరుపులు వినిపిస్తున్నాయి. అంత ఎత్తున ఎక్కడ్నుంచా అని చూస్తే.. మా వెనుకే ఒక కేబుల్ కారు, బోనులా ఉంది. అందులో పది మేకలు తలని కడ్డీల బైటికి పెట్టి అరుస్తున్నాయి. తరువాత తెలిసింది, అక్కడ పశుబలి ఇస్తారని.

కేబుల్ కారు లోనుంచి దృశ్యం.
కేబుల్ కారులోంచి దిగి మళ్ళీ కొన్ని గుట్టలు మెట్లు ఎక్కి దాటుకుని వెళ్తే అప్పుడు మొదలయింది అసలు కథ. పై నుంచి నెత్తి మీదికి చురుక్కుమని పొడుస్తున్న ఎండ.. ఎత్తు ఎక్కువైతే వేడి కూడా ఎక్కువవుతుందనుకుంటా. మెలికలు తిరిగి ఎంత దూరమో తెలియకుండా ఉన్న క్యూ .. పన్నెండు దాటింది. కళ్ళు తిరగడం మొదలెట్టాయి.
“గుడి దగ్గరగా వెళ్ళి కొబ్బరి కాయలు కొట్టడానికి దర్జాగా వెళ్ళిపోవచ్చు.. ఒక సౌ కొట్టండి.” ఒక పంతులు సెలవిచ్చాడు.
అబ్బా.. స్పెషల్ దర్శనం ఇంత చవకా అని సంతోషించి, అలాగే చేశాం. తీరా వెళ్ళిందాకా ఉండి, బైటే కొట్టి, మొహాన ఇంత బొట్టు మెదిపి తోసేశాడు అయ్యవారు. అక్కడ నా బేరాలేం చెల్లలేదు. ఇంతలో క్యూ.. మరో మైలు..
గుమ్మం ఇవతల నుండే మెడలు నొప్పెట్టేలా వంకర్లు తిరిగి చూసి దణ్ణం పెట్టుకున్నాం. ఇంతా చేసి అక్కడ అమ్మవారు మధుర మీనాక్షిలాగో, కంచి కామాక్షిలాగో ఉందనుకుంటే ఆశాభంగమే. వైష్ణోదేవిలో లాగా చిన్న విగ్రహం.. అది కూడా పువ్వులతో కప్పేసి, కాకపోతే లోపలికి వెళ్ళిన వాళ్ళు విగహానికి తల ఆన్చి మొక్కుకోవచ్చుట.

మనకామనా ఆలయం.
ఈ మనకామనా దేవి ఎవరు?
క్రీ.శ. 1614 సంవత్సరంలో జన్మించిన గోర్ఖా దేశపురాణి తన భక్తుడైన లఖన్ థఫాకి మాత్రమే దేవతగా కనిపించేది. ఒక రోజు రాజు, తన తన రాణీని దేవతగా చూసి, ఆ సంగతి రాణీకి చెప్పాడు. చెప్పిన వెంటనే మరణిస్తాడు. రాణీ సతీ సహగమనం చేస్తుంది.   లఖన్ థఫా కన్నీరు మున్నీరుగా విలపిస్తుంటే తను మళ్ళీ కనిపిస్తానని ఓదారుస్తుంది. ఆరు నెలల తరువాత, ఒక రైతు పొలం దున్నుతుంటే, నాగలి రాయికి తగిలి, రాతిలోనుంచి రక్తం, పాలు ధారలా వస్తాయి. లఖన్ థఫాకి ఈ విషయం తెలిసి, ఆ ప్రదేశానికి వెళ్ళి, మంత్ర తంత్రాలతో పూజలు జరిపిస్తాడు. అప్పుడు రక్త ధార ఆగిపోతుంది.
అక్కడే దేవతకి గుడి కట్టి, అప్పట్నుంచీ మనసులో కోరికలు తీర్చే దేవత కింద అందరూ ఆరాధిస్తున్నారు.
ప్రస్థుతం అక్కడున్న పూజారి, లఖన్ థఫా పదిహేడవ తరంలోని వాడట.
కొండ దిగి వచ్చేటప్పుడు తీరిగ్గా అక్కడున్న దుకాణాలన్నీ చూసుకుంటూ, రోడ్డు పక్కనే ఉన్న శాఖాహార భోజనశాలలో పప్పు, పనీర్ మటర్ కూర, చపాతీలు, అన్నంతో భోజనం చేశాం. పెరుగు కావాలంటే ప్రత్యేకం చెప్పుకోవాలసిందే. చెప్పిన అరగంటకి తెచ్చాడు. భోజనం బానే ఉంది కానీ, రాత్రికి అందరికీ కడుపు నొప్పి తగులుకుంది.
మళ్ళీ కేబుల్ కారులో తిరుగు ప్రయాణం. కొన్ని కేబుల్ కారు బోనుల్లో మేక శరీరాలు రక్త సిక్తమైన, గోనె సంచుల్లో దర్శనమిచ్చాయి. తలలు పక్కకి తిప్పేసి కూర్చున్నాం.
 
పోఖరా—
మనకామనా దేవికి మనసారా నమస్కరించి, కొండదిగి, పోఖరా పట్టణానికి ప్రయాణమయ్యాం. భారత దేశానికీ, టిబెట్ కీ మధ్యన రవాణాలు ఈ పట్టణం ద్వారా సాగిస్తారు. ఖాట్మండూ తరువాత, నేపాల్ లో  మూడవ పెద్ద పట్టణం. అందులో మా హోటల్, మేమూ వస్తున్న దిశలో కాక ఊరికి అటు పక్కనుంది. మొత్తం నగర సందర్శనం అయితే కానీ చేరలేకపోయాం. సంపన్నులు ఉండే పట్టణంలాగ అనిపించింది. పెద్దపెద్ద భవనాలు, విశాలంగా లేకపోయినా తీర్చిదిద్దిన వీధులు.. లోయలో, కొండల మధ్య ఆహ్లాదంగా ఉంది. మేము వెళ్తుంటే సూర్యాస్తమానం అవుతోంది. ప్రకృతి మాత సోయగాలు చూసి తీరవలసిందే!
పోఖరా “సేతి గండకీ” లోయలో ఒక భాగం. పోఖరా పట్టణం దక్షిణాన ఫేవా సరస్సునుంచి, ఉత్తరాన అన్నపూర్ణా పర్వత శ్రేణి వరకూ విస్తరించి ఉంది. సేతి గండకీ నది పట్టణం లోనుంచి కొన్ని చోట్ల అంతర్వాహిని లాగ ప్రవహిస్తూ ఉంటుంది. ఫేవా సరస్సు ఉత్తరం వైపు ఒడ్డున పర్యాటకులు ఉండే హోటళ్ళు, దుకాణాలు ఉన్నాయి. మా బస అక్కడే హోటల్ మీరాలో ఏర్పాటు చేశారు. సాయంత్రం అందరం దుకాణాల మీద పడ్డాం.. ఏవో చిన్న చిన్న వస్తువులు, పూసలూ, శాలువాలు కొని, రాత్రి విశ్రాంతి తీసుకున్నాం.
మరునాడు పొద్దున్నే ముక్తినాధ్ వెళ్ళాం. ఆ వివరాలు తరువాత చెప్తాను.
ముక్తినాధ్ నుంచి వచ్చిన రోజే హోటల్ కి రాకుండానే నగరంలో చూడవలసినవి చూపిస్తానని డ్రైవర్ పట్టు పట్టాడు. మూడు గంటల్లో మమ్మల్ని గిరగిరా తిప్పేసి తను ఖట్మండూ వెళ్ళిపోవాలిట.
“మేము అలిసి పోయి ఉన్నాం బాబూ ముందు హోటల్ కి వెళ్ళి స్నాన పానాదులన్నీ తీర్చుకుంటేనే కానీ అడుగు ముందుకెయ్యలేమని గొడవ పెట్టాం. గుణుక్కుంటూనే తీసుకెళ్ళాడు. తీరా హోటల్ కి వచ్చాక, గదులు ఖాళీ లేవు, రెండు గంటలు పడుతుందని చెప్పారు. ఈసురో మంటూ మళ్ళీ వాన్ ఎక్కి పదపద మన్నాం.. డ్రైవర్ విజయ గర్వంతో చూస్తుండగా!
డేవి జలపాతం-  “పతలె చాంగ్” (హెల్’స్ వాటర్ ఫాల్)గా ప్రసిద్ధి చెందిన ఈ జలపాతం, పోఖరా విమానాశ్రయానికి రెండు కిలోమీటర్ల దూరంలో ఉంది. దీన్నే డేవిడ్ వాటర్ ఫాల్ అనికూడా అంటారు. పర్ది కోలా నదిలో స్నానం చేస్తున్న డేవిడ్ అనే విదేశీయుడు, అనకట్ట గేటు తెరవడంతో, జలపాతంలోకి పడిపోయి మళ్ళీ కనిపించలేదట. అందుకని ఆ పేరు వచ్చిందని చెప్తారు.
 
 
డేవి జలపాతం
 
ఆవరణలోకి ప్రవేశించగానే ఆహ్లాదకరమైన వాతావరణం.. తీరుగా పెంచిన తోట, అందులో జంతువుల ఆకారంలో కత్తిరించిన చెట్లు. కొంచెం లోపలికి వెళ్ళి, మెట్లు దిగి కిందికి వెళ్తే చిన్న చెరువు, మధ్యలో పెద్ద పళ్ళెంలో దేవత విగ్రహం. ఆ పళ్ళెంలో నాణాలు వెయ్యాలి. తిన్నగా విగ్రహం కాళ్ళదగ్గర పడితే కోరికలు నెరవేరుతాయట.. ఎన్ని రకాలుగా ప్రయత్నం చేసినా.. సర్ఫేస్ టెన్షన్, బ్యుఓయన్సీ వగైరాలు.. ఒక్క నాణెం పడితే ఒట్టు. వదిలేసి అలా కొండ మీదినుంచి కిందికి పడుతున్న జలపాతం చూసుకుంటూ చకచకా మెట్లు దిగాం.. మళ్ళీ అవన్నీ ఎక్కాలన్న సంగతి మర్చిపోయి..
 
డేవి జలపాతం వద్ద తోటలో శివలింగం, నంది.
 
ఎలాగో కష్టపడి అన్ని మెట్లూ ఎక్కి, తోటలో శివలింగాలని చూసుకుంటూ బయటికి వచ్చాం. నేపాల్ హిందూ రాజ్యం కదా.. ఎక్కడికక్కడా ప్రతీ ఫర్లాంగుకీ చిన్న గోపురం, గుడి.. అందులో కాళీ విగ్రహం కానీ, శివలింగం కానీ! లోపలికి వెళ్ళి నుదిటి మీద పెద్ద బొట్టుతో బయటికి వచ్చే భక్తులు.. హడావుడిగా ఉంటుంది.
 
గుప్తేశ్వరుడి గుహ- ఈ పవిత్రమైన గుహలో శివుడు స్వయంభు వెలిశాడని అంటారు. డేవి జలపాతం ఎదురుగా ఉన్న ద్వారంలోనుంచి వెళ్తే వస్తుంది. పెద్ద హాలు వంటి గదులు దాటాక.. మూడు కిలోమీటర్లు పొడవున్న గుహ. పాకుతూ మోకాళ్ళ మీద నడుస్తూ వెళ్ళాలి. మేము పాకాల్సిన చోటు వచ్చే వరకూ వెళ్ళి దణ్ణం పెట్టి వచ్చేశాం.
 
పోఖరా స్తూపం- డ్రైవర్ చిటపటలాడ్తూనే (ఆ రోజు సాయంత్రానికి ఖట్మండూ చేరుకోవాలి మరి).. తరువాతి మజిలీకి తీసుకెళ్ళాడు. నేపాల్ లో బౌద్ధస్థూపాలు విరివిగా కనిపిస్తాయి.. అందులో పోఖరా టిబెట్ కి చాలా దగ్గర కూడా.. చాలా పెద్ద స్థూపం. ఒరిస్సాలోని నందన్ కణ్ణన్ ని జ్ఞప్తికి తెచ్చింది.
 
 
 
పోఖరా స్తూపం.
ఇవన్నీ చూసేసరికి ఒంటిగంట దాటింది. ఆకలి, నీరసం. హోటల్ కి వచ్చాక స్నాను, భోజనాలు అయ్యాక నిస్త్రాణగా వాలిపోయాం మంచాల మీద. సాయంత్రం ఐదు దాటాక కానీ లేవలేదు. అప్పటికి కాస్త తేరుకుని, టీ తాగి నాలుగడుగులు వేసి ఎదురుగా ఉన్న వీధిలోకి వెళ్ళి, ఫేవా సరస్సు చేరుకున్నాం. సరస్సు మధ్యలో ఉంది వారాహీ దేవి మందిరం.
వారాహీ మందిరం- సరస్సు మధ్యలో ద్వీపం.. అందులో మందిరం. చల్లని సాయంకాలం. చుట్టూ కొండలు, సరస్సు ఒడ్డున దూరంగా చెట్లలో నుంచి తొంగి చూస్తున్న భవనాలు.. మలయ మారుతం. ఓహ్! మా నేపాల్ ప్రయాణం లోని రెండవ అద్భుతమైన అనుభవం. మొదటిది తరువాత చెప్తాను.
రసమయ జగతిని రాసక్రీడలలాగా ఇద్దరిదరం ఒక్కొక్క పడవ మాట్లాడుకుని, ద్వీపాన్ని చుట్టి మరీ.. మందిరానికి తీసుకెళ్ళమన్నాం. మా నావని పదిహేనేళ్ళ అమ్మాయి నడపడానికి వచ్చింది. దాని పేరు కాళీ. సన్నగా.. ఇంకా మొహంలో పసితనపు చాయలు వదల్లేదు. నేను గట్టిగా వద్దనబోతే, అక్కడున్న వస్తాదులాంటి సరంగులు ఫరవాలేదని భరోసా ఇచ్చారు..
మరి వాళ్ళేం చేస్తారుట.. బేరాలు ఆడుతుంటారేమో! చెప్పద్దూ చాలా భయం వేసింది. ఒడ్డు ఎంత దూరం ఉందో మనసులో గుణించుకుంటూనే ఉన్నాను.. అవసరమైతే ఈదుకుంటూ చేరడానికి. కానీ కొంత దూరం వెళ్ళేసరికి నమ్మకం వచ్చేసింది. మూడుసార్లు ఎడం చేత్తో, నాలుగు సార్లు కుడి చేత్తో తెడ్లు వేస్తూ బానే నడిపింది కాళీ.. అలవాటే ననుకుంటా..
 
కాళీ, నేనూ.. ఫేవాసరస్సు.
 
 
 
వారాహీ దేవి మందిరం-
మందిరం ఆవరణ అంతా గచ్చు చేసి ఉంది. మధ్యలో పెద్ద పెద్ద చెట్లు. మందిరం వెనుక తోట. కూర్చోవడానికి గట్లు. నలువైపులా చక్కని దృశ్యాలతో కదలాలనిపించలేదు.
చిన్నదే అయినా పగోడా ఆకారంలో గుడి. కొంచెం పెద్దగా ఉన్న అమ్మవారి విగ్రహం. ఇటూ అటూ చిన్న చిన్న విగ్రహాలు.. అవి ఎవరివో అక్కడ చెప్పే వాళ్ళు లేరు. మూల విగ్రహం మాత్రం.. వారాహి (అక్కడ బారాహి అంటారు.).. లలితా సహస్రనామాల్లోని పేరు. మనం తీసుకెళ్ళిన పూలు స్వయంగా అలంకరిచి, పాదాలు పట్టుకుని మొక్కుకోవచ్చు. గుడి బయట ఉన్న పూజారి, తీర్థం ఇచ్చి, మొహాన పెద్ద బొట్టు పెట్టి పంపేశాడు. చీకటి పడే వరకూ ఉండి, మళ్ళీ నావలో ప్రయాణం చేసి, తేలిక పడ్డ మనశ్శరీరాలతో, హోటల్ కి వచ్చి కబుర్లు చెప్పుకుంటూ నిద్రకుపక్రమించాం.
మరునాడు పొద్దున్నే విమానంలో ఖట్మండూ చేరుకున్నాం. అరగంట ప్రయాణం. విమానాశ్రయం వద్ద మళ్లీ మా వాన్ డ్రైవర్ తయారుగా ఉన్నాడు. ఇంక వీడ్కోలు పలికే సమయం.. ప్రసన్నంగానే ఉన్నాడు. ఆ రోజంతా ఎక్కడికెళ్ళాలన్నా మా ప్రయత్నాలు మావే అని చెప్పాడు.. “కిశోర్.. ది ట్రావెల్ ఏజంట్.”
వచ్చే నెల ముక్తినాధ్ వింతలు..
 
రచన: మధు అద్దంకి
డయిటింగ్..డయిటింగ్..డయిటింగ్
ఉస్సూరంటూ ఇంట్లోకి వచ్చి కుర్చీలో కూలబడ్డాడు రామారావు…
తలబద్దలయిపోతోంది కాస్త కాఫీ పడేస్తావా అంటూ అరిచాడు రామారావు…
ఎక్కడా చప్పుడు లేదు..ఎమయ్యిందబ్బా అనుకుంటూ లోపలికి తొంగి చూశాడు.
.టీ.వీ ఎదురుగా యోగా మాట్ వేసుకుని ఏదో ఆసనం వేయడానికి నానా తిప్పలు పడుతోంది భార్య గజలక్ష్మి..
గజం అంటూ నెమ్మదిగా పిలిచాడు ..
ఉహూ పలకలేదు..ఆసనం వేసే ప్రయత్నంలో నిమగ్నమయ్యింది..
గజం అని పెద్దగా పిలిచాడు..ఉలిక్కిపడి తలతిప్పి చూసింది ఏంటన్నట్టు..
మొగుడనేవాడు ఆఫీస్ నుండి వస్తాడు వాడి మొహాన కాస్త కాఫీ నీళ్ళన్నా పోద్దామనే ఆలోచన ఉందా అని అరిచాడు రా.రా( రామారావు)
ఏమండీ ఇంత కష్టపడి నేను ఆసనాలు వేస్తున్నా కదా.. ఆ కాఫీ ఏదో మీరు కలుపుకుని నాకూడా కాస్త పడెయ్యొచ్చుకదా అంది గజం..
ఏమి అనే ఓపిక లేక బలవంతంగా పళ్ళు నూరుకుంటూ వంటగదిలోకి వెళ్ళి కాఫీ కలుపుకున్నాడు రా.రా
కాఫీ సరే ఏమి వండి తగలేసిందో అనుకుంటూ గిన్నెలన్నీ మూతలు తీసి చూశాడు..
గిన్నెలన్నీ ఖాళీ..
కోపం నషాళానికి అంటి చిందులు తొక్కడం మొదలెట్టాడు ధన ధన ధన అంటూ..
భూకంపం,భూకంపం అంటూ భూమి అదిరేలాగా పరుగులెడుతూ గజం బయటకి వెళ్ళబోయింది…
గజం రెక్కుచ్చుకుని ఆపేశాడు రా.రా అది భూకపం కాదు కోపంలో నేను తొక్కిన చిందులకి భూమి అదిరింది అని చెప్పాడు..
ఎందుకలా చిందులేశారు అనడిగింది గజం..
ఎందుకా ఆకలేస్తోంది ..ఎమన్నా ఉందేమో తినటానికి అని చూస్తే ఏమీ లేదు..రోజంతా ఏమి చేశావ్ వంట కూడ చెయ్యకుండా అనరిచాడు రా.రా..
ఇవాళ నుండి నేను డయటింగ్ చేస్తున్నా…నాతో పాటు మీరు కూడ చేస్తున్నారు నాకు నైతికంగా మద్దతిస్తున్నారు అన్నది..
ఆ నేనొప్పుకోను అని అరిచి మళ్ళా చిందెయ్యబోయాడు రా.రా..
రెక్కుచ్చుని లాగింది గజం..
చేయి ఊడిపోయిందేమో అన్నంత నొప్పి పుట్టింది రా.రా కి..
సరే చిందెయ్యను కాని ఇంకెప్పుడూ ఇలా రెక్కుచ్చుకుని లాగకు..అర్భకుడిని తట్టుకోలేను అన్నాడు..
గజం….హి హి హీ అని పిలచాడు..
ఏంటీ అన్నట్టుగా చూసింది గజం…ఆకలేస్తోంది గజం అన్నాడు..
సరే ఉండండి తెస్తాను అని వంటింట్లోకి వెళ్ళింది.. ఈ లోపల టీ.వీ ఆన్ చేసి పిలుస్తుందేమో అని చూస్తున్నాడు.. ఇంతలోపల ఒక పళ్ళెం నిండా ఆకు కూరలు ఇంకో పళ్ళెం నిండా కూరగాయ ముక్కలు పెట్టుకొచ్చింది
అదేంటి ఇప్పుడు వంట చేస్తావా అనడిగాడు రా.రా..
హి.హి.హీ అని నవ్వుతూ ఒక్క జెల్లకాయిచ్చింది రా.రా కి మీరు భలే జోకులేస్తారు అంటూ..
ఇవి వంట చెయ్యడానికి కాదు తినటానికి అంది..
పక్కలో బాంబ్ పడ్డట్టు అదిరిపడ్డాడు రా.రా.. ఏమిటీ ఈ గడ్డి ఇప్పుడు నేను తినాలా? అవునండి మరి నేనేమో  నోరు కట్టుకోలేను…. నేను డయటింగ్ చేస్తున్నప్పుడు మీరు మామూలు తిండి తింటే ఇంక నా డయటింగ్ సాగినట్టే అందుకని నాతో పాటు మీరు కూడ డయటింగ్ అన్నది గజం..
హతవిధీ ఎంత దెబ్బ కొట్టావే అనుకుంటూ దిక్కులేని పక్షిలాగా ఒక్కసారి ఆ కాయగూరలవైపు చూశాడు…
ప్లీస్ తినరూ అంటూ బుంగమూతి పెట్టింది గజం..
ప్లీస్ అలా బుంగమూతి పెట్టకు గజం ..మామూలుగానే నిన్ను చూడలేను. మళ్ళా ఆ బుంగమూతి కూడ ఎందుకు అన్నాడు..
మీరు భలే చిలిపి అంటూ చళ్ళున చరిచింది గజం..
ఇదో ఇలా చీటికి మాటీకి నువ్వు తోలు ఊడొచ్చేలా చరిచావంటే నేను ఈ తింది తినను బయటనుండి పిజ్జా తెప్పించుకుని తింటా అని బెదిరించాడు..
ఆ రోజు నుండి మొదలయింది జీవహింస రా.రా కి…
ఒకరోజు పచ్చి కూరలు,
ఇంకో రోజు ఉడికించిన కూరలు..అందులోను ఉడికించిన బెండకాయ..(అది తినలేక వాంతి చేసుకున్నాడు పాపం.)
ఇంకో రోజు కేవలం కూరగాయల జూస్.. కాకర, బెండ, పుదినా ఇలాంటివి.. వీటన్నింటికి తోడు రోజూ 5 కిలోమీటర్ల నడక, ఆసనాలు వగైరా వగైరాలు..
ఈ డయటింగ్ వల్ల గజలక్ష్మి అంగుళం కూడ తగ్గలేదు కాని రా.రా మాత్రం బక్కచిక్కి పోయి, పేగులు, ఎముకలు బయటపడి అస్థి పంజరంలా తయారయాడు..
ఒకరోజు ఉన్నట్టుంది ఆఫీసులో కళ్ళు తిరిగి పడిపోయాడు… కొలీగ్స్ హాస్పిటల్ కి వేసుకుపోయారు…
అతనికి సర్వ రకాల పరీక్షలు చేసి డాక్టర్ చెప్పాడు..ఇతను తిండి తిని చాలా రోజులయినట్టుంది ముందు కడుపు నిండా భోజనం పెట్టండి అని…
అలాగే దాక్టర్ అంటూ గుడ్ల నీరు కుక్కుకుని తలూపింది గజం…
కొన్నాళ్ళ తర్వాత ఇంటికి వచ్చిన రా.రా కి కనిపించిన దృశ్యం ఏంటంటే ఒక ప్లేట్ నిండా పకోడీలు, ఇంకో పళ్లెంలో బర్గర్ పెట్టుకుని భోంచేస్తోంది గజం…
గజం ఏంటి నువ్వు డయటీంగ్ మానేశావా అనడిగాడు రా.రా.. లేదండీ డయటింగ్ చేసి నోరు చచ్చిపోయింది అందుకని అప్పుడప్పుడు ఏదో వారానికి 5 సార్లు మాత్రమే ఇవి తింటుంటాను అన్నది..
హా అంటూ విరుచుకు పడిపోయాడు రా.రా….
ఇదండీ గజలక్ష్మి డయటింగ్ కధ…
 
మీరందరూ కూడ డయటింగ్ పేరుతో కనిపించినవల్లా ట్రై చేయకుండా , కడుపు కాల్చుకోకుండా పౌష్టికాహారం తీసుకుని వ్యాయామం చేయండి…
రచన: దాసరాజు రామారావు
 
నా ఇంటిని నా ఇష్టానికే వదిలేసి
సర్దిన తీరులో తన ఇష్టాన్ని ముద్దరేసి
కాలానికి నా ఎదురుచూపులానించి
అమ్మాయి వెళుతోంది
 
కట్ చేస్తే
 
గుండెల మీద ఆడినప్పుడు
అ ఆ లు నేర్చుకోవాలన్నానేమో
వీధిలోకి ఉరికినప్పుడు
పట్టుకుపోయేటోడొస్తాడన్నానేమో
చంకనెక్కి, చందమామని చూపినప్పుడు
తెచ్చిస్తనని, మాట తప్పానేమో
ముద్దులొలకబోసినప్పుడు
మూట గట్టుకోవడం మరిచినానేమో
 
కట్ చేస్తే
 
రెండుజడలు వేసుకొన్నప్పుడు
పేరొందే కవయిత్రి కావాలని అని వుంటాను
అక్క చున్ని వేసుకొని గొడవ పడినప్పుడు
అక్క దిక్కే మొగ్గు చూపి వుంటాను
సినిమాల మీద మోజు చూపినప్పుడు
సమాజం చర్చ చేసి వుంటాను
అమ్మ ఒళ్ళో తలపెట్టి గొప్పలు పోతున్నప్పుడు
నా వాటా ఏమీ లేదాని ప్రశ్నించి వుంటాను
 
కట్ చేస్తే
 
విద్యార్హతలను ఉద్యోగంతో తూచ ప్రయత్నించానేమో
టాలెంటే సర్వాధికారి, సర్వాంతర్యామి అయినప్పుడు
వీక్ పాయింట్ దగ్గర వీక్ నెస్ ని రెట్టించానేమో
సెల్ చార్జింగ్ కి కరెంట్ కోతలున్నట్లు
సెల్ రీచార్జీలకి రూల్స్ పెట్టానేమో
రుచులను, అభిరుచులను
బ్రాకెట్లో బంధించానేమో
 
కట్ చేస్తే
 
కాబోయే సరిజోడును
కలల వూహల్తో కొలుస్తున్నప్పుడు
అతిశయోక్తి నుచ్చరించి వుండొచ్చు
వయసు దాటుతోందని
ఆప్షన్ల సంఖ్య కుదించి వుండొచ్చు
కాలం కఠినంగా గడుస్తోందని
హెచ్చరికలు చేసి వుండొచ్చు
తన కాలం కఠినంగా గడుస్తోందని
కన్ను ఒత్త్తిగిల్లిన సంగతి కని, విని వుండకపోవచ్చు
 
కట్ చేస్తే
 
అమ్మాయి వెళుతోంది
ఈ భూమి నుంచి ఆ భూతలస్వర్గానికి
డాలర్ల పక్కన చేరిన ఆయన సందిట్లోకి
 
తను ఏమడిగినా
సృష్టించైనా ఇవ్వడానికి సిద్దమైనా
తను పూదిచ్చిన ఇంటిని
చిటికెనవేలుతోనైనా మలుపకుండా వుంచడానికే  నిర్ణయించిన
 
ఈసారి కట్ చేయొద్దు
 
అయ్య చేతిలో తనను పెట్టినప్పుడు
చేతులతో పాటు మనసూ వణికింది
అరుంధతి నక్షత్రం చూపించినవాడు
అమెరికాకి రమ్మంటున్నడు
 
పెళ్ళి రోజున
నా ఇంటి గడప కడిగి
కడుపు తడి చేసి
కనిపెంచిన రుణం తీర్చుకొని
 
అమ్మాయి వెళుతోంది
 
రుణాలని తేర్పుకోవచ్చు
ప్రేమలని తేర్పుకోవడముంటదా…
 
 
రచన: బదరీనాథ్ దూర్వాసుల
 
తెలుగు లిపిలో ఒక వినూత్న శైలిని, కుంచెతో తనదైన చిత్రలేఖనా పాటవాన్ని, తెలుగు సినిమా ప్రపంచంలో ఉన్నతమైన కళా ప్రమాణాల్ని ఆవిష్కరించిన బొమ్మల బాపూ, ఇక మనకు లేరు! కానీ  నేటి సగటు తెలుగు సంస్కృతిపై వారు నిక్షేపించిన బీజాలు, చిరకాలం వర్దిల్లి  సొబగులిస్తాయి! రసజ్ఞుల హృదయాల్లో పదిలంగా పలు శతాబ్దాలు నిలుస్తాయి!
చిత్ర పరిశ్రమలో ఒక వినూత్న శైలిని ప్రారంభించిన బాపూ-రమణల సాన్నిహిత్యం మరువలేని దృశ్య కావ్యాలను మన ముందుంచింది! సరళమైన సంభాషణలతో, మాండలిక ప్రయోగాలతో, నిబద్ధమైన విలువలతో రూపొందించిన వారి చిత్ర నిర్మాణం మార్గదర్శకమయ్యింది! ఆమ్యామ్యా, తీతా, డిక్కీలో తొంగోట్టేస్తా… లాంటి ప్రయోగాలు ఒక పక్క, గంగావతరణం గీత దృశ్య మాలికా సమన్వయం లాంటివెన్నో మరో పక్క, వారి కీర్తి కుసుమాల సౌరభాన్ని నలు దిక్కులా వ్యాప్తి చేసాయి!
కుంచె మాంత్రికుడో, గాన సమ్మోహనా గాంధర్వుడో, దృశ్య ధనుర్ధరుడో తెలియదు కానీ – మనవాడు, మనందరివాడు, మన తెలుగు వాడు. మన బాపు అనిపించుకున్న ఆ మహానుభావుడు అందని లోకాలకు ఏతెంచాడు! చిత్ర దర్శకత్వం కేవలం ఆయనలో ఒక కోణం మాత్రమే! ఆయన వ్యక్తిత్వ పటిమ వివరిస్తూ పొతే ఎన్నో కోణాలను ఆవిష్కరింపబడతాయి!
“గుట్ట మీద గువ్వా కూసింది …కట్ట మీద కౌజు పలికింది” అనే ఒక పాటలో వారి దర్శక ప్రతిభ తెలుగుదనపు ఒరవడికి మెరుగులు దిద్దింది! “ఎదగడానికెందుకురా తొందరా …ఎదర బ్రతుకంతా చిందర వందర” అనే పాటలో వారి దర్శక పటిమ, వైరాగ్యంతో కూడిన జ్ఞాన దీపికను ఆవిష్కరిస్తుంది! “ఆకాశం దించాలా …నెలవంక తుంచాలా” అంటూ భక్త కన్నప్ప లో వారందించిన రంగుల హరివిల్లు ప్రేమికుల హృదయాల్లో కాంతులు ఇముడుస్తుంది!  ఎన్నని ఉటంకించగలను? లెక్కలేనన్ని పాటలు, వారి మృదు మధుర వైఖరిని తెలియపరుస్తాయి! ఈనాటికీ, పెద్దల ఎదురుగా ఏదైనా పాట పాడాలంటే, వారి చిత్ర సమాహారాల్లోంచి ఏదైనా పాటను ఎంచుకోవలసిందే! ఎబ్బెట్టుతనానికి ఎంతో దూరంగా వుంటాయి బాపుగారి చిత్ర నిర్దేశపు రస గుళికలు!
ఇక ముత్యాల ముగ్గులో రావు గోపాలరావు ద్వారా తెలుగు చిత్ర పరిశ్రమకు, ప్రతి నాయకుడికి వారు క్రొంగొత్త  భాష్యం చెప్పారు! మెత్తటి కత్తికి మెరుపులు దిద్దారు! సంభాషణల సమాహారానికి సరికొత్త పుంతలు తొక్కించారు! ఆనాటి తెలుగునాట, ఇంటింటా, అవే సంభాషణలు! ఇంకా చెప్పాలంటే తెలుగువారి సగటు గ్రాంధికంలో ముత్యాల ముగ్గు సంభాషణలు నిత్య నానుడిలో ప్రవేశించాయి! “మడిసన్నాక కూసంత కలా పోసనుండాలయ్యా”అనే సంభాషణ ప్రతీ తెలుగు హృదయాన్నీ ఉర్రూతలూగించింది! “మడిసికీ గొడ్డుకీ తేడా ఏటుంటది” అనే సంభాషణ మొరటుగా వున్నా, నిజాన్ని నిక్కచ్చిగా నిగ్గుదీస్తుంది!
అయితే ఒక చిన్న విషయం. సంభాషణలు ముళ్ళపూడివారివైనా, మదిలో ముద్ర వేయించింది బాపూనే! ఆయన తన కుంచె ప్రయోగించి, మస్తిష్కాన్ని మేధించి  కావలసిన శైలిలో గేయ, సంభాషణా రచయితలని, సంగీత దర్సకుల్ని అన్వయించుకునేవారు! నటులలో ఉత్తేజాన్ని నింపి కావలసింది రాబట్టుకునేవారు! వారొక మెత్తటి కత్తి! గీతల మాంత్రికుడు! అందుకనే ఆయన చిత్ర, సాహితీ, సంగీత సౌరభాలు ఇంటింటా పదిలంగా ఉన్నాయి!
సంపూర్ణ రామాయణం వారు నిర్దేశించిన చిత్రాల్లో చాలా ఉన్నత ప్రమాణాలను స్పృశించింది! చాల సందర్భాల్లో రాముని వ్యక్తిత్వాన్ని చూపించే వారి శోధన అనిర్వచనీయం! రామునిలో  రాగ ద్వేషాలను నియంత్రించి దర్సకత్వం చేసిన విధానం  అలనాటి నటుడు శోభన్ బాబు చాలా పొగిడారు! సన్నివేశ పరంగా రామునికి జరుగుతున్న అన్యాయానికి వారి మనసు కోపంతో ఊగిపోయినా, బాపు నియంత్రణతో వారు సన్నివేశాల్లో ఆవేశం అణచుకొన్నారట!! రాముడు మానవ రూపంలోని దైవమండీ, కోపం రాకూడదు అని చెప్పారట!!
అంతెందుకు! రామ శబ్దం లేని వారి చిత్రమే లేదు! మానవ రూపంలో నిలచిన ఆ భగవత్ స్వరూపమంటే వారికి అంతులేని అభిమానం! ప్రతీ దృశ్య కావ్యంలో  వారు రాముని చిత్ర పటాల్ని కొంగ్రొత్త కోణాల్లో చూపించేవారు!
వ్యక్తిగా వారు స్నేహానికి కొత్త నిర్వచనం చెప్పారు! ముళ్ళపూడి వారితో వారి అనుబంధం వర్ణనాతీతం! కలిసి బ్రతికారు, కలిసి జీవించారు, కలిసి అనుభవించారు! కొమ్మ ఒకరైతే పండు మరొకరు! తీగ ఒకరైతే పువ్వొకరు! బొమ్మ ఒకరైతే బొరుసోకరు! వ్యక్తులు వేరైనా ఒకరి కొరకు వేరొకరు పరిశ్రమించారు! అక్కినేని వారికీ, రామారావు గారికీ వీరిద్దరంటే అంతులేని అభిమానం! వారి చిత్రాలకి వీరందుకున్న పారితోషికం అంతంతే! అయితేనేం? ఆ నటులు అందుకున్న ప్రజాదరణ, వంద రెట్ల మూల్యాన్ని అందజేసింది! అది వారికీ తెలుసు, వీరికీ తెలుసు!
తిరుమల తిరుపతి దేవస్థానపు ఆస్థాన సేవకుడిగా వారందించిన చిత్ర పటాలు మరువలేని మణిహారాలు! ప్రతి గుండెలో పదిలమైన పావురాళ్ళు! వేంకటేశ్వరుని పాద ప్రవల్లిక మరపురాని అనుభూతినిస్తుంది! అది చిత్రిస్తున్నప్పుడు- స్వామి ముఖ సౌందర్యం తట్టుకోలేను, నాకు వారి పాదాలే సరి, అని ఎన్నో చిత్రాలు చిత్రించారు!
ఆ మహనీయ వ్యక్తి, బాపు అని ప్రేమతో పిలువబడే సత్తిరాజు లక్ష్మీ నారాయణ గారు, విష్ణు చరణాలను స్పృశించిన సందర్భంలో  అందించిన ఈ విహంగ వీక్షణం, ప్రేమతో స్వీకరిస్తారని, ఆ కళా మూర్తిని స్మరిస్తూ ఆనందిస్తారని ఆశిస్తూ…
 
 
రచన: లక్ష్మీదేవి

సహృదయానికి సాహిత్యం ఆనందప్రదాయకమైనది. సాహిత్య ప్రపంచంలో ఘనులై, మణులై, అక్షర ముత్యాల గనులై వెలసిన కవి పండితులు, రచనాకారులు మనకెందరో ఉన్నారు. వారిని మన మనసుల్లోనే  గౌరవించుకోవడంతో ఆగకుండా, మనప్రాంతంలో అందరికీ తెలుసునని ఊరుకోకుండా, భారతంలోని అన్ని రాష్ట్రాల్లో, ప్రపంచంలోని కొన్ని దేశాల్లోనైనా వారి రచనా పాటవాన్ని, భావ ప్రాభవాన్ని పరిచయం చేసే ప్రయత్నాల్ని “కువెంపు ప్రతిష్ఠానం” స్ఫూర్తితో  మనమూ చేపట్టాలి. కవుల భావజాలాలపట్ల, భాషాశైలుల పట్ల భిన్నాభిప్రాయాలున్నా వారి లేఖనా సామర్థ్యాన్ని, సమాజానికి మేధో దాహం తీర్చే వారి యోచనా స్రవంతిని భారతీయ భాషలకు, విదేశీ భాషలకు పరిచయం చేయాల్సిన అవసరం ఉంది.
దేశదేశాల్లో ఉన్న కవుల రచయితల గురించి మనకు తెలిసినంతగా పక్కరాష్ట్రాలలో ఉన్న కవుల రచయితల గురించి కూడా మనకు తెలియక పోవడం విచిత్రంగా ఉంటుంది. మన రచయితల రచనలను విదేశీభాషల్లో అనువదింపజేయాలనీ, ప్రపంచఖ్యాతి వారికి కలగాలని మనం కోరుకోవడంలో ఏ తప్పూ లేదు. కనీసం మన రచయితల గురించి మన చుట్టు ప్రక్కల రాష్ట్రాల్లో అయినా తెలియజేయగలిగితే ఎంతో బాగుంటుంది. మన రాష్ట్రాలన్నీ రెండుమూడు రాష్ట్రాలతో సరిహద్దులు పంచుకుంటున్న నేపథ్యంలో ద్విభాషీయులకు కొదువలేదు. వారి సహాయంతో మన సాహిత్యకారుల పరిచయ పుస్తకాలు వ్రాయించి, సభాసమావేశాలు నిర్వహించి, ఆయా రాష్ట్రీయులకు కొంతైనా తెలియజేస్తూ పోతే మనకు మన భారతీయ రచనల గురించి, వ్రాసినవాళ్ళ గురించి అవగాహన వస్తుంది.
చెప్పాలంటే మనం అత్యున్నతంగా భావించే జ్ఞానపీఠ పురస్కార గ్రహీతలైన భారతీయ సాహిత్యకారుల గురించి మనకు తెలిసినదెంత? మన రాష్ట్రంలో మూడు జ్ఞానపీఠ పురస్కారాలు  వస్తే ఇంకో పదిమంది అందుకు అర్హులని మనకు తెలుసు. కానీ భారతదేశంలో ఎందరికి తెలుసు? మన కవుల్లో ఎంతటి ఉదాత్తరచనలు చేసేవారున్నారో ఎంత ప్రౌఢమైన రచనలు చేసే వారున్నారో మనమే ప్రక్కరాష్ట్రాల ప్రజలకు తెలియజేసే పనికి పూనుకోవాలి. వారి రచనలను కొద్దిగా పరిచయం చేయాలి.
భారతీయుల సంస్కారం, నుడికారం, అలవాట్లు , పూర్వచరిత్ర ఒకటే అయిన నేపథ్యంలో మనవారి రచనల్లో విశిష్టత వారికీ,  వారి రచనల్లో విశిష్టత మనకూ అర్థం కావడం కోసం పెద్ద కష్టపడనక్కరలేదు. కనీసం ఆంగ్లానువాదాలకన్నా ఇవి సులువైనవి. అవసరమైనవి. ఎందుకంటే మన నుడికారాలు, సాంఘికజీవనాలు, సామెతలతో సహా వారికర్థం కావడానికి పాశ్చాత్య భాషల్లోంచీ/లోకీ అనువదించినంత సందిగ్ధతా ఉండదు. మన గొప్ప కవుల గురించి వారి రచన గురించి అన్ని రాష్ట్రాల్లో సదస్సులు, సమావేశాలూ నిర్వహిస్తూ అక్కడివారికి అవగాహన వస్తుంది.
సరిగ్గా ఇటువంటి ప్రయత్నమే మన తెలుగు విశ్వవిద్యాలయం, మన కన్నడ విశ్వవిద్యాలయాల సహకారంతో కువెంపు ప్రతిష్ఠానం చేపట్టింది.
కుప్పళి వెంకటప్ప పుట్టప్ప అనే కన్నడ మొదటి జ్ఞానపీఠ బహుమతి గ్రహీత గురించిన రెండు రోజుల సదస్సు(18,
19 అక్టోబర్ 2014) పొట్టి శ్రీరాములు తెలుగు విశ్వవిద్యాలయ ప్రాంగణంలో జరిగింది. వారి జీవితం-రచనల గురించి, వారి జ్ఞానపీఠ దక్కిన రచన శ్రీరామాయణ దర్శనం అనే గ్రంథంతో విశ్వనాథ సత్యనారాయణ వారి కల్పవృక్షం తో తులనాత్మక పరిశీలన గురించి, వారి వైదుష్యం గురించీ, అనువాదాల గురించీ పత్రసమర్పణలు జరిగినాయి. వారి గురించిన ఒక డాక్యుమెంటరీ ప్రదర్శన, వారు రచించిన ఒక నాటకపు తెలుగు అనువాదపు ప్రదర్శన జరిగింది.
ఇటువంటి ప్రయత్నం మనమూ చేయాలని సదస్సులో పాల్గొన్న ఆచార్య బేతవోలు రామబ్రహ్మం, ఆచార్య ఎన్ గోపి, కేంద్ర సాహిత్య అకాదమీ కార్యదర్శి శ్రీనివాస్ గారు కూడా అభిప్రాయపడినారు.
“రాష్ట్రకవి కువెంపు ప్రతిష్ఠానం” ఏడాది పొడుగునా కుప్పళిలోనూ, కర్ణాటకలోనూ, ఇతర రాష్ట్రాలలోనూ విద్వత్ గోష్ఠుల్ని, సభాసమావేశాల్నీ నిర్వహిస్తుంది. ముంబయి, దిల్లీ, కోల్ కతా, భువనేశ్వర్ లో విజయవంతంగా నిర్వహిస్తున్నది. అంతేకాక ఇతరభాషల సాహిత్యవేత్తలను ప్రత్యేకంగా ఎన్నిక చేసి కువెంపు పురస్కారం పేరిట ఐదులక్షల రూపాయల బహుమానం ఇవ్వడం జరుగుతున్నది. ఈసారి మహారాష్ట్రకు చెందిన నామవర్ సింగ్ అందుకున్నారంట . అంతేకాక ఒక సంచార వాహనంలో అద్దాల అరల్లో కువెంపు రచనలని ఆకర్షణీయంగా అమర్చి ఊరూరా తిరుగుతూ, ప్రదర్శన, అమ్మకం చేస్తున్నది. కవి ఇంటిని కవిమనె పేరుతో వారి పుస్తకాలు, వస్తువులతో ఒక ప్రదర్శనశాలగా ఏర్పాటు చేయడమే కాక ఒక అధ్యయన కేంద్రంగా రూపుదిద్దింది. వీటన్నింటిలో ప్రజాసహకారం , ప్రభుత్వతోడ్పాటు ఇతోధికంగా ఉందని వేరే చెప్పనవసరం లేదు.
రచన–కర్రా నాగలక్ష్మి 
 
 
మాసాలన్నిటిలోనూ  కార్తికమాసాన్ని  చాలా విశిష్టతమైనదిగా మన పురాణాలలో వర్ణించడం జరిగింది. కార్తీక మాసం పరమశివుడికి అత్యంత ప్రీతికరమైనదని అంటారు
భారతదేశంలో “సౌరమానము”  లేక “చాంద్రమానా”లని ప్రామాణికంగా తీసుకొని సంవత్సర పంచాంగాన్ని  తయారు చేస్తారు పండితులు.
సౌరమానం ప్రామాణికంగా వాడతారు మన తమిళ సహోదరులు . వారి నెల సూర్యుడు మేష రాశిలో ప్రవేశిస్తే అది చైత్రమాసం , అలాగే సూర్యుడు వృషభ రాశి లో ప్రవేశిస్తే వైశాఖం అలా అన్న మాట. అంటే వారి నెల ప్రతి సంక్రాంతికి మారుతుంది . అంటే మన ఇంగ్లీషు కాలెండర్ ప్రకారం ప్రతి నెల 14 లేక 15 తారికులలో వారి నెల మారుతుంది .
చాంద్రమానం అనుసరించే వారు మళ్ళీ రెండు విధానాలని అనుసరిస్తారు . తెలుగు, కన్నడ, మహారాష్ట్ర,  కాశ్మీరీల నెల శుక్లపక్షంతో మెదలవుతుంది. తమిళనాడు తప్ప మిగిలిన రాష్ట్రాలవారికి బహుళ పక్షంతో నెల మొదలవుతుంది. సులువుగా చెప్పుకోవాలంటే మన తెలుగువారికి అమ్మవాస్య తో నెల ముగుస్తుంది. అలాగే ఉత్తరాది వారికి పున్నమి నెలలో ఆఖరి రోజవుతుంది. అంటే ఉత్తరాదివారికి మనకన్నా పదిహేను దినాల ముందే నెల మొదలవుతుంది. అంటే ఒక్క మన భారతీయులం మూడు రకాలైన పంచాంగాలని వాడుతున్నాం. కాని మళ్ళీ సంవత్సరాల పేర్లు , నెలల పేర్లు మాత్రం ఒకటే. భిన్నత్వం లో ఏకత్వం అంటే ఇదేనేమో .
హిందువుల పంచాంగం  ప్రకారం ఎనిమిదవ నెల కార్తీకం. అందరి హిందువులకు పరమ పవిత్ర మైన మాసం ఈ కార్తీకం.  పైన చెప్పుకున్న ప్రకారం దీపావళి మరునాడు తెలుగు వారి కార్తిక మాసం మొదలవుతుంది. ఉత్తర భారతీయులకి అప్పుడే కార్తీకం మెదలయ్యింది. తమిళులకి నవంబర్ పద్నాలుగో తేదిన మొదలవుతుంది.
సరే ఇక మనం కార్తిక మాస విశిష్టతని తెలుసుకుందాం.

దీపావళి అమావాస్య ముగుయగానే మరునాటినుంచి కార్తీకం మాసం మొదలౌతుంది .  అందుకే యీ మాసంలో శివుడికి ఇష్టమైన స్నానం, ఉపవాసాలకి ప్రాముఖ్యత ఇవ్వబడింది.
కార్తీకమాసంలో ప్రొద్దున్నే తెల్లవారుఝామున నదీ స్నానం లేక సముద్ర స్నానం లేక చెరువులలో స్నానం లేక నూతి నీటితో కాని స్నానం చెయ్యాలి అనేది శాస్త్రం.
కార్తీకమాసం శరదృతువులో వస్తుంది. శరదృతువులో చంద్ర కిరణాల ద్వారా పాజిటివ్ శక్తిని భూమి పైకి పంపిస్తుందని,  ఆ శక్తి నదులు మొదలగు నీటి ప్రవాహాలలో కలుస్తాయి,  ఆ శక్తి సూర్యుని వేడికి  నష్టపోతాయి కావున   సూర్యోదయానికి పూర్వమే స్నానమాచరించాలని చెప్తారు. అందుకు పెద్ద పట్నాలలో ఉన్నవారికి ప్రవాహాలలో స్నానం చేసే భాగ్యం లేకపోవడంతో యీ మద్య కొంతమంది ఆయుర్వేద, ప్రకృతి చికిత్సకులు బకెట్ల తో నీరు రూఫ్ లేని బాల్కనీలలో రాత్రి పెట్టుకొని ప్రొద్దుటే స్నానం చెయ్యమనే సలహాలు ఇస్తున్నారు.
బలి పాడ్యమి .
కార్తీక శుద్ధ పాడ్యమిని బలి పాడ్యమి అని అంటారు. మళయాళీలు  ఈ బలి పాడ్యమిని బలి చక్రవర్తి జన్మదినంగా జరుపుకుంటారు.
భగినీ హస్త భోజనం.
ఇది కార్తిక శుద్ధ విదియనాడు జరుపుకుంటారు. ఈ రోజుని “భగినీ హస్త భోజనం “అని లేక “భాయి దూజ్”అని అంటారు. ఈ రోజు అన్నదమ్ములని అక్కచెల్లెళ్ళు  తమ ఇంటికి పిలిచి పిండి వంటలతో భోజనం పెట్టి బహుమతుల్ని ఇస్తారు. ఇది అన్నాచెల్లెల్ల ఆత్మీయతా అనుబంధాలని తెలియచెప్పే పండుగ.
కార్తిక సోమవారం .
ఇక రెండవది పరమశివునికి ఇష్టమైన ఉపవాస దీక్ష . శివునికి ఇష్ట మైన సోమవారం యీ ఉపవాస దీక్షకి  యెంచు కున్నారు మన ఋషులు, మునులు.
కార్తిక మాసంలో సోమవారం నాడు ఉపవాసదీక్ష ఆచరించే భక్తులు ప్రొద్దున్నే తలస్నానం చేసి శివాలయంలో అభిషేక, అర్చనలు చేసుకొని రోజంతా శివధ్యానంతో రోజు గడిపి సూర్యాస్తమయం తరువాత వండిన వంటకాలు శివునికి నివేదించి ముందుగా సద్బ్రాహ్మణునికి భోజనం పెట్టి, తాంబూలం యిచ్చి ఆతని ఆశీస్సులు  పొంది, పిమ్మట కుటుంబ సభ్యులతో ఉపవాసదీక్షను ముగిస్తారు. ఈ కార్తిక సోమవారం దీక్షకు వయోభేదం, వర్గ భేదం లేదు. కార్తీకమాసంలో వచ్చే ప్రతి సోమవారం ఈ వ్రతాన్ని ఆచరించవచ్చు.
నాగుల చవితి
కార్తిక శుద్ధ చవితిని నాగుల చవితిగా  నాగులను వారి వారి వంశాచారం ప్రకారం పూజ చేస్తారు. హిందువులకు నాగదోషం వల్ల  పిల్లలు లేని వారు నాగులని ఆరాధించడం మనకు పురాణకాలం నుంచి వున్న ఆచారమే. ఈ దినం భక్తులు పాము పుట్టలకి వెళ్లి పుట్ట చుట్టూ ముగ్గులువేసి , దీప ధూపాలతో పూజ చేసి పాలు, చలిమిడి, చిమ్మిలి లతో నైవేద్యం పెడతారు కొందరు ఉపవాసం కూడా చేస్తారు.
ఏకాదశి
ఆషాఢ శుద్ధ ఏకాదశి నుంచి కార్తిక శుద్ధ దశమి వరకు విష్ణుమూర్తి యోగనిద్ర లో ఉంటాడట . కార్తిక శుద్ధ ఏకాదశి నుంచి ఆషాఢ శుద్ధ దశమి వరకు జాగృదావస్థ లో ఉంటాడట. విష్ణుమూర్తి యోగనిద్ర చాలించిన తరవాత వచ్చే ఏకాదశి కాబట్టి దీనిని ప్రభోదిని ఏకాదశి అని అంటారు . భక్తులు ఈ ఏకాదశిని అత్యంత భక్తి శ్రద్దలతో ఉపవాసదీక్షతో ఆచరిస్తారు. రోజంతా నారాయణ మంత్రం , విష్ణు సహస్రనామం జపిస్తూ  గడిపి సాయంత్రం ఉప్పు వెయ్యని వంటకాలని నారాయణునికి నివేదించి ఉపవాసదీక్షను విడుస్తారు.
క్షీరాబ్ది ద్వాదశి
కార్తిక శుద్ధ ద్వాదశిని క్షీరాబ్ది ద్వాదశి లేక చిలుక ద్వాదశి అని అంటారు. ఈ రోజు సాయంత్రం లక్ష్మి తులసి , విష్ణు తులసిని కలిపి తులసి కోటలో నాటి తులసి వివాహం జరిపిస్తారు. తులసితో పాటు ఉసిరిక మొక్కని కుడా నాటి పూజ చేస్తారు. ఉసిరిక మొక్క లేకపోతె ఉసిరిక ఆకు నాటి పూజ చేస్తారు. ఉసిరిక దీపం వెలిగించి క్షీరాన్నం నైవేద్యం పెడతారు.
ఈ తులసి వివాహం కార్తిక శుద్ధ ద్వాదశి నుండి కార్తీక పూర్ణిమలో యే రోజైనా చేసుకోవచ్చు అని ప్రమాణ సింధు లో చెప్పబడింది.
వైకుంఠ చతుర్దశి
కార్తిక శుద్ధ ఏకాదశిని వైకుంఠ చతుర్దశి అని కుడా అంటారు . ఈ రోజు ఈ వ్రతాన్ని ఆచరించేవారు పొద్దున్నే నది స్నానం చేసి శివ , విష్ణు నామాలని జపిస్తూ ఉపవాస దీక్షను చేపడతారు.  ఈ దీక్ష మరునాడు సాయంత్రం చిన్న చిన్న అరటి దొప్పలతో చేసిన పడవలలో దీపాలు పెట్టి నదులలో విడిచిపెడతారు.  దీంతో వైకుంఠ చతుర్దశి వ్రతం పూర్తి ఔతుంది. ఈ వ్రతాన్ని ఆడ, మగ పిల్లలూ అందరూ ఆచరించవచ్చు. ఈ రోజు హరి, హర నామ స్మరణ చేస్తూ ఉపవాసం చేసే వారికి వైకుంఠ  ప్రాప్తి కలుగుతుంది అని విష్ణుమూర్తి నారదుడికి చెప్పినట్లు విష్ణు పురాణంలో వుంది.
కార్తీక పూర్ణిమ
కార్తీకపూర్ణిమని భారత దేశంతో పాటు మన ఇరుగు పొరుగు దేశాలైన నేపాలు, థాయ్ లాండు, ఇండోనిషియా , చైనా , జపానులో ఈ పండుగని చాలా నిష్టగా జరుపుకుంటారు. తేలికగా వుండే కర్రతో చేసిన రకరకాలైన ఓడల ఆకారాలలో దీపాలు అలంకరించి సముద్రం లో వదిలి పెడతారు.
మన దేశంలో కార్తిక పూర్ణిమనాడు ఆడవారు ప్రొద్దున్నే అభ్యంగన స్నానం చేసి క్రొత్త వస్త్రములు ధరించి ఉపవాస దీక్షను ప్రారంభిస్తారు. ఈ వ్రతం ఆడవారి కడుపు చలవకోసం అని అంటారు. సాయంత్రం బియ్యపు పిండితో చేసిన చలిమిడి పళ్ళు నైవేద్యం చేసి చంద్రునికి పూజ చేసి చలిమిడి వాయినం ఇచ్చి చంద్రునికి నివేదించిన పళ్ళు , చలిమిడి తిని ఉపవాసాన్ని విడిచి పెడతారు. ఈ రోజు వండిన పదార్ధాలని స్త్రీలు తినరు. ఉసిరిక దీపం పెట్టి కార్తిక దామోదరునికి పూజ చేస్తారు.
పున్నముల నోము పట్టిన వారు మూడు సంవత్సరాలు లేక ఐదు సంవత్సరాలు ఇలా బేసి సంఖ్యలో పడతారు . మూడు సంవత్సరాలు పట్టిన వాళ్ళు మూడు కేజీల బియ్యంతో చేసిన చలిమిడిని ముగ్గురు ముత్తైదువులకు వాయినమిస్తారు. అలా ఎన్ని సంవత్సరాలు అని మొక్కు కుంటే అన్ని సంవత్సరాలు అంతమంది ముత్తైదువులకు అన్ని కేజీల చలిమిడి వాయినంగా ఇస్తారు.
ఇది పిల్లల ఆరోగ్యం కోసం మొక్కు కుంటారు. ఈ కార్తీక పూర్ణిమని మన తెలుగు సినిమా వాళ్ళు బాగా వాడుకున్నారు. ఎన్నో పాపులర్ పాటలు వచ్చేయి .
ఈ కార్తీక పున్నమి హిందువులకే కాక బౌద్దులు , జైనులు, సిక్కులకి కూడా ఎంతో పవిత్రమైన రోజు.
కార్తీకపున్నమినాడు నదీస్నానం సూర్యోదయానికి ముందు చేస్తే ఈ జన్మలో చేసిన పాపాలు నశించడమే కాకుండా మరణానంతరం వైకుంఠ ప్రాప్తి కలుగుతుంది అని మన పురాణాలలో చెప్పబడింది .
ఈ కార్తిక మాసం వస్తోంది అంటే పిల్లలు, పెద్దలూ  అందరు ఉత్సాహంగా ఎదురుచూసేది వనభోజనాలకోసం. ఎండలు తగ్గి గాలిలో చిరు చలి ప్రవేశించి వాతావరణం ఆహ్లాదకరంగా ఉండడంతో అందరు స్నేహితులు బంధువులతో ఈ వన భోజనాలకి బయలుదేరతారు. ఇక్కడ మరో చిన్న మెలిక ఉంది . పిక్నిక్ అనొచ్చు కదా ? కాదు వనభోజనం అని ఎందుకు అన్నారంటే పచ్చగా ఉండే వనాలు వాటి పైనించి వీచే గాలి మన నిత్య జీవితంలోని ఒత్తిళ్లని పోగొట్టి హాయినిస్తుంది. ఆ వనంలో వుసిరిక చెట్టు ఉండాలట. ఉసిరిక చెట్టు సర్వదేవతా ఆవాసమట . ఉసిరిక చెట్టు మొదలు హరి, హర, బ్రహ్మాదుల నివాసమట ఆకులు ముక్కోటి దేవతల నివాసమట  ఉసిరిక కాయ లక్ష్మీదేవి నివాసమట . అందుకని కార్తిక వనభోజనాలు సర్వదేవతా నివాసమైన ఉసిరిక నీడన చేసి దేవతల ఆశీస్సులు పొందాలని మన పెద్దలు ఈ వనసంతర్పణలు ఏర్పాటు చేసారేమో కదా?
ఉపవాసం, వనభోజనాలూ సైంటిఫిక్ గా చూసినా కూడా ఆరోగ్యదాయకాలే కాబట్టి మనం కూడా అన్నీ కాక పోయినా కొన్ని ఉపవాసాలని, స్నానాలని చేసి ఇహం పరం పొందుదామా?
ఆలస్యం ఎందుకు బయలు దేరండి వనాలకు వన సంతర్పణకు .
ఈ నెలంతా తులసి కోటలో నేతి దీపం పెట్టడం కూడా హిందూ ఆచారమే .
 
 
 
 
రచన: రావి కొండలరావు
 
జోకుల ‘పుట్ట’ ప్రసాద్
 
పొట్టిప్రసాద్ అనీ, గట్టివాడు. ఒక దశలో పొట్ట పెరిగితే, “పొట్ట ప్రసాద్” అని తన మీద తనే జోక్ పేల్చుకున్నాడు.  ‘సాగరసంగమం’లో “వచ్చారండయ్యా” “అవునండమ్మా” అంటూ అందర్నీ ఆకర్షించాడు.
అంతకుముందు చాలా సినిమాల్లో నటించినా, రెండు రెళ్లు ఆరు. రెండు జెళ్ల సీత, శ్రీవారికి ప్రేమలేఖ, రావుగోపాలరావు మొదలైనవి అతని ‘జంధ్యాల మార్కు’ సినిమాలు.
స్టేజి మీద పులి. అక్కడే పెరిగాడు తొలినుంచి. కొర్రపాటి గంగాధరరావు “పెళ్లిచూపులు”. భమిడిపాటి రాధాకృష్ణ “ఇదేమిటి?” – నాటిక. నాటకాల్లో ముఖ్యపాత్రధారిగా – ‘మాస్టర్’ చేశాడు.
మంచి డైలాగ్ టైమింగ్ వుండేది. మొహం కూడ రేలంగి లాగా, హాస్యం తొణికే ముఖం. “అందుకే నన్ను అందరూ అందలం ఎక్కించారు. “నువ్వు సినిమాల్లో జేరిపో జేరిపో, రేలంగిని కొడతావు” అని బెజవాడ నుంచి తోలేశారు. “ఎవర్ని కొడతానో ఏమిటో గాని, ప్రస్తుతం ఎండదెబ్బ కొడుతోంది” అనేవాడు వేషాల కోసం సైకిలు మీద తిరుగుతున్న రోజుల్లో.
అలాగే ఇంకో జోక్ చెప్పేవాడు. “నువ్వు సినిమాల్లో చేరిపోరా, స్టారువవుతావు – అని అందరూ అన్నారని, మద్రాసు పరుగెత్తి వచ్చేశా. స్టారవడం మాట ఎలా వున్నా తిండీతిప్పలు లేక స్టార్వవుతున్నా ప్రస్తుతం!”
వీలు దొరికినపుడల్లా జోక్ వేస్తూ నవ్వించిన ప్రసాద్ బి.కామ్. చదివాడు. నాటకాలు అలవాటు చేసుకుని, బెజవాడలో రసన సమాఖ్య నాటకల్లోనూ, మద్రాసు వచ్చాక ఆంధ్ర ఆర్ట్స్ నాటకాల్లోనూ వివివిగా పాల్గొనాడు. పరిషత్తు నాటక పోటీల్లో నాలుగైదుసార్లు ‘ఉత్తమ హాస్య నటుడు’ బహుమతులు అందుకున్నాడు.
మద్రాసులో రసన సమాఖ్య వారు ‘ఆకాశరామన్న’ వేస్తే విజయా చక్రపాణిగారూ వాళ్లు వచ్చారు. ప్రసాద్ ఆకర్షించాడు. మర్నాడే చక్రపాణిగారిని కలిశాడు. దాని ఫలితం – ‘అప్పుచేసి పప్పుకూడు’లో చిన్నవేషానికి టెలిగ్రాం ఇచ్చి రప్పించారు – విజయావారు.
[pullquote]
పొట్టి ప్రసాదు, రాజబాబు ఇద్దరు మంచిమిత్రులు. ఇద్దరూ పై నాటక సంస్థల్లో కలిసి నటించారు. ఐతే, రాజబాబు కమేడియన్‌గా స్థిరపడి, టాప్‌కి వెళ్లాడు.
ఒక అవుట్ డోర్ షూటింగ్ అయిపోయిన తర్వాత, అందరూ ఒక వ్యాన్ ఎక్కుతున్నాడు. “ఒరే రాజబాబూ! నువ్వు లోపల ఎక్కకురా” అన్నాడు ప్రసాద్. “లోపల చోటు లేదా?” అని రాజబాబు అడిగాడు.
“ఉందనుకో, నువ్వు టాప్ మీద ఎక్కు, టాప్ స్టార్‌వి కదా” అని చమత్కరించాడు ప్రసాద్.
[/pullquote]
అది – అతని మొదటి సినిమా వేషం. ఓ రెండు వందల సినిమాల తర్వాత, చివరిగా వేసింది – “బృందావనం” (అదీ విజయావారిదే, చందమామ విజయా కంబైన్స్)లో.
బి.ఎన్.రెడ్డిగారు డైరక్టు చేసిన ‘పూజఫలం’లో మంచి హాస్యపాత్ర చేశాడు. “చచ్చాననుకో. రేలంగి, రమణారెడ్డిగారి మధ్య నటించవలసి వచ్చింది. అమ్మో! దడ. ‘బాగా చెయ్యవయ్యా ప్రసాదూ, భయపడకు’ అన్నారిద్దరూ ఓ రోజు షూటింగులో ‘మీరిద్దరూ లేకపోతే, చెయ్యగలను సార్. డైరెక్టర్‌గారితో చెప్పి, మీ యిద్దరూ ఈ సీన్లో లేకుండా చెయ్యలేరూ?” అని అడిగాను వణుకుతూ” అని చెబుతూ వుండేవాడు ప్రసాద్.
ఎయిడ్స్ వ్యాధి గురించి అంత బాగా అందరికీ తెలియని రోజుల్లో ఒక నటి ట్రూప్‌తో అమెరికా వెళ్లి వచ్చింది. “అక్కణ్ణుంచి ఏం తెచ్చుకున్నావమ్మా” అని అడిగాడు ప్రసాద్. ఆమె చెప్పింది. “మరి ఎయిడ్స్ తెచ్చుకోలేదా?” అన్నాడు ఆమెకు అర్థం కాలేదు – పేరు ఎక్కువ ప్రచారంలో లేదు గనక “టైమ్ లేదండీ, ఇంకేం తెచ్చుకోడానికీ” అనేసింది అమాయకంగా. ఆ మాట పట్టుకుని అందరితోనూ చెప్పి ఆమెను ఏడిపించాడు అలా ఏడిపించిన వాడికి, తననీ ఏడిపించిన సందర్భాలెన్నో వున్నాయి.
కె.వెంకటేశ్వరరవు నాటకాల్లో వేస్తున్నప్పుడు అందరూ రాజమండ్రి వెళ్తున్నారు. దార్లో వెంకటేశ్వరరావు మీద జోకులు పేలుస్తు ఏడిపించాడు ప్రసాద్. వెంకటేశ్వరరావు స్టేషన్లో దిగుతూనే దూరంగా వున్న ప్రసాద్‌ని టికెట్ కలెక్టర్‌కి చూపించి, “అతనేవడో గాని, రైల్లో చాలా న్యూసెన్స్ చేశాడండి. టిక్కట్టుందో లేదో అడగండి” అన్నాడు – తన దగ్గరున్న గ్రూప్ టిక్కెట్టు ఇచ్చేస్తూ.
అంతే! టికెట్ కలెక్టరు ప్రసాద్‌ని పట్టుకున్నాడు. పక్కన నిలబడమన్నాడు. వెళ్లిపోతున్న వెంకటేశ్వరరావును, తక్కిన వాళ్లనీ పేరు పేరునా పిలిచాడు పొటి ప్రసాద్ – ఎవరూ వినిపించుకోలేదు. “ఆ ట్రూప్ వాడినండీ నేను కూడా” అని మొరపెట్టుకుంటే టిసి వినిపించుకోలేదు. మొత్తానికి కళ్లనీళ్ల పర్యంతరం అయితే, అసలు విషయం వివరించి, వెంకటేశ్వరరావు విడిపించాడు – ఏడిపించిన వాడిని ఏడిపించి.
బాపుగారి దర్శకత్వంలో నటిస్తున్నాడు  ప్రసాద్. కొంచెం ఓవర్ చేశాడు. “ప్రసాద్ గారూ! అంత వద్దు కొంచెం తగ్గించి చెయ్యండి” అన్నారు బాపుగారు.
“అంత వద్దా – అలాగే. దాందేం వుంది. నా టాలెంట్ నా దగ్గరే వుంటుంది – మరీ మంచిది” అని చమత్కరిస్తే  బాపుగారు నవ్వేసి వూరుకున్నారు.
[pullquote]
ఎన్.టి.రామారావుగారి సినిమాలో వేస్తున్నప్పుడు ప్రసాద్ మెడలో ఒక మఫ్లర్ వేశారు ఆ పాత్రకి. ప్రసాద్ షాట్ లేనప్పుడు ఎక్కడెక్కడో తిరిగి ఆ మఫ్లర్ పారేశాడు. అది కంటీన్యుటీ. ఎంత వెతికినా, దొరకలేదు.
సెట్లోకి రాగానే రామారావుగారు చెడామడా కేకలు వేశారు. “అంత నిర్లక్ష్యం ఏమిటి? కంటిన్యుటికీ ఏం చెయ్యాలి?” అని ఆగ్రహించారు.
ఆయన ఆగ్రహం తగ్గించాలంటే జోక్ వెయ్యాలనుకుని, “ఇంకా నయం సార్, షర్ట్ పారేసుకోలేదు” అన్నాడు. దాంతో ఆయన అగ్రహం మరింత తీవ్రమైంది. కళ్లు మరింత ఎర్రబడ్డాయి.
ఆ ఎరుపు దనానికి ప్రసాద్ కళ్లు నీళ్లు కార్చాయి. కాళ్ల మీద పడి క్షమించమన్నాడు – ఆయన లేవనెత్తేవరకు.
[/pullquote]
“ఒక పాఠం నేర్చుకున్నాను. జోక్ ఎప్పుడు చెయ్యాలో, ఏ సందర్భంలో చెయ్యాలో, ఎవరి దగ్గర చెయ్యాలో, ఏ మూడ్ లో చెయ్యాలో – అప్పుడు చెయ్యాలి” అన్నాడు. ఐనా, పెద్దా చిన్నా లేకుండా ఏదో ఒకటి అంటూనే ఉండే వాడు అందర్నీ. వ్యక్తిగతంగా అతన్ని ఎరిగున్నవాళ్లు –
ఆ జోకులు చెప్పుకుంటూ, నవ్వుకుంటూనే వుంటారు – ఇప్పటికి
