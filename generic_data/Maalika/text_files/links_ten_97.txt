రచన: కన్నెగంటి అనసూయ
“గిలకా …..ఏమేయ్ గిలకా..”
ఈధిలోంచి ఎవరో పిలుత్తున్నట్తనిపించి అవతల దొడ్లో..తిరగల్లో కందులు ఇసురుతున్న సరోజ్ని తిరగల్ని తిప్పుతుం ఆపి వంగదీసిన కొడవల్లాగ నడాన్ని బాగా ముందుకొంచి దూరంగా సూసింది ..ఈధి గుమ్మానికేసి.
సూడగానే గుర్తుపట్తేసింది సరోజ్ని ఆ పిల్లెవరో.
వంకోరి ఎంకాయమ్మ మన్రాలు సుబ్బలచ్వి. దోరబంధాన్నట్టుకుని అదేదో పుటో లాగ లోపలికి సూత్తా గిలకమ్మ కోసం అరుత్తుంది. గిలక కళాసే.
“ ఏటే .. సుబ్బలచ్వే..ఇలాగొచ్చేవ్..! జతకత్తు కోసవా?” వంగుని అలా సూత్తానే అరిసింది సరోజ్ని..
గుమ్మమవతలే నిలబడుందేవో ..గాలికి ఏవందో..ఇసుమంతైనా ఇనపళ్లేదు సరోజ్నికి..
“లోనకొచ్చి సెప్పొచ్చు గదా..గోడబల్లల్లే..అలా దోరబందానికతుక్కుపోపోతే. నువ్వేవంటన్నావో ..నాకినపడతల్లేదు బాబా.. ఇదెక్కడ పెత్తనాలు సేత్తందో. లేపోతే వచ్చేదే నీ గొంతినగానేనీ.. ” అనేసి ఎడం సేత్తో..సేట్లో కందుల్లోంచి గుప్పెడు కందుల్దీసి తిరగల్లో పోసి రెండు తిప్పుల్దిప్పి..
“ సర్లే.. పిల్లలు పిల్ల కోసం కాక..ఇంకెందుకొత్తార్లే. నాకోసవత్తారా? “ అని మనసులో ఓ సారనుకుని..లోనకి రమ్మని గిలకెక్కడికో బేటికెల్లిందని సెప్దావని తిరగల్ని సాంతం ఆపేసి..మల్లోపాలి వంగుని అదే పనిగా గుమ్మంకేసి సూత్తందేవో..తిరగలి గురుజొచ్చి జాకిట్ ఉక్కీసులు ఎట్టుకునే సోట గుండెల మీద గుచ్చుకుంటున్నా పట్టిచ్చుకోకుండా అటే సూత్తుండి పోయింది..అప్పటికే ఉరమని పిడుగులాగ ఎక్కణ్నించొచ్చిందో ఏవోగానీ వంకోరి సుబ్బలచ్చాన్ని గిలకేదో గదుంతుం సూసి..
అదేదో అంటానే ఉంది..అడ్దంగా బుర్రూపుతా.. ఇదేదో దాన్ని గదుంతూనూ ఉంది. కాసేపుంటే ఆ పిల్లని వంగదీసి కొట్టుద్దేవో గూడానని బయమేసిన సరోజ్ని..
కాసేపలా సూసి..” అమ్మో..! ఇదేదో గట్టిగానే అరుత్తుంది దాని మీద. అదెల్లి ఆల్ల మామ్మకి సెప్పిందంటే ఊరూ వాడా ఏకం పాకం సేసేత్తా..ఎవరున్నారు, ఎవర్లేరని కూడా సూడకుండా రేవు రేవెట్టేత్తది ఈది గుమ్మం ముందు నిలబడి….” అనుకుంటా గుండెలు బేజారెత్తి పోగా లేసి నిలబడి..తిరగలి కింద పరిసిన పాత మడతమంచం గుడ్దని నాలుగు మూల్లా పైకెత్తి తిరగలి మీదేసి..తిరగలి మూసేసి.. జారిపోతన్న పైటని పైకంటాలాగి ఎనక నించి తీసి సుట్టు తిప్పి సీర సెంగుని బొడ్లో దోపుకుంటా ఆమట్నే పరిగెత్తు కొచ్చింది..గుమ్మంకాడికి..”ఏటా దెబ్బలాట?” అంటాను.
సరోజ్నిని పట్టిచ్చుకోకుండా..
“ ఇందకట్నించి సెప్తుంటే నీగ్గాదా? సెవుడొచ్చిందా?” కసురుతుంది గిలక సుబ్బలచ్విని.
“ మరెవరన్నా అయితే అమ్మొత్తందిగదాని మెల్లగానో, గుసగుసలుగానో మాట్తాడతారు. దీనికసలు నదురూ బెదురూ ఉండదు గదా..దీన్దుంపతెగ.మంచైనా చెడైనా ఏదీ దాపరికవంటేనే తెలవని పుట్టక.” అని మనసులో అనుకుంటా..అక్కడే నిలబడింది సరోజ్ని..సోద్యం సూత్తన్నట్టు సూత్తా ..
సరోజ్నిన్జూసి ఎనుదిరగబోయింది సుబ్బలచ్చ్వి..అప్పుడుగానీ సరోజ్ని బుర్రలో జేర్లా అనుమానప్పురుగు… దాంతో తన్నించి ఏదో దత్తన్నారా ఏటని…
“తాడి సెట్టల్లే నిలబడ్డాను. కుర్రముండలు పట్టిచ్చుకునే పన్లేదా? పీక్కోసిన కోళ్ళా అరుత్తున్నాను ఇందాకట్నించీని ఏటి ఏటని. ఒక్కద్ది సెప్తేనా? ఏటే సుబ్బలచ్చ్వీ…ఎక్కడకీ రమ్మంట్నా..?” రెట్టిచ్చి మరీ అంది సరోజ్ని కుడు సెయ్యి నడుం మీదేసుకుని ఒకటొ నంబరంకెలాగా నిట్టారుగా నిలబడి ఇద్దర్నీ మార్సి మార్సి సూత్తా.
ఆల్లిద్దరూ అలా పట్టిచ్చుకోపోతం సిన్నతనంగా నిపిచ్చింది సరోజ్నికి.
దాంతో..ఎల్లబోయేదల్లా ఆగుతుం అయితే ఆగిందిగానీ సుబ్బలచ్చ్వి.. నోరు మాత్తరం ఇప్పలేదు.
సరోజిన్లో పట్టుదల మరింత పెరిగి పోయి..అక్కడే దొడ్లో నిలబెట్టున్న నులక మంచం కాడికొచ్చి దాన్ని వాల్చి కూకుంటా…
” లోనకి రావే పాపా..! ఎవరన్నా ఇన్నారంటే అదేదో పోట్లాటనుకునేరు. లోపలికొచ్చి అడుగు ఆ అడిగేదేదో..! ఏదో పెద్దదాన్ని ..ఎక్కడికనడుగుతుంటే ఒకళ్ళూ నోరిప్పరే. పొయ్యే కాలవా? నువ్వన్నే నోరిప్పే సుబ్బలచ్వే..” రెట్టిచ్చింది..సరోజ్ని..
దాంతో బెదిరిపోయిందేవో ఆ పిల్ల ..సెప్పాపోతే మల్లీ గిలక్కోసం రానిత్తదో రావివ్వదోనని..గిలకేదో..పేద్ద తప్పు సేసేసినట్టు..గిలక్కేసి సూత్తా..
“ కాదు..సరోజ్నత్తయ్యా..! మరేవో..సూరెపెబావతిని ఆకులేసి కూకోబెట్టేరు కదా అప్పుడెప్పుడోను..”
“ అవునూ ..పెద్దమడిసయ్యిందని కూకోబెట్టేరు. ఇయ్యాల నీళ్లోసేరు గదా..! అందరం తినొచ్చేం..ఆల్లింటికి పొద్దున్న ఎల్లి. ఏదో ఇస్టీలు డబ్బా గూడా పంచిపెట్టేరు..”
“ అవును మరి నువ్వొక్కదానివే ఎల్లేవు. మేవెల్లలేదు. పెద్ద సెప్పొచ్చింది..ఆ.ఆ…” వంకర్లు తిరుగుతా వయ్యారాలు బోయింది గిలక ఆల్లమ్మకేసి ఎటకారంగా సూత్తా..
“ ఎల్తే ఎల్లేర్లే జతకత్తులంతా కలిసి. అన్నట్టు పీకి పాకంపెట్టి మరీ రెండ్రూపాయలట్టికెల్లి పెట్టింది గిలక. సిన్న పిల్లలు..పైగా బళ్లో సదుంకునీవోళ్ళు. జతకత్తులు. మీరేవీ పట్టాపోయినా పర్లేదులేవే అన్నా పట్టిచ్చుకోకుండా మరీ పెట్టొచ్చింది. నువ్వేవన్నా పెట్టేవా? మియ్యమ్మిచ్చిందా పెడతాకి?”
“ఓ పక్కన జతకత్తులు కదాని పెట్టద్దంటావు. పెట్టావాని మల్లీ నువ్వే అడుగుతావు…అయినా జతకత్తులుం కాబట్తే ఏదో బమతియ్యాలి. కదే..సుబ్బలచ్వి. ఏవీ ఈయకుండా అలా ఎలా తినేసొచ్చేత్తాం పిల్సేకాను..! కదేమే..!”
అంది సుబ్బలచ్వి ఎనక్కి ఎకసక్కెంగా సూత్తా..గిలక.
ఈల్లిద్దరి మజ్జా పిల్లికి సెలగాటం ఎలక్కి పేణ సంకటం లాగుంది సుబ్బలచ్వి పరిస్ధితి..
గిలకమ్మ మాటలకి తలకొట్టేసినట్టయ్యింది సరోజ్నికి..
“ అయినా ఊరుకున్నావా ఏటి? సచ్చినట్టు ఇచ్చేంగదా ..! పెట్టొచ్చేవ్ . ఊరుకుంటావా ఇవ్వాపోతే. నేనదేదదిగాదు…పొద్దోళ్లం మేం పెడతన్నప్పుడు పిల్లలకంతవసరమేటని. అయినా ఊరుకున్నావా ఏటి ఇచ్చేదాకాను.. “ మరింత ఎటకారంగా నవ్వుతా అంది సరోజ్ని..
“ నిన్ను పిలిత్తే నువ్వెల్లాలి. మేం సేయితులుం గాబట్టి మమ్మల్ని పిలిత్తె మేవెల్లాలి. మా పక్క కళాసోల్లు మమ్మల్ని పిలుత్తారా? మా జత కాబట్టి పిల్సింది. అయినా నువ్వెల్లి ఆల్లింట్లో అన్నం తినకుండా వొచ్చేవా ఏటి? తిన్నాంగాబట్టి ఏదోటియ్యాలి..అల్లిచ్చినట్తే ..మనవూనూ. మేవూ అంతే..” అని మల్లీ గిలకే ఆల్లమ్మకేసి సూత్తా..
“ అయినా ఏటే అమ్మా..నువ్వు ఇలా మాట్తాడతన్నావ్. సూరేపెబావతిని ఆకుల మీద కూకోబెట్టిన కాడ్నించీ ఆల్లు అయ్యనీ ఇయ్యనీ పంచి పెడితే మాకే గదా దాసి అట్టే పెట్టేవు తినండని బళ్ళోంచొచ్చేకా.. అయ్యన్నీ ఏటి మరి? ఏటంట?”
సూరె ప్రభావతి….కొయ్యలమూడోరి పిల్ల. అల్లమ్మా, నానా ఏన్నో పూజలూ పునస్కారాలు సేత్తే ఎన్నో ఏళ్లగ్గాని పుట్ట లేదా పిల్ల. లేక లేక పుట్టిందని ..ఎప్పుడూ..ఏదో ఒకటి ఆయంతెట్టి ఆల్లనీ ఈల్లనీ, ఇరుగోల్లనీ, పొరుగోల్లనీ పిలుత్తానే ఉంటారు సిన్నా సితకా ఆటిక్కూడాను. అలాటిది పిల్ల పెద్ద మనిసయితే ఇక సెప్పొచ్చేదేవుంటది..
ఆకుల మీద కూకోబెట్టిన్నాడే సగమూరికి ఆకేసి భోజనవెట్టేరు ఆల్లు. దాంతో ఆగేరా? మా పిల్లగావట్టి పెద్దమడిసయ్యింది..ఈ పెపంచకమ్మీద ఇంకెవ్వరూ ముందూ ఎనకా గూడా పెద్దమడుసులవ్వరన్నట్టు..పూర్ణం బూర్లనీ, గార్లనీ, సలివిడనీ, మిఠాయుండనీ,కాజాలనీ గోర్మిఠీలనీ , ఎవరు ఎప్పుడు ఏ కావిడెడితే ఆ కావిణ్ణి వచ్చిందొచ్చినట్టు గుక్కతిప్పుకోకుండా ఊరోళ్లకి పంచి పెడతానే ఉన్నారు ముప్పొద్దులాను.
పంచిపెట్టీవోళ్ళు..తిరిగినోళ్లు తిరిగినట్టున్నారు..ఊరూవాడానూ. పిల్లకి నీళ్ళోసే దాకా ఏమూల్సూసినా కావిళ్ళోళ్ళే. అలాటిది..ఆయంతి నాడు..మామూలుగా ఉంటాయని ఊల్లోవాల్లెవరూ అనుకోలేదు..! ఊళ్ళొనే గాదు..సుట్టు పక్కలా ఉన్న ఏడెనిమిదూళ్లల్లో గూడా ఆళ్లనీ లేదు ఈళ్లని లేదు…గడపొదిలిపెట్ట కుండా పిలిసి బోజనాలెడతవే కాదు..తలకి రెండు జోడాల సొప్పున అరిసెలో? ఎంత రుచిగా ఉన్నాయని. మూడ్డజన్ల వంటోళ్ళు ఆత్రేపురం నుంచొచ్చి మరీ వండేరండి నువ్వులరిసిలు..
అరిసెల కోసవని వరిపిండిలో ఏసిన పోట్లు ఊర్ని దడదడలాడిచ్చేసినియ్యని ఊరు ఊరంతా సెప్పుకుంటవే. అలాటిది ఒకే కళాసనో..జతకత్తులనో ఏవో..పిల్సేరనుకో. పిల్లలు ..మీకేం పన్లేదని సెప్పినా ఇనకుండా పదో పరకో పట్టుకుని ఎల్లేరనుకో..పిల్సినప్పుడు..ఈల్లపని ఈల్లు సేసినప్పుడు ఆల్ల పని ఆల్లు సెయ్యాలి గదా..? అన్నీ పుచ్చుకుని పిల్లలని తాంబూలవూను, అరిసిలూ ఇయ్యకుండా పంపేరు. ఏదో ఇస్టీలు డబ్బా ఇచ్చేరు గదా..పిల్లకిచ్చేది కూడా కలిపితే జంటగా ఉంటాయనుకుంది. తీరా ..వట్టి సేతుల్తో వచ్చిన పిల్లని సూసి..”అరిసిలయ్యీ ఇయ్యలేదా ? “ అనడిగితే ఇంతెత్తున ఎగిరింది గిలక. దాంతో అప్పటికి నోరు మూసుకుని
తిరగలేసిందన్నమాటేగానీ..సవారుగా శేరు కందులన్నా ఇసిరిందో లేదో..గిలకమ్మ కోసం ఎవరో ఒకర్రాటం..ఆల్లెవరో..ఆల్లేం మాట్తాడుకుంటన్నారో..అదేటోనని..అటే సూత్తం ఓ పనైపోయింది సరోజ్నికి..
ఒకళ్ళా..ఇద్దరా..? వత్తానూ ఉన్నారు..ఎల్తానూ ఉన్నారు. అందరూ పొద్దున్నేసుకున్న బట్తల్తోనే ఉన్నారు..నగలెట్టుకుని ఒక్క గిలకమ్మ తప్ప. ఇది వత్తానే ఆటన్నిట్నీ ఇడిసి మామూలు లంగా జాకిట్తేసేసుకుంది.. అయితే ఆ వచ్చే వాల్లెంతుకొత్తాన్నారో..ఆ సంగతేందో తేలుద్దావని..
సుబ్బలచ్చ్వి వచ్చేతలికి తిరగలికి మూతేసి..పని మనుకుని మరీ గుమ్మంకాడికొచ్చిందేవో..తీరాసూత్తే సెప్పి సత్తేనా ఈ కుర్రముండలు..ముదురు టెంకలు.
అడిగీ అడిగీ నోరడిపోతవే తప్ప..పెద్దోల్లని ఈల్లకిది సెప్పాలని ఉండదు..తెలివిమీరిపోయేరు ఎదవలు. ఎదవలని.. అంటా తన్లో తనే గొనుక్కుంది సరోజ్ని..ఆల్లిద్దర్నే సూత్తా..
“నువ్వెల్తే ఎల్లు. నేన్రాను. “ ఖరాఖండీగా స్నేయితురాల్తో సెప్పేసింది ఇంకెల్లన్నట్టు గిలక.
అదేటో అర్ధమై సావక..
“ఎక్కడికే..ఇదైనా సెప్పి సావు..” ఇసుక్కుంది సరోజ్ని…
అప్పటికే ఎంతోమందికి సెప్పీ సెప్పీ సిరాకొచ్చేసిందేవో..గిలక్కి..
“ ఎక్కడికేటి..సూరే పెబాతి ఆల్లింటికి. నాకసలే సిరాగ్గా ఉంటే ..నువ్వొకద్దానివి..” అంటా ఇంతెత్తున ఎగిరింది అల్లమ్మ మీద గిలక.
“ అదేటి..? ఆల్లింటికా? పొద్దున్నెల్లొచ్చేరు గందా? మజ్జానం దాకా అక్కడే ఉండొచ్చేరు. మల్లీ..ఇప్పుడేటి? ఇలాటప్పుడెవరన్నా ఎల్తారా? ఇడ్డూరం కాపోతే? ఇచ్చెప్పదు గానీ ..ఎంతుకే ఆల్లింటికి? నువ్వైనా సెప్పే సుబ్బలచ్చ్వే..” అంది ఆ పిల్లకేసి సూత్తా.. సరోజ్నీ..
“సూరే పెబావతి పెద్ద మనిసయ్యిందని మేవందరం ఆల్లు పిలిత్తే భోజనానికని ఆల్లింటికెల్లేం గదా..సరోజ్నత్తా..!“
“ అత్తెలుసులే..తర్వాద్ది సెప్పు. ఇదొక్కద్ది.. సరిత్రంతా సెప్పుద్ది..” ఎటకారంగా అంది గిలక.
గిలకమ్మ ఇసురుకి దెబ్బతిన్నటు ఓసారి గిలకెనక్కి సూసి మల్లీ సరోజ్ని ఎనక్కి తిరిగి సూత్తా సరోజ్ని సైగతో.. దగ్గరకంటా వచ్చి,.
“మా తరగతోల్లం అందరం ఎల్లేం. ఉ..ఉఊ…అందరం ఎల్లలేదు. మా బెంచీలో కూకునేవోళ్ళవూనూ..మా ఎనక మెంచీలోల్లనే పిల్సేరు. ఆల్లవే ఎల్లేం..”
“ మొత్తవెందరుంటారేటి..?” అడ్డం పడింది సరోజ్ని..
సెప్పటం ఆపి గిలకెనక్కి తిరిగిన సుబ్బలచ్చ్వి ..” ఎంతమందుంటావే.. పారువాతి..సిలక..నువ్వూ, నేనూ..మా ఇంటెనకాల ఎంకటలచ్వి..”
“ఎందమందో కొంతమందెల్లేం లే..ఆజరు పట్టి సూచ్చెప్పాలి..నీకు.. “
దాంతో..సరోజ్ని ఎనక్కి తిరిగిన సుబ్బలచ్వి..
“ ఎల్లినోల్లందరం..ఏదో ఒకటిచ్చేం అత్తా..! అలా ఇచ్చినోల్లందరికీని పెద్దోల్లైతే ఏదో పేకెట్టిచ్చేరు. అందులోను ఐదరిసెలు, రెండరిటి పళ్ళూనూ..పోకసెక్కా..తవలపాకులూనూ..ఒక స్టీలు డబ్బాగూడా ఉన్నాయ్. మాయమ్మొచ్చింది గదా ఆల్లింటిది. మాయమ్మకిచ్చేరు అలాటి పేకెట్టు. మా ఇంట్లో సూసేన్నేను..”
“ మాకూ ఇచ్చేర్లే. పెద్ద సెప్పచ్చొంది ఎలాగైతే దీనిక్కాబట్టి ఇచ్చేరని. “ గిలక ఇసురు.
“ ..అయితేని ..మాకివ్వలేదు అత్తా. మాలో ఎవ్వరికీ ఇవ్వలేదు. సూరే పెబావతి మాతోనే అన్నం తింది కూకుని. అయినా ఇవ్వలేదు. సేలా సేపు సూసేం అక్కడే నుంచుని ఇత్తారేమోనని. గిలకైతే తిట్టింది కూడాను అలా సూడొద్దని, ఎల్లిపోదావని. అయినా మేమే అలా నిలబడేతలికి ఎవరో ఒక మామ్మ వచ్చి సెప్పింది..
“ ఇళ్లకెల్లిపోయి..మజ్జాన్నించి రండమ్మా..!. అందరూ ఎక్కడోళ్ళు అక్కడికెల్లిపోయాకా….పేకెట్లేవన్నా మిగుల్తుయ్యో లేదో..సూసి ఇత్తాం..” అని. అంతుకని అల్లింటికి ఎల్దావని గిలకని అడుగుతుంటే రానంటంది. మావోల్లొచ్చేరు గిలకని రమ్మని. రానందని నన్నంపేరు అడిగి రమ్మని. నువ్వైనా సెప్పత్తా. ఆల్లే రమ్మన్నారు గదా..ఓసారెల్తే ఏమవ్వుద్ది.. “
“ సెప్పుతుం అయ్యింది గదా..ఇంకెల్లు . నేన్రానంటే రానంతే. మాయమ్మ రికమండేసన్ మర్నీకు.. “ ఇంతెత్తునెగిరింది గిలకమ్మ సుబ్బలచ్వి మీద..
“అంతుకా…ఇందాకట్నించీ తిరిగినోల్లు తిరిగినట్టున్నారు. పాపం..నువ్వొత్తేనే గానీ ఎల్తం ఆల్లకి ఇట్టం లేదనుకుంటానే గిలకా ఆల్లన్నిసార్లడుగుతున్నప్పుడు ఎల్లొచ్చుగదా..” నాయమారతా అన్నట్టుగా అంది సరోజ్ని..
ఇంకంతే..తోక తొక్కిన తాసులా ఇంతెత్తున ఎగిరింది గిలక ఆల్లమ్మ మీద..
“ ఏటే..అమ్మా..! నువ్వూ అలాగే అంటన్నావు. అలాగ ఎల్తారా ఎవరన్నాను? మిగిల్తే ఇత్తారంట. నీసికంగా అనిపిత్తా లేదా నీకు? మిగిల్తే ఇత్తం ఏటి? ఒకేల మిగల్లేదనుకో…మేము అక్కడి దాకా ఎల్లాకా ..ఆల్లు మిగల్లేదని సెప్తే ఎంతవమానం. మమ్మల్నలా బోడి సేతుల్తో ఎనక్కి పంపుతా ఆల్లెంత బాధపడతారమ్మా..! సూరే పెబావతి మమ్మల్ని పిలుత్తుం ఆల్లమ్మా ఆల్లకి తెలుసో లేదో? మా సూరి బాధపడదా? అయినా అది మా జతకత్తు. పెద్దదయ్యిందంట. మేం ఏదో బగుమానం ఇచ్చుకున్నాం. తిరిగి అందరికీ ఇచ్చినట్టు మాకూ పేకెట్లు ఇత్తే ఇత్తారు.లేపోతే మానేత్తారు. ఇవ్వాపోతే ఏటి? ..” అని సుబ్బలచ్వి ఎనక్కి తిరిగి ..
“ ఇన్నావ్ గదా.. అంతుకే నేన్రాను. ఇంకెల్లు .ఆల్లందర్తో సెప్పు గిలక రానందని. ఇంకోసారొచ్చేవంటే నీ జత కట్టు..” అందావనుకుంది.
అప్పటికే సుబ్బలచ్చ్వి ఎనక్కి తిరిగి ఎల్లిపోతంది..
బుగ్గల్నొక్కుకుంది సరోజ్ని.. ”ఇంతిలాగ ఎవరైనా ఆలోసిత్తారా?” అని మనసులో అనుకుంటా…
—–
.
రచన: డా. విజయలక్ష్మీ పండిట్
ఓ ప్రకృతీ ..స్త్రీ..ఆకాశంలో సగమా..!
నీవు నీ ఇంట్లో ఉన్నా ఉద్యోగంలో ఉన్నా
నీవు బాధ్యత నెరిగిన నిజమయిన
కూతురువి తల్లివి ఇల్లాలివి,
నీ పసి బిడ్డల ఆనందాన్ని నీవు
పూర్తిగా అనుభవించ లేకపోవచ్చు
నీ ఇంటిని అలంకరించలేక పోవచ్చు
కానీ నీ జీవితాన్ని గౌరవంగా అందంగా
మలుచుకుంటున్న నీవే నీ జీవితశిల్పివి,
ఆర్థికంగా నీకు నీవే నీ ఆలంబనై
నీ జీవిత భాగస్వామి ప్రియసఖివై
కాలంతో పాటు ఎరుకతో నడుస్తూ
నీ పిల్లలను చేయి పట్టి నడిపిస్తూన్న
నీవు ఎప్పుడూ ధీర వనితవే విజేతవే,
నీకు నీవే అధికారివి మార్గదర్శివి
స్వేఛ్చ ఒకరిస్తే వచ్చేదికాదు సుమా..!
నీకు నీవు స్వేచ్ఛా రెక్కలు తొడుక్కో
అవకాశాలను అంది పుచ్చుకో
ఇక ఆకాశమే నీ సొంతం కాదా?!
రచన: మన్నెం శారద
అవి కృష్ణపక్షపు తొలి రోజులు.
మిగలకాగిన పాలలా వెన్నెల ఎర్రగా వుంది.
దూరంగా చర్చి గంటలు పదకొండుసార్లు మ్రోగేయి. సారధి చెయ్యి చుర్రుమంటే చేతిలో చివరిదాకా కాలిన సిగరెట్టుని క్రిందకి విసిరేసి మరొకటి అంటించేడు.
ఆ చీకటిలో అతని నోట్లో వెలుగుతోన్న సిగరెట్టు ఒంటికన్ను రాక్షసుడిలా ఎర్రగా వుంది.
కళ్ళెర్రబడి మండుతుంటే  సారధి ఇదమిద్దంగా లేని ఆలోచనలతో అస్థిమితంగా కదిలేడు.
గుమ్మం దగ్గర గాజుల చప్పుడు.
సారధి వెనక్కి తిరిగి చూసేడు.
స్వాతి నిలబడి వుంది వుదాసీనంగా.
“రా, కూర్చో” సారధి సాదరంగా ఆహ్వానించేడు.
స్వాతి మెల్లిగా వచ్చి కూర్చుంది
సారధి స్వాతికేసి చూసేడు.
సన్నగా వంచినట్లున్న కనుబొమల మధ్య ఉదయిస్తోన్న సూర్యుడిలా భాసిస్తోన్న ఎర్రని కుంకుమ.
ఆమె కాస్సేపు  మాట్లాడలేకపోయింది.
ఆ తర్వాత అతనికేసి చూసి మంద్రస్వరాన అంది.. “ఈ రోజుకోసం యౌవనంలో అడుగుపెట్టిన ప్రతి యువతీ యువకుడు ఎన్నో కలలు కంటారు. ఎన్నో ఆశలతో, ఊహలతో ఎదురు చూసిన రాత్రి – మొదటి రాత్రి.. యిలా నిస్తేజంగా కరిగిపోవటం ఎవరూ సహించలేరు. కానీ… నేను…నేను… ఇంకా ఎందుకో సమర్ధించుకోలేకుండా వున్నాను. నా కోసం.. మీ అందమైన జీవితాన్ని ఎక్స్‌పెరిమెంటు చేస్తున్నారనిపిస్తోంది. మీ కలల్ని… కోరికల్ని నాశనం చేస్తున్న నన్ను క్షమించండి” ఆ మాట అంటున్నప్పుడు ఆమె కంఠం సన్నగా వొణికింది.
సారధి బదులుగా నవ్వేడు.. అది కేవలం తనకే బాధా లేదని చాటుకొవడానికి నవ్విన నవ్వని చెప్పకపోయినా అర్ధం అవుతోంది.
“స్వాతీ! బహుశా నువ్వు నన్ను చాలా తక్కువగా అంచనా వేసుకున్నావని అనుకొంటున్నాను. ఒక వయసులో మనిషి కోరికల్ని అదుపులొ పెట్టుకోగలగటం అసాధ్యమే. కాదనను. కాని యిప్పుడు ఆ స్థితిని మనమిద్దరం దాటేసేం. నాకు అవే ముఖ్యమైతే ఇంతకాలం యిలా నీకొసం ఎదురు చూస్తూ ఒంటరిగా బ్రతకాల్సిన అవసరం లేదు. ఈ రోజు గురించి నువ్వేం బాధపడకు. ఈ రోజునుంచి మనం నామమాత్రమే భార్యాభర్తలం. నీకు నా మీద పూర్తి నమ్మకం కలిగిననాడు, నీ జీవితం మీద నీకు అనురక్తి కలిగిన రోజునే ఈ రాత్రి గురించి ఆలోచిస్తాను. అంతవరకు నీకు బాధ కలిగేలా ఏ విధంగానూ తొందరపడనని మాట యిస్తున్నాను. నాకేదో అపకారం జరిగిందని ఆలోచించటం మానేసి నువ్వు సుఖంగా వుండటం నేర్చుకో” అన్నాడు సారధి.
ఎన్నాళ్లుగానో వెలుగు చూడని బ్రతుకుకు  ఉదయరేఖలా?
చేతులనిండా అందంగా మెరుస్తోన్న ఎర్రని గాజులు.
చాలా రోజులుగా స్తబ్దత ఆవరించుకొన్న జీవితంలో చిరుసందడులు. అతని కళ్ళలో మెరుపు మెరిసింది. తృప్తిగా గాలి పీల్చుకున్నాడు. “స్వాతీ, నువ్వు ఎంత బాగున్నావో తెలుసా?” అతను ఆమె చేతిని పట్టుకుని మృదువుగా నొక్కేడు.
స్వాతి తల వంచుకుంది. మునిపళ్లతో పెదవుల్ని నొక్కి పట్టింది. ఎన్నాళ్ళగానో, ఎన్నేళ్ళగానో తనకు లభించని పురుష స్పర్శ ఆమెకు వుద్రేకాన్నీ, వుద్వేగాన్నీ కలిగించకపోగా, భయంతో మంచుముక్కలా బిగుసుకుపోయేట్లు చేసింది.
ఆమె మొహంలోకి ఓసారి చూసి అతనేమనుకున్నాడో గానీ, ఆమె చేతిని వదిలేశాడు.
ఆ క్షణం ముందు అతని గుండెలో పొంగి పొరలిన ఆనందం ఒక్కసారిగా చల్లబడిపోయింది.
ఇద్దరిమధ్యా కొన్ని నిముషాలు మౌనంగా దొర్లిపోయాయి.
“నేను..నేను మిమ్మల్ని బాధ పెడ్తున్నాను కదూ?” ఆ నీరవ నిశ్శబ్దంలో స్వాతి గొంతి విచిత్రంగా వినిపించింది.
సారధి ఆశ్చర్యంగా చూశాడామెని.
“అలాని ఎందుకనుకుంటున్నావు?” అన్నాడు సన్నగా నవ్వడానికి చిన్న ప్రయత్నం చేస్తూ.
స్వాతి అరచేతిలో మౌనంగా గీతలు గీసుకుంటూ కూర్చుంది. “అమ్మా” లోపలనించి చిన్న గొంతు వినబడింది.
సారధి వెనక్కి తిరిగి చూసి “నాని లేచినట్లున్నాడు. చూడు భయపడుతున్నాడేమో?’ అన్నాడు.
స్వాతి మౌనంగా లేచి లోపలికెళ్ళింది.
స్వాతి వెళ్లిన వైపే కొన్ని క్షణాలు చూశేడు సారధి.
ఆ రోజు అతని జీవితంలో విశిష్టమైనది. మొదటి చూపులోనే ప్రేమించిన అమ్మాయిని, మరోక్షణంలో తనకు కాకుండా  పోయిన యువతిని విచిత్రంగా తను పెళ్లి చేసుకున్నాడు.
అయితే ఆ రెండు సంఘటనల మధ్య ఎన్ని అగాధాలు.
ఎన్ని అవాంతరాలు! ఎన్ని ఎదురు దెబ్బలు!
మనిషి జీవితం ఎంత విచిత్రమైనది!
అతను ఆర్తితో చేతులు చాచి అందుకోవాలని తపన చెందినపుడు ఆ చేతులు శూన్యాన్ని నింపుకొంటాయి.
కోరినది దూరమై, మనసు వికలమై, మనిషి నిరాశతో కృంగి నిర్లిప్తంగా తయారయినపుడు అనుకోకుండా అనుకున్నది జరిగితే…?
ఇలానే వుంటుందా?
కాకుంటే ఎన్నో మురిపాలతో కరగిపోవాల్సిన ఈ తొలిరేయి ఇంత నిశ్శబ్దంగా కరిగిపోతుందా?
పెళ్ళికొడుకయిన సారధి భారంగా నిట్టూర్చాడు.
బయట వెన్నెల పేలవంగా వుంది.
భయంకరమైన తన గతం ముందు వర్తమానంలా  అది వెలావెలాబోతోంది.
జరిగిన సంఘటన ఒక్కొక్కటే అతన్ని వెంటబడుతోంటే సారధి భరించలేనట్టు కణతలు నొక్కుకున్నాడు.
భవిష్యత్తు ఎలాంటిదో అంతుబట్టని అతను గతాన్ని ఆశ్రయించక తప్పలేదు.
…..
రచన: శారదాప్రసాద్ 

తన ప్రసంగాలు వినడానికి వచ్చే వారినుండి  ఏ రకంగా డబ్బు వసూలు చేయడానికి వీల్లేదని జిడ్డు కృష్ణమూర్తిగారు చెప్తుండేవారు.  ‘ఆధ్యాత్మికతను అమ్ముకోవడం కన్నా ఘోరమైన విషయం మరేదైనా ఉంటుందా’’ అని కృష్ణమూర్తిగారు ఏనాటినుండో అంటూ వచ్చారు.  ఆయన ప్రసంగానికి‘కృష్ణమూర్తి ఫౌండేషన్’ వారు డబ్బు వసూలు చేయడం ఒక ప్రత్యేక సందర్భంలో జరిగింది.  కృష్ణమూర్తి గారు 1986 ఫిబ్రవరి 17న గతించేసరికి డబ్బు పంపిన వారందరికీ తిరిగి చెల్లించవలసి వచ్చింది.  అంటే ‘ఆధ్యాత్మిక ప్రసంగాలను ధనానికెలా విక్రయిస్తామండీ’ అని క్షోభిల్లిన శ్రీ కృష్ణమూర్తి పంతం చివరికి నెగ్గింది.  ఆయన్ని గురించి ఎందరో ఎన్ని విధాలుగా చెబుతున్నారో అంతులేదు. ఎలాగైతే భగవద్గీత వ్యాఖ్యానాలు ఎన్ని వచ్చినా,  ఎవరికి వారు తాము అర్థం చేసుకున్నదాన్ని వివరించారే గానీ,  తమదే ‘ఆఖరి మాట’ అనలేదు .  అలాగే కృష్ణమూర్తి గారిని కూడా ఇంకా అధ్యయనం చేస్తూ ఉండాల్సిందే.  తను  ప్రసంగించటం మొదలు పెట్టినప్పుడు  దివ్య జ్ఞాన సమాజం వారి భాషను వాడేవాడు.  అయితే 1922 నుండి, అమెరికాలో ‘ఒహై’ అనే గ్రామంలో తనకు కలిగిన వినూత్నానుభవం అనంతరం, ‘తన భాషను తాను కనుగొన్నానని’ అన్నాడు శ్రీ జిడ్డు కృష్ణమూర్తి. 
ఈనాటి ప్రపంచంలో ‘మతాలు’ గా మనం స్వీకరించినవేవీ అసలు మతాలే కావు. ఈ ప్రపంచపు మతాలన్నీ వాటి అర్థాల్ని పూర్తిగా కోల్పోయాయి.  ఈనాడు ప్రపంచంలోని బుద్ధిజీవులందరూ మతాలని వదిలించుకుంటున్నారు . సత్యానికి ఒక మార్గమంటూ లేదు. ఏ మతవిధానానికో  సంబంధించిన వారు సత్యాన్ని దర్శించలేరు. నది ఒడ్డున కూర్చుని నదిలో గిరికీలు కొడుతున్న చేపపిల్లను చూసినట్లుగా జీవితం ఒడ్డున కూర్చుని జీవితం అనే చేపపిల్ల గిరికీలను గమనించండి.  జీవితానికి అర్ధమూ,  పరమార్ధమూ అర్ధం అవుతాయి అంటాడు జిడ్డు కృష్ణమూర్తి. మనసులోనున్న ఆలోచనలన్నిటినీ మన మనసులోనే స్థిరీకరించుకోవటం చేస్తే, కొత్త ఆలోచనలకు తావు ఉండదు. మన మనసు అనే గది పూర్తిగా నిండిపోయి కొత్త విషయాలను అది స్వీకరించటానికి ఆవకాశం ఉండదు.  ఉదాహరణకు మన గది అంతా పుస్తకాలు,  ఇతర వస్తువులతో పూర్తిగా నిండివుండి మనం అడుగు పెట్టటానికి కూడా ఖాళీ లేదనుకొండీ!మనకు ఎంత చిరాకుగా ఉంటుంది?అన్ని వస్తువులను ఒక క్రమంలో సద్దుకుంటే,  మనకు ఏది కావాలో, దాన్ని వెంటనే తీసుకోవచ్చు!అసలు గది మొత్తం ఖాళీ చేసి మనకు పనికి రాని వస్తువులు బయట పారేసి,  వాటి స్థానాల్లో అన్నీ కొత్త విషయాలతో గదిని నింపుకుంటే చాలా బాగుంటుంది. గది ఖాళీగా ఉంటే ఎంత బాగుంటుందో, ఎంత ఉపయోగమో అర్ధం అయ్యింది కదా! 
మన Brain అంతా పాత విషయాలతో పూర్తిగా నిండిపోయి, కుళ్ళిపోయిన భావాలతో ఎంత కంపు కొడుతుందో ఇంకా మీకు వివరించవలసిన పని లేదనుకొంటాను. గతం ఒక సెకండ్ కింద వెళ్లి పోయింది. అది మళ్ళీ రాదు. భవిష్యత్తు ఎలా ఉంటుందో,  ఏమి జరుగుతుందో మనకు తెలియదు.  అందుకని మనం ఎప్పుడూ వర్తమానంలోనే జీవించటం నేర్చుకోవాలి.  ‘గతం నుండి విముక్తి'(Freedom from the known)అనే జిడ్డు కృష్ణమూర్తి గారి పుస్తకం వీలుంటే ఒక సారి చదవండి. అసలు సమస్య ఏమిటంటే, గతాన్ని వదులుకోవటానికి మనం ఇష్టపడం. కారణమేమంటే, దీర్ఘంగా ఆలోచిస్తే,  గతం నుండి విముక్తి లభించేది మరణం తర్వాతే!దాన్ని గురించి అంత భయపడనవసరంలేదు. శ్వాస నిశ్వాసల ద్వారా మనం ప్రతి క్షణం పుడుతున్నాం, చస్తున్నాం! 
రచన: గిరిజ పీసపాటి
దొంగవెల్లి సంబరానికి సిధ్ధం కమ్మని మగపెళ్ళివారి నుండి కబురు రాగానే అదేదో పేరంటం అనుకుని పసుపు, కుంకుమ, గంధం, పన్నీరు, అక్షింతలు మొదలైనవన్నీ సిధ్ధం చేసి, నాగను పల్లకిలో తీసుకెళ్ళి దొంగవెల్లి కార్యక్రమానికి తరలి రమ్మని ఆహ్వానించారు తెనాలి తాతయ్య అమ్మమ్మ.
దొంగవెల్లి కార్యక్రమం అంటే పేరంటం కాదనీ, అదో వేడుక అనీ, అందుకు నాగ ఉండనవసరం లేదనీ, పెళ్ళికూతురి అన్నదమ్ముడు వుంటే చాలని చెప్పారు మగపెళ్ళివారు. నాగను తిరిగి ఇంటికి తీసుకెళ్ళిపోయి పెద్దన్నయ్యను తీసుకుని విడిదింటికి వచ్చారు ఆడపెళ్ళివారు. అప్పుడు దొంగవెల్లి కార్యక్రమం ఎలా ఉంటుందో వివరించారు మగపెళ్ళివారు.
అది విన్న ఆడపెళ్ళివారు నోట మాట రాక అలా ఉండిపోయారు. అసలు ఇలాంటి కార్యక్రమం ఒకటి పెళ్ళిలో ఉంటుందనే విషయమే వారికి తెలియదు. చేసేది లేక నవ్వాపుకుంటూ సరేనన్నారు. అప్పుడు మొదలైంది దొంగవెల్లి కార్యక్రమం.
తాడు కట్టిన ఒక చేదను (నూతిలోంచి నీళ్ళు తోడే చిన్న బకెట్) పట్టుకుని వీధిలో ముందు పెళ్ళికొడుకు పరిగెడుతుంటే, వెనకాల పెళ్ళికొడుకుని పట్టుకోవడానికి పెద్దన్నయ్య పరుగుపెట్టసాగాడు. ఈ వేడుక విషయం తెలియని వీధిలోని వారు పెళ్ళికొడుకు జారిపోతున్న పంచెను, కండువాను సర్దుకుంటూ రోడ్డు మీద ఎందుకు పరుగు పెడుతున్నాడో అర్ధం కాలేదు.
ఇదో వేడుక అని తెలుసాక అందరూ ఒకటే నవ్వు. ఆఖరికి పెద్దన్నయ్య అలా రోడ్డు మీద పరిగెట్టడానికి సిగ్గుపడి, ఆగిపోయి, ఓడిపోయానని ఒప్పుకోవడంతో వేడుక ముగిసింది. అలాగే ఆడపెళ్ళివారు  రకరకాల షేప్స్ లో వియ్యపురాలికి, ఆడపడుచులకి అప్పడాలు తయారు చేసి అందించడం మగపెళ్ళివారికి వింతగా అనిపించింది.
ఆడపెళ్ళివారు జరిపిన మరో ముఖ్యమైన వేడుక బూజంబంతిని (బువ్వ పంక్తి) కార్యక్రమం. ఆ వేడుకలో అందరికీ పంక్తి భోజనాలు ఏర్పాటు చేసి ఒకరినొకరు సరదాగా  ఆట పట్టించుకుంటారు. ఆ కార్యక్రమం గురించి అసలేమీ తెలియని మగపెళ్ళివారికి చాలా విడ్డూరంగా అనిపించింది.
‘పువ్వుబోణులార ఇట బువ్వము బంతి…  రవ్వలడ్లు చేసినారు రారె పోదము… నెల్లూరు బియ్యపు నిర్మలన్నమే… కొల్లగాను గో ఘృతమ్ము కుమ్మరింతురే’ అంటూ రకరకాల వంటకాలను వర్ణిస్తూ సాగే పాటను పాడుతూ జరిపిన ఈ వేడుక అర్ధరాత్రి వరకు సాగింది.
ఐదురోజుల పెళ్ళిలో మొదటి రోజు ప్రముఖ సంగీత విద్వాంసుడు అయిన మహావాది వెంకటప్పయ్య గారి (ప్రముఖ సినీ సంగీత దర్శకుడు చక్రవర్తి గారికి సంగీతం నేర్పిన గురువు గారు) గాత్ర కచేరీ, రెండవ రోజు ప్రముఖ హరికధా కధకులైన ములుకుట్ల సదాశివ శాస్త్రి గారి హరికధ, మూడవ రోజు ప్రముఖ నటులచే కురుక్షేత్రం పౌరాణిక నాటకం, నాలుగో రోజు బుర్రకథ, ఐదవ రోజు భరతనాట్యం బంధుమిత్రులను అలరించాయి.
ఐదవ రోజున ముహూర్త సమయానికి నాగ పెళ్ళి నిర్విఘ్నంగా జరిగిపోయింది. అప్పగింతల సమయంలో అమ్మమ్మ దుఃఖం ఆపుకోలేకపోయింది. సారెతో నాగ అత్తవారింటికి రాముడువలస బయలుదేరింది.
అమ్మమ్మ చిన్న చట్నీల జాడీల దగ్గరనుండి పెద్ద పెద్ద ఆవకాయ పెట్టునే జాడీల వరకు, స్టీల్ కప్పు-సాసర్ల సెట్, అన్ని సైజుల్లో జగ్గులు, గిన్నెలు, బకెట్లు, ఇత్తడి సామాను, మంచాలు, కుర్చీలు, పీటలు, పరుపులు, దిళ్ళు, తిరగలి, రోలు, రోకలి ఇలా కాపురానికి అవసరమైన ప్రతీ ఒక్కటి సమకూర్చి రెండు లారీల సారె సామాను నాగకు పెట్టింది.
అందరూ గృహప్రవేశం, సత్యనారాయణ వ్రతం జరిపించడానికి రాముడువలస బయలుదేరి అక్కడి మూడు నిద్రలు పూర్తయ్యాక మళ్లీ నాగను, అల్లుడిని తీసుకుని తెనాలి వచ్చారు. కొన్ని రోజులు వాళ్ళు తెనాలిలో గడిపి తిరిగి రాముడువలస వెళ్ళిపోయారు. అప్పటివరకు లేని ఒంటరితనంతో బాధపడసాగింది అమ్మమ్మ.
పెళ్ళైన కొన్ని నెలలకే నాగ గర్భవతి అయ్యిందనే శుభవార్త విని చాలా సంతోషించారు అమ్మమ్మ, తాతయ్యలు.  తాతయ్య వెంటనే రాముడువలస వెళ్ళి నాగను తెనాలి తీసుకువచ్చారు. అమ్మమ్మ నాగను దగ్గరకు తీసుకుని, నుదుటిపై ముద్దు పెట్టుకుని, “నువ్వే చిన్న పిల్లవి. అప్పుడే అమ్మవి అవుతున్నావా నాగులూ!” అంటూ ఒకపక్క సంతోషం, మరోపక్క బాధను వ్యక్తం చేసింది.
డాక్టర్ రాజేశ్వరమ్మగారికి నాగను చూపించి, ఆవిడ ఇచ్చిన మందులు వాడుతూ, బలవర్ధకమైన భోజనం పెడుతూ అపురూపంగా చూసుకోసాగారు. నాగకు ఆరవ నెల రావడంతో, ఏడవ నెలలో చెయ్యాల్సిన గాజులు వేయించే కార్యక్రమం ఘనంగా నిర్వహించాలని నిర్ణయించుకున్నారు అమ్మమ్మ, తాతయ్య.
ఒకరోజు వియ్యపురాలి పెద్ద మేనత్త చనిపోయిందని టెలిగ్రామ్ రావడంతో ఎలాగూ విశాఖపట్నంలో పీసపాటి తాతయ్య నాటకం కూడా ఉండడం వలన ఆ నాటకం అయ్యాక అటునుండి రాముడువలస కూడా వెళ్ళి వియ్యపురాలిని పలకరించి వస్తాననీ, రావడానికి నాలుగైదు రోజులు పడుతుంది కనుక నాగను జాగ్రత్తగా చూసుకోమని చెప్పి మధ్యాహ్నం భోజనం చేసి హౌరా ఎక్స్‌ప్రెస్‌ కి  బయలుదేరారు తెనాలి తాతయ్య.
ఆయన సహజంగానే భోజన ప్రియుడు కావడంతో అన్ని రకాల వంటలు రుచి చూసి, అనంతరం ఉడికించిన వేరుశెనగ కాయలు కూడా తిని ఆలస్యంగా రైల్వేస్టేషన్ కి చేరుకోవడం వల్ల హౌరా ఎక్స్‌ప్రెస్‌ అప్పటికే ప్లాట్‌ఫారమ్ మీద బయలుదేరింది. ఇది గమనించిన తెనాలి తాతయ్య ట్రైన్ ని అందుకోవడానికి పరుగందుకున్నారు.
అప్పటికే ట్రైన్ లో వీరి కోసం కేటాయించిన రిజర్వుడు బెర్త్ మీద కూర్చుని ఉన్న నటుడు (దుర్యోధనున పాత్రధారి), తెనాలి తాతయ్యకు ఆప్తుడు అయిన శ్రీ పాతూరి రామకృష్ణ మూర్తి గారు తాతయ్యను గమనించి చేయి చాచి “బావా త్వరగా రా!” అంటూ కేకెయ్యడంతో మరింత వేగంగా పరుగు పెట్టి ఆయన చేయందుకుని ట్రైన్ ఎక్కారు.
అసలే హైబిపి పేషెంట్ కావడం వల్ల అంత వేగంగా పరుగు పెట్టడం తట్టుకోలేక ట్రైన్ ఎక్కగానే బర్త్ మీద కూలబడి కాసేపు బాగా ఆయాసపడి, తరువాత భళ్ళున పెద్ద వాంతి చేసుకున్నారు. తరువాత పాతూరి గారు అందించిన నీటితో చేతులు, మూతి కడుక్కుని, బట్టలు కూడా శుభ్రపరుచుకునే లోపు మరో వాంతి చేసుకుని బర్త్ మీద ఉలుకు పలుకు లేకుండా నిశ్శబ్దంగా ఒరిగిపోయారు.
దాంతో భయపడిన పాతూరి గారు దుగ్గిరాల స్టేషన్ లో తాతయ్యను ట్రైన్ నుండి కిందకు దింపి వెనక్కి తెనాలి తీసుకొచ్చేద్దామని ప్రయత్నించినా అక్కడ రెండు నిముషాలకు మించి ట్రైన్ ఆగకపోవడంతో విజయవాడ చేరేవరకు ఆగి అక్కడ ఆయనను జాగ్రత్తగా కిందకు దింపి, టాక్సీ మాట్లాడి తెనాలి తీసుకొచ్చేసారు.
              ******* సశేషం ********
రచన: గిరిజారాణి కలవల
అమ్మ దగ్గరకి వెళ్లి ఈ దసరాకి రెండేళ్లు పైనే అయింది. ఫోన్ల మీద ఫోన్లు చేస్తోంది. చెల్లి అమెరికా లో వుంది కాబట్టి మాటి మాటికి అది రాలేదు.. ఇండియాలో వున్న నువ్వూ అలాగే చేస్తే ఎలాగే? దసరాకి బొమ్మలకొలువు పెట్టడం మీ చిన్నప్పటి నుంచి చేస్తున్నాను.. మీరు రాకపోవడంతో.. మరీ మానేయకూడదని ఏవో నాలుగు బొమ్మలు పెట్టి హారతి ఇచ్చేస్తున్నా…  పిల్లలు చిన్నపుడు ప్రతీఏడూ దసరాకి వచ్చేదానివి… ఇప్పుడు వాళ్ళ కి ఏవో  క్లాసులూ, కోచింగులూ అంటూ రెండేళ్లుగా రావడం లేదు. ఈ దసరాకి రాకపోతే ఊరుకోను.. అంటూ గట్టిగా వార్నింగ్ ఇచ్చేసరికి.. ఇక తప్పదని నాకూ, పిల్లలకీ టిక్కెట్లు బుక్ చేయించాను శ్రీవారితో.. ఆయన పండగ ముందు రోజు వచ్చేటట్లు ప్లాన్ చేసుకున్నాము. అదే మాట అమ్మ కి ఫోన్ చేసి చెప్పాను.
ఈయన ఉద్యోగ రీత్యా ఏడేళ్ల నుంచి ఇండోర్ లో వుంటున్నాము. పిల్లలు ఇద్దరూ హైస్కూల్ చదువుకి వచ్చారు.. ఏవో ఒక ట్యూషన్ లూ, ఇతర ఏక్టివిటీస్.. వీటితోనే సరిపోతోంది. రెండేళ్ల క్రితం చెల్లి అమెరికా నుంచి వచ్చిందని, అప్పుడు వెళ్ళాను అమ్మానాన్న గార్ల దగ్గరకి.. అంతే మళ్లీ కుదరలేదు బాపట్ల వెళ్ళడానికి.. ఇదిగో ఇప్పుడు అమ్మ గట్టిగా వార్నింగ్ ఇచ్చేసరికి.. దసరాకి పదిహేను రోజుల ముందే పిల్లల ని తీసుకుని బయలుదేరాను.
హైదరాబాద్ లో ఫ్లైట్ దిగేసరికి.. అక్కడకి నాన్న వచ్చారు. అక్కడి నుంచి డైరక్ట్ గా బాపట్ల కి కారులో తీసుకెళ్లారు. ప్రయాణం చేస్తున్నంతసేపూ బన్నీ నాన్న తో కబుర్లే.. తాతయ్యా! అక్కడ క్రికెట్ గ్రౌండ్ వుందా? మీ ఇంట్లో ఇంటర్నెట్ వుందా? ఇలా ఏవో ఒకటి వాగుతూనే వున్నాడు. తెల్లారేసరికల్లా ఇంటికి చేరాము. గుమ్మంలోనే అమ్మ ఎర్రనీళ్ళతో రెడీగా వుంది. మా ముగ్గురికీ దిష్టి తీసి
ఆ నీళ్లు బయట పారబోసింది. లోపలకి రావడం ఆలస్యం.. పిల్లలు.. అమ్మమ్మ ని వదిలిపెట్టలేదు. సుమ అయితే మరీను.. రోజూ ఫోన్ లో, వీడియో కాల్ లో మాట్లాడుతున్నా కూడా.. ఏంటో మొహం వాచినట్లనిపించింది నాక్కూడా.. అమ్మని చూసేసరికి.
నేనూ పిల్లలు స్నానాలు ముగించుకుని వచ్చేసరికి, వేడి వేడిగా పెసరట్టూ, ఉప్మా.. పొగలు కక్కుతూ ఇడ్లీలు.. రెండు చట్నీలు.. అమ్మా, నాన్నా ఇద్దరూ టేబుల్ మీద రెడీ చేస్తున్నారు. ” ఎందుకమ్మా! ఇంత హైరానా పడతావు? నేనొచ్చి సాయం చేస్తా కదా!” అన్నాను.
” ప్రయాణం చేసొచ్చి అలిసిపోయావు, అయినా, ఎంత సేపు పడుతుందీ.. వీటికి.. అమ్మ చిటికెలో చేసెయ్యగలదు.. రండి.. ముందు నువ్వు, పిల్లలు కూర్చోండి.” అన్నారు నాన్న.
టిఫిన్లు అయ్యాక.. నేను కూరలు తరిగి ఇస్తే అమ్మ కబుర్లు చెపుతూ వంట చేసేసింది. ఏవేవో పాత కబుర్లు.. ఈ మధ్య కాలంలో నేను రాలేదు కదా.. ఊళ్ళో సంగతులన్నీ చెప్పసాగింది.
” అమ్మా ! అనసూయ పిన్ని ఎలా వుంది? ఈ మధ్య ఫోన్ లో కూడా తన గురించి చెప్పలేదు.. తన వంట్లో బానే వుందా?” అని అడిగాను.
అమ్మ సమాధానం చెప్పకుండా మాట దాటేసేసింది. తర్వాత అడుగుదాంలే అని వూరుకున్నా..
అనసూయ పిన్ని అమ్మకి  వరసకి చెల్లెలు అవుతుంది. దూరపు చుట్టం. ఈ ఊళ్లో నే వుండడం మూలాన, చుట్టరికం కూడా వుండేసరికి వస్తూ, పోతూ వుండేది. అనసూయ పిన్ని ఇంటికి తరచూ వెడుతూ వుండేవాళ్ళం నేనూ, అమ్మా.
ఎప్పుడూ ఏవో పూజలూ, నోములూ, వ్రతాలూ అంటూ అందరినీ పిలుస్తూ వుండేది. ఇంట్లో దేముడి మందిరం కూడా ఓ చిన్న సైజు గుడిలా వుండేది. ఎప్పుడూ చూడని, వినని దేముళ్ళ ఫోటోలు పిన్ని మందిరంలో వుండేవి. ఒక్కో దేముడికి ఒక్కో ప్రసాదం నైవేద్యాలు చేసేది. గుమ్మానికి కూడా ఏవేవో జాకెట్టు మూటలు, కొబ్బరి కాయలు, గుమ్మడి కాయలు ఇలా చాలా వరసగా కట్టేది.
నేను వచ్చినపుడల్లా.. ఆ పూజ చెయ్యి, ఈ పూజ చెయ్యి, ఫలానా వూళ్లో ఫలానా దేముడికి మొక్కుకో.. ఇలా ఏవో ఒకటి చెప్పేది. నేను తేలిగ్గా తీసేసేదాన్ని.. ఇవన్నీ నాకు కుదరవులే పిన్నీ! పిల్లల తోనే నా టైమంతా సరిపోతుంది.. ఏదో పొద్దున్నే స్నానం చేసి దేముడి దగ్గర దీపం వరకు పెట్టి, పాలో.. పండో చూపించేస్తాను. ఇంతకి మించి నా వల్ల కాదు.. నన్ను వదిలెయ్.. ” అనేదాన్ని.
వాళ్ళ పక్కింట్లో వుండే సురేఖ ఆంటీ  కూడా బాగా పరిచయం అయింది.. నేను ఎప్పుడు వెళ్లినా అనసూయ పిన్ని ఇంట్లో కనపడేది. తనకి పిన్ని చెప్పే ఈ కబుర్లు చాలా ఇష్టం.. ప్రతీ డౌటూ అడుగుతూవుండేది పిన్ని ని.. ఆ దేముడికి ఏం నైవేద్యం పెట్టాలీ, ఈ పూజ ఏరోజు చెయ్యాలీ, ఎన్ని ప్రదక్షిణలు చేయాలీ, ఏ దేముడి పూజకి ఏ రంగు చీర కట్టుకోవాలీ? ఇలాంటి ప్రశ్నలు వేయడం.. వాటికి పిన్ని పెద్ద ప్రవచనకర్తలాగా సమాధానాలు చెప్పడం.. ఇంకా చుట్టుపక్కల వారు కూడా ఏదో ఒకటి అడుగుతూ వుండేవారు. అందరికీ పిన్ని ఓ పెద్ద గురువులా తోచేది.  నాకు ఇవన్నీ సరదాగా వుండేది.
ఈ మధ్య బాపట్ల రాకపోయేసరికి పిన్ని సంగతులు ఏవీ తెలీలేదు. అమ్మ కూడా ఫోనులో పిన్ని కబుర్లు పెద్దగా చెప్పేదికాదు. ఇప్పుడు కూడా పిన్ని గురించి అడిగినా మాట మార్చేసింది.. ఏమయివుంటుందబ్బా! అనుకున్నా..
మధ్యాహ్నం అందరం కబుర్లు చెప్పుకుంటూ భోజనం ముగించాం.. చాలా రోజుల తర్వాత అమ్మ చేతి వంట తిన్నానేమో.. నిద్రదేవి ఆవహించేసింది.
మంచి నిద్ర లో వున్న నాకు ఏవో మాటలు వినపడి, మెలకువ వచ్చి, ఎవరో వచ్చినట్లున్నారు.. అనుకుని  హాల్లోకి వచ్చాను. అనసూయ పిన్ని వాళ్ళ పక్కింట్లో వుండే సురేఖ.. అమ్మ మాట్లాడుకుంటున్నారు.
సురేఖ ని చూసి పలకరింపుగా నవ్వాను. ” ఎలా వున్నారు? బావున్నారా ఆంటీ? అని పలకరించాను.
” బావున్నానమ్మా!  నువ్వు వచ్చావని తెలిసి చూసి వెడదామని వచ్చాను. బాగా చిక్కిపోయావు.. ” అంటూ తిరిగి నన్ను కుశలప్రశ్నలు వేసింది సురేఖాంటీ.
” బానే వున్నాను ఆంటీ! పిల్లలతో బిజీ అయింది.. అంతే.. ఔనూ! అనసూయ పిన్ని కి తెలీదా? నేను వచ్చినట్లు.. తనూ రావల్సింది మీతో.. ” అన్నాను.
నా మాటలకి సురేఖ అమ్మ మొహం కేసి ప్రశ్నార్థకంగా చూసింది..
” పొద్దున్నే గా అమ్మాయి వచ్చింది.. ఇంకా ఏం చెప్పలేదు అనసూయ గురించి.. నువ్వే చెప్పు..  తన పక్కింట్లో వుండేదానివి.. నాకంటే నీకే బాగా తెలుసు.. మీరు మాట్లాడుతూ వుండండి. కాఫీ తీసుకొస్తాను.” అని అమ్మ వంటింటిలోకి వెళ్ళింది.
ఏంటో.. వీళ్ళ మాటలు ఏమీ అర్థం కాలేదు నాకు… కానీ అనసూయ పిన్ని గురించి మాత్రం ఏదో వుందని అనిపించింది.
” ఏమైంది ఆంటీ! అనసూయ పిన్ని కి.. అమ్మ కూడా చెప్పలేదు.. అడిగితే మాట దాటేసేసింది. మీరైనా చెప్పండి ” అంటూ అక్కడే వున్న కుర్చీ లో కూర్చున్నాను.
దానికి సురేఖాంటీ.. ” ఏం చెప్పమంటావు? తను ఓ పెద్ద భాగోతమే ఆడేసింది. తన పేరు ఎత్తితే.. అందరూ తిట్టి పోస్తున్నారు. ఏదో దేవుళ్ళ గురించి, పూజల గురించి చెపుతోందని ఒకొక్కరూ తన దగ్గరకు రావడం మొదలెట్టేసరికి.. ఇదేదో బావుందే అనుకుని, తనని నమ్మిన వారందరికీ కొత్త కధలు చెప్పడం మొదలెట్టింది. తనకి ఓ గురువుగారు మంత్రోపదేశం చేసారనీ.. ఆ మంత్రం జపించి ధ్యానం లో కూర్చుంటే అమ్మవారు తనతో మాట్లాడుతున్నారనీ అందరికీ చెప్పింది.
ఇహ అందరూ నమ్మేసారు..  వరస పెట్టి జనాలు రావడం మొదలెట్టారు. మేం ఇల్లు ఎప్పుడు కట్టుకుంటామని ఒకరూ, మా అమ్మాయి కి పెళ్ళి ఎప్పుడు కుదురుతుందని ఒకరూ, మా అబ్బాయి కి ఉద్యోగం ఎప్పుడు వస్తుందని ఒకరూ.. ఇలా అడిగేవారు. అడిగినవారందరికీ ఏదో ఒకటి చెప్పేది… ఆంజనేయస్వామి కి రోజూ నూటపదకొండు ప్రదక్షిణలు చేయాలని ఒకరికీ, వినాయకుడి గుడిలో ఇరవై ఒక్క  బుధవారాలు ఇరవై ఒక్క లడ్డూలు పంచమని మరొకరికీ… ఇలా ఆ సమయానికి ఏది తోస్తే అది చెప్పేది. జాతకం వచ్చని చెప్పి చేతులు చూసి నోటికి వచ్చేది చెప్పేది. డబ్బులు ఇవ్వబోతే.. చేతితో తీసుకోకూడదు.. మీరేది ఇచ్చినా అమ్మవారికే అంటూ.. దేముడి మందిరంలో పెట్టమనేది. వాళ్ళ అమాయకత్వం తో తెగ ఆడుకునేది.
ఒకావిడ వాళ్ళాయన ఆరోగ్య పరిస్థితి బావుండకపోతే.. అనసూయ దగ్గర కి వచ్చి, ఏం చేస్తే ఆయనకి తగ్గుతుందీ అని అడిగింది. ఇంకేం వుందీ.. ఆయన ఇంక ఆఖరి ఘడియ దగ్గరకి వచ్చింది.. నేను అడ్డం వేస్తాను.. మృత్యుంజయహోమం చేయిస్తాను, విభూతి పెడితే.. మర్నాటికల్లా లేచి కూర్చుంటాడు.. ఏదో కొద్ది ఖర్చు అయితే నేనే చేయించేదాన్ని.. నీ పసుపు కుంకుమ ల కోసం.. కానీ పాతికవేలవుతుంది అని చెపితే… పాపం ఆ అమాయకురాలు ఎక్కడో అప్పు చేసి ఆ పాతికవేలు తెచ్చి ఇచ్చింది. ఈ అనసూయ ఏ హోమమూ చేయించకుండానే.. సాయిబాబు గుళ్ళో విభూతి పొట్లం కట్టి ఆవిడకి ఇచ్చింది. వారం రోజులకే ఆవిడ భర్త పోయాడు. తర్వాత ఆవిడ కొడుకు వచ్చి గొడవ పెట్టుకున్నాడు.. పాతికవేలు తిరిగి ఇమ్మని… తనకి సంబంధం లేదని తెగేసి చెప్పింది . ఏమనలేక పాపం ఆ అబ్బాయి వెళ్లి పోయాడు.
ఒకటి కాదు రెండు కాదు.. ఇలా అందరినీ మోసం చేయడం మరిగింది. అందరి దగ్గరా డబ్బులు ఒక ప్రణాలిక ప్రకారం లాగేది. తెలీకుండానే అనసూయ బుట్టలో ఎంతమంది పడిపోయారో.. ” అంది సురేఖాంటీ.
ఆశ్చర్యపోయాను.. ” అనసూయ పిన్ని ఇలా మారిపోయిందా? ఇదివరకు ఎప్పుడూ లేదుగా ఇలా? ” అన్నాను.
” అబ్బో.. ఇదేంటీ.. ఇంకా చాలా చేసింది. పాపం ఆ రాజ్యం అయితే మరీనూ.. నిలువునా మోసపోయింది. అసలే మూఢనమ్మకాలు ఎక్కువ ఆ రాజ్యానికి.. ఈవిడ దగ్గరకి ఏదో ఒక డౌట్ తో రావడం.. ఈవిడగారు వాటికి పరిష్కారం చెప్పేది.. ఆ కొబ్బరి కాయలూ, నిమ్మ కాయలూ, దీపారాధన నూనే.. ఇలా రోజుకో  మూడొందలు వదిలేది.
ఓ సారి.. కలలో లో రోజూ పాము కనపడుతోంది.. ఎందుకిలా? అని అడిగింది రాజ్యం. ఇదే అదను అనుకుని… మీ వంటింటిలో భూమిలో లంకెబిందెలు వున్నాయి. వాటికి ఆ పాము కాపలాగా వుంది. ఆ సొత్తు నీకు దక్కేరోజులు దగ్గర పడ్డాయి అందుకే.. ఆ పాము రోజూ నీ కలలో కనపడుతోందని చెప్పింద. పాపం ఆ రాజ్యం అది నిజమే అని నమ్మేసింది. అది తవ్వాలన్నా, మామూలు వాళ్ళు తవ్వకూడదు.. దీనికి మంత్రంతో తగిన పూజలతో తవ్వే వారున్నారు.. నీకు ఇష్టమయితే పిలిపిస్తాను.. నాకయితే పైసా అక్కర్లేదు.. కానీ వాళ్ళ కి మాత్రం లక్షరూపాయలు ఇవ్వాల్సి వస్తుంది. ఇది చాలా రహస్యంగా జరగాలి.. ఎవరికీ తెలీకూడదు. లంకెబిందెలు నీ చేతికొస్తే.. ఈ లక్ష నీకు లెక్కలోకి రాదు. నువ్వు.. ఊ.. అంటే పిలిపిస్తాను రాజ్యాన్ని అని తెగ కంగారు పెట్టేసింది. రాజ్యం ఇదంతా నమ్మేసింది. సరే అంది. గొలుసు, గాజులు తాకట్టు పెట్టి లక్ష రూపాయలు అనసూయ చేతిలో పోసింది.
అనసూయ ఎవరో ఇద్దరు గడ్డం సాధువులకి చెరో అయిదు వేలిచ్చి, మిగిలిన డబ్బు తను ఉంచేసుకుంది. రాత్రిళ్లు రాజ్యం వంటింటిలో తవ్వించింది. రాజ్యం మొగుడు ఎక్కడో సౌదీఅరేబియాలో వుంటాడు కాబట్టి సరిపోయింది. లేకపోతే.. రాజ్యాన్ని, అనసూయ ని తన్ని తగలేసేవాడు. లంకెబిందెలు నిధి రాగానే మళ్లీ వంటగది బాగుచేయించొచ్చు అనుకుంది రాజ్యం. ఆ వచ్చిన గడ్డం సాధువులు.. ఇష్టమొచ్చినట్లు గోతులు  తవ్వి పారేసి, రెండు రోజులు పోయాక..ఎవరూ చూడకుండా  ఓ చచ్చిన పాముని తీసుకొచ్చి.. ఆ గోతిలో పారేసి.. పాము చచ్చిపోయింది కాబట్టి లంకెబిందెలు మాయమయి పోయాయి.. ఇక లాభం  లేదని చక్కా పోయారు.
రాజ్యం లబోదిబో మన అనసూయ దగ్గరకి వెళ్లి అడిగితే.. నాకేం సంబంధం లేదూ.. అదంతా వాళ్లకే తెలుసు.. పాము చచ్చిపోయింది అని చెప్పారుగా.. ఇక నీ కలలోకి కూడా పాము రాదు.. అని చెప్పింది. కల సంగతి కాదు.. ముందు నా లక్ష సంగతి చెప్పు.. మా ఆయనకి తెలిస్తే చంపేస్తాడు.. ఇప్పుడు ఆ తవ్విన గోతుల రిపేరుకే లక్ష పైనవుతుంది. బంగారం కూడా తాకట్టు లో పెట్టాను.. నీకు ఇవ్వడానికి.. లంకెబిందెలు దొరకలేదు గా.. నా లక్ష నాకు తిరిగి ఇమ్మని మొత్తుకుంది. అనసూయ లొంగితే కదూ… అందులో ఒక్క పైసా నేను తీసుకోలేదు.. మొత్తం ఆ సాధువులకే ఇచ్చేసాను.. ఇప్పుడు నేను ఎక్కడ నుంచి తేవాలి? అయినా నీకు ఇష్టమైతేనే ఒప్పుకోమని చెప్పాను… ఇప్పుడు నన్నంటే నేనేం చేయగలను… నువ్వు అరిచి మొత్తుకున్నా.. నేనేమీ ఇవ్వలేను. అని మొండి చేయి చూపించింది.
ఈ విషయం ఈ నోటా.. ఆ నోటా తెలిసి వాళ్ళాయన సౌదీ నుంచి వచ్చి… పెళ్ళాం మీద చెయ్యి చేసుకుని, అనసూయ మీదకి గొడవకి వెళ్ళాడు. అనసూయ ఏమాత్రం జంకు గొంకు లేకుండా అతనితో సమానంగా దెబ్బలాడింది. తనకేం సంబంధం లేదనే వాదించింది. ఇలా కాదని అతను పోలీస్ కేసు పెట్టాడు. మీ నాన్నగారు ఆదుకోబట్టి ఎలాగో బయటపడింది.  ఇదిగో ఇలాంటివి చేసి చేసి పరువు మొత్తం పోగొట్టకుంది. ఎదుటపడితే అందరూ తిట్టడమే.. ” అంటూ చెప్పుకొచ్చింది సురేఖాంటీ…
నాకు అసలు నమ్మశక్యం కాలేదు…. ఏదో చిన్న చిన్న పూజలూ, నోములూ చెప్పే అనసూయ పిన్ని ఇలా చేసిందేంటి? అనుకున్నా.
ఇంతలో కాఫీ తో అక్కడకి వచ్చిన అమ్మ…
.” అంతేకాదు… ఆ మధ్య నీకేదో ప్రాణం మీద కొచ్చిందనీ, అత్యవసరంగా  పాతికవేలు పంపించమని తనని అడిగావనీ.. సురేఖకి చెప్పిందట. నాకు చెప్పొద్దు అని కూడా చెప్పావట అంది. తన దగ్గర ఐదువేలే వుని, సురేఖనో ఇరవై వేలు సర్దమందట. సురేఖ నిజమే అనుకుని ఇరవై వేలు అనసూయ కిచ్చి నీకు పంపమని చెప్పిందట. ఎన్నాళ్లు అయినా అనసూయ తిరిగి ఇవ్వకపోవడంతో సురేఖకి అనుమానం వచ్చి నన్ను అడిగింది. నేను నిర్ఘాంతపోయాను… నాకు తెలీకుండా నువ్వు అనసూయ ని డబ్బు అడగడమేమిటని. ఇదిగో ఈరోజు నువ్వు వస్తున్నావనీ, వచ్చి నిన్నే అడిగి నిజం తెలుసుకోమనీ.. సురేఖని రమ్మన్నాను. నీకు డబ్బు అవసరమైనది నిజమా? అబధ్ధమా? ” అని అమ్మ అడిగింది.
నేను నిర్ఘాంతపోయాను.” నాకు పాతిక వేలు అవసరమవడమేమిటీ, అంతగా అవసరమైతే.. మా ఆయన ఫ్రెండ్స్ బోలెడు మంది వున్నారు సర్దడానికి.. పోనీ నాన్న నైనా అడుగుతాను కదా, అనసూయ పిన్ని ని నీకు తెలీకుండా పంపమని ఎందుకు అడుగుతాను…. ఛీ.. ఛీ.. ” అన్నాను.
” చూసావా, సురేఖా! అనసూయ ఎంతటి తెలివైందో… మా పేరు చెప్పి నీ దగ్గర డబ్బు కొట్టేసింది.. అయినా మధ్య లో నీకెందుకు నష్టం.. నీ ఇరవై వేలు నీకు ఇచ్చేస్తా వుండు.. ” అంటూ అమ్మ లోపలకి వెళ్లి ఇరవైవేలు తెచ్చి సురేఖ చేతిలో పెట్టింది.
” అయ్యో.. తీసుకున్నది అనసూయ ఐతే మీరివ్వడమేమిటి? ” అని సురేఖ మొహమాట పడింది.
” అనసూయ పిన్ని ఇంతలా చేస్తుందని ఎప్పుడూ ఊహించలేదు.. నువ్వోసారి అడిగి నాలుగు చివాట్లు వేయకపోయావా అమ్మా.. ” అన్నాను.
” ఛీ.. ఛీ.. దానికెంత దూరంగా వుంటే అంత మంచిది.. ఇక దాని మాట కూడా తలవకూడదు ” అంది అమ్మ చాలా కోపంగా..
“డబ్బు కోసం ఇదోరకం వేషాలు… మోసం చేసి ఎన్నాళ్ళు మనగలరు? ఏదో ఒక రోజు బండారం బయట పడక తప్పదు. . ఇప్పుడు అందరికీ అనసూయ సంగతి తెలిసిపోయింది.. ఎవ్వరూ కూడా మాట్లాడడం లేదు.” అంది సురేఖాంటీ.
ఆరోజంతా  నేను  అనసూయ పిన్ని గురించే ఆలోచిస్తూవుండిపోయాను.
పండగ రోజు అమ్మా, నేనూ.. అమ్మవారి గుడికి వెడితే.. అక్కడ చెట్టుకింద.. చేయి చూసి జాతకం చెప్పే కోయదొర దగ్గర  తన చేయి చూపించుకుంటూ కనపడింది అనసూయ పిన్ని. తను మమ్మల్ని చూడలేదు. నేను తనని చూసి.. పాపం అందరికీ జాతకాలు చెప్పే పిన్నికే జాతకం తిరగపడింది.. అనుకుంటూ.. బయటకి వచ్చేసాను.
సమాప్తం.
రచన: లక్ష్మీ రాఘవ
తిరుమల రావు ఆఫీసు నుండీ ఇంటికి రాగానే భార్య కవితతో
“షాపింగ్ వెళ్లి వచ్చావా? పని పూర్తి అయ్యింది కదా” అన్నాడు.
“వెళ్లి వచ్చాను. అంతా రెడీ… మీరు ఆలస్యం చేశారేమిటి.?”
“నా సూట్కేసు సర్దావా??”
“అన్నీ అయ్యాయి మీరు స్నానం చేసి రండి. డ్రైవర్ వున్నాడు కదా”
“డ్రైవర్ వున్నాడు మనల్ని ఎయిర్పోర్ట్ లో డ్రాప్ చేసి వెడతాడు.” అంటూ బాత్రూం లోకి దూరాడు తిరుమలరావు.
ఏరోప్లేన్ లో కూర్చున్నాక కొడుకు రాకేశ్ గురించే ఆలోచించింది కవిత. బహుశా తిరుమల రావు కూడా అదే ఆలోచిస్తూ ఉండవచ్చు.
రాజమండ్రి లో దిగినాక టాక్సీ మాట్లాడుకున్నారు. మొదట గా నిడుదవోలు కు ప్రయాణం.
నిడదవోలు లో గోదావరి కాలువ ఒడ్డున వున్న కాలనీలో వారు చెప్పిన అడ్రసు కు వెళ్ళింది టాక్సీ.
టాక్సీ దిగుతూ ఉండగానే “రండి రండి …” ఆప్యాయంగా నవ్వుతూ ఎదురు వచ్చాడు రాజారావు.
వెనుకనే నవ్వుతూ ఆహ్వానించిన పార్వతమ్మ…ఇద్దరూ తమ రాక కు ఎంత సంతోషంగా వున్నారో తెలుస్తూంది.
తను తెచ్చిన పళ్ళు పార్వతి చేతిలో పెట్టింది కవిత.
“ఏమిటో ఇవన్నీ… మీ రాకే మాకెంతో సంతోషం” అన్నాడు రాజారావు.
“ఇక్కడికి రావటం మాకెంత ఆనందాన్ని ఇస్తుందో మీకు తెలుసు.” అన్నాడు తిరుమలరావు.
‘’మీరు కాళ్ళు కడుక్కుని రండి…టేబల్ మీద అన్నీ సర్దేస్తాను. కొంచెం కాఫీ ఇవ్వనా?” చనువుగా అడిగింది పార్వతి.
“కాఫీ వద్దు. భోంచేస్తాము” అని బాత్రూం వైపు నడిచింది కవిత. ఆ ఇల్లు బాగా పరిచయమే.
అందరూ కూర్చుని సరదాగా మాట్లాడుకుంటూ భోజనం ముగించారు.
“కాస్సేపు నడుం వాల్చండి. రెస్టు తీసుకున్నాక అందరం ద్వారకా తిరుమల కు వెళ్లి స్వామిని దర్శనం చేసుకుని వద్దాము” అన్నాడు రాజా రావు.
“ఈ సారి వీలు పడదు లెండి. మరోసారి వచ్చినప్పుడు చూద్దాము. ఒక గంట రెస్టు తీసుకుని బయలు దేరుతాము.”
“ఈ రాత్రికి ఇక్కడే వుండి  పోకూడదూ” అభ్యర్థించాడు రాజారావు.
“మళ్ళీ ద్రాక్షారామం వెళ్ళాలి కదా. అసలుకు అన్నీ ఈ రోజునే ముగించి వెళ్ళిపోవాలని అనుకున్నాము కానీ వీలు కాదు.” అంటూ రూములోకి వెళ్లి నడుము వాల్చాడు తిరుమలరావు.
కవిత, పార్వతి హాలులో కూర్చున్నారు.
“ఎలా వున్నారు? అని అడగటం భావ్యం కాదేమో కవితగారూ… కానీ మేము మిమ్మల్ని తలుచు కోని దినం వుండదు…”కంటి నిండా నీళ్ళతో అంది పార్వతి.
“అక్కడ ఉన్నామన్న మాటేగానీ మీరు ఎలావున్నారో అని చాలా అనుకుంటాము పార్వతి గారూ…”
“మీరిచ్చిన వరం…అందుకే మీరు తప్పక వచ్చే ఈ రోజు కోసం సంవత్సరమంతా ఎదురు చూస్తాము.”
“మాకూ ఒక తృప్తి. మీకు తెలీనిది కాదు.” ఇలా సాగింది వాళ్ళ సంబాషణ.
ఒక పది నిముషాలు మాత్రమే రెస్టు తీసుకుంది కవిత. తిరుమల రావు లేవగానే అందరికీ కాఫీలు ఇచ్చింది పార్వతి.
“ఒక ట్రే ఇవ్వండి పార్వతీ..” అని వంటింట్లోకి వచ్చింది కవిత.
“ఏమిటో ప్రతిసారీ వద్దన్నా వినరు…”అంటూనే ట్రే ఇచ్చింది పార్వతి.
సూట్కేసు తీసి తను తెచ్చిన చీర పంచెలు తాంబూలం సర్ది ‘పసుపూ కుంకుమ ఇస్తారా’ అని అడిగింది పార్వతిని.
“రండి రాజా రావుగారూ’అని పిలిచి పార్వతి, రాజారావులను పక్క,పక్కల కూర్చోబెట్టి కుంకుమ పెట్టి తాంబూలం అందించారు తిరుమలరావు దంపతులు.
అందుకున్నాక వీళ్ళిద్దరినీ కూర్చోబెట్టి బట్టలు పెట్టారు రాజారావు దంపతులు. ఇది ప్రతిసారీ జరిగే తంతే!
బయలు దేరేముందు కన్నీటి పర్యంతమైంది కవిత. ఇది చూసి కన్నీళ్ళతో నిండిన పార్వతి కళ్ళని ఆప్యాయంగా తుడిచి పార్వతి ముఖం దగ్గరగా తీసుకుని కళ్ళమీద ముద్దు పెట్టుకుంది కవిత.
అక్కడి నుండీ ద్రాక్షారామం వెళ్లేసరికి చీకటి పడింది. నేరుగా ఒక హోటల్ కి వెళ్లి ఫ్రెష్ అయి బ్యాగ్గు తీసుకుని వెంకటేశ్వరులు ఇంటికి వెళ్ళారు.
“రండి..ఇప్పుడే రాజారావు గారు ఫోను చేశారు…మీ కోసమే కాచుకున్నాము.” అన్నాడాయన.
“దారిలో కొంచెం ట్రాఫ్ఫిక్ వల్ల ఆలస్యం అయ్యింది. బాబు బాగున్నాడా….” ఆత్రుతగా అడిగాడు తిరుమలరావు.
“బాబు రాజా బాగున్నాడు. ఇంతవరకూ మీకోసమే ఎదురు చూసి, పని మీద బజారుకు వెళ్ళాడు…రండి కవితమ్మా  “అని సమాధానం ఇచ్చింది వెంకటేశ్వర్లు భార్య పద్మావతి.
లోపల వున్నబెత్తం కుర్చీలలో కూర్చున్నారు అందరూ.
లోపలి వెళ్లి క్షణం లో కాఫీ తెచ్చింది పద్మావతి.
తాగుతూ గుమ్మం వైపుచూస్తున్న కవితతో పద్మావతి
“వచ్చేస్తాడు రాజా…”అంది తెలిసినట్టుగా.
‘ఇప్పుడు అంతా బాగున్నట్టే కదా…”అని అడిగాడు తిరుమలరావు.
“బాగుంది సార్…మీ దయ” అన్నాడు వెంకటేశ్వర్లు తిరుమలరావుతో.
“మా దయ కాదండీ…మా అదృష్టం..సమయానికి బాబు దొరికాడు. ఇంకా జ్ఞాపకాలను తలుచుకుంటూ ఉన్నాము.”
‘మీరు ఇక మీద డబ్బు పంపవద్దు. మేమే చూసుకోగలము. ఆరోగ్యపరమైన ఇబ్బందులనుండీ బయట పడి నట్టే”
‘మీరు చూసుకోరని కాదు. మాకు సంతృప్తి అంతే..”
వారిసంబాషణ వింటూ కూర్చుంది కవిత ఉద్వేగంతో.
ఇంతలో బయట అలికిడి అయ్యింది. కవిత టక్కున లేచి బయటకు చూసింది. రాజా సైకిలు లోపలి తెస్తూ కనిపించాడు.
ఆనందంగా వాకిలి వరకూ వెళ్ళింది కవిత
“అమ్మా బాగున్నారా?” అని వంగి కాళ్ళకు నమస్కారం చేసాడు రాజా.
లోపలి రాగానే తిరుమలరావుగారి కాళ్ళను కళ్ళ కద్దుకున్నాడు.
పద్మావతి వంటింటి లో నుండీ పలహారాల ట్రే తెస్తూ రాజాను చూసి
‘ఇంత సేపు పట్టిందే..’అంది నవ్వుతూ.
అమ్మకు సమాధానం చెబుతున్న రాజా వైపు ప్రేమతో చూస్తున్నారు తిరుమలరావు దంపతులు.
“రాజా మంచినీళ్ళు తీసుకురా“ అని పురమాయించింది పద్మావతి. వెంకటేశ్వర్లు “ఇప్పుడే వస్తా “అని బయటకు నడిచాడు.
“రాజా ఇటు రా నాన్న” అని ఆప్యాయంగా పిలిచి తిరుమలరావుకూ తనకూ మధ్య కూర్చోబెట్టుకుంది కవిత.
‘మీరు మాట్లాడుతూ వుండండి నేను వంట చేసేస్తా”అని వంటింట్లోకి దూరింది పద్మావతి.
రాజా తల మీద చెయ్యి వేసి నిమురుతూ “ఎలా వున్నావు ?నాన్నా” అని అడిగింది. తిరుమలరావు తదేకంగా రాజాను చూస్తూ వున్నాడు.
“బాగున్నాను అమ్మా, ఈ సారి డిగ్రీ లో చేరుతాను.”
“ఆరోగ్యం బాగుంది కదా“
‘బాగుంది అమ్మా… మీరు పెట్టిన బిక్ష. అమ్మా నాన్న మిమ్మల్ని తలుచుకోని రోజంటూ వుండదు.”
“అలా అనకు రాజా. నీవు ఇలా ఉండటం మా అదృష్టం కాదా?” ప్రేమగా అంది కవిత
“ఒక సారి లేవు నాయనా”అని లేచిన రాజా ని హృదయానికి హత్తుక్కుంది కవిత. ఇది చూసి తిరుమలరావు కూడా లేచి నిలబడి కౌగలించుకున్నాడు రాజాని.
ఇలాటి దృశ్యాలు ఉంటాయనే వెంకటేశ్వ ర్లు, పద్మావతి కాస్సేపు వారికి ప్రైవసీ కల్పిస్తారు వారు వచ్చినప్పుడల్లా.
వాళ్ళ తృప్తి వీరికి తెలుసు కాబట్టి.
కొంచెంసేపట్లో వెంకటేశ్వర్లు వచ్చి “దేవుడి దర్శనం చేసుకు వద్దాం లేవండి” అన్నాడు
అందరూ కలిసి భీమేశ్వర ఆలయానికి కి వెళ్లి దర్శనం చేసుకుని వెనక్కి వచ్చాక కవిత వెంకటేశ్వర్లు దంపతులకు, రాజాకూ బట్టలు పెట్టింది.
‘వచ్చిన ప్రతిసారీ ఇలాగే ఇస్తారు “అంది పద్మావతి నిష్టూరంగా.
“మా కోసమే… మాకు మీరిచ్చిన అవకాశమే అమ్మా…ఇంకా ఇక్కడకు రావచ్చనే ఆశతో వున్నాము. రాజా ను మాతో పంపడానికి ఇష్టపడలేదు కదా మీరు.”
‘అమ్మా మాకు ఒకడే కొడుకు. వాడి మీద ఎన్నో ఆశలు. దూరం చేసుకోవడానికి కాలేదు. మీరు ఎప్పుడైనా రావచ్చు. వాడు ఉద్యోగ౦ వరకూ వచ్చాక మీ దగ్గరకు వచ్చి పోతూ ఉంటాడు. అయినా వాడు మీరు పెట్టిన బిక్ష మాకు” అంది పద్మావతి కన్నీళ్ళతో
“వాడు ఉద్యోగానికి ఎదిగేదాకా మేము పంపే డబ్బును కాదనవద్దు…ప్లీజ్ “అన్నాడు తిరుమలరావు.
పద్మావతి భర్త వైపుచూసింది.”
“ఇప్పటికే చాలా ఆదుకున్నారు సార్…”
“అది మాకు భారం కాదు. అందులో మేము సాయం చేయడానికి కారణం తెలిసి కూడా మీరు ఇలా అనకూడదు.” అన్నాడు తిరుమలరావు.
“బోజనానికి లేవండి..”అన్న పద్మావతికి సాయం చెయ్యడానికి లోపలి వెళ్ళింది కవిత.
అందరూ కూర్చుని ఎంతో ఆప్యాయంగా పలకరించుకుంటూ బోజనాలు ముగించారు.
రాత్రి పది దాకా అక్కడే గడిపి హోటల్ కు చేరుకున్నారు తిరుమలరావు దంపతులు.
రాత్రి హోటల్ రూమ్ లో కన్నీటి పర్యంతమైంది కవిత.
“ఇదే మన అదృష్టం అనుకోవాలి కవితా…కంటి ముందు రాకేశ్ ఉన్నట్టే వుంది. మంచి పని చేసామన్న తృప్తి మిగిలింది. ముఖ్యంగా వీరందరినీ రాకేశ్ పుట్టిన రోజున కలిసేలాగా దేవుడు అవకాశం ఇచ్చాడు.” అని ఓదార్చాడు భార్యను.
పడకమీద పడుకుని జరిగిపోయిన భయంకర సత్యాన్ని మరోసారి గుర్తుకు తెచ్చుకుంది కవిత. రెండేళ్ళ క్రితం తూర్పు గోదావరి జిల్లలో పుణ్యక్షేత్రాలు తిరగాలని బయలు దేరారు తిరుమలరావు, కవిత కొడుకు రాకేశ్ తో
రాజమండ్రి దగ్గర కారుకు ఆక్సిడెంట్ అయ్యింది. ముందు కూర్చున్న డ్రైవర్ అక్కడి కక్కడే చనిపోయాడు. కానీ ముందు సీట్లో కూర్చున్న రాకేశ్ తలకు తీవ్రంగా దెబ్బలు తగిలాయి. వెనక కూర్చున్న కవిత వాళ్లకు కూడా దెబ్బలే కానీ ప్రాణ భయం లేదు.
108 ద్వారా రాజమండ్రి హాస్పిటల్ చేరారు. రాకేశ్ కు బ్రెయిన్ డెడ్ అని  తేల్చారు డాక్టర్స్. కళ్ళు బైర్లు కమ్మాయి కవిత, తిరుమలరావుకు. ఒక్కడే కొడుకు…ఏమి చెయ్యాలి ??అని తల బాదుకున్నారు. అప్పుడు వచ్చారు మోహన్ ఏజన్సీ ఆర్గాన్ డోనర్స్ వాళ్ళు.
అబ్బాయి పరిస్థితి దృష్టా అతని ఆర్గన్స్ డో నేట్ చెయ్యడం ఎంతమందికి సాయ౦ చేసి బతికించ వచ్చో  తెలిపారు.
ఈ విషయం తెలీక కాదు. కానీ ఏదైనా తన దాకా వస్తే వేరుగా వుంటుంది.
తర్జన భర్జనల తరువాత అంగీకరించారు.
కళ్ళు దెబ్బతిని చూపు పోయి హాస్పిటల్ లో వున్నపార్వతికి  రాకేశ్ కార్నియా  అమర్చారు. కంటి చూపు వచ్చింది.
ఒక ఆక్సిడెంట్ అయి చాల క్రిటికల్ గా వున్న రాజా కు కిడ్నీలు, లివర్ అమర్చారు.
ఇంకా కొన్ని ఆర్గాన్స్ విజయవాడకు తరలించారు.
ఆవిధంగా పార్వతి కళ్ళల్లో రాకేశ్ కళ్ళని, రాజా లో వున్న తమ రాకేశ్ ని చూసుకోవడానికి యాడాదికి ఒకసారి రాకేశ్ పుట్టిన రోజు నాడు వచ్చి కలవటం చేస్తున్నారు. ఇవ్వాళా అదే జరిగింది.
రాజాకు ఆర్ధిక సాయం చెయ్యడం అవసరమని తెలిసాక డబ్బు సాయం కూడా చేస్తున్నారు.
ఆప్తులు చనిపోయినా అవయవ దానం చేసే అవకాసం వున్నప్పుడు ఎంతమందికో ప్రాణ దానం చేసిన వాళ్ళవుతారు.
లక్కీగా అత్యంత అవసరం వున్నపార్వతి, రాజా లు అదే హాస్పత్రిలో వుండటం, తిరుమలరావు దంపతులకు తగిలిన దెబ్బలకు అక్కడే ట్రీట్మెంట్ జరగటం వలన వారి కుటుంబాలతో పరిచయం జరగటం జరిగింది. ప్రతి సంవత్సరం రాకేశ్ పుట్టిన రోజున తప్పనిసరిగా ఈ రెండు కుటుంబాలను కలుసుకోవడం చేస్తున్నారు. ఇరు వర్గాలూ ఎంతో సంతోషంగా గడిపే రాకేశ్ పుట్టిన రోజు ఎంతో  ఆనంద దాయకం.
ఒక అవయవదానం వాళ్ళ ఎంతమందికి ప్రాణం పోసి సంతృప్తి చెంద వచ్చో వీరిని చూసి నేర్చులోవాలి.
$$$$$$$
రచన: లత పాలగుమ్మి
హై వే మీద రయ్ రయ్ న జిగ్ జాగ్ గా అందరిని ఓవర్ టేక్ చేసుకుంటూ ఒక బైక్ దూసుకు వెళుతోంది. భయమంటే ఏమిటో తెలీదు బైక్ మీదున్న ఆ ముగ్గురు యువకులకు. వాళ్ళే సంతోష్, అమర్, సూర్యాలు. ఒకోసారి ఇలాంటి వాళ్ళ వలనే యాక్సిడెంట్స్ అయి అమాయకులు బలి అయిపోతూ ఉంటారు.
ఒకటే నవ్వులు, అరుపులు, కేకలతో ఇంజినీరింగ్ కాలేజీ చేరుకున్నారు. ఫోర్త్ ఇయర్ లో ఉన్న ఈ ముగ్గురు ప్రబుద్ధులు ఒక్క సంవత్సరం కూడా పాస్ కాలేదు. అయినా బిందాస్ గా తిరుగుతున్నారు ఏ విధమైన ధ్యేయం లేకుండా.
చీఫ్ గెస్ట్ గా అప్పుడప్పుడు క్లాసులకి అటెండ్ అవుతూ ఉంటారు. వాళ్ళకి కాలేజీ ఎంట్రన్స్ లో ఒక అడ్డా ఉంది. అక్కడ కూర్చుని వచ్చే పోయే అమ్మాయిలని కామెంట్ చేయడం, ఫ్రెషర్స్ అయితే టీజ్ చెయ్యడం ఇదే వాళ్ళ దినచర్య.
సడన్ గా ఒక బ్లాక్ మెర్సిడెస్ బెంజ్ కార్ వచ్చి ఆగింది స్పీడ్ గా. “ఎవర్రా మనకి తెలియని ఈ కొత్త అడ్మిషన్” అని వాళ్ళు తర్జన భర్జనలు పడుతూ ఉండగా డ్రైవర్ ఖంగారుగా డోర్ ఓపెన్ చేస్తే ఒక అమ్మాయి కార్ దిగి లోనికి వస్తోంది. ఎంత అందంగా ఉందంటే ఎప్పుడు కామెంట్ చేసే ముగ్గురు కిమ్మనకుండా చూస్తూ ఉండిపోయారు. ప్యాంటు, షర్ట్ వేసుకుని, చిన్న హెయిర్ కట్ తో సింపుల్ గా చూడచక్కగా ఉంది. ఆమే సమీర. వాళ్ళని ఏమైనా అడుగుతుందేమోనని ఏ ఇయర్ లో జాయిన్ అయిందో లేదా ఎవరి నైనా కలవడానికి వచ్చిందా? వివరాలు తెలుసుకోవాలని ఉత్సుకతతో ఉన్నారు ముగ్గురు.
కానీ సమీర వీళ్ళని గమనించినట్లే లేదు. మెల్లగా ఆమెని ఫాలో అయ్యారు పరిచయం చేసుకుందామని. “యస్క్యూజ్ మీ మిస్” అని పిలిచాడు సంతోష్ , వాళ్ళలో కొంచెం పొలైట్ గా ఉండేది అతనే.
ఆమె వెనక్కి తిరిగి చూసింది. “మీరు ఏ క్లాస్ కి వెళ్ళాలి” ? అని అడిగాడు గొంతులో ఎక్కడ లేని నమ్రత తెచ్చుకుని.
“ఐ నో ది క్లాస్ రూమ్, ఎనీవే థాంక్ యు” అని సింపుల్ గా రిప్లై ఇచ్చి సమీర వెళ్ళిపోయింది. మరునాడు కూడా ఆమెతో మాట్లాడాలని ఎంతో ప్రయత్నించారు
రోజులు గడిచి పోతున్నాయి, ఎలాఅయినా సమీరాతో దోస్తీ చెయ్యాలనే ప్రయత్నం నెరవేరక పోవడంతో ఆమెని చూస్తేనే వాళ్ళకి కంటకింపుగా ఉంది. డబ్బు, అందం అన్ని ఉన్నాయనే పొగరు బాగా ఉంది ఈమెకి, ఎలా ఐనా అది అణచాలి అనుకున్నారు.
ఇది ఇలా ఉండగా వాళ్ళకి అస్సలు ఇష్టం లేని కార్తీక్ తో ఆమె ఫ్రెండ్లీ గా ఉండటం అగ్గికి ఆజ్యం పోసినట్లు అయింది. కార్తీక్ ఆల్ రౌండర్. ఎంతో వినయ విధేయతలు, అన్ని ఆక్టివిటీస్ లో ముందు ఉండబట్టి అతనంటే ప్రొఫెసర్స్ కి, స్టూడెంట్స్ కి అందరికీ ఇష్టం.
రోజూ కార్తీక్ తో నవ్వుకుంటూ వారి ముందు నుండే వెళ్ళటం, అతనికి తన కారులోనే లిఫ్ట్ ఇవ్వటం ఇవన్నీ చూసి సహించలేక అతి హీనమైన పనికి పూనుకున్నారు ముగ్గురూ. ఏ అందం చూసుకుని ఇంత మిడిసి పడుతోందో ఆ అందమే లేకుండా ఆమె మీద యాసిడ్ ఎటాక్ చేయాలనుకున్నారు. ఇవన్నీ ఏమీ తెలియని సమీర ఎప్పటి లాగానే కాలేజీకి వచ్చి వెళుతోంది.
ఆరోజు సాయంత్రం వాళ్ళ కాలేజీలో సమీర వాళ్ళ ఆంటీ రాజేశ్వరి గారి గెస్ట్ లెక్చర్ ఉండటంతో ఫ్రెండ్స్ తో కలసి హుషారుగా ఆడిటోరియం కేసి నడిచింది.
సంతోష్ వాళ్ళ గాంగ్ కి ఇలాంటి లెక్చర్స్ పైన పెద్ద ఇష్టం లేకపోయినా అల్లరి చేయటం కోసం చేరారు అక్కడికి.
ఇక్కడ రాజేశ్వరి గారి గురించి కొంచెం చెప్పుకోవాలి మనం. ఆమె ఒక సోషల్ వర్కర్. యువతకి మోటివేషనల్ స్పీచెస్ ఇవ్వటంలో ఆమెకి ఎవ్వరూ సాటి లేరు. ఎప్పుడూ చిరు దరహాసంతో అందరికీ సహాయం చేస్తూ, మంచితనానికి మారు పేరులా ఉంటారు.
కాలేజీ వాళ్ళు ఆమెకి ఎదురెళ్ళి ఘనంగా స్వాగతం పలికారు. పెద్ద ఆడిటోరియం, సుమారుగా ఆరు, ఏడు వేల మంది విద్యార్థులు ఉన్నా, అక్కడ పిన్ డ్రాప్ సైలెంట్ గా ఉంది. ఆమె ప్రసన్నవదనంతో హుందాగా డయాస్ మీదకి నడిచి వెళ్ళారు. ఎంతో ఆర్తి కలిగిన గొంతుతో ఆమె తన ఉపన్యాసం ప్రారంభించారు.
నేను చెప్పే ఈ విషయాలు మీకు తెలియనివి అని కాదు. అయినా అసాంతం నా ఈ మాటలు విని ఆచరణలో పెడతారని భావిస్తున్నాను.
ఈమధ్య యువత ప్రతి చిన్నదానికి డిప్రెషన్ కి లోనవడం, ప్రేమించిన అమ్మాయి ఒప్పుకోలేదనో, ర్యాంక్స్ సరిగా రాలేదనో, ఇంట్లో పేరెంట్స్ తిట్టారనో ఇలా ప్రతి చిన్న విషయానికి ఆత్మహత్యలకి పాల్పడుతున్నారు. స్టూడెంట్ లైఫ్ లో ఫస్ట్ ప్రియారిటీ స్టడీస్ కి ఇవ్వండి. జీవితం చాలించాలనే ఊహనే రానివ్వద్దు. ఎంతో అందమైన జీవితం ముందుంది. సూయిసైడ్ పిరికివాళ్ళు చేసే పని. జీవితాన్ని జీవించండి. అందరితో కలిసి ఎంజాయ్ చేయండి.
మరో ముఖ్యమైన టాపిక్ యాసిడ్ అటాక్స్. ఈమధ్యన కాలేజీలలో యాసిడ్ అటాక్స్ ఎక్కువ అయిపోతున్నాయి. ఇది చాలా బాధాకరమైన విషయం.
మీరు ఇష్టపడిన అమ్మాయి తిరిగి మిమ్మలిని ఇష్టపడాలని రూల్ ఏముంది? ఇష్టపడకపోతే ఆసిడ్ ఎటాక్ చేసి ఆమె లైఫ్ స్పాయిల్ చేసేస్తారా?ఇది ఎంతవరకు న్యాయం?? ఈమాత్రం కనీస జ్ఞానం లేకపోతే ఎలా? మనం ఆటవికులం కాదు. నాగరిక సమాజంలో ఉంటున్నాం. విద్యాబుద్ధులు కలిగిన వాళ్ళం. మిమ్మలిని ఇష్టపడలేదనే చిన్న విషయానికి ఇంత కిరాతకానికి పాల్పడటం సబబా?? ఇదే మీ చెల్లెలికో, అక్కకో జరిగితే మీకెంత బాధ గా ఉంటుంది. ఇవన్నీ ఇప్పటి యువత ఆలోచించవలసిన విషయాలు.
సో స్టూడెంట్స్, ఆలోచించండి. ప్రశాంత చిత్తంతో ఆలోచిస్తే ఏ తప్పూ చేయరు. ఆ నమ్మకం మీమీద నాకుంది. బాధ్యతాయుతమైన పౌరుడిగా మసాలాల్సిన బాధ్యత మీ అందరి మీద ఉంది.
జైహింద్, అంటూ తన ఉపన్యాసానికి ముగింపు చెప్పారు రాజేశ్వరి గారు. ఆ హాలంతా కరతాళధ్వనులతో హోరెత్తిపోయింది.
క్రమంగా ఆడిటోరియం అంతా ఖాళీ అయిపోయింది. ఆ ముగ్గురు కూడా బైక్ తీసుకుని బయలు దేరారు. రాజేశ్వరి గారి మాటలు సంతోష్, సూర్యల మీద కొంత వరకు బాగానే ప్రభావం చూపించాయనే చెప్పొచ్చు. ప్లాన్ విత్ డ్రా చేసుకుందామంటే అమర్ మాత్రం “ ఇప్పటికి మనం ఇలాంటి లెక్చర్స్ ఎన్ని వినలేదురా, ఈ మాత్రానికే ఇలా ఐపోయారేంటి అని కొట్టిపారేశాడు. ఎలా ఐన యాసిడ్ ఎటాక్ చేసి ఆమె పొగరు అణచాలని డిసైడ్ చేశాడు. మిగతా ఇద్దరు ససేమిరా ‘నో ‘ అన్నారు.
వాళ్ళు స్పీడ్ గా డ్రైవ్ చేస్తూ ఒక లారీని ఓవర్ టేక్ చేస్తుండగా లారీ వాడు వీళ్ళని గుద్ది స్పీడ్ గా కనుమరుగు అయ్యాడు. వీళ్ళు బ్రతికారో లేదో కూడా చూడకుండా.
సంతోష్, సూర్యలకి దెబ్బలు తగిలాయి, అమర్ డ్రైవ్ చేస్తూ ఉండటంతో అతనికి సివియర్ గా దెబ్బలు తగిలి రక్తం మడుగు లో ఉన్నాడు. హెల్ప్ కోసం అని ఎంత అర్ధించినా ఎవరూ వెహికల్స్ ఆపడం లేదు.
ఇంతలో వాళ్ళకి సుపరిచితమైన బ్లాక్ మెర్సిడెస్ బెంజ్ వచ్చింది. ఆమె వీళ్ళని చూసి ఆగి వెంటనే హాస్పిటల్లో అడ్మిట్ చేసి, వాళ్ళు డాడీ కి ఫోన్ చేసి డాక్టర్స్ తో మాట్లాడించింది. ఆపరేషన్ కి కావలిసిన మనీ పే చేసి వెళుతుంది.
సుమారుగా రెండు రోజుల తర్వాత అమర్ కి ప్రాణాపాయం లేదని చెప్పారు డాక్టర్స్. సంతోష్, సూర్యలు చిన్న ఫ్రాక్చర్స్ తో బయట పడ్డారు. సమీర రోజూ వచ్చి చూసి వెళుతోంది.
ఆమె ప్రవర్తిస్తున్న తీరు చూసి వాళ్ళకి సిగ్గుతో ప్రాణం పోయినట్లు అయింది. ఇంత మంచి మనిషి గురించి ఎంత తప్పు గా అనుకున్నామో కదా అని ఫీల్ అవుతారు.
అమర్ జరిగింది తెలుసుకొని పశ్చాతాపంతో కుమిలి పోతాడు. మా లాంటి వాళ్ళకి మీతో మాట్లాడే అర్హత కూడా లేదు సమీర గారు అని అమర్ చేతులెత్తి నమస్కరిస్తాడు.
సంతోష్, సూర్యలు కూడా సమీర ని క్షమించమని అడుగుతారు మనస్ఫూర్తిగా. ఆమె జరిగింది తెలుసుకోని వీళ్ళలో వచ్చిన మార్పుకి సంతోష పడుతుంది. రాజేశ్వరి అంటీకి మనసులోనే కృతజ్ఞతలు తెలుపుకుంటుంది.
రచన: రమ శేషు
“మామయ్యా, మామయ్యా,” బైట నుండి పిలుస్తూ గేట్ తీసుకుని హాల్ లోకి వచ్చాడు హర్ష.
“ఏంటిరా హడా‌వుడి, అమ్మ ఏమైనా కబురు చెప్పమందా!” అనడుగుతూ గది లోంచి హాల్ లోకి వచ్చాడు శేఖర్, హర్ష మామయ్య.
“ఏమయ్యా, ఇదేనా రావడం, వదిన బాగుందా” అంటూ మంచినీళ్ళు ఇచ్చింది శేఖర్ భార్య లక్ష్మి.
“బాగుంది అత్తయ్యా. మిమ్మల్నందరినీ అడిగానని చెప్పమంది.” అన్నాడు హర్ష మంచినీళ్ళు తాగుతూ.
“కబుర్లకేం గానీ, కాఫీ పట్రా, ఎప్పుడు బైల్దేరాడో ఏమో.” అన్నాడుశేఖర్ భార్య నుద్దేశించి.
“అయ్యో, అత్తయ్యా, అదేమొద్దు, మామయ్య అలాగే అంటాడు. ఇప్పుడెందుకు శ్రమ.” అన్నాడు హర్ష.
“వాడలాగే అంటాడు, నువ్వు కాఫీ తేవే, పో.” అంటూ  “నీ పేరు చెప్పి తాగుదాం అనుకుంటే, నువ్వేంటి‌ నాకు గండి కొడతావ్” అన్నాడు శేఖర్ నవ్వుతూ హర్ష తో.
“నాకు తెలియదా మీ సంగతి, ” అంటూ నవ్వుతూ కాఫీ తేవడానికి వెళ్ళింది లక్ష్మి.
“ఇప్పుడు చెప్పరా, ఏం పని మీద వచ్చావ్, ఏమైనా కావాలా.” అడిగాడు శేఖర్.
“ఏం వద్దు మామయ్యా, ఇక్కడ దగ్గర లో ఇంటర్వ్యూ ఉందని వచ్చాను. తిరిగి వెళ్తూ కల్సి పోదామని వచ్చాను.” అన్నాడు హర్ష‌.
” ఓహో, ఉద్యోగ ప్రయత్నమా. ఏమన్నారు?” ఉత్సుకతతో అడిగాడు శేఖర్.
 ” ఏముంది, మామూలే. తర్వాత కాల్ చేస్తామంటారు. కొందరు రిగ్రెట్ లెటర్ పంపుతారు, మరి కొందరు అదీ ఉండదు. మనం మరో ఇంటర్వ్యూ వచ్చేదాకా ఈ జాబ్ మీద ఆశ పెట్టుకుని కూర్చుంటాం. అదే జరుగు తోంది.” అన్నాడు నిరాశ గా.
ఇంతలో అత్తయ్య కాఫీ తేవడం తో, మౌనంగా కాఫీ తాగారు. “మామయ్యా, ఇంక బైల్దేరతాను. అమ్మ ఎదురు చూస్తూ ఉంటుంది. వస్తాను అత్తయ్యా.” అని లేచాడు హర్ష.
 ” సరేరా. వచ్చే వారం మీ ఇంటి వైపు నాకు పనుంది. నేను భోజనానికి వస్తానని అమ్మకి చెప్పు.” అన్నాడు శేఖర్.
“అలాగే మామయ్యా, అత్తయ్య ని, విన్నీ ని కూడా తీసుకు రావచ్చు కదా.” అడిగాడు హర్ష.
“అలాగే లే. వచ్చినా తొందరగా వస్తాం. సరేనా.” అంటూ వీడ్కోలు పలికాడు శేఖర్.     
                                  * * * * *
మొబైల్ అదేపనిగా మోగే సరికి గబగబా వెళ్ళి చేతిలోకి తీసుకుని “హా, చెప్పు మామయ్యా.” అంటూ ఆయన చెప్పింది విని “అలాగే మామయ్యా, అమ్మకి చెప్తాను.” అంటూ ఫోన్ పెట్టేసాడు.
“అమ్మా, అమ్మా,” అని తల్లి ని పిలిచాడు. “వస్తున్నా,” అంటూ వచ్చి ” ఏంటి హర్షా, ఎవరు ఫోన్” అడిగింది హర్ష తల్లి సరోజ.
 “మామయ్య అమ్మా. తను ఒక్కడే వస్తున్నాడట. తను పని చూసుకుని వచ్చే సరికి కొంచెం టైం పడుతుందిట. భోజనం సమయానికి వస్తానన్నాడు.” అని వివరంగా చెప్పాడు హర్ష.
“సరే. నేను వంట చెసేస్తాను. నీకేమైనా బైటికి వెళ్ళే పని ఉందా.”అడిగింది ఆవిడ హర్ష ని.
“లేదు. మామయ్య వస్తున్నాడుగా. అర్జెంటు పనులేమీ లేవు. నీకేమైనా తెచ్చి పెట్టాలా.” అడిగాడు హర్ష.
 “లేదు. అన్నీ ఉన్నాయి. సరే, నేను వంట మొదలు పెడతాను.” అంటూ వెళ్ళిపోయింది సరోజ.
హర్ష కూడా తన లాప్టాప్ లో వాంటెడ్ కాలమ్స్ చూసుకోవడం లో బిజీగా ఉన్నాడు. లాప్టాప్ చూస్తూ, అవసరమైన వారితో ఫోన్ లో మాట్లాడుతూ ఉండగా 2 గంటలు గడిచాయి. కాస్త అలసట అన్పించింది. లాప్టాప్ మూసి హాల్ లోకి వచ్చేసరికి మామయ్య గేట్ దగ్గర బండి పార్క్ చేయడం కన్పించింది.
“రా మామయ్యా,” అంటూ గేట్ తీశాడు హర్ష.
ఆయన నవ్వుతూ “ఇంట్లోనే ఉన్నావా. బైటికి వెళ్ళావేమో అనుకున్నా.” అన్నాడు శేఖర్ అల్లుడు చేతిని తన చేతిలోకి తీసుకుని.
“లేదు మామయ్యా, ముఖ్యమైన పనులేవీ లేవు. ఇంటర్వ్యూ కి పిలిస్తే వెళ్తాను. లేదా ఎవరినైనా కలవాల్సి ఉంటే వెళ్తాను.” అన్నాడు హర్ష.
 “ఇదేనా రావడం, వదిన, విన్నీ ఎలా ఉన్నారు? వాళ్ళని తీసుకు వస్తావనుకున్నా.” అన్నను పలుకరిస్తూ ప్రశ్నలు వేసింది సరోజ.
 “అనుకున్నానమ్మా. కానీ కుదరలేదు. నేను వేరే వాళ్ళని కలవాల్సిన పని ఉండి ముందు అక్కడికి వెళ్ళాల్సి వచ్చింది.విన్నీ కి కాలేజీ ఉంది. మీ వదినని నెనే తీసుకురాలేదు.” అన్నాడు శేఖర్ సమాధానంగా.
“ఇంతకీ నీ ఆరోగ్యం ఎలా ఉందమ్మా?” అడిగాడు శేఖర్ చెల్లెల్ని అభిమానంగా.
“నాకేం ఫర్వాలేదు అన్నయ్యా. దేనికీ లోటు లేకుండా జరుగుతుంది. కానీ వాడి గురించి నాకు బెంగ. ఇన్నాళ్లు అయినా ఉద్యోగం రాలేదు. నిరాశ పడుతున్నాడు.” అంది సరోజ విచారంగా.
 “వాడి గురించి నాకు వదిలేయమ్మా. నేనున్నాను కదా. ఇన్నాళ్లు ఏదో వాడు ప్రయత్నాలు చేస్తున్నాడు అని ఊరుకున్నా. ఇప్పుడు నేను చూసుకుంటా. నువ్వు దిగులు పడకు.” అంటూ చెల్లెలి కి ధైర్యం చెప్పాడు శేఖర్.
ఇంతలో మంచినీళ్ళు తెచ్చి ఇచ్చాడు హర్ష. అవి అందుకుని “ఇంతకీ మీరు భోజనం చేసారా.” అడిగాడు శేఖర్.
“లేదురా, నువ్వు వస్తావని ఎదురు చూస్తూ ఉన్నాం.” అంది సరోజ.
 “అయ్యో, ఇప్పటికే ఆలస్యం అయింది. పదండి, భోజనం చేసేద్దాం.” అన్నాడు శేఖర్.
“రండి, అన్నీ రెడీగా ఉన్నాయి.” అంటూ సరోజ భోజనాల‌ గది కిదారి తీసింది.
భోజనాలు ముగించి మామా, అల్లుడూ కబుర్ల లో పడ్డారు. కొంచెం రెస్ట్ తీసుకుంటానని సరోజ గది లోకి వెళ్ళి పోయింది.
“ఇప్పుడు చెప్పు అల్లుడూ, నీ ఉద్యోగ పర్వం ఎంత వరకు వచ్చింది? ఏమైనా వచ్చే సూచనలు ఉన్నాయా?” హర్ష ని అడిగాడు శేఖర్.
 “ఏం ఉద్యోగమో మామయ్యా. నిజానికి కేంపస్ ఇంటర్వ్యూ లో ఉద్యోగం వస్తే వచ్చినట్లు. ఆ కేంపస్ దాటి వస్తే పడరాని పాట్లు. ఎక్కడ చూసినా ఫ్రెషర్స్ కావాలంటారు.మా తర్వాత బాచ్ కి కూడా ఉద్యోగాలు వచ్చాయి. మరి నా బాచ్ లో నాలా ఇద్దరు, ముగ్గురు ఉన్నాం. ఏదీ లేకుండా.” అన్నాడు హర్ష బాధగా.
“ఒరేయ్, సమయాన్ని బట్టి ప్రాతినిధ్యం మారుతూ ఉంటుంది రా. మా కాలం లో గవర్నమెంట్ జాబ్ కోసం తెగ ఆరాటం. అది వస్తే జీవితంలో సెటిల్ అయినట్లే. అది రాగానే పెళ్ళి కూడా అయిపోయేది.” అన్నాడు శేఖర్.
” అప్పట్లో ఆ ఉద్యోగాలకి పెద్ద పోటీ ఉండేది కాదేమో. ఉద్యోగం ఈజీ గా వచ్చేదేమో.” అన్నాడు హర్ష.
“అదెవరు చెప్పారు? అలా అయితే అందరూ గవర్నమెంట్ ఉద్యోగస్తులే అయ్యే వారు కదా. ఆ కాలంలో అది మాకు గగన కుసుమం. ఉద్యోగాలు దొరక్క చిన్నా, చితకా ఉద్యోగాలతో సంసారాలు ఈడ్చిన వారూ ఉన్నారు. జీతాలు చాలక, ఏ షాప్ లోనో పద్దులు రాసే వాళ్ళూ ఉండేవారు. ఎప్పటికప్పుడే. ఉద్యోగాల బెడద.” అన్నాడు శేఖర్ కొంత బాధతో.
“మనకి కావాల్సినదే రావాలంటే ఎప్పుడూ రాదు. రాజీ తప్పదు.ఇప్పట్లో మీకున్న అవకాశాలు కూడా ఉండేవి కావు.” మళ్ళీ అన్నాడు శేఖర్.
“ఇంత కష్టపడి పెద్ద చదువులు చదివి ఉద్యోగం దగ్గర రాజీ పడాలంటావా మామయ్యా.” బాధగా అడిగాడు హర్ష.
“మరి ఏం చేస్తార్రా. మా కాలం లో మాకూ ఆశలుండేవి. చదువుకున్న బియ్యే కి ఆఫీసరో, బ్యాంకు ఆధికారో అయి పోవాలని. కుదిరిందా. దొరికిన గుమాస్తా ఉద్యోగాలతో సరి పెట్టుకున్నాం.” ఆగాడు శేఖర్.
“ఇప్పుడు మీకు గవర్నమెంట్ ఉద్యోగం అంటే చిన్న చూపు. సాఫ్ట్వేర్ ఉద్యోగాలు కావాలి. అయినా ఈ కాలంలో అమ్మాయి నిచ్చే వాళ్ళు కూడా సాఫ్ట్వేర్ ఉద్యోగి అంటే నే పిల్లని స్తున్నారు. ఆ పిల్ల కూడా అదే వెలగ పెడుతూ ఉంటుంది కాబట్టి.” మళ్ళీ అన్నాడు శేఖర్.
“మరేం చేయాలి మామయ్యా. సరిగ్గా నా ఫైనల్ ఇయర్ లో నాన్న గుండె పోటు తో చనిపోయారు. నేను కాస్త డిస్టర్బ్ అయి మార్కులు సరిగా సాధించలేక పోయాను. నాన్నది మీలా గవర్నమెంట్ ఉద్యోగం కాదు. ఆయన తర్వాత నేను ఆశిద్దామన్నా. అక్కడికీ అడిగితే నేను మంచి ఉద్యోగం వచ్చి వెళ్ళిపోయే అవకాశాలు ఉన్నాయి కనుక ఉద్యోగం ఇవ్వనన్నాడు. మరి నేనేం చేయాలి చెప్పు.” అన్నాడు హర్ష ఆవేదనగా.
“చూడు హర్షా, అవకాశం మనకు దక్కక‌ పోతే, మనమే దానిని దక్కించు కోవాలి. మీ నాన్న బ్యాంకు లో గుమాస్తా అయినా అవుదామని ఆశ పడ్డవాడు, బట్టల కొట్టు లో గుమాస్తా అయ్యాడు. కొద్దిగా ఆస్తి, స్వంత ఇల్లు మీ తాత ముందుగానే ఏర్పరచి ఉంచడం తో ఏం ఇబ్బంది లేకుండా సంసారం నడప గలిగాడు. తక్కువ చేసి మాట్లాడా ననుకోకు. పరిస్థితుల గురించి చెప్తున్నాను.” ఆగాడు శేఖర్.
“మరి నేనేం చేయాలి మామయ్యా. నాన్న లాగా నేను కూడా…” మధ్య లోనే గొంతులో అడ్డు పడినట్లై ఆగిపోయాడు హర్ష.
“ఛ, ఊరుకో. నువ్వెందుకు మీ నాన్న లాగా చేయాలి? చూడు.నువ్వు కంప్యూటర్ ఇంజనీరింగ్ చేశావ్. ఉద్యోగం కాక మరింక నీకు ఉన్న అవకాశాలు ఏమిటో, ఆలోచించు. మీ కాలం వాళ్ళు ఉద్యోగాలు చేస్తూనే సైడ్ బిజినెస్ కూడా చేస్తున్నారు. ఆలోచించు. నువ్వేమి చేయగలవు? నీకేది బాగుంటుంది?ఆలోచించి చెప్తే నేను చేయగల సహాయం చేస్తాను. ఏమంటావ్?” అడిగాడు శేఖర్.
భరోసా ఇస్తున్నట్లుగా ఉన్న మామయ్య మాటలు ఎంతో ఊరటనిచ్చాయి హర్షకి.
“అలాగే మామయ్యా, తప్పకుండా. నువ్వు చెప్పిన విషయం ఆలోచిస్తాను.” అన్నాడు హర్ష.
 ” చూడు హర్షా, కాలం మన చేతి లో ఉన్నట్లే ఉండి మనని తన గుప్పిట్లో బంధిస్తుంది. కాలం ఎవరి కోసం ఆగదు. కాలం తో మనం సమానంగా పరుగు పెట్టాలి. మనం అక్కడే ఉంటామంటే కాలం మనని దాటి వెళ్ళిపోతుంది. అందుకే కాలం తో పాటుమారాలి. అప్పుడే కాలాన్ని అందుకోగలం.” అంటూ ముగించాడు శేఖర్.
” మామయ్యా, ఈ రోజు నీ దగ్గర చాలా విషయాలు నేర్చు కున్నాను. కాలంతో పాటు నడవాలంటే కాలాన్ని బట్టి మారాలి అని అర్థమైంది. చాలా థాంక్స్ మామయ్యా.” అన్నాడు హర్ష ఆనందంగా.
                                     * * * * *
సంవత్సరం తర్వాత మామయ్య సహాయం తో సైబర్ ‌కేఫ్ పెట్టు కున్న హర్ష 6 నెలల్లో నిలదొక్కుకుని మెల్లిగా లాభాల‌ బాట పట్టాడు. కాలం తో పాటు తనను తాను మార్చుకుంటేనే మనుగడ అని మామయ్య మాటల‌ద్వారా తెలుసు కున్న హర్ష సైబర్ ‌కేఫ్ కి స్వంతదారు కావడం మాత్రమే కాక మరో నలుగురి కి ఉపాధి చూపించిన వాడయ్యాడు.
మరొక ఆరునెలలకు విన్నీ చదువు పూర్తి కావడంతో ఇరు వైపులవారు ఆనందంగా వారి వివాహం జరిపించారు.  
రచన: లక్ష్మీ రాజశేఖరుని
తన బ్రతుకుకి మిగిలిన చివరి రాత్రి. తెల్లార కూడదని ప్రతిక్షణం తలచుకుంటూ బ్రతికిన రాత్రి. తెల్లారితే  తన బ్రతుకు తెల్లారి పోయే  రాత్రి. ఇంకా కొద్ది గంటలు మాత్రమే తనకు మిగిలి ఉన్నాయి. అమ్మ గుర్తొచ్చింది. పిచ్చిదానిలా ఎన్ని సంవత్సరాలు కోర్టుల చుట్టూ జైలు చుట్టూ తిరిగింది. కనీసం జైల్లో అయినా ప్రాణాలతో ఉంటే చాలు అనుకుంది. శిక్ష ఖరారు అయిన రోజు అందరి కాళ్ళు పట్టుకుని బతిమిలాడింది. ఛీ! ఎలాంటి అమ్మకి ఎటువంటి గతి పట్టించాను. తరువాత ఎన్నో ప్రయత్నాలు, ఉరిని వాయిదా వేస్తూ వచ్చారు కానీ, శిక్షనీతప్పించుకోలేక పోయారు. చేసిన నేరం అలాంటిది మరి. అమ్మ పోసిన ఆయుష్షు లో మిగిలిన ఆఖరి రోజుది. ఆఖరిసారిగా అమ్మకో ఉత్తరం రాయాలనిపించింది. నా చివరి జ్ఞాపకంగా. జైలు అధికారుల అనుమతి అడిగి రాయడం మొదలు పెట్టాడు.
 అమ్మా !!
 ఇదే ఆఖరిసారి  అనుకుంటా అమ్మా  నిన్ను ఇలా పిలవడం. ఓ అయోగ్యుడైన కొడుకుగా నీ కడుపులో చిచ్చుపెట్టి వెళ్ళిపోతున్నాను. ఈ ఏడేళ్ల జైలు జీవితం నాకు ఎంతో నేర్పింది. ఎన్నిసార్లో  చేసిన తప్పుకు మానసికంగా చచ్చిపోయాను. ఓ అబలని అత్యంత పాశవికంగా హింసించి శరీరాన్ని కోసి పొందిన రాక్షసానందం గుర్తొస్తుంటే నన్ను నేనే క్షమించు కోలేక పోతున్నాను. ఆ పాపానికి ప్రక్షాళన లేదు. మరణం తప్ప. ఈ శిక్షణ నేను మనసారా అంగీకరిస్తున్నాను. కానీ శరీరానికి కొంచెం భయం. మరణ ఘడియ దగ్గర పడుతున్న కొద్దీ, చాలా భయంగా ఉంది అమ్మా.  చిన్నప్పుడు భయమేస్తే నీ కొంగు చాటు దాక్కునే వాడిని కదా! ఇప్పుడు కూడా ఒక్కసారి నీ కొంగులో ముఖం దాచుకుని ఏడవాలి అనిపిస్తుంది.
 జైలుగోడల తప్ప నన్ను ఓదార్చడానికి ఇక్కడ ఎవరూ లేరమ్మా. ఈ నిశ్శబ్దాన్ని భరించలేక పోతున్నాను. జీవితం విలువ తెలిసేసరికి, జీవితమే లేకుండా పోయింది. తన కుటుంబంతో కలిసి ఆనందంగా బతకాలనుంది. తప్పు సరిదిద్దుకోవాలి అని  ఉంది. కానీ కుదరదు కదా. నాలో నేరస్తుడు ఎప్పుడో చచ్చిపోయాడు అమ్మ. ఇది నువ్వు నమ్మితే చాలు.
వీళ్ళు నన్ను ఆఖరి కోరిక ఏమిటి అని అడిగారు. నేను ఏమి అడిగానో తెలుసా అమ్మా ! ప్రభుత్వాన్ని మద్యాన్ని నిషేధించమనీ అడిగాను. అదే కదా నాలాంటి మృగాన్ని తయారుచేస్తుంది. ఓ నేరస్తుడి కోరిక కదా! అంగీకరిస్తారో ! లేదో! వాళ్లకి సంపాదన కావాలి, నాలాంటి వాళ్లకి ఆ మత్తులో ఉన్న గమ్మత్తు కావాలి, ఏ అమాయకురాలో  బలి కావాలి, ఈ ఉరి కంబానికి ఇంకెన్ని తలలో వేలాడాలి. అదిగో తెల్లారబోతోంది ! నా బ్రతుకు కూడా! జీవితంలో ఈ కొద్ది దూరం నడక ఇంత భయంకరంగా ఉంటుందని ఎప్పుడూ అనుకోలేదు. సమయం దగ్గర పడుతోంది. ఈలోపే నా ప్రాణం పోతే ఎంత బాగుణ్ణు. నేను మరణించిన తర్వాత ఎంతమందో సంబరాలు చేసుకుంటారు. ఒక్క నువ్వు తప్ప! ఏడవకమ్మ! ఇన్నాళ్ళు ఏడ్చావు, చాలు. ఇప్పుడు నీ మీద ఒక బాధ్యత పెడుతున్నాను. ఇంకో నాలాంటి వెదవ, ఇలాంటి వెధవ పని చేయకుండా, నా కథని చరిత్రగా చెప్పు. ఇంకో ప్రాణం బలి కాకుండా, ఇంకెవరు ఉరి కంబానికి వేలాడకుండా, దేశం దద్దరిల్లేలా, నా దరిద్రపు చరిత్రని చెప్పు. కామాంధుల కళ్ళు తెరుచుకునెలా పదేపదే నా కథ చెప్పమ్మా! ఇందులో నా స్వార్థం ఏమిటంటే, కనీసం ఒక్క అమాయకురాలు బలికాకుండా కాపాడగలిగిన, నా పాపానికి కొంతైనా ప్రాయశ్చిత్తం జరుగుతుంది. ఒక్క అమ్మాయి బతికినా నీ కొడుకు బ్రతికి ఉన్నట్లే అమ్మ.
 ఇంకొక్క ఆఖరి కోరిక. నా శరీరాన్ని నీకు అప్పగించిన తర్వాత, నీ ఒళ్లో ఒక్క రెండు నిమిషాలు నా తల నీ ఒళ్ళో పెట్టుకో అమ్మ. నీ ఒడిలోనే నా ఆఖరి యాత్ర ముగిసింది అనుకుంటాను. ఇంకా ఎన్నో చెప్పుకోవాలని ఉంది. కుదిరితే నీ కోసం అయినా బతకాలని ఉంది. మృత్యువు నన్ను పిలుస్తోంది అనుకుంటా! జైలు అధికారులు వస్తున్నారు.
                         ఇక సెలవు శాశ్వతంగా, 
                                                                                                                                                                                     అయోగ్యుడైన, 
                                                                                                                                                                                      నీ  చిన్నా !
 అధికారులకి ఉత్తరం అందించాడు. వారు అతనికి కొత్తబట్టలు ఇచ్చారు. స్నానం చేసి వచ్చి, ఆఖరిసారిగా దేవుణ్ణి ప్రార్థించాడు. ఆఖరి భోజనం తీసుకువచ్చారు. అమ్మ పంపించిందని చెప్పారు. అతను తినాలని ఎంత ప్రేమగా వండిందో పిచ్చి తల్లి! తినబుద్ధి కాకపోయినా, అంతా తిన్నాడు. అమ్మ ప్రేమ ని వదల బుద్ధి కాలేదు.
 ఇక అతని అంతిమయాత్ర మొదలైంది. మృత్యు మార్గాల గుండా నడుస్తూ వెళ్తున్నారు. అంతా నిశ్శబ్దం. ఎవ్వరూ మాట్లాడరే! తనతో కాకపోయినా కనీసం వాళ్ళలో వాళ్ళు అయినా మాట్లాడుకోవచ్చు గా అనిపించింది. ఒక మనిషి ప్రాణం పోవడం అంటే వాళ్లకు బాధేగా ! వాళ్లు అతనిలా  రాక్షసులు కారుగా! ఉరికంబం దగ్గర పడింది. నడక ఆగిపోయింది. తలెత్తి చూశాడు. అక్కడ….. అక్కడ….. ఆ అమ్మాయి…. అవును తనే…. తను ఉంది ఏంటి అక్కడా? అన్నా ! కాపాడు అన్నా ! వదిలేయ్ అన్నా! బతిమిలాడు తోంది. నీకు కాదమ్మా  ఊరి నాకు అంటూ ముందుకు వెళుతున్నాడు. ఆమె బతిమిలాడు తూనే ఉంది. ఆరోజులాగే! వీళ్ళందరికీ వినబడడం లేదా! కాపాడాలి. ఆమెని రక్షించాలి. వస్తున్నా  అమ్మా,  నిన్ను నేను కాపాడతాను. ఉరికంబం వైపు వడివడిగా నడుస్తూ వెళుతున్న అతన్ని విస్తుపోతూ చూస్తున్నారు అధికారులు………..
 కొన్ని రోజుల తర్వాత…….
ప్రతిరోజు కాలేజీల దగ్గర, బస్టాండ్ లో, తన కొడుకు రాసిన ఆఖరి ఉత్తరాన్ని పాంప్లెట్లుగా పంచుతోంది. కసాయివాన్ని కన్నతల్లిగా పేరుబడ్డ ఆ పిచ్చితల్లి.
