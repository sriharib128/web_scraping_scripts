ఒక కుర్రాడు కాశీ వెళ్ళాలని బయలుదేరాడు. కారణం తల్లిదండ్రుల  చితాభస్మాన్ని గంగలో కలపడానికి. ఆ రోజుల్లో బస్సులు, రైళ్లు, విమానాలూ లేవు. కాలినడకన పోవాల్సిందే. అదృష్టం బాగుంటే కాశీకి, లేకపోతే కాటికి.  మొత్తానికి ఓ నలభై రోజుల పాటు నడిచి నడిచి ఓ నగరం చేరాడు.  అక్కడి పెద్దలు యీ కుర్రవాడికి జననీ జనకుల మీద వుండే భక్తిని చూసి చక్కని భోజనాలు వసతులూ అమర్చి ‘సేద ‘ తీరమన్నారు.
అక్కడో యువతి యీ కుర్రాడి మీద మనసుపడింది.  గుట్టుగా కబురంపింది.  అభం శుభం తెలియని కుర్రాడికి  ‘అమ్మాయిల ‘ రుచి తెలిసొచ్చింది. అంతే ఆర్నెల్లు అక్కడే వుండిపోయాడు. ఎవరేనా ప్రేమతో గౌరవంతో కొన్నాళ్ళే చూస్తారు కానీ ఆజన్మాంతం కదుగా. అది ఆ కుర్రాడికి అర్ధం కావడానికి ఆర్నెళ్లు పట్టిందన్న మాటా! “నవ్వాడు గురూజీ!
అసలీ కథ గురూగారు ఎందుకు మొదలెట్టారో బోస్ కి అర్ధం కాలేదు. ప్రశ్నించడానికి ధైర్యమూ లేదు. “అదీ ” సణిగాడు బోసు.
“ఆగాగు అక్కడితో కథ అయిపోలేదు. మొత్తానికి ఆ నగరం విడిచి మరోసారి ప్రయాణం మొదలెట్టాడు కుర్రాడు. మళ్ళీ దీక్ష పట్టి నడక సాగించాడు. మూడు నెలలకో బస్తీ చేరాడు. ఆ బస్తీ వాళ్ళు కూడా యీ కుర్రాడిని గౌరవించి సత్కరించారు. బస ఏర్పాటు చేశారు. కాళ్ళు నొప్పులు పుళ్ళు తగ్గడానికి వైద్యుడ్ని ఏర్పాటు చేశారు. ఆ వైద్యుడికి ఓ విధవరాలైన కూతురుంది. అంతే కాదు, ఆ వైద్యుడికి  పేకాటంటే పంచప్రాణాలంత ఇష్టముంది. పగలంతా వైద్యుడు కుర్రాడికి పేకాటలో కిటుకులు నేర్పితే , రాత్రిళ్ళు వైద్యుడి గారి కూతురు కామశాస్త్రం  కుర్రాడికి కూలంకషంగా నేర్పింది. ” మళ్ళీ నవ్వాడు గురూగారు.
తలొంచుకున్నాడు బోస్. గురూగారి కథలో ‘సూచన ‘ అర్ధం అయీ అవనట్టుగా వుంది.
“ఒరేయ్ బోసు.. యీ కథ తెలుగు టి.వి. సీరియల్ లాగా పదివేల ఎపిసోడ్ల దాకా పొడిగించవచ్చు. యమా సెక్సీగా ఆటా పాటా మాటా జోడిస్తే అన్నీ భాషల వాళ్ళూ అడిగినంత ఇచ్చీ మరీ కొనుక్కునేట్టు చేయచ్చు. కానీ చెయ్యను. ఎందుకంటే క్లైమాక్స్ మన చేతుల్లోనే వుంది గనక! ” కళ్ళ జోడు తీసి సూటిగా చూశాడు గురూజీ. రెండు కత్తులు తన కళ్ళలోకి దూసుకుపోయినట్టు అనిపించింది బోసుబాబుకి.
“కథలోని కుర్రాడిని కాశీకి పంపొచ్చు చివరికి. లేదా వీడి అమ్మానాన్నల భస్మాన్ని ఏ గుంటలోనో కలిపించి , ఆ కుర్రాడికి మరో సూపర్ ‘గుంట ‘ తో యావజ్జీవం రొమాన్సు సాగించే అవకాశమూ ఇవ్వచ్చు. ఇది కథ గనక. మరి నీ జీవితం కథ కాదే? ఏం చేద్దామంటావు?
మరో కత్తిలాంటి చూపు విసిరాడు గురూజీ. బోసుకి ఏం చెప్పాలో అర్ధం కాలేదు.
” నీ ఏరియాలో నీకు తెలీకుండా నువ్వు పెట్టిన సారా కొట్లోనే కల్తీ జరుగుతుందా? ఎవడో కోన్ కిస్క గాడొచ్చి కల్తీసారా తాగి నొప్పితో దొర్లుతున్న వెధవల్ని స్టార్ హాస్పటల్లో చేర్చి అర్ధరాత్రి దేవుడై పోతాడా? కోమాలో వున్నవాళ్ళ అవయవాలని  ‘అవయవదానం ‘ పేరిట హస్తగతం చేసుకొని రాయల్ హాస్పటల్ వాడు లక్షలు గడిస్తాడా? అవయవదానానికి వొప్పు కున్న చచ్చినోళ్ళ బంధువులకి ‘వేలు ‘ మాత్రమే ఇచ్చి మిగితాది శామ్యూల్ రెడ్డి గాడు భోంచేస్తాడా? ఇవేవీ తెలీకుండా ఎర్రి ఎదవలాగా నువ్వు శోభ చుట్టూ పాలు చూసిన పిల్లిలా గంతులేస్తూ తిరుగుతావా? నిన్నగాక మొన్న చూశావు ఎంతమందికి ‘సీటు ‘ మీద ఆశ వుందో? ఏం చెయ్యమంటావు? ” దిగ్గున లేచి పచార్లు మొదలెట్టాడు గురూజీ. రాముడు రావణాసురుడి వేషంలోకి మారినట్టుంది గురూజీ నడుస్తుంటే.
“కనుక్కుంటాను గురూజీ. దీని వెనకాల ఎవరున్నారో కనుక్కుని తీరతాను. ” పట్టుదల ముంచుకొచ్చి అన్నాడు బోసు.
“కనుకుని ఏం చేయగలవు? జరిగిన డామేజీని ఏ తట్టలో మూసిపెట్టగలవు? ” ఆగి సూటిగా చూస్తూ అన్నాడు గురూజీ.
“గురూజీ… ఎవరు చేశారో ముందు కనుక్కుంటాను. ఆ తరవాత ఏం చెయ్యాలో మీరే నిర్ణయిద్దురుగానీ…. సెలవు. ” అంటూ నమస్కరించి బయటకొచ్చాడు బోసు.
“అదేంటీ?మీ అనుమతి లేకుండా ఏనాడు బయటకి పోనివాడు సడన్ గా తానే సెలవంటూ వెళ్ళిపోయాడేం? “ఆశ్చర్యంగా అడిగాడు గురూగారి ఆంతరంగిక శిష్యుడు.
“ఏం మాట్లాడితే ఎదుటివాడు రెచ్చిపోతాడో అది మాట్లాడటమే రాజకీయం ! ” నవ్వాడు గురూజీ. ఆ నవ్వులో కనీకనిపించని విజయం వుంది. అప్పుడే పుట్టిన రాజకీయ నిర్వచనమూ వుంది.
                             ***************************
కల్తీ సారా కేసు మరోసారి “డిసెంట్రీ ‘ కేసుగా నమోదయ్యింది కాబట్టి ‘కొట్టి ‘ వేయబడింది. కారణం రాయల్ హాస్పటల్ వారు ఎనిమిది మంది చావుకి పన్నెండు మంది అస్వస్థకి కారణం డ్రైనేజ్ వాటర్ కలిసిన నీటిని తాగటమే అని నిర్ధారించి చెప్పబట్టి . అలాంటి నిర్ధారణకి రావడం కోసం బోసుబాబుకు కూడా ‘భారి ‘ గా చెల్లించక తప్పలేదు. మర్నాటి నుంచి కల్లు సారా యథాతథంగా గుడిసెల సిటీలో ప్రవహించసాగింది.
అన్నీ చూస్తోన్న మాధవికి మతి పోతోంది. ‘చివరకి గెలిచేది సత్యమే ” అన్న వాడు మహాబుద్ధిశాలి. అందులో రెండర్ధాలు వున్నాయి. చివరివరకూ అన్యాయానిది గెలుపైతే , చిట్టచివర న్యాయం గెలుస్తుందన్న మాట. అలాగే సత్యమూ ధర్మమూ కూడా. కనక యధాతధంగా అసత్యమే గెలిచింది. అన్యాయమే గెలిచింది.
‘చిట్ట చివరిదాకా ‘ పోరాడే ఓపిక ఎవరికి వుంది? పోనీ పోరాడినా ఆ గెలుపులో వచ్చేదేమిటి? కోర్టు ఖర్చుల కోసం చేసే అప్పు తప్ప.
మూడు రోజులుగా జరుగుతున్న ‘తంతు ‘ ఇదే. వీళ్ళు ముగ్గురూ గుడిసెల సిటికి పొద్దున్నే పోయి రాత్రికి రావడం. సుందరి ప్రతీ రోజు మాధవి కోసం ఎదురు చూసి ఆవిడ రాకపోవడంతో విసుగెత్తి ఇంటికెళ్ళిపోవడం … ఇదీ రోజూ వారి జరుగుతున్న చర్య.
ఓ విధంగా యీ విషయంతో శామ్యూల్ రెడ్డికి కూడా సంబంధం లేకపోలేదు. కావాలనే అతను శోభతో చెప్పాడు. డైలీ గుడిసెల సిటికి వెళ్ళి సదరు కల్తీ సారా బాధితుల కష్టనష్టాలు కనుక్కోమని , వీలున్నంత సేవ చేయమని , స్కూల్ నుంచి సేవకి ఆమెని ప్రతినిధిగా నియమించాననీ.
కనుక ప్రస్తుతం ‘సేవా ప్రతినిధిగా ‘ శోభ గుడిసె గుడిసె కు వెళ్ళి బాగోగులు కనుక్కుంటోంది. మరీ కష్టాలున్న కుటుంబాల విషయం శామ్యూల్ రెడ్డికి దృష్టికి తీసుకెళ్తోంది.
ఆమె తన దృష్టికి తెచ్చిన ప్రతీ ‘కేసు  ‘ ని శామ్యూల్ రెడ్డి ఎంత ఖర్చైనా వెంటనే పరిష్కరిస్తున్నాడు.  దాంతో గుడిసెల సిటిలో శోభ వైభవం శోభాయమానంగా వెలిగిపోతోంది. ఎంత అంటే తోటి టీచర్లు యీర్ష పడేంతగా. ఆల్ రెడీ మేరీ టీచర్ పేట్రిక్ ఫెర్నాండోతో “చూశావా ప్రెటీ ! సాటి క్రీష్టియన్స్ ని నిర్లక్షం చేసి ఓ హిందూ గాళ్ కి ఎంత ఇంపార్టన్స్ నిస్తున్నాడో? ” అని అందిట. దానికి సమాదానంగా సులోచన వసుమతితో “చూశావా వసు… సేవకి కూడా కులం మతం అంటగట్టే ఛండాలపు రోజులొచ్చాయి. ఇదేనేమో కలియుగ మహత్యం అంటే! ” అని అన్నదనీ, దానికి ప్రతిగా స్కూల్లో టీచర్లందరూ కులాల వారిగా, మతాల వారిగా వేరు పడి ఎవరి కుంపట్లు వారు వెలిగించుకోవడమే కాక , పిల్లల్లో కూడా విడి కుంపట్లు రగిలిస్తున్నారని కూడా ప్రత్యేక ప్రాంతీయ వార్తలు గుప్పుమన్నాయి.
లోకంలో పంచభూతాలైన నీరు,నిప్పు,గాలి, నేలా ఆకాశము ఎంత బలమైనవో … మనుషుల్లో కులమూ, మతమూ, ప్రాంతమూ, భాషా, వృత్తి, కూడా అంతే బలమైనవి. అవి సర్వాన్ని నిర్మించనూ గలవు. సర్వాన్నీ నాశనమూ చేయగలవు.
స్కూలు వాతావరణం విచిత్రంగా వుంది. విద్యార్ధులు , బోధనా , క్రమశిక్షణా వంటి వాటిని పక్కన పెడితే టీచర్ల అసహనమూ, శామ్యూల్ రెడ్డి పేరు దాహమూ, ఇవి ముందు వరుసలో వున్నై. శోభ పుట్టిన రోజైన పదో రోజున డేనియల్ డేవిడ్ గారి పుట్టిన రోజు వచ్చింది. కానీ, ఆయన పుట్టిన రోజుని శామ్యూల్ రెడ్డి గారు ఘనంగా చేయలేదు. అసలు డేవిడ్ పుట్టిన రోజు శామ్యూల్ పట్టించుకోలేదన్నది పచ్చి నిజం.
ఊరందరికీ ఉపకారం చేస్తున్నానని ఆనందపడిపోతున్న శోభకి , స్కూల్లో జరుగుతున్న వ్యవహారాలు ఓ రోజు తెలిశాయి. చెప్పింది ఎవరో కాదు వసుమతి. విన్న వెంటనే దిగాలు పడింది.
“అక్కా.. నేను అనాథనని అందరికీ తెలుసు. అనాథకి కులమతాలెక్కడి నుంచి వస్తాయక్కా? తల్లెవరో తండ్రెవరో తెలీని నాతో ఏ దేవుడు పూజలందుకుంటాడు అక్కా. ఒట్టేసి చెబుతున్నా… నా మీద మిగతావారికి యీర్ష కలిగితే నేను స్కూల్ వదిలి  వెళ్ళిపోతా.  అంతేకానీ చదువుకునే పిల్లల మధ్య చిచ్చు రగలనివ్వను. ” అని సౌందర్యతోనూ, మాధవితోను చెప్పుకొని ఏడ్చింది.
“ఏడ్వకు శోభా, కష్టాలు గాయాల్లాంటివి. అవి కాలం తోటే మానుతాయి. అయినా ఓ సమస్య వచ్చినప్పుడు , ఆ సమస్యని పరిష్కరించే ప్రయత్నం చెయ్యాలి కానీ పారిపోతారా పిచ్చిదానా? ” అని ధైర్యం చెప్పింది మాధవి. కానీ ఆమెకి తెలుసు , టీచర్ల మధ్య రేగిన చిచ్చు అంత త్వరగా ఆరదని. 
                    *******************
జీవితమంటే ఏమిటి?
 పుట్టుక…  కొన్ని కష్టాలు.. కొన్ని సుఖాలు, కొన్ని రోగాలూ రొప్పులూ, కొన్ని రాజపూజ్యాలు అవమానాలు, కొన్ని ఆదరణలూ…  కొన్ని అవహేళనలూ…  చివరికి చావు.. ఇంతే!
“ఇంకా? ”
“కష్టనష్టాలూ సుఖదుఖాలూ పక్కపక్కనే వుంటై. సుఖం పక్కన దుఖం దుఖం పక్కనే సుఖం ”
“ఇంకా? ”
“ఓ ఇంకా ఇంకా అనేదానా నువ్వెవరూ? నీ పేరేమిటి? ” నవ్వుతూ అన్నాడు ఆనంద రావు.
” నా పేరు మిస్ శోభా రాణీ బి.యెస్.సీ. ప్రస్తుతం నేనో దేవదూతగా మీ గది ముందుకొచ్చాను ”
“ఆహా.. ఇంతకీ ‘వర్జిన్ ఏంజిల్ ‘ సందేశమేమిటి? ”
“బాచులర్ డివోటీ కి బాంక్ ఉత్తరం అందించడమే! ” నవ్వింది శోభారాణి ఉత్తరం ఇస్తూ. అది ‘లక్ష్మీ విలాస్ బాంక్  ‘ వారి లేఖ.
“ఇది మీకెలా వచ్చింది? ” ఆశ్చర్యంగా అన్నాడు ఆనందరావు.
“వస్తుంటే పోస్ట్ మాన్ మీకందించమని చెప్పి నా చేతికిచ్చాడు. మీరు మాకు స్నేహితులని అతనికి తెలుసు. మనందరినీ గుడిసెల సిటీలో చూస్తున్నవాడే. ఇంతకీ ఉత్తరంలో ఏముందో చదవండి ముందు ” నేల మీద కూర్చొని అంది శోభ.
“శోభగారు నిజంగా మీరు దేవతేనండి. రికామీగా  తిరిగే నన్ను దేవుడు చూడలేక బ్యాంకు ఉద్యోగం ప్రసాదించాడండి! అర్జెంటుగా నన్ను బోంబేకి రమ్మని , ఖర్చులు వారే భరిస్తారని , నెల రోజుల గ్రౌండ్ ట్రైనింగ్ ఉంటుందని ఉత్తరం వ్రాశారు ” ఆనందంగా అన్నాడు ఆనందరావు.
“వావ్… అయితే ఇవ్వాళ బ్రహ్మండమైన ట్రీట్ ఉందన్న మాట! ” దిగ్గున లేచి అతనికి షేక్ హాండ్ ఇస్తూ అంది శోభ.
ఆనందరావు కూడా ఆ చేతిని ఊపుతూ నవ్వుతున్నాడు.
“కొంపదీసి పాణిగ్రహణమేమిటోయ్? ” శోభని నఖశిఖపర్యంతం చూస్తూ అన్నాడు సామాన్యరావు.
“కళ్లకి కనపడుతుంటే చూసి కూడా అడుగుతావేంటయ్యా వెంగళప్పా… ” అసూయగా ద్వారానికి అడ్డంగా నిలబడి అన్నది అనసూయ. ఆవిడ చూపంతా బనీను, లుంగీ మీదున్న ఆనందరావు మీదే వుంది.
“అయ్యా.. సామాన్యరావు గారు!! అనసూయమ్మగారూ,  వీరు శోభగారని నా స్నేహితురాలు. వృత్తి ఉపాధ్యాయిణి.  దేవతలాగా వీరు .. ఇదిగో యీ బ్యాంకు అపాయింట్ మెంట్ ఉత్తరం నా చేతికిచ్చి అభినందిస్తూ హస్తచాలనం చేశారే కానీ , ఇదేమీ పాణిగ్రహణమో పాదగ్రహణమో కాదు. సరేనా? ఇంకేమన్నా సందేహాలున్నాయా? ” నవ్వుతూనే అన్నాడు ఆనందరావు.
” మరి ఆ ముక్క ముందు చెప్పవేం? నీ నోట్లో పంచదార పొయ్య. నీకూ మా చెల్లెలి కూతురికి వివాహం జరగాలి! ” ఆశీర్వాదంతో పాటు తన ఆలోచన కూడా బయట పెట్టి పంచదార తేడానికి ఇంట్లోకి పోయింది అనసూయ.
“ఓహో.. అదా.. ” నిరుత్సాహంగా వెనక్కి తిరిగాడు సామాన్యరావు.
మరో నిమిషమున్నార సమయంలో ఆనందరావుకి బ్యాంక్ ఉద్యోగం వచ్చిందన్న వార్త ఆ వీధికే కాక అటు ఇటు ఉండే ఐదారు వీధులకు పాకిపోయింది.
నిన్నటి దాకా ఉద్యోగం సద్యోగం లేనివాడికి పిల్లనెలా ఇస్తాం అనుకునే వాళ్ళు కూడా అర్జెంటుగా స్వీట్లు, బొకేలు పట్టుకొని ఆ గదిలోకి ఎంటరైపోయారు. ఆనందరావు అందరినీ ‘థాంక్స్ ‘ తో రిసీవ్ చేసుకుంటుంటే శోభ మాత్రం జనాల తాకిడికి ఓ మూల నిలబడి అవాక్కైంది.
ఆ నిశబ్ధం లోనుంచే మొదటి సారి, మొట్టమొదటిసారి ఆనందరావు ని కళ్ళు విప్పి మనసుతో చూసింది.
“ఓహ్.. నిజంగా  ఆరడుగుల అందగాడు , అసలా నవ్వు ఎంత నిర్మలంగా ఎంత హాయిగా ఉంది. ఇతను నావాడైతే? ” తనలో తాను అనుకుంటూ అతని వంకే చూస్తోంది శోభ. ఆ ఆలోచనకే ఆమె బుగ్గలు ఎరుపెక్కాయి. పెదాలు చిన్నగా వణికాయి.
‘చెప్పాలి వెంటనే మాధవక్కకి చెప్పాలి. తను తలచుకుంటే ఇతన్ని నాకిచ్చి పెళ్ళి చేసే ప్రయత్నం చెయ్యగలదు.
మరోసారి ‘పెళ్ళి ‘ అనుకోగానే ఆమె ఒళ్ళంతా తటిల్లతలా వొణికింది. అప్పటి వరకు పురుషుడ్ని పురుషుడిగా చూడని ఆమె మనసు ఒక్కసారి వూహాలోకానికి తలుపులు బార్లా తీసింది.
ఆనందరావూ, తనూ వధూవరులుగా పక్కపక్కన నిలుచునట్టు , ఊరూవూరంతా తమ మీద అక్షింతలు వేస్తున్నట్టూ అక్కడికక్కడ ఓ దృశ్యం ప్రత్యక్షమయ్యింది.
“మిమల్నే ఏమిటాలోచిస్తున్నారూ? ‘ట్రీట్ ‘ అన్నారుగా పదండి. మాధవిగారికి చెప్పి అటునుంచి అటే ‘ గ్రాండ్ గాలా ‘ లంచ్ కి పోద్దాం. ” నవ్వుతూ ఆనందరావు అన్న మాటలకి యీ లోకానికొచ్చి  సిగ్గు పడుతూ నవ్వింది మిస్ శోభా రాణి బియ్యెస్సీ.   
ఇంకా వుంది…..
రచన: టీవీయస్. శాస్త్రి 
తుషార్ కపూర్ పెళ్లి చేసుకోదలుచుకోలేదు. కానీ తండ్రి కావాలని కోరుకుంటున్నాడు. కావాల్సినంత డబ్బులుంటే చాలు అద్దె గర్భం ద్వారా బిడ్డను కనొచ్చు! ఈ విధంగా నేడు చాలామంది బిడ్డలకు పేరెంట్స్ గా మారుతున్నారు!వైవాహిక వ్యవస్థకు ఎక్కువ ప్రాధాన్యత ఇచ్చే మన దేశం లాంటి దేశంలో వీటిని ప్రోత్సహించటం ఎంతవరకు మంచిది?పెళ్లి చేసుకోవటానికి ఇష్టపడని తుషార్ అద్దె గర్భంతో తాజాగా తండ్రయ్యాడు. ప్రసిద్ధ హిందీ నటుడు జితేంద్ర కుమారుడైన తుషార్ కపూర్ అవివాహితుడు.  అతడికి ప్రస్తుతం 40 యేండ్లు నిండాయి. కానీ సంతానం కావాలనే కోరిక ఉంది. తండ్రి కావాలంటే ‘అద్దె గర్భం’మంచి పద్ధతి అని తుషార్‌కు ఎవరో చెప్పారు. వెంటనే అతను జస్లోక్ ఆసుపత్రి వైద్యులను కలిసాడు. వాళ్ళు తగిన ఏర్పాట్లు చేసి ‘అద్దె గర్భాన్ని’ఏర్పాటు చేసారు.  ఇందులో ముఖ్యమైనది ఏమంటే ఆ అద్దెగర్భం ఇస్తున్న మహిళ ఎవరో తెలియనివ్వకుండా ఉంచడం.  నవమాసాలు పూర్తి కాగానే కొడుకును ఆసుపత్రి వర్గాలు తుషార్ కి అందచేశాయి!ఈ పద్ధతిని సరోగసీ పద్ధతి అంటారు. మన సినీ నటుడు మోహన్ బాబు కూతురు అయిన మంచు లక్ష్మీ కూడా ఈ పద్ధతిలోనే తల్లి అయినట్లు మనం లోగడ విన్నాం! కొడుకు తన పోలికలతోనే ఉన్నందుకు తుషార్  సంబర పడిపోయాడు. ఆ పసికందుకు  ‘లక్ష్య’ అన్ని పేరు పెట్టుకున్నాడు!అయితే ఇక్కడ కొన్ని(అనేక) సందేహాలున్నాయి నాకు.
1. పుట్టిన శిశువికి తల్లి తండ్రుల పేర్లను గురించి బర్త్ సర్టిఫికేట్ లో ఎవరి పేర్లను ఉదాహరిస్తారు?
2. అటువంటి శిశువును legally borned శిశువుగా న్యాయ స్థానాలు గుర్తిస్తాయా?
3. తదుపరి ఎప్పుడైనా DNA పరీక్షలు చేయవలసివస్తే అప్పటి పరిస్థితి ఏమిటి?
4. ‘అద్దె గర్భం’ఇచ్చిన వారు దానిని అద్దెకు  తీసుకున్నవారి  మధ్య ఏదైనా agreement(lease agreement) ఉంటుందా?అది న్యాయ సమ్మతమేనా?
5. ఆఖరికి గర్భాలకు బ్యాంక్ లాకర్లకు తేడా లేకుండా పోయింది!
ఇదే కదాంశంతో గతంలో తెలుగులో /హిందీలో ఒక సినిమా కూడా వచ్చింది!ఆ సినిమా పేరు నాకు గుర్తుకు రావటం లేదు!అందులోని ముఖ్యమైన విషయం ఒక వివాహిత  స్త్రీ తన భర్తను అనారోగ్యబారినుండి కాపాడుకోవటానికి డబ్బులు తీసుకొని తన గర్భాన్ని అద్దెకిస్తుంది!అయితే, ఆ సినిమా తీసిన విధానం బాగుంది
కానీ,ప్రజల మన్నన పొందలేకపోయింది. ఇంకా అనేక సమస్యలు, సందేహాలున్నాయి!పూర్వం సంతానం లేనివారు తమకు ఇష్టమైన వారి పిల్లలను దత్తత చేసుకునేవారు. వారినే తమ సొంత బిడ్డలుగా పెంచుకునే వారు!అయితే,ఇప్పుడు అలా చేయకపోవటానికి కారణం -‘నా సొంతం’ అనే స్వార్ధం పెరిగిపోవటం!నిజానికి పెంచిన ప్రేమ చాలా గొప్పది!అవివాహితులు సంతానం కావాలని కోరుకోవటం మరీ విడ్డూరం!అలా అవివాహితగా సంతానం కావాలని కోరుకున్న పురాణ స్త్రీ కుంతిని గురించి మనకు తెలుసు. కుంతికి వచ్చిన గర్భాన్ని పురాణాల్లో సద్యో(instant ) గర్భం అన్నారు.  ఆమెకు పుట్టిన కర్ణుడు సమాజంలో ఎన్ని అవమానాలను భరించాడో మనకు తెలుసు. ఎక్కడ తగిన ఆశ్రయం దొరకక,ఆఖరికి దుష్టుల చెంతకు చేరాడు! Shakespeare ప్రఖ్యాత విషాదాంత నాటకాల్లో ఒకటైన King Lear లో అక్రమంగా పుట్టిన Edmund  అనే పాత్ర పడిన మానసిక క్షోభ  నా కళ్ళకు కట్టినట్లు కనిపిస్తుంది.  సరే ,ఆ విషయాన్ని పక్కనపెడుదాం!అవివాహితులు దత్తత తీసుకుంటే చెల్లదని నా లాయర్ మిత్రుడొకడు చెప్పాడు. హిందూధర్మం ప్రకారం కూడా వివాహిత దంపతులే దత్తత తీసుకోవాలని సూచిస్తుందని తెలుసుకున్నాను!దానికి ముఖ్య కారణం పిల్లలకు తల్లితండ్రుల ఇద్దరి ప్రేమ, పెంపకం అవసరం.  తల్లితండ్రులు ఇద్దరూ పిల్లలకు ముఖ్యమే!. శిశువు పెద్దయిన తర్వాత తనకు తల్లి/తండ్రి ఎవరో తెలుసుకోవాలని కోరుకుంటాడు!ముఖ్యంగా కష్టపడి నవమాసాలు మోసిన కన్నతల్లిని గురించి తెలుసుకోవాలనుకుంటాడు!తల్లి ఎవరో తెలియక అతను తపించిపోయే అవకాశాలున్నాయి!సమాజం కూడా ఆ శిశువు పట్ల అవహేళనగా చూసే అవకాశాలు కూడా లేకపోలేదు!ఒక అవివాహితుడు ఈ విధంగా పొందిన శిశువును జాగ్రత్తగా ఎలా పెంచగలడు?లాలపోసి,జోలపాట ఎవరు పాడుతారు?మళ్లీ వీళ్ళని baby care centers లో చేర్చక తప్పదు!వీటన్నిటికీ మూలం అసహజమైన కోరికలు ఉండటం!ముందు చూపుతో నిర్ణయాలు తీసుకోకపోవటం! ఈ విధానం దుర్వినియోగం అవుతుందని గ్రహించిన కేంద్రప్రభుత్వం 24-08-16 న జరిగిన మంత్రివర్గ సమావేశంలో ఒక బిల్లును తీసుకొచ్చింది. మంత్రివర్గ సమావేశంలో విషయాలను,బిల్లులోని ముఖ్య అంశాలను మీ కోసం, ఇక్కడనే తెలియచేస్తాను!పిల్లలు లేని దంపతులకు వరంగా మారిన సరోగసీ (అద్దెగర్భం) విధానాన్ని కొందరు  దుర్వినియోగం చేస్తుండడంతో ఈ విధానాన్ని పూర్తిగా నిషేధించే ముసాయిదా బిల్లుకు బుధవారం కేంద్ర కేబినెట్ ఆమోదం తెలిపింది.  చట్టబద్ధంగా వివాహం చేసుకున్న వారు మాత్రమే (వివాహమైన ఐదేళ్ల వరకు పిల్లలు పుట్టకుంటే) ఈ విధానం ద్వారా పిల్లలు పొందేందుకు వీలు కల్పించనున్నారు.  సరోగసీ (నియంత్రణ) బిల్లు 2016ను పార్లమెంటులో ప్రవేశపెట్టేందుకు అంగీకారం తెలిపింది.  విదేశీయులు అక్రమంగా భారత్‌లో అద్దెగర్భం ద్వారా సంతానాన్ని పెంచుకోవటంతో. .  వాణిజ్య సరోగసీకి భారత్ కేంద్రంగా మారిన నేపథ్యంలో కేంద్రం ఈ నిర్ణయం తీసుకుంది.  ఈ బిల్లు అమలయ్యాక అక్రమ చర్యలకు పాల్పడే వారికి పదేళ్ల జైలు శిక్షతోపాటు రూ.  10 లక్షల జరిమానా విధించనున్నారు.  సెలబ్రిటీలు, డబ్బున్న కుటుంబాల్లో సరోగసి ద్వారా పిల్లలను కనటం ఫ్యాషన్ (పురిటి నొప్పుల బాధపడకుండా) అయిపోయిందని సుష్మ విమర్శించారు. బిల్లులోని  ముఖ్యాంశాలు-
1. పెళ్లై ఐదేళ్లు దాటిన జంటలకే అవకాశం
2. భార్య వయసు 23-50 మధ్యలో. .
3. భర్త వయసు 26-55 మధ్యలో ఉండాలి.
4. దంపతుల్లో ఒకరికి పిల్లలు కనేందుకు అవసరమైన సామర్థ్యం తక్కువగా ఉంది/లేదు అనే సర్టిఫికెట్ ఉండాల్సిందే.
5. సంతానం లేని దంపతులకు మాత్రమే అద్దెగర్భం ద్వారా తల్లిదండ్రులయ్యే అవకాశం.
6. అద్దెగర్భం ద్వారా పుట్టిన పిల్లలకు ఆస్తిపై సంపూర్ణ హక్కు
7. గర్భాన్ని అద్దెకిచ్చే మహిళ కచ్చితంగా వివాహిత అయి ఉండాలి.  అంతకుముందే. .  ఆరోగ్యవంతమైన బిడ్డకు జన్మనిచ్చి ఉండాలి.
8. కచ్చితంగా దంపతుల్లో ఒకరికి దగ్గరి బంధువై ఉండాలి.
9. ఒకసారి మాత్రమే గర్భాన్ని అద్దెకు ఇచ్చేందుకు అనుమతి.
10. ఈ విధానం ద్వారా పుట్టిన పిల్లలు అమ్మాయిలైనా, అంగవైకల్యంతో జన్మించినా వారికి భద్రత కలిపించేలా చట్టంలో మార్పులు.
11. ఇతరులకు సాయం చేసేందుకు చేసే సరోగసికీ కొన్ని నియమాలతో అనుమతి.   సింగిల్ పేరెంట్స్, లివింగ్ పార్ట్‌నర్స్ (పెళ్లికు ముందే కలిసుండే జంట), స్వలింగ సంపర్కులకు సరోగసీ ద్వారా పిల్లలు కనటంపై నిషేధం.
12. విదేశీయులు, ఎన్నారైలు, పీఐవో (భారత సంతతి)లు, స్వలింగ సంపర్కులు, సహజీవనం చేసేవారిపై నిషేధం.   పేద మహిళలను ‘అద్దెగర్భం’ ఆశతో దోచుకోవటం నుంచి విముక్తి.
ఏది ఏమైనా ఈ సరోగసీ విధానం ద్వారా సంతానాన్ని పొందటం కన్నా దత్తస్వీకారమే మంచిదని నా అభిప్రాయం!ఇది మన సంస్కృతిని మరింత దెబ్బ తీస్తుందేమోనని నా అభిప్రాయం !ఈ బిల్లులో ఇంకా అనేక లోపాలున్నాయి. ఈ విధానం ద్వారా కలిగిన సంతానం ఎవరి సొత్తు?నవమాసాలు మోసి కన్న స్త్రీకి ఇటువంటి సంతానం మీద ownership ఉండటం న్యాయం. ఇదే మన ఇతిహాసాలు చెబుతున్న సత్యం. కుంతికి కలిగిన సంతానం అందరూ కౌంతేయులేనన్న విషయం మీకూ తెలిసిందే!ఇది ప్రోత్సహించతగిన పద్ధతేనా? మీరూ ఆలోచించండి!తగిన సూచనలను కూడా ఇవ్వండి!!
రచన:-శ్రీసత్య గౌతమి
రాకేష్ నలుగురు స్నేహితులతో కలిసి పైకి వస్తున్నాడు. బాల్కనీ నుండి సింథియా వాళ్ళని చూసి వెళ్ళి తలుపు తీసింది. అందరూ లోపలికి వస్తూనే సింథియాని ఎంతో ఆప్యాయంగా పలుకరించేశారు, సింథియా వాళ్ళకి క్రొత్తయినా. 
సింథియా పొంగిపోయి వాళ్ళకి అదే స్పీడుతో ఆప్యాయతను కురిపించి లోపలికి ఆహ్వానించింది. వచ్చిన నలుగురు స్నేహితుల్లో ఒకరు ఆడవారు మధు. అందరూ ఎంతో ఆప్యాయంగా కలిసిపోయారు.  
రాకేష్ అందరికీ డ్రింక్స్ కలిపేశాడు ఎవరికి ఏది కావాలంటే అది మార్గరిటా కాక్టైల్స్, వైన్ మొదలైనవి. సింథియాకు కూడా ఈ గెట్ టుగేదర్లే ఆనందం. ఇలాంటప్పుడు రాకేష్ చాలా బాగా నచ్చేస్తుంటాడు. ఎప్పుడయినా రాకేష్ ఇంటి పనులు చెయ్యమంటేనే ఆమెకి బాధ.
ఇక వచ్చిన ఫ్రెండ్స్ అందరూ … సింథియా చెప్తున్న తన వీరగాధల్ని (ఉన్నవీ లేనివి చెప్తున్నా) …పాపం వాళ్ళకేం తెలియదు కదా … ఎంతో రెలీజియస్ గా వింటున్నారు, రాకేష్ మాత్రం అందరి కంఫర్ట్స్ చూసుకుంటూ టైం పాస్ చేస్తున్నాడు. మొత్తానికి రాత్రి ఒంటిగంటన్నరకి అందరూ మెల్లగా ఇళ్ళకి కదలడం మొదలెట్టారు. 
సింథియాకి ఆ రాత్రి అందరితో చాలా బాగా గడిచింది. వాళ్ళు వెళ్ళాలనుకుంటే ఉండమని బలవంతం చేస్తోంది. మళ్ళీ తెల్లారితే మరి బాధ కదా? ఎంతకని రోజంతా పనిచెయ్యకుండా కుర్చీకే అతుక్కొని, అడిగితే తంతా అన్నట్లుగా రాకేష్ కి సమాధానాలు చెప్తూ కూర్చోవడం? 
ఇలా ఎవరయినా ఉండిపోతే … వాళ్ళకోసమని చేసే దాంట్లో తాను కూడా షేర్ చేసుకొని పని కానిచ్చేస్తుంది. అందుకే సింథియా అందరినీ పేరు పేరునా ఉండిపొమ్మని అడుగుతోంది. రాకేష్ మాత్రం అడగటం లేదు. 
ఫ్రెండ్స్ అందరూ మర్యాద గా త్రోస్పుచ్చి తమకు ఏవో పనులున్నాయని చెప్పి కదిలి వెళ్ళిపోయారు. అందరికీ బాయ్ చెప్పేసి రాకేష్ తన గదిలోకి వెళ్ళి పడుకున్నాడు.
సింథియాకి అది నచ్చలేదు. తానక్కడ వంటరయిపోయింది. మెల్లగా సింథియా కూడా కదిలి తన గదిలోకి వెళ్ళిపోయింది.
గదిలో ఏసీ ఫుల్ స్పీడ్ లోవున్నా తాను మాత్రం లోపల ఏదో తెలియని అవమానభారంతో దహించుకుపోతోంది, అది బయటకు చిరుచెమటలు పోస్తోంది. 
ఏసీ ఇంకా ఎక్కువ పెట్టడానికి ప్రయత్నించింది సింథియా, కానీ ఏదీ … అదే ఫుల్ స్పీడ్ బటన్.
“చ … ఏసీ కి కూడా నేను చిన్న చూపయ్యాను” … అని ఒక్క ఉదుటున తన గదిలోనుండి రాకేష్ గదిలోకి వెళ్ళింది. ఆ చిరాకంతా వెళ్ళగక్కడం మొదలెట్టింది రాకేష్ ముందు.
“ఇప్పటివరకూ నన్ను నీలా ఎవరూ ట్రీట్ చెయ్యలేదు” … సింథియా అపవాదు వేసింది.
“ఎవరు?” … రాకేష్ కూల్ గా అడిగాడు.
“అందరూ నన్ను నెత్తి మీద పెట్టుకొని చూశారు”
“ఎందుకు?” మళ్ళీ రాకేష్!
చివాలున తలతిప్పి సూటిగా చూసింది రాకేష్ వైపు సింథియా.
“ఇండియాకి, ఇక్కడికీ ఎంత తేడా? ఇండియాలో నేను చెప్పేదే వేదం. ఎప్పుడూ నేను చెప్పిందే ఫైనల్. నన్ను సంతోష పెట్టడమే వాళ్ళ విధి అన్నట్లుగా ఎంతో గొప్పగా ఉన్నాను. 
కానీ ఇక్కడా ???? అసహ్యంగా ఉంది ఎవరిని చూసినా? స్వార్ధం! ఎప్పుడూ తమ గురించే ఆలోచిస్తారే తప్పా … నా మాటకు అసలు విలువుందా? … అంటుంటే ఆమె ముఖంలో ఒక అసహ్యాన్ని చూసాడు రాకేష్.
రాకేష్ సింథియాని అర్ధం చేసుకోవడం మొదలుపెట్టాడు.
“మై గాడ్! తనకు నచ్చిన విధంగా జరగకపోతే ఆమె ఇంత అసహ్యాన్ని పెంచుకుంటుందా? ఎందుకు? ఎందుకలా?” అని రాకేష్ ఆలోచనలో పడ్డాడు. అయినా అడిగాడు.
“సింథియా … ఇంతకు ఎవరో చెప్పలేదు”.
“నా బాస్, నా ఫ్రెండ్స్, నా క్లయింట్స్, నా ఇంట్లో వగైరా …” సింథియా సమాధానం.
“హు… వాళ్ళందరి మెప్పు కోసం, తద్వారా డబ్బుకోసం, ఉద్యోగం కోసం నువ్వు, నీ సహాయార్ధం వాళ్ళు కలిసి పెంచుకున్న రిలేషన్స్ అవి. అది నీకానందన్నిచ్చింది. అంతే” … రాకేష్ అక్కడితో ఆపేశాడు.
“అంటే? ఇందులో నా సామర్ధ్యం లేదంటావా?” … మళ్ళీ సూటిగా అడిగింది సింథియా.
“ఉండొచ్చు, ఉండకపోవచ్చు. అక్కడ నువ్వు కొంతమందికి మఖ్యమనిపించావ్. అంతే. ప్రతివారు నిన్ను అలాగే చూడాలంటే ఎలా? అందరినీ మెప్పించగలిగే శక్తి సామర్ధ్యాలున్నాయా?” … రాకేష్ కూడా సూటిగా అడిగాడు.
సింథియాకు తల కొట్టేసినట్లయింది. ఎందుకంటే అది తనకూ తెలుసు. అందుకేగా చటర్జీ ని అడ్డం పెట్టుకొని బిశ్వా కెరియర్ ని నేలరాచేసింది? మళ్ళీ అటువంటి చటర్జీ, అటువంటి బిశ్వా దొరకాలికదా తాను మళ్ళీ ఎత్తిరిల్లాలంటే ???????
“అయితే ఇప్పుడేమంటావ్?” సింథియా చిరాకుగా అడిగింది.
“అనడానికేముంది? ఇప్పటివరకూ నీ గురించి నువ్వు ఏమీ చేసుకోలేదు, కనీసం ప్రయత్నించలేదు కూడా. అందుకే అమెరికాలో ఫెయిల్ అయ్యావు” … రాకేష్ ప్రస్తావనను ముందుకు తీసుకెళ్ళాడు.
“అది నేను నమ్మను”… సింథియా ధృఢంగా చెప్పింది.
“కావాలంటే ఒకసారి తరచిచూసుకో” … రాకేష్ పొడి వేశాడు.
“ఓకే… గుడ్ నైట్, చాలా లేట్ అయ్యింది. ఇక వెళ్ళి పడుకో”… అని చెప్పి లైట్ ఆపి నిద్రకుపక్రమించాడు.
సింథియా ఒక అరనిముషం అలాగే కూర్చొని మెల్లగా తన గదిలోకి వెళ్ళిపోయింది. అయినా నిద్ర పట్టడం లేదు. వెళ్ళి మళ్ళీ ఈజీ చెయిర్ లో కూర్చుంది. మెల్లగా ఊగుతూ … ఎదురుగా కిటికీలో నుండి బయటికి దట్టమైన చీకటిలోకి చూస్తూ…రాకేష్ చెప్పిన మాటలు మననం చేసుకున్నది.
“అనడానికేముంది? ఇప్పటివరకూ నీ గురించి నువ్వు ఏమీ చేసుకోలేదు, కనీసం ప్రయత్నించలేదు కూడా. అందుకే అమెరికాలో ఫెయిల్ అయ్యావు.
“అది నేను నమ్మను”… సింథియా ధృఢంగా చెప్పింది.
“కావాలంటే ఒకసారి తరచిచూసుకో” … రాకేష్ పొడి వేశాడు
(ఇంతకుమునుపే రాకేష్ కు, తనకు మధ్య జరిగిన సంభాషణ అది)
వెంటనే దానినుండి బయటపడి … చటర్జీ అన్న మాటలతో పోల్చుకున్నది సింథియా. 
“ఆనాడు భిశ్వా విషయంలో కూడా చటర్జీ చాలాసార్లు చెప్పాడు తనకు భిశ్వాతో కలిసి పనిచేసి, పని నేర్చుకోవలసిందనీ, తాను భిశ్వాని అన్యా యంగా బాధపెడుతున్నాడని కూడా వాపోతుండేవాడు. నేనేమాత్రం అది పట్టించుకోలేదు. ఇప్పుడు రాకేష్ కూడా ఇంచుమించు అలాంటిదే చెప్తున్నాడు. అంటే … అంటే …ఒకవిధంగా నాకేమీ రాదనేగా రాకేష్ ఉద్దేశ్యం? అందుకే ఉద్యోగం ఊడిందని నన్ను దెప్పుతున్నాడన్నమాట! ” ఇలా ఆలొచన మొదలెట్టింది సింథియా …
అంతేగానీ నిజాన్ని గ్రహించడంలేదు, 24 గంటలూ అహంభావంతో, మూర్ఖత్వంతోనే ఉంటుంది సింథియా.  
సింథియా బుర్ర మళ్ళీ పాత సంభాషణలోకి వెళ్ళింది
“వాళ్ళందరి మెప్పు కోసం, తద్వారా డబ్బుకోసం, ఉద్యోగం కోసం నువ్వు, నీ సహాయార్ధం వాళ్ళు కలిసి పెంచుకున్న రిలేషన్స్ అవి. అది నీకానందన్నిచ్చింది. అంతే” … రాకేష్ అక్కడితో ఆపేశాడు.
“అంటే? ఇందులో నా సామర్ధ్యం లేదంటావా? … మళ్ళీ సూటిగా అడిగింది సింథియా.
ఉండొచ్చు, ఉండకపోవచ్చు. ఇక్కడ నువ్వు కొంతమందికి మఖ్యమనిపించావ్. అంతే. ప్రతివారు నిన్ను అలాగే చూడాలంటే ఎలా? అందరినీ మెప్పించగలిగే శక్తి సామర్ధ్యాలున్నాయా?” 
హు … ఇదీ తప్పుగానే తోచింది సింథియాకి. అందుకే మనసులో…
“రాకేష్ కు ఎంత ధైర్యం? నాకు శక్తి సామర్ధ్యాలు ఉన్నా లేకపోయినా కొంతమందికి నేను ముఖ్యమనిపించడం వల్లనే  ఆ మాత్రం పైకొచ్చానంటున్నాడు. ఈ రోజు ఆ పిజ్జా ముక్కకోసమయినా నేను తన మీద ఆధారపడ్డాననేగా ఇంత మాటనగలిగాడు? నన్ను తన ఇంట్లో పని చెయ్యమంటున్నాడు? అప్పటికీ నా గొప్పతనాన్ని చెప్పాక కూడా!
హు … నేనెలాగయినా మళ్ళీ నిలదొక్కుకోవాలి. ఏం…ఈ అమెరికాలో రాకేష్ లేకపోతే నాకు జరగదా? నేనెందుకు ఉద్యోగంలేకుండా ఇంట్లో కూర్చోవాలి? నేను మళ్ళీ నా తఢాఖా చూపించాలి. చటర్జీకి రాకేష్ కి “ఔరా” అని ముక్కున వేలేసుకొనేలా చెయ్యాలి. దానికి తక్షణ కర్తవ్యం? ఎలా ? ఏంటి? ఎవరు? ఎవరు? ఎవరు? …
 ఇదే ఆలోచన? అప్పుడు గుర్తొచ్చిన వారు … కౌశిక్ మరియు లహరి!                                  
(సశేషం)
రచన: అంగులూరి అంజనీదేవి
	అబ్బురపడి చూశాడు సతీష్‌చంద్ర. ఇన్నిరోజులు ధృతిని చిన్నపిల్ల అనుకున్నాడు కాని ఆమెకు కూడా కొంత అవగాహన వుందనిపించింది.
	ఆమె అంతటితో వదిలెయ్యకుండా ”దేని గురించో వద్దు. మీ గురించే చెబుతాను వినండి!” అంది.
	ఏం చెబుతావ్‌ అన్నట్లు సరదాగా చూశాడు సతీష్‌చంద్ర.
	”మీ మీద మీకు ప్రేమ లేకుంటే దేశాన్ని ప్రేమించగలరా?” అంది.
	”ఇది చాలా వాస్తవం ధృతీ! నేను సైన్యంలోకి వెళ్లిందే నాకోసం. నా ఉనికిని నేను గౌరవించుకోవటం కోసం…”
	”అదే చెబుతున్నాను. మనమంటే మనకు ప్రేమ వున్నప్పుడు మనం దేన్నైనా ప్రేమించగలుగుతాం. మీరు ఎక్కడున్నా నన్ను ప్రేమిస్తారు. నాకోసం ఏమైనా చేస్తారు. ఆ నమ్మకం నాకుంది. కాబట్టే మీరు దూరంగా వున్నా దగ్గరగా వున్నట్లే అనుకుంటాను” అంది.
	నరేంద్ర వాళ్ళ ఇల్లు రావడంతో వాళ్ల మాటలు ఆగిపోయాయి.
*****
	సతీష్‌చంద్ర తన భార్యతో వస్తున్నాడని తెలిసి తారమ్మ, శేషేంద్ర వాళ్లకు ఎదురెళ్లి ప్రేమపూర్వకంగా ఆహ్వానించారు. దృతిని చూడగానే సౌమ్య ప్రేమగా తన రెండు చేతులతో చుట్టేసింది. తారమ్మకు నరేంద్ర వారం రోజుల ముందు నుండే ఫోన్లో ‘సతీష్‌చంద్ర దంపతులు మన ఊరు వస్తున్నారు. వాళ్లను నాలుగు రోజులు మనింట్లోనే వుంచుకొని,  వాళ్లకి అన్ని సౌకర్యాలు కల్పించి చక్కటి ఆతిథ్యాన్నివ్వండి’ అని చెప్పాడు. నరేంద్ర అలా ఫోన్‌ చేసినప్పటి నుండి తారమ్మ హడావుడి అంతా ఇంతా కాదు.
	అప్పటికప్పుడు వాళ్లు పడుకునే పక్క గదిలో వున్న పత్తి బస్తాలను, మిర్చి బస్తాలున్న గదిలోకి మార్పించి ఆ గదిని శుభ్రంగా కడిగింది. ట్యూబ్‌లైటు, ఫ్యాన్‌ పెట్టించింది. మంచానికి వున్న నవారును విప్పి తెల్లగా ఉతికించి శేషేంద్ర చేత గట్టిగా అల్లించింది. దానిమీద కొత్త పరుపు, దిండ్లు వేసి, దుప్పటి పరిచింది. సౌమ్య వెళ్లి ఆ మంచం పక్కన ఒక చెక్క టేబుల్‌ వేసి దానిమీద తనే స్వయంగా రంగులతో బొమ్మలేసిన క్లాత్‌ కప్పి,  ఆ క్లాత్‌మీద గాజు గ్లాసులుపెట్టి వాటిల్లో నీళ్లు పోసింది. రకరకాల పూలను కాడలతో తెంపుకొచ్చి గాజుగ్లాసుల్లో పెట్టింది. ఆ పూలు తాజాగా, మృదువుగా ఆ గదిలోకి ఎవరు ముందొస్తే వారికి ‘హాయ్‌’ చెప్పటానికి సిద్ధంగా వున్నాయి. ఆ గదికి రెండు కిటికీలు వున్నాయి. నిన్ననే తారమ్మ, సౌమ్య సిటీకెళ్లి కిటికీలకు, తలుపుకు కర్టెన్లు తెచ్చి వేశారు. ఆ కర్టెన్‌ తొలగించి కిటికీలోంచి బయటకు చూస్తే గంగరావిచెట్టు పసుపుపచ్చటి పూలతో గాలికి కదులుతూ కన్పిస్తోంది. దాని  పక్కనే రెండు నిమ్మచెట్లు కాయలు కాసి కమ్మి వాసన వెదజల్లుతున్నాయి. ఆ చెట్లపక్కనే కరివేపాకు చెట్టు గుబురుగా కొమ్మల్ని పెట్టుకొని ఎవరైనా నన్ను మీ పోపుల్లోకి తుంచుకోవచ్చు అన్నట్టుంది. కింద పాదుల్లో బంతి, చామంతి, బొండుమళ్లి, సన్నజాజి, మందారం పూలచెట్లు వున్నాయి. ఆ చెట్లన్నీ, సమతుల ఆహారం తింటూ ఆరోగ్యవంతంగా వున్న ఒక సంపన్నుడిలా వున్నాయి.
	ఆ గదిలో సతీష్‌చంద్రను, ధృతిని కూర్చోబెట్టి  తారమ్మ మాట్లాడుతుంటే ఆమె పక్కనే కూర్చుని శేషేంద్ర చూస్తున్నాడు. ఆమె మాటలు ఎక్కువగా ఆమె కొడుకు మీదనే సాగుతున్నాయి. నేవీలో వాళ్ల కొడుకు చేసే పనులు, వాటి ఉపయోగాలు గురించి సతీష్‌కన్నా ఆమెనే ఎక్కువగా చెప్పడం సతీష్‌కి, ధృతికి ఆశ్చర్యం కల్గించింది. ఒక పల్లెటూరు మహిళలో నేవీ మీద ఇంత అవగాహన వుందా అన్పించింది.
	టేబుల్‌ మీద తెలుగు పత్రికలు వుంటే వాటిని అందుకొని ”ఆంటీ! పొలం పనుల్లో వుండే మీరు ఈ పత్రికలు చదువుతారా?” అంది ధృతి.
	”లేదమ్మా! నాకు చదువు రాదు. అవి మీకోసమే నిన్న సిటీకెళ్లినప్పుడు సౌమ్య తెచ్చింది. సౌమ్య మాత్రం సమయం వుంటే పాత పుస్తకాలు చదువుతుంది. కొత్తవి ఈ ఊరిలో దొరకవు. మా శేషయ్య పత్తిమిల్లులో పని మానేశాక సిటీకి వెళ్లడం తగ్గించాడు. అయినా ఆయనకు ఇలాంటివి తేవటం తెలియదు” అంది.
	సౌమ్య చిక్కి కాఫీ తెచ్చి నలుగురికి ఇచ్చింది.
	”నువ్వు కూడా త్రాగు” అంది తారమ్మ కాఫీ అందుకుంటూ. సౌమ్య ”అలాగే అత్తయ్యా!” అంటూ అత్తగారికి, మామగారికి ఎదురుగా కూర్చోకుండా వంటగదిలోకి వెళ్లి కాఫీ తాగుతూ వంట మొదలుపెట్టింది. వంటగది ఆగ్నేయ మూలలో వుంది. వాళ్లకు గ్యాస్‌ కాని, కిరోసిన్‌ స్టౌలు కాని అలవాటు లేవు. కట్టెల పొయ్యి మీదనే చాలా వేగంగా అవలీలగా వంట చేస్తుంటారు. ఆదివారాలు అడవికెళ్లి కట్టెలు తెచ్చి స్టాకు పెడుతుంటాడు శేషేంద్ర. ఆయన పత్తిమిల్లులో పని మానేసినప్పటి  నుండి ఆడవాళ్లిద్దరికి ఇంటి పనుల్లో, పొలం పనుల్లో చాలా ఆసరా అయ్యాడు. బయట పనులన్నీ ఆయనే చేస్తుంటాడు. ఏ చిన్న పని వున్నా సౌమ్య ”మామయ్యా” అని పిలుస్తుంది. ఆయన ”చెప్పమ్మా!” అంటూ వస్తాడు. తారమ్మ కూడా అంతే! ఏ అవసరం వున్నా ”శేషయ్యా! ఎక్కడున్నావ్‌?” అంటుంది. వెంటనే ప్రత్యక్షమై ”ఏంటో చెప్పు” అంటాడు. చెప్పిన పని వెంటనే చేస్తుంటాడు. బాధ్యతగా వుంటాడు. ఆయన అలా వుండటం వల్లనో ఏమో ఆ ఊరిలో వాళ్లు సౌమ్య దగ్గరకి వచ్చి ఏది అడిగినా ”మా మామయ్యను అడగండి!” అంటుంది చాలా మర్యాదగా. తారమ్మ కూడా అంతే ”మా శేషయ్య వున్నాడుగా. ఆయన్ను అడిగాకనే ఏ విషయమైన చెబుతాం!” అంటుంది. ఆయన ఎంత బాధ్యతగా వుంటాడో ఆడవాళ్లిద్దరు ఆయన్ని అంత గౌరవంగా చూస్తున్నారు. ఆయన్ని వాళ్లు గౌరవించే కొద్దీ ఆ ఊరి జనంలో వాళ్లకు మర్యాద పెరిగింది. భద్రత పెరిగింది.
	సతీష్‌ దంపతులు వస్తున్నట్లు తెలిసి శేషేంద్ర అందరికన్నా  ఎక్కువగా సంతోషించాడు. పొలం వెళ్లి అప్పటికప్పుడు కూరగాయలు తెచ్చాడు. ఆయన తెచ్చిన తాజా కూరగాయాలతో రుచికరమైన వంట తయారుచేసింది సౌమ్య.
	కాఫీ తాగాక మాటల మధ్యలో ”కాఫీ చాలా టేస్టీగా వుందాంటీ! నేను ఎన్నో దేశాలు తిరిగాను. కాని ఇంతమంచి కాఫీ తాగలేదు” అన్నాడు సతీష్‌చంద్ర. ధృతి కూడా అదే అభిప్రాయం చెప్పింది. సౌమ్య వంటగదిలోనే వుంది. ఆమె చేసిన వంటను ఏ గిన్నెల్లోకి సర్ధితే అందంగా, స్పెషల్‌గా వుంటుందో ఆలోచిస్తోంది.
	సతీష్‌చంద్ర కాఫీని మెచ్చుకోగానే ”మాకు చాలా గేదెలున్నాయి బాబు! వాటి దగ్గర ఉదయాన్నే పాలు తీసి పాలకేంద్రానికి పోస్తాం. డబ్బులొస్తాయి. మేకలున్నాయి, గొర్రెలున్నాయి. వాటిని కూడా అప్పుడప్పుడు మంచి ధర వస్తే అమ్ముతుంటాం. రండి వాటిని కూడా మీకు చూపిస్తాను” అంటూ గేదెలు, మేకలు, గొర్రెలు వుండే దొడ్ల దగ్గరకి తీసికెళ్లి చూపించింది. ఆ దొడ్ల పక్కనే వరిగడ్డి వాములు వున్నాయి. ఆ వాముల చుట్టూ కోళ్లు, కోడిపిల్లలు తిరుగుతున్నాయి. కోడిపిల్లలైతే చాలా తమాషాగా ఎగురుతూ పురుగుల్ని తింటున్నాయి. మేకపిల్లలు కూడా చెంగుచెంగున ఎగురుతూ దొడ్డంతా తిరుగుతున్నాయి. ధృతి వాటినే చూస్తూ చెంపలకి చేతుల్ని ఆనించుకొని ‘వావ్‌’ అంది. ధృతిని గమనిస్తూ నవ్వుకుంటున్నాడు సతీష్‌. ఆ దొడ్లు ఎక్కడో లేవు వాళ్ళ ఇంటి వెనకాలే వున్నాయి. వాటిని ఆనుకొని పొలాలు వున్నాయి. అక్కడికి దగ్గరే కాబట్టి వాళ్లను ఆ పొలాల వైపుకి తీసికెళ్లింది.
	”ఇక్కడ మాకో ఎకరం పొలం వుంది బాబు. దీనికి బావినీళ్లు అవసరం లేదు. అదిగో అక్కడ కన్పిస్తుందే చెరువు. ఆ చెరువు నీళ్లతోనే పండుతుంది. దీనిలో ఎప్పుడైనా పసుపు, మిరప వేస్తాము” అంటూ పసుపు చేలోకి తీసికెళ్లింది. వెంటనే దృతి ఆ పసుపు ఆకుల్ని పట్టుకొని ”ఈ ఆకులకి పసుపు ఎప్పుడు కాస్తుంది ఆంటీ!” అంది.
	”పసుపు ఆకులకి కాయదమ్మా! ఈ మొక్కల వేర్లకు తగులుకొని భూమిలోనే పసుపు కొమ్ములు తయారవుతాయి. పసుపు పండిందని తెలియగానే ఈ మొక్కల్ని పీకి పసుపుకొమ్ముల్ని బయటకు తీస్తాము. దాన్ని కూడా మార్కెట్లో ధర రాగానే అమ్మేస్తాం” అంది. వాళ్లు చాలా ఆసక్తిగా వింటున్నారు. ఆమె కూడా హుషారుగా, తృప్తిగా మ్లాడుతోంది.
	వాళ్లున్న చోటుకి ఎదురుగా చెరువు, ఆ చెరువు కట్టమీద గుబురుగా పెరిగిన చెట్లు కన్పిస్తుంటే ”ఆంటీ! అక్కడికి వెళ్దామా?” అంది ధృతి చెరువు వైపు చూస్తూ
	”ఇప్పుడు కాదు. భోజనాలయ్యాక కొద్దిసేపు మీరు పడుకోండి! సాయంత్రం తీసికెళ్తాను” అంది.
	వాళ్లు సంతోషంగా ‘అలాగే’ అన్నారు.
	తారమ్మ ధృతి ముఖంలోకి చూస్తూ ”సాయంత్రం తీసికెళ్తానని ఎందుకన్నానంటే- ఈరోజు లంబాడ గిరిజనులు పాటలు పాడుతూ తీజ్‌ను తీసికెళ్లి ఆ చెరువులో నిమజ్జనం చేస్తారు. చాలా భక్తిశ్రద్ధలతో చేస్తారు. అది మీరు చూడొచ్చు. బావుంటుంది” అంది.
	తీజ్‌ అంటే ధృతికి అర్థం కాలేదు. అయినా సాయంత్రం చూస్తాం కదా అన్నట్లు ఇంకేం మాట్లాడలేదు. వాళ్లను చెరువు దగ్గరకి తీసికెళ్లకుండా ఇంటికి తీసికెళ్లింది తారమ్మ.
	వాళ్లు వెళ్లేటప్పటికే సౌమ్య భోజనాలు రెడీ చేసింది.
	తారమ్మ లోపలకెళ్లి శేషేంద్రతో ఏదో మాట్లాడుతుంటే ఈలోపల ధృతి సతీష్‌చంద్ర చేయి పట్టుకొని గంగిరావిచెట్టు పక్కన వున్న నీళ్ల పంపు దగ్గరకి లాకెళ్లి ”ఇక్కడ కాళ్లు కడుక్కోండి! ఆ నీళ్లు ఎక్కడికి ఎలా వెళ్తాయో చూద్దురుగాని” అంది.
	అతను ఆశ్చర్యపోతూ ”ఇదేదో నీకు అలవాటైన ప్లేస్‌లా ఇక్కడికి తీసుకొచ్చావ్‌! ఇది నీకు ముందే తెలుసా? అలా తెలిసే అవకాశం లేదే!” అంటూ కాళ్లు, ముఖం కడుక్కున్నాడు. ఆమె చెప్పినట్లే అక్కడ చుక్క నీళ్లు పడినా నేరుగా మొక్కజొన్న తోటలోకి వెళ్తున్నాయి. ఆ తోటంతా ఎండ పడి పచ్చగా మెరుస్తుంటే ”ఆ తోటలోకి వెళ్దామా?” అంది ధృతి.
	అతను వెంటనే వంగి పంపు దగ్గర నీళ్లు చేతిలోకి తీసుకొని ఆమె ముఖంమ్మీద సరదాగా చల్లి నవ్వాడు. నీళ్లు పడగానే ఆమె కనురెప్పలు ఉలిక్కిపడి ముడుచుకున్నాయి. చంద్రవంక మెరిసినట్లు నవ్వింది. అతను మరింత ఉత్తేజితుడై ఆమె ముఖం మీద మళ్లీ నీళ్లు చల్లాడు. కొద్దిసేపు అక్కడే నిలబడి నీళ్లతో ఆడుకున్నాడు. ముందుగా ఆమె తేరుకుని ”పదండి! ఆంటీ పిలుస్తున్నారు” అంటూ అతన్ని లోపలికి తీసికెళ్లింది. వాళ్లు వెళ్లగానే తారమ్మ అందర్నీ కూర్చోబెట్టి  భోజనాలు వడ్డించింది. వాళ్ల కబుర్లు సౌమ్య చేసిన కూరల మీదకి మళ్లాయి.
	”ఈరోజుల్లో చాలామంది ఆడవాళ్లు వంటలు చెయ్యాలంటే వెబ్‌సైట్ల మీద ఆధారపడుతున్నారు. అలా కాకుండా మీలాంటి  వాళ్ల దగ్గర ట్రైనింగ్‌ తీసుకుంటే రుచికి రుచి, ఆరోగ్యానికి ఆరోగ్యం” అన్నాడు సతీష్‌చంద్ర.
	”ఏదో అభిమానం కొద్ది అంటున్నారు కానీ మా పల్లెటూరి వంటల్ని ఎవరు తింటారు. ఎవరు గుర్తిస్తారు?” అంది తారమ్మ.
	”అలా అనకండి ఆంటీ! అసలు సిటీలల్లో ఇంత తాజా కూరగాయలు దొరకవు. దొరికినా ఇన్ని రకాలు చెయ్యలేరు. ఇంత టేస్ట్‌ కూడా రాదు” అన్నాడు.
	అక్కడే వున్న సౌమ్యకు ఆ వాతావరణం, వాళ్లు మాట్లాడుతున్న మాటలు గొప్ప ఆనందాన్నిస్తున్నాయి.
	”అనకూడదు కాని మా సౌమ్య చేయి తగిలితేనే కూరలకి మంచి రంగు, రుచి వస్తుంది” అంది తారమ్మ.
	వెంటనే సౌమ్య ”ఈ కూరలు కాకుండా రాత్రికి వేరే కూరలు చేసి పచ్చజొన్న రొట్టెలు చేస్తారు మా అత్తగారు. అవి తిన్నారంటే మీరు జన్మలో మరచిపోరు. ఇక్కడే వుండిపోవాలనుకుంటారు” అంది.
	”నాకయితే ఇప్పటికే ఇక్కడ వుండిపోవాలనిపిస్తోంది” అంది ధృతి.
	”మీ ఆయన వెళ్లిపోయాక ఇక్కడికొచ్చి వుండు. మా సౌమ్యకు, మాకు తోడుగా వుంటావ్‌! మాకు నువ్వూ, నీకు మేము” అంది సరదాగా తారమ్మ.
	”బాబోయ్‌ ఆంటీ! అలా అనకండి! నేను వెళ్లకముందే వచ్చేసినా వచ్చేస్తుంది. ఇప్పటికే ఆ మొక్కజొన్న తోటమీద కన్నేసివుంది” అన్నాడు సతీష్‌ నవ్వుతూ.
	ధృతి ”ఉష్‌” అంటూ భర్తను మోచేత్తో పొడిచింది.
	అది చూసి తారమ్మ ఆలోచనగా ”నువ్వు వస్తానన్నా ఆ అంకిరెడ్డి రానిస్తాడా అమ్మా! ఆయన మహానుభావుడు. ఈ రోజు నా కోడలు బ్రతికి ఇలా వుందీ అంటే ఆయన చలువే… ఎవరో ముక్కూ, మొహం తెలియని నా కోడలి పట్లనే ఆయన అంత మమకారం, శ్రద్ధ చూపాడూ అంటే సొంత కోడల్ని నిన్నెంత అపురూపంగా చూస్తాడో… మీ అత్తగారు మహాసాద్వి. తోడికోడలు ఉత్తమురాలు. అసలు నిన్ను మా లాంటి వాళ్ల ఇళ్లకు రానిస్తారా? ఇప్పుడేదో మా సతీష్‌బాబు తీసుకొచ్చాడు కాని…” అంది తారమ్మ.
	”అలా అనకండి ఆంటీ! ఎప్పటికైనా మనమంతా ఒక్కటే! మావారు, మీ అబ్బాయి మంచి స్నేహితులు. ఇకనుండి మీరు మా ఇంటికి రావాలి, మేము మీ ఇంటికి రావాలి” అంది ధృతి.
	”అలాగేనమ్మా! మాకు మాత్రం ఎవరున్నారు?” అంది తారమ్మ. ఆమె ఏదో బాధపడుతున్నట్లనిపించింది. ఆమెకు ఆ క్షణంలో నరేంద్ర గుర్తు వచ్చివుంటాడు. అందుకే అంత బరువుగా దుఃఖంగా వుందామె గొంతు.
	సతీష్‌ అది గమనించి ”నరేంద్రతో మాట్లాడారా ఆంటీ! మేమిలా వస్తున్నందుకు చాలా సంతోషించాడు” అన్నాడు.
	”సంతోషం ఎందుకుండదు బాబు! వాడికి నువ్వంటే ప్రాణం” అంది తారమ్మ. ఇప్పుడు మళ్లీ ఆమె మామూలుగా అయింది.
	”మా అత్తగారికి మాత్రం నేనంటే ప్రాణం” అంది సౌమ్య. ఆమె అలా అంటుందని ఎవరూ వూహించలేదు.
	”మనది అనుకున్నదాని మీద మనం ప్రాణం పెట్టడంలో పెద్ద విశేషమేముంది. మనది కాని దాన్ని కూడా మనం ప్రేమించగలగాలి. అభిమానించగలగాలి. ఒకప్పుడు నేను నా అన్నదాన్ని కూడా ప్రేమించలేదు. అభిమానించ లేదు. తాటకిలా మారి కత్తిలాంటి మాటలతో నా కోడల్ని పొడిచాను. చావు దాకా తెచ్చాను. కొడుకును ఏడ్పించాను. భర్తను బాధించాను. కానీ వాళ్లు నన్ను ప్రేమించారు. నేనెలా వున్నా నేనేం చేసినా సహించారు. సర్దుకుపోయారు. ఓపిక పట్టారు. అలా కాకుండా నన్నో గోనెసంచిలో మూటకట్టి బావిలో పడేసి వుంటే ఈ తారమ్మ ఇప్పుడు వుండేదా? అదీ బాబు ప్రేమంటే! మానవత్వమంటే!” అంది తారమ్మ.
	”కానీ మీరు సౌమ్యక్కకు హాస్పిటల్లో చేసిన సేవను చూసి మా నాన్నగారు నమ్మలేకపోయారట ఆంటీ! మీకు చేతులెత్తి దండం పెట్టాలనిపించిందని కూడా నాతో ఫోన్లో చెప్పారు. అలా వున్నాయట అప్పుడు మీరు మీ కోడలి పట్ల చూపించిన ప్రేమ, దయ, అభిమానం, సేవ ” అన్నాడు.
	”నిజమే బాబు! ఏ అత్తా చేయని సేవలు నేను నా కోడలికి చేశాను. కానీ సౌమ్య కోమాలోంచి బయటకొచ్చాక నా సేవల్ని నమ్మలేదు. నన్ను నమ్మలేదు. నేను దగ్గరకి వెళ్తేనే కసిరికొట్టేది. ఏడ్చేది. నానా రభస చేసేది. నర్స్‌లు చెప్పినా వినేది కాదు. డాక్టర్లు చెప్పినా వినేదికాదు. అప్పుడనిపించింది నాకు, నేను నా కోడలిపట్ల ఒకప్పుడు మనిషిలా ప్రవర్తించలేదని… ఇప్పుడు నాకు నా కోడలు కావాలి. నన్నామె తన అత్తగారిలా స్వీకరించాలి. అదే నా కోరిక. వెంటనే డాక్టర్‌ దగ్గరకెళ్లి ఏడ్చాను. ఆ స్థితిలో నాకేం అర్థం కాలేదు. నేనేం  చేస్తున్నానో నాకే తెలియలేదు. అక్కడున్న డాక్టర్‌ నన్ను చూస్తున్నాడు. నా కోడలు నన్ను నెట్టెయ్యటం చూస్తున్నాడు. నా బాధ ఒకటే! నా కోడలు ఏ నిప్పును చూసినట్లో,  జంతువును చూసినట్లో నన్ను చూసి భయపడకూడదు. అదే వేడుకున్నాను వాళ్లను… ఏడుస్తూనే వున్నాను” అంటూ ఆగింది తారమ్మ. ఆమె ఆ రోజెప్పుడో హాస్పిటల్లో జరిగిన సంఘటన ఇప్పుడే జరిగినట్లు బాధపడుతోంది.
	సౌమ్య అందుకొని ”ఆ రోజు సాయంత్రమే మా అన్నయ్య వచ్చాడు. పరిస్థితి అర్థం చేసుకున్నాడు. అప్పటికే ఆ హాస్పిటల్లో డాక్టర్స్‌ నాకు కౌన్సిలింగ్‌ అవసరం అన్నారు. మా అన్నయ్య నన్ను సైకియాట్రిస్ట్‌ దగ్గరకి తీసికెళ్లి దగ్గరుండి కౌన్సిలింగ్‌ ఇప్పించాడు. రెండు, మూడు సిట్టింగ్‌లకే నాలో మంచి మార్పు వచ్చింది. మా అత్తగారిని చూడగానే భయపడటం తగ్గింది. ఆ తర్వాత నన్ను ఇంటికి తీసుకొచ్చారు. ఇంట్లోకూడా మా అత్తగారు నాచేత వంటపని కాని, బయట పనులు కాని చేయించలేదు. ఇప్పుడిప్పుడే చేస్తున్నాను” అంది.
	”ఇంత జరిగినా మీ పేరెంట్స్ మీకు హెల్ప్‌ చెయ్యలేదని అంటుంటే విన్నాను” అన్నాడు సతీష్‌చంద్ర.
	అప్పుడు కల్పించుకుంది తారమ్మ ”అలా అనుకుంటే అనుకోవచ్చు కాని మా వియ్యంకులు మాత్రం చాలా మంచివాళ్లు బాబు. నేనెందుకిలా అంటున్నానంటే కొంతమంది తల్లిదండ్రులు అత్తగారింట్లో  వుండే తన కూతురు ఎంత హాయిగా వున్నా, మూడుపూటల పుష్టిగా తింటున్నా అది పైకి చెప్పుకోరు. అష్టకష్టాలు పడుతుందనో, అసలు ఏ పూటా తిండి తినడం లేదనో చెప్పుకుంటారు. నేరుగా వాళ్ల దగ్గరకే వెళ్లి ముఖంమ్మీదే మా కూతురసలు తిండే తినడం లేదు. ఏం పెడుతున్నారు మీరు? ఒకవేళ మీరు పెట్టినా మా అమ్మాయి అసలు తిండే సరిగా తినదు. బ్రతిమిలాడి పెడితేనే తింటుంది” అని నానా రభస చేసే తల్లిని చూశాను. అసలా తల్లి పెట్టేది లేకపోయినా కూతురికి వూరికే ఫోన్లు చేసి ”నువ్వు తింటున్నావా లేదా? బాగా తిను. అది తిను ఇది తిను” అని కూతుర్ని అయోమయంలో పడేస్తుంటుంది. ఎక్కడో వుండి తిను తిను అనడం కాదు. దగ్గరకొచ్చి పెట్టే చేయి కావాలి. అలాంటిది ఒక్కరోజు కూడా నా వియ్యంకులు నన్నో మాట అనలేదు. తన కూతురు తిన్నదా లేదా అని అడగలేదు. నేను రాక్షసిలా పీక్కుతింటానని తెలిసి కూడా తన కూతుర్ని నాకే వదిలేశారు. అలా అని వాళ్లకు తన కూతురంటే ప్రేమలేక కాదు. నామీద నమ్మకం. అంతే! నాలో వాళ్లు రాక్షసిని చూడలేదు. మనిషిని చూశారు. వాళ్ల నమ్మకమే నన్ను మనిషిని చేసింది” అంది. ఎవరైనా వాళ్లను వాళ్లు బాగా తెలుసుకున్నప్పుడే అలా మాట్లాడగలుగుతారు.
	ఆమె మాటలు వింటూనే భోజనాలు పూర్తిచేశారు.
	ధృతి ”హమ్మయ్యా! కడుపు నిండింది. ఇంత హెవీగా ఎప్పుడు తినలేదు” అంది సౌమ్యతో.
	అది విని అందరు హాయిగా నవ్వారు.
	శేషేంద్ర ”మీరు వెళ్లి విశ్రాంతి తీసుకోండి బాబు! సాయంత్రం చెరువు దగ్గర తీజ్‌ ఆట వుంటుంది. అది మీరు చూడదగిన విశేషమైన ఆట” అన్నాడు.
	ఆయన అలా అనగానే వాళ్లకోసం ఏర్పాటు చేసిన గదిలోకి వెళ్లారు సతీష్‌, ధృతి.
	ఆ గదిలోకి వెళ్లి అలా పడుకున్నారో లేదో అసలు కథ మొదలైంది.
	ధృతి పైకప్పుకేసి చూస్తూ, రెండు చేతుల్ని ప్రశాంతంగా పొట్టమీద పెట్టుకొని మాట్లాడసాగింది.
	సతీష్‌చంద్రకు నిద్రపోదామనివున్నా ఆమె మాట్లాడుతుంటే నిద్ర రాక ‘ఊ’ కొడుతూ ఆమె చేతుల మీద చేయివేసి వేలితో డిజైన్లు వేస్తున్నాడు.
	”మాకు సొంతంగా ఓ ఇల్లంటూ లేదు ఈ భూమ్మీద… మా అన్నయ్య నన్ను చిన్నప్పటి  నుండి హాస్టల్స్‌లో వుంచే చదివించాడు. అదీ బి.సి. హాస్టల్స్‌లో. మా స్థాయి అది. అలాంటి  నాకు ఫ్యామిలీ వాతావరణం అంటూ తెలిసింది మీరు నన్ను పెళ్ళి చేసుకున్నాకే!” అంది.
	”సరేలే! పడుకో! నిద్రపోయి లేస్తే ముఖం బావుంటుంది. సాయంత్రం చెరువుగట్టు మీద ఫోస్‌ తీసుకుందాం. అవి నేను వెళ్లేటప్పుడు నాతో తీసికెళ్తాను. అవి నా వెంట వుంటే నువ్వు నాతో వున్నట్లే!” అంటూ ఒక్క వుదుటన మోచేతుల మీద లేచి ఆమె ముఖం మీదకి వంగి ఉక్కిరిబిక్కిరి చేశాడు. మళ్లీ ఎప్పట్లాగే పడుకున్నాడు. అతనెప్పుడైనా అంతే! ఆమె ఊహించని పనులే చేస్తుంటాడు. ఊహించనివి జరిగితేనే జీవితం జీవితంలా వుంటుందట. లేకుంటే ఎక్కడ నుండో ఓ ముక్కను తెచ్చి మరో ముక్కకి అతికించినట్లు వుంటుందట. అప్పుడప్పుడు సతీష్‌చంద్ర ధృతికి చెప్పే మాటలు ఇవి…
	ఆ మాటల్ని గుర్తు చేసుకుంటూ ”నాకు ఈ గది చాలా నచ్చింది. ఇందులోకి అడుగుపెట్టిన క్షణం నుండి హాయిగా వుంది” అంది.
	సతీష్‌ నవ్వి ”ఇదేమైనా డూప్లెక్స్‌ హౌసా? నచ్చానికి… ఏముందిక్కడ?” అన్నాడు.
	”డ్యూప్లెక్స్‌ హౌస్‌లు ఎలా వుంటాయో నాకు తెలియవు. నేను చూడలేదు. బహుశా పోయిన జన్మలో కూడా నేను వాటిని చూసివుండను. చూడని వాటి గురించి ఎంత చెప్పినా నాకేం తెలుస్తుంది చెప్పండి! ఏదైనా చూడాలి. అనుభవించాలి. అప్పుడే చెప్పగలుగుతాం. ఈ గది మాత్రం ఎంతోకాలంగా నేను వున్న గదిలా అన్పిస్తోంది. నాకు ఇక్కడే వుండాలనిపిస్తుంది”.
	”అది సాధ్యం కాదులే పడుకో!”
	”ఎందుకు సాధ్యం కాదు. ఎప్పటికైనా మనం ఇదే వూరిలో వుందాం!”
	సతీష్‌ భయంతో లేచి కూర్చుని దృతివైపు చూసి ”ఇదే ఊరిలో ఉందామా!!! సౌమ్యక్క వండిన కూరల్లో ఏమైనా తేడా వచ్చిందా పిచ్చిపిచ్చిగా మాట్లాడుతున్నావ్‌? అసలేమైంది ధృతి?” అడిగాడు. భుజాలు రెండు పట్టుకొని కదిలించాడు.
	”నాకేం కాలేదు. నా మాట వింటారా లేదా?”
	”వినను. వినను” రెండుసార్లు అన్నాడు.
	”అంటే! ఇప్పుడు నేనేం చెప్పినా వినరా? భార్య చెబితే భర్త వింటారే?”
	”వినే విషయాలు వింటారు. ఇలాంటివి చెబితే ఎవరు వింరు?”
	దృతి అప్పటికప్పుడే అలిగింది. ముఖం అదోలా పెట్టుకుంది.
	అతను గంభీరంగా  ”ఇక ఇంతటితో ఈ విషయాన్ని వదిలేద్దాం! ఇంకెప్పుడు, ఎవరిముందూ ఈ ప్రస్తావన తేనని నాకు మాట ఇవ్వు. లేకుంటే సతీష్‌చంద్ర పిచ్చిదాన్ని పెళ్లి చేసుకున్నాడంటారు. ముఖ్యంగా ఇది మా అన్నయ్యకు తెలిస్తే నిన్ను ఇంట్లోంచి గెంటేయిస్తాడు”
	”మీరు ఒప్పుకుంటారా? ఆయన అలా చేస్తే?”
	”ప్లీజ్‌! ఇక దీన్ని వదిలెయ్‌ మంటున్నానా?”
	”అదేంటండీ మీరు ఒప్పుకుంటారా అంటే సమాధానం చెప్పరు?”
	”నేనెలా ఒప్పుకుంటాను. నా భార్య నాకు ఎక్కువ. కానీ ఒక ఇంట్లో నలుగురు వున్నప్పుడు నువ్వు ఏది మాట్లాడితే అది వింటారా? వాళ్లకూ కొన్ని అభిప్రాయాలు వుండవా? ఒక్కరి అభిప్రాయంతోనే కుటుంబ సభ్యులు నడుచుకుంటారా? రకరకాల వ్యక్తిత్వాలు, రకరకాల అభిరుచులు. అందర్నీ గమనించుకుంటూ పోవాలి కదా! అలాంటప్పుడు నువ్వు ఇలా మాట్లాడితే ఎగతాళి చెయ్యరా? అందుకే నీకు ఏది అనిపిస్తే అది బయటకు చెప్పెయ్యకు. అలా చెబితే నీకే ప్రమాదం”
	”ప్రమాదమా?”
	”అవును. నువ్విలాగే మాట్లాడుతూ వుంటే మా అన్నయ్య మా నాన్నతో చెప్పి నీకు పిచ్చెక్కిందని ప్రచారం చేస్తాడు. నాకు మళ్లీ పెళ్లి చేస్తాడు”
	”మీరు చేసుకుంటారా?”
	”చేసుకోను. కానీ నువ్వు లేకుండా నేనెలా వుండాలి? ఒకసారి పెళ్లి అయ్యాక నువ్వు నా భార్యవని నా మనసులో భావించాక మరో జీవిత భాగస్వామిని ఎలా వూహించుకోగలను? అర్థం చేసుకోవేం?” అన్నాడు. అతని మాటలు కాస్త మందలింపుగానే వున్నాయి.
	ఆమె ఏమనుకుందో ఏమో గట్టిగా కళ్లు మూసుకుంది. ఆమె కళ్లు మూసుకోగానే సతీష్‌చంద్ర సున్నితంగా ఆమె చెంపలపై తట్టి ”మళ్లీ ఈ మాటలు మాట్లాడనని నాకు మాట ఇవ్వు” అన్నాడు.
	ఆమె ఏమాత్రం సందేహించకుండా అతని చేతిలో చేయి వేసింది.
	ఆమెకు కూడా భర్త చెప్పింది నిజమే అనిపించింది. ఎందుకంటే అందరూ కలిసి వుండాలన్న అభిప్రాయంతోనే వాళ్లంతా ఒకే ఇంట్లో ఆనందంగా వుంటున్నారు. ఆనంద్‌, మోక్ష బయటకెళ్లకుండా పెద్దవాళ్లతోనే కలిసి వుంటున్నారు. ఇప్పుడేదో తనకి ఈ ఊరూ, ఈ ఇల్లు నచ్చిందని ఇక్కడే వుందామంటే అది తన భర్త ఒక్కడి చేతిలో లేదుగా.
	అతని చేతిలో వున్న ఆమె చేయిని నెమ్మదిగా నొక్కి ‘పడుకో!’ అన్నట్లు ఆమె మీద చేయివేసి పడుకున్నాడు… 
*****
సాయంత్రం నాలుగు గంటలయింది.
	ఆ ఊరిలోని బంజారా కాలనీకి చెందిన లంబాడ గిరిజనులు తీజ్‌ను పట్టుకొని సందడి సందడిగా చెరువు దగ్గరకి వెళ్తున్నారు.
	తారమ్మ, సౌమ్య, ధృతి పట్టుచీరలు కట్టుకున్నారు. తారమ్మ అటు ఇటు హడావుడిగా తిరుగుతూ ”ఈ శేషయ్యదే లేటు. స్నానానికి పోతే రాడు” అంటూనే కోడలిని తన కాళ్లకు పసుపు పూయమని, వాళ్లను కూడా వాళ్ల కాళ్లకు పసుపు పూసుకోమని చెప్పింది. పసుపు పూసుకొని తలలో పూలు పెట్టుకున్నారు. అప్పటికే సతీష్‌చంద్ర ఫుల్‌హ్యాండ్స్‌లో వున్న వైట్ షర్టు, డార్క్‌బ్లూ ప్యాంటు వేసుకొని రెడీ అయ్యాడు. అతని ఎత్తుకి, అతని పర్సనాలిటీకి ఆ డ్రస్‌ మరింత హుందాగా అన్పిస్తోంది. పెళ్లికాని అమ్మాయిలు అతన్ని ఒక్కసారి చూస్తే మళ్లీ చూడకుండా వుండలేరు. దొంగచాటుగా ఎన్నిసార్లు చూస్తారో  వాళ్లకే తెలియదు. అలా వుంటాడు సతీస్‌చంద్ర.
	శేషేంద్ర రెడీ అవగానే అందరు కలిసి చెరువు దగ్గరకి వెళ్లారు. అప్పటికే అక్కడికి చాలామంది ఆడవాళ్లు, మగవాళ్లు వచ్చి వున్నారు. ఆడవాళ్లున్న వైపుకి తారమ్మ, సౌమ్య, ధృతి వెళితే మగవాళ్లున్న వైపుకి శేషేంద్ర, సతీష్‌ వెళ్లారు.
	గుంపులు, గుంపులుగా గిరిజన మహిళలు, పెళ్లికాని ఆడపిల్లలు (తీజ్‌) గోధుమనార బుట్టల్ని తలల మీద పెట్టుకొని డప్పుల శబ్దాలతో ఆనందంగా తరలివస్తున్నారు. వాళ్లు వస్తున్న తీరు చూస్తుంటే పచ్చి పొలం ఐదున్నర ఎత్తుకి లేచి నెమ్మదిగా నడిచి వస్తున్నట్లుగా వుంది. ఆ దృశ్యం అద్భుతంగా, అద్వితీయంగా వుంది. ఆ అమ్మాయిలంతా ఒక్కసారిగా చెరువు దగ్గరకి చేరారు. తమ తలల మీద వున్న గోధుమనార బుట్టల్ని మెల్లగా కిందపెట్టి వాటి చుట్టూ నిలబడి ఆడుతున్నారు, పాడుతున్నారు. మగవాళ్ళు కోలాలాడుతున్నారు.
	ధృతి సౌమ్య భుజాన్ని పట్టుకొని కళ్లార్పకుండా అటే చూస్తోంది. ఆమెకు చాలా కొత్తగా, వింతగా వుంది. తారమ్మ అక్కడ లేదు. ఆమె వయస్సున్న ఆడవాళ్లవైపుకి వెళ్లి నిలబడింది. చుట్టూ జనం భూమి ఈనిందా అన్నట్లు వున్నారు. ఆ వూరిలోని మహిళలే కాక వారి బంధువులు కూడా వున్నారు. ఆ ఊరి గిరిజనులు ఈ పండుగ వచ్చిందంటే బంధువుల్ని, స్నేహితుల్ని, సన్నిహితులను పిలుచుకుంటారు. అందుకే ఎటు చూసినా జనం. ఒక గంట ముందు నుండే ఛానల్స్‌ వాళ్లు వచ్చారు. చుట్టుపక్కల వున్న చెట్ల మీదకి ఎక్కి తమ కెమెరాలతో ఆ దృశ్యాలను షూట్ చేస్తున్నారు. ప్రెస్‌వాళ్లు వచ్చారు. జనంలో కలిసిపోయి వాళ్లు కూడా కొన్ని ఫోటోలు తీసుకుంటున్నారు. వాళ్లలో ఒక రిపోర్టర్‌ వెంటనే గిరిజన నాయకుని దగ్గరకి వెళ్లి ఆ పండుగ ప్రత్యేకతను అడిగి తెలుసుకుంటున్నాడు. ఆయన చెబుతుంటే చకచక రాసుకుంటున్నాడు.
	చెరువు నిండా వున్న నీళ్లు దీపకాంతులతో మెరిసిపోతున్నాయి. అమ్మాయిలు ధరించిన పట్టుపావడాలు, పట్టు ఓణీలు, పూలజడలు, మెడలో నగలు సాంప్రదాయంగా శోభాయమానంగా వున్నాయి. ధృతికి చూస్తున్నకొద్ది అబ్బురంగా వుంది. ఆ పండుగను వాళ్లు ఎలా జరుపుకుంటారో తెలియక పక్కనే వున్న సౌమ్యను అడిగింది.
	సౌమ్య వెంటనే ”ఇది పెళ్లికాని అమ్మాయిలు మంచి భర్త రావాలని భక్తిశ్రద్ధలతో జరుపుకునే పండుగ ధృతీ! తొమ్మిది రోజులు గిరిజన పెద్ద ఇంటి దగ్గర కొత్తగా వేసిన పందిరి కింద ఈ తీజ్‌ బుట్టల్ని పెట్టుకొని అమ్మాయిలంతా ఆడతారు. పాడుతారు. సాయంత్రం వేళల్లో ఈ చెరువు నుండే అమ్మాయిలందరు డప్పుల చప్పుళ్లతో వచ్చి నీళ్లు తీసికెళ్లి గోధుమనారకు పోస్తారు” అంది.
	”గోధుమ నార అంటే?” అడిగింది ధృతి.
	”పండుగ ప్రారంభం రోజు ఇక్కడ గిరిజన నాయకుడు వాళ్ల సంప్రదాయం ప్రకారం పెళ్లికాని అమ్మాయిలకి గోధుమ గింజల్ని, శెనగల్ని ఇస్తాడు. ఇంటికో బుట్ట చొప్పున తెచ్చుకొని ఆయన ఇచ్చిన గింజల్ని పట్టుకెళ్తారు. ఆ గింజల్ని రాత్రికి నీళ్లలో నానబోసుకొని తెల్లవారి పుట్టమన్ను తెచ్చుకొని ఆ మన్నును బుట్టలో వేసుకొని అందులో గోధుమ గింజల్ని చల్లుతారు. ఆ బుట్టల్ని గిరిజన నాయకుని ఇంటి ముందు పందిరి కింద వుంచుతారు. అందరి బుట్టలు అక్కడికే చేరుతాయి. వాటికి మూడు పూటల నీళ్లు పోస్తారు. ఆ గోధుమలు మొలకెత్తుతాయి. దాన్నే గోధుమనార అంటారు. తొమ్మిదో రోజు ఆ అమ్మాయిల్లో ఒక అమ్మాయి ఉపవాసం వుండి పూజ చేస్తుంది. పూజ అయ్యాక ఆడుతూ పాడుతూ ఆ తీజ్‌ బుట్టల్ని తలల మీద పెట్టుకొని ఈ చెరువు దగ్గరకి తెస్తారు. ఆ తర్వాత ఏం జరుగుతుందో నువ్వు చూస్తూనే వున్నావుగా” అని సౌమ్య చెబుతుంటే ధృతి విన్నది.
	అంతలో ధృతిని సతీష్‌చంద్ర పిలుస్తున్నాడని ఎవరో వచ్చి చెప్పగానే ఆడవాళ్లలోంచి దారి చేసుకుంటూ సతీష్‌చంద్ర దగ్గరకి వెళ్లింది ధృతి. అతన్ని ఆనుకొని ”పిలిచావా?” అంది.
	”అవును. అదిగో అటువైపుకెళ్దాం! అక్కడ చాలా బాగుంది. చెట్టునిండా పక్షుల గూళ్లు అద్భుతంగా వున్నాయి. ఆ గూళ్లన్నీ ఒక్క రోజులో ఏర్పడ్డవి కావు. ఆ గూళ్లు చాలా స్ట్రాంగా చలికి, గాలికి, వర్షానికి తట్టుకునేలా వుంటాయి. పద. చూద్దాం” అంటూ ఆమెను ఆ చెట్టు దగ్గరకి తీసికెళ్లాడు.
	నిజంగానే ఆ చెట్టుకి వేలాడుతున్న పక్షుల గూళ్లు చాలా అద్భుతంగా, గమ్మత్తుగా ఆకట్టుకుంటున్నాయి. అక్కడికి వీళ్లు వెళ్లడం చూసి ఇంకా కొంతమంది వచ్చి ఆ పక్షులను, గూళ్లను చూస్తూ నిలబడ్డారు.
	వాళ్లు చూస్తుండగానే ఒక గూటిలోంచి ఒక పక్షిపిల్ల జారి దడాలున చెరువులో పడింది.
	అది చూడగానే ”అయ్యో! పడిపోతుందండీ!” అంటూ సతీష్‌చంద్ర చేయిని గట్టిగా పట్టుకుని కెవ్వున అరిచింది ధృతి. ”అయ్యో! అయ్యో!” అంటూ నోటిమీద చేయిపెట్టుకుంది. సతీష్‌చంద్ర ఆమె భుజాల చుట్టూ చేయి వేసి పట్టుకొని నీళ్లవైపే చూస్తున్నాడు.
	ఆ పక్షి పిల్లకి అప్పుడే రెక్కలు మొలుస్తున్నాయి. రెక్కలల్లాడిస్తూ అలలతో పోరాడుతోంది. బావురుకప్పలు దాని చుట్టూ చేరాయి. నీళ్లలో వుండే నాచు దాని కాళ్లకు చుట్టుకుని అడ్డం పడుతోంది. అది మునకేసినప్పుడు దాని ముక్కుల్లోకి నీళ్లు పోతున్నాయి. తల విదిలించి మళ్లీ నీళ్లలోకి జారుతోంది. ఆ పక్షిపిల్లను అలా చూస్తుంటే   ఊపిరి సలపని యుద్ధం చేస్తున్నట్లే వుంది. అంతలో ఎక్కడనుండో ఒక ఎండు కర్రపుల్ల రాలి పడడంతో ఆ పక్షిపిల్ల గబుక్కున దానిమీదకి ఎక్కి కూర్చుంది. అది చూడగానే గుండెల మీద చేయి పెట్టుకుని ”హమ్మయ్యా!” అనుకుంది ధృతి.
	ఆమెను మరింత దగ్గరకి హత్తుకుని ”భయపడ్డావా?” అన్నాడు.
	ఆమె తేలిగ్గా గాలి పీల్చుకుని ”మామూలుగా కాదు” అంది.
	”ఆ పక్షిపిల్ల నీటితో యుద్ధం చేసినట్లే మనుషులు కూడా బయట యుద్ధం చేయాలి” అన్నాడు.
	”జోక్‌ చేస్తున్నారా? మనుషులు యుద్ధం చేయడం ఏమి? సైనికులు మీరు కదా యుద్ధం చేస్తారు” అంది.
	”నీకు ఆ యుద్ధమే తెలుసు. కానీ జీవితంలో ప్రతి మనిషి ఆ పక్షిపిల్ల నీటిలో చేసిన యుద్ధమే చేయాలి. చేస్తారు కూడా. కానీ వాళ్లలో వుండే ఏ శక్తిని బయటకు తీస్తే గెలుస్తారో తెలిసినవాళ్లు చాలా తక్కువగా వుంటారు. అందుకే గెలుపు అనేది అందరికి రాదు” అన్నాడు.
	ధృతి ఆ మాటల్ని ఆలోచనగా విని ”నేనిక సౌమ్య దగ్గరకి వెళ్తాను. నాకోసం చూస్తుంటుంది” అంటూ సౌమ్య దగ్గరకి వెళ్లింది.
	అమ్మాయిలందరు కలిసి తీజ్‌ను చెరువులో నిమజ్జనం చేశారు. అంతితో నిమజ్జనం పూర్తయింది. ఆ తర్వాత అన్నలందరు చెరువులోంచి నీళ్లు తెచ్చి చెల్లెళ్ల కాళ్లు కడిగారు. మీకు జీవితాంతం మేము తోడుగా వుంటాం అని వాళ్ల కాళ్లకి మొక్కుకున్నారు. అది చూసి దృతి మరింత ఆశ్చర్యపోయి చూసింది.
	”అది వాళ్ల సాంప్రదాయం. వాళ్లలో అన్నయ్యలు చెల్లెళ్ల కాళ్లు కడిగి. కాళ్లకి మొక్కి మీకు మేమున్నామని భరోసా ఇస్తారు” అంది.
	”ఈ సాంప్రదాయం నాకు బాగా నచ్చింది” అంటూ మెచ్చుకుంది ధృతి.
	సతీష్‌చంద్ర అప్పటికే తన కెమెరా తోటి చాలా ఫోటోలను తీసుకున్నాడు.
	ఇంటికొచ్చాక భోజనాలు ముగించుకొని, కొద్దిసేపు ఆరుబయట వెన్నెల్లో మంచాలు వేసుకొని కూర్చున్నారు. మంచి మంచి కబర్లు చెప్పుకుంటూ మనసుకు హాయిగా, ఉత్సాహంగా అన్పించే మాటలు మాట్లాడుకుంటున్నారు. ఎక్కువగా తీజ్‌ పండగ గురించే మ్లాడుకుంటున్నారు. ఆ పండగ గురించి సతీష్‌చంద్ర మాట్లాడుతుంటే పక్కనే వున్న దృతి ”ఈ పండుగ గురించి మీకు ముందే తెలుసా?” అని ఆశ్చర్యపోతూ అడిగింది.
	”నేను రాజస్థాన్‌ బార్డర్‌లో అక్కడి ఎడారుల్లో పని చేస్తున్నప్పుడు అక్కడికి దగ్గరలో మా స్నేహితుని ఊరు వుండేది. అతను తీజ్‌ ఉత్సావాలప్పుడు నన్ను వాళ్ల ఊరు తీసికెళ్లాడు. అప్పుడు చూశాను” అన్నాడు.
	”అవునా! రాజస్థాన్‌లో కూడా చేస్తారా? మేమింకా ఇక్కడ మా ఊరిలోనే చేస్తామేమో అనుకుంటున్నాం…” అంది తారమ్మ.
	”లేదాంటీ! ఈ పండగను ఇక్కడ ఈ ఊరిలోనే కాదు. చాలా దేశాల్లో చేస్తారు. జైపూర్‌ వీధుల్లో అయితే ఖరీదైన దుస్తుల అలంకరణలో స్త్రీ పురుషుల కోలాహాలాలు, పాటలు, అందంగా అలంకరించిన ఏనుగులు, గుర్రాలు, నాట్యకత్తెలు సంప్రదాయ సంగీతకారులు అంతా కలిసి కన్నుల పండుగగా వుంటుంది. ఇంకా ఈ తీజ్‌ని హర్యానా, బీహార్‌, కర్నాటక, తమిళనాడు, మహారాష్ట్ర, గోవాలలో కూడా చేస్తారు. ఇంతెందుకు భారత సరిహద్దు నేపాల్‌లో కూడా జరుపుకుంటారు” అన్నాడు.
	”ఇన్ని చోట్ల జరుపుకుంటున్నారు కదా! అసలీ ఉత్సవాలను ఎందుకు జరుపుతారో తెలుసా మీకు?” అని అడిగింది దృతి. వెంటనే నువ్వు చెప్పొద్దు అంటూ సౌమ్యకు సైగ చేసింది. సౌమ్య అలాగే అన్నట్లు నవ్వింది.
	”శివుడికి పార్వతి చేరువైనందుకు గుర్తుగా ఈ ఉత్సవాలు నిర్వహిస్తారు. ప్రతి ఉత్సవ అలంకరణలో పార్వతీదేవి ప్రతిమ తప్పకుండా వుంటుంది. అత్యంత శక్తి సంపన్నత గల ఈ దేవిని హైందవ స్త్రీలు అత్యంత భక్తి శ్రద్ధలతో ఆరాధిస్తారు. ఆదిపరాశక్తిగా కొలుస్తారు. విశ్వసృష్టికి, శక్తి సామర్ధ్యాలకు, అన్ని జీవరాశులకూ శక్తినొసంగే అమ్మగా ప్రణమిల్లుతారు. వైవాహిక జీవితం సంతోషంగా, సుఖంగా సాగడానికి ఆమె ఆశీస్సుల్ని కోరతారు. మంచి భవిష్యత్తు కోసం, వైవాహిక జీవితం బాగుండాలని వివాహితలు, కన్నెపిల్లలు అమ్మను పూజిస్తారు. ఉపాసిస్తారు” అన్నాడు.
	చూశావా మనం చెప్పకపోయినా చెప్పేస్తున్నాడు అన్నట్లు చూసింది సౌమ్య.
	”ఈ పండుగ ఏ దేశంలో జరిగినా దీని ఉద్దేశం ఇదే!” అన్నాడు సతీస్‌.
	తారమ్మ అది విని ఇంకా తనకి తెలిసిన సంగతులు కొన్ని చెప్పింది. వాళ్లు చాలాసేపు అక్కడే కూర్చుని ఆనందంగా మాట్లాడుకుంటూ గడిపారు.
*****
నరేంద్రవాళ్ల ఊరిలో నాలుగు రోజులు ఉండాలని వచ్చిన సతీష్‌చంద్ర, దృతి ఇంకో నాలుగు రోజులు అదనంగా గడిపారు. వాళ్లకి ఆ వాతావరణం పచ్చి పొలాలు, కొండలు, నీళ్లు తాగి కొండల మధ్యలో నెమ్మదిగా కదిలే మబ్బులు, చెరువు చూస్తుంటే అక్కడ నుండి వెళ్లాలనిపించలేదు. ప్రతిరోజూ సన్ని వర్షంలో తడిపొడిగా తడుసుకుంటూ పచ్చని కొండల దాకా వెళ్లి వచ్చేవాళ్లు. ఆ అనుభూతి చాలా గొప్పగా వుండేది వాళ్లకి…
	అంకిరెడ్డి ఆ సాయంత్రమే కారులో వచ్చాడు. తారమ్మకు, వాళ్ల ఆతిథ్యానికి కృతజ్ఞతలు చెప్పి కొడుకును, కోడల్ని తీసికెళ్లాడు.
	సతీష్‌చంద్రకి అస్సాం వెళ్లాల్సిన రోజులు దగ్గరపడుతున్నకొద్దీ దృతిని వదిలి వెళ్లాలనిపించటం లేదు. ఈ రెండు నెలల్లో ఆమె సాంగత్యానికి బాగా అలవాటు పడిపోయాడు. అతను ఆమె మాటలకి, ఆమె స్పర్శకి పులకించిపోని క్షణం లేదు. ఆమె నవ్వినప్పుడు ఆ నవ్వు అతని కోసమే అన్నట్లు అతి రహస్యంగా సమ్మోహనంగా అన్పిస్తుంది. ఆమె చెక్కిలి నునుపు, పెదవుల మృదుత్వం, కుప్ప పోసినట్లుగా వున్న సౌందర్యం అతనికి అస్సాం వెళితే దొరుకుతుందా? ఎడారులు, అడవులు, చలి, కందకాలు తప్ప ఏముందక్కడ? ఇక్కడ ఇంత అందాన్ని, ప్రేమను, మమతను, మమకారాన్ని వదిలి అక్కడికెళ్లి ఎలా వుండాలి? అసలు వుండగలడా? దృతి గుర్తొచ్చి రావాలన్నా రాలేడే! అక్కడ తన మనసును, హృదయాన్ని ఎవరు చల్లబరుస్తారు. అసలు తనకో హృదయం వుందని అది దృతికోసం కొట్టుకుోంందని ఎవరు కనిపెడతారు? ఎవరికంత సమయం వుంటుంది? ఇలాంటి ఆలోచనలకు ఎవరక్కడ ప్రాధాన్యత ఇస్తారు? పిచ్చోడా! దేశంరా మనకు కావలసింది. దేశం కోసం బ్రతకరా! దేశం కోసం చావరా అంటారు. వద్దు బాబోయ్‌! ఇక వెళ్లొదక్కడికి… వెళ్లకుండా వుండేందుకు ఏదో ఒక మార్గం ఆలోచించాలి… రాత్రి ఇదే మాట తల్లితో చెప్పాడు. అది వినగానే మాధవీలత భయంతో వణికింది.
	”వద్దు సతీష్‌! నువ్వు వెళ్లాలి. ఎందుకంటే నేను ఇక్కడ నా స్నేహితురాళ్లందరికి ఫోన్లు చేసి మరీ చెప్పుకున్నాను”
	”ఏమని చెప్పావమ్మా?”
	”మా ఆనంద్‌కే కాదు, మా సతీష్‌కి కూడా జాబ్‌ వుంది. జీతం వస్తుంది. నెలనెలా మాకు పంపిస్తుంటాడు. దృతిని వదిలేసే వెళ్తాడు. ఇంకెంత… ఇంకో రెండుమూడు రోజుల్లో వెళ్లిపోతాడు అని.  నా మాట పోతుంది. నా పరువు పోతుంది. అవి పోయాక నేనుండి ఎందుకురా? అప్పుడేమో సరిగా చదవకుండా నా పరువు తీశావు. ఇప్పుడేమో ఉద్యోగం మానేసి ఇంట్లో  వుండి నా పరువు తీస్తావా?” అంది. ఆమె చివరిమాటల్లో కోపం కన్నా ఆవేదన వుంది.
	”ఇందులో పోయే పరువేముందమ్మా! నాకు నచ్చినట్లు వుండాలనుకుంటున్నాను. అంతే!” అన్నాడు కచ్చితంగా.
	”నువ్వెప్పుడూ అంతేరా! నీకు నచ్చినట్లే వుండాలనుకుంటావ్‌! అందుకే ఏది సరిగా చెయ్యవు. చెయ్యలేవు. ఇక నీ ఇష్టం. ఎంత చెప్పినా విననప్పుడు నేను మాత్రం ఏం చెయ్యగలను. చిన్నప్పుడే మాట వినేవాడివి కాదు. ఇప్పుడు వింటావా? అన్నయ్య హాయిగా చదువుకుంటుంటే నువ్వు నీ ఇష్టం వచ్చినట్లు తిరుగుతుండేవాడివి. పుస్తకం పట్టరా అంటే వినేవాడివా? ఇప్పుడు ఇదికూడా అంతే! నీకు మాట వినటం అంటే ఏమిటో  తెలిస్తేగా! ఎందుకింకా నేను నీ ముందు కూర్చోవటం. వెళ్లిపోవటం మంచిది. ఏదో ఒక పని చేసుకుంటుంటే మనసు ఆ పని మీదకు పోయి ప్రశాంతంగా వుంటుంది” అంటూ లేచి వెళ్లిపోయింది.
	అయినా సతీష్‌ మనసు దృతి మీదనే వుంది. నరేంద్ర వాళ్ల ఊరెళ్లినప్పటి నుండి అతని ఆలోచనలో చాలా మార్పు వచ్చింది. ఆ వాతావరణంలో జీవం వుంది. జీవకళ వుంది. కానీ నరేంద్ర లేని లోటు ఆ ఇంట్లో  స్పష్టంగా కన్పిస్తోంది. హుషారుగా పనులు చేసుకుంటున్నారనే గాని తారమ్మను శేషేంద్రను చూస్తుంటే వాలుతున్న పొద్దునే గుర్తొస్తోంది. పక్కన నరేంద్ర లేకపోవడం వల్లనో ఏమో వున్నానంటే వున్నానన్నట్లుంది సౌమ్య. ఆమెను ఎవరు అర్థం చేసుకుాంరు? ఆమె మనసు లోతుల్లోకి ఎవరెళ్లి చూస్తారు? ఆమెకు ఆరోగ్యవంతమైన మనసు వుంది. ఆలోచనలు వున్నాయి. అవి ఎవరిక్కావాలి? ఎవరు పట్టించుకుంటారు? ఎవరికి అంత అవసరం వుంది? తల్లిదండ్రులకు లేదు. అత్తమామలకు లేదు. ఆమెను వాళ్లు చూడాల్సిన రీతిలో చూస్తూ బాధ్యతగానే వున్నారు. ఎవరి బాధ్యతలు వాళ్లవి, ఎవరి బాధలు వాళ్లవి, ఎవరిభావాలు వాళ్లవి… అందులో అందరితో అన్నీ పంచుకోలేని సందర్భాలు ఎన్నో వుంటాయి. ఒక్కోసారి నరేంద్రను గుర్తు చేసుకుంటూ ఆమె లోకంలో ఆమె వుండి ఎక్కడ కూర్చుంటే అక్కడే వుండిపోయేది. అలాంటప్పుడు తారమ్మ సౌమ్యకు తెలియకుండా ఎన్నోసార్లు తలకొట్టుకుంది. అది చూసి ”ఏందుకాంటీ  తల కొట్టుకుంటున్నారు?” అని అడిగితే ”ఏం లేదు బాబు! నా కోడలు కోమాలోంచి బయటకొచ్చినప్పటి నుండి ఇంతే! ఇలా వుందన్న విషయం తనకు తెలియనియ్యకుండా జాగ్రత్త పడుతూ నెట్టుకొస్తున్నాను. మళ్లీ ఏ అఘాయిత్యం చేసుకోకుండా కాపాడుకుంటున్నాను. అలా కాపాడుకుంటానని నరేంద్రకు మాట ఇచ్చాను” అంది… ఇలా ఇచ్చిన మాటలు, తీసుకున్న మాటలు, నిలుపుకున్న మాటలు ఒక అమ్మాయి మనసులోని ఉదృతిని, రహస్య రసోద్విగ్నతను అర్థం చేసుకోగలుగుతాయా? అది సాధ్యమయ్యేదేనా?
	రేపు దృతి పరిస్థితి కూడా ఇంతే కదా! దృతిని ఎవరు అర్థం చేసుకుంటారు? సౌమ్య కుటుంబ సభ్యులకు ఆమె కోమాలోకి వెళ్లి తిరిగి బయటకొచ్చిన మనిషి అన్న జాలి అయినా వుంది. దృతిపట్ల అలాంటి జాలి కూడా వుండే అవకాశం లేదు. అందుకే నరేంద్రవాళ్ల ఊరిలో కొంత పొలాన్ని కౌలుకి తీసుకొని ఆ పొలంలో పనులు చేసుకుంటూ దృతిని తీసికెళ్లి అక్కడే వుండిపోవాలనుకున్నాడు. అలా వుంటే నరేంద్ర తల్లిదండ్రులకి తోడుగా వున్నట్లు వుంటుంది దగ్గర కాబట్టి రోజు మార్చి రోజు సిటీకొచ్చి తన తల్లిదండ్రులను కూడా చూసుకోవచ్చు. ఈ నిర్ణయం తీసుకున్నాక ఇది వింటే తల్లికూడా సంతోషిస్తుందని ముందుగా తండ్రి దగ్గరకి వెళ్లి చెప్పాడు. ఆయన దానికి ఒప్పుకోలేదు.
	”నీక్కూడా నేను సైన్యంలో లేకుండా ఇంట్లో ఉండటం ఇష్టమేగా నాన్నా! ఎందుకు ఒప్పుకోవటం లేదు. పైగా మీరు పెద్దవాళ్లయిపోతున్నారు. నేను ఇక్కడ వుంటే మీక్కూడా కాస్త ధైర్యంగా వుంటుంది కదా!” అన్నాడు సతీష్‌చంద్ర.
	”అన్నయ్య వున్నాడుగా మాకు ధైర్యం చెప్పటానికి. అయినా నేనింకా రిటైర్‌ కూడా కాలేదు. అప్పుడే ఎక్కడ పెద్దవాళ్లమయ్యాం. వయసు వచ్చేకొద్దీ నీకు వున్న బుర్ర కూడా పోతోంది సతీష్‌! లేకుంటే ఇలా మాట్లాడవు” అన్నాడు అంకిరెడ్డి.
	మాట్లాడలేక ఒక్కక్షణం ఆగి ”అది కాదు నాన్నా!” అన్నాడు.
	ఆయన గంభీరంగా చేయి చూపి ఆపుతూ ”నువ్వింకేం మాట్లాడకు సతీష్‌!” అన్నాడు.
	”మాట్లాడకపోతే నా మనసులో మాట నీకెలా తెలుస్తుంది నాన్నా!” అంటూ అతనేం చెయ్యాలనుకుంటున్నాడో చెప్పాడు సతీష్‌చంద్ర.
	”ఇది మీ అమ్మతో చెప్పావా?” అని అడిగాడు అంకిరెడ్డి.
	”చెప్పలేదు నాన్నా! ముందు మీకు చెప్పాకనే చెబుదామనుకున్నాను. కొంతవరకు చెప్పాను కాని ఇలా అని పూర్తిగా చెప్పలేదు” అన్నాడు సతీష్‌చంద్ర.
	”చెప్పకు. వింటే గుండె ఆగి చస్తుంది”
	”అదేంటి నాన్నా?”
	”అదంతేరా! ఆమె సమాజం కోసం బ్రతికే మనిషి”
	”సమాజం కోసమా?”
	”అవును సతీష్‌! చుట్టూ వున్న అపార్ట్‌మెంట్స్ లో వుండే ఆడవాళ్లే ఆమె ప్రపంచం. ఆమెలో దేశభక్తి లేదు. దేశసేవకి కొడుకును వదిలెయ్యాలన్న త్యాగభావన లేదు. వుండేదల్లా నీమీద ప్రేమ, మమకారం. అందువల్లనే ఆమె ఆశించినట్లు నువ్వు ఏ డాక్టరో, ఇంజనీరో కాకపోయినా దూర దేశంలో వుండి ఏదో ఒక పని చేస్తున్నావన్న భ్రమలో వుంది. ఆ భ్రమలోనే వుండనీయ్‌! భ్రమలు కూడా మనుషుల్ని బ్రతికిస్తుంటాయి” అన్నాడు.
	”భ్రమా?”
	”కాక నువ్వేమైనా అన్నయ్యలా చదివావా? అన్నయ్యలా వున్నావా? ఏదో ఒకటి చేసుకుంటూ దూరంగా ఎక్కడో ఎవరికీ కన్పించకుండా వున్నాడులే అని మేం తృప్తి పడుతున్న సమయంలో మళ్లీ ఈ వ్యవసాయం గోలొకటి విన్పిస్తున్నావు. నువ్వు పల్లెటూరులో వుండటం మీ అమ్మ ఇష్టపడుతుందా? దేశం ఎంతో ముందుకెళ్తోంది. పల్లెల్లో వున్నవాళ్లు కూడా సిటీకొచ్చి అపార్ట్‌మెంట్స్ లో వుంటున్నారు. నువ్వు మట్టి పూసుకుంటావా?”
	”తప్పేముంది నాన్నా!”
	”పైగా తప్పేముంది నాన్నా! అసలు నీ కళ్లకి నేను మీ అమ్మ ఎలా కన్పిస్తున్నాంరా? వెర్రోళ్లలా కన్పిస్తున్నామా?”
	”అదేంటి నాన్నా అలా మాట్లాడుతున్నావ్‌?”
	”ఇంకెలా మాట్లాడాలి సతీష్‌! అప్పుడేమో వద్దురా అంటే సైన్యంలోకి వెళ్లి మమ్మల్ని ఏడిపించావు. నువ్వు సైన్యంలో వున్నావని నీకెవరూ పిల్లనివ్వకపోతే అదో ఏడుపు. ఇప్పుడు వ్యవసాయం చేస్తాను అంటున్నావు… ఎన్నిసార్లు ఏడిపిస్తావురా నన్నూ, మీ అమ్మను”
	సతీష్‌చంద్ర తండ్రి ముఖంలోకి చూడకుండా సీరియస్‌గా ఎటో చూస్తున్నాడు.
	”మొన్న నీ పెళ్లిలో ఎవరో అన్నారట చాలామంది తల్లులకు డాక్టర్లు, ఇంజనీర్లు పుడతారు కాని సైనికులు పుట్టరని… అది విని మీ అమ్మ పడే ఆనందం అంతా ఇంతా కాదు. అది కూడా లేకుండా చేస్తావా ఆమెకు?” అన్నాడు అంకిరెడ్డి.
	ఇప్పుడు కూడా సతీష్‌ మాట్లాడలేదు. అతని మనసులో పైకి కన్పించని అల్లకల్లోలం మొదలైంది.
	”మీ అమ్మ పిచ్చిదిరా! దానికి దేశం మీద ప్రేమ లేదు కాని నీ మీద వెర్రి ప్రేమ. నీ గురించి ఎవరూ తక్కువగా మాట్లాడకూడదనుకుంటుంది. అది గమనించి బ్రతకరా!” అన్నాడు. ఆయన గొంతునిండా అదోరకమైన ఆర్ధ్రత.
	మనసంతా వికలమైంది సతీష్‌కి. వెంటనే తండ్రి గదిలోంచి బయటకొచ్చాడు. నేరుగా వాసుదేవ్‌ ఇంటికి వెళ్లాడు.
*****
రచన: విజయ్ భాస్కర్ రాజు
                  ఎన్నెన్నో విజయాలను అందించి విజయనగర సామ్రాజ్య వైభవాన్ని ఘనాపాటిగా తీర్చిదిద్దిన తుళువ నరసానాయకుడు ఉన్నఫళంగా అశ్వస్థతకు గురవ్వడం ,   ఆ రుగ్మత నుండి కోలుకోలేక మృత్యువాత పడడం విజయనగర సామ్రాజ్యాన్ని విస్మయానికి గురిచేసింది.  నరసానాయకుడు అవసాన దశలో ఉన్న సమయం లో రాజ్య కార్యకలాపాలు కుంటుపడ కుండా ఉండేందుకు తన పెద్ద కుమారుడైన వీరనరసిమ్హ రాయలును తన స్థానంలో నియమించి బాధ్యతలు అప్పగించాడు.  ఆ మేరకు చక్రవర్తి ఆమోదం కూడా లభించింది.  అది జరిగి న కొద్ది రోజులకే నరసానాయకుడు స్వర్గస్థుడయ్యాడు.  తదనంతరం వీర నరసింహ  రాయలను అన్ని కీలక పదవుల్లో కొనసాగించాలా? వద్దా ? అన్న మీమాంసలో పడ్డాడు చక్రవర్తి రెండవ నరసింహరాయలు. ఈ మేరకు సామంత ప్రభువులతో సంప్రదించాడు.  వారంతా వీర నరసిమ్హ రాయలకే మద్దతు తెలపడంతో చక్రవర్తి తన భారాన్ని దించుకున్నాడు.  వీర నర సింహ రాయలుకు మరిన్ని బాధ్యతల ను కట్టబెట్టాడు.  ఇదిలా ఉండగా దివం గత నరసానాయకునికి ముగ్గురు భార్య లు. వారిలో పెద్ద భార్య తిప్పాజీ.  రెండవ  భార్య నాగలాంబ . మూడవ భార్య ఓబాంబిక.  వారిలో తిప్పాజీకి వీర నరసింహరాయలు,నాగలాంబకు శ్రీకృష్ణ దేవరాయలు, ఓబాంబికకు రంగప్పరాయలు, అచ్యుత దేవ రాయ లు జన్మించారు.  అన్నదమ్ములందరూ వీరాధి వీరులే.  అయితే రాజ్యార్హత నిబంధనల ప్రకారం ఏ పదవైనా ముందుగా పెద్ద కుమారునికే దక్కు తుంది.  అందులో భాగంగానే తన తండ్రి తదనంతరం పెద్దవాడైన వీర నరసింహరాయలను ఆ పదవి వరించింది.  
తండ్రి వారసత్వాన్ని పుణికి పుచ్చుకున్న వీర నరసింహరాయలు తన చక్రవర్తి పట్ల ప్రభుభక్తికి, విశ్వాసానికి మారుపేరుగా నిలిచాడు.  చక్రవర్తిని కంటికి రెప్పలా కాపాడుతూ నిరంతర నిఘాను పెంచాడు. ఫలితంగా చక్రవర్తికి, వీర నరసింహరాయలకు మధ్యన మరింత సాన్నిహిత్యం పెరిగింది.  ఈ క్రమంలో వీర నరసింహరాయలు ఏం చెప్పినా చక్రవర్తి జవదాటడం లేదు.  ఒకానొక రోజు చక్రవర్తి,  రాయలవారు  రహస్య సమాలోచనలు జరుపుతున్న సమయంలో వేగుల ద్వారా ఓ ముఖ్య సమాచారం అందింది.  అదేమంటే నరసానాయకుని చేతిలో ఓడిపోయిన సామంతులందరూ మళ్ళీ తిరుగుబాటు చేసి స్వతంత్ర ప్రభువులుగా చలామణి అయ్యే పథకాలు రూపొందిస్తున్నారని.  సమాచారం అందుకున్న వెంటనే వీరనరసింహరాయలు ఉగ్రుడయ్యాడు.  “తన తండ్రి చనిపోయినంత మాత్రాన విజయనగర సామ్రాజ్య శక్తియుక్తులు అడుగంటాయా?వారి సంగతేంటో తేలుస్తానంటూ” వీరనరసింహరాయలు ఆగ్రహంతో మండిపడ్డాడు.  ఇక ఏ మాత్రం ఆలస్యం చేయలేదు. సైన్యాన్ని సర్వ సన్నద్దంగా ఉంచాలంటూ ఆదేశించాడు.  అంతలోనే చిన్న ఆలోచన తట్టింది.  యుద్ధాల పేరుతో తాను రాజధానికి దూరం ఉంటే చక్రవర్తికి అపాయం తలపెట్టే ప్రమాదం ఉంటుందని భావించాడు.  తమ కుటుంబానికి మొదటి నుండి అతి విశ్వాస పాత్రులైన పెనుగొండ దుర్గాధ్యక్షుని సంప్రదించాడు. నిరంతర నిఘా ఉంచి  చక్రవర్తిని పకడ్బందీ రక్షణతో కాపాడాలనీ, అందుకు పెనుగొండ దుర్గమే సరైనదనీ, తాను యుద్ధాల నుండి తిరిగి వచ్చే వరకు చక్రవర్తిని అక్కడే ఉంచుకుని ఏ లోటు రాకుండా చూసుకోవాలంటూ ఆదేశించాడు.  ఆ మేరకు విషయం చక్రవర్తి దృష్టికి తెచ్చి ఒప్పించాడు.  చక్రవర్తి కూడా ఈ ప్రతిపాదనకు ఎంతో ఆనందంగా ఒప్పుకున్నాడు.  వీర నరసింహరాయలు చక్రవర్తిని వెంటబెట్టుకుని పెనుగొండ చేరుకున్నా డు. కొద్ది రోజులపాటు ఆక్కడే మకాం వేసి తగిన రక్షణ ఏర్పాట్లు చేశాడు.  చక్రవర్తి ఖర్చుల కోసం సంవత్సరానికి ఇరవై వేల క్రూజాడోలు కేటాయించి చక్రవర్తి ఏది కోరుకుంటే అది తక్షణమే అందేలా ఏర్పాట్లు చేశాడు. 
తాను యుద్ధాలకు బయలు దేరి వెళ్ళేందుకు ఇక మరెంతో సమయం లేదని, అనుమతిస్తే రాజధాని చేరుకుని యుద్ధ ఏర్పాట్లు పూర్తి చేసుకుంటాననీ చక్రవర్తిని కోరాడు.  చక్రవర్తి సంతోషంగా అంగీకరించాడు.  ఇక నుండి తను స్వేచ్చగా , స్వతంత్రంగా ఉండొచ్చనీ, తనమీద వీరనరసిమ్హ రాయల పెత్తనం తప్పుతుందనీ వెంటనే అనుమతించా డు.  వీరనరసింహరాయలు పెనుగొండ నుండి విజయనగరం చేరుకున్నాడు.  తనకు అత్యంత విశ్వాస పాత్రుడైన తిమ్మప్పనాయకుడిని రప్పించాడు.  ఇరవై వేల మంది సైన్యాన్ని చక్రవర్తి అంగరక్షకులుగా నియమించాడు. ఆ సైన్యానికి తిమ్మప్ప నాయకున్ని సైన్యాధ్యక్షునిగా నియమింప జేశాడు.   ఎట్టి పరిస్థితుల్లోనూ రాజు నగరం విడిచి వెళ్ళకుండా చూడాలని, రాజుపై ఎలాంటి కుట్రలు జరగకుండా కంటికి రెప్పలా కాపాడాలంటూ ఆదేశించాడు.  ఆ మేరకు ఆఘమేఘాలపై పెనుగొండ పంపించాడు.  అనంతరం యుద్ధానికి బయలు దేరిన వీర నరసింహరాయలు తమ చక్రవర్తి సార్వభౌమాధికారాన్ని ధిక్కరించిన సామంత ప్రభువులను ఒక్కరొక్కరిగా ధ్వంసం చేస్తూ ఓడించసాగాడు.  వెళ్లిన ప్రతిచోట స్వైర విహారమే.  విజయం విజయ నగర సొంతమే.  ఈ నేపథ్యంలో వీరనరసింహునితో కొందరు సేనానులకు సాన్నిహిత్యం  పెరిగింది.  అందులో కొండమరుసు ఒకరు.  నరసానాయకుని కాలం నుండి కొండమరుసుకు ఈ కుటుంబమంటే వల్లమాలిన ప్రేమ.  తెలివితేటల్లో, యుద్ధవిద్యల్లో ఆరితేరిన వాడు.  ప్రస్తుతం ఎదురు తిరిగిన సామంత ప్రభువుల అణచివేతలో కొండమరుసుదే ప్రధాన పాత్ర.  యుద్ధాలు ముగించి వీరనరసింహరాయలు రాజధాని చేరుకున్నాడు.  యుద్ధాలలో అరివీర భయంకరంగా పోరాడిన దండనాయకులను ప్రశంసించే కార్యక్రమాలను నిర్వహిస్తున్న రోజుల్లో ఒకరోజు కొండమరుసు వీరనరసింహ  రాయల వద్దకు వచ్చాడు.  చక్రవర్తితో ఏకాంత సమావేశానికి అనుమతి కోరాడు.  అనుమతి లభించాక నిర్ణీత రోజున చక్రవర్తితో సమావేశమై తన మనసులోని మాట బయట పెట్టాడు.  చక్రవర్తి రెండవ నరసింహుడు రాజ్య పాలనకు అర్హుడు కాదన్నాడు.  చెప్పుడు మాటలకు లోబడి సొంత నిర్ణయాలు తీసుకుంటాడనీ,అలాంటి రాజు విజయనగర సామ్రాజ్యానికి చక్రవర్తిగా కొనసాగడం రాజ్య శ్రేయస్సు దృష్ట్యా మంచిది కాదని అందువల్ల అతన్ని హతమార్చడమే శ్రేయోదాయకమని చెవిలో నూరి పోశాడు.  అయితే గుండెనిండా ప్రభుభక్తి గల వీరనరసింహరాయలు ఆ మాటలు పెడచెవిన పెట్టాడు.  మౌనమే సమాధానంగా మిన్నకుండిపోయాడు.  అయినా కొండమరుసు తన పట్టు వీడలేదు. మరో అవకాశం కోసం ఎదురు చూస్తున్నాడు.  
కొద్ది రోజులు గడిచాక  అక్కడ పెనుగొండలో ఉన్న చక్రవర్తిని కొందరు సామంతులు కలసి రహస్య సమాలోచనలు జరిపారు. భద్రతా పరిస్థితుల దృష్ట్యా అది మంచిది కాదని చెప్పినా చక్రవర్తి ఇటు సైన్యం మాటను కానీ, అటు కొండమరుసు మాట కానీ వినడం లేదు.  దీంతో చక్రవర్తి రక్షణ పట్ల సైన్యం ఆందోళన చెందుతూ విషయాన్ని వీరనరసింహ  రాయలకు చేరవేయాలంటూ కొండమరుసును కోరింది.  ఇదే అదనుగా భావించిన కొండమరుసు వెంటనే వీరనరసింహ రాయలను కలిశాడు.  పెనుగొండలో చక్రవర్తి ఇష్టారాజ్యంగా వ్యవహరిస్తున్నాడనీ ,కొందరు సామంత ప్రభువులు నేరుగా కలిసి రహస్య సంప్రదింపులు జరుపుతున్నారనీ విన్నవించాడు.  దీంతో రాయలు ఈ విషయంపై ఆరా తీశాడు.  చక్రవర్తి అంగరక్షక సైన్యాధిపతి తిమ్మప్ప నాయకునితో పాటు వేగులు కూడా ఈ  విషయాన్ని ధృవీకరించారు.  చక్రవర్తి తీరును వీరనరసింహరాయలు అను మానించాల్సి వచ్చింది.  ఆయన మనస్సులో అనుమాన బీజం నాటు కుందని రూఢీ అయ్యాక కొండమరుసుకు ఓ ఆలోచన తట్టింది. ఎలాగైనా మాటల గారడీతోనే వీరనరసింహుని మనసు మార్చాలనుకున్నాడు. అందుకు సరైన సమయం రానే వచ్చింది.  వీరనరసింహుడు ఎంతో సంతోషంగా ఉన్నాడు.  అడిగిన వారికి ఏదీ కాదనకుండా మంజూరు చేస్తున్నాడు.  సరిగ్గా అప్పుడే కొండమరుసు రాయలవారిని కలిశాడు.  “చక్రవర్తి ఎవరి మాటలంటే వారి మాట లు  నమ్ముతున్నాడనీ,రాజకీయ పరిణతీ, విచక్షణా జ్గ్నానం లేనందువల్ల అనాలోచిత నిర్ణయాలు తీసుకుం టున్నాడనీ,   చెప్పుడు మాటలు రాజ్యానికి చేటు తెస్తాయనీ”  వీరనరసింహునితో విన్నవించాడు కొండమరుసు.  “గతంలో మీ తండ్రి నరసానాయకున్ని ఉన్నఫళంగా పదవులనుంచి తప్పించింది చెప్పుడు మాటల ద్వారానే అనీ, అప్పట్లో మీ తండ్రి పెనుగొండ దుర్గం ద్వారానే తిరిగి పదవిని దక్కించుకున్నాడనీ, ఈసారీ అదే పరిస్థితి తలెత్తితే సామంత ప్రభువుల దృష్టిలో ,ప్రజల దృష్టిలో చులకన అవుతామంటూ వీరనరసింహ  రాయల అనుమానానికి ఆజ్యం పోశాడు కొండమరుసు.  అంతే! కొండమరుసు మాటలు మనసులో నాటుకు పోయాయి.   వీరనరసింహరాయలు ఇక ఉపేక్షించ దలుచుకోలేదు. చక్రవర్తిని మూడోకంటికి తెలియకుండా చంపించడంతో పాటు తన గొప్పతనాన్ని మరింతగా పెంచి ఈ రాజ్యానికి ఏకైక ప్రభువుగా తనను కొలిచే మార్గం గురించి ఆలోచించాడు.  అందుకోసమై అవకాశం కోసం ఎదురు చూస్తున్నాడు.  ఒకరోజు కొండమరుసును పిలిపించాడు. తన హస్తం ఉందని తెలియకుండా రాజును హత్య చేసే మార్గం సూచించమంటూ అడిగాడు.  
ఇంకేం ! అదే ఆలోచనలో ఉన్న కొండమరుసు వెంటనే సమాధానమిస్తూ ” లేకేం  ప్రభూ. . . ఎప్పుడో ఆలోచించి పెట్టిన ఒక మంచి మార్గముందని” చెప్పాడు. ” అదెలా ” అన్నాడు వీరనరసింహుడు.  కొండమరుసు అందుకు సమాధానమిస్తూ “నేను పెను గొండ దుర్గ పరిపాలనా విషయంలో కొన్ని తప్పులు చేశాననీ ,అందువల్ల తక్షణమే మంత్రి దర్శనానికి రావాలం టూ తమరు నన్ను ఆదేశించాలి.  నేను మీ ఆజ్గ్నను ఉల్లంఘిస్తాను.  నా క్రమ శిక్షణారాహిత్యానికి మీరు ఆగ్రహం వ్యక్తం చేస్తారు.  ఫలితంగా మీ ద్వారా నాకు శిక్ష పడుతుందేమోనని నేను భయపడతాను.  ఆ భయంతో విజయ నగరం నుండి పెనుగొండకు పారి పోతాను.  అక్కడే ఉన్న చక్రవర్తికి ఈ విషయం వివరించి మీ ఆగ్రహం గురించి చెబుతాను.  మెల్లమెల్లగా రాజుకు దగ్గరై మంత్రిగా మీరు తగరని, మీకు వ్యతిరేకంగా రాజును ప్రేరేపిస్తాను.  తద్వారా చక్రవర్తికి మరింత దగ్గరవుతాను.  ఆ పిదప రాజ్యంలోని సామంతులందరూ మీ పట్ల అసంతృప్తికి గురై చక్రవర్తిని అభిమాని స్తున్నట్లు భ్రమ కల్పిస్తాను.  అందులో భాగంగా మిమ్ములను వ్యతిరేకిస్తూ ఒక్కొక్క రోజు ఒక్కొక్క సామంతుడు వారి వారి  లేఖల  ద్వారా చక్రవర్తికి ఫిర్యాదు చేస్తున్నట్లు నకిలీ లేఖలు సృష్టిస్తాను.  ఆ లేఖల్లో రాజును ఉద్దేశించి చెబుతూ ” భుజబలాన్ని నమ్ముకుని మీ తండ్రిగారు సాధించిన ఈ రాజ్యంలో మీరు చక్రవర్తిగా కాకుండా ఓ రాజరిక బందీగా బ్రతకడం ఎంత మాత్రమూ మాకిష్టం లేదు. మీ రాజ్యానికి మీరే ఏకైక ప్రభువు కావాలి.      మీకు మంత్రి, సామంతుడు అయిన వీరనరసింహరాయల అధీనంలో ఈ రాజ్యం ఉండడం మీకు శ్రేయస్కరం కాదు.  నిర్ణయాధికారంతో పాటు పెత్తనమంతా మంత్రిదే అయినందువల్ల అతను మీ రాజ్యంలో అత్యంత బలవంతుడిగా మారాడు.  మిమ్ములను ఓ బందీగా రాజధానికి దూరంగా ఉంచి, ఏదో ఒక రోజు తిరుగుబాటు చేసి ఈ రాజ్యాన్ని హస్తగతం చేసుకోవాలనే దురాలోచనలో మంత్రి ఉన్నాడని,అదే జరిగితే మీ ఉప్పు, కారం తింటున్న మేము ఎంత మాత్రం సహిస్తూ బ్రతకలే  మని” లేఖల్లో రాయిస్తానని చెప్పాడు కొండమరుసు.  
“చక్రవర్తి ఆ లేఖలు చదివి మీ మీద అయిష్టత పెంచుకున్నాక మరింత అయిష్టత పెరిగేలా రాజుకు చాడీలు నూరిపోస్తాను.  మీకు వ్యతిరేకంగా మాట్లాడుతూ రాజుకు మరింత ధైర్యమిస్తాను.  ఇలా లేఖలు రాసిన సామంతుల్లో ఓ సామంతుడి దగ్గరికి రహస్యంగా వెళ్ళి అక్కడే మకాం వేసి పెద్ద సైన్యం సమకూర్చు కోవాలని సలహా ఇస్తాను. మన ప్రయ త్నాలు మంత్రి వ్యతిరేక సామంతులకు రహస్యంగా చేరవేద్దామంటూ రాజును నమ్మిస్తాను. దీంతో ఇటు సామంతులు, అటు దండనాయకులు మీ తరపున వీరనరసింహ రాయలపై దాడి చేసి బందీని గావిస్తారు. ఆ తర్వాత మీరే నిజమైన చక్రవర్తి అంటూ అందరూ మిమ్ములను ఆమోదిస్తారంటూ రాజుకు చెబుతాను. నేనందించిన ప్రోత్సాహంతో రాజు ఈ పనికి ఒప్పుకుంటాడు.  అనం తరం ఒకానొక రోజు రహస్యంగా నగరం విడిచి ఒక దుర్గాధ్యక్షుని కోటకు వెల్దామని చెబుతాను.  ఆ మేరకు పెనుగొండ వదిలేలా పురికొల్పుతాను.  మార్గమధ్యంలో మూడోకంటికి తెలియ కుండా చక్రవర్తిని హతమారుస్తాను. ” అంటూ తాను రచించిన పకడ్బందీ పథకాన్ని వీరనరసింహ రాయలకు వివరించాడు కొండమరుసు.  పక్కా ప్రణాళికతో కూడిన ఈ కుట్ర పట్ల వీరనరసింహరాయలు చాలా సంతోషించాడు. ఆ ఆనందాన్ని పట్టలేక కొండమరుసుకు విలువైన బహుమానాలొసంగి,తగిన రీతిలో సత్కరించి వెంటనే ఈ కుట్రను అమలు చేయమన్నాడు.      
             కొద్దిరోజులు గడిచాక కొండమరుసు విజయనగరం నుండి ఉన్నట్లుండి మాయమయ్యాడు.  ఆ వెంటనే పెనుగొండ దుర్గం చేరుకున్నా డు.  సమయం చూసుకుని చక్రవర్తిని కలిసి మంత్రి తనపట్ల ఆగ్రహంతో ఉన్నాడనీ, చక్రవర్తి పట్ల తాను విధే యత చూపిస్తూ మంత్రి మాటలను పెడచెవిన పెట్టడమే కారణమంటూ విన్నవించాడు.  చక్రవర్తి రెండవ నరసిం హుని పట్ల లేనిపోని అభిమానం, ప్రేమ కురిపిస్తూ అచిరకాలంలోనే దగ్గరయ్యాడు.  తన మాట రాజు జవదా టడని నమ్మకం కుదిరాక తాను రచించి న కుట్రను అమలు చేయసాగాడు.  రోజు కో లేఖను రాజుకు చూపసాగాడు. ఒక రోజు ఒక దుర్గాధ్యక్షునిది చూపితే, మరో రోజు మరో దండనాయకునిది, ఇంకో రోజు ఇంకో అమరనాయకుని లేఖలను చూపసాగాడు.  లేఖల పరంపర ఇలా కొనసాగుతుండగానే ఒక రోజు చక్రవర్తి కొండమరుసును పిలిపించాడు.  లేఖల న్నీ చూపించాడు.  పరిస్థితులు తనకు ఎలా అనుకూలంగా మారాయో  వివరిం చాడు.  అయితే రాజ్యంలోని అశ్వబలం, గజబలం,ఇతర దండనాయకులను, కోశాగారాన్ని తన చెప్పుచేతల్లో పెట్టుకుని  మంత్రాంగం,యంత్రాంగం నడిపిస్తున్న వీరనరసింహున్ని ఎలా ఎదుర్కొని పోరాడాలి? ఆలోచించి సలహా ఇవ్వమంటూ కొండమరుసును కోరాడు చక్రవర్తి.  ” నిజమే ప్రభూ మీరు చెప్పింది అక్షర సత్యం. మిమ్ములను అసలైన చక్రవర్తిగా చూడాలనుకునే సామంతులకు, దండనాయకులకు మంత్రి పట్ల అయిష్టం,అసహ్యం ఏర్పడింది.  మీరు మంత్రిని అణచివేసే చర్యలకు శ్రీకారం చుట్టగానే మీతో పాటు యుద్ధ రంగంలో ఆ సేనానులం దరూ అండగా నిలుస్తారు.  అలా చేయడ మే ఆ మంత్రికి తగిన శాస్తి అనీ, అదే న్యాయమనీ వారందరికీ తెలుసు.  ఇప్పటికే మిమ్ములను ఆహ్వానించిన దుర్గాధ్యక్షుడు సర్వ స్వతంత్రుడిగా ఉన్నారు.  అందుకే మీరు నేరుగా అక్క డికి వెళితే చాలు.  కాగల కార్యం గంధర్వులు నెరవేరుస్తారు. ” అంటూ ప్రోత్సహించాడు కొండమరుసు. 
                    “సరే అలాగే చేద్దాం.  నాకు రక్షణ పేరుతో ఇరవై వేలమంది సైనికులను ఏర్పాటు చేశాడు వీరనరసింహుడు. అంతమంది కన్నుగప్పి ఈ దుర్గం నుండి బయట పడే తరుణోపాయమేదైనా ఉంటే చెప్పమంటూ” కొండమరుసును అడిగాడు చక్రవర్తి.  ” ప్రభూ మీ అను మతి మేరకు ఓ చక్కటి ఉపాయం చెబుతాను.  మీరు ఏ రోజైతే ఈ దుర్గాన్ని వదలి వెళ్ళాలి అనుకున్నారో ? ఆ రోజున మనమిద్దరం మీ ఉద్యానవనం ద్వారా నగర ప్రాకారం వెనుకవైపు గోడ ద్వారాన్ని చేరుకుందాం. ఆ మార్గం నాకు బాగా తెలుసు.  భటులు ఎవరూ తోడు లేకుండా ఒంటరిగా ఉన్న మనలను చూసి మీరే చక్రవర్తి అని ఎవరూ గుర్తు పట్టరు.  అలా రహస్యంగా ఎవరి కంట బడకుండా నగరం బయటకు వెళ్దాము.  అప్పటికే అక్కడ రెండు మేలు జాతి గుర్రాలను ఏర్పాటు చేసి ఉంచుతాను.  మీరు క్షేమమని భావించిన చోటకు నేరుగా వెళ్దాము. ” అని చెప్పాడు కొండ మరుసు. చక్రవర్తికి ఈ ఉపాయం బాగా నచ్చింది.  తనను తప్పించే భారం మొత్తం కొండమరుసు చేతిలో పెట్టి హాయిగా ఊపిరి పీల్చుకున్నాడు.  తన పథకం పారినందుకు,ఇంత సులభంగా తన కుట్ర అమలవుతున్నందుకు కొండమరుసు చాలా సంతోషించాడు.  ఆ తర్వాత విజయనగరానికి ఎప్పటిక ప్పుడు తన యోగ క్షేమాలను, తన అవసరాలను వివిధ మార్గాల ద్వారా తెలియపర్చే ప్రక్రియను చక్రవర్తి ఆపేశాడు.  
రాజు నుండి సమాచారం అందక పోవడంతో రాజధానిలో వీరనరసింహుడు అప్రమత్తమయ్యాడు.  ఒకవేళ రాజు హతమార్చబడితే తద్వారా ఉత్పన్నమయ్యే ఎలాంటి పరిస్థితులనైనా ఎదుర్కొనేందుకు ముందు జాగ్రత్తలు తీసుకున్నాడు.   తిరుగుబాటు జరిగితే కఠినంగా అణచివేసేందుకు ప్రతిచోట తన నమ్మినబంట్లను నియమించి సర్వం సిద్దం చేశాడు. చక్రవర్తి మరణ వార్త కోసం కళ్ళు కాయలు కాచేలా ఎదురు చూస్తున్నాడు.  ఇక్కడి పరిస్థితి ఇలా ఉంటే అక్కడ పెనుగొండ దుర్గంలో రాజు అనుమతి కోసం ఎదురు చూస్తున్నాడు కొండమరుసు. ఒకరోజు అకస్మాత్తుగా కొండమరుసును పిలిపించాడు చక్రవర్తి.  ఫలానా రోజు పెనుగొండను వదిలి వెళ్దామంటూ రహస్యంగా చెప్పాడు.  అందుకు సరేనన్న కొండమరుసు తన కుట్ర అమలుకు శ్రీకారం చుట్టాడు.  చక్ర వర్తి ప్రతిరోజు కోట లోపలి భాగంలోని ఉద్యానవనం వెళ్తుంటాడు.  ఈ ఉద్యాన వనం రాజుగారి భవనానికి ఆనుకునే ఉంటుంది.  తన సతీమణులతో రాజ భవనం నుండి నేరుగా ఉద్యానవనం లోకి ప్రవేశించే సౌకర్యం ఉంటుంది.  రాజభవనం నుండి ఉద్యానవనం వరకూ ఉన్న మార్గంతో పాటు ఉద్యా నవనం చుట్టూ మొత్తం కలిపి మూడు వందలమంది రాజ భటు లు కాపలా ఉంటారు.  కొండమరుసు ఆఘ మేఘాల పై ఆ భటులను కలసి ఇలా చెప్పాడు. ” నేను ఫలానా రాత్రి, ఫలానా సమయంలో ఇటువైపుగా ఎవరితోనైనా వెళుతుంటే అతన్ని తక్షణమే నిర్దాక్షిణ్యంగా నరికి వేయండి.  అతనికి అదే సరైన శిక్ష.        ఎందుకంటే వాడు మన ఉప్పుకారం తింటూ శత్రురాజుల గూఢచారిగా పనిచేస్తున్నాడు. మన సైనిక బలా బలాల సమాచా రాన్ని  ఎప్పటి కప్పుడు ఎదుటి వారికి చేరవేస్తున్నాడు.  పనైన వెంటనే మీకు భారీ బహుమానం ఇస్తాను. మన రాజ్య శ్రేయస్సు కోసం మీరు చేయబోయే ఈ పని చాలా చిన్నది. ” అంటూ చెప్పాడు.  అనుకున్న రోజు రానే వచ్చింది.  ఆ రోజు సంధ్యాసమయం వేళలో కొండమరుసు చక్రవర్తిని కలిశాడు.  ” ప్రభూ ఈ రోజు చేయవలసిన పనిని రేపటికి వాయిదా వేయవద్దు. మనం తప్పించుకు పోవడా నికి గుర్రాలు సిద్దం చేసి ఉంచాను.  మీ ప్రయాణ విషయం మీ అంతఃపుర స్త్రీలకు కూడా తెలియకుండా అన్ని ఏర్పాట్లు పక్కాగా చేశాను.  మూడో కంటికి తెలి యకుండా మిమ్ములను తీసుకు వెళతా ను. ఇక మీరు చేయవలసింది ఒంటరిగా నేరుగా ఉద్యానవనంలోకి రావడమే.  అక్కడ మీ కోసం నేను ఎదురు చూస్తూ ఉంటాను” . అని కొండమరుసు చెప్పాడు చక్రవర్తి సరే మంచిదంటూ తలూపి అంగీకారం తెలిపాడు.  
బాగా చీకటి పడ్డాక రాణులందరితో భోజనం ముగించాడు.  నిద్రకుపక్రమించడం కోసం అటు రాణులు ఇటు రాజు ఎవరి గదుల్లోకి వారు వెళ్ళారు. రాణులందరూ నిద్ర పోయాక చక్రవర్తి మారు వేషంతో ఎంతో జాగ్రత్తగా తన భవనంలోనుండి దొడ్డి దారిన ఉద్యానవనంలోకి ప్రవేశించాడు.  రాజు కోసమే ఎదురు చూస్తున్న కొండమరుసు మరింత జాగ్రత్తగా ఉన్నాడు.  చక్రవర్తి కొండమరుసును సమీపించేందుకు ఇద్దరు భటుల మధ్యనుండి ముందుకు పోయాడు. ఆ వెంటనే కొండమరుసు భటులకు సైగ చేశాడు.  భటులు చక్రవర్తి మీద పడి నరికేశారు.  ఉద్యానవనం నుండి కోట వెలుపలి ద్వారం వైపు మార్గమధ్యంలో ఒకానొక చెట్టు క్రింద శవాన్ని పూడ్చి పెట్టారు.  వాస్తవంగా తామెవరిని చంపింది భటులకు కూడా తెలియదు.  కొండమరుసు వారికి కృతజ్ఞతలు తెలిపి అప్పటికప్పుడే బహుమానాలందజేశాడు. ఆ పిదప తన సత్రానికి వెళ్ళి పెనుగొండ వదలి మాయమయ్యాడు.  తెల్లారేసరికి రాజు కనిపించడం లేదన్న సమాచారం దావానలంలా గుప్పుమం ది. నగరమంతా వెదికినా ఆయన జాడ తెలియలేదు. వీరనరసింహునితో యుద్ధం చేయడానికి సంకల్పించి తనకు అనుకూలమైన సురక్షిత ప్రదేశానికి పారిపోయాడని అందరూ అనుకున్నారు .   
చక్రవర్తి మాయమయ్యాడన్న సమాచారం వెంటనే వీర నరసింహునికి చేరవేయబడింది. వీరనరసింహుడు ఎంతో విచారం నటించి వెంటనే కోటలోని దండనాయకులను, అంతఃపుర స్త్రీలను,రాజోద్యోగులను పిలిపించి దిగ్భ్రాంతి వ్యక్తం చేశాడు.  అందరి సమక్షంలో ఎంతగానో దుఃఖిం చాడు.  వెంటనే చక్రవర్తి జాడ తెలపా లంటూ ఆదేశించాడు. అంతఃపుర స్త్రీలను ఓదార్చాడు. అయితే అదంతా నటనే.  రాజు మరణం లేనిపోని గొడవలకు దారి తీయవచ్చునని తెలిసి గుర్రాలను, ఏనుగులను సిద్దంగా ఉంచమన్నాడు.  నిజం చెప్పాలంటే రాజు మాయమయ్యాడన్న సంగతి తప్ప అసలేం జరిగిందీ వీరనరసింహునికి కూడా సమాచారం లేదు. పరిస్థితులు సద్దు మణిగాక కొండమరుసు వీరనరసింహున్ని కలిశాడు. జరిగిన తతంగమంతా పూసగుచ్చినట్లు వివరించాడు.  చక్రవర్తిని హతమార్చిన భటులకు కూడా తాము ఎవరిని హతమార్చింది తెలియకుండా చేశానన్నాడు. ఎంతో రహస్యంగా ,మరెంతో పకడ్బందీగా ఈ కుట్రను అమలు చేశానన్నాడు.  వీరనర సింహుడు ఎంతగానో సంతోషించాడు.  అతి విలువైన వజ్రవైడూర్యాలను కొండమరుసుకు కానుకగా ఇచ్చాడు.  సర్వాధికారాలు తన గుప్పిట్లో ఉంచుకున్న వీరనరసింహరాయలు తనకు తాను విజయనగర సామ్రాజ్య చక్రవర్తిగా ప్రకటించుకున్నాడు. 
( ఇంకా ఉంది )
విశ్లేషణ:  టేకుమళ్ళ వెంకటప్పయ్య  

అన్నమయ్య మనుమడైన చినతిరుమలాచార్యులు సంకీర్తన లక్షణమైన “పదచ్ఛందము” లో సంకీర్తనల గొప్ప దనాన్ని ఎంతో వైభవంగా కీర్తించాడు.  “శృతులై శాస్త్రములై పురాణకథలై సుజ్ఞానసారంబులై / యతిలోకాగమ వీథులై వివిధమంత్రార్థంబులై నీతులై కృతులై వేంకటశైలవల్లభ రతిక్రీడారహస్యంబులై / నుతులై తాళుల పాక న్నయ వచోనూత్నక్రియల్ చెన్నగున్.”  అంటాడు. తాతగారైన అన్నముని కీర్తనలు వేద, వేదాంగాలతో సమానం, సకల శాస్త్రాలతో సమానం, ఇవి జ్ఞాన భాండాగారాలు, వివిధ మంత్రాల యొక్క అర్ధాలై, నుతులై, శ్రీవేంకటేశ్వరుని శృంగార క్రీడలై భూమండలంలో విలసిల్లుతాయన్న ఆశాభావాన్ని వెలిబుచ్చాడు.
అది యదార్ధం. పరమ సత్యమైన విషయం. భగవంతుని పొందడానికి భాగవతంలో నవవిధభక్తులు (మార్గాలు) తెలియజేశారు మహాభక్త పోతన. దానికి ప్రామాణిక శ్లోకం భాగవతంలోని ప్రహ్లాద చరిత్ర ఘట్టంలో ” శ్రవణం కీర్తనం విష్ణోః స్మరణం పాద సేవనం / అర్చనం వందనం దాస్యం సఖ్యమాత్మ నివేదనం / ఇతి పుంసార్పితా విష్ణౌ భక్తిశ్చేన్నవలక్షణా / క్రియతే భగవత్యద్ధా తన్మన్యేధీతముత్తమమ్” అంటే పోతన అచ్చతెనుగులో “తను హృద్భాషలసఖ్యమున్, శ్రవణమున్, దాసత్వమున్, వందనార్చనముల్, సేవయు, నాత్మలో నెఱుకయున్, సంకీర్తనల్, చింతనంబను నీ తొమ్మిది భక్తిమార్గంబుల సర్వాత్ముడైన హరిన్ నమ్మి సజ్జనుడై యుండుట భద్రమంచు దలతున్ సత్యంబు దైత్యోత్తమా!” అంటాడు.  భగవంతుని పూజిం చడానికి అనేక మార్గాలున్నాయన్న మాట నిజమే కానీ వానిలో కీర్తనం అనగా భగవంతుని గుణగణములను కీర్తించి తరించుట కలియుగం లో మనకు ఇవ్వబడ్డ ఏకైక సులభ సాధనం.
మహాభాగవతం లో చెప్పిన కీర్తన అనే భక్తి మార్గాన్ని అన్నమయ్య ఈక్రింది కీర్తనలో సామాన్య ప్రజలకు సైతం అర్ధమయ్యేల రంగరించి పోత పోశాడు.
సామంతం
పల్లవి: చాలదా బ్రహ్మమిది సంకీర్తనం మీకు
జాలెల్ల నడఁగించు సంకీర్తనం.
చ.1. సంతోషకరమైన సంకీర్తనం
సంతాప మణఁగించు సంకీర్తనం
జంతువుల రక్షించు సంకీర్తనం
సంతతముఁ దలచుఁడీ సంకీర్తనం  || చాలదా||
చ.2. సామజముఁ గాచినది సంకీర్తనం
సామమున కెక్కుడీ సంకీర్తనం
సామీప్య మిందరికి సంకీర్తనం
సామాన్యమా విష్ణు సంకీర్తనం     || చాలదా||
చ.3. జముబారి విడిపించు సంకీర్తనం
సమబుద్ధి వొడమించు సంకీర్తనం
జమళి సౌఖ్యము లిచ్చు సంకీర్తనం
శమదమాదులఁ జేయు సంకీర్తనం  || చాలదా||
చ.4.  జలజాసనుని నోరి సంకీర్తనం
చలిగొండసుత దలఁచు సంకీర్తనం
చలువ గడు నాలుకకు సంకీర్తనం
చలపట్టి తలఁచుఁడీ సంకీర్తనం     || చాలదా||
చ.5. సరవి సంపదలిచ్చు సంకీర్తనం
సరిలేని దిదియపో సంకీర్తనం
సరుస వేంకటవిభుని సంకీర్తనం
సరుగననుఁ దలఁచుఁడీ సంకీర్తనం   || చాలదా||
(అ.సం.కీర్తన – రేకు 66 – సం.1 కీ. 343)
విశ్లేషణ:
పల్లవి: చాలదా బ్రహ్మమిది సంకీర్తనం మీకు
జాలెల్ల నడఁగించు సంకీర్తనం.
వేదవేదాంగాలు, శాస్త్రాలు, పురాణాలు ఏమీ అవసరం లేదు. హరి సంకీర్తన మొక్కటి చాలదా? ఈ సంకీర్తనమే పరమాత్మ! మీ కష్టాలనన్నిటినీ తీర్చి కడతేరుస్తుంది. రండి. దేవదేవుని సంకీర్తనా యజ్ఞంలో పాలుపంచుకోండి అని ప్రభోదిస్తున్నాడు భక్తకోటికి అన్నమయ్య.
చ.1. సంతోషకరమైన సంకీర్తనం
సంతాప మణఁగించు సంకీర్తనం
జంతువుల రక్షించు సంకీర్తనం
సంతతముఁ దలచుఁడీ సంకీర్తనం.
అపరిమిత సుఖసంతోషాన్నిస్తుంది ఈ సంకీర్తన. మీ సర్వబాధలను అణిచివేస్తుంది.సృష్టిలోని ఎల్ల జీవకోటినీ రక్షిస్తుంది. నిరంతరం ఈ సంకీర్తననే తలచండి. ఇదే ముక్తి దోవ అని చెప్తున్నాడు.
చ.2. సామజముఁ గాచినది సంకీర్తనం
సామమున కెక్కుడీ సంకీర్తనం
సామీప్య మిందరికి సంకీర్తనం
సామాన్యమా విష్ణు సంకీర్తనం.
ఆ సంకీర్తనే గజేంద్ర మోక్షంలో కరిని రక్షించింది. ముసలి బారిన పడ్డ గజేంద్రుడు “ఎవ్వనిచే జనించు జగమెవ్వని లోపల నుండు లీనమై / యెవ్వని యందు డిందు; పరమేశ్వరుడెవ్వడు; మూల కారణం/బెవ్వ; డనాదిమధ్యలయుడెవ్వడు; సర్వము దానయైన వా/డెవ్వడు వాని నాత్మభవు నీశ్వరు నే శరణంబు వేడెదన్” అని అతి దీనం గా విష్ణుమూర్తిని ప్రార్ధించింది. “కలఁ డందురు దీనులయెడఁ, గలఁ డందురు పరమయోగి గణముల పాలంగలఁ డందు రన్ని దిశలను, గలఁడు గలం డనెడువాఁడు గలఁడో లేఁడో” అని సందేహపడింది. చివరకు ఆర్తితో  “ఓ కమలాత్మ! యో వరద!  కరుణింపవే, తలఁపవే, శరణార్థిని నన్నుఁ గావవే.” అని ప్రార్ధించే సరికి సరోవరాన్ని చేరీచేరుతూనే హరి తన సుదర్శన చక్రాన్ని విడిచి పెట్టగానే విస్ఫుల్లింగాలు చిమ్ముతూ ఆ సుదర్శనం మరుక్షణంలో సరోవరంలోకి ప్రవేశించి ఆ మొసలితలను ఖండించింది. ఆ అనుగ్రహంతోనే  గజరాజు వైకుంఠాన్ని చేరుకొంటాడు. నిరంతరం ఎవరైతే శ్రీహరిని స్మరిస్తారో వారిని ఎప్పుడు నేను విస్మరించను అని శ్రీదేవికి చెప్పగా, ఆ లక్ష్మి దేవి దీనుల మొర విని వారిని రక్షించే శ్రీమహావిష్ణువుతో రావడం కంటే భాగ్యం ఎమి ఉంటుందని అంటుంది. వేదాలకంటే ఎక్కువ ఈ సంకీర్తనమే! అని నిరూపణ అయినది. జీవకోటిలో ఏమాత్రం బేధం లేకుండా అందరి సమీప్యంలో లభించేది సంకీర్తన ఒక్కటే! సామాన్య గజేంద్రుడికి మోక్షం ప్రసాదించినది సంకీర్తనే!  అటువంటి సంకీర్తన సామాన్యమైనదని తలచవద్దు అంటున్నాడు అన్నమయ్య.
చ.3. జముబారి విడిపించు సంకీర్తనం
సమబుద్ధి వొడమించు సంకీర్తనం
జమళి సౌఖ్యము లిచ్చు సంకీర్తనం
శమదమాదులఁ జేయు సంకీర్తనం!
యముని బారి నుండి రక్షించేది సంకీర్తన ఒక్కటే! ప్రహ్లాదుడు కడుపులో ఉన్నప్పుడే ఇంద్రుడు అతని తల్లిని బంధించి తీసుకుపోతుంటే నారదుడు వారించి, వెనుకకు తీసికొనివచ్చి, గర్భస్థ శిశువునకు నారాయణ మంత్రాన్ని ఉపదేశించాడు. నాటి నుండి, అంటే ఇంకా భూమి మీద పడకుండగానే నారాయణ భక్తిలో మునిగిపోయాడు ప్రహ్లాదుడు. నారాయణుడే దైవమని నొక్కి వక్కా ణించాడు.  తండ్రికే ఎదురు చెప్పిన ప్రహ్లాదుణ్ణి, కొడుకు అని కూడా చూడకుండా ఏనుగులతో తొక్కించాడు, గదలతో మోదించాడు, పాములతో కరిపించాడు, విషాన్ని తాగించాడు, మంటలోకి తోయించాడు, కొండలపై నుంచి లోయలలోనికి గెంటించాడు, సముద్రంలో పడవేయించాడు. ఎన్ని “యమ చెరలు” పెట్టినా  కేవలం నారాయణ నామస్మరణంతో బ్రతికాడు ప్రహ్లాదుడు.  ఎక్కువ తక్కువలు లేని నారాయన భక్తిలా అందరికీ సమబుద్ధిని ప్రసాదిస్తుంది ఈ సంకీర్తన. ఇహ పర (రెండు) సౌఖ్యాలను ప్రసాదించేది సంకీర్తనే! శాశ్వతమైన శాంతి సౌఖ్యాలనిచ్చేది ఈ సంకీర్తనే!
చ.4.  జలజాసనుని నోరి సంకీర్తనం
చలిగొండసుత దలఁచు సంకీర్తనం
చలువ గడు నాలుకకు సంకీర్తనం
చలపట్టి తలఁచుఁడీ సంకీర్తనం    
విష్ణుమూర్తిని నోరారా సంకీర్తించండి. అన్ని ఆపదలనుండి రక్షించ గలదు. మన నాలుకకు సంకీర్తనే వ్యాయామం. అందువల్ల పట్టుబట్టి దేవదేవుని కీర్తించండి అంటాడు.
చ.5. సరవి సంపదలిచ్చు సంకీర్తనం
సరిలేని దిదియపో సంకీర్తనం
సరుస వేంకటవిభుని సంకీర్తనం
సరుగననుఁ దలఁచుఁడీ సంకీర్తనం   
మనకు క్రమంగా సంపదలను ప్రసాదించేది ఒక్క సంకీర్తన మాత్రమే! ఈ సృష్టిలో సంకీర్తనతో సరైనది ఏదీ లేదు. సక్రమ మార్గం చూపేందుకు సద్గతులు పొందేందుకు చెంతనే ఉన్న కలియుగ ప్రత్యక్ష దైవం శ్రీవేంకటేశ్వరుని కీర్తించండి అని ప్రభోదిస్తాడు అన్నమయ్య.
ముఖ్యమైన అర్ధములు.  బ్రహ్మ = పరమాత్మ; జాలె = బొంగరపుతాడు (కష్టాలలో చిక్కుకోవడం అన్న అర్ధంతో) సంతతము = ఎల్లప్పుడు;  సామజము = సామవేదమునుండి పుట్టినది, ఏనుగు; సామము = వేదం, జముడు (వి) = యముడు (ప్ర) ; జమళి = రెండు (డబుల్); శమము = శాంతి; దమము = దండోపాయం; చలుప = రాయి; చలపట్టి = పట్టుబట్టి; సరవి = క్రమముగా; సరుస = చెంత; సరుగనను = సక్రమ మార్గం కనుక్కోవడానికి అన్న అర్ధంలో.  
[ఈ పదాలు విశ్లేషించుకోవడం కత్తిమీద సాము వంటిదని విజ్ఞులందరికీ విదితమే! కొన్ని నిఘంటువులలో భేదార్ధాలు గమనించడం జరిగింది. ఎన్నో పదాలు దాదాపు వాడుకలో లేనివే. సమయాన్ని బట్టి అర్ధం వాడడం జరిగింది. సహేతుకంగా ఎవరైనా నా అర్ధాలతో విభేదిస్తే స్వీకరిస్తానని సవినయంగా మనవి చేస్తున్నాను – అన్నమయ్య పదాంఘ్రి రేణువు)]
రచన: కిభశ్రీ
ఏ మగాడైనా, భార్య పదే పదే ఏదైనా చెప్పిందంటే దాన్ని పోరు కింద పరిగణిస్తాడు.
సరదాగా భార్య పెట్టే పోరుగానే వివరిస్తూ, తనమంచికే ఆమె చెబుతూందన్న భావాన్ని కొన్ని ఆటవెలది పద్యాలలో …..
ఏమగాడికైన ఇంట్లోన యేబాధలసలు పెట్టనట్టి ఆలి గలదె?
చదువులెన్నియున్న చవటాయివేనీవుయనుచు పోరనట్టి ఆలి గలదె?
సూర్యుడదిగొ లేచె చూడెంత బాగుండె మొద్దు నిదుర మాని ముసుగు తీసి
జాగుచేయకుండ జాగింగుకే పొమ్మననుచు పోరనట్టియాలి గలదె?
బానపొట్ట చూడు పనస పండంతయ్యి మోయలేక బరువు మూల్గుటేల
వళ్ళు తగ్గగాను వర్కౌటుచేయరాయనుచు పోరనట్టియాలి గలదె?
పగలు రేయి నేను పనిచేయుచుంటినే కౌచుమీదినుంచి కదలవీవు
హెల్పు కొంత చేయ హెల్లు కూలదులేయననుచు పోరనట్టియాలి గలదె?
కూరలైన తరిగి కుక్కింగులో కొంత సాయపడక పోతె సమయమునకు
డిన్నరేవిధము రెడీ ఔనననుకొందువనుచు పోరనట్టియాలి గలదె?
మొహము వెలుగునే సమోసా కచోరీలు చూడగానె నీకు చొంగకారు
కాలరీలు ఫాటు గలఫుడ్లు తిననేల యనుచు పోరనట్టియాలి గలదె?
లాగులుతుకగాను లాండ్రీకి డబ్బేల ఇంట మిషినుయున్నదేల మనకు
ఆదివారముతుకటలవాటుచేసుకోమనుచు పోరనట్టియాలి గలదె?
దుమ్ములో కదలక తుమ్ముతూకూర్చోని  ముక్కు చీదుకుంటు మురుగకుండ
వడిగ లేచి వచ్చి వాక్యూముచేయరాయనుచు పోరనట్టియాలి గలదె? 
కొన్ని కూరలేవొ కొనితేగ నినుపంప మోసుకొస్తివేల మూటలెన్నొ
వేస్టు చేతువేల విత్తమీవిధినీవననుచు పోరనట్టియాలి గలదె?
ఆబు రోలరెక్కి ఆయాసపడుదువే పాంటు పట్టనంత ఫాటువున్న
సిక్సు పాకు వున్న షేపెట్లువచ్చేను అనుచు పోరనట్టియాలి గలదె?
తీయ మనసె కాని తీపియే తనువంత తీయదనముతో రుధిరమునిండె
షుగరు తగ్గగాను సూపులేనీకింకయనుచు పోరనట్టియాలి గలదె?
ఎన్ని విధులనామె నేడిపించినకూడ ఇంటనుండనిచ్చు ఇంతియామె
వెంటబడుచు తరిమి వెళ్ళపో యిటనుండియననుచు పోరునట్టియాలి గలదె?
చదువమనుచునివ్వ చదివేసి నవ్వేసి చిదిమి బుగ్గ చూపి చిలిపితనము
ఇంక కొన్ని రాయ ఇన్స్పైరుచేసేను అణచి పోరుపెట్టు ఆలిగలదె?
రచన: భారతి ప్రకాష్.
	ఈ రాగము 15.వ. మేళకర్త రాగం. మూడవ చక్రమైన  “అగ్ని” లో మూడవ రాగం.  ఈ రాగం యొక్క అసలు పేరు ” మాళవగౌళ “. కటపయాది సూత్ర ప్రకారం 15.వ. సంఖ్య కోసం ” మాయా ” అనే పదం ఈ పేరుకు ముందుగా జేర్చబడింది.
	ఆరోహణ 	->	స	రి	గ	మ	ప 	 ద	ని 	స.	
	అవరోహణ 	->	స.	ని	ద	ప	మ	గ	రి	స
షడ్జమ, పంచమాలతో పాటు ఈ రాగం లోని స్వరాలు:
శుద్ధ రిషభం; అంతర గాంధారం; శుద్ధ మద్ధ్యమం; శుద్ధ దైవతం; మరియు కాకలి నిషాదం.
ఈ రాగం మూర్చనకారక రాగం.
ఈ రాగం యొక్క ” రి ” ని షడ్జమం చేస్తే ” రశికప్రియ ” ( 72.వ. మేళకర్త రాగం ) అవుతుంది.”
ఈ రాగం యొక్క ”  మ ” ని షడ్జం చేస్తే ” సింహేంద్రమధ్యమం ” ( 57. వ. మేళకర్త రాగం. ) అవుతుంది.
సంపూర్ణ రాగం; సర్వ స్వర గమక వరీక రక్తి రాగం; ఈఅ జనక రాగం నుండి ఎన్నో జన్య రాగాలు పుట్టాయి.
జీవ స్వరాలు	–	“ గ మరియు ని ”
ఆధార స్వరాలు –	“ గ మరియు ప ”
విస్తారమైన రాగం;   ఎల్లవేళలా పాడదగిన రాగం;   ఎలాంటి దోషాలూ లేని రాగం; త్రిస్థాయి రాగం; ్చాలా పురాతనమైన రాగం; “ సంగీత రత్నాకరం ” లో కూడా ఈ రాగం గురించి చెప్పబడింది.
ఈ రాగం లోని రచనలు ” స, గ,  ద, ని ” అనే స్వరాలతో మొదలవుతాయి.
హిందుస్తానీ రాగమైన ” భైరవ ” ఈ రాగం తో బాగా కలుస్తుంది.
కర్ణాటక సంగీతం లో విద్యార్ధులు మొదటి పాఠాలన్నీ ఈ రాగం లోనే నేర్చుకుంటారు.
-2-
ఈ రాగం లోని కొన్ని ముఖ్య రచనలు:
	రచన			సాహిత్యం		తాళం			రచించినవారు.
1.     లక్షణగీతం 		రవికోటితేజ		మఠ్య 				–
2.	కృతి 			మేరుసమాన		మధ్యాది		శ్రీ త్యాగరాజు.
3.	కృతి			తుళసీదళములచే	  రూపక			శ్రీ త్యాగరాజు.
4.	కృతి			విదులకు మ్రొక్కెద 	    ఆది			శ్రీ త్యాగరాజు.
5.	కృతి 			మాయాతీత స్వరూపిణీ	    రూపక		శ్రీ పొన్నయ్య
6.	కృతి			దేవాదిదేవ		     రూపక		శ్రీ మైసూర్ సదాశివరావ్.
తులసీదళములచే		మాయామాళవాగౌళ రాగం	రూపక తాళం 		శ్రీ త్యాగరాజు.
పల్లవి:		తులసీదళములచే సంతోషముగా పూజింతు		//
అనుపల్లవి:	పలుమారు చిరకాలము పరమాత్ముని పాదములను	//
చరణం:		సరసీరుహ పున్నాగ చంపక పాటలకురవక
		కరవీర మల్లికా సుగంధ రాజసుమముల్
		ధరనివి యొక పర్యాయము ధర్మాత్ముని సాకేత
		పురవాసుని శ్రీ రాముని వర త్యాగరాజనుతుని		//
-3-
తులసి శ్రీ మహావిష్ణువు కి ప్రియ భక్తురాలు. పరమ పవిత్ర స్వరూపిణి. అలాంటి తులసీదళములచే పరమాత్ముని  పాదములను పూజించెదనని శ్రీ త్యాగరాజ స్వామివారు సాభిప్రాయముగా పేర్కొన్నారు.  సుగంధ కుసుమములగు  పద్మములు, పున్నాగ చంపక మల్లికాదులతో నొక పర్యాయము శ్రీ రాముని అర్చించి, ప్రత్యేకముగా తులసీదళములతోనూ అర్చింతునని చెప్పుటవలన ఇతర సుగంధ రాజములన్నీ ఒక ఎత్తు, విష్ణు ప్రియములైన తులసీదళములొక ఎత్తు అని శ్రీ త్యాగరాజ స్వామి వారి అభిప్రాయము.
ఈ రాగములోనున్న కొన్ని సినిమా పాటలు:
		పాట				–			సినిమా
1.	గూటిలో చిలకేదిరా			–			బాలరాజు.
2.	ఏ నిమిషానికి ఏమి జరుగునో		–			లవకుశ
3.	ఎవరికెవరు ఈ లోకం లో			–			సిరిసిరి మువ్వ
4.	పావురానికీ పంజరానికి			–			చంటి.
5.	యమహో నీ యమా యమా అందం 	–		జగదేకవీరుడు అతిలోకసుందరి
రచన: కొరిడే విశ్వనాథశర్మ				
                                       ఓం గం గణపతయే నమః
ఓమ్ శ్రీ వాగీశ్వర్యై నమః								ఓం శ్రీ మాత్రే నమః    
ఒక పురాణప్రస్తావన మరొక పురాణమునందు కనబడున్నది. లింగపురాణప్రస్తావన లింగపురాణమునందే కాక ఏకాదశసాహస్రశ్లోకగ్రథితముగానూ, పదకొండవ పురాణముగానూ మత్స్యాగ్నినారద భాగవతాదులయఓదు కీర్తించబడినది. 12, 13 శతాబ్దీయుడైన బల్లాలసేనుడు తన ‘దానసాగరము’న  “షట్సాహస్రమితం లింగపురాణమపరం తథా.” అని ఆరువేల శ్లోకపరిమితమైనది గా పేర్కొన్నాడు. కాని ప్రస్తుతం లభిస్తున్న లింగపురాణము తొమ్మిదివేల శ్లోకముల గ్రంథము లభించుతున్నది. కావున మూలలింగపురానగ్రంథము కాలప్రవాహమువలన శ్లోకముల హెచ్చు, తగ్గులు జరిగియున్నవను అభిప్రాయము కలుగుచున్నది.
ప్రస్తుతలింగపురాణమునందలి పూర్వభాగమునందు 108 అధ్యాయములు , ఉత్తరభాగమునందు 55 అధ్యాయములున్నవి. కాని “ అష్టొత్తర శతాధ్యాయమాదిమంశ మతః పరమ్, షట్ చత్వారింశదధ్యాయం ధర్మకామార్థ మోక్షదమ్.” అని లింగపురాణము(2. 55. 36,37)లో పూర్వభాగమునందు 108 అధ్యాయములు  ఉత్తరభాగమునందు 46 అధ్యాయములుమాత్రమున్నట్లు పేర్కొన్నది. ఐనచో ‘ షట్ చ నవ చ చత్వారింశచ్చ’ ( 6+9+ 40) అను మధ్యమపదలోపి కర్మధారయసమాసాధారముగా 55 అధ్యాయములని  ‘శివతోషిణీ’ యను లింగపురాణవ్యాఖ్యాకరుడైన గణేశపండితుడు సమర్థించినాడు. కాని అసంగతమగునని కొందరు దానిని వ్యతిరెకించినారు. అటులైన అటుపిమ్మట కాలమందలి పండితులెవరైన మిగిలిన తొమ్మిది అధ్యాయములను చేర్చవచ్చునని అభిప్రాయము కలుగుచున్నది.
నారదపురాణమునందు లింగపురాణప్రస్తావనలో రెండు భాగముల ఈ పురాణము అగ్నికల్పకథాశ్రయమై విచిత్రములైన బహుకథలతో వ్యాసమహర్షి నిర్మించబడినదని పేర్కొనినది. కాని లింగపురాణములో “ ఈశానకల్పవృత్తాంతమధికృత్య మహాత్మనా, బ్రహ్మణా కల్పితం పూర్వం పురాణం లైంగముత్తమమ్ . (1.2.1.) అని ఈశానకల్పకథాశ్రయముగైకొని బ్రహ్మదేవునిచే కల్పించబడినదని చెప్పబడినది.
కావున ప్రస్తుతం లభించుచున్నపురాణము మూలపురాణముకంటే భిన్నమైనదని విమర్శకులు అభిప్రాయపడుచున్నారు. అందులకు మరొక కారణము కూడ వారి అభిప్రాయములలో కనబడుచున్నది. అర్వాచీనవిమర్శకులైన నిబంధకారులు కొందరు తమ నిబంధములలో లింగపురాణముకు సంబంధించినవిగా పేర్కొన్న శ్లోకములలో కొన్ని ప్రస్తుతలింగపురాణమునందు కనబడుతూలేవు. కావున బృహల్లింగపురాణము మరొకటియుండవచ్చను అభిప్రాయము. ఎందుకనగా 12, 13 శతాబ్దీయుడగు బల్లాలసేనుడు తన ‘దానసాగర’మందు బృహల్లింగపురాణమును గురించి పేర్కొన్నాడు. కావున ప్రస్తుతం లభించుచున్నపురాణముకంటే భిన్నమైన పురాణము మరొకటున్నదా అనునది పరిశోధనలో తేలవలిసియున్నది. 
లింగపురాణకర్తృత్వ, పౌర్వాపర్యకాల నిర్ణయము.
	ఈ పురాణమునందెచ్చటనూ పురాణకర్త పేరు పేర్కొనబడలేదు. దాదాపు అన్ని పురాణములందుకూడా ఆయా పురాణకర్తృత్వ విషయము స్పష్టముగానుండదు. వ్యాసమహర్షి పేరే స్థూలంగా చెప్పబడుచున్నది. ఐననూ ఈ పురాణమునందు ‘బ్రహ్మణాకల్పితం..’ అను శ్లోకవాక్యము బ్రహ్మకల్పితముగా పేర్కొనుచున్నది. బ్రహ్మద్వారా సనత్కుమారుడు, సనత్కుమారుడిద్వారా వ్యాసులవారు, ఆయనద్వారా రోమహర్షుడు (సూతమహర్షి) విన్నారని , ఆయనచే నారద శౌనకామహర్షులకు ఈ పురాణము ఉపదేశించబడినది. ఆద్యంతము మహర్షుల ప్రశ్నలు, రోమహర్షుని ప్రత్యుత్తర, వివరణాత్మక కథనముల ద్వారా పురాణము విస్తరించబడినది. వ్యాసమహర్షిముఖమునుండి రోమహర్షులవారు విని చెప్పబడినందున వ్యాసమహర్షికర్తృత్వముగా స్వీకరించబడుచున్నది.
	కాని విష్ణుపురాణము కూడ బ్రహ్మప్రోక్తమైనదే , ఐనప్పటికినీ పరాశరమహర్షిచే మైత్రేయునకు తెలియజేయబడినందున అట్టి పురాణకర్తృత్వమును గురించి, లింగ, భవిష్య పురాణములు పరాశరమహర్షినే విష్ణుపురాణకర్తగా పేర్కొన్నవి.
	ఇక పురాణముల పౌర్వాపర్యయముల గురించి కూడ ఇదమిత్థముగా నిర్ణయించుట కష్టమే ! ఐననూ సంక్షిప్తముగా ఇట్లు తెల్పవచ్చును. మిక్కిలి పురాణములగురించి కృషి జేసిన ‘హజారా’ యను విమర్శకుడు ప్రకారము లింగపురాణము కూర్మ, మత్స్యపురాణములనుండి విషయసేకరణ చేసికొన్నదని అభిప్రాయపడినాడు. విష్ణు, లింగపురాణములలో కూడ లోమమహర్షిని ఉపోద్ఘాతము మొదలుకొని, జగత్సృష్టిక్రమాది విషయములలో అనేకశ్లోకసమూహములు పదములుకూడ మార్పు లేకుండ సమానములై యున్నవి.  ఒకదానిలోనుండి మరొకదానిలోనికి దించబడినవనునది స్పష్టమే ! ఇట్లు ఒకదానినుండి మరొకదానిలొనికి రావడము సహజమే అని తేలికగా కొట్టివేసినవారున్నారు.
	ఐతే దాదాపుగా అన్ని పురాణములందు అన్ని పురాణములగురించిన ప్రస్తావన పేర్కొనబడినది. అదేవిధముగా దాదాపుగా ప్రతి పురాణములోనూ లింగపురాణప్రస్తావన చేయబడినది. కావున పౌర్వాపర్యయముగురించి నిర్ణయించుట కష్టమే!
పురాణాంతర్గత విషయములు – విశిష్టతలు
	ఈ పురాణమున పూర్వోత్తర భాగములందు 163 అధ్యాయములున్నవనునది విదితమైనట్టిదే !  “అష్టాదశపురాణేషు దశభిర్గీయతే శివః” అని స్కందపురాణము నందు చెప్పబడినట్లు ఇయ్యది భగవంతుడైన పరమశివుని మహత్తు విశదీకరించుటే లక్ష్యభూతమైనట్టిది. శివపురాణమునందు ఉమామహేశ్వరులకళ్యాణమును ప్రధానఘట్టముగా జేసికొని, అనేక ఆఖ్యానోపాఖ్యానములతో శ్రోతలను రంజింపజేయునట్టిది. అదే విధముగా అనేక పురాణములందు పరమేశ్వరుని గాథలు వివరించినవి.
	ఈ పురాణమునందు దాక్షాయణీ వృత్తాంతము, దక్షయజ్ఞ ద్వంసము, పార్వతీ దేవీ అవతారము, తపస్సుచే పరమేశ్వరుని మెప్పించుట, కామదహనము, శివకళ్యాణము వర్ణింపబడినది. ఇందు విశేషమేమనగా కళ్యాణ సమయమున పరమేశ్వరుడు శిశురూపమును దాల్చి దేవతలను పరీక్షించుట గలదు. అదేవిధముగా సృష్ట్యాదికాలమునందు లింగోద్భవముగావించి, బ్రహ్మవిష్ణువులను పరీక్షించుట, దారుకావనమునందు, మహర్షులను పరీక్షించుట, త్రిపురాసుర సంహారము, అంధకాసుర గర్వమును అణచుట, దధీచి మహర్షిని అనుగ్రహించుట, శిలాదమహర్షికి పుత్రునిగా నందీశ్వరుడుగా అవతరించుట, ఉపమన్యుచరిత్ర మొదలైనవి మనోహరముగా వర్ణింపబడినవి. వినాయకజన్మవృత్తాంతమువర్ణింపబడినది. ఇందు పరమేశ్వరుడు దేవతల ప్రార్థనమేరకు సుర రక్షణ, అసుర సంహార, విఘ్నవినాశక, వేద బ్రాహ్మణరక్షణ మొదలైన ప్రయోజనకోరకు సద్యోజాతునిగా విఘ్నేశ్వరుని గజేంద్రవదనునిగా పార్వతీదేవీతనూద్భవునిగా  జన్మింపజేయుట కలదు.                                                                                   కాని తారకాసురవధనిమిత్తము జన్మించవలసిన కుమారస్వామి జననముకొరకు జరిగిన శివపార్వతీకళ్యాణము జరిగినట్లు చెప్పబడినా కుమారస్వామి జననం, తారకవధ వర్ణించబడలేదు. (బహుశః మనకు అలభ్యగ్రంథములో నుండ వచ్చునేమో !)
శ్రీమన్మహావిష్ణువుయొక్క అవతారములగు వరాహ, నరసింహ, శ్రీరామ, శ్రీకృష్ణ వృత్తాంతములకథాకథనములుండుట విశేషము. కాగా హిరణ్యకశిపువధానంతరము శాంతించని ఉగ్రనరసింహాకృతిని జూఛి, భితిల్లిన దేవతలు పరమేశ్వరుని వేడుకొనగా, ఆ మహేశ్వరుడు శరభావతారమెత్తి, యుద్ధముజేసి, నృసింహుని అవతారమునుపశమింపజేసిన వృత్తాంతము, అదేవిధముగా వరహావతారము నుపశమించి తనరూపమును ఇక్కడే వదిలి మహావిష్ణువు వెళ్ళగా, ఆ మహాకాయమునుండి భూమినెత్తిన కోరను పీకి, తన వక్షస్స్థలమునందు ధరించుఘటన ఇందు వర్ణించబడుట విశేషము.
ఐతే ఈ పురాణమునందు ఆఖ్యానోపాఖ్యానములకంటే ప్రాధానముగా లింగోద్భవము, లింగమూర్తి ప్రతిష్ఠ, అర్చనావిధానము, సద్యోజాతాది వేదమంత్రముల వ్యాఖ్యానాదులు, శివవ్రతములు, శివపంచాక్షర, షడక్షరమంత్రముల మాహాత్మ్యము, భక్తి మహిమ, శివసహస్రనామములు ( రెండు మారులు) శివార్చనా విధులు, స్తుతులు, శైవదీక్షావిధానములు, పాశుపతవ్రతవిధులు, తిల, గో, గజ, హిరణ్య, కన్యాది దానముల మాహాత్మ్యములు విపులముగా వర్ణించబడినాయి..వీటితోపాటు కేవలము శివభక్తివృత్తాంతములే కాక ఉత్తరభాగమున ఆరంభమునుండే శ్రీమన్మహావిష్ణువుయొక్క మాహాత్మ్యము విశదీకరించబడినది. శ్రీ కృష్ణుని యొక్క  అనుగ్రహము, శ్రీవైష్ణవలక్షణము, మాహాత్మము, శ్రీమన్మహావిష్ణువుయొక్క అష్టాక్షరీ, ద్వాదశాక్షరీ మంత్రముల విశిష్టత, ప్రాశస్త్యములు కూడ వర్ణించబడినవి.
పాతాళభువనకోశములవర్ణన, మేరు ప్రముఖాది పర్వతవర్ణన, జ్యోతిశ్చక్ర,గ్రహసంఖ్యాదులప్రాశస్త్యము, సూర్యవంశ,చంద్రవంశరాజులచరిత్ర మొదలైన విషయములు ఎన్నో ప్రశంసించబడినాయి.
కన్నడ మూలం – ఎమ్. ఆర్ మందారవల్లి
తెలుగు అనువాదం- బుసిరాజు లక్ష్మీదేవి దేశాయి      
           కంపెనీ బస్ లో ఇంటికి బయల్దేరాడు సుందరం. మొదటి ట్రిప్ కావడంతో బస్ కొంచెం ఖాళీగానే ఉంది. పండగరోజు కావడం వల్ల చాలామంది రాలేదు. బస్ మధ్య ఉన్న సీట్ లో కిటికీ ప్రక్క కూచున్నాడు. ఇంటికి చేరడానికి ఒక గంటకు తక్కువేమీ పట్టదు. హాయిగా ఒక కునుకేసేయవచ్చు. కళ్ళు మూసుకుని కూర్చోగానే అతనికి సుమతి మదిలో మెదలసాగింది. భార్యే అయినా, సుందరానికామె ఒక ప్రశ్నగానే మిగిలిపోవడం సమస్యనో కాదో దేవునికే తెలియాలి. అతని మనసులోనే ఒక చిన్న మందహాసం విరిసింది. ఈ వేళలో ఆమె ఏం చేస్తూ ఉంటుందో? లేతపసుపురంగు చీర నేతచీర కట్టుకొని వంటగదిలో తన కోసం ఏదైనా చేస్తూ ఉంటుందేమో అనుకుంటే మనసులో ఏదో పులకరింత. ఇంటికి వెళ్ళాక ‘నాకోసమేనా ఈ పకోడీలు’ అంటే, ‘అబ్బే, అదేం లేదు. పిల్లలు ఇంటికి వచ్చే వేళయింది కదా, ఏమన్నా కావాలంటారని’ అనేస్తుంది. తనకోసమే ఎన్నో చేస్తుంది కానీ ఆమాట ఒప్పుకోవడానికి ఆమెకేం ఇబ్బందో ఇన్నేళ్ళయినా అతనికర్థం కానేలేదు.  నిన్న రాత్రి గొంతు కొంచెం బొంగురుపోతుంటే పదే పదే అతను గొంతు సవరించుకోవడం గమనించి, ఆమె ‘ బయటి నీళ్ళేవైనా పడలేదో ఏమో! వేడినీళ్ళు తాగండం’టూ నీళ్ళు వెచ్చబెట్టి ఇచ్చింది. ఈరోజు పొద్దున్న మిరియాల చారు, అల్లం చెట్నీ చేసింది. ‘నా గొంతుకు మందా?’ అని అడిగితే ‘అలా అని కాదు. వాతావరణం మారుతున్నపుడు రెండు రోజులు మిరియాల చారు, అల్లం చెట్నీ తింటే నయం’ అనేసింది. పిల్లలు’ ఏంటమ్మా…మిరియాల చారా…? ‘ అని ముఖం చిట్లించుకుంటే ,’ తట్టలో వేసిన అన్నాన్ని పేర్లు పెట్టకూడదు. తినేసి లేవండి.’ అని ఖచ్చితంగా చెప్పేసింది. తలచుకుంటే అతని మనసులో ఒకరకమైన గగుర్పాటు, దాంతో పాటు అదే బదుల్లేని ప్రశ్న- మనసు విప్పి మాట్లాడదెందుకు? అతని మనస్సు పెళ్ళైన కొత్త రోజులకు పరుగుతీసింది.
          బి ఎస్సీ చివరి పరీక్షలు ముగించి ఆమె ఇల్లు చేరిన రోజుల్లోనే వాళ్ళింటికి మొదటిసారి వెళ్ళడం. పొడుగూ పొట్టీ కాని, బొద్దైన, మంచి చాయ గల రూపం. పొడుగాటి జడ, మౌనమందారం. తనకు ఆ అమ్మాయి నచ్చడంలో వింతేమీ లేదు. ఆ రెండు కళ్ళే చాలు తన సమస్తాన్నీ లాగేయడానికి.  పెద్ద పెద్ద తామరరేకుల్లాంటి కళ్ళు. వాటిలో దాగిన భావాలను ఏమని ఊహించుకోగలం? ఆ కళ్ళు తననెప్పటికీ వదలని సహచరిగా ఉండిపోయాయి. ఇప్పటికీ అంతే. కోపంతో విచ్చుకున్నా, సాంత్వనగా అవనతమైనా, తీక్ష్ణతలో ముడుచుకున్నా……అందులో చెప్పలేని భావమొకటి ఏదో తెలుస్తూ ఉండడం మాత్రం నిజం. పెళ్ళి కుదిరాక కూడా ఏమీ మాట్లాడని ఆ అమ్మాయిని తానే ప్రయత్నంమీద పిలిపించుకొని కూర్చోబెట్టి మరీ మాట్లాడించాడు. ‘ఏమైనా మాట్లాడు.’ అని తానే అడిగితే ‘ఏం మాట్లాడాలి?’ అన్నట్టుగా మూగగా ఉండిపోయింది. చివరకు అతనే ‘నేనంటే నీకిష్టమేనా?’ అని అడిగితే….అవే పెద్ద కళ్ళని విప్పార్చి తన వంక చూసింది. ఆ ముఖంలో కనిపించీ కనిపించని దరహాసం. ఆ చూపులో మునిగిపోకముందే, ‘మీరైనా, ఎవరైనా….పెళ్ళిఅంటూ చేసుకోవాలి కదా!’ అనేసి తుర్రుమంది. అదే సమాధానమో, లేక తనకు చేసిన బోధనో….ఇంతవరకూ తనకు తెలియనేలేదు.
          బస్సు ఠక్కున ఆపి బ్రేకు వేసిన డ్రైవర్ ఎవరినో బూతులు తిడుతున్నాడు. ఇప్పుడు సుమతి ఉంటే ఏమనేది…ఊహించుకోగానే అతని పెదవులపై చిరునవ్వు మెదలింది.” పెళ్ళైన కొత్తలో ఒకసారి బంధువులింటికి పరిచయమున్న ఆటో లో పోతున్నపుడు ఇలాగే అడ్డం వచ్చిన సైకిల్ ను తప్పించడానికి బ్రేకు వేసి ఆటోడ్రైవరు ఆ చిన్న పిల్లాడిని తిట్టి ఆటో పోనిస్తూ తమకు సారీ చెప్తే, ఏమంది? ‘అదికాదయ్యా వాడు చిన్న పిల్లాడు.మనమే కొంచెం చూసుకొని పోవద్దూ!’ అంది. ‘ ఏదైనా జరిగిందంటే ప్రాణం మీదకు వచ్చేది కాదా’ చిరాగ్గా అన్నాడా ఆటోవాడు. ‘అందుకే చెప్పేది. మనమే చూసుకొని పోవాలని. పెద్దవాళ్ళు మీకే తెలియనిది పిల్లాడికి తెలుస్తుందా’ అంది. వాడేం మాట్లాడలేదు. కానీ సుమతి ఊరుకుందా! ‘అవేం చెడ్డ తిట్లవి?అయినా చెప్పాలనుకుంటే ఒక మాటలో చెప్పలేమా?’ అంది. ఇక తను కల్పించుకొని ‘ పోన్లే, ఏదో దేవుని దయ’ అన్నపుడు తనపైనే కళ్ళెర్ర జేసి చూసింది. ఆ కళ్ళు ఏం చెప్పాయో, తనకేమర్థమైందో మరి!”
         స్టాప్ లో దిగి సందులోకి తిరిగి ఇంటివైపు నడవసాగాడు సుందరం. ఇల్లు సమీపిస్తుండగా తంబూరాశృతితో,
‘రాయినైనా కాకపోతిని రామ పాదము సోకగా, బోయనైనా కాకపోతిని పుణ్యచరితము రాయగా ‘
అంటూ శ్రావ్యంగా పాట వినిపిస్తోంది. మనసంతా దూదిపింజెలా తేలికైపోగా, చప్పుడు కాకుండా షూ విప్పి, లోపలికి నడిచాడు. లీనమై పోయి పాడుతున్న సుమతిని చూసి అవాక్కై,’ అరె, సుమతి! పెళ్ళై ఇరవై నాలుగేళ్ళయినా ఒక్కరోజూ నాముందు పాడనే లేదు! ఈ రోజు ఉన్నట్టుండి పాడుతూంది!’ అనుకుంటుండగానే, సుమతి సుందరాన్ని చూసి తడబడి, “అరె, త్వరగా వచ్చేశారే!” అంటూ తంబూరా ఎత్తి పైన పెట్టి లేచింది. “ఎందుకాపావు? పాడు. బాగానే పాడుతున్నావే!” అన్నాడు సుందరం ముచ్చటగా చూస్తూ.
           ‘అదేముంది లెండి. ఎప్పుడో బళ్ళో చదువుకునే రోజుల్లో నేర్చుకున్నది. అప్పుడు పాడుకుంటుండేదాన్ని. ఇప్పుడు, ఈ వయస్సులో , ప్రాక్టీసూ లేక ఏం బాగు! ఏదో కాస్త తీరికగా ఉంటే అలా పాడుతున్నానంతే.’ అనేసి అతడి క్యారియర్ డబ్బా తీసుకొని లోపలికి వెళ్ళిపోయింది. సుందరం లోపలికెళ్ళి బట్టలు మార్చుకొని, కాళ్ళూ ముఖం కడుగుకొని, హాల్లోకొచ్చి ఫ్యాన్ వేసుకొని కూర్చున్నాడు. ఇంతలో సుమతి వేయించిన అటుకుల పళ్ళెం, కాఫీ తెచ్చి ఇచ్చి కూర్చుంది. సుందరం భార్యవైపు తదేకంగా చూశాడు. పాపం, స్కూలు, కాలేజ్ అంటూ హాయిగా పక్షిలాగా గాల్లో ఎగురుతూ ఉన్న అమ్మాయిలు పెళ్ళి అవగానే తమకంటూ ఒక జీవనం ఉన్న మాటే మరిచిపోతారుకదా!భర్త, ఇల్లు, పిల్లలు, సంసారం….ఇలాగే బ్రతుకంతా గడిపేస్తారదేమిటో! అని ఆలోచిస్తూ అటుకులు నోట్లో వేసుకుంటూ మళ్ళీ ఆమె వైపు చూశాడు. ఇంకొంచెం బొద్దుగానే తయారైంది. అందుకేనేమో చాయ కూడా పిసరంత హెచ్చింది. పొడవైన జుట్టులో దాదాపు సగం తెల్లబడుతోంది. జుట్టుకు రంగేద్దామన్న ఆలోచనేమీ ఉన్నట్టు లేదు. ఇంక తానే చెప్పబోతే, ‘మీ మగాళ్ళున్నారే..! జుట్టు తెల్లబడినా ఏడుపే, ముఖం నల్లబడినా ఏడుపే…విచిత్రమైన లాజిక్ మీది’ అంటుందేగాని తన మనసులో మాటేమిటో బయటపడదు.
                   “ఏమిటలా చూస్తున్నారు? అటుకులు సరిగ్గా వేగలేదా ఏమిటి?” అటుకుల గురించి అడుగుతున్నా, ముఖంలో సిగ్గుతెరలు చక్కగానే చూడగలిగాడు సుందరం.
         అంతలోనే బస్ లో కూర్చున్నపుడు తన మదిలో మెదలిన  పెళ్ళైన కొత్తరోజుల జ్ఞాపకాలు తలపుకొచ్చి, ఇప్పుడన్నా అడగాలి తన మనసులో మాట అనుకుంటుండగానే , ముసిముసి నవ్వులతో  “మిమ్మల్నే, ఏంటంతలా చూస్తున్నారు?” అని రెట్టించింది సుమతి.
   “ అదికాదోయ్….నీకు నేను నచ్చానో లేదో అని అడిగితే అప్పట్నించి ఇప్పటిదాకా నీవు జవాబే ఇవ్వలేదే? నేనూ ఏమీ అర్థం చేసుకోలేకపోయాను…..అదే ఆలోచిస్తున్నాను.” అన్నాడు.
             “పిల్లలు ఇంటికొచ్చే వేళ అయింది. ఇప్పుడేంటీ మాటలు!” కళ్ళు పెద్దవి చేసింది ఆశ్చర్యంతో.
“‘ఇప్పుడేంటా..? మరి అప్పుడే అడిగితేనూ చెప్పకపోతివి.”
    “అప్పుడా? ఎప్పుడూ?” సుమతి కళ్ళు మరింత విచ్చుకున్నాయి. తామరపూరేకులేనా అవి!!
“అప్పుడంటే మన నిశ్చితార్థం రోజున….” గుర్తు చేశాడు. సుందరం మనసు రెక్కలు కట్టుకొని ఎగురుతోంది.
“అదా….” నెలవంక విరిసినట్టు నవ్వింది. “బాగుంది కథ! మీరు ఇష్టమో కాదో చెప్పడానికి మీరేమైనా తినుబండారమా, ఏమిటి? ఇది జీవితం కదండీ…మనమంతా మనుషులం. కాదా!”
    అది తన ప్రశ్ననా, నాకు పాఠమా…మళ్ళీ గందరగోళంగానే ఉంది సుందరానికి. తమ యింట్లో నాన్న దగ్గర్నించీ, చివరి తమ్ముడి వరకూ అందరూ ఇష్టపడి పెళ్ళిళ్ళు చేసుకున్నవాళ్ళే కావడంతో వాళ్ళ ప్రేమ, అనురాగాల మాటలు వింటూ చూస్తూ పెరిగిన సుందరానికి పెళ్ళి, భార్య, పెళ్ళి ముచ్చట్లు, పెళ్ళి పనులు, పెళ్ళిబట్టలు అన్నిటి గురించి ఏవేవో ఊహలుండేవి. ఈ సుమతి ఇలా మాట్లాడుతుందేమిటా అనుకున్నాడు. “నాకు నీవు నచ్చావో లేదో అనీ నీవడగలేదు. నేను నీకు నచ్చానా అంటేనూ చెప్పవు. మన మధ్య ఏ ఇష్టం, ప్రేమ లేకుండానే కాపురం చేస్తున్నామంటావా?” కాఫీ తాగేసి, లోటాతో పాటు తన సమస్యనూ ఆమె ముందుంచాడు సుందరం.
  “బావుందండీ మీ వరస. ఇది సంసారం. ఇందులో ఇష్టమూ కష్టమూ అంటూ ఎందుకుండాలి చెప్పండి. ఎండ, వాన, గాలి చెప్పి వస్తాయా ? జీవితంలోనూ అంతే. సంసారం అలా ఏర్పడుతుందంతే. బాధ్యతగా నడుపుకోవాలసిన పని మనదే. దీంట్లో ఇంతగా ఆలోచించాల్సిన పనేముంది చెప్పండి? పిల్లలు వచ్చేసినట్టున్నారు. చాలు ఇప్పటికి.” అనేసి పళ్ళెం, లోటా తీసుకొని లోపలికి వెళ్ళిపోయింది.
        పెళ్ళై ఇరవై నాలుగేళ్ళయింది. ఎమ్మెస్సీ చదివే కొడుకు, బికాం చదివే కూతురు. వాళ్ళెదురుగా పెట్టుకొని ఇంకేం మాటలు! అయితే సుందరం చింత వదల్లేదు. అసలు సుమతి సున్నితమైన భావాలంటూ ఏం లేనట్టుంటుంది. ఓ సినిమా చూసినా అంతే…ఏదీ పెద్దగా బాధించదు తనను. కానీ…అంత బాగా పాడుతుందే మరి! ఆ సున్నితత్వం మనసులో లేకపోతే అలా గుండెను తాకేలా పాడడం సాధ్యమేనా? ఏం పాట అది? సుందరం గుర్తు తెచ్చుకోడానికి ప్రయత్నించాడు. ‘రాయినైనా కాకపోతిని అంటూ కదూ! తన పాట ద్వారానే తన మనసు కనిపెట్టాలి. తన భావనలేమిటి, తన కలలేమిటి, తన తత్త్వమేమిటి…..నాతో తను సంతోషంగా ఉంటోందా…ఇదంతా మన జీవితానికి ఎంత అవసరమో తనకు తెలియజెప్పాలి. ఎందుకివన్నీ తన మనసులో రావు….సుందరం ఆలోచనలు తెగలేదు.
          ‘తానూ ఇన్నేళ్ళూ తన ఉద్యోగం, సంసారం అని మునిగి తేలింది చాలు. అక్కాచెల్లెళ్ళ ప్రసవాలు, తమ్ముడిని ఇంటివాడ్ని చెయ్యడం అన్నీ ముగించి తానూ ఒక చిన్న ఇల్లు కట్టుకొని హమ్మయ్య అనుకొనే నాటికి పిల్లలిద్దరూ పెళ్ళీడు వాళ్ళయిపోయారు! సుమతి చెప్తున్న ఫిలాసఫీ ఇదేనా?’ మనసు భారంగా తయారయింది. ‘మనం కనే కలలేమిటి, పెట్టుకొనే ఆశలేమిటి….., ఈ జీవితం అనే పరుగుపందెంలో మనం పరుగెత్తినది ఎంత దూరం అని తెలుసుకొనే లోపే సమయం చేజారిపోతుందే! అటు కంపెనీలోనూ కష్టంగానే ఉంది. చాలామంది విఆర్ ఎస్ తీసుకుంటున్నారు. ‘మీరూ తీసుకోండి మిస్టర్ సుందరం…’ అంటున్నాడా బాస్ వెధవ. వాడి కంటికి నేనేమన్నా అరవై ఏళ్ళవాడిలా కనిపిస్తున్నానా? ‘ చూడండి మిస్టర్ సుందరం. ఇప్పుడు యంగ్ జనరేషన్ చాలా డైనమిక్. యు నో….మన అసైన్ మెంట్ స్ కూడా పెరుగుతున్నాయి. ఇన్ ద ఇంటరెస్ట్ ఆఫ్ ద కంపెనీ….’ అని భుజం తట్టి చెప్తాడు. నేనూ యంగ్ గా ఉన్నప్పుడే వచ్చాను….నీ కంపెనీలోనే నయ్యా నా జుట్టు తెల్లబడింది అనాలనున్నా, ఏడవలేక నవ్వుతూ, ‘ఫామిలీ కమిట్ మెంట్ స్ సార్.. రైట్ నౌ ఐ కాంట్ థింక్ ఆఫ్ ఇట్’ అని వచ్చేశాడు తను. జరిగినవి ఆలోచిస్తూ కంప్యూటర్ ముందు కూచొని ఇంటర్ నెట్ లో ఆ పాట సాహిత్యం డౌన్లోడ్ చేశాడు.
రాయినైనా కాకపోతిని రామపాదము సోకగా….
బోయనైనా కాకపోతిని పుణ్యచరితము పాడగా..
పడవనైనా కాకపోతిని స్వామికార్యము తీర్చగా…
పాదుకైనా కాకపోతిని భక్తి రాజ్యము నేలగా..
    ఇంకా కొన్ని లింకుల్లో ఈ పాట గురించి విశ్లేషణలు అవీ కూడా ఆసక్తిగా అనిపించాయి. చదువుతుంటే అనిపించిందతనికి….ఔనునిజమే, ఈ మనిషి జన్మనే ఇంత. రాయినో ఉడతనో పడవనో….ఏదో అయి ఉంటే ఎంత బాగుండేది. ఒకవేళ రాయినైంటే నేనేం చేసేవాడినా అని ఆలోచించాడు. ఆ బాస్ తల బద్దలు కొట్టేవాడిని…..పాదుకైతే వాడికి తగిన బుద్ధి చెప్పే వాడిని అని ఆలోచిస్తూ ఆనందించాడు.
    లోపల కూతురి మాటలు గోలగోలగా వినిపిస్తున్నాయి. “పోమ్మా ఎప్పుడు చూసినా బస్ లో పొమ్మంటావు. నా ఫ్రెండ్స్ అందరూ ఝామ్మంటూ స్కూటీలో వస్తారు. నేను మాత్రం….ఒక్క రోజన్నా అలా ఎంజాయ్ చేయడానికి కుదురుతుందా?”
   “అదలా ఉంచు. ఈ కొబ్బెర కొంచెం తురుము. కూరలో వేద్దాము.” సుమతి నిర్వికారమైన గొంతు.
“నీకు అన్నయ్యంటేనే ఎక్కువిష్టం. వాడికి మాత్రం బైక్ కొన్నావు. నేనే రోజూ వాడికోసం ఎదురుచూస్తూండాలి.” కొబ్బెర తురిమిన చప్పుడు. “నాకంటూ ఒక అస్తిత్వమే లేదన్నట్టు చేస్తావు.”
  “అయిందా తురమడం! ఇలా తే!” సుమతి గొంతు.
   “ఎంత పక్షపాతమో కొడుకంటే…” కూతురి మాట మధ్యలోనే అందుకుంటూ, “పళ్ళు రాలగొడతాను చూడు ఇంకోసారి వాడి మాటెత్తావంటే! నీ అనుమతి తీసుకునే వాడికేమైనా కొనాలంటావా? నీకెందుకు కొనలేదు అనడుగు చెప్తాను. ఇప్పుడు డబ్బు లేదు. ఇంకో సంవత్సరం చదువు. ముగించావా, తర్వాత నీ సంపాదన, నీ ఇష్టం.”  పుల్ల విరిచినట్టుగా వినిపించింది సుమతి గొంతు. అంతలో కొడుకు మాట వినపడింది. “నాకంటూ ఈ జీవితంలో దొరికిందదొక్కటే డొక్కు సెకెండ్ హాండ్ బైకు. నీ దృష్టి దానిమీద పండిందేమిటే బాబూ! పోయిన జన్మలో నా శత్రువ్వేమో నువ్వు.”
     “సెకెండ్ హాండో, థర్డ్ హాండో….ఝామ్మని వెళ్తావుగా! ఊరికే అలా అంటావంతే.” కూతురి వ్యంగ్యం.
“ఊఁ..ఝామ్మ్…. నా క్లాస్ అయిపోతే కూడా నీకోసమే ఆగాలి, నిన్ను తీసుకురావాలి. నాకు క్లాస్ లేకున్నా నీకోసం ముందే బయల్దేరాలి…”దెప్పిపొడిచాడు కొడుకు.
     “ఔను, నీ డ్యూటీ అది. బైకు తీసుకుంటే బాధ్యత కూడా తీసుకోవాలి” ధీమాగా చెప్తోంది కూతురు.
  “ఔనమ్మా ఔను….అంతా నా కర్మ. నా ఫ్రెండ్స్ అందరూ వాళ్ళ వాళ్ళ గాళ్ ఫ్రెండ్స్ తో ఝామ్మంటూ వెళ్తుంటారు. నా తలరాత చూడు, నేను నీ కోసం ఎదురు చూస్తూ ఉండాలి. అమ్మా, దీనికీ ఒక స్కూటీ కొనిచ్చేయవే…నా కష్టం తప్పుతుంది.”
    “నీ తలరాత కాదు బాబూ నా తలరాత అలా ఉంది. జైలర్ వెనుక కైదీ వెళ్ళినట్టు నేన్నీతో పాటే రావాలి. నీవు గాళ్ ఫ్రెండ్స్ తో తిరిగినట్టు నేనెవరితోనైనా వెళ్ళినట్టే.  ఎందుకంటే నేను అమ్మాయిని. ఎందుకన్నా నేనాడపిల్ల గా పుట్టానో ఖర్మ. అబ్బాయినైతే బాగుండేది.” అంటోంది కూతురు.
    సుమతి ఏమంటుందోనని సుందరం చెవులు రిక్కించాడు.  లోపల్నించీ తట్టలు, లోటాలు సర్దుతున్న చప్పుళ్ళు, తిరగమోత పెట్టిన శబ్దాలు వినిపిస్తున్నాయి….అంతలో సుమతి గొంతు.
  “పృథ్వీ, పూజా… ఎప్పుడూ ఇలాగే పోట్లాడుకుంటుంటారా, లేచి పనులు ముగించుకొని చదివేదేమన్నా ఉందా!” స్థిమితంగా వినిపించింది సుమతి మాట.
    ‘ఏంటి, ఇంట్లో ఇవన్నీ జరుగుతుంటాయా రోజూ! తాను గమనించనేలేదు. పొద్దున్న ఏడింటికి  బయల్దేరితే మళ్ళీ రాత్రి ఎనిమిది దాటుతుంది కొంపకు చేరేసరికి. ఈ స్కూటీ సమస్య నా దృష్టికి రానే లేదు. ఎందుకంటే సుమతే ఆర్థికమంత్రి ఇంటికి. ఈ ఇరవై నాలుగేళ్ళలో ఎలా చక్కబెట్టుకుంటోందో ఏమో తనకే తెలుసు,’ జాలిపడ్డాడు సుందరం. అతనికింత పాకెట్ మనీ ఇస్తే చాలు. మిగతాదంతా ఆమె రాజ్యమే. ఈ రోజు ఇదంతా విన్నాక అతని సంతోషమంతా ఎగిరిపోయింది. కోపం చర్రున వచ్చింది. ఏమనుకుంటున్నారీ పిల్లలు! నోటికి వచ్చిందంతా మాట్లాడేయవచ్చునా? కొంచెం కూడా సంస్కారం లేదు. ఈ రోజు చెప్తా వాళ్ళపని అనుకున్నాడు.
   రాత్రి భోజనానికి కూర్చున్నపుడు ఎవరూ ఏమీ మాట్లాడలేదు. సుందరమే అన్నాడు.”…ఏంటమ్మా, సాయంకాలం అమ్మతో చాలా మాట్లాడుతున్నట్టున్నావు?” పదునుగా ఉన్న తండ్రి స్వరం విని బెదరినట్టుంది పూజ సారీ నాన్నా అని తల ఎత్తకుండా తినేసి వెళ్ళిపోయింది. కొడుకు వైపు చూసి, “ఏంట్రా ఎమ్మెస్సీ.. ఏంటి నీ సమస్య?” అంటే,  “ఏం లేదు నాన్నా, ఊరికే అంతే.” అని తల దించేశాడు.  “భోజనమయ్యాక మీరిద్దరూ నా గదికి రండి. మీతో మాట్లాడాలి” సుందరం చెప్పి భోజనం ముగించి లేచాడు.
 అయితే గదికి వచ్చింది సుమతి!
    “నీవు కాదోయ్! నీవెళ్ళి పడుకో. వాళ్ళిద్దరినీ రమ్మన్నాను నేను. నాకంతా తెలుసు.” మెల్లగానే చెప్పాడు. ఇక మీదటైనా తను కూడా కొంచెం కుటుంబ బాధ్యత తీసుకోవాలని అనిపించిందతనికి.
“ఏం తెలుసు అంతా మీకు?” ఆమె గొంతు కూడా చిన్నగా ఉన్నా చిన్న గదమాయింపు కూడా ధ్వనిస్తోంది.  “ఈ కాలం పిల్లలు. ఏదో మాట్లాడతారు. దానికి ఎందుకింత రాద్ధాంతం? వద్దు.” తాంబూలం అందించింది.
   “ఏం?” గొంతు పెంచాడు.” ఈకాలం పిల్లలైతే?ఆకాశం నుంచి ఊడిపడలేదుగా? కని, పెంచి ఇంతవాళ్ళను చేస్తే ఈ మాటలు, చదువులు అన్నీ వచ్చాయి…ఇంతవరకూ ఇదంతా నా దృష్టికి రాకపోవడమే తప్పంటాను. ఈనాటికి ఇలా మాట్లాడేవారయ్యారా? ఏమంటే…ఈ కాలం పిల్లలంటూ రాగం తీస్తున్నావు! ఏం జరుగుతుందసలు మనింట్లో! ఊర్కోమంటే ఏమిటర్థం?” చేతిలో ఉన్న పుస్తకాన్ని బల్లమీదకు గిరాటేశాడు విసురుగా.
  ‘ష్..మెల్లగ మాట్లాడండి. కోపం వస్తే మాత్రం, వెంటనే చూపించాలా? అందరింట్లోనూ ఉండేదే ఇది…మీకు మాత్రం ప్రత్యేకంగా కనిపిస్తోందంటే ఎందుకో మీరే ఆలోచించుకోండి. జరగరానిదేదో జరిగిపోయినట్టు ఎందుకింత ఎగిరిపడుతున్నారో అర్థం కావట్లేదు…..పండుకోండి ముందు. గుడ్ నైట్.” సుమతి వెళ్ళిపోయింది.
      సుందరానికి అయోమయంగా అనిపించింది. ఏమీ విచిత్ర స్వభావం సుమతిది? ఎంత మౌనిగా ఉన్నా క్రమశిక్షణ, సంయమనం మాటొస్తే ఇల్లు పీకి పందిరేస్తుంది కాదూ! ముగ్గు వేయడం కొద్దిగా ఆలస్యమైనా, పూనకం పూనినట్టు అయిపోతుంది. దేవుని అఖండదీపం ఆరకుండా జాగ్రత్తగా ఉంటుంది, రాత్రెప్పుడైనా ఆరిపోతే …అయ్యయ్యో, ఇలా జరిగిందెందుకు..ఎందుకబ్బా అంటూ క్షణమాగకుండా వెళ్ళి వెలిగిస్తుంది. తిండితిప్పల విషయంలో నియమాలన్నీ పాటిస్తూ, ‘క్రమశిక్షణ మొదటి పాఠాలు ఇంట్లోనే. బయటి ప్రపంచం మనను చూసినపుడు ఇంట్లో ఏం నేర్చుకొన్నారో వారికి అర్థం కావాలి. ‘ అని చెప్తూ చెప్తూ తన జీవిత విధానాన్నే తీర్చిదిద్దింది.
    సుందరం ఆలోచిస్తున్నాడు.  తాను క్రాంతి, విప్లవం అని ఫోజులు కొడుతున్న రోజుల్లో , తానే హీరో అని భ్రమించే కాలాల్లో మర్యాద, ఇల్లు, వంశం, కులం, ప్రతిష్ఠ అంటూ మాట్లాడి తన వ్యక్తిత్వాన్నే మలుపు త్రిప్పిన సుమతి, ఈ నాడు పిల్లల విషయంలో క్రమశిక్షణ అన్న తన మాటకే బదులు చెప్పకుండా ఉండిపోయిందెందుకు?
    మరుసటి రోజు సుందరం కావాలనే తీరిగ్గా లేచాడు. సుమతి పిల్లలకు కాఫీ కలుపుతోంది. కాఫీ అందుకున్న కొడుకు అడుగుతున్నాడు.”అమ్మా , రాత్రి నాన్న చాలా కోప్పడ్డారా?”
“నాన్న మమ్మల్ని కోప్పడ్డారామ్మా?“ కూతురు అడుగుతోంది.
“వారి కోపానికి మీరెంతమాత్రం విలువ ఇస్తున్నారు?” అడిగింది సుమతి.
“సారీ అమ్మా….ప్లీజ్.” పిల్లలిద్దరూ.
“హద్దు మాటల్లో లేకుండా పోయిందంటే, మన నడతలో కూడా లేకుండా పోతుంది. ఈ విషయం మీరిద్దరూ తెలుసుకొని తీరాల్సిందే.” స్థిమితంగా, స్థిరంగా సుమతి మాట.
         తర్వాతి రెండు మూడు రోజులు సుందరం కోపంగానే ఉన్నాడు. అతని మనస్సులో ఆపలేని గందరగోళం. కంపెనీలోనూ ఇటువంటి మాటలే. ఇదివరకు ఏ వార్తలయినా ఏమీ తేడా తెలిసేది కాదు. అయితే ఇప్పుడు ప్రతిమాటా తనకే గుచ్చుకుంటోందనిపిస్తుంది.
     ప్రక్క సీట్ సతీశ్ , “మా పక్కింటమ్మాయి వేరే జాతివాళ్ళను పెళ్ళి చేసుకొని తీసుకొచ్చేసింది.  వాళ్ళ బాధ చూడలేకున్నాము.  మా అమ్మాయి కూడా రేపిలాగే చేస్తే…. ఒంట్లో ఒణుకు పుట్టింది.” అన్నాడో రోజు. వెంటనే కంపెనీ సెక్యూరిటీగార్డు  “మా ఎదురింటి పిల్లాడు రోజుకొకర్ని బైక్ ఎక్కించుకొని తిప్పుతాడు సార్. వాని కన్నవాళ్ళకు పెద్ద తలవంపులైపోయింది.” అనగానే  ‘నా సుపుత్రుడేం చేస్తాడో ఏమో రేపొకనాడు’ అనిపిస్తోంది. ఏ అమ్మాయి, అబ్బాయిలను చూసినా, అదరుపాటుగానే ఉండేది. ఇదే విషయం పురుగులా తొలిచేస్తుంటే, మనసంతా పాడైంది. ఒకే వారంలోనే జుట్టు ఇంకా నెరిసిపోయింది. గడ్డం పెరిగింది. సుమతితో మామూలుగా మాట్లాడాలన్నా ఏదో బెరుగ్గానే ఉంది. ఇదివరకు అప్పుడప్పుడూ  చిన్నపాటి వేళాకోళాలు చేసేవాడు. ‘పూజా, మీ అమ్మేది రా?’ అంటే, ‘అమ్మ ఎదురుగానే ఉందిగా నాన్నా!’ అని చూపించగానే,’ ఓ….ఔను కదా, నేనింకా ఆ పక్కవీథిలో ఉండే సుశీలమ్మ గారనుకుంటున్నా’ నంటూ అరవై ఏళ్ళ ముసలామెతో పోల్చేవాడు. అప్పుడప్పుడూ ఏ పెళ్ళికో, గృహప్రవేశానికో వెళ్తూ సుమతి బాగా తయారైతే, ‘ఈరోజు జాగ్రత్తగా ఉండాలోయ్ నేను. నీవు నా ప్రక్కనే ఉండు సుమా! ఎవరెత్తుకెళ్ళిపోతారో ఏమో నిన్ను.’అనేవాడు. ఆమె కూరకు తాళింపు వేస్తే, బిసిబేళా భాత్ వాసన వస్తుందనో, కాఫీ డికాక్షన్ వేస్తుంటే, ‘ఆహా…ఈ వాసనకు కల్లు వాసన ఆమడ దూరం పోదూ’ అనో వేళాకోళాలాడేవాడు. పిల్లలు పకపకా నవ్వితే , సుమతి మాత్రం అబ్బ, ఆపుతారా అనో, లేక ఇదే చేస్తుంటారా లేక….అంటుండేది. ఈ మధ్యకాలంలో సుందరం ఇలా సరదా మాటలేవీ మాట్లాడలేకపోతున్నాడు.
    సతీశ్ అప్పుడప్పుడూ చెప్పేవాడు.’ పిల్లలు త్వరగా పెరిగిపోతారు. మన మాటలే వాళ్ళకు వేరే విధంగానే అర్థమౌతాయి. మనం వాళ్ళని చిన్నపిల్లలనే అనుకుంటూ ఉంటాము.’
   ఎదురుగా కూర్చునే శంకర్ ‘ పిల్లలు పుట్టినప్పటినుంచీ మనమే తల్లిదండ్రులమనీ, మనమీదే బాధ్యతంతా అనీ హడావిడి పడిపోతుంటాము. అయితే పెరిగిన తర్వాత ఆ పిల్లలకు అదే భావన ఉండాలని ఏముంది చెప్పండి?’ అనేవాడు.
    ఆ మూల కుర్చీ శ్రీనిధి మాటలైతే ఇలా ఉంటాయి.’ అదికాదండీ, పిల్లలు పుట్టకముందే వాళ్ళ జీవనవిధానం ఇలా ఉండాలి, ఇలా జరగాలంటూ మనమేవో ఆలోచించి ఆ ప్రకారం చేస్తాము. వాళ్ళు పుట్టాక మనము అన్న మాటనే మరచి, వాళ్ళే మన బ్రతుకూ భవిష్యత్తంటూ, జీవితాన్నే త్యాగం చేస్తాము. వాళ్ళేమో పెరిగే కొద్దీ ఇవన్నీ మరిచిపోతారో లేక వాళ్ళకీ భావనలే ఉంటాయో, ఉండవో…మనమంతా ఏదో భ్రమలో బ్రతుకుతున్నామనిపించట్లేదా?’
      సుందరం మనసు అల్లకల్లోలమైంది. పదహైదు రోజులు తిరిగే సరికి బరువు కూడా తగ్గిపోయాడు. సాయంకాలం ఆరయితే చాలు, బస్ లో ఉండనీ, కంపెనీలో ఉండనీ….పిల్లల మాటలే అతని మనసును ఆక్రమిస్తున్నాయి. సుమతి మాత్రం ఏమీ జరగనట్టు, పొద్దున లేస్తే వంట, సాయంత్రం ఫలహారాలంటూ తన పనిలో ఎప్పట్లాగే మునిగి తేలుతోంది. కానీ సుందరాన్ని, అతని వాలకాన్ని కూడా గమనించినట్టే ఉంది.
    “ఎందుకండీ, ఈ మధ్య ఒకరకంగా ఉంటున్నారు? ఒంట్లో ఏమన్నా నలతగా ఉంటోందా? చెప్పండి. ఒకసారి డాక్టర్ కి చూపించుకొని వద్దామా?” అంది.
  “ అబ్బే, అలాంటిదేం లేదు. నేనే రెండు రోజులు శలవు పెట్టి విశ్రాంతి తీసుకుంటాను.” భార్యతో మనసువిప్పి మాట్లాడి, సమస్యను ఒక కొలిక్కి తీసుకురావాలని ఉందతనికి.
      మరునాడే, సాయంకాలం శలవు పెట్టి ఇంటికి వస్తూ దూధ్ పేడా, భేల్ పురి తీసుకొచ్చాడు ఇంటికి. పిల్లలు’నాన్న ఈరోజు తొందరగా రావడమే కాక ఇవన్నీ తెచ్చాడం’టూ సంబరపడ్డారు.  తమ మాటలు నాన్న మనసునెంత బాధపెట్టాయనే స్పృహ లేదసలు వాళ్ళకు.
    “రెండు రోజులు శలవు పెట్టాన”ని చెప్పాడే కానీ సుందరం గొంతులో ఏ ఉత్సాహమూ ధ్వనించలేదు.
  “ఓ…అమ్మతో పాటు సెకండ్ హనీమూనా” అని ఇద్దరూ మేలమాడారు.
 “కొంచెం సేపూరుకుంటారా , చాలు. ఎప్పుడేమి మాట్లాడాలో తెలియదు మీకు. ఇంత పెద్దవాళ్ళయినారు గానీ..” వంటగదిలోంచి గదమాయింపు. కూతురు నాన్న చెవిలో,’నాన్నా…అమ్మ ఊరికే అలా అంటుందిగానీ, లోపల్లోపల సంతోషమే మా మాటలకు’ అంది.
     సుందరానికి తనకన్నా కూతురే తల్లిని బాగా అర్థం చేసుకుందేమో నన్న భావన ఎక్కడో గుచ్చుకుంది.
   మరునాడు మధ్యాహ్నం భోజనాలయినాక విశ్రాంతిగా పడుకున్నపుడు సుమతి పక్కగదిలో తంబూరా మీటుతూ, మెల్లగా పాడుతుండడం చెవిలో పడింది. లేచి సుమతి దగ్గరికెళ్ళాడు సుందరం.
   “అయ్యో, నిద్దర లేపేశానా?” నొచ్చుకుంది సుమతి.
  “అదేం లేదు, నీవు ఆరోజు పాడుతుండగా నేను విన్నాను కదా, ఆ పాట పాడవా ఇప్పుడు. వినాలనిపిస్తుంది.”అన్నాడు.
  వెంటనే తంబూర అందుకొని పాడసాగింది. ఆమె తన్మయత్వమో, భక్తో లేక అతని మైమరపో …ఎందుకో ఏమో గానీ…సుందరం కళ్ళు తడి అయినాయి. సుమతి తంబూర క్రింద పెట్టి “ఏదో బెంగ పెట్టేసుకున్నట్టున్నారు. ఎందుకా చింత? అంతా మంచే జరుగుతుంది. ఇంట్లో తంబూరా వాయించినా, పాటలు పాడుకున్నా ఇంటికి మంచిదని మా సంగీతం టీచర్ చెప్పేవారు. అందుకే నేనూ ఈ మధ్య నాలుగు నెలలనుంచి ఈ వేళప్పుడు ఇలా పాడుకుంటాను కాస్సేపు. ఏదో నా వల్ల మంచి జరగనీ అని ఆశ.”  గొంతు భారమైందో, ఉద్వేగమో తెలియలేదు.
  “ఆరోజు పిల్లలు మాటలు విన్నానుగా. స్కూటర్ విషయం..అది విన్నప్పట్నించీ నాకు మనసు బాగాలేదు. దేనిమీదా ఆసక్తి కలగడం లేదంటే నమ్ము.”  సూటిగా విషయానికొచ్చాడు సుందరం.
    “అదేం పెద్ద సంగతి అని? దాని గురించి ఇంతగా ఆలోచిస్తున్నారా?” సుమతి అంది లాలనగా.
  “నాకసలు నీ పోకడే తెలియడం లేదు. ఎవరింటికో గృహప్రవేశానికి వెళ్తే , గుమ్మం కలప దగ్గర్నించీ, టైల్స్ వరకూ వంద ప్రశ్నలు వేసి వివరాలు రాబడతావు. పిల్లల విషయంలో నీవింత నిర్లిప్తంగా ఉండడం నాకేమాత్రం సబబుగా అనిపించడం లేదు. నిన్నెలా అర్థం చేసుకోవాలో తెలియడం లేదు. పిల్లలు దారితప్పితే మన బ్రతుకులేమవుతాయి చెప్పు? పెద్దవాళ్ళతో ఎలా నడచుకోవాలో, వినయం అంటే ఏమిటో అసలేమీ తెలియనవసరం లేదా వాళ్ళకు? నీకసలు ఏమీ పట్టడం లేదు. నేనేం చెప్పనింక?” నిట్టూర్చాడు సుందరం.
   సుమతి సూటిగా, దృఢంగా, సౌమ్యంగా ఇలా అంది.  “ఏ దిగులూ, బెంగా లేకుండా మనం ఎలా మనుష్యులుగా ఉండగలమండి?అలా లేకుంటే మనకూ చీమలకూ దోమలకూ వ్యత్యాసమేముంది?” చురుగ్గా చూసిందతనివైపు.
        అతనికేమీ అర్థం కాలేదు. ‘హారి భగవంతుడా! మనుష్యులు పుట్టిందే బెంగెట్టుకోడానికి అని కొత్త సిద్ధాంతమేదన్నా ప్రతిపాదిస్తోందా ఏమిటి?’
    “బెంగో, చింతో ఉండి తీరాలండీ.. పిల్లల గురించి, భర్త గురించి, అత్తమామల గురించి. అసలు సంసారమంటేనే ఇదే కదా?” ప్రశ్ననా, జవాబా,  సిద్ధాంతమా ఆమెకే తెలియాలి.
  “ఆగాగు. ఒకవేళ రేపే నీ కూతురు ఎవర్నైనా పెళ్ళి చేసుకొని నీ ముందుకొచ్చిందే అనుకో. ఏమిటి గతి? కొడుకు ఎవరినో తీసుకొచ్చి ఇదిగో నీ కోడలన్నాడనుకో, ఏం చేయగలం?” సుందరం అడిగే తీరు చూస్తుంటే అతని బుర్ర ఏమాత్రం స్థిమితంగా ఉన్నట్టు లేదు. ఎన్నో రోజులనుంచి పేలని బాంబును ఒక్కసారి పేల్చినట్టు ఆవేశంగా ఉన్నాడు.
   అంతే శాంతంగా సుమతి  ”అలా వాళ్ళేమన్నా చేస్తే….మీరు ఎఱుక గలిగినవారు. సుఖంగా బ్రతకమని దీవించి అక్షింతలు వేసి పంపించవచ్చు.” నికార్సైన బదులిచ్చింది.
     “అంటే…” సుందరం విస్తుపోతుంటే, మళ్ళీ అంది. “కాకపోతే ఏమిటండీ? పిల్లలు పుట్టినపుడు వారి చదువు గురించి మనం బాధ్యతగా ఉంటాము, వాళ్ళు పెద్దయ్యాక సొంతకాళ్ళ మీద నిలబడనీ అని, తర్వాత సరిజోడు చూసి పెళ్ళి చేయాలనీ అది మన బాధ్యతనీ మనకు తెలుసు. అయితే ఈ విషయాలమీద వాళ్ళే ఒకడుగు ముందుకు వేసి ఇవన్నీ చేయగలుగుతున్నపుడు, మీ ఎంపిక మీ ఇష్టం. మీ జీవితం మీధర్మం అంటూ ఆశీర్వదించి పంపడమే!” పెదవులపై చిరునవ్వుతో తాననుకున్నది నొక్కి చెప్పింది సుమతి.
“అదేంటి….అంత సులభమా ఇదంతా? ఇప్పట్నించే కొంచెం వాళ్ళని కంట్రోల్  చెయ్యవద్దా? హద్దులు మీరే వరకూ ఊరుకుండి తర్వాత ఏడిస్తే లాభమేమిటి?”
   “కంట్రోల్ చెయ్యడమా?? ఇదేమి బంధమా లేక కుక్క మెడకు కట్టిన గొలుసనుకున్నారా?” సుందరం ఆదుర్దా చూసి మళ్ళీ చెప్పింది. “జీవితాలు, బంధాలు, సంసారాలు….అనుకుంటూ పెద్ద బాధ్యత అనుకుంటూ , బెంగపెట్టుకుంటూ కూర్చోవడమా లేదా సుఖము, సంతోషము, కర్తవ్యము అనుకుని నిర్వహిస్తూ ఆ ఆనందం అనుభవించడమా అనేది మనమే నిర్ణయించుకోవాలి. కాదంటారా? జీవితమంటే చిరుగాలులూ ఉంటాయి, సుడిగాలులూ ఉంటాయి. సుడిగాలి ఉందని భయపడుతూ కూర్చుంటే చిరుగాలికే చలిజ్వరం వచ్చేస్తుంది.”  మృదువుగా, దృఢంగా ఉంది సుమతి గొంతు.
    సుందరం ఏమీ మాట్లాడలేదు. ఆలోచిస్తూ ఉండిపోయాడు. సుమతి వెళ్ళి కాఫీ తీసుకొచ్చింది. చాలా రోజుల తర్వాత ఇద్దరూ తీరికగా కూర్చొని మాట్లాడుకుంటున్నారు. సుందరం మనసు కొంచెం శాంతి పొందుతున్నట్టనిపిస్తోంది. అతనికెప్పుడూ అనిపించేది ఆమే తనపాలిట శాంతితీరమని. ఆమె నియమపాలన, క్రమశిక్షణ ఏదెలా ఉన్నా ఆమె దగ్గరున్నపుడు బెంగ తీరడం మాత్రం వాస్తవం. కాఫీ త్రాగడం పూర్తిచేసి ఆమె ఒళ్ళో తలపెట్టి పడుకున్నాడు. ఎంతో ప్రశాంతంగా అనిపించింది. ఆమె అతని తల నిమురుతూ కూర్చుండిపోయింది.
    “నీవెన్నన్నా చెప్పు ఈ దిగుళ్ళు మనని వదిలేవి కావు. నీవు పాడిన ఆ పాట నాకెందుకిష్టమో తెలుసా!
 ఎంతో సమాధానంగా అనిపిస్తోంది. ఆ పాట గురించి ఎవరో ఎంత చక్కగా వ్రాశారనుకున్నావు! కన్నడ భాషలో ఇలాంటిదే ఒక కీర్తన కూడా ఉందట. దాసర కీర్తనల్లో ఒకటి. శ్రీగంధ నానాగి….అర్థం చెప్పనా!
శ్రీగంధం నేనై పుట్టి ఉంటే నీ పాదార్చనలో ఉపయోగపడకుందునా,
చెట్టుపై పువ్వై ఉంటే నీ పాదపూజలో చేరకుందునా అని…
 మన వంటి వారి భ్రాంతులకు, చింతలకు అందులో ఏదో బదులుందనిపిస్తుంది. మనం మనుష్యులుగా కాక అలా పుట్టి ఉంటే బాగుండేదేమో కదా!” అన్నాడు.
   అతన్ని భావుకత్వం నుంచి బయటకు తీసుకొచ్చేలా బదులిచ్చింది సుమతి.  “వేరేలా పుడితే మటుకు? ఏ సమస్యలూ  ఉండవనా? వాళ్ళు వ్రాస్తారు, మేము పాడతామంతే గానీ  మనకెలా తెలిసేదప్పుడు? ఇప్పుడు మనుషులుగా ఉండి మిగతా రూపాల గురించి, జన్మల గురించి ఆలోచించగలుగుతున్నాము గానీ, అందులో ఏమేమి ఎదుర్కోవాలో తెలియదు కదా? వ్రాయడం, పాడడం సులభం. నిజంగా అలా అవ్వాలంటే ఎంత కష్టం?”
    “అదికాదు, మనుష్యజన్మ నే గొప్పదంటారు మరి…!”  సుమతి సిద్ధాంతం అతనికింకా పూర్తిగా తెలియలేదు.
      “అలా అన్నదీ మనుష్యులే కదా! పోనీ అదే నిజం అనుకున్నా, గొప్ప మనుష్యజన్మ ఎత్తి కూడా మళ్ళా పువ్వై పుట్టలేదు, పక్షినై పుట్టిఉంటే బాగుండేది ….అని ఏడవడం ఎందుకు చెప్పండి? మనుష్యులుగానే ఇంకా ఉత్తములుగా ఉండవచ్చు కదా!”  అతని దగ్గర ఏ జవాబూ లేదు.
సుందరం మనస్సులో కొంతవరకూ సమాధానపడినట్టే ఉంది. కానీ వాదంలో ఓడిపోవడం ఇష్టంలేదు. ఊరికే పొడిగిస్తున్నాడు.  “అయినా…..మనుష్య జన్మకు ఉండే చింతలూ బెంగలూ మాత్రం ఇంక వేటికీ ఉండవు అనేది వాస్తవమేగా!”
    ఆమె కూడా ఒప్పుకుంటూ ”ఔనౌను…ఈ మనుష్యజన్మకే సంసారమని ఉండేది. మిగతా వాటికవేవీ లేవుగా!  సర్సరే, లేద్దురూ! పిల్లలు వచ్చే వేళయింది.” అంది.
   ఆమె నికార్సైన మాటో, థియరీనో, తీర్మానమో తెలీదు….మొత్తం మీద అతనికి రెండు రోజుల శలవు హాయిగా గడచినట్టనిపించింది. ఆఫీసుగురించిన బెంగా బాధించలేదు.  ఏ కల్లాకపటమూ లేని పిల్లలు ఆ ఆదివారం, ‘నాన్నా, క్యారమ్స్ ఆడదాం వస్తారా నాన్నా!’ అన్నప్పుడు అతని చింతలన్నీ వారి సాన్నిహిత్యంలో కరిగిపోయాయనిపించింది.
                                                          ————–
