రచన: సునీత పేరిచెర్ల
” తెల్లవారనే లేదు ఇప్పటి నుండే ఏం చేసేస్తున్నావు లక్ష్మీ ” మోహన్ కళ్లు నులుముకుంటూ తన భార్యతో అంటూ హాల్ లోకి వచ్చాడు..
 “మర్చిపోయారా ..! ఈ రోజు మనకెంతో ముఖ్యమైన రోజు కదా..మీతో పాటు ఫంక్షనుకు నేను కూడా వద్దామని కాస్త ముందుగానే లేచి పనులన్నీ పూర్తిచేసాను ” కాఫీ కప్పు చేతికందిస్తూ అంది లక్ష్మి…!
***
మోహన్ కాలేజీలో లెక్చరర్.. మానవతా దృక్పథం ,ఉన్నతమైన విలువలు కలిగిన వ్యక్తి.. సమాజం కోసం పాటుపడే మనస్తత్వం తనది..
లక్ష్మి కూడా ప్రతి పనిలో భర్తకు చేదోడు వాదోడుగా ఉంటుంది. ఇద్దరూ కలిసి నలుగురికీ చేతనయిన సాయం చేస్తూ ఉంటారు. ఒక వృద్ధాశ్రమాన్ని కూడా నడిపిస్తున్నారు…
మోహన్ ,లక్ష్మీ ఒకరినొకరు ప్రేమించి పెళ్ళి చేసుకున్నారు. వారు చేయదలుచుకున్న సమాజ సేవకు పిల్లలు ఆటంకం అని పిల్లల్ని కూడా వద్దనుకున్నారు..
వారి పెళ్లి అయిన దాదాపు 20 సంవత్సరాలకు, మోహన్ ఇంట్లోకి కొత్తగా పెళ్లి అయిన జంట అద్దెకు వచ్చారు..
మోహన్, లక్ష్మితో వాళ్లిద్దరూ బాగా కలిసిపోయారు. శ్రావణి అయితే లక్ష్మిని అసలు వదిలిపెట్టేది కాదు.. ఇంటి పని,వంట పని నేర్చుకుంటూ  లక్ష్మి వెనకాలే తిరుగుతూ బోలెడు కబుర్లు చెపుతుంటుంది…
***
శ్రావణికీ చిన్నప్పటి నుండి చదువంటే ప్రాణం..కానీ మధ్యతరగతి కుటుంబం కావడంతో పై చదువులు చదివిస్తే అంత కన్నా ఎక్కువ చదివిన వారికి , ఎక్కువ కట్నంతో పెళ్లి చేయాలని పదవ తరగతి అవ్వగానే వాళ్ళ బావ సుధీరుతో పెళ్లి చేసేస్తారు తల్లిదండ్రులు….
సుధీర్ కి వైజాగ్ లో ఉద్యోగం. అందుకే భార్యని తీసుకుని ఇక్కడికి వచ్చేస్తాడు ..
భార్యగా తన బాధ్యతలు ఎంతో శ్రద్ధగా నిర్వర్తించేది శ్రావణి. లక్ష్మి ప్రోద్బలంతో అన్నిపనులు నేర్చుకుంది. కానీ ఏదో మూల చదువుపై ఆసక్తి మాత్రం పోలేదు తనకు… మోహన్ గదిలో ఉన్న పుస్తకాలు ఒక్కొక్కటిగా చదువుతూ ఉండేది. అది చూసి మోహన్ చాలా సంతోషపడేవాడు..
***
         ” శ్రావణీ ఈ స్వీట్ తీసుకోమ్మా” లక్ష్మి లోపలికి వస్తూ శ్రావణి చేతిలో లడ్డు పెట్టి “పక్కింటి అనసూయగారి పాప డిగ్రీ పాసయ్యిందట ” అంది సంతోషంగా..
 ” నేను కూడా చదువు మధ్యలో ఆపకుండా ఉంటే ఈ పాటికి డిగ్రీ పూర్తయ్యి ఉండేది “మనసులోనే బాధపడింది శ్రావణి..
 ” ఏంటి శ్రావణి ఆలోచిస్తున్నావు ఏమైంది ”  లక్ష్మి అడగడంతో
” నాకు కూడా చదువుకోవడం ఇష్టం ఆంటీ. బాగా  చదువుకుని టీచరు అవ్వాలనేది నా కోరిక. కానీ మధ్యలోనే ఆపేయాల్సి వచ్చింది ” అంటూ  చెమర్చిన కళ్ళను చున్నీతో అద్దుకుంటూ చెప్పింది శ్రావణి..
“బాధపడకు శ్రావణి ”  అనునయించింది లక్ష్మితర్వాత మోహన్ తో ”  శ్రావణిని చదివిస్తే బాగుంటుందండి ..పాపం పిచ్చిది చదువుకోవాలని ఆశపడుతుంది .టీచరు అవుతుందట .. మీరే ఎలా అయినా సుధీరుతో మాట్లాడి ఒప్పించండి. మనము దగ్గరుండి చదివిద్దాం ” అంది లక్ష్మి..
లక్ష్మి మాటలు విన్న మోహనుకు తన గదిలో ఉన్న పుస్తకాలను శ్రావణి ఎంత శ్రద్ధగా చదివేదో గుర్తొచ్చింది ..
 ” సరే రేపే మాట్లాడతాను సుధీరుతో ”  అన్నాడు..
***
 “కాఫీ చల్లగా అయిపోయింది, తాగకుండా ఏం ఆలోచిస్తున్నారు ” లక్ష్మి అరుపుకి ఉలిక్కిపడిన మోహన్ ఆలోచనలలో నుండి తేరుకుని  “ఏం లేదులే ” అంటూ లక్ష్మికి కాఫీ కప్పు తిరిగిస్తూ
 “నిదానంగా చేసుకో పని ఎందుకంత హడావిడి ” అన్నాడు
” హడావిడి కాదండీ ఆనందం . శ్రావణి ఈ రోజు ఉత్తమ ఉపద్యాయురాలిగా అవార్డు తీసుకోబోతుంది .నాకెంత సంతోషంగా ఉందో మాటలు రావడం లేదు ” అంది లక్ష్మి..
 “ఎంత కష్టపడి చదివిందో ..మీకు గుర్తుందా? సుధీరును మీరు ఒప్పించినా, తన అమ్మానాన్న కోడలికి చదువెందుకు అని ఒక పట్టాన ఒప్పుకున్నారా ..పాపం సుధీరు మన మాటలకు విలువిచ్చి అమ్మానాన్నలను ఎదిరించి మరీ భార్యను చదివించాడు ”  అంటూ గతాన్ని గుర్తుచేసుకుంది లక్ష్మి..
***
ఆధునికతకు ఆమడ దూరంలో ఉండే మారుమూల ప్రాంతంలో శ్రావణికి టీచరుగా పోస్టింగ్ వచ్చింది. పాఠశాలలో పిల్లలకు శ్రావణి అంటే ఎంతో ఇష్టం. సహోద్యోగులు కూడా ముచ్చటపడేవారు తనని చూసి.
కేవలం  పుస్తకాలలో ఉండే పాఠాలు మాత్రమే కాకుండా విద్యార్థులకు వ్యక్తిత్వ , వికాస పాఠాలు కూడా భోధించేది శ్రావణి.
ఓటమిని ఎదుర్కొనే బలాన్ని, అనుకున్నది సాధించగలిగే పట్టుదలను, ఆత్మవిశ్వాసాన్ని పిల్లల్లో నింపేది..
పిల్లల తల్లితండ్రులు కూడా పిల్లల్లో వచ్చిన మంచి మార్పుకు శ్రావణిని అభినందిస్తూ ఉండేవారు..
పిల్లల్లో ఉండే టాలెంట్ ను బయటకు రప్పించి వారి ప్రతిభకు మెరుగులద్ది వాళ్ళను ప్రదర్శనలకు ,పోటీలకు సిద్ధం చేసేది.
తను టీచరుగా వెళ్లిన రెండు సంవత్సరాలకే ఆ స్కూల్ పిల్లల ప్రతిభా పాటవాల వల్ల ఆ స్కూల్ జిల్లాలోనే బెస్ట్ స్కూల్ గా నిలిచింది..
అదంతా శ్రావణి వల్లే అని తెలుసుకున్న ఆ జిల్లా కలెక్టర్ శ్రావణి కి బెస్ట్ టీచర్ అవార్డును ప్రకటించారు.
***
పిల్లలందరి కరతాల ధ్వనుల మధ్య శ్రావణి కలెక్టర్ చేతుల మీదుగా ఉత్తమ ఉపాధ్యాయురాలిగా అవార్డు అందుకుంది..
టీచరు మీద ఉన్న అభిమానంతో తన బోధనా విధానంతో వాళ్లలో ఎంతో స్ఫూర్తి నింపినందుకు, పిల్లలే స్వయంగా టీచరుపై పాట రాసి, అలపించి తమ అభిమానాన్ని తెలియచేశారు. కొంతమంది పిల్లలు సన్మాన పత్రాన్ని చదివి వినిపించారు.
శ్రావణి భర్త , అత్తమామలకు చాలా గర్వంగా ఉంది. అదంతా చూస్తుంటే మోహన్ , లక్ష్మి కళ్ళలో ఆనంద బాష్పాలు చూసి సుధీర్ వాళ్ళను గట్టిగా హత్తుకున్నాడు..
కలెక్టర్ శ్రావణి గురించి ,ఆ పాఠశాల అభివృద్ధి గురించి మాట్లాడి,  శ్రావణిని మాట్లాడమని ఆహ్వానించారు..
శ్రావణి వినమ్రంగా చేతులు జోడించి అక్కడున్న పెద్దలకు ,పిల్లల తల్లిదండ్రులకు నమస్కారాలు చేసింది.
తనకు లభించిన పురస్కారం మోహన్ గారి దంపతులకు అంకితం చేస్తున్నానని, వాళ్ళ పట్టుదల, భర్త ప్రోత్సాహం లేనిదే తాను ఈ పురస్కారాన్ని అందుకునే స్థాయికి రాలేకపోదునని సభాముఖంగా వాళ్ళకు కృతజ్ఞతలు తెలియజేసింది.
అలాగే సహోద్యోగులు ,ప్రధానోపాధ్యాయులు తనకు అందించిన సహాయాన్ని గుర్తుచేసుకుంది.
“నన్నెంతో అభిమానించే విద్యార్థులే నా విజయానికి కారకులు .ఏమి చెప్పినా శ్రద్ధగా విని ఆచరిస్తూ ఉంటే నాకు రెట్టింపు ఉత్సాహం కలిగేది. ఇక్కడి పిల్లలు పాఠ్యాంశాలను బట్టీ పట్టరు ఇష్టంగా చదువుతారు . పరీక్షల్లో కాపీ కొట్టరు. నిజాయితీగా వాళ్లకు వచ్చిందే రాస్తారు. తోటి విద్యార్థులతో గొడవలు పడరు , స్నేహాభావంతో ఉంటారు
ఉపాధ్యాయులను గౌరవిస్తారు ,తల్లిదండ్రులను ప్రేమిస్తారు. నిజంగా ఇలాంటి విద్యార్థులకు టీచరుగా ఉండటం నా అదృష్టంగా భావిస్తున్నాను. ఈ స్కూల్ పిల్లలు ఎన్నో విజయాలు సాధించాలి. ఈ పాఠశాలకు మరింత గుర్తింపు రావాలి … ఆ దిశగా అడుగులు వేస్తాను ” అని ముగించింది శ్రావణి..
సభకు హాజరైన అందరూ లేచి నిలబడి చప్పట్లతో శ్రావణిని అభినందించారు.
తాను కన్న కల నెరవేరినందుకు శ్రావణి
తన భార్య ఇంతటి గొప్ప స్థాయికి చేరుకున్నందుకు సుధీరు
ఒకరినొకరు ఆనందంతో ఆలింగనం చేసుకుని
మోహన్ ,లక్ష్మి లతో కలిసి ఇంటికి తిరిగి వెళ్తారు….!!
*****
రచన: వంజారి రోహిణి
చెల్లికి డెలివరీ టైమ్. అమ్మకి ఆరోగ్యం బాగాలేదు. దూర ప్రయాణాలు చేసే ఓపిక అసలే లేకపోవటంతో చెల్లెలు గీత తనను పదే పదే బతిమాలడం తోటి తప్పనిసరి పరిస్థితుల్లో కావ్య చెల్లెలి ప్రసవ సమయంలో సాయంగా ఉండేందుకు తన ఇద్దరు చిన్నారులు లిఖిత, నిఖితలను వాళ్ళ నాయనమ్మ, తాతల దగ్గర వదిలి, వారికీ, తన భర్త విశ్వానికి పిల్లల గురించి లక్ష జాగ్రత్తలు చెప్పి అమెరికా విమానం ఎక్కింది కావ్య.
 పెద్ద కూతురు లిఖిత రెండవ తరగతి, చిన్న పిల్ల యూకేజీ చదువుతున్నారు. అమ్మ అమెరికా వెళుతుంది, అక్కడ నెల రోజులు ఉండి వస్తుంది అని నెల రోజుల ముందు నుంచే పిల్లలను మానసికంగా సిద్ధం చేసినా కావ్య విమానం ఎక్కగానే అమ్మ కావాలి, అమ్మ కావాలి అంటూ చిన్నది నిఖిత పెద్ద పెట్టున ఏడుపందుకుంది. నిఖితని చూసి పెద్ద పిల్ల లిఖిత కూడా అమ్మ కోసం ఏడుపు రాగం తీసింది. వాళ్ళిద్దరినీ బుజ్జగించి, ఓదార్చి,అమ్మ వచ్చేటప్పుడు అమెరికా నుంచి బోలెడు బొమ్మలు, చాకోలెట్స్ మీకోసం తెస్తుందని చెప్పి, అమ్మ గురించి ఆలోచించకుండా మైమరపు మాటలు చెప్పే దానికి వాళ్ళ నాన్న, నానమ్మ,తాతలకు తల ప్రాణం తోకకు వచ్చింది.
   అక్కడ కావ్య అమెరికా వెళ్ళిన వారానికి ఆమె చెల్లెలు గీతకి డెలివరీ అయి పండంటి పాప పుట్టింది. పదిరోజుల పురుటి స్నానం, బిడ్డకి స్నానం చేయించటం, పత్యం అన్నం వండి పెట్టడంలో గీతకు అన్నీ తానై అమ్మలా దగ్గరుండి చూసుకుంది కావ్య. అంతా సక్రమంగా జరిగిపోయింది. కావ్య చేసిన సాయానికి ఆమె చెల్లెలు గీత,మరిది శ్రీకర్ లు పదేపదే కావ్యకి కృతజ్ఞతలు చెప్పారు. ఇక అమెరికా నుంచి ఇండియా కు వచ్చేయాలని, తన చిన్నారి లిఖిత, నిఖితలను ఒడి చేర్చుకోవాలని కావ్య మనసు తహ తహ లాడింది.
   ఇక్కడ ఇండియాలో అమ్మ రాక కోసం ఎదురు చూస్తూ మారే కాలెండర్ తేదీలను లెక్క పెట్టుకుంటూ నాన్న, నానమ్మ, తాతలు ఎంత ప్రేమగా చూసుకున్నా ఆ పసి మనసులు తల్లి రాక కోసం క్షణమొక యుగంగా గడుపసాగారు.
    కాలం దేనికోసం, ఎవరికోసం ఆగదుగా. తీరా కావ్య ఇండియాకి తిరిగి వచ్చేరోజు రానే వచ్చింది. దాని కంటే ముందే ప్రపంచం మొత్తాన్ని కర్కశంగా కబళిస్తున్న కరోనా వైరస్ చాపకింద నీరులా మొదలై చాలా కొద్ది రోజులలోనే దావానంలా కర్కశ జ్వాలలను విశ్వమంతా వ్యాపింపచేస్తోంది. రవాణా వ్యవస్థలు ఎక్కడికక్కడ దిగ్బంధం అయిపోతున్నాయి. విదేశాలకు వెళ్ళి వచ్చిన వాళ్ళపై ఆంక్షలు ఎక్కువైనాయి.
   పిల్లల కోసం అమెరికాలో బొమ్మలు, బట్టలు, కొని పిల్లలను చూడాలని ఎంతో ఆశతో, ఆత్రుతగా విమానం దిగిన కావ్య ఉత్సాహం పాలపొంగు మీద నీళ్ళు చిలకరించినట్లు అణిగిపోయింది విమానాశ్రయంలోని పరిస్థితి చూసి. దాదాపు విమానాశ్రయం అంతా నిశ్శబ్దంగా, నిర్మానుష్యంగా ఉంది. తన కోసం భర్త, పిల్లలు ఎవరు రాలేదని కావ్యకి అర్థమైంది. విమానాశ్రయంలోనే కావ్యకి వైద్య పరీక్షలు చేసారు. శల్య పరీక్షలు అన్నీ జరిగాక, కరోనా వైరస్ సోకిన లక్షణాలు ఏవీ లేవని నిర్దారణకు వచ్చిన తర్వాత ఇంటి దగ్గర పద్నాలుగు రోజులు ఒక గదిలో ఒంటరిగా ఉండాలి, కుటుంబ సభ్యులను తాకరాదు వంటి జాగ్రత్తలు చెప్పి కావ్యను ఇంటికి పంపించారు విమానాశ్రయ అధికారులు. విమానాశ్రయం బయట కావ్య కోసం ఎదురుచూస్తున్న ఆమె భర్త విశ్వం కారులో ఆమెను ఇంటికి తీసుకుని పోయాడు.
   అమ్మ వస్తుంది. తమకు అమెరికా నుంచి ఆడుకోను ఏమెమో తెస్తుంది అని ఆశగా ఎదురు చూసిన లిఖిత, నిఖితలకు ఇంటికి వచ్చిన అమ్మతో మాట్లాడకూడదు, అమ్మని తాకకూడదు అని చెప్పేసరికి, అమ్మకు ఏమైందో తెలియక ఆ పసి ప్రాణాలు అమ్మ ఒడిని చేరాలని తపించిపోయాయి.
ఎక్కడో ఉండటం వేరు. అమ్మ ఇంట్లోనే ఉన్నా ఓ గదిలో ఒంటరిగా, నేరస్తురాలిగా, బందిగా ఉండాల్సి రావటం ఆ పసిబిడ్డలు జీర్ణించుకోలేక పోయారు. కావ్య కూడా బిడ్డలు, భర్త, అత్త,మామల ఆరోగ్య దృష్ట్యా, ముందు జాగ్రత్త చర్యగా తనకు తానుగా ఇంటిలోని ఓ గదిలో బందీగా మారింది. గదిలోపల ఉన్న కావ్యకు అమ్మను చూడాలి, అమ్మ దగ్గరకు పోతాము అంటూ బిడ్డలు ఏడుస్తుంటే కావ్య తల్లి మనస్సు తల్లడిల్లిపోయేది. గది తలుపులు తెరుచుకుని వెళ్ళి వాళ్ళని అక్కున చేర్చుకోవాలనే కోరికని బలవంతంగా ఆపుకునేది. ఓ రోజు మధ్యాహ్నం అన్నాలు తిని అంతా నిద్రపోతున్నారు. పిల్లలిద్దరూ హాల్లో ఆడుకుంటున్నారు. గదిలో ఉన్న కావ్యకి మాత్రం నిద్ర రాలేదు. అత్తా, మామయ్యలు వాళ్ళ గదిలో, ఆమె భర్త విశ్వం తన గదిలో తలుపేసుకుని నిద్రపోతున్నారు. పిల్లల మాటలు కావ్యకి వినిపిస్తూనే ఉన్నాయ్. ఇంతలోనే చిన్న పిల్ల నిఖిత అమ్మా, అమ్మా రక్తం అంటూ పెద్దపెట్టున ఏడుస్తోంది. ఉలిక్కి పడి కావ్య తలుపు తీసి చూసింది. నికిత చూపుడువేలు తెగి రక్తం కారసాగింది. గుండె ఆగినంత పనైంది కావ్యకి. గబా గబా హాల్లోకి పరుగెత్తింది నిఖితను ఎత్తుకోవాలని. అంతలోనే ” ఆగు కావ్య… ఏంది నువ్వు చేస్తున్న పని ” అంటూ ఆమె అత్తయ్య వచ్చి పెద్దగా అరిచి నిఖిత ని ఎత్తుకుని వాష్ బేసిన్ దగ్గరకు తీసుకెళ్లింది. ఇంతలో విశ్వము కూడా వచ్చి ” కావ్య పాపని మేము చూసుకుంటాం. నువ్వు వెళ్ళి విశ్రాంతి తీసుకో అన్నాడు ఆజ్ఞ జారీచేస్తునట్టు.” నిన్ను హౌస్ క్వారంటైన్ లో ఉండమంది మన జాగ్రత్త కోసమే కదా. ఇంకో పదిరోజులు ఆగలేవా కావ్య ” అంటూ మామయ్య మాటలు మరో పక్కనుంచి. దుఃఖం ముంచుకొచ్చింది కావ్యకి. “నా బిడ్డల నుంచి నన్ను వేరు చేయడానికి మీరు ఎవరు” అని గట్టిగా అరవాలనిపించింది. మళ్ళీ కరోనా భూతం గుర్తుకు వచ్చి కళ్ళనిండా నీళ్ళు నింపుకుని గదిలోకి వెళ్ళి మంచం మీద బోర్లా పడి ఏడవసాగింది. తను అమెరికాకి పోకుండా ఉంటే ఎంత బాగుండేది. చెల్లికి రాలేనని ఏదో ఒకటి సర్దిచెప్పి ఉండే సరిపోయేది. అయినా ఇప్పుడు అనుకుని ఏం లాభం. తనకు కరోనా లేదు.అయినా ఈ హౌస్ అరెస్ట్ తప్పలేదు తనకు. గది బయట నుంచి నిఖిత ఏడుపు వినిపించేకొద్దీ గది లోపల కావ్య గుండె కన్నీటి చెరువౌతోంది.
గది లోపల కావ్య, గది బయట తల్లి కోసం లిఖిత,నిఖితలు తమను ఇలా దూరం చేసిన కనపడని కరోనాని తలచుకుని దుఃఖిస్తూ, కరుణించి తమని కలపమని ఆ భగవంతుడిని అనుక్షణము ప్రార్థిస్తూ క్షణమొక యుగంగా గడపసాగారు.
   కావ్య అమెరికా నుంచి వచ్చిఅప్పటికి పద్నాలుగు రోజులు అయింది. ఆ రోజు కావ్య వాళ్ళ ఇంటికి పోలీసు అధికారులు, వైద్య బృందం వచ్చారు. మరలా కావ్యకి అన్నీ రకాల వైద్య పరీక్షలు చేసి ఆమెకు కరోనా వైరస్ సోకలేదు అని నిర్ధారణ చేసారు. ఇక కుటుంబ సభ్యులను కలవవచ్చు అని చెప్పి వెళ్ళిపోయారు.
   ఎన్నో యుగాల ఎడబాటు అనంతరం తల్లీబిడ్డలు కలసుకున్నట్లు కావ్య తన చిన్నారి లిఖిత, నిఖితలను అక్కున చేర్చుకుని ముద్దులు కురిపించింది. అమ్మ ఒడిని చేరిన ఆ బిడ్డల మనసులు ఆనందంతో ఉరకలేసే చిరుజల్లులైనాయి.  తల్లి, బిడ్డల అనురాగానికి విశ్వం మనస్సు రాగరంజితమైంది. నానమ్మ, తాతలు నిశ్చింతగా చూసారు. ఆ ఇంట మళ్ళీ ఆనందపు హరివిల్లు వెల్లివిరిసింది
రచన: నాగలక్ష్మి కర్రా

ఈ తిరుక్కడయూర్ అనే పట్టణంలో అమృత ఘటేస్వర్ కోవెల ఉంది .ఈ తిరుక్కడయూర్ తమిళనాడు రాష్ట్రంలోని నాగపట్నం జిల్లాలో ఉంది. ఈ తిరుక్కడయూర్ “మైలదుత్తురై “(మాయ వరమ్) నుంచి “పోరయార్ “వెళ్ళేదారిలో మైలదుత్తురై కి 22కిమి దూరం, పోరయార్ నుంచి 8కిమి దూరంలో ఉంది.
ముందు 60వ పెళ్లి రోజు ఇక్కడ చేయించుకునే వారు. తరవాత తరవాత ఈ కోవెలలో షష్టబ్దిపూర్తి (60 సం.), భీమార్థ శాంతి(70 సం ..నిండిన తరువాత చేసుకొనే పూజ ), శతాభిషేకం(80 సం.. నిండేక చేయించుకొనే పూజ ) చేయించుకుంటారు.
ప్రతి రోజు ఇక్కడ 50 నుంచి 60  ఇలాంటి పూజలు జరుగుతూ ఉంటాయి. కోవెల ముఖ్య ద్వారంలో ప్రవేశించగానే రెండు వైపులా పెద్ద పెద్ద మంటపాలు. అవి దాటిన తరవాత గర్భగుడి ద్వారం. ద్వారం దాటగానే పెద్ద ప్రాంగణం. ఆ ప్రాంగణంలో చిన్న చిన్న మంటపాలు వేసి షష్టి పూర్తి మొదలగు పూజలు జరుగుతూ ఉంటాయి.
ఈ కోవెలలో మూలవిరాట్టు ఈశ్వరుడు “అమృత ఘటేశ్వరుడు” అనే పేరుతో పూజింప బడుతున్నాడు.
పాల సముద్రాన్ని మధించేటప్పుడు  దేవతలు వినాయకుడిని పూజింప లేదని అలిగిన వినాయకుడు పాల సముద్రంలోంచి అమృతం ఉద్భవించగానే అమృతాన్ని దొంగిలించి ఇప్పుడు మూలవిరాట్టు ఉన్న చోట దాచుతాడు, దేవతలు తమ తప్పు తెలుసుకొని వినాయకుడికి పూజలు చేసి కుడుములు నివేదించగా సంతుష్టుడైన వినాయకుడు అమృతాన్ని దేవతలకు తిరిగి ఇచ్చేస్తాడు. అందుకే కుడి వైపున ఉన్న చిన్న కోవెలలో ఉన్న వినాయకుడిని “కల్లవినాయకర్(దొంగ వినాయకుడు)” అని పిలుస్తారు. ఆ అమృత భాండం పెట్టిన చోట శివుడు స్వయంభు గా లింగాకారంలో ఉధ్భవించేడు. అందుకే ఇక్కడ ఈశ్వరుడిని “అమృత ఘటేస్వరుడు” అని పిలుస్తారు.

అదే ప్రాంగణంలో ఎడమ వైపున మార్ఖండేయుడు శివుని పాదాలని  చుట్టుకొని ఉండగా శివుడు యముడిని సంహరిస్తున్న విగ్రహం ఉంటుంది.ఆ విగ్రహానికి ఎదురుగా బాల యముడి విగ్రహం ఉంటుంది.
ఈ విగ్రహాల వెనుకనున్న కధ ఇలా చెప్తారు.
“మృగాండు”అనే మహర్షి అతని భార్య “మరుదమతి” సంతతి కొరకై పరమ శివుని ప్రసన్నం చేసుకోడానికై కఠోర తపస్సు నాచరిస్తారు. వారి తపస్సుకి మెచ్చి శివుడు ప్రత్యక్షమై వారి కోరిక తెలుసుకొని దీర్ఘాయుస్సు గల వంద మంది కుపుత్రులు కావాలా? ఆయుష్యు లేని ఒక సుపుత్రుడు కావాలా? అని అడుగగా మృగాండు ముని ఆయుష్యు లేని ఒక సుపుత్రుడిని ఇవ్వమని కోరుతాడు.
శివుడు అలానే వరమిచ్చి అంతర్ధానమౌతాడు. కాలక్రమంలో మరుదమతి నెలతప్పి, నెలబాలుని వలె  ప్రకాశిస్తున్న కుమారుడికి జన్మ నిస్తుంది. ఆ కుమారునికి “మార్ఖండేయుడు “అని నామకరణం గావించి అల్లారు ముద్దుగా పెంచు కుంటూ ఉంటారు.
ఆ బాలుడు దినదినాభివృద్ధి చెందుతూ సకల విద్యాపారంగతుడై తల్లితండ్రులకు పేరుతెస్తాడు.అందరు అంతటి సుపుత్రుడికి జన్మనిచ్చినందుకు మృగాఁడు ముని అతని భార్య మరుదమతిని కొనియాడుతారు. పదునారేళ్ల వయసు వాడవగానే మృగాండు ముని అతనికి గల మృత్యువు గురించి చెప్తాడు. అదివిని మార్ఖండేయుడు తన మిగిలిన జీవితం శివ ధ్యానంలో గడపాలని నిర్ణయించుకొని తపస్సు చేయుటకు అనువైన ప్రదేశం కొరకు వెతుకుతూ స్వయంభూ గా వెలసిన “అమృత ఘటేస్వరుని ” అనునిత్యం పూజించాలని నిర్ణయించుకొంటాడు.
నిత్యం కావేరిలో స్నానమాచరించి అమృతఘటేస్వరుని సేవించుకుంటూ ఉంటాడు.మొదటి సారి మహా మృతుంజయ మంత్రం మార్ఖండేయుని ద్వారా ఈ ప్రదేశం లో ఉఛ్ఛరించ బడిందని అంటారు. కాలాంతరాన మార్ఖండేయుని ఆయుష్యు తీరి అతనిని తీసుకోని పోవుటకు యముడు పాశాన్ని తీసుకొని మార్ఖండేయుని వద్దకు వస్తాడు. అది చూచి మార్ఖండేయుడు శివలింగాన్ని ఆలింగనం చేసుకొంటాడు. యముడు మార్కండేయునికై వేసిన పాశం శివలింగం పైన పడుతుంది. దానికి క్రోధించిన శివుడు తన త్రిశూలంతో యముడిని వధించుతాడు. యముని మరణం తో ముల్లోకాలు అల్లకల్లోలం అవుతాయి. దేవతలు శివుని ప్రార్ధించి యముని తిరిగి పునఃర్జీవితున్ని చేయమని ప్రార్ధిస్తారు. శివుడు దేవతల కోరికని మన్నించి యముణ్ణి పునఃర్జీవితుణ్ణి గావిస్తాడు. యముడు మార్ఖండేయుని చిరాయువుగా ఆశీర్వదిస్తాడు.
అందుకు ఈ కోవేలని యముని మరణ స్థలము మరియు యముని జన్మస్థలంగా వ్యవహరిస్తారు.

మార్ఖండేయుడు చిరంజీవిగా వరం పొందిన ప్రదేశం కాబట్టి ఇక్కడ ఆయిష్య హోమం చేయించుకుంటే అకాలమృత్యు దోషం పోతుందని భక్తుల నమ్మకం. తమిళ నాడు కోవెళ్ళలో కనిపించే మరో ప్రత్యేకత ఏమిటంటే కోవేలకి ప్రదక్షిణం చేసేటప్పుడు ముఖ్య మందిరానికి అనుకోని ఉన్న గోడలకి నాలుగు వైపులా ముందు దక్షిణామూర్తి, లింగోద్భవం, దుర్గాదేవి ఉంటాయి. దుర్గాదేవికి ఎదురుగా చిన్న మందిరంలో “నందికేస్వరుడు “ఉంటాడు. భక్తుల కోరికలు నందికేస్వరునికి విన్నవించుకుంటే ఆతను స్వామి వారికి సిఫారిస్ చేస్తాడట.
గర్భగుడిలోంచి  బయటికి వచ్చేక ఎడమ వైపు అమ్మవారి కోవెల ఉంటుంది. ఇక్కడ అమ్మవారిని “అభిరామి దేవి” అని అంటారు.
అభిరామ భట్టారకుడు అనే మహా భక్తునిచే స్తుతింపబడింది కాబట్టి ఇక్కడ పార్వతి దేవిని “అభిరామి” అని అంటారు.
ఈ కధ ఇలా చెప్తారు.
ఒకనాడు పార్వతీదేవి యొక్క పరమ భక్తుడైన అభిరామ భట్టారకుడు పార్వతీదేవి ధ్యానంలో ఉండి ఆ దేశాన్ని పాలించే మహారాజు రాకని కుడా పట్టించుకోడు. అందుకు ఆగ్రహించిన మహారాజు అభిరామ భట్టారకుని  ఆ రోజు తిథి ఏమని అడుగగా అమ్మవారి ధ్యానంలో ఉన్న అభిరాముడు ఆరోజు “అమావాస్య “తిథి కాగా “పౌర్ణిమ”  అని చెప్తాడు. దానికి ఆగ్రహించిన రాజు అభిరామునికి “శశరీర అగ్నిప్రవేశ “దండన విధిస్తాడు. ఆ శిక్షలో భాగంగా చెక్కలతో బల్ల పైన కట్టిన చెక్క స్తంభానికి అభిరాముని కట్టి కింద ప్రజ్వలిస్తున్న మంటలో మెల్ల మెల్లగా చెక్క బల్ల కిందకి దింపుతూ ఉంటారు.ఈ లోకంలోకి వచ్చిన అభిరామ భట్టారకుడు అమ్మవారిని ప్రాణభిక్ష పెట్టమని వేడుకుంటూ అమ్మవారి పై అష్టోత్తరం చదవడం మెదలు పెడతాడు. ఈ అష్టోత్తరంలో ప్రత్యేకత ఏమిటంటే  మొదటి నామం యొక్క అంత్యఅక్షరంతో తరవాత నామం మొదలవుతుంది. అలా ఆశువుగా గానం చేస్తూ ఉంటాడు అభిరామ భట్టారకుడు 70వ నామం చదువుతూ ఉండగా అమ్మవారు తన కర్ణాభరణాన్ని ఆకాశంలోకి విసురుతుంది. ఆ కర్ణాభరణం అమావాస్య ఆకాసంలో పూర్ణచంద్రునిలా కాంతిని యిస్తుంది. అది చూసి మహారాజు అభిరామ భట్టారకుని క్షమించమని వేడుకొని అప్పటి నుండి అమ్మవారి పేరు అభిరామిగా మార్చి అమ్మవారి సేవ చేసుకొని కాలాంతరాన శివ సాన్నిధ్యం చెందుతాడు. అభిరామ భట్టారకుడు కుడా అమ్మవారి ధ్యానం చేసుకుంటూ కాలాంతరాన అమ్మవారిలో ఐఖ్యం చెందుతాడు.
ఇవి తిరుక్కడయూర్ లోని అమృతఘటేస్వర్  కోవెల విశేషాలు. ఇక్కడకి రైలు మార్గం ద్వారా చేరుకోవాలంటే ఇక్కడకి దగ్గరగా ఉన్న రైల్వే స్టేషన్ తిరుక్కడయూర్ కి 22కిమి. . దూరంలో ఉన్న “మైలదుత్తురై”. కుంభకోణం నుంచి , చిదంబరం నుంచి బస్సుల సౌలభ్యం ఉంది. తిరుక్కడయూర్ లో భోజన, వసతి సౌకర్యాలు ఉన్నాయి.
    


రచన: అంబడిపూడి శ్యామసుందరరావు

త్రిమూర్తులలో ఒకడైన బ్రహ్మకు భృగుమహర్షి శాపము వలన దేవాలయాలు ఉండవు. ఉన్న దేవాలయాలు కూడా శివలింగాకృతిలో ఉంటాయి. అటువంటి దేవాలయాలు బ్రహ్మ, శివుడు పేర్లను కలిపి ఉంటాయి. అందుచేతనే శివుడిని పూజించేటప్పుడు ముందుగా బ్రహ్మను తలచుకుంటాము, అటువంటి దేవాలయాలలో గుంటూరు జిల్లా లోని చేబ్రోలు గ్రామములో వెలసిన చతుర్ముఖ బ్రహ్మ లింగేశ్వర స్వామి దేవాలయము చాలా ముఖ్యమైనది.
ఈ దేవాలయాన్ని రాజా వాసిరెడ్డి వెంటాద్రి నాయుడు గారు 200 ఏళ్ల క్రితము అంటే 1817 ప్రాంతములో నిర్మించిన ఈ దేవాలయములో బ్రహ్మ, శివునితో పాటు పూజలు అందుకుంటాడు. ఈ దేవాలయ ప్రాంగణములో చోళులకాలం నాటి శిలాశాసనలు కనిపిస్తాయి దీనిని బట్టి చోళ నాయకులైన వెలనాడు చోళులు ఈ దేవాలయాన్ని దర్శించి నట్లు చారిత్రాత్మకాధారాలు ఉన్నాయి.కాశీలో బ్రహ్మదేవుడి గుడి తరువాత చేబ్రోలులో బ్రహ్మకు గుడి ఉండటం వలన చేబ్రోలును దక్షిణ కాశీగా పిలుస్తారు. పద్మాకారంలోని నల్లరాతి శివలింగము చుట్టూ బ్రహ్మ నాలుగు ముఖాలు ఉంటాయి కాబట్టి ఇక్కడ వెలసిన బ్రహ్మను చతుర్ముఖ బ్రహ్మ లింగేశ్వర స్వామి అనే పేరుతొ పూజిస్తారు కాబట్టి భక్తులకు ఏకకాలములో శివుడిని, బ్రహ్మను పూజించిన ఫలితము దక్కుతుంది. అందువల్లే లింగాష్టకములో, “బ్రహ్మ మురారి సురార్చిత లింగం నిర్మల భాసిత శోభిత లింగం”అని ప్రార్ధిస్తారు.
ఈ దేవాలయము కోనేరు మధ్యలో ఉంటుంది. చుట్టూ రెండు చిన్న శివాలయాలు, తూర్పున చంద్రమౌళీశ్వరుడు పడమర సహస్ర లింగేశ్వరుడి ఆలయము, 999 చిన్న చిన్న శివలింగాలతో ఉన్నపెద్ద శివలింగముతో ఉంటుంది. ఉత్తరంలో వేణుగోపాలస్వామి దక్షిణాన రంగనాథస్వామి కొలువై ఉంటారు. నాలుగు దిక్కుల తరువాత నాలుగు మూలలలో అమ్మవారి నాలుగు శక్తి ఆలయాలు ఉంటాయి.ఆలయానికి దక్షిణాన గాలిగోపురం, ఎర్ర రాయితో
నిర్మించిన నందీశ్వరుడి విగ్రహము ఉంటాయి.
పూర్వము ఇక్కడ 101 దేవాలయాలు, 101బావులు ఉండేవిట కాలక్రమేణా చాలా దేవాలయాలు అంతరించిపోయాయి. ఈ ఆలయ దగ్గరలోనే దక్షిణముగా చోళులచే నిర్మింపబడ్డ పురాతనమైన శ్రీ ఆదికేశవ స్వామి ఆలయము ఉంది ఇక్కడ కొలువై ఉన్న విష్ణుమూర్తి కుడిచేతిలో శంఖము, ఎడమ చేతిలోచక్రము అపసవ్యముగా ఉండటం విశేషము.ఈ ఆలయానికి వెనుక వైపున తిరుమలలో ఉన్నట్లు విమాన ఆది కేశవ స్వామి విగ్రహము ఉంటుంది. ఆలయము మూసి ఉన్న సమయములో భక్తులుఈ విమాన స్వామిని దర్శించుకోవచ్చు ఈ దేవాలయముతో పాటు శ్రీ నాగేశ్వర స్వామి, శ్రీ భీమేశ్వర స్వామి ఆలయాలు కూడా దగ్గరలోనే ఉన్నాయి.
ఈ దేవాలయాలయాలు అన్ని 9 – 14 శతాబ్దాల కాలములో నిర్మింపబడ్డాయి అని పురావస్తు శాస్త్రజ్ఞుల అంచనా. వేయిస్తంభాల మండపముతో నటరాజస్వామి దేవాలయము ప్రస్తుతము నాగేశ్వరస్వామి ఆలయానికి దగ్గరలో శిధిలావస్థలో ఉన్న నంది విగ్రహానికి ఎదురుగా ఉండేది అని చెపుతారు.పన్నెండు అడుగుల పొడవు ఉన్న నటరాజ విగ్రహము వేల సంవత్సరాల క్రితము ముఖ్య ఆకర్షణగాఉండేది.
భక్తులు శ్రీ బ్రహ్మ లింగేశ్వరస్వామి ఆలయములో చతుర్ముఖుడి దర్శనానికి చెరువు మధ్యగల మండపానికి వంతెన మీదుగా వెళతారు. ఈ దేవాలయములో ముఖ్యముగా నాలుగు పూజనీయం స్థలాలు నాగేశ్వర, ఆదికేశ్వర, భీమేశ్వర, బ్రహ్మలింగేశ్వర , కలిగి ఉండటం వలన చాలా ప్రశస్తమైన పుణ్యక్షేత్రముగా విరాజిల్లుతుంది. భీమేశ్వర స్వామి ఆలయము రూపకల్పన నిర్మాణము చాల భాగము చాళుక్య రాజు, కృష్ణ దేవరాయలు కాలము నాడే జరిగింది. మిగిలిన భాగము పది పద్నాల్గవ శతాబ్దాల మధ్య జరిగింది.ఈ ప్రాంగణములోనే ప్రసన్నంజనేయ స్వామి ఆలయము నుండి ఈ ఆలయ గోపురము పిరమిడ్ ఆకృతిని పోలి ఉంటుంది. ఇన్ని ప్రతేకతలు ఉన్న చతుర్ముఖ బ్రహ్మలింగేశ్వరస్వామి దేవాలయము తప్పనిసరిగా దర్శించవలసిన పుణ్యక్షేత్రము.
కార్టూనిస్ట్: బోగా పురుషోత్తం


రచన: సి. ఉమాదేవి

పోలంరాజు శారదగారు జగమెరిగిన రచయిత్రి. ఆంధ్రభూమిలో ప్రచురింపబడిన నవల బంగారు కంచం. ఉమ్మడి కుటుంబాల నేపథ్యంలో రచింపబడిన నవల. నేటి పరిస్థితులకు భిన్నంగా ఒకనాటి హద్దులు, సామెతలు కొడుకునైనా, కోడలినైనా కట్టడి చేసే విధంగా అత్తలు, నాయనమ్మలు, అమ్మమ్మలు వల్లెవేయడం పరిపాటి. ఈ నవల వాటి పరిణామాలను బహిర్గతపరచింది. ఒకనాటి ఉమ్మడి కుటుంబాలలో పెద్దలమాటే శిరోధార్యం. వారి మాటలను అతిక్రమిస్తే నలుగిరిలో చిన్నబోవడమేకాక కఠినమైన శిక్షలకు కూడా గురవుతారు. తరాలు మారాయి. కాని ఎక్కడో ఒకదగ్గర స్త్రీలు ఆత్మహత్యలకు పాల్పడటం స్త్రీల బేలతనానికి నిదర్శనం.
ఇక నవలలోకి అడుగిడితే రాఘవరావు, రాజమ్మ దంపతులకు కూతురు కాత్యాయని. చిన్న వయసులోనే కాత్యాయనికి పెళ్లి చేయమనే నాయనమ్మ , నిత్యం పదేపదే చెప్పడంతో రాఘవరావు తన కూతురికి సంబంధం వెతకాలనుకుంటాడు. కాత్యాయని చదువుకోవాలనే కోరికకు అక్కడే చరమగీతం పడుతుంది. కాత్యాయని మేనమామ శ్రీనివాస శర్మ లాయరు వృత్తేకాని దానగుణాన్ని తన స్వార్థంతో మిళితం చేసి తననుండి సాయం అందుకున్నవాళ్లు తనకు దాసోహమనాలనే తపన మెండుగా ఉన్నవాడు. కాత్యాయని పెళ్లిఖర్చులు తానే భరిస్తానంటూ ప్రక్క ఊరిలోనున్న శివరావు గురించి చెప్పి పెళ్లి చూపులకు ఏర్పాట్లు చేస్తాడు. తల్లి ఇష్టమే తన ఇష్టమంటాడు శివరావు.
శివరావు తల్లి సౌభాగ్యమ్మ, కాత్యాయని నాయనమ్మ సుందరమ్మకు ఒకే మూసలో పోసిన అనిప్రాయాలు, ఆలోచనలు. కాత్యాయని పెళ్లి జరిగాక అత్తగారింట అడుగు పెట్తుంది. తోడబుట్టిన ఇద్దరు తమ్ముళ్లను, తల్లిదండ్రులకు దూరమయాననే బాధ కాత్యాయని మనసులో దుఃఖం నింపుతుంది. అటు శివరావు తన తమ్ముళ్లనిద్దరిని చక్కగా చదివించి ఉన్నతంగా తీర్చిదిద్దాలనుకుంటాడు. అయితే తల్లిమాటకు ఎదురుచెప్పడు. తల్లి సౌభాగ్యమ్మ చిన్ననాటనే అన్నిటిని కోల్పోయి ఇతరులెవరైనా కళకళలాడుతుంటే ఓర్వలేకపోతుంది. అదే కాత్యాయనికి శాపమైంది. పనిమనిషిని వద్దని కాత్యాయనిని ఇంటి పని, వంటపనికి అంకితం చేస్తుంది. రాఘవరావు, శ్రీనివాస శర్మ కాత్యాయని ఊరివైపు వెళ్లవలసివస్తుంది. రాఘవరావు రానన్నా కాత్యాయనిని ఒకసారి చూసొద్దామని బలవంతంగా తీసుకెళ్లిన శ్రీనివాస శర్మ సౌభాగ్యమ్మతో తగవువేసుకుని కాత్యాయనిని బలవంతంగా చేయిపట్టుకుని కారులో కూర్చుండబెట్టి ఇంటికి చేరుస్తాడు. కాత్యాయనిని మళ్లీ అత్తగారింటికి ఎలా పంపాలా అనే ఆలోచనతో వియ్యపురాలిని కలుసుకుంటాడు రాఘవరావు . అయితే ఏమాత్రం సంకోచించకుండా అతడి కూతురిని గడపతొక్కనీయనంటుంది. చివరకు తండ్రి వెంట బయలు దేరిన కాత్యాయని అత్త కాళ్లకు నమస్కరించి, క్షమించమన్నా ఆమె విసిరి కొట్టినపుడు కాత్యాయనికి నుదుట గాయమవుతుంది. చివరకు అల్లుడు శివరావు కూడా తమ్ముళ్లను చదివించాలంటే తానక్కడే ఉండాలని, వేరు కాపురం ఆలోచనే లేదని చెప్పడంతో తండ్రి కూతురు వెనుతిరుగుతారు. కాత్యాయని చివరకు లైబ్రరీ బాటలో పయనిస్తుంది. అదే ఆమె పాలిట వరమై అందులోనే ఉద్యోగంలో చేరి అక్కడకు వచ్చిన లెక్చరర్ల ద్వారా తన బి. ఏ, యం. ఏ పూర్తి చేసుకుని లెక్చరర్ గా ఉద్యోగంలో చేరుతుంది. సామెతలు చెప్పి తనకు అడ్డుపడవద్దని నాయనమ్మకు నిష్కర్షగా చెప్తుంది. కడకు మేనమామను కూడా అనవసర జోక్యం చేసుకోవద్దంటుంది.
కాత్యాయనికి లైబ్రరీ, బ్రతుకు పాఠానికి నాంది పలుకుతుంది. జీవితంలో తారసపడే కష్టాలకు ఆవేదనచెందక ఆడబిడ్డ ధైర్యంగా జీవించగలగాలి అనే కాత్యాయని నిర్ణయాలు స్త్రీలను ఉద్దీపన గావిస్తాయి. కాత్యాయని పి. హెచ్. డి చెయ్యాలని నిర్ణయం తీసుకుంటుంది. ఇంట్లోనున్న వెండిపళ్లెం తీసుకునివెళ్లి బంగారు పూత వేయించి ఆ పళ్లానికి చేర్పు అవసరం లేకుండా స్టాండును అమర్చడంలో ఆమె మనోగతం వెల్లడవుతుంది.
శివరావు తమ్ముళ్లిద్దరు ఒకరు డాక్టరుగా మరొకరు ఇంజనీరుగా స్థిరపడుతారు. కాత్యాయని తమ్ముళ్లు ఒకరు పోలీసు ఆఫీసరుగా, మరొకరు బ్యాంకు ఆఫీసరుగా ఉద్యోగాలలో చేరుతారు. పోలీస్ ఆఫీసరుగా ఉన్న తమ్ముడితో శివరావు దగ్గరకు వెళ్తారు. కాత్యాయనిని చూసిన అత్తగారిలో పశ్చాత్తాపం మొదలై కళ్లనీరు నిండుతుంది. కాత్యాయని సంపూర్ణ యువతిగా రూపాంతరం చెంది ఒకనాటి భయం ఏ కోశాన కనబడని స్త్రీమూర్తిగా చుట్టుప్రక్కలవారిలో కూడా ఆనందం నింపుతుంది. శివరావు పొలాలను కౌలుకిచ్చి అందరు పట్నం చేరుకుంటారు. పట్నంలో తోటను తీర్చిదిద్దుతారు. బాటనీ విద్యార్థులకు, లెక్చరర్లకు తోటలోని విశేషాలు తెలిపే శివరావును కాలేజికి కూడా ఆహ్వానింపబడుతాడు. అత్యాచారాల నీడలో ఆత్మహత్యలు చేసుకునేవారికి బంగారు కంచం నవలలో కాత్యాయని పాత్ర మార్గదర్శకం అని రచయిత్రి చెప్పడం అక్షరసత్యం. బంగారు పోతపోసిన పళ్లెంకి పీఠం అమర్చి స్త్రీ తన కాళ్లమీద తాను నిలబడగలదని బంగారు కంచం నవల నిరూపించింది. స్త్రీలలోని బేలతనానికి ముగింపు పలికి కాత్యాయని పాత్రను ధైర్యవంతురాలిగా తీర్చిదిద్దిన పోలంరాజు శారదగారికి అభినందనలు, అభివందనాలు.
రచన: రామా చంద్రమౌళి

చెట్టుకింద సిమెంట్‌ బెంచీపై కూర్చోబోతున్నా
రివ్వున పరుగెత్తుకొచ్చింది బంతి
కాళ్ళలోకి జివ్వున సముద్రం ఉరికిచ్చి .. పట్టుకుంటూండగా
వచ్చాడు వాడు పరుగెత్తుకుని
ముఖంనిండా వెలుగు .. కళ్ళలో ఆకాశం
బంతిని అందించగానే .. తుఫానై వెళ్ళిపోయాడు – 
పిల్లలు ఆడుతూనే ఉన్నారు
పదిమంది దాకా
ఆట ఒక్కటే .. మనుషులే వేర్వేరు
వెనక్కి బెంచీ అంచుపై చేతులను విప్పి చాపి కళ్ళు మూసుకుంటే
పొద్దంతా,
కొద్దిసేపు పులినై, మరికొద్దిసేపు పిల్లినై
అప్పుడప్పుడు చెక్కుకున్న మనిషి ముఖాన్ని తొడుక్కుని మృగాన్నై
చివరికి అన్నింటినీ తెంచుకుని ఒంటరిగా వచ్చి
పిల్లల ఆటస్థలం వద్ద
కూర్చోగానే .. ఎందుకో
ముక్కలైపోతా.. బండరాయిపై పింగాణీ పలకను కొట్టినట్టు
ప్రతి ముక్కా నేనే.,
ప్రతి ముక్కా నాలోని ఒక పిల్లాడు .. అనేకమై మళ్ళీ ఏకమౌతూ
కళ్ళు మూసుకోగానే
లోపల కొందరు పిల్లలు .. కొన్ని జంతువులు
ముడుచుకున్న రెక్కలను బలవంతంగా విప్పుకుంటూ కొన్ని పక్షులు
ఒక్కో దారం పురులు పురులుగా విప్పుకుంటూ
తెగిపోతూ అతుక్కుంటూ
అంతా ఒక చిక్కుపడ్తున్న దారపు ఉండ –
ఎవడో ఒకడు బంతిని బలంగా తన్నాడు
‘‘ గోల్‌ ’’ అని మూకుమ్మడి అరుపులు సంతోషంతో
గోల్‌ కావడం కాకపోవడం ఒక సంభావ్యతైతే
తన్నబడడంమాత్రం బంతికి అనివార్యత
చేదబావిలోకి బొక్కెనలా జార్తున్న ప్రతిసారీ
ఎవరిదో ఒక చేయికోసం వెదుకులాట
సూదీ తనదే .. దారమూ తనదే .. గాయపడ్డ ప్రతిసారీ
తననుతాను కుట్టుకోవడమే .. రక్తాలోడ్తూ –   
చూస్తూ చూస్తూండగానే
భూమిలోంచి ఎగుస్తూ పల్చని చీకటి
పైన చింతచెట్టు నిండా పక్షుల రొద
ఆత్మనిండా రాళ్ళతట్టలా ఏదో బరువు 
మళ్ళీ రివ్వున ఉరికొచ్చింది బంతి నావైపే
వెంట .. మరో పిల్లాడు పరుగెత్తుకొస్తూ
దొరుకలేదు బంతి
దూరంగా చెట్లలోకి దూసుకుపోయింది
ఆట ఆగిపోయింది చీకటి పడ్తూండగా
‘‘ రేపు తప్పక తెల్లవారుతుంది కదా ’’
అంటున్నాడొక పిల్లాడు .. మరొకడితో 
Translated by Mydavolu Venkata Sesha Sathyanarayana      
Kid’s Playground
I was about to sit on the cement bench,
below the happy swaying banyan tree. Suddenly,
a rubber ball came rolling down towards
my feet. I felt a swish of ocean wave
gushing through my two feet. With quick reflex
I couched to pick that little spherical toy.
but lo, there he’s, that boy came fast, oh like
a whirlwind delicate,  grabbed it and ran away
as fast as he came, with brightened face.       
About a dozen kids kept playing there
the same game but different people! I sighed
and stretched my hands along the long backrest
of bench and closed my eyes. I felt for once
a tiger wild in me, but soon a sly
feline, again I wore a wooden mask
to show the world, that I’m a human being!
But soon unshackled I, became alone
and reached that playing ground, and lo about
to sit, oh broke into a million shreds
as if a porcelain slate was banged against
a rock. Oh every piece was I, the child
in me, and well, those fragments glued to each
other and became one. When closed my eyes
again, I felt inside my core, some kids,
some brutes and many birds unfolding wings.
It’s like a long uncoiling thread tangling
again, again into a gossamer thick
again into a shapeless woolly ball.
Someone kicked the ball hard, and there uproar.
‘goal, goal!’ There were cheers and deafening hurrahs!
Well, well ye see the fate of the ball, whether
it reaches goal or not, it must endure
the brutal kicks.
While slipping down the well, the bucket poor,
sure looks around for benign hands that pull
her back from that abyssal water hole!
The thread is his and needle too. When tried
to sew, oh every time he found raw seams
on his own skin, exuding ruddy blood!
Before his eyes, piercing through earth, a thin
curtain of darkness, and there on tamarind boughs
an avian din and felt his soul heavy
as if laden with a ton of craggy stones!
When he opened his eyes, he found the ball
Approaching  him fast. Some other boy
this time came hurtling behind that teasing globe.
This time the ball escaped into the thick
coppice. The game now stopped.
A boy was asking
‘Will there be dawn morrow!?’
రచన: శారదాప్రసాద్  

‘జురాసిక్ పార్క్’లో రాక్షస బల్లుల్ని చూసి స్పీల్‌బర్గ్‌ ని బ్రహ్మాండంగా మెచ్చుకున్నాం! వాళ్లకు హైటెక్ కెమెరాలు, అడ్వాన్స్ గ్రాఫిక్సులున్నాయ్!మిలియన్ డాలర్ల డబ్బులున్నాయి ! విఠలాచార్య దగ్గర ఇవేవీ లేవు. ఆయన దగ్గర ఉందల్లా ఓ మిఛెల్ కెమెరా,మూణ్ణాలుగు లక్షల బడ్జెట్టు మాత్రమే ! వీటితోనే వెండితెరపై పరకాయ ప్రవేశాలు… గుర్రపు స్వారీలు… కత్తి ఫైటింగులు… వింత పక్షులు, జంతువులు… పుర్రెలు, అస్థిపంజరాలు… సృష్టించాడు. బి.విఠలాచార్య ‘జానపద బ్రహ్మ’ అని పేరు పొందిన తెలుగు సినిమా దర్శకులు మరియు నిర్మాత. తెలుగు, తమిళ, కన్నడ బాషలలో 70 చిత్రాలను రూపొందించిన ఈయన 1920 జనవరి 28 న కర్ణాటకలో ఉడిపిలో జన్మించారు.మొదట్లో ఆయన ఒక ఉడిపి హోటల్ నడిపారు . ఆ హోటల్లో అల్పాహారం తీసుకుంటే, ఇక భోంచేయనవసరం లేదు. ఆయనది  ఉడిపి పక్కనున్న బెల్లి అనే పల్లెటూరు.
విఠలాచార్యకు చదువు అబ్బలేదు కానీ, లోకజ్ఞానం ఎక్కువ .ఓ పక్క హోటల్ బిజినెస్‌లోఉంటూనే,మరో పక్క నాటకాల్లో వేషాలు వేసేవాడు. ఆ ఊళ్లోనే బ్రూక్ బాండ్ ఏజెన్సీ నడిపే శంకర్‌సింగ్, విఠలాచార్యకు మంచి దోస్త్. శంకర్‌సింగ్‌ కి సినిమా ఫీల్డ్‌తో టచ్ ఉంది. శంకర్‌సింగ్, విఠలాచార్య ఇంకొంతమంది కలిసి మైసూర్‌లో రెండు టూరింగ్ టాకీసులు అద్దెకు తీసుకున్నారు.టూరింగ్ టాకీస్ వ్యాపారంలో లాభాలు రావడంతో వీరి దృష్టి సినిమా రంగం మీద పడింది. కొంతకాలం సర్కస్ కంపెనీలో జంతువుల ఆలనా పాలనా చూశారు.ఆయన ఎన్నో జానపద చిత్రాలకు అద్భుతమైన దర్శకత్వం వహించారు.వాళ్లు తీసిన ‘నాగ న్నిగె’ సినిమా కాసుల వర్షం కురిపించింది.  అప్పటి పరిమితమైన సాంకేతిక పరిజ్ఙానముతో ఆయన చూపించిన ప్రతిభ అసామాన్యమైనది.చాలా కొద్ది ఖర్చుతో ఆయన కనులకింపైన జానపద కళా ఖండాలను రూపొందించారు.
1942 లో చిత్రరంగ ప్రవేశము చేసిన ఈయన నిర్మాతగా డి.శంకర్ సింగ్ తో కలిసి దాదాపు 18 చిత్రాలను తమ మహాత్మా పిక్చర్స్ పతాకముపై నిర్మించారు. వీటిలో సాంఘీక చిత్రాలే అధికము.విఠలాచార్యకు జాతకాలంటే బాగా నమ్మకం! తన జాతకంలో పరభాషలో సినిమాలు చేస్తేనే ఫలితం అని రాసిపెట్టి ఉంది. దాంతో తన మకాం మొత్తం మద్రాసుకు మార్చేశారు. ఆ తరువాత తొలిసారిగా తెలుగులో 1953లో షావుకారు జానకి ప్రధాన పాత్ర పోషించిన కన్యాదానం చిత్రానికి దర్శకత్వము వహించాడు. కాంతారావు, రాజనాలతో తీసిన ‘జయ విజయ’ బాగా ఆడింది. క్రమంగా తెలుగులో నిర్మాతగా, దర్శకునిగా కూడా రాణించి అనేక జానపద చిత్రాలను తీశాడు. జనాలు విఠలాచార్య సినిమా అంటే విరగబడి చూశారు. విఠలాచార్యకు ఎన్టీఆర్ ప్రభంజనం తోడయింది .అప్పటికే ఎన్టీఆర్‌ కున్న మాస్ ఇమేజ్‌ని విఠలాచార్య మరింత ముందుకు తీసుకెళ్ళాడు . రకరకాల మారువేషాలు, ఒళ్లు గగుర్పొడిచే పోరాటాలు … మాస్ జనానికి పండగే .ఈయన దర్శకత్వము వహించిన చిత్రాలలో 16 చిత్రాలు నందమూరి తారక రామారావు నటించినవే అందులో 5 చిత్రాలను విఠలాచార్యే స్వయంగా నిర్మించాడు. వీరిద్దరూ కలిసి చేసిన తొలి సినిమా ‘బందిపోటు’ ఘన విజయాన్నిచవిచూసింది . ఆ తర్వాత అగ్గిపిడుగు’. ఇద్దరు ఎన్టీఆర్లతో ప్రేక్షకులను రంజింప చేసారు! ‘మంగమ్మశపథం’లో ఎన్టీఆర్‌ తో తండ్రీకొడుకులుగా ద్విపాత్రాభినయం చేయించారు.
కాంతారావుతో కూడా  విఠలాచార్య ఎక్కువ సినిమాలు చేశారు. కాంతారావుకు కూడా మాస్ ఫాలోయింగ్ వచ్చింది ఆ సినిమాలతోనే.శృంగార నర్తకి జయమాలినితో ‘జగన్మోహిని’ తీసాడు, నరసింహరాజు హీరో. ‘జగన్మోహిని’ బాగా హిట్టయింది . ఇదే ఆయన ఆఖరి సూపర్ హిట్. 33 ఏళ్ల కెరీర్‌లో తెలుగు, తమిళ, కన్నడ భాషల్లో 60కు పైగా సినిమాలు చేశారు. వీటిల్లో తెలుగు సినిమాలే సుమారు 40 వరకూ ఉన్నాయి. కాశీమజిలీ కథలు, అరేబియన్ నైట్స్, కాశ్మీర రాజకుమార కథలు, చైనీస్ ఫోక్ స్టోరీస్, రష్యన్ ఫోక్ టేల్స్… ఇలాంటివన్నీ వంటపట్టించుకున్న ఆయన రకరకాల కథలు సృష్టించేవాడు. ‘చందమామ’ పుట్టుక దగ్గరనుంచీ కన్నడ, తెలుగు ప్రతులన్నీ బైండ్ చేయించి పెట్టుకున్నాడు. వాటిల్లోని బొమ్మలతోటే పాత్రల మీసాలు, విగ్గులు, దుస్తులు చేయించేవాడు. ఒక  ప్రముఖ హీరో కాల్షీట్ ఇచ్చి షూటింగ్‌కి రాలేదు.ఇంకొకరైతే కంగారుపడిపోయి షూటింగ్ రద్దు చేసుకునేవారు . విఠలాచార్య మాత్రం తాపీగా ఆ సీన్ మార్చేసి హీరో పాత్రకు ముని శాపం ఇస్తే, పక్షిగా మారిపోయినట్టుగా షాట్ తీసారు. కెమెరామాన్‌ని మాత్రం గట్టివాణ్ణే తీసుకునేవారు. ఎందుకంటే ఆయన సినిమాల్లో ట్రిక్‌వర్క్ ఎక్కువ. రవికాంత్ నగాయిచ్, హెచ్.ఎస్. వేణు లాంటి ఛాయాగ్రాహకులు విఠలాచార్య సినిమాలతోనే బాగా పాపులరయ్యారు. విజయావారు తీసిన గుండమ్మ కథకు మూలం విఠలాచార్య తీసిన కన్నడ సినిమా ‘మనే తుంబెద హెణ్ణు’. గుండమ్మ అనే పేరు కన్నడ దేశంలోని పేరు.
ఆయనది చాలా పెద్ద కుటుంబం. నలుగురు మగపిల్లలు, నలుగురు ఆడపిల్లలు, పెద్దబ్బాయి బి.వి. శ్రీనివాస్‌ని ‘అగ్గిదొర’తో దర్శకునిగా పరిచయం చేశారు. అగ్గివీరుడు, నిన్నే పెళ్లాడుతా, రైతే రాజు సినిమాలు డెరైక్ట్ చేసిన బీవీ శ్రీనివాస్ పెద్దగా రాణించలేదు .ఇంకో అబ్బాయి రాజన్ కూడా ఓ సినిమాకు దర్శకత్వం చేశారు గానీ, గుర్తింపు రాలేదు.చాలా మంది పిల్లలు విదేశాల్లో స్ధిరపడ్డారు. ‘ట్రిక్‌వర్క్‌’ ఆయన చిత్రాలకు ప్రాణం .‘లాజిక్‌’ అక్కర్లేదు,‘అదెందుకు జరిగింది?’అని అడగడానికి లేదు. ‘ఏమీ అక్కర్లేదు. ప్రేక్షకుల్ని ఆహ్లాదపరచడమే ముఖ్యం.ఇది ‘కమర్షియల్‌ ఆర్ట్‌’ అనబడే సినిమా. మన ప్రేక్షకులు క్లాస్‌ సినిమాలు చూడరు. మాస్‌ చిత్రాలు అనబడేవాడినే ఎక్కువగా చూస్తారు. అందుకే అవే ఎక్కువగా తీశాను. ‘తక్కువ ఖర్చు పెట్టి, ఎక్కువ లాభం పొందాలి’ అన్న సూత్రం కూడా నమ్ముకున్నాను’ అని విఠాలాచార్య చెప్పేవారు.సినిమా నిర్మాణంలో ‘పొదుపు’ ఎలా చెయ్యాలి? అన్న దారి చూపించిన వ్యక్తి కూడా ఆయనే. ఒకే పెద్ద మందిరం సెట్టు వేస్తే, దాన్నే రకరకాల సెట్లుగా మార్చేవారు ఆయన. అంత:పురం రాజుగారి రహస్యమందిరం, విలన్‌ ఇల్లూ, ఇంకొక రాజుగారి ఇల్లూ – అన్నీ ఒకే ఒక సెట్లో ఇమిడిపోయేవి.
సామాన్య జనానికీ, సినిమా చూట్టంలో లీనమైపోయే ప్రేక్షకులకీ ఈ తేడాలు అక్కర్లేదని విఠలాచార్య విశ్వసించేవారు. అలాగే కాస్ట్యూమ్స్‌, ఆభరణాలూ, ప్రతి సినిమాకీ మార్చవలసిన అవసరం లేదు ముఖ్యపాత్రకి తప్ప. సినిమా ఆరంభించకముందే – విడుదల తేదీ ఇవ్వడం ఆయనకే చెల్లింది!విఠల్ సంస్థలో పని చేసిన చాలా మంది ఆ తరువాత కాలంలో ఉచ్చస్థితికి చేరుకున్నారు. దర్శకులు ఎస్.డి.లాల్, వైకుంఠరామశర్మ, సిద్ధలింగయ్య, ఎడిటర్ మోహన్, మేకప్‌మేన్ ఏఎమ్ రత్నం లాంటి వాళ్లు ఆ సంస్థలో పని చేసిన వారే.విఠలాచార్యకు జ్యోతిష్యం మీద మంచి పట్టుంది. ‘‘అశ్వనీ నక్షత్రం రెండోపాదం, మేషరాశి, మూడోసారి ఏలిననాటి శని ప్రవేశించి జన్మ శని జరుగుతుండగా విఠలాచార్య అనే నేను చనిపోతాను’’ అని తన డైరీలో రాశారు. 1999 మే 28న అదే జరిగింది.జానపదబ్రహ్మ 1999, మే 28 న 80 యేళ్ల వయసులో మద్రాసులోని తన స్వగృహములో కన్నుమూశారు.
విజయం అనేది విజ్ఞానశాస్త్రం లాంటిది. మనకంటూ  కొన్ని సూత్రాలు ఉంటే ఫలితం వస్తుంది!
