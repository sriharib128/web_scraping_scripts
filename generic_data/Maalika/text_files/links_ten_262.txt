రచన: యండమూరి వీరేంద్రనాథ్     
“కాశ్మీర్ లోయవైపు నా ప్రయాణం ఒక అందమైన అనుభవం” ప్రనూష ప్రారంభించింది.
అతడు ‘టీ’ తాగుతూ వింటున్నాడు. ఆ విశాలమైన హాలు, ఎత్తైన గోడలు, తైలవర్ణ చిత్రాలు, ఖరీదైన సామాగ్రి, అన్నీ ఆమె చెప్పబోయే కథకోసం ఎదురుచూస్తున్నాయి.
“డిల్లీనుంచి జమ్మూవరకూ నేను ప్రయాణించే రైల్లో నాకోసమొక ప్రత్యేకమైన కంపార్ట్‌మెంట్ రిజర్వ్ చేయబడింది. కేవలం నేనూ, నా ఆయా. మరో కంపార్ట్‌మెంట్‌లో మరో ఇద్దరు నౌకర్లు..” ఆమె ఆగి అన్నది.
“ఇదంతా నేనెంత డబ్బుగలదాన్నో చెప్పుకోవడానికి కాదు చైతన్యా! నా తండ్రి నన్ను ఎలా పెంచాడో, ఎంత అపురూపంగా చూసుకుంటూ వుండేవాడో చెప్పటానికి! నేలమీద కాలు పెడితే అరిగిపోయే అంత సుకుమారంగా పెంచాడు. అలా అని చదువు, గేమ్స్, రైఫిల్ షూటింగ్ మొదలయిన విషయాల్లో లోపమూ చేయలేదు. అన్నట్టు చెప్పటం మర్చిపోయాను. నా తండ్రి ఆర్మీలో ఒక పెద్ద ఆఫీసరు. కోట్ల కొద్దీ ఆస్తి వున్నా, ఒక మాజీ సంస్థానాధీశుల వంశానికి చెందినవాడయినా డేశం కోసం సైన్యంలో చేరి ఉన్నతపదవిని అధిగమించిన దేశభక్తుడాయన. జమ్మూలో ఒక మిలటరీ జీపులో ఆయన నా కోసం ఎదురు చూస్తున్నాడు. రెండ్రోజుల తరువాత  రాబోయే నా పుట్టినరోజున నా తల్లిదండ్రులతో గడపడం కోసం వెళ్లాను”
“వెల్‌కం టు కాశ్మీర్” అన్నారాయన చేతులు సాచి.
నవ్వాను.
“పరీక్షలు బాగా వ్రాసావామ్మా?”
తలూపాను.
జమ్మూనుంచి శ్రీనగర్.. మిలటరీ జీపులో ప్రయాణం. గతుకుల రోడ్డు. ఆయన నా బాధని గమనించి నవ్వేడు. “జమ్మువరకూ నా కూతురివి. అక్కడనుంచీ ఒక సైనికాధికారికి అతిథివి..” అన్నాడు.
“చైతన్యా! ఆయన వ్యక్తిత్వం గురించి ఈ ఒక్క ఉదాహరణ చాలనుకుంటాను. అందుకే ఆయనంటే చాలా ఇష్టం. చాలామంది నీతులు చెబుతారు. కొద్దిమంది ఆచరిస్తారు. అందులో నా తండ్రి ఒకరు. జీవితం అంటే ఏమిటో, ఎలా జీవిస్తే పరిపూర్ణమైన  ఆత్మానందం కలుగుతుందో, ‘అచీవ్‌మెంట్’కి అర్ధం ఏమిటో  ఆయన ద్వారానే తెలుసుకున్నాను. ఆనందంగా బ్రతకటం వేరు.. ఆత్మానందంతో బ్రతకడం వేరు. డబ్బుగానీ, కీర్తిగానీ ఆత్మానందాన్ని ఇవ్వవు. కేవలం మన ప్రవర్తనే ఇస్తుంది. క్షమించండి. అనవసర విషయాలు మాట్లాడుతున్నట్టున్నాను.”
“లేదు. చెప్పు”
“అబ్సెషన్ అన్న పదానికి సరియిన అర్ధం నాకు తెలీదు గానీ, నా తండ్రి అంటే నాకెంత అభిమానమో, అబ్సెషనో చెప్పడానికి పై ఉపోద్ఘాతం అంతా” అంది. ప్రనూష తరువాత కొనసాగించింది.
“శ్రీనగర్ వరకూ కాశ్మీర్ లోయ అందాలు చూసిన నేను, శ్రీనగర్ దాటగానే మరో వాతావరణాన్ని చూశాను. అక్కడ పచ్చదనం, రక్తవర్ణంతో పోటీ పడింది.
ప్రకృతి మీద మానవ నిర్మితమైన కందకాలు, యుద్ధం మనిషి ఆనందాన్ని, భగవంతుడి సృష్టిని గూడా కలుషితం చేయగలదన్న నిజాన్ని నిరూపిస్తున్నట్టుంది కాశ్మీర్. ఇదంతా కొన్ని సంవత్సరాల క్రితం మాట. అప్పటికే పాకిస్తాను – భారతదేశంలో కొంత భాగాన్ని ఆక్రమించుకుంది. ప్రచ్చన్న  యుద్ధం ముమ్మరంగా సాగుతోంది. మా క్యాంపు శ్రీనగర్ దాటాక వంద కిలోమీటర్ల అవతల. సరిహద్దు పక్కగా వుంది.
ఆర్మీ క్యాంప్‌లోకి ప్రవేశించాం. అమ్మా తమ్ముడూ అక్కడే వున్నారు. తమ్ముడు డెహ్రాడూన్‌లో చదువుకుంటూ, వేసవి సెలవులకి అక్కడికొచ్చాడు. దాదాపు ఆర్నెల్ల తర్వాత మేమందరం కలుసుకున్నాం. గంటలు నిమిషాల్లా గడిచిపోయాయి.
మరుసటి రోజు  శ్రీనగర్ వెళదామనుకున్నారు నాన్నగారు. అంటే  మేమున్న క్యాంప్‌కి వంద కిలోమీటర్లు వెనక్కి వెళ్లాలి. “శ్రీనగర్ వద్దు.. ఆర్మీ క్యాంపులో విశేషాలు చూడటానికి వెళదాం” అన్నాను. ఆయన నా వైపు విచిత్రంగా చూశారు. “అవును నాన్నగారూ,  శ్రీనగర్ నేనెప్పుడయినా ఎక్స్‌కర్షన్‌కి రావచ్చు.  నాకు ఆర్మీ విషయాలు తెలుసుకోవాలని వుంది” అన్నాను.
“నువ్వు మళ్లీ వచ్చేసరికి శ్రీనగర్ మన దేశంలో కలిసి వుండకపోవచ్చు” అన్నారు.
“అదేమిటి?” అన్నాను ఆశ్చర్యంగా.
“అది స్వతంత్ర రాజ్యం అవ్వాలని  చాలామంది అక్కడివారి కోరిక”
“ఎవరి కోరిక? కాశ్మీర్ పండిట్స్‌దా? పాకిస్తానీ ముస్లీంలదా?” కోపంగా అడిగాను.
ఆయన నవ్వి, “నువ్వింకా చిన్నపిల్లవిలే. నీకు తెలియదు” అని సమాధానం దాటేశారు. కానీ నా కోరిక తీర్చటం కోసం ఆయన నన్ను క్యాంప్ లోపలికి తీసుకువెళ్లారు. చాలామంది ఆఫీసర్లు, దేశం కోసం ఏదో చెయ్యాలన్న  దీక్ష, తహతహ ఉన్న సైనికాధికార్లు.. నాన్నంటే వారందరికీ ఎంతో గౌరవం. అది వారి కళ్లలో నాకు కనపడింది. నేను నా దేశం అంటే ఎంతో గర్వపడాను అన్న భావానికి అసలైన అర్ధం తెలిసింది. నేనడిగిన యుద్ధ సంబంధమైన ప్రశ్నలన్నింటికీ ఓర్పుగా సమాధానం చెప్పారు.
దూరంగా వున్న చెక్క కట్టడాలను చూపించి అదేమిటని అడిగాను. సమాధానం చెప్పటానికి నాన్న అంత ఉత్సాహం చూపించలేదు. పక్కనున్న మరొక ఆఫీసర్ చెప్పాడు.. అది ప్రిజనర్స్ సెల్ అని. దొరికిన శత్రు సైనికుల్ని అక్కడ బంధించి, ఇంటరాగేట్ చేస్తారని తెలిసింది. శత్రువులకి దొరికిపోతే నిజంగా ఆ జీవితం దుర్భరం. సైనిక రహస్యాలు చెప్పేవరకూ ప్రాణాలు తోడేస్తారని ఎక్కడో చదివాను. ఆ విషయమే నాన్న గారిని అడిగాను.
“ప్రనూషా! అవసరమైనంతవరకూ తెలుసుకో చాలు. అనవసరమైన విషయాల జోలికి పోకు” అన్నారాయన గంభీరంగా. అంతలో ఆ జైలు కట్టడాల్లోంచి ఒక మిలటరీ జీపు బయట కొచ్చింది. ఆ జీపు ముందు రెండు మోటార్ సైకిళ్ళు, వెనుక సైనికులు.. ఆ దృశ్యం చూస్తుంటేనే నాకెందుకో జీపులో వ్యక్తి ఎవరో అసాధారణమైన మనిషిగా అనిపించాడు. నాన్నగారి పక్కనున్న ఆఫీసర్లందరూ అప్రయత్నంగా టెన్షన్‌తో క్షణకాలం పాటు  వున్నట్టు అనిపించింది.
“ఎవరు నాన్నా అతను?” వస్తున్న జీపును చూసి అడిగాను. నాన్న మాట్లాడలేదు. కనీసం నా వైపు చూడలేదు. జీపు మా దగ్గరకు రాగానే నాన్నని చూసి డ్రైవర్ వాహనాన్ని “స్లో” చేశాడు. నాన్న వెళ్లమన్నట్టు సైగ చేశాడు. జీపు వెనుక భాగంలో నలుగురు దృఢమైన సైనికాధికారుల మధ్య కూర్చుని వున్నాడు అతడు. బోనులో సింహంలా  వున్నాడు. మూర్తీభవించిన క్రూరత్వంలో వున్నాడు.
చైతన్య బాబూ! ఒక్క చూపుతో మనుషుల్ని అర్ధం చేసుకోవటం కష్టం అంటారు. స్వోత్కర్ష అనుకోకపోతే నా తెలివితేటల మీద, అర్ధం చేసుకునే శక్తిమీద నాకు చాలా నమ్మకం వుంది. జీపు”స్లో” అయినప్పుడు అతడు మా వైపు చూసిన చూపు… నాకెందుకో లిప్తకాలంపాటు వెన్నులో చలి పుట్టింది. భయంతో చలి జలదరించింది. అది భయం కాదు. ఎ సెన్స్ ఆఫ్ కంప్యూటరైజ్డ్ కమ్యూనికేషన్! ఏదో జరగబోతూంది అన్న సూచన. చిన్న అవహేళన. జీపు వెళ్లిపోయింది.
నాన్న కొంచం సీరియస్‌గా వుండటం గమనించాను. తరువాత పక్క ఆఫీసర్‌ని అడిగాను అతనెవరని.
“అజ్మరాలీ”
అ…..జ్మ…రా…లీ
పేరు విచిత్రంగా, భయానకంగా ధ్వనించింది.
“ఎవరతను?”
“పాకిస్తాన్… ఈస్ట్‌వింగ్ – కమాండర్ – ఇన్ – చీఫ్..”
కమాండర్ – ఇన్ – చీఫ్.. భారత సైన్యపు ఆధీనంలో..
నాకు నమ్మశక్యం కాలేదు.
నా అనుమానం అతను గ్రహించినట్టున్నాడు. గర్వంగా చెప్పాడు. “అన్ని వైపుల్నించి చుట్టుముట్టాం మేడం? దొరికిపోయాడు”.
నాకు నమ్మకం కుదరలేదు.
ఏదో అనుమానం..
ఆ రాత్రి నాకు నిద్రపట్టలేదు. మళ్లీ ఒకసారి. ఇంకొక్కసారి అతడిని చూడాలనిపించింది.
అజ్మరాలీ…
అతడిని కలుసుకోవాలి. ఎందుకో తెలీదు. దాన్ని సిక్స్త్ సెన్స్ అంటారేమో..
అక్కడి సైనికాధికారులకన్నా నేను తెలివైనదాన్ని కాదు. యుద్ధం గురించిగానీ, మనస్తత్వ శాస్త్రం గురించి గానీ నాకేమీ తెలీదు.  కాని నా మనసెందుకో ప్రమాదాన్ని శంకించసాగింది.
అర్ధరాత్రి దాటింది. బయటకొచ్చాను.
హిమాలయాల మీదనుంచి వచ్చే చల్లటిగాలి శరీరాన్ని వణికిస్తుంది. వెన్నెల్లో మంచుపర్వతాలు తెల్లగా కనబడుతున్నాయి.
నెమ్మదిగా అడుగులు వేయసాగాను.
నా జీవితాన్ని మలుపు తిప్పే సంఘటన వైపు అడుగులు వేస్తున్నానని నాకు ఆ క్షణం తెలీదు. మరో వంద గజాలు నడిచి వుంటాను. “కౌన్ హై” చిన్న కేక వినిపించింది. ఆగాను. ఒక సైనికాధికారి నా దగ్గరకు టార్చిలైట్‌తో వచ్చాడు. “అజ్మరాలీ” అన్న పేరు నాకు చెప్పిన ఆఫీసరే. నన్ను గుర్తించి సెల్యూట్ చేశాడు. “ఇంత రాత్రిపూట ఇలా బయట తిరగటం అపాయకరం మేడం” అన్నాడు.
నేను విషయం దాచదల్చుకోలేదు. “నాకు అజ్మరాలీని చూడాలని వుంది” అన్నాను. బహుశా నాకు మతిభ్రమించి వుంటుందని అనుకుని వుంతాడు. అయినా నాన్నగారి మీద వున్న గౌరవంతో నమ్రతగా మాట్లాడాడు.
“ఇది సైనిక శిబిరం మేడం! (మీ వంటిల్లు కాదు.. అన్నట్టు నాకు ధ్వనించింది) అజ్మరాలీ మామూలు ఖైదీ కాదు. ఈస్ట్‌వింగ్ కమాండర్ ఇన్ – చీఫ్. అతడిని రెప్రొద్దున్నే సరిహద్దునుంచి దూరంగా తీసుకువెళుతున్నాం. దాదాపు పదిమంది ఆఫీసర్లు, వందమంది సైనికులు అతడికి కాపలా వుంటారు. అనుమతి లేనిదే మా సైనికాధికారులకు కూడా అతడితో మాట్లాడే అధికారం  లేదు. (నీవెంత?)”
“కానీ…”
“వద్దు మేడం. మీరిక్కడ ఎక్కువసేపు మట్లాడటం కూడా మంచిది కాదు. గూఢచారి శాఖకి అనుమానం వస్తే ప్రమాదం” ఇక ఎంత వాదించినా లాభం వుండదని నేను నిరాశతో వెనుదిరిగాను. తిరిగి మా బంగ్లాకి వచ్చేటప్పటికి అయిదు నిమిషాలు పట్టి వుంటుంది. అప్పుడు వినిపించింది చిన్న మూలుగు.
చీకట్లోంచి, దూరం నుంచి..
దట్టంగా నిశ్శబ్దం వ్యాపించి వుండబట్టి వినిపించింది అది.
ఒక్కక్షణం తటపటాయించాను. ఆ సందిగ్ధంలో లోపలికి వెళ్లి నాన్నగార్ని హెచ్చరించాలన్న ఆలోచన రాలేదు. అనుమాన నివృత్తి కోసం ఆ శబ్దం వినిపించిన వైపు వెళ్లాను.
పొదలచాటున పడి వున్నాడు. నాతో మాట్లాడిన ఆఫీసర్! వియత్నాం గొరిల్లా యుద్ధ పద్ధతిలో అతడి మెడ కత్తిరించబడి వుంది. క్షణాల క్రితం నాతో మాట్లాడిన మనిషి అంతలోనే అంత దారుణంగా నిర్జీవుడై పోవటంతో నేను షాక్ తిన్నాను. కనీసం వెనక్కి వెళ్లి మా గార్డులని హెచ్చరించాలని కూడా తోచలేదు.
దూరం నుంచి బ్యాటరీ లైటు వెలుగుతూ ఆరుతూ కనిపించింది. ఎవరో కోడ్‌లో సందేశం  పంపుతున్నారు. అప్రయత్నంగా అటు నడిచాను. గార్డులందరూ నిద్రలో వున్నట్టు పడి వున్నారు. అక్కడి వాతావరణంలో అదో రకమైన వాసన మిళితమై వుండటం గమనించాను. చాలా కొద్ది సేపు క్రితమే ఒక విషవాయువు ప్రయోగింపబడి వుండాలి.
నలుగురు విదేశీ సైనికులు సెల్ వైపు వెళ్తుతున్నారు. వారి మొహాలకి గ్యాస్ మాస్కులున్నాయి. ఎంతో ప్లాండ్‌గా జరిగినట్టుంది ఈ వ్యవహారం. అజ్మరాలీ క్షణాల్లో బంధవిముక్తుడయ్యాడు. అయిదుగురూ కలిసి ఇనుప తీగెలవైపు వెతుకుతున్నారు. అకస్మాత్తుగా నన్నెవరో మేల్కొలిపినట్టు అయింది. స్పృహలోకి వచ్చినట్టు కదిలాను. ఇనుప తీగెల కంచె అవతల జీపు సిద్ధంగా వుంది. స్పృహ తప్పి పడి వున్న సైనికుడి పక్కనే మెషీన్‌గన్ వుంది. నాకు రైఫిల్ షూటింగ్ తెలుసు కానీ మెషీన్‌గన్ ఎలా ఉపయోగించాలో తెలీదు అయినా ప్రయత్నించదలుచుకున్నాను. ఎక్కువ టైం కూడా లేదు. వాళ్లు వెళ్ళిపోవడానిక్ ఇంకొద్ది సెకన్లే వుంది. జీప్ డ్రైవర్‌తో కలిపి మొత్తం ఆరుగురున్నారు. అజ్మరాలీ తప్ప మిగతా అందరి దగ్గర ఆయుధాలున్నాయి. ఆయుధాన్ని ఉపయోగించడంలో ఏ మాత్రం తప్పు జరిగినా, లేదా ఆయుధం  పేలకపోయినా నా జీవితం అంతటితో సరి అని తెలుసు.
అప్పటికి గాలిలో విషవాయువు ప్రభావం తగ్గినట్టుంది. స్వచ్చంగా వీస్తోంది. అజ్మారాలీ జీపు ఎక్కబోతున్నాడు. గురి చూసి పేల్చాను. వరుసగా పది రౌండ్లు.
అక్కడి ప్రశాంతత ఒక్కసారిగా భగ్నమైంది. నిశ్శబ్దపు మంచుకొండల్లో మిషన్‌గన్ శబ్దం మార్మోగింది. అక్కడి భూమి కంపించినట్టయింది. జీపు అంటుకుని మంటలు ఉవ్వెత్తున లేచాయి. ఈ ఆకస్మిక పరిణామానికి అజ్మరాలీ నిశ్చేష్టుడైనట్లు కనిపించాడు. అతడి అనుచరులందరూ రక్తపు మడుగులో పడి వున్నారు. నేను చీకట్లోంచి వెలుగులోకి వచ్చాను.
అతడు నన్ను ఆ సమయంలో ఊహించలేదు. ఎవరో సైనికుడు అనుకున్నట్టున్నాడు. ఒక స్త్రీని చూసి ఆశ్చర్యపోయాడు. కానీ అంతలోనే వంగి అనుచరుడి పక్కనే పడివున్న రైఫిల్ అందుకోబోయాడు. అంత సరిగ్గా గురి చూడగలనని నాకు తెలీదు. అతడి చేతిపక్కనుంచి దూసుకువెళ్లిన గుండు రైఫిల్‌ని దూరంగా తోసింది. అంత దారుణమైన పరిస్థితిలో కూడా అతడు విభ్రాంతుడై చూశాడు.
రైఫిల్ షూటింగ్ కన్నా మిషన్‌గన్ సులువని అర్ధమైంది. నా మీద నాకు నమ్మకం పెరిగింది.
అంతలో దూరంగా కలకలం వినిపించసాగింది. మత్తులో వున్న సైనికులు క్రమక్రమంగా లేవసాగారు. బూట్ల చప్పుడు వినిపిచింది. నాన్న హడావిడిగా వచ్చాడు. ఆయనింకా షాక్ నుంచి తేరుకోలేదనిపించింది. అందులో చిత్రమేమీ లేదు. ఒక సైనికి శిబిరం నుంచి శత్రువు అంత సులభంగా తప్పించుకునే ప్రయత్నం చేస్తాడని ఎవరూ కలలో కూడా వూహించి వుండరు. నాన్న నన్నూ, నా చేతిలో మిషన్‌గన్‌నీ చూస్తూ వుండిపోయారు. ఈలోగా ఆఫీసర్లు అజ్మారాలీని చుట్టుముట్టి బందీని  చేశారు. కొందరేమో, మరణించిన శత్రు సైనికుల శరీరాల్ని ఒకచోటకి చేరుస్తున్నారు. స్వేచ్చగా తప్పించుకో బోయే  ఆఖరి క్షణంలో అంతా తారుమారయ్యేసరికి కలిగే కోపం, ఆవేశం అజ్మారాలీ మొహంలో కనపడ్డాయి. అతడి కళ్ళకేగానీ శక్తి వుంటే నన్నాక్షణమే దహించి వేసేవి. ఎంతో జాగ్రత్తగా వేసిన ప్లాను, రక్షణశాఖతో ఏమాత్రం సంబంధం లేని ఒక సాధారణ అమ్మాయివల్ల అలా పాడయినందుకు అతను ఉడికిపోతున్నాడన్న విషయం స్పష్టంగా తెలుస్తుంది.
ఆఫీసర్లు అతడికి పిస్తోళ్ళు గురిపెట్టి తీసుకెళుతున్నారు. నా పక్కనుంచి నడుస్తూ అతడు ఆగి… “బదులు తీర్చుకునేవరకూ ఈ విషయం మర్చిపోను బేబీ..” అన్నాడు.
“అప్పటివరకు ఆవేశాన్నీ, కోపాన్నీ, నిస్సహాయతనీ నొక్కిపెట్టి, ఆజ్ఞలు జారీచేస్తున్న నాన్న.. ఇక కంట్రోల్ చేసుకోలేక పిడికిలి బిగించి లాగిపెట్టి అతడి గెడ్డం మీద బలంగా కొట్టాడు. అంత దృఢకాయుడు  వెనక్కి విరుచుకుపడ్డాడు. అతడి పళ్ల సందులోంచి రక్తం స్రవించసాగింది. వేళ్లతో తడిమి రక్తాన్ని చూసుకున్నాడు. అలాంటి పరాభవం జరగటం అదే ప్రధమంలా. ” ఈ విషయం కూడా మర్చిపోను” అన్నాడు. నాన్న మళ్ళీ ముందుకు వెళ్లబోయారు. మిగతావాళ్లు ఆపుచేసి అతడిని తీసుకువెళ్లారు. ఆ రాత్రి చాలాసేపటివరకు అధికారులందరూ కలిసి భద్రతా చర్యల గురించి ఎలాంటి జాగ్రత్తలు తీసుకోవాలా అని చర్చలు జరిపారు. మావైపు మరణించింది ఒక సైనికుడే. కానీ వాళ్ల వైపు అయిదుగురు. అందువల్ల మావాళ్లు సంతొషంగా వున్నారు. యుద్ధంలో జీవితాలు కన్నా అంకెలు బాగా తృప్తినిస్తాయి.
మరుసటిరోజు ప్రొద్దున్నకల్లా గూఢాచారి వర్గాలద్వారా విశేషమైన వార్త తెలిసింది. అజ్మరాలీని తీసుకువెళ్లడానికి వచ్చిన నలుగురూ విశేషానుభవం వున్నవాళ్లు. విదేశీ గూఢచారి శాఖలో చాలా పెద్ద పొజిషన్‌లోని కమాండోలు..
ఈ వార్త తెలిసేసరికి నాకు ఉన్నట్లుండి గౌరవం పెరిగిపోయింది. దేశానికి దూరంగా వున్న ఆ ఆర్మీ క్యాంప్‌లో అందరూ ఒకే కుటుంబంలా కలిసిపోయి వుంటారు. ప్రొద్దున్నించీ నాకు అభినందనల పరంపర మొదలైంది.
ఆ రోజు నా పుట్టినరోజు.
ముందు చిన్నదిగా చేద్దామనుకున్నారు. కానీ ఈ విజయంతో పెద్ద పార్టీ కావాలన్నారు.
ఇంటి బయట, గార్డెన్‌లో పార్టీ ఏర్పాటు చేశాము. దాదాపు ఆఫీసర్స్ అందరూ వచ్చారు.
సాయంత్రం అయిదయింది.
కేక్ కోస్తూ వుండగా విమానాల శబ్దం వినిపించింది
అందరం  తలెత్తి చూశాం.
మేము ఇంకా ఆశ్చర్యం నుంచి తేరుకోలేదు. విమానాల్లోంచి బాంబుల వర్షం కురవసాగింది.
పుట్టినరోజు కోసం ఏర్పాట్లు చేసినవన్నీ చెల్లాచెదురయ్యాయి. మా సైనికాధికారులకి ఏం జరుగుతూ వుందో అర్ధం కాలేదు. సరిహద్దు దాటి శత్రువిమానాలు ఇంతదూరం ఎలా వచ్చాయి? మన రాడార్లు ఏం చేస్తున్నాయి? అంటే ఎవరో మాలోనే శత్రువులకు సాయం చేస్తున్నారు.
నాకు విషయం అర్ధమైంది.
అజ్మరాలీ పట్టుపడటం అంతా ఒక నాటకం! చాలా హై లెవెల్లో మాలో ఎవరితోనో సంప్రదింపులు జరపటం కోసం అతను వచ్చాడు. తన పని పూర్తిచేసుకుని వెళ్ళిపోబోతుండగా దురదృష్టవశాత్తు నా కంట పడి దొరికిపోయాడు.
అతడు దొరికిపోయినప్పుడు కూడా అంత ధైర్యంగా ఎందుకున్నాడో నాకు తెలుస్తోంది.
నాకు ‘కుదించుకుపోతున్న’ భావం  కలిగింది. మన రోడ్డు గతుకుల్లో నిండిపోతుంటే, మనం బస్సులు తగలబెడుతూ ఆవేశంగా ఆనందిస్తాం. రిజర్వేషన్‌లు క్యాష చేసుకుందామని కొందరు ప్రయత్నిస్తే వారి వెనుక భజన్లు చేసుకుంటూనో, వారికి వ్యతిరేకంగా ఆత్మాహుతులు చేసుకుంటూనో ఆనందాన్ని పొందుతాం. మనలో చాలామందికి ‘పని’ పట్ల ఆసక్తి లేదు. ఒక ఫీలింగ్ లెదు. ఏ దేశంలో వ్యక్తులు ఈ విధమైన గుణాన్ని కలిగి వుంటారో, ఆ దేశంలో ప్రజలకి దేశంలో వుణ్డటం కన్నా దేశంనుంచి విడిపోవటంలో ఎక్కువ ఆనందం వుంటుంది. దేశం కన్నా ఎక్కువగా ‘ఆకలి’ గురించి ఆలోచిస్తారు. ఆ దేశపు సైన్యంలోకి విదేశీయులు చాలా సులభంగా ప్రవేశించగలరు. తమకి ఇష్టం వచ్చినప్పుడు రాగలరు. ఇష్టం లేనప్పుడు పోగలరు. అది అక్షరాలా నిరూపించాడు అజ్మరాలీ! మాలో వున్న కొన్ని స్వార్ధపూరిత శక్తుల ఆకలిని అజ్మరాలీ సంతృప్తి పరచాడన్న విషయం తెలుస్తూనే వుంది.
ఈ ఆలొచన అంతా క్షణాల్లో జరిగింది. విధ్వంసం కూడా ఆ క్షణాల్లోనే జరిగింది.
అంతా హాహాకారాలూ, ఆర్తనాదాలూ.
వేసిన టెంట్ కూలిపోయింది. రక్తం ధారగా ప్రవహిస్తూంది. పొగతో ఎవరు మరణించారో, ఎవరు బ్రతికి వున్నారో తెలియటం లేదు. దూరం నుంచి శతఘ్నుల ధ్వని వినిపిస్తూంది.
 
కూ(ప్) అంటే ఏమిటో ప్రత్యక్షంగా చూశాను.
నేలలోంచి పుట్టుకొచ్చినట్లు పారచూట్స్‌లోంచి దిగుతున్నారు శత్రు సైనికులు. మనవాళ్లూ పోరాడుతున్నారుగానీ అది ఊహించని పరిణామం అవటం వల్ల పూర్తిగా ప్రిపేర్ అయిలేరు.
కొద్దిసేపట్లోనే ఆ ఏరియా శత్రువుల వశమైంది. తరువాత అదే ఆక్రమిత కాశ్మీర్‌లో భాగం అయింది. అది వేరే సంగతి.
బహుశా మా వైపు మిగిలి వున్నది మేము ముగ్గురమే అనుకుంటాను.
నేనూ, అమ్మా, నాన్నగారూ …. కొద్దిగా సైనికులు..
చుట్టూ శత్రు సైనికులు వలయంగా తుపాకులు గురిపెట్టి వుండగా, మధ్యలో మేము ముగ్గురమూ నిలబడి వున్నాం.
అప్పుడు నవ్వేడు అజ్మరాలీ. అతను నవ్వటం మొదటిసారి చూశాను. విజయగర్వంతో నవ్విన నవ్వు అది.
నా తండ్రితో అతనన్నాడు. “నన్ను నిన్న రాత్రి నువ్వు కొట్టావు. నా మీద చెయ్యి ఎత్తిన వాడెవడూ ప్రాణాల్తో బ్రతికి బట్ట కట్టలేదు. చెప్పు నిన్ను ఏ రకంగా చంపను”
“నన్ను ఎలా చంపినా ఫర్వాలేదు. కానీ చనిపోబోయే ముందు నా ఒక్క అనుమానం తీర్చు చాలు. మాలో నీకు సహాయపడిన ఆ ఉన్నతాధికారి ఆ దేశద్రోహి ఎవరు?” నా తండ్రి అడిగాడు.
దానికి అజ్మరాలీ సమాధానం చెప్పకుండా నావైపు, నా తల్లివైపు పరిశీలనగా చూసి “నాకూ ఒక అనుమానం పట్టి పీడిస్తోంది. దాన్ని తీర్చు. నీ భార్య అందమైనదా? నీ కూతురు అందమైనదా?” అని అడిగాడు.
నాన్న మొహం ఎర్రబడింది.
అజ్మరాలీ అన్నాడు..”టాస్ వెయ్యి. ఇద్దరిలో ఎవరు అందమైనవారో టాస్ వేసి, వాళ్లని అనుభవిస్తాను.”
అతని మాట పూర్తికాలేదు. నాన్న ఒక్క  ఉదుటున ముందుకెళ్లి అతడిని పట్టుకోవాలనుకున్నాడు. పక్కనున్న వాళ్లు బలంగా పట్టుకుని ఆపకపోతే అంతపనీ జరిగేదే. ఒక తుపాకీ మడమ నాన్నని వెనుకనుంచి బలంగా కొట్టింది. నాన్న మోకాళ్ల మీద వాలిపోయారు. నా కళ్ళలో నీళ్లు చిప్పిల్లాయి.
“లే.. లేచి టాస్ వెయ్యి” అన్నాడు అజ్మరాలీ.
రక్తం చిమ్మే కళ్లతో నాన్న అతనివైపు చూశాడు. అతనన్నాడు. సరిగ్గా నిముషాం టైమిస్తున్నాను. టాస్ వేసి ఇద్దరిలో ఎవర్ని అనుభవించాలో నువ్వు నిర్ణయిస్తావు. లేదా ఇద్దర్నీ చంపేస్తాను. నువ్వు ఏమాత్రం తెలివయిన వాడివయినా టాస్ వేసి ఇద్దరిలో ఒకర్ని రక్షించుకుంటావు.”


మనుషుల్లో అంత శాడిస్టులుంటారని నాకు తెలీదు. నీ భార్యనీ అనుభవించనా? నీ కూతుర్ని అనుభవించనా? టాస్ వేసి చెప్పు.. ఇంతకన్నా అవమానకరమైన, నీచమైన పరీక్ష మరొకటి వుంటుందా?
నాన్న కదల్లేదు.
అజ్మరాలీ చేతిలో పిస్టల్ పేలింది. టపటపా రెండు బుల్లెట్లు ఇద్దరు సైనికుల శరీరాల్లోంచి దూసుకుపోయాయి. కుప్పకూలిపోయారు.
“నేనెలాంటి వాడినో నీకు అర్ధమైందనుకుంటాను. కేవలం అది చూపించడానికే నీ సైనికులిద్దర్నీ చంపాను. ఇంకా అయిదు సెకన్లే టైం వుంది. కనీసం ఒకర్ని చంపమంటావా? ఇద్దర్నీ బలిస్తావా?”
అమ్మ వణికిపోతుంది. నేను అచేతనురాలినై నిలబడి వున్నాను. నాన్న కంపించే వేళ్లతో అతడి చేతిలో నాణాన్ని తీసుకున్నాడు. ఆత్మాభిమానం కోసం, ఆత్మీయుల్ని బలి పెట్టకూడదన్న అత్యంత అవమానకరమైన నిజాన్ని ఒప్పుకుంటూ, అవహేళనా పూరితమయిన అతడి మొహం ముందు నాణేన్ని ఎగరేసాడు.
“బొమ్మ పడితే కూతురు… బొరుసు పడితే తల్లి”
నాణెం పడే నాలుగు క్షణాలు నాలుగు యుగాలు.
అజ్మరాలీ నవ్వుతున్నాడు. అతడి పక్కనే పడివున్న నిర్జీవమైన సైనికులు అతడి శాడిజానికి ప్రతీకల్లా వున్నారు.
నాణెం నేలమీద పడింది.
నాన్న కళ్లు రెండు గట్టిగా మూసుకున్నాడు.
అజ్మరాలీ దానివైపు చూస్తూ  లేచాడు.. “బొరుసు” అన్నాడు. అమ్మ కూలిపోయింది.
“లోపలికి తీసుకెళ్లి వుంచండి. వీళ్ల సంగతి తేల్చి నేను వస్తాను” అంటూ మావైపు తిరిగాడు. “నేను ఆడిన మాట తప్పను. నీ కూతుర్ని బలిపెడతాను. నీ భార్యని అనుభవిస్తాను. ఇకపోతే నిన్నేం చేయను? ఆలోచించి చెప్పు.”
ఆ క్షణం నాన్న ఏం ఆలోచించాడో చెప్పటం కష్టం. ఆయన చేతుల్లోకి అంత బలం ఎలా వచ్చిందో.. ఒక్క ఉదుటున తనని పట్టుకున్నవాళ్లని వదిలించుకుని వెళ్లాడు. అజ్మరాలీ ఏం జరిగిందో గ్రహించే లోపులో అతడి నడుముకున్న రివాల్వర్ లాక్కుని అదే వేగంతో అమ్మవైపు తిరిగాడు. అప్పటికే హాహాకారాలు చేస్తున్న అమ్మని వందగజాలు  లాక్కెళ్లారు వాళ్లు. గురి తప్పకుండా పేల్చటం నాన్నకు వెన్నతో పెట్టిన విద్య. ఆ విద్య అమ్మని చంపటానికి ఉపయోగపడింది.
అమ్మ ఆర్తనాదం గాలిలో కలిసిపోయింది. అదే వేగంతో నాన్న నా వైపు తిరిగాడు. తల్లి కూతుళ్లని ఆ కిరాతకులకి బలి పెట్టడం కన్నా తుపాకీకి బలి చెయ్యడమే మంచిదనుకున్నాడో ఏమో రెండో సారి నావైపు పేల్చాడు.
విధికి అది ఇష్టం లేకపోయింది.
‘టప్‘మన్న శబ్దంతో పిస్టల్ ఆగిపోయింది. అందులో బుల్లెట్ లేదు.
అప్పటివరకూ జరిగినదంతా నిశ్చేష్టులై చూస్తున్నవాళ్లు  నాన్న మీద పడ్డారు. కనురెప్పపాటు కాలంలో జరిగిన ఆ సంఘటనకు అజ్మరాలీ కూడా వెంటనే తేరుకోలేకపోయాదు. ఎప్పుడయితే నాన్న చేతిలో బుల్లెట్ లేదని తెలిసిందో అప్పుదు కదిలాడు. వెనుకనుంచి ఎగిరి తన్నాడు. నాన్న ముందుకు పడిపోయాడు. అయితే నాన్న సైన్యంలో వున్నవాడు. అదే వేగంతో వెనుదిరిగి అజ్మరాలీ మీదకు దూకబోయాడు.
“షూట్” అరిచాడు. పిస్టల్స్, రైఫిల్స్ చప్పుళ్ళు.
నాన్న శరీరం జల్లెడ అయింది.
నేను కెవ్వున అరుస్తూ ముందుకు వెళ్లాను.
బుల్లెట్ గాయం రక్తం చిందిస్తుండగా అమ్మ వచ్చి నాన్నకు నాలుగు అడుగుల దూరంలో  మరి శక్తిలేనట్టు కూలిపోయింది.  ఆమె ప్రాణం పోయింది. నాన్న నా వైపు కళ్లెత్తి చూశాడు. ఆయన శరీరం చిద్రమైంది. కళ్ళలో మాత్రం కాస్త జీవం వుంది. ఏదో తెలియని సందేశం అందులోంచి నాకు ప్రవహించింది. తరువాత ఆ కళ్లు నిర్జీవమయ్యాయి. దుఁఖించటానికి కూడ స్పృహ కావాలి. అదీ లేనట్టు వుండిపోయాను. అజ్మరాలీ దగ్గరకు వచ్చాడు.
“నా మీద చెయ్యి ఎత్తినవాడు చూశావా ఎలా చచ్చాడో” అన్నాడు.
ఆవేశాన్నీ, దుఃఖాన్నీ ఆపుకుంటూ “దుర్మార్గుడా! నువ్వు ఇంతకంటే కుక్కచావు చస్తావు” అన్నాను.
అజ్మరాలీ నవ్వాడు.
“లేదు. నేను నా దేశపు సైన్యపు జనరల్‌నవుతాను. సైనిక వందనంతో మరణిస్తాను.”గర్వంగా అన్నాడు.
“నేను బ్రతికుండగా అది జరగనివ్వను. ఎక్కడున్నా వెతికి వేటాడి చంపుతాను.”
“నీ పేరేంటి? ప్రనూష కదూ, నీ ధైర్యం నాకు ముచ్చటగా వుంది. ఇంత జరిగినా నీకు బ్రతుకుతాననే ఆశ వున్నదా? బ్రతికినా నువ్వెక్కడా? నేనేక్కడా? నన్ను మా దేశం వచ్చి వెతికి వేటాడి చంపుతావా? హా..హా.. తల్చుకుంటేనే నవ్వొస్తుంది. ఒక ఆడపిల్ల తన దేశం నుంచి మా దేశం వచ్చి అందులోనూ మా సైనిక గుడారాల్లోకి ప్రవేశించి నన్ను వెతికి చంపటం..”
“ఇంకా పూర్తిగా వీడని నా తండ్రి ఆత్మసాక్షిగా చెపుతున్నాను. బ్రతికంటూ వుంటే నీ బ్రతుకు అంతం చూస్తాను.”
అతడి మొహంలో నవ్వు మాయమైంది. “సరే, ఇదేదో సీరియస్ గా ఆలోచించాల్సిన విషయమే. ఇంతవరకూ నాతో ఇలా ఛాలెంజ్ చేసిన వాళ్లెవరూ లేరు. నిన్ను వదలాలా లేదా అన్నది రేపు చెప్తాను. వదుల్తే మాత్రం ఇదే మన ఛాలెంజ్. అదీగాక నా తెలివితేటలు గురించి, నేను మీ భూభాగం ఆక్రమించిన విధానం.. మ కోటలో పాగా వేసిన విధానం మీ వాళ్లతో చెప్పటానికి  ఒకరైనా బ్రతికి వుండాలి కదా. రేపు ఆలోచిస్తాను” అని అక్కడనుండి వెళ్లిపోయాడు.
నన్నొక గదిలో బంధించి వుంచారు. ఆ రాత్రి చాలా సేపటివరకూ, అమ్మనీ, నాన్ననీ తలుచుకుంటూ ఏడుస్తూ వుండిపోయాను. అర్ధరాత్రి దాటుతూ వుండగా బయట చప్పుడైంది. కిటికీ సందుల్లోంచి చూశాను. ఒక  కాపలాదారు రక్తపు మడుగులో పడి వున్నాడు. మరొకరితో ఎవరో పోరాడుతున్నారు. చావుకీ, బ్రతుక్కు మధ్య పోరాటం.
శత్రు సైనికుల చేతిలో బాకు వుంది. అతడితో పోరాడే వ్యక్తిని గుర్తుపట్టాను. అతడి పేరు పాల్. మా యూనిట్ లో డాక్టరు. అతడికి పోరాడడం తెలీదు. అయినా సరే ప్రాణాలకు తెగించి చేస్తున్నాడు. మరో నిముషానికి రెండో కాపలాదారు కూడా నేలకొరిగాడు. డాక్టర్ పాల్ కూడా బాగా గాయాలయ్యాయి. అలాగే వచ్చి తలుపు తీశాడు. నేనేదో మాట్లాడబోతుంటే వద్దని సైగచేసి, చీకట్లోకి తీసుకెళ్లాడు. దూరంగా కాపలాదారుల లైట్లు కనబడుతున్నాయి. వాళ్లకి కొత్త అవటం వల్ల ఇంకా టోపోగ్రఫీ తెలియదు. మేము బయటపడటం కష్టం కాలేదు. దాదాపు ఇరవై నాలుగ్గంటలు ప్రయాణం చేసి ఇవతలగా వున్న మా క్యాంపుని చేరుకున్నాం. ఇది జరిగి దాదాపు రెండు సంవత్సరాలైంది” ఆమె ఆగింది. పక్కనే గ్లాసులో మంచినీళ్లు తాగింది. చైతన్య ఆమెవైపు చూస్తూ వున్నాడు. ఆమె అంది..
“నాన్న పోవటంతో కోట్ల ఆస్తి, ఒంటరితనం, మనసంతా దిగులు, పగా మిగిలాయి. ఆ క్షణం అమ్మకతను చేసిన  పరాభవం, నాన్నని చంపిన విధానం, అజ్మరాలీతో నేనన్న మాటలూ గుర్తు రాసాగాయి. అతడిని చంపాలి. లేకపోతే నాకు శాంతి లేదు. అతడి గురించి ఎంక్వయిరీ ప్రారంభించాను. ఎక్కడో శత్రు సైన్యంలో ఒక అధికారి గురించి వివరాలు సంపాదించటమంటే అంత సులభం కాదు. విదేశీ సైన్యంలో కొంతమందిని లోబర్చుకున్నాను. యాభైలక్షల దాకా ఖర్చయింది. అయితేనేం? నాన్న ఆస్ధికి ఇంతకంటే సద్వినియోగమైన పని ఇంకొకటి ఏముంటుంది. మన సైన్యం గూఢచారి శాఖ సంపాదించిన దానికంటే ఎక్కువ సంపాదించాను. ఆ మ్యాపుల ముంధు కూర్చుని ఎన్నో నిద్రలేని రాత్రులు గడిపాను. అజ్మరాలీ ఎక్కడుంటాడో మాత్రమే కాదు. ఏయే సైనికాధికారి ఎక్కడుంటాడో, వాళ్ల కాలనీ ఎక్కడో, అతడు శలవుల్లో ఎక్కడికి వెళతాడో, అతడి ప్రియురాలు ఎవరో.. మొత్తం వివరాలన్నీ నా వేళ్ల చివర వున్నాయి. ఆరువందల రోజులు కష్టపడి సేకరించిన వివరాలు అవి.”
చైతన్య ఆమెవైపు బ్లాంక్ గా చూశాడు. ఆమె అతడివైపు చూడటం లేదు. శూన్యంలోకి చూస్తూ అన్నది.
“నేను ఆ దేశం వెళ్లాలి. ఆ సైనిక శిబిరాల్లోకి చొచ్చుకు పోవాలి. అతడిని పట్టుకుని నుదుటి మీద పిస్టల్ పేల్చాలి. నా తండ్రి శరీరాన్ని అతడు చేసినట్టు, అతడి శరీరాన్ని నేను ఛిద్రం చేయాలి. నా తల్లి ఆర్తనాదాల్ని మించిపోయేలా ప్రాణం పోతుంటే అతడు అరవాలి. అదే నా జీవితాశయం. కానీ ఇదంతా ఎలా సాధ్యం? ఒక స్త్రీ విదేశీ సైనిక శిబిరాల్లోకి ప్రవేశించి ఒక ఉన్నతాధికారిని చంపటం అనేది కలలో కూడా ఎవరయినా ఊహించగలరా? కానీ చేయాలి. మనిషి తల్చుకుంటే చేయలేనిది ఏమున్నది? కాని నాకో తోడు కావాలి. .. వెతకసాగాను. అఫ్పుడు నా దృష్ఠి మీ మీద పడింది.
చైతన్య.
ఆంధ్రుల ఆరాధ్య నటుడు.
సారీ. అది కాదు మీ క్వాలిఫికేషన్. నాక్కావలసింది నటుడు కాదు. కృషి, పట్టుదల ఉన్న మనిషి. నాకెవరో చెప్పారు. చైతన్య ఫైట్స్ లోనూ, డాన్స్ లోనూ ప్రేక్షకులను వుర్రూతలూగిస్తాడని, వరుసగా చూడటం మొదలుపెట్టాను. అంధరూ ఈలలూ, చప్పట్లూ వేస్తుంటే నేను మాత్రం  ఆ నటుడి వెనుక వున్న వ్యక్తిని గమనించసాగాను. ఎంతో పట్టుదల, దీక్ష వుంటేగానీ ఈ స్ధాయికి చేరుకోవటం, దాన్ని నిలబెట్టుకోవటం కష్టం. నాకు కావలసింది సరిగ్గా అలాంటి మనిషే. ఒకటి చెయ్యాలనుకుంటే, అధి పూర్తయ్యేవరకు ఆగని తపన నాకు చైతన్యలో కనపడింది. ఈ ఆపరేషన్ లో పాల్గొనాలంటే నటనతో పాటు చురుకుదనం, చొరవ కూడా రావాలి. అవన్నీ చైతన్యలో వున్నాయి. అయితే, ఒక్కసారి శత్రు శిబిరంలో ప్రవేశించాక ఎన్నో చిక్కులు ఆకస్మికంగా వస్తాయి. అఫ్పుడు మనోధైర్యం కోల్పోతే? రహస్యాలు కనుక్కోవటానికి శత్రువులు ఎన్నో రకాలుగా మానసికమైన వత్తిడులు కలుగచేస్తారు. అప్పుడు విషయం చెప్పేస్తే.. నేను ఇన్నాళ్లుగా పడిన కష్టమంతా వృధా అయిపోతుంది. తెరమీద చైతన్య ధృఢశాలి. నా దృష్టిలో చైతన్య చైతన్యవంతుడు. కానీ వ్యక్తిగతంగా అతనెంత ధీమంతుడు? కొంతమంది సుఖాల్లోనే ఉజ్వలంగా ప్రకాశిస్తారు. కష్టమొస్తే నీరుకారిపోతాడు. చైతన్య ఏ వర్గానికి చెందిన మనిషి?
ఇది తెలుసుకోవటం కోసం అతడిని కష్టాల్లో పడేశాను. దాదాపు అయిదు లక్షల ఖర్చుతో ఒక రంగస్ధలాన్ని సృష్టించాను. డాక్టర పాల్ నాకు సహకరించాడు. లక్ష్మి అనే ఒక నటిని అద్దెకు తెచ్చాం.
తరువాత కధ మీకు తెలిసిందే.
చైతన్యగారూ, ప్రతీ పరీక్షలోనూ మీరు నెగ్గారు. మామూలు మనుషులైతే ఈ పరీక్షకి పిచ్చెక్కిపోయి వుండేవారు. నాక్కావల్సిన వ్యక్తి మీరే. మీరు, నేనూ కలిస్తే ఆ పనిని సాధించగలం. మీరు నాతో వస్తారా?”
ఆమె చెప్పటం ఆపింది. చైతన్య కుర్చీ వెనక్కి వాలి “అయిందా?” అన్నాడు.
ఆమె అర్ధం కానట్టు చూసింధి.
అతనన్నాడు. “నాకు సంస్కారం వుంధి కాబట్టి వూరుకున్నాను. ఇంకెవరయినా అయితే లాగిపెట్టి కొట్టి వుండేవారే.”
ప్రనూష మొహం వాడిపోయింది. “నే… నేనేం చేశాను?” అంది.
“నీ ఇష్టం వచ్చిన ఒక వ్యక్తిని పట్టుకుని అతడిమీద రకరకాల ప్రయోగాలు చేయడానకి నువ్వేం సైంటిస్టువా? ఆ వ్యక్తేమన్నా కుందేలా? నీ పట్టుదలకి నా జోహార్లు. కానీ నీ తెలివితేటల పట్లే నాకు అనుమానంగా వుంది. ఒక మనిషి మానసిక హింసలకి తట్టుకోగలడా లేదా అన్న విషయం తేల్చుకోవటం కోసం ఒక మెంటల్ హాస్పిటల్ నాటకమాడి మరీ పరీక్షిస్తావా? దీనివల్ల నా ఎన్ని విలువైన దినాలు వృధా అయ్యాయో తెలుసా నీకు?”
“మీరెంత నష్టపోయారో అంత డబ్బు నేనిస్తాను.”
“షటప్! డబ్బు గురించి కాదు. నీవు వృధా చేసిన సమయం గురించి మాట్లాడుతున్నాను. అసలు ఒక పనికి నన్ను ఎన్నుకునేటప్పుడు దానికి నేను ఒప్పుకుంటానా లేదా అని ఆలోచించనవసరం లేదా? నీ ఇష్టం వచ్చినట్టు పరీక్షలు చేసెయ్యటమేనా?”
“నా కధంతా తెలిస్తే మీరు ఒప్పుకుంటారనుకున్నాను.”
“నిజంగా నీది హృదయాన్ని కదిలించే కధే. కాని పరిష్కారం కోసం నువ్వు ఎన్నుకున్న విధానమే సరి అయినది కాదు. వెళ్లొస్తాను” అని లేచాడు.
“చైతన్యగారూ! మీరీ పనికి ఒప్పుకుంటే ఎంత కావాలంటే అంత యిస్తాను. ఇరవై.. ముప్ఫై ..ఎన్ని లక్షలు కావాలంటే అన్ని..” చైతన్య మొహంలో అంత కోపం ఎవరూ ఇంతకు ముందు చూసి వుండరు. అతికష్టం మీద తమాయించుకుని… “అది నా నెలరోజుల సంపాదన” అని అక్కణ్ణుంచి వెళ్లిపోయాడు.
 ప్రనూష అటువైపే చూస్తూ వుండిపోయింది. ముక్క మీద ముక్క పెర్చి అతికష్టం మీద కట్టిన పేక మేడ చివరి అంతస్తు దగ్గర కూలిపోతే ఎలా వుంటుందో అలా వుంది ఆమెమొహం.
ఆమె అలా నిలబడి వుండగానే వెనుకనుంచి డాక్టర్ పాల్ వచ్చాడు.
“ఏమైంది? ఏమన్నాడు?”
“ఒప్పుకోలేదు మనమీద పోలీస్ రిపోర్ట్ ఇవ్వనందుకు సంతోషించమన్నట్టు మాట్లాడాడు.”
“పోన్లే.. ఇతను కాకపోతే మరొకడు. అయినా నేను ముందే చెప్పానుగా అమ్మాయ్. అంత ఆదాయాన్ని వదులుకుని అతడు ఆ మృత్యుముఖంలో అడుగుపెట్టడు అని..”
ఆమె మాట్లాడలేదు. ఆమెకెందుకో చైతన్య తప్ప ఇంకెవరూ ఈ పని చేయలేరనిపిస్తోంది. డాక్టర్ పాల్ చెప్పింది నిజమె కావొచ్చు. కోరి కోరి ఎవరు కష్టల్ని కొని తెచ్చుకుంటారు? బలమైన కారణం వుంటే తప్ప!
చైతన్యని చూసిన మరుక్షణం అతడా కష్టాలకు ఒప్పుకుంటాడు అనిపించింది. దానికి బలమైన కారణం – ‘తను‘ 
అని భ్రమపడింది.
 
  * * * * * * * * * * * 
 
పుష్కరాలు.
మామూలుగానే వేలాది జనం స్నానాలకి వస్తారు. ఆ రోజు లక్షల సంఖ్యలో వున్నట్టున్నారు. ఎంత రహస్యంగా వుంచినా ఆ వార్త వూరంతా పొక్కిపోయింది. 
చైతన్య ఆ రోజు వస్తున్నాడన్న వార్త.
పదేళ్ళ పిల్లల్నుంచి, యాభై ఏళ్ల వాళ్లవరకూ తొక్కిసలాట.
పోలీసులు లాఠీలతో బారికేడ్లు నిర్మించి జనాన్ని కంట్రోలు చేయడానికి ప్రయత్నిస్తున్నారు.
రంగనాయకి కొడుకుతో సహా అక్కడికి చేరుకుంది. అక్కడినుంచి నది ఒడ్డువరకూ పోలీసులు చేసిన దారి  మధ్యలోంచి నడిచి వెళ్లాడు చైతన్య. తద్దినపు బ్రాహ్మణుడు వారి కోసం ఎదురు చూస్తున్నాడు. అతడి ముందున్న పీట మీద కూర్చున్నాడు చైతన్య. “కొడుకంటే ఇలా వుండాలి! అంత పెద్ద స్థాయిలో వుండి కూడా, తండ్రి పోయిన ఇన్నేళ్ళకు పుష్కరాల కోసం ఇంత దూరం వచ్చాడు” దూరం నుంచి ఎవరో అంటున్నారు.
“చైతన్యకీ”
“జై”
“స్టార్.. స్టార్”
“జిందాబాద్”
అరుపులు ప్రజ్వరిల్లుతున్నాయి. నటుల అవస్థే అది. తండ్రికి నిర్మలమైన మనసుతో తద్దినం కూడా పెట్టుకోనివ్వరు. ఆ స్థితిలొ కూడా అతడిని తాకాలని కొందరు తాపత్రయ పడుతున్నారు. అతడు తమ వైపు చూడాలని చేతులు వూపుతున్నారు. రకరకాల  తాపత్రయాలతో, తమకంతో, పిచ్చి అభిమానంతో వెర్రెక్కిపోతున్న ఆ జనం మధ్య ఒకే ఒక వ్యక్తి నిజమైన  కోరికతో, నిజమైన తాపత్రయంతో తనువెల్లా వూగిపోతున్నాడు.
అతడు ఇస్మాయిల్.
రెండ్రోజుల క్రితమే అతడికి చైతన్య ప్రోగ్రాం సంగతి తెలిసింది. చైతన్యని మామూలుగా కలుసుకోవటం అసాధ్యమని తెలిసిపోయింది. అందుకే ఇక్కడికి వచ్చాడు. ఆ రాత్రి నది ఒడ్డునే పడుకున్నాడు. ప్రొద్దున్నే లేచి కూడా అక్కడ నుంచి కదల్లేదు. కానీ దురదృష్టం…
ముందు పోలీసులు వచ్చారు. జనాన్ని అక్కడి నుంచి తోసి వేశారు. చైతన్య వచ్చే సమయానికి అతడు మరింత దూరం తోసి వేయబడ్డాడు.
అక్కడనుంచి అతడు అంగుళం అంగుళం కదులుతూ ముందుకు ప్రయాణించాడు. బట్టలు నలిగిపోయాయి. జుట్టు రేగిపోయింది. చెప్పాలి.  చైతన్యకి చెప్పాలి.
అతడు కాస్త  దగ్గరగా వచ్చాడు. దూరంగా రంగనాయకి కనబడుతూంది. ఇస్మాయిల్ ఆమెనే చూస్తున్నాడు. ఎంత వడిలిపోయింది. కాలమూ, దుఃఖమూ అకారణంగా ఆమెను ఎంత బలి చేశాయి. నుదుటిమీద సూర్యుడిలాంటి బొట్టుతో మొహం మీద వెన్నెలలాంటి నవ్వుతొ వెలిగే ఈమె ఎలా అయిపోయింది?
ఇస్మాయిల్ మరో అడుగు వేశాడు. 
బ్రాహ్మణుడు పిండాలు తయారు చేస్తున్నాడు. ఇస్మాయిల్ మరింత ముందుకొచ్చాడు. సరిగ్గా అప్పుడే చైతన్య సెక్రటరీ సుబ్బరాజు దృష్టి అతడిమీద పడింది. రాజు భృకుటి ముడిపడింది.
ఇక్కడ ఈ జనం మధ్య ఇతను.
ఎందుకీ ముసల్మాను చైతన్యని ఇంతలా వెంబడిస్తున్నాడు? బంధువని చెప్పి ఇంట్లోకి ప్రవేశించాడు. మళ్ళీ ఇక్కడ..
చైతన్యకి ఏదైనా అపాయం తలపెట్టటానికా?
ఆ ఊహ రాగానే రాజు ఇన్‌స్పెక్టర్ దగ్గరికి వెళ్లాడు. చెవిలో ఏదో చెప్పాడు. ఇన్‌స్పెక్టర్ తలూపి ఇస్మాయిల్ వైపు పరిగెత్తాడు. వెనుకనుంచి ఎవరో పట్టుకోవటంతో తల తిప్పి చూసిన ఇస్మాయిల్‌కి ఇన్‌స్పెక్టర్ కనిపించాడు. అది ఊహించకపోవడంతో గింజుకున్నాడు. దానితో ఇన్‌స్పెక్టర్ అనుమానం ధృవపడింది. లాఠీతో బలంగా కొట్టాడు.
సరిగ్గా అదే సమయానికి బ్రాహ్మణుడు చైతన్య చేతిలో పాలప్రస్తోక్యం పెడుతూ “పిండప్రధానం చేయి బాబూ” అంటున్నాడూ.
తలమీద నుంచి కారే రక్తాన్ని చేత్తో అదిమిపట్టే  ప్రయత్నం చేస్తూ స్పృహ తప్పి కళ్ళు మూతలు పడుతూ వుండగా ఇస్మాయిల్ అరిచాడు.
“బాబూ చైతన్య! పిండప్రధానం చెయ్యకు. నీ తండ్రి బ్రతికే వున్నాడు.”
జనం కేకల మధ్య, ప్రజల అరుపుల మధ్య ఆ మాటలు చైతన్యకి లీలగా రంగనాయకికి స్పష్టంగా విన్పించాయి.
పోలీసుల చేతుల మధ్య వాలిపోయిన ఇస్మాయిల్ మొహం రంగనాయకి చూసింది.
జ్ఞాపకాల పొరలు చీల్చుకుని పాతిక సంవత్సరాలు వెనక్కి వెళ్లిన స్మృతి..
ఇ..స్మా..యి..ల్… భాయ్!
పోలీసులు అతన్ని తీసుకుపోతున్నారు.
“సుబ్బరాజు అతన్ని ఆపు” అరిచింది ఆమె.
తల్లిని చూసి చైతన్య ఏమీ అర్ధం కాక లేచాడు. జనం ఒక్కసారిగా నిశ్శబ్దమయ్యారు.
పుష్కరపు నది హోరు తప్ప అంతా నిశ్శబ్దం.
 
* * * * * * * * * 
 
పాకిస్తాన్ శత్రు సైన్య నిర్బంధశాల.
ఎత్తయిన రాతి కట్టడాల మధ్య ఒక రాత్రి!
జగదీష్ ప్రసాద్ ఆ కిటికీలోంచి బయటకు చూశాడు. అంతా నిర్మానుష్యంగా వుంది. ఆ కిటికీ, ఆ పరిసరాలూ అంతా అతడికి పాతిక సంవత్సరాలుగా గుర్తు  ప్రతి అంగుళమూ అతడికి పరిచయమే. ఆ చీకటి గదిలో అతడు పాతిక సంవత్సరాలుగా వుంటున్నాడు. అవన్నీ వరుస గదులు. ముందు వరండా కిటికీలోంచి పడే వెలుతురు తప్ప అంతా చీకటే. గదుల్లోకి ఎంతోమంది బందీలుగా వస్తూ వుంటారు. దూరంగా అప్పుడప్పుడూ తుపాకీ శబ్దాలు వినిపిస్తూ వుంటాయి. కొంతమంది కనపడకుండా పోతారు. పరస్పర యుద్ధఖైదీలు మార్పిడి ఒప్పందం క్రింద కొంతమందిని రెండు దేశాలు మార్చుకుంటాయి.
జగదీష్ ప్రసాద్ మాత్రం పాతిక సంవత్సరాలుగా ఆ ఖైదులొనే వుండిపోయాడు. ఆక్కడే అతడు వృద్ధాప్యం అంచుకు చేరుకున్నాడు. అతడిని ఖైదీలందరూ గౌరవంతో చూసుకునేవారు. అతడెవరితోనూ మాట్లాడేవాడు కాదు.
పాతిక సంవత్సరాలుగా అతడు నోరు విప్పి ఒక్క మాట మాట్లాడలేదు. ఒక మునిలా, యోగిలా వుండిపోయాడు. అతడితో మాట్లాడించటానికి అధికారులు చేసిన ప్రయత్నాలేవీ ఫలించలేదు. అతడు భారతదేశపు తోటి ఖైదీలతో కూడా నోరు విప్పలేదు.
జగదీష్ ప్రసాద్ సరిహద్దు ప్రాంతాల్లో రాడార్ క్యాంప్‌లో పనిచేసేవాడు. అప్పుడే అతడొక విలక్షణమైన సిద్ధాంతం కనుక్కున్నాడు. ఆ “బీం వైబ్రేటర్”ని విమానంలో అమరుస్తే, ఆ విమానాన్ని పట్టుకోవటం రాడార్‌కి సాధ్యం కాదు. శత్రుదేశపు రాడార్‌లని అయోమయపరిచే పరికరాలు మన విమానాల్లో అమర్చి సరిహద్దు అవతలికి పంపి, శత్రు సైనిక శిబిరాలను ధ్వంసం చేస్తే అవి ఏ ఆటంకము లేకుండా తిరిగి రావచ్చు. ఈ పరికరం ద్వారా సైన్యం సాంకేతిక పరంగా వంద సంవత్సరాలు ముందుకు  వెళుతుంది.
తను కనుక్కున్న ఈ అపురూపమైన పరికరం గురించి జగదీష్ పై అధికారికి చెప్పి బాబా అటమిక్ రీసెర్చ్ సెంటర్‌లో మరికొన్ని పరిశోధనలు చేస్తే దీనికి పరిపూర్ణత్వం వస్తుందని అన్నాడు. అంత చిన్న వయసులో అతడు సాధించిన ఈ విజయం పై ఆఫీసర్‌లో అసూయ రేపింది.
జగదీష్ ఆ రోజుల్లో భార్య  రంగనాయకి, ఏడాది నిండని కొడుకు చైతన్యతో ఆ క్యాంపులోనే సరిహద్దుకి కొంత దూరంలో వున్న రాడార్ క్యాంపులో వుండేవాడు. తమ రీసెర్చి పూర్తి చేసుకోవటానికి ప్రభుత్వం అనుమతి ఇచ్చిందని తెలుపగానే జగదీష్ ఆనందంతో పొంగిపోయాడు. ఆ రాత్రి అతడు భార్యతో అన్నాడు “నెలరోజుల్లో తిరిగి వస్తాను. ఇన్నాళ్ళూ నీ భర్త రాడార్‌లో పని చేసే చిన్న ఉద్యోగి మాత్రమే. త్వరలో దేశం గర్వించదగ్గ వ్యక్తి అవుతాడు.”
“నేను కూడా మీతో డిల్లీ వస్తానండీ. ఈ నెలల కుర్రవాడిని పెట్టుకుని నేనీ కొండలమధ్య వుండలేను.”
“లేదు రంగనాయకీ, నాకు ఏకాంతం కావాలి. రాత్రిబవళ్లు పని చేయాలి. మీరుంటే ఆ పని సాగదు. నేను దాదాపు అంతా కనుక్కున్నాను. తుది మెరుగులు మాత్రమే మిగిలి వున్నాయి. ఎంత? కేవలం నెల రోజులు . అంతే..”
బయట హారన్ వినిపించింది.. అతడు కొడుకు చెంప మీద ముద్దు పెట్టుకుని వచ్చి వ్యాన్ ఎక్కాడు. ఆ తరువాత హెలికాప్టర్‌లో అతడు రీసెర్చి సెంటర్‌కి తీసుకురాబడ్డాడు. అధునాతనమైన సాంకేతిక పరికరాల మధ్య అతడు దాదాపు రెండు నెలలు బయట ప్రపంచాన్ని మర్చిపోయి శ్రమించాడు. అతడికి అన్ని వసతులు కల్పించబడ్డాయి. అతడి కృషి నిర్విఘ్నంగా సాగింది. అతడి శ్రమ ఫలించింది. అతడు కనుక్కున్న పరికరాన్ని విమానంలో అమర్చారు. విమానం గాలిలోకి ఎగిరింది కాని రాడార్ వచ్చి పట్టుకోలేకపోయింది.
“సక్సెస్” చిన్నపిల్లాడిలా అరిచాడు అతను. దేశానికి అతడిచ్చిన విలువైన కానుక అది.
రిసెర్చి సెంటర్ చీఫ్ వచ్చి జగదీష్‌ని అభినందించాడు. “దేశం గర్వించదగ్గ వ్యక్తివి నువ్వు . సాంకేతికరంగంలో  అత్యున్నత బహుమతికి నీ పేరు రికమెండ్ చేస్తున్నాను.”
జగదీష్ ఆలోచనలు అక్కడ లేవు. భార్యతో ఈ వార్త పంచుకోవాలని మనసు ఉవ్విళ్లూరుతోంది.
“ఏవీ ఆ ఫార్ములా కాగితాలు?” చీఫ్ అడిగాదు.
“క్షమించండి. వాటిని ప్రధాని ద్వారా జాతికి అంకితం చేయాలనుకుంటున్నాను.” అన్నాడు జగదీష్.
అధికారులు మొహాలు చూసుకున్నారు. “తప్పకుండా అలాగే చేద్దురుగానీ.  ప్రధానితో మీటింగ్ ఏర్పాటు చేయిస్తాను” అన్నాడు చీఫ్. 
ఆ సాయంత్రం అతడి గౌరవార్ధం పార్టీ జరిగింది. పార్టీలో ఈ ప్రసక్తి మళ్లీ వచ్చింది.
జగదీష్ అన్నాడు. “కాగితాలూ అంటూ ఏమీ లేవు. ఆ ఫార్ములా ఎంత విలువైనదో శత్రువుల చేతిలో పడితే అంత హానికరమో నాకు తెలుసు. మొత్తం వివరాలన్నీ నా మనసులోనే ముద్రితమై వున్నాయి.”
చీఫ్ అన్నాడు. “నువ్వు ప్రధానికి ఏం చెప్తావో.. ఈ సెంటర్ అత్యున్నతాధికారిగా నాకు ముందు తెలియాలి.”
“నేనేం చేశానో మీరు చూశారు కదా?”
“చూసినా వివరాలు తెలియాలి కదా..”
“మీరింత చిన్న విషయానికి ఎందుకంత పట్టుపడుతున్నారో నాకు అర్ధం కాలేదు.”
“అదే ప్రశ్న నేనూ  వేయగలను. నీ తోటి సైంటిస్టులకు అంతా వివరంగా చెప్పు. నివేదిక తయారు చేయ్యి. దాన్ని ప్రధానికి అందచేద్దాం.”
“క్షమించండి. ఈ వివరాలన్నీ తోటి సైంటిస్టులతో చర్చించేవి కావు. ఒక విభాగం చేసే పని మరో డిపార్టుమెంట్‌కి తెలియకుండా ఈ పరికరం తయారు  కావాలి. అసెంబ్లింగ్ చేసే వ్యక్తికి మాత్రం చివరి విషయం తెలియాలి. ఈ విధమైన ఏర్పాట్లు లేకపోతే ఈ రహస్యం బయటికి పొక్కే అవకాశం వుంది. అందుకే “ప్రధాని” అంటున్నాను. దయచేసి ఈ విషయంలో మీరు నన్ను వత్తిడి పెట్టొద్దు.” నమ్రతగా అన్నాడు.
అధికారి మొహంలో రంగులు మారాయి. అప్పటివరకూ వున్న ప్రసన్నత పోయింది. జగదీష్ మెడ పట్టుకుని దగ్గరకి లాగాడు. విసురుగా మొహం పైకెత్తుతూ “ఎలా చెప్పవో చూస్తాను. గూఢచారి విభాగం గురించి తక్కువ అంచనా వేసినట్టున్నావు. ఎలాంటి నిజానన్నాయినా కక్కించగల్గే సామర్ధ్యం వాళ్లకుంది” అన్నాడు.
జగదీష్ విస్మయంతో, “మీరేం మాట్లాడుతున్నారో నాకు అర్ధం కావటం లేదు?” అన్నాడు.
“నువ్వున్నది ఇండియాలో కాదు. పాకిస్తాన్‌లో! అర్ధమయ్యిందా?”
జగదీష్ మీద పిడుగు పడినట్లయింది. “అంటే.. అంటే… నేనీ రిసెర్చి  చేసింది శత్రుదేశంలోనా? నేనున్నది డిల్లీలో కాదా?” తడబడుతూ పిచ్చెక్కినవాడిలా అన్నాడు.
“కాదు రిసెర్చి సెంటర్ చీఫ్‌ని కూడా నేను కాదు. నా పేరు అజ్మరాలీ. సైన్యంలో అధికారిని. నిన్ను ఇండియన్ సరిహద్దు నుంచి ఇక్కడికి తీసుకొచ్చి నీతో రహస్యం  చెప్పించే బాధ్యత నా మీద పెట్టింది ప్రభుత్వం.”
జగదీష్ ప్రసాద్ మొహం వాడిపోయింది. ఏమీ తోచనివాడిలా నిశ్చేష్టంగా వుండిపోయాడు. అజ్మరాలీ అతడి దగ్గరికి వచ్చాడు. “మీ దేశంలో నువ్వు కలలో కూడా ఊహించని సౌఖ్యాలు ఇక్కడ అమరుస్తాను. నీ భార్య, పిల్లల్ని ఇక్కడీకి తెచ్చే బాధ్యత నాది. చెప్పు” 
“నేను చెప్పను” క్లుప్తంగా అన్నాడు ప్రసాద్ అన్నాడు. అజ్మరాలీ వెళ్లిపోయాడు. మిగతావాళ్లు అతడికి ఎన్నో విధాల నచ్చచెప్పారు. అతడు వినలేదు. ఆ తర్వాత మొదలైంది నరకం. అతడిని  రకరకాలుగా హింసించడం ప్రారంభించారు. కలలో కూడా ఊహించని బాధలు పెట్టారు. అతను చెప్పలేదు.
అతడిని ఒక చీకటి గదిలో బంధించారు. మిగతా వాళ్లతో సంబంధం లేకుందా వుంచారు. చిత్రహింసలు పెట్టారు. అతడి కళ్లు గాజు గోళాల్లా నిస్తేజమయ్యాయి. అతడి శరీరం శుష్కించి పోయింది. ఒక్కటే మాట. “మీరు చంపినా చెప్పను”
పదేళ్ళు గడిచాయి. సుదీర్ఘమైన ప..దే..ళ్లు.. అతడు వుడకబెట్టిన దుంపలా తయారయ్యాడు. మరింకెంతో కాలం బ్రతకడనిపించేలా తయారయ్యాడు.
అజ్మరాలీ సైన్యం నుంచి తిరిగి ఈ డిపార్టుమెంట్‌కి వచ్చాడు. జగదీష్ ప్రసాద్ పరిస్థితి చూసి మిగతా ఆఫీసర్లని తల వాచేట్టు చివాట్లు పెట్టాడు. అతడిని మిగతా ఖైదీల్లో కలిపి వుంచమని ఆజ్ఞ యిచ్చాడు. అతడితో అన్నాడు. “పది సంవత్సరాలుగా  నువ్వీ రహస్యం చెప్పలేదంటే మరిక చెపుతావని నాకు నమ్మకం లేదు. మామూలు పరిస్థితుల్లో అయితే నిన్ను చంపెయ్యాలి? సైన్యం సంగతి నీకు తెలియనిదేముంది? మనకు దక్కనిది పరాయివాడికి దక్కకూడదు అన్న సిద్ధాంతం. అయితే ఒక సైంటిస్ట్‌గా నీ మీద నాకు గౌరవం వుంది. అందువల్లే నిన్ను చంపేయకుండా వుంచుకున్నాను. అయితే జీవితాంతం నీకు స్వేచ్చ మాత్రం వుండదు.
అజ్మరాలీ  మోసం తెలియక అదే గొప్ప వరంగా అజ్మరాలీ వైపు కృతజ్ఞతతో చూశాడు జగదీష్. అతడు మిగతా భారతీయ సైనికులతో కలుపబడ్డాడు. యుద్ధ ఖైదీలు అందరూ ఒకే కుటుంబంలా కలిసి వుండేవారు. స్వదేశానికి దూరంగా, భార్యాబిడ్డల్ని ఎప్పుడూ కలుసుకోలేమన్న నిరాశా నిస్పృహలతో జీవచ్చవాలుగా బ్రతికే ఆ ఖైదీలకి కేవలం తమ తోటి ఖైదీల మధ్య వున్నామన్న ఆశ ఒక్కటే చీకట్లో చిరుదీపం. జగదీష్ అంటే వారికి గౌరవం. అతడి విజ్ఞానాన్ని వాళ్లు గౌరవించేవారు. అతడు కనుక్కున్న విషయం సామాన్యమైనది కాదని వాళ్లకి తెలుసు. జగదీష్ వున్న సెల్‌లోనె ఇస్మాయిల్ కూడా వుండేవాడు.
శాంతి ఒప్పందం క్రింద అప్పుడప్పుడు ఖైదీల మార్పిడి జరిగేది. ఐక్యరాజ్య సమితి ఆధ్వర్యంలో రెండు దేశాల యుద్ధ ఖైదీలు విడుదల అయ్యేవారు. భారతదేశం వచ్చిన ఖైదీలు, అక్కడ చెరసాలలో వున్న జగదీష్ గురించి ప్రభుత్వానికి చెప్పారు. భారత ప్రభుత్వం ఎంతో ప్రయత్నించింది. ఆ పేరు మీద  ఎవరూ లేరన్నారు. అది అబద్ధమని అందరికీ తెలుసు. కానీ ఎవరూ ఏమీ చేయలేని పరిస్థితి. ఇండియా నుంచి వచ్చిన పది సంవత్సరాల క్రితం సరిహద్దునుంచి దొంగతనంగా జగదీష్‌ని పాకిస్తాన్‌కి రవాణా చేసిన అధికారిని మార్షల్ లా క్రింద ఉరి తీశారు. జగదీష్ భార్యకి, ఆమె భర్త బ్రతికి వున్నట్టు తెలియజేయటానికి ప్రయత్నించింది  ప్రభుత్వం. ఆమె అనాధ అనీ, ఎక్కడ వుందో తెలీదని అధికారులు తెలియజేశారు.
ఈ టైంలో పాకిస్తాన్ జైల్లో ఒక సంఘటన జరిగింది. ఇస్మాయిల్, జగదీష్ వున్న సెల్‌లో వరుణ్ అనే యుద్ధఖైదీని వుంచారు. అతను ఈస్టరన్ సెక్టార్ నుంచి పట్టుబడ్డాడు. రెండు రోజుల పరిచయం తరువాత అతను విషయం చెప్పాడు. “నేను ఆర్మీ నుంచి రాలేదు! ఇండియన్ ఇంటెలిజెన్స్ డిపార్ట్‌మెంట్ నుంచి వచ్చాను. మిమ్మల్ని తీసుకుపోవటానికి సైనికుడిగా నటించి  యుద్ధంలో దొరికిపోయాను.”
వారం రోజుల  తరువాత వాళ్ల ఆపరేషన్ పూర్తయింది. వరుణ్ మొత్తం వివరాలన్నీ సేకరించాడు.
ఒక వర్షం కురుస్తున్న చీకటి రాత్రి వాళ్లు ముగ్గురు ఆ ఆర్మీ క్యాంప్ నుంచి తప్పించుకున్నారు. అయితే దురదృష్టవశాత్తు సరిహద్దు దాటకుండానే దొరికిపోయారు.
వాళ్లు పారిపోవటం గమనించిన గార్డులు వెనుకనుంచి రైఫిల్ పేల్చారు. భారతదేశపు సరిహద్దు కొండల అవతల కనిపిస్తూ వుండగా జగదీష్ కూలిపోయాడు. అతడి కాలులో గుండు దిగబడింది.
“కాస్త ఓపిక తెచ్చుకోండి. అరగంటలో సరిహద్దు దాటేస్తాం” చెయ్యి అందిస్తూ అన్నాడు వరుణ్.
“లేదు బాబూ. ఈ వయసులో నేనిక శక్తి సమకూర్చుకోలేను. మీరిద్దరూ వెళ్లండి.”
“నేను వెళ్లను” అన్నాడు ఇస్మాయిల్. “మిమ్మల్ని ఇలా వదిలి వెళ్లను. గార్డులు చంపినా సరే.”
“అదికాదు…”జగదీష్ చెప్పబోయాడు.
“మీరింకేమీ చెప్పొద్దు” ఇసమయిల్ దృఢంగా అన్నాడు.
జగదీష్ వరుణ్ వైపు తిరిగి “నువ్వు పారిపో. ఇంటెలిజెన్స్ డిపార్ట్‌మెంట్ మనిషివని తెలిస్తే వాళ్లు నిన్ను బ్రతకనివ్వరు.” అన్నాడు.
“ఎలాగయినా సరే నేను మిమ్మల్ని తీసుకువెళతాను” దృఢంగా అన్నాడు వరుణ్.
“అది అయ్యే పని కాదు. గార్డులు నాలుగు వైపులనుంచీ చుట్టుముడుతున్నారు. కనీసం నీ ప్రాణాలయినా దక్కించుకో.”
దూరం నుంచి రైఫిల్ చప్పుడు ఇంకా వినిపిస్తుంది.
వరుణ్ లేచాడు. “జగదీష్‌గారూ మనిషి కన్నా ముఖ్యం దేశం. మా డిపార్ట్‌మెంట్‌లో చెప్పే మొదటి పాఠం అది. సైన్యంలో కూడా ఇదే చెబుతారు. ఇక్కడ సెంటిమెంట్స్‌కి విలువ లేదు. ఈ ఫార్ములా మన దేశానికి ఎలాగయినా చేరాలి. నేను ప్రాణం పోయేవరకూ మీతోనే వుండి మిమ్మల్ని కాపాడుకోవటానికి ప్రయత్నిస్తాను. చస్తే ఇద్దర్మ చద్దాం. ఇస్మాయిల్ మాత్రం సరిహద్దు దాటి వెళ్లిపోతాడు. అతడి ద్వారా ఫార్ములా పంపించేద్దాం.”
జగదీష్ మొహంలో వెలుగు కనపడింది. దాదాపు పది సంవత్సరాల తరువాత మొట్టమొదటి ఆశ.
వరుణ్ అన్నాడు. “ఇస్మాయిల్ సరిహద్దు దాటి వెళ్లేవరకూ మనం ముగ్గురం ఇక్కడే వున్నామన్నా భ్రమ అవతలి వాళ్లకు కలగజెయ్యాలి. మీరు తొందరగా ఆ ఫార్ములా వ్రాయండి. నేను గార్డులని ఏమార్చే ప్రయత్నంలో వుంటాను” అంటూ కాగితం ఇచ్చి అక్కణ్ణుంచి చీకటిలో మరోవైపు వెళ్లి అక్కణ్ణించి లోయలోకి రాళ్లు విసరసాగాడు. కాల్పులు అటు మళ్లాయి. అయిదు నిమిషాలు గడిచాయి.
జగదీష్ సగం ఫార్ములా వ్రాశాడు.
అంతలో చెట్ల వెనుక చప్పుడైంది. నలుగురు గార్డులు ఊహించని రీతిలో బయటకొచ్చారు. ఇస్మాయిల్ చేతులు ఎత్తి నిలబడ్డాడు. వరుణ్ ప్రాణాలకు తెగించినట్టు వాళ్లవైపు పరిగెత్తాడు. ఒక గార్డుని కూలద్రోసి రైఫిల్ లాక్కుని మిగతా వాళ్ల మీద ఎక్కుపెట్టాడు. నలుగురు గార్డులూ సరెండర్ అయ్యారు. అంతా క్షణాల్లో జరిగిపోయింది.
“వీళ్ల గురించి మీరు ఆలోచించకండి. వ్రాయటం పూర్తి చేయండి” అన్నాడు వరుణ్.
అప్పటికే జగదీష్ తను వ్రాసిన కాగితాన్ని ముక్కలు ముక్కలుగా చింపేశాడు.
వరుణ్ మొహం వాడిపోయింది. “ఏమిటిది?” అన్నాడు.
జగదీష్ అన్నాడు. ” నువ్వు పాకిస్తానీ ఇంటెలిజెన్స్ ఏజెంటువి.. అవునా?”
అక్కడ సూదిపడితే వినపడేంత నిశ్శబ్దం. దాన్ని ఛేదిస్తూ “ఏం మాట్లాడుతున్నారు మీరు?” అన్నాడు కంగారుగా వరుణ్.
“నువ్వు గార్డులతో ప్రవర్తించిన  విధానం చూస్తే నాకు అనుమానం వచ్చింది. మనల్ని చూడగానే గార్డులు ఎందుకు ఆగిపోయారు? నువ్వు దగ్గిరకు వెళుతుంటే వాళ్లు ఎందుకు కాల్పులు సాగించలేదు.”  జగదీష్ ఆగి మళ్ళీ అన్నాడు. “పది సంవత్సరాలు నన్ను ఒంటరిగా వుంచి హింసించినా నేను మీకేమీ చెప్పలేదు. అందుకే బహుశా మీరీ కొత్త ఎత్తు వేసి ఉంటారు. నన్ను మామూలు ఖైదీల్లో కలిపి అదే సెల్‌లోఖి వచ్చిన యుద్ధ ఖైదీలా నువ్వు నటించావు. దేశభక్తి అనే సింటిమెంట్ మీద నాటకమాడి నాతో ఈ ఫార్ములా విషయం చెప్పించటానికి ప్రయత్నించారు అవునా?”
వెనుకనుంచి చప్పట్లు వినిపించాయి. చెట్ల చాటునుంచి అజ్మరాలీ వచ్చాడు. “సరిగ్గా గ్రహించావు జగదీష్. నేను రాగానే చేసిన పని అదే. నీతో నిజం చెప్పించటానికి వేసిన ఎత్తు ఇదిగో ఈ విధంగా వీరివల్ల ఫెయిలయింది.” అంటూ జేబులోంచి పిస్టల్ తీశాడు.
ఆ అడవిలో అతడి చేతిలో పిస్టల్ నాలుగు సార్లు  ప్రతిధ్వనించింది. నలుగురు గార్డులూ నేల కూలారు.
“తమ పోర్షన్ సరిగ్గా వెయ్యలేని పాత్రధారులు రంగస్థలం మీద అనవసరం” పిస్టల్ జేబులో పెట్టుకుంటూ అన్నాడు అజ్మరాలీ.  వరుణ్ భయంగా అతడివైపు చూస్తూ “సారీ సార్! ఒక్కసారిగా నలుగురొచ్చేసరికి నేనేం చేయాలో అర్ధం కాలేదు” అన్నాడు. “నువ్వు చెయ్యగలిగింది ఏమీ లేదు. ఏదయినా చేస్తే  అది ఇతడితో రహస్యం చెప్పించగలగటమే.”
ఇక ఆ విషయం మాకు వదిలిపెట్టండి” వరుణ్ అన్నాడు.
(అతడి అసలు పేరు ఖాన్ అని తరువాత తెలిసింది)
ఇస్మాయిల్‌నీ, జగదీష్‌నీ తిరిగి ఆర్మీ క్యాంప్‌కి తీసుకొచ్చారు. ఖాది ఇది తన ప్రిస్టేజిగా తీసుకున్నాడు. ఎన్నో రకాలుగా జగదీష్ చేత రహస్యం చెప్పించ్చడానికి పూనుకున్నాడు.
జగదీష్ చెప్పలేదు. అసలు మాట్లాడలేదు.
అసలెవరితోనూ మాట్లాడలేదు. తనవాళ్లు, పరాయివాళ్లు, శత్రువులు, మిత్రులు ఎవరితోనూ మాట్లాడలేదు. ఒక మునిలా, నిశ్శబ్దంగా, మౌనంగా వుండిపోయాడు. తను నోరు విప్పి ఒక్క అక్షరం మాట్లాడినా దాన్ని శత్రువులు ‘డీ కోడ్‘ చేస్తారేమో అన్నట్టు పెదవి పదపలేదు. దాహంతో గొంతు ఎండిపోతున్నా ‘నీళ్లు‘ అని అడగలేదు. పది సంవత్సరాల నుంచి అతడి స్వరం ఉచ్చారణని మర్చిపోయింది. ఒకచోట ఒంటరిగా కూర్చోవటం, గార్డులు ఏదైనా పెడితే తినటం, లేకపోతే అలా వుండిపోవటం.
అతడి కళ్ళు నిస్తేజాలయ్యాయి.
అతడిని వృద్ధాప్యం ఆక్రమించిది.
ఒక జీవచ్చవంలా .. మరణం కోసం ఎదురు చూస్తూ అలా శత్రు శిబిరంలో వుండిపోయాడు.
ఇంకా అలాగే వున్నాడు.
 
* * * * * * * * * *
 
 
 


రచన: స్వర్ణలతానాయుడు 
 
శ్రావణమాసంలో శుక్లపక్షమి పౌర్ణమి రోజునాడు వచ్ఛేదే రాఖీ పండుగ. భారతదేశం సాంప్రదాయాలకు పుట్టినిల్లని చెప్పడంలో ఎంతమాత్రమూ అతిశయోక్తి లేదు.అన్నాచెల్లెళ్ళ అనురాగబంధానికి ప్రతీకగా జరుపుకునే వేడుక ఇది.
 
ఈ రోజున వేకువజామునే లేచి తలస్నానం చేసి దైవపూజ కావించుకుని సోదరుల నుదుట తిలకం దిద్ది, మంగళహారతిచ్ఛి  నోరు తీపి చేసి సప్తవర్ణాలను తలపించే రంగురంగులదారాలతో అన్నాతమ్ముళ్ళకు రాఖీ కట్టి  వారి ఆశీర్వాదం తీసుకుంటారు.అదే తమ్ముడైతే అక్క ఆశీర్వదిస్తుంది కలకాలం సోదరుల జీవితాలు ఆనంద మయం కావాలని కోరుకుంటూ తమకు రక్షగా ఉండాలనే భావంతో  బంధనాల దారంతో ముడివేస్తారు. రాఖీ కట్టినందుకు గాను అక్కచెల్లెళ్ళకు ఎవరి ఆర్ధిక స్తోమతను బట్టి వారు విలువైన కానుకలిచ్ఛి వారిని సంతోషపెడతారు. ఈ రోజు బ్రాహ్మణులు పాతజంధ్యాలను తీసివేసి కొత్తజంధ్యాలను ధరిస్తారు తరువాత వేదపఠనం చేస్తారు . అందువల్ల `జంధ్యాల పౌర్ణమీ అని కూడా పిలువబడుతుంది .
 
దేవదానవులు మధ్య జరిగే సమరంలో శచీదేవి తనభర్త ఇంద్రుడికి వీరతిలకం నుదుటదిద్ది మంగళహారతులిచ్ఛి విజయం కలగాలని కోరుకుంటూ రాఖీని కట్టి యుద్దరంగానికి పంపింది. ఇది క్రమేణా ఆడపిల్లలు సోదరులకు కట్టడం ఆనవాయితీగా మారింది .సోదరసొదరీమణులు సిరిసంపదలతో తులతూగాలని జరుపుతూ చేసే వేడుక ఇది.అనాచెల్లెళ్ళ మమకారాన్ని, రక్తసంబంధాన్ని మరువకుండా బంధం బలపడాలనే ఉద్దేశంతో అందరూ కలిసి ఈ పండుగ వైభవంగా జరుపుకుంటారు.గ్రీకు దేశపు రాజు అలెగ్జాండర్ విశ్వాన్ని జయించాలనే ఆకాంక్షతో పురుషోత్తముడిపై యుద్దం తలపెడతాడు.రణరంగంలో పురుషోత్తముడిదే పైచేయి కానున్న సమయంలో అలెగ్జాండర్ భార్య భారతీయ సాంప్రదాయం ప్రకారం తన సేవకులతో రాఖీని పంపి తన భర్తకు ఎలాంటి ఆపద కలుగకుండా కాపాడమని ప్రార్ధిస్తుంది.
 
పురుషోత్తముడు ఆమెను తన సోదరిగా భావించి చెల్లి పసుపుకుంకుమలతో కలకాలం జీవించాలని తలచి అలెగ్జాండర్ వదిలివేయడం జరుగుతుంది.ఆనాటి నుండి అనాదిగా వస్తున్న ఆచారమే ఈ వేడుక. అమ్మలో సగం నాన్నలో సగమై వారి భాధ్యతలను సోదరులు తీసుకుంటారు.స్త్రీలు రక్తసంబంధం లేకపోయినా తాము సోదరుల్గా భావించే వారికి రాఖీలు కట్టి తమ అనురాగాన్ని పంచుకుంటారు. అనుక్షణం అన్న మోములో చిరునవ్వుల వెలుగులు పూయించాలని తపించేదే ముద్దులచెల్లి.బాల్యంలో చెల్లి చేసే ఆకతాయి పనులను సమర్ధిస్తూ తల్లి దండనలను తాను అనుభవించేవాడే అన్న..వెనుక దాగిన అనంతమైన వెలకట్టలేని ప్రేమ. చిన్ననాడు కలిసి ఆడిన ఆటలు , చెల్లి కోరింది కొనడానికి అమ్మను కాకాపట్టి డబ్బులు తీసుకుని కోరిక నెరవేర్చి సంతృప్తి పడే అన్న ప్రేమను చెల్లి ఎన్నటికీ మరువదు.
 
టీనేజీప్రాయంలో చెల్లి కాలేజీకెళ్ళేటపుడు బాడీగార్డ్ గా మారి కంటికి రెప్పలా కాపాడి గమ్యం చేర్చే అన్న ప్రేమ చిరకాలం గుర్తుండే సంఘటనలే. చెల్లి పెళ్ళి చేసి అత్తారింట తన క్షేమాన్ని తలుస్తూ కన్నులు దాటని కన్నీటిని అదిమిపెట్టి మోమున నవ్వులు పులుముకునేవాడే అన్నయ్య. అమ్మా నాన్నల బాధ్యతను తాను తీసుకుని పసుపుకుంకుమలిచ్ఛి పుట్టింటి సాంప్రదాయాన్ని కలకాలం నిలిపి చెల్లి ఎదలో పన్నీటిజల్లుని కురిపించేవాడే అన్నయ్య.
 
 
తోడబుట్టినవాళ్లే కాకుండా సోదర,సోదరీభావం కలిగిన వాళ్లందరూ జరుపుకునే పవిత్రమైన పండగ ఈ రక్షాబంధనం..
రచన: టీవీయస్.శాస్త్రి  
 
తెలుగు సాహితీ జగత్తులో కేవలం స్వయంకృషితో,ప్రతిభా పాటవాలతో ఎదిగిన గొప్ప రచయిత శ్రీ రావూరి భరద్వాజ. శ్రీ రావూరిగారు తాను అనుభవించిన కష్టాలను, కన్నీళ్లను, అవమానాలను, అభిశంసలను, నిరాదరణలను, అనుభవాలను,  అనుభూతులను,కథా వస్తువులుగా మలుచుకున్నారు. ‘పాకుడురాళ్ళు’. కాదంబరి’ నవలలు–“అధోజగత్సహోదరుల కథా సరిత్సాగరం…”అని మహాకవి శ్రీశ్రీ నుండి అభినందనలు అందుకున్నట్టి రచయిత శ్రీ రావూరి వారి’జీవన సమరం’వంటి  ఒక యదార్ధ గాధా సంపుటం–“ఒక్క భారతీయ భాషల్లోనే కాదు, నాకు తెలిసిన ,ఏ విదేశీ భాషలోనూ ఇలాంటి స్మృతి సాహిత్యం ఇంతవరకూ రాలేదు”అని శ్రీ పురిపండ అప్పలస్వామి గారిచేత ప్రశంసలు అందుకున్న మహామనీషి శ్రీ రావూరి వారు.చాలా కాలం,అంటే రమారమి 25 సంవత్సరములు నాస్తికుడిగా ఉన్న ఆయన జీవితం అనేక మలుపులు తిరిగింది. జీవితమంతా, తెలుసుకుంటూ,తెలుసుకుంటూ ప్రయాణం సాగించాలి అనే వారు. అలా వారు వ్రాసిన పుస్తకం ‘తెలుసుకుంటూ, తెలుసుకుంటూ’  అనే దాన్ని వారి అమ్మానాన్నలకు అంకితమిస్తూ,ఎంత  వి(స)లక్షణముగా చెప్పారో చూడండి—

“అవినీతికన్నా,అధర్మంకన్నా
మించిన దరిద్రం మరోటి లేదు“అని విశ్వసించి,
ఆ పరంగా,సుసంపన్నంగా జీవించిన
మా 
నాన్న
కు
తన కన్నీటిని దాచుకొని,
బాధితుల కన్నీటిని తుడవటమే
జీవిత పరమార్ధంగా భావించిన
మా
అమ్మ
కు
తమ జీవితాశయాలనే పాఠాలుగా
నాకు నేర్పినందుకు…అంకితం.
శ్రీ రావూరి భరద్వాజగారు  తెలుగు కథారచయితగా, నవలారచయితగా, రేడియోలో రచయితగా పేరు తెచ్చుకున్నారు. రావూరి భరద్వాజ 24 కథా సంపుటాలు, తొమ్మిది నవలలు, నాలుగు నాటికలు మరియు ఐదు రేడియో కథానికలు రచించారు. సినీ పరిశ్రమలో తెరవెనుక జీవితాన్ని కళ్లకు కట్టినట్టు చిత్రీకరించిన పాకుడురాళ్ళు నవల భరద్వాజ యొక్క ఉతృష్ట రచనగా పరిగణింపబడుతుంది.ఈ నవలకే వీరికి జ్ఞానపీఠంవారి పురస్కారం లభించింది. ఈయన రచనలలో జీవన సమరం మరో ప్రముఖ రచన. తెలుగు రచనా ప్రపంచంలో వినూత్న సాహితీ ప్రక్రియకు శ్రీకారం చుట్టిన ఘనుడితడు. ఆడంబరాలులేని సాధారణ జీవితం ఆయనది. ఒక బీద కుటుంబంలో జన్మించిన భరద్వాజ కేవలం ఉన్నత పాఠశాల స్థాయివరకే చదువుకున్నారు. ఆ తరువాత కాయకష్టం చేసే జీవితాన్ని ప్రారంభించారు. చిన్నతనంలో పొలాల్లో గడిపిన భరద్వాజ వ్యవసాయ కూలీల కఠినమైన జీవన పరిస్థితులను గమనించేవారు. అప్పుడే పల్లెప్రజల భాష, యాస, ఆవేశాలు, ఆలోచనలు, కోపాలు, తాపాలు గమనినించిన భరద్వాజ ఆ అనుభవాలను తర్వాతకాలంలో తన రచనలలో నిజమైన పల్లె వాతావరణాన్ని సృష్టించడానికి ఉపయోగించుకున్నారు. తొలిరోజుల్లో తెనాలిలో ఒక ప్రెస్సులో పనిచేయటం ప్రారంభించారు. కొన్నాళ్ళ తర్వాత ఒక పత్రికకు ఉపసంపాదకుడై ,, ఒకసారి ఆత్మాభిమానం కించపరచే ఒక సందర్భంలో తాళలేక ఆ ఉద్యోగానికి రాజీనామా చేసి కొన్నాళ్ళు ఫౌంటెన్ పెన్నుల కంపెనీలో సేల్స్‌మన్‌ గా పనిచేశారు. అక్కడ కూడా యజమాని అమానుషత్వాన్ని భరించలేక రాజీనామా చేసి కొన్నాళ్ళపాటు ఖాళీగా ఉన్నారు. ఆ తర్వాత హైదరాబాదు ఆకాశవాణి కేంద్రంలో కళాకారునిగా చేరి చివరకు ప్రసంగ కార్యక్రమాల ప్రయోక్తగా పదవీ విరమణ చేసారు.భరద్వాజపై చలం ప్రభావం మెండుగా ఉన్నది. చలాన్ని అనుకరిస్తూ ఈయన అనేక సెక్సు కథలు వ్రాసారు. త్వరలోనే సెక్సు కథలు వ్రాయటంలో అందె వేసినచెయ్యి అనిపించుకున్నారు. అనేక పత్రికలు ఆ వ్యాసంగంలో ఈయన్ను ప్రోత్సహించాయి. ఏ మాత్రం సంకోచంగానీ, జంకుగానీ లేకుండా జీవనోపాధికై ఈయన అనేక కథలు వ్రాసారు.రావూరి భరద్వాజ రమారమి 150 రచనలు చేశారు..రావూరి భరద్వాజకు 1980లో ఆంధ్ర విశ్వవిద్యాలయం, 1987లో జవర్‌లాల్ నెహ్రూ సాంకేతిక విశ్వవిద్యాలయం, 1991లో నాగార్జున విశ్వవిద్యాలయం గౌరవ డాక్టరేట్లు ప్రదానం( కళాప్రపూర్ణ) చేసి గౌరవించాయి.
వారి భావ పరంపరలు కొన్ని….
1.ప్రభువును పూజించి, ధ్యానించి, ప్రార్ధించి ఏమేమో కావాలని అర్దించే వారిని చూస్తే, నాకు జాలి వేస్తుంది. నీకేమి కావాలో, ఏమిస్తే నీవు చుక్కలదాకా ఎదుగుతావో, ఏమిస్తే నీవు దిశాంతాల దాకా విస్తరిస్తావో, ఏమిస్తే నీవు చండభాస్కరునిలా వికసిస్తావో, ప్రభువుకు తెలుసు. తన బిడ్డ ఏడుపును విన్న తల్లి వెంటనే గ్రహిస్తుంది. అది తన కోసం ఏడుపా? ఆకలి ఏడుపా? భయపడిన ఏడుపా? మరేదయినానా-అని! తనకు తెలియదనుకొని, కోరికల పట్టీని తనముందుంచే వారి అమాయకత్వానికి చూసి ప్రభువు నవ్వుకోడా? జాలి పడడా?
2.ఉన్నచోటనే ఉండిపోకుండా, కొంచెం ఎత్తుకెళ్ళిన మాట నిజమే! ఇలా వెళ్ళటం నా ప్రతిభాపాటవాలకు నిదర్శనమని మీరనటంలో మీ అభిమానం ద్యోతకమవుతున్నంతగా సత్యం గోచరించటంలేదు. ఒక నిచ్చెన లేకపోతే నేనెలా ఎక్కగలను? నా బరువంతా తనమీద మోపుతున్నా కిక్కురుమనకుండా భరించగల మంచి నిచ్చెనను, నాకందచేసిన దయామయులే లేకపోతే–నేనేమయి ఉండేవాణ్ణి!
3.”నాలో ఉన్నవన్నీ నా కవసరమైనవి కావు.కోపం,అసూయ,అసహనం,ద్వేషం లాంటివి.ఏదో ఒక శాతంలో,నాలోనూ ఉన్నాయి.ఇవి–నాకెందుకూ పనికిరావటం లేదుగదా!అయినా ఎందుకున్నట్టు?”అన్నాడతను.”అవెందుకూ పనికి రావన్న పరమ సత్యం,అనుభవ పూర్వకంగా నీకు తెలియటం కోసం ఉన్నాయి”అన్నారు స్వామి పరమానంద (రామకృష్ణ మిషన్)
ఇలా సాగుతుంటాయి వారి భావపరంపరలు! 
శ్రీ రావూరి భరద్వాజ గారికి జ్ఞానపీఠంవారి పురస్కారం లభించిన సందర్భంలో వారికి అభినందనలు! భగవంతుడు వారికి ఆయురారోగ్యాలను ప్రసాదించాలని వేడుకుంటున్నాను.
 
అనుభవాలను మించిన మహాకావ్యం మరొకటి ఉండదని నిరూపించిన మహర్షి ఆయన!
(శ్రీ రావూరి భరద్వాజ గారికి జ్ఞానపీఠం వారి పురస్కారం లభించిన సందర్భంలో, వారికి అభినందనలు తెలియచేస్తూ  ‘ఆకాశవాణి’హైదరాబాద్ కేంద్రం వారు ఆ సందర్భాన్ని పురస్కరించుకొని శ్రీ రావూరి భరద్వాజ గారి అనుభూతిని ప్రసారం చేసారు.ఆ రేడియో ప్రసంగాన్ని జతచేస్తున్నాను.)
 
 

రచన: మంధా భానుమతి 
పదవ శతాబ్దం.. పూర్వార్ధం..
“బనవాసి”.. ఉత్తర కేరళ నుండి, ఉత్తర కర్ణాటక వరకు ఏక ఖండంగా రాజ్యమేలిన కాదంబ రాజుల ముఖ్య పట్టణం. కాల క్రమాన కాదంబ వంశ పాలన క్షీణించి, ఆ ప్రదేశమంతా చాళుక్యుల, ఆ తరువాత రాష్ట్రకూటుల సామంత రాజ్యంగా మారిపోయింది. కాదంబరాజు శివకోటి, యుద్ధాలలో రక్తపుటేరులు పారడం సహించలేక,  జైన మతం స్వీకరిస్తే, అప్పటినుండీ ఆ రాజ్యం జిన సంస్కృతికి మారుపేరుగా నిలిచింది.
భీమనప్పయ్య జైనమతం నుండి మారి, వైదికమతం స్వీకరించడానికి ఇష్టపడకపోతే.. తండ్రిగారూ, తాతగారూ, గ్రామస్థుల ఆగ్రహావేశలని అదుపుజెచెయ్యలేక, ఊరినుండి సకుటుంబంగా పంపివేసి ఇరువది వత్సరాలయింది. సింగనజోస్యుల వారి ఆదరణతో, ఆశీర్వాదంతో వేములవాడలో నిలదొక్కుకుని, ప్రతిభా పాటవాలతో రాజుగారి దృష్టిలో పడి.. బనవాసిలో రాచకార్యాలు విర్వర్తించడం ఆరంభించి పది సంవత్సరాల పైమాటే.
చాలా రోజుల తరువాత పాఠశాలకి పక్షం దినాలు శెలవు ప్రకటించి, ఆ రోజే వేములవాటికకి వచ్చాడు. రాగానే ఇల్లాలు ఆప్యాయంగా వడ్డిస్తుంటే కడుపారా తిన్నాడు. బనవాసిలో రాజుగారి వంట శాలనుంచి పంచ భక్ష్య పరమాన్నాలు వచ్చినా.. ఇంటి వంటకి సాటి వచ్చునా! అందులో కాసింత ప్రేమ, అభిమానం అనే ప్రత్యేక తాలింపు ఉంటుంది మరి.
భోజనం అయ్యాక, వీధరుగు మీద కూర్చుని, భుక్తాయాసం తీర్చుకుంటున్నాడు. జినవల్లభుడు తాటాకు విసిని కర్రతో విసురుతూ సేద తీరుస్తున్నాడు.
వబ్బేణబ్బ తాంబూలం తయారు చేస్తోంది.
అప్పుడే ఒక మాటన్నాడు భీమనప్పయ్య నవ్వుతూ..
“నిజమా! మీరు ఇంక ఇక్కడే ఉండిపోతారా?” జినవల్లభుడు విప్పారిన కన్నులతో ఆశ్చర్యంగా చూస్తూ అడిగాడు.
“అందరం ఇక నుంచీ కలిసి ఉంటామన్నాను కానీ, నేను ఇక్కడే ఉంటాననలేదే..” భీమనప్పయ్య చిరునవ్వు నవ్వాడు, చిన్నకొడుకుని దగ్గరగా తీసుకుని.
వాకిలి ముందున్న చెట్టుకి కట్టేసిన గుర్రానికి దాణా పెడుతున్న పంపన్న వెనుతిరిగి చూశాడు.
“అవును పంపన్నా! అందరం బనవాసికి వెళ్లిపోదాం. అక్కడి పాఠశాల నడిపిస్తూ రాజ్యం తీరుతెన్నుల మీద ఒక కన్నేసి ఉంచమని రాజుగారి ఆజ్ఞ. అక్కడి ప్రభువులు జైన మతం స్వీకరించాక యుద్ధవాతావరణం లేదనుకో! అయినా.. ఎప్పుడేం జరుగుతుందో చెప్పలేరు కదా!” తండ్రిగారి మాట విని తల పంకించి గుర్రాన్ని నిమరసాగాడు పంపన్న.
“నాకు ఇక్కడే ఉండాలని ఉంది అప్పా! అన్నీ బాగా నేర్చుకుంటున్నా కూడా..” జినవల్లభుడు బిక్కమొహంతో అన్నాడు. కళ్లు నీళ్లతో నిండి ఏక్షణంలోనైనా రాలడానికి సిద్ధంగా ఉన్నాయి. పదహారేళ్లు నిండినా పసితనంపోని పుత్రుడ్ని అక్కున చేర్చుకున్నాడు భీమనప్పయ్య.
“అక్కడ కూడా మన పాఠశాలే కదా! తండ్రిగారుంటారు. ఇంకా బాగా నేర్చుకోవచ్చు. చదువేనా.. ఇంకేమైనా కారణం..” పంపన్న తమ్ముడ్ని ఆటపట్టిస్తున్నట్లు చూశాడు.
“ఇంకేమిటి కారణం.. “భ్రుకుటి ముడిచిన తండ్రిని చూసి ఏం ఫరవాలేదన్నట్లు సైగ చేశాడు పంపన్న.
“స్నేహితులు ఉన్నారు.. వదిలి వెళ్లలేనంత గాఢస్నేహం. కోమటిభీమన్నగారి అబ్బాయి మల్లియ రేచన్న. ఇద్దరూ ప్రాణస్నేహితులు.” వబ్బెణబ్బ చిలకలు అందిస్తూ అంది.
“అవునప్పా! ఇద్దరం కలిసి ఛందో వ్యాకరణ సూత్రాలన్నీ కంఠస్తం పట్టాము. కావ్యరచన మొదలు పెడదామనుకుంటున్నాము. ఒకరి కొకరు తోడుంటామని వాగ్దానం చేసుకున్నాము.” జినవల్లభుడు మనసు విప్పాడు.
“నేనొక సలహా ఇవ్వచ్చా నాన్నగారూ!” పంపన్న సందేహిస్తూ అడిగాడు.
ప్రసన్నంగా చూస్తూ తల ఊపాడు భీమనప్పయ్య.
“మీకు మారుగా బనవాసి వెళ్లి అక్కడి వ్యవహాలు చూస్తూ నేను పాఠశాల నడుపుతాను. మీరు ఇక్కడే హాయిగా ఉండండి.. నిశ్చింతగా. ఈ వయసులో అంతంత  సుదీర్ఘ ప్రయాణాలు మంచిది కాదుకూడా.”
“రాజుగారి అనుమతి తీసుకుని అపుడు నిర్ణయిద్దాం.” సాలోచనగా చూస్తూ అన్నాడు భీమనప్పయ్య. రాజుగారి అనుమతనే కాదు, తాము కూడా ఆలోచించాలి కదా! స్ఫురద్రూపియై, నవయవ్వనంతో, ఆరోగ్యంతో.. ఎటువంటి ఆపదనైనా.. ఏ పరిస్థితి నైనా ధీమాగా ఎదుర్కొనగల పంపన్న ఇంకా పాలబుగ్గల పసివాడిగానే కనిపిస్తాడు భీమనప్పయ్యకి.
ఇష్టం ఉన్నా లేకున్నా రాజాజ్ఞ పాలించి తీరవలసిందే! పంపన్న చెప్తున్నట్లు ఇంక విశ్రాంతి తీసుకోవాలనిపించడం సహజమే. అయినా.. తన చేతిలో ఏముంది? వబ్బెణబ్బ కూడా ఒప్పుకోవాలి కదా! పంపన్నని వదిలి ఉండడం తనకీ కష్టమే!
ఆ రోజే పంపన్న బనవాసి ప్రయాణం.
జినవల్లభుడు అస్థిమితంగా అటూ ఇటూ తిరుగుతున్నాడు. తాను అనుకున్నదొకటి, జరుగుతున్నదొకటి. వేములవాటిక లోనే ఉండాలన్న తన అభ్యర్ధన ఈ విధంగా మలుపు తిరుగుతుందని ఊహించలేదు. స్నేహితుడిని విడిచి వెళ్లడం ఇష్టం లేదంటే.. అన్నకి దూరంగా ఉండాల్సి వస్తోంది. పరిస్థితి ఈ విధంగా మారుతుందంటే మౌనమే వహించేవాడు కదా!
భీమనప్పయ్య అడగడమేమిటి చాళుక్య నరసింహుడు వెంటనే అంగీకరించాడు. తండ్రికి సమానమైన పండితుడు. నవయవ్వనంలో ఉన్నవాడు.. నిస్సదేహంగా తండ్రికంటే బలవంతుడు. సకల విద్యా కోవిదుడు. అవసరమైతే అశ్వారోహణ చేసి యుద్ధ భూమికేగ గలడు. అంత కన్నా ఇంకేం కావాలి? జిన ధర్మాన్ని పాటించే చక్రవర్తికి రణమందు ఆసక్తి లేకపోయినా సామ్రాజ్య నిర్వహణలో శత్రు దాడికి సిద్ధంగా ఉండాలి కదా! పంపన్నని జాగ్రత్తగా బనవాసికి చేర్చ వలసిందిగా సేనాపతికి ఆజ్ఞాపించాడు. పదిమంది సైనికులు, అందులో కొందరు బనవాసి వారే.. భీమనప్పయ్యకి సహాయంగా వచ్చిన వారు.. దారిలో ఆహారానికీ, నిద్రకీ సరిపోయే సామాన్లని తగిలించిన గుర్రాలతో సహా తయారై వచ్చేశారు.
పంపన్నకి మాత్రం పరమ ఉత్సాహంగా ఉంది. బనవాసి పట్టణంలో ప్రకృతి గురించి విని ఉన్నాడు. ఆ ప్రశాంత వాతావరణంలో ఏదైనా కావ్య రచన సాగిస్తే.. అద్భుతంగా వచ్చే అవకాశం ఉంది. చూడాలి. ప్రయత్నం చెయ్యవలసిందే! పైగా ఇంటి బాధ్యతలు కూడా ఉండవు. కాలమంతా తన అధీనంలోనే.
“వ్యవహారంలో పడి ఆహారం విస్మరించకు పద్మప్పన్నా! అక్కడే మంచి కన్యని చూద్దాం.. వివాహమైతే కోడలికి నీ బాధ్యత అప్పగించవచ్చును.” వబ్బెణబ్బ పదోసారి హెచ్చరించింది.
పంపన్న తల ఊపాడు.
“అన్నా! ఇక్కడికి ఎవరు వస్తున్నా వారితో లేఖను పంపుతావు కదూ!” జినవల్లభుడు జీరపోయిన గొంతుతో అడిగాడు. పంపన్న తమ్ముని దగ్గరకు తీసుకుని తల నిమిరాడు.. ధైర్యం చెప్తున్నట్లుగా!
పాఠశాలలోని విద్యార్ధులు, స్నేహితులు.. అందరూ ఊరి చివరవరకూ వచ్చి వీడ్కోలు పలికారు. పంపన్న అందరిరోనూ సన్నిహితంగా ఉంటాడు.. జన ప్రియుడు.
పంపన్న అనుచరులతో సొన్నాలగి (నేటి శోలాపూర్)పట్టణం చేరేసరికి.. అన్ని రోజుల ప్రయాణం తరువాత అలసట అనిపించింది.. గుర్రాలకీ, మనుషులకీ కూడా. అక్కడ రెండు రోజులు ఆగి విశ్రాంతి తీసుకుందామనుకున్నారు. ఆ రెండు రోజులూ సత్రంలో ఉన్నారు. ఆ తరువాతి మజిలీ కొల్హాపురం. దారంతా కన్నుల విందు చేసే ప్రకృతిని పరిశీలిస్తూ, ఏటి ఒడ్డున ఆగి స్నానాలు చేస్తూ, చదునుగా ఉన్న చోట గుడారం దింపి విశ్రమిస్తూ సాగిపోయారు. పంపన్నకి జ్ఞానం వచ్చాక అదే అంత సుదూర ప్రయాణం.
బనవాసి చేరుతుండగా అక్కడి ప్రకృతి సౌందర్యానికి కన్నులు తిప్పుకోలేకపోయాడు పంపన్న. కొండలు, లోయలు.. అడవులు.. వరదా నది మూడు ప్రక్కలా చుట్టి ప్రవహిస్తూ ఆ ప్రదేశాన్ని సస్యశ్యామలం చేసింది. ఒడలు పులకరించగా, అశ్వం దిగి కాలి నడకన అంతా పరికిస్తూ నెమ్మదిగా నడవసాగాడు.
సంధ్యాసమయం ఆసన్నమౌతోంది. పడమటి కనుమల మీదుగా కిందికి దిగుతున్న మిహిరుడు నారింజరంగు కిరణాలని త్రోవంతా పరుస్తూ భవిష్యత్కాల మహాకవికి స్వాగతం చెప్తున్నాడు. వివిధ ఫల వృక్షాల, ఆ వృక్షాల నల్లుకున్న పూ తీవల సువాసనలతో ఆ ప్రదేశమంతా సుగంధ భరితమయింది.
“ఓహో.. ఏమి ఈ అందము. అటుగా నున్న ఆ శిఖరము మీద కుటీరము వేసుకుని కావ్యరచన మొదలు పెడితే నిరాటంకంగా సాగించవచ్చు..” ప్రపుల్ల మనస్కుడై రాజభవనం దరిదాపులకి చేరాడు.
ఒక్కసారిగా కర్తవ్యం గుర్తుకొచ్చింది. ముందు రాజాజ్ఞ.. నిశిత దృక్కులతో నలుపక్కలా పరిశీలిస్తూ అశ్వాన్ని అధిరోహించి కోటలోనికి ప్రవేశించాడు పంపన్న. ఆ క్షణం నుంచీ తన జీవితం తనదే! కష్టమొచ్చినా తనే భరించాలి.. సుఖమొచ్చినా తనదే!
సార్వభౌములైన రాష్ట్రకూటులు, సామంతులైన వేములవాడ చాళుక్యులు, దగ్గర బంధువులు. మాన్యకేతం రాజధానిగా దక్షిణాపథాన్నేలుతున్న అమోఘవర్షుడు శాంతి కాముకుడు. జైనమతాభివృద్ధికి పాటు పడ్డవాడు. సాహిత్యాన్ని, సంగీతాన్ని, శిల్పకళలని ప్రోత్సహిస్తాడు. ఎల్లోరా గుహలలో నిర్మిసున్న శిల్పాల వైవిధ్యం ఎంతో ఎన్నదగినదని తండ్రిగారు చెప్తుంటే విని ఉన్నాడు పంపన్న. చెరువులు తవ్వించడంలో, అడవులని పెంచడంలో అశోక చక్రవర్తితో పోల్చతగ్గ రాజు. అమోఘవర్షుడి సామంతులైన బనవాసి రాజులు వర్మలతో, చాళుక్య నరసింహుడికి సత్సంబంధాలున్నాయి. రాకపోకలు.. పండితులు, కళాకారుల ఆగమనాలు మామూలే. “ఆ విధంగానే తండ్రిగారు వచ్చుంటారు” అనుకుంటూ పంపన్న గుర్రాన్ని అశ్వశాల నిర్వాహకుడికి అప్పగించి, రాజుగారిని కలిశాడు.
బనవాసి రాజు, వర్మ ఎదురొచ్చి, పంపన్నని సాదరంగా తీసుకెళ్లి ఉచితాసనంలో కూర్చుండ బెట్టాడు.
“పంపనార్యులకు వందనాలు. మీ వసతి గృహం మా మందిరానికి సమీపంలోనే ఉంది. మీరు పాఠశాల నడపడమే కాదు.. మాకు సలహాదారుగా కూడా వుండాలి. కొన్ని నాళ్లు విశ్రమించి మీ పని ఆరంభింప వచ్చు.”
సహృదయుడైన రాజుగారి మాటలకు ప్రసన్న వదనుడై, నమస్కరించి సెలవు తీసుకున్నాడు పంపన్న.
“ఈ స్నేహభావమే తండ్రిగారిని కట్టి పడేసుంటుంది” అనుకుంటూ తన ఇంటికి బయలుదేరాడు, వెంట వస్తున్న ఇరువురు సేవకులతో.
అమోఘవర్షుడి తండ్రి మూడవ గోవిందుడు, చాళుక్య నరసింహుడి వంటి సామంతుల సహాయంతో గంగా తీరం వరకు రాజ్య విస్తరణ చేసి ప్రపంచ దేశాల విజేత అలెగ్జాండర్‍కి సాటి అనిపించుకున్నాడు. తండ్రికి తగ్గ తనయుడనిపించిన అమోఘవర్షుడు.. ప్రపంచ చక్రవర్తులు నలుగురిలో ఒక్కడనిపించుకున్నాడు.
పంపన్న బనవాసి చేరినప్పటికి మూడవ ఇంద్రుడు రాష్ట్రకూట రాజ్యంలో చక్రవర్తి సింహాసనం అధిష్టించాడు. అతడు, తాతగారైన మూడవ గోవిందుడి వలే, సామ్రాజ్య విస్తరణాభిలాషి.
పంపన్న బనవాసిలో పంపనార్యుడిగా గౌరవం పొందసాగాడు. శిష్యులకు పాఠాలు బోధిస్తూనే.. తను అనుకున్న కావ్య రచన చెయ్యడానికి ఇంకా జ్ఞానసముపార్జన చెయ్యాలని విశ్వసించాడు. కానీ తన మీదుంచిన బాధ్యత కట్టిపడేస్తోంది..  ’శ్రావణబెళగొళలో దేవేంద్రముని సకల శాస్త్రపారంగతుడు’ అని విన్నాడు. ఏదో ఒక విధముగా ఆయన వద్ద సుశ్రూష చెయ్యగలిగితే..
ఆలోచనలు అపారం.. ఎన్నెన్నో చెయ్యాలనుకుంటారు మానవులు. కానీ అన్నీ సాధించగలరా?
కనీసం అధ్యయనం ప్రారంభించాలనుకుని శ్రీవిజయ, కవీశ్వర మొదలైన కవుల పద్యకావ్యాలని ఆకళింపు చేసుకోనారంభించాడు. తన ధ్యేయమునకు అవి చాలవు.. విమలోదయ, నాగార్జున మొదలైన రచయితల గద్యరచనలు క్షుణ్ణంగా చదివాడు. అమోఘ వర్షుడు, (ఈయనే నృపతుంగ చక్రవర్తిగా పేరుపొందాడు) తన ఆస్థాన కవి శ్రీవిజయ సహాయముతో వ్రాసిన చందో వ్యాకరణ గ్రంధము “కవిరాజమార్గం”లోని సూత్రాలు మనసుకి పట్టించుకున్నాడు.
పంపన్న ఇంక కావ్య రచన చెయ్యడానికి సిద్ధంగా ఉన్నాననుకున్నాడు.. ఐదారు సంవత్సరాల కృషి.. నిద్రలో, మెలకువలో. చేసే ఏ పనిలోనైనా అదే దృష్టి. ఎంచుకున్న కావ్యం మహోత్కృష్టమయింది. కొన్ని రోజులు, పతంజలి యోగసూత్రాలను పాటించి మనశ్శరీరాలని నిగ్రహించి, ఏకాగ్రత సాధించాడు.
ఆ పున్నమి నాడు ప్రారంభించడాని ఆయత్తమయ్యాడు..
అయితే అనుకున్నట్లు జరిగితే.. విధి ప్రాముఖ్యమేముంది..
త్రయోదశినాడు రాజుగారి వద్దనుండి కబురొచ్చింది.
రాజదర్శనం చేసుకునొచ్చిన పంపన్న నిట్టూరుస్తూ శయ్య మీద మేను వాల్చాడు.
—————————
 
మాలిక పత్రిక జ్యేష్టమాస సంచికకు స్వాగతం. మాలిక పత్రిక ఇప్పుడు మాసపత్రికగా మిమ్మల్ని అలరించబోతుంది.  కొత్త కొత్త రచనలను, ఆలోచనలను మా పత్రిక ఎప్పుడూ ఆహ్వానిస్తుంది. ఏదైనా కొత్తగా రాయాలన్న తపన, రాయగలము అన్న నమ్మకం మీకుంటే తప్పకుండా రాయండి..మా సహకారం ఎప్పుడూ ఉంటుంది. ఈ సంచికలో ఒక కొత్త ప్రయోగం చేయడమైనది అదే కవితామాలిక. ఈ ప్రయోగం విజయవంతం ఐతే ముందు ముందు మరిన్ని చేయాలని ఉంది.. ఈ సంచికలోని అన్ని రచనలు మీకు నచ్చుతాయని ఆశిస్తున్నాము..
మీ రచనలు పంపవలసిన చిరునామా: editor@maalika.org
 
0. సంపాదకీయం
1. కవిత్వంలో ఏకాంతం – కవితామాలిక సంకలన సమీక్ష
2. నల్లమోతు శ్రీధర్ వీడియోలు – యోగా
3. గుర్తింపు

4. పదచంద్రిక – 10
5. రఘువంశం -1
6. దింపుడుకళ్ల ఆశ

7. అన్నదమ్ములు – అనుబంధం – చారిత్రక సాహిత్య కధామాలిక – 3
8. నమో భూతనాధా – పారశీక చందస్సు – 2
9.  సంభవం – 2

10. అతడే ఆమె సైన్యం -2 
జ్యోతి వలబోజు
 
ఏ వస్తువైనా తయారు చేసాక అమ్మడం ఎంతో ముఖ్యం . అలాగని ఆ వస్తువు పట్టుకుని ఇంటింటికి తిరుగుతూ ప్రచారం చేసుకుంటూ అమ్మడం  చాలా కష్టం. మార్కెట్లో తయారైన కొత్త వస్తువులగురించి ఎక్కువమందికి తెలియాలంటే ఒకటే దారి ఉంది. అదే వ్యాపార ప్రకటన.. బట్టలు, పిల్లలకు అవసరమయ్యే వస్తువులు, తినే వస్తువులు, వాహనాలు, నగలు, గృహావసర వస్తువులు ఇలా ఏదైనా సరే.. ఆ వస్తువుకు సంబంధించి అందమైన, అర్ధవంతమైన ప్రకటన తయారు చేసి రేడియో, టీవీలలో ప్రసారం చేస్తే ఆ సమాచారం ఎక్కువమంది వినియోగదారులకు చేరుతుంది. ఆ ప్రకటన ప్రభావంతో ఆ వస్తువు గురించి ఎక్కువమందికి తెలిసి అమ్మకాలు  పెరుగుతాయి. కొన్నేళ్ల క్రంద వరకు ఆడవారు ఉపయోగించే సౌందర్య సాధనాలు, వంటింటి సామగ్రి, పిల్లల ఆహారం, ఆరోగ్యానికి సంబంధించిన   వస్తువుల ప్రచారం కోసం ప్రకటనలు ఇచ్చేవారు. అప్పట్లో రేడియో, దిన, వారపత్రికలు తప్ప వేరే దారి లేదు. కాని ఈనాడు  ప్రతీ నట్టింట ఉండే టీవీ ద్వారా  వస్తువుల ప్రచారం కోసం ఖర్చులకు వెనుకాడకుండా ప్రకటనలు తయారవుతున్నాయి. పత్రికలు, రేడియో స్థానాన్ని టీవీ ఆక్రమించింది. ఇక కుటుంబసభ్యులందరినీ మాయచేసి మభ్యపెట్టడానికి ఇరవైనాలుగు గంటలూ ప్రతీ కార్యక్రమం మధ్యలో ప్రకటనలు వస్తున్నాయి. కాలి చెప్పుల నుండి, చాక్లెట్ళు, దుస్తులు, సబ్బులు, బాత్‌రూంలో ఉపయోగపడేవి, వంటింటి సామాను, బంగారు వస్తువులు,  ఇలా ప్రకటనకు అనర్హమైనది ఏదీ లేదు అన్నట్టుగా విభిన్నమైన ప్రకటనలు వస్తున్నాయి.. ఈ ప్రకటనలను సాదాసీదాగా నిర్మించరు. సినిమా తారలు, ప్రముఖులతో ఖరీదైన ప్రదేశాలలో షూటింగ్ చేసి ఎంతొ ఆకర్షణీయంగా తయారు చేస్తారు. ఈ వ్యాపార ప్రకటనలు అర్ధవంతంగా, ఉపయోగపడేలా ఉంటే బావుండు. కొన్ని ప్రకటనలు ఎంతో అందంగా, ముద్దుగా, ఆలోచింపచేసేవిగా, చూడగానే పెదవులమీద చిరునవ్వు వచ్చేలా ఉంటాయి. కొన్ని వ్యాపార ప్రకటనలు  చిన్న పిల్లలకు సంబందించిన బిస్కెట్ళు, చాక్లెట్లు, మంచి అలవాట్లను నేర్పించే  విధంగా ఉన్నాయి..అవి మళ్లీ మళ్లీ చూడాలనిపిస్తుంది.. కాని చాలా ప్రకటనలు పరమచెత్తగా ఉంటాయి. అర్ధంపర్ధంలేని ఈ  ప్రకటనలు తయారు చేసినవారిది అసలు టాలెంట్ అనాలా, బుర్ర లేదని తిట్టుకోవాలా తెలీదు? ఉదా: ఇద్దరు కొడుకులు తండ్రి పాంటు షాపుకి తీసికెళ్లి చాక్లెట్ తింటూ ఒకరి తర్వాత ఒకరు జానెడు , జానెడు అంటూ కత్తిరించమంటారు. ఇంకో బట్టల సబ్బు వాడేవారు సంస్కారవంతులై , ఎంతో మర్యాదగా ఉంటారట. అసలు మనిషి సంస్కారానికి, బట్టలు ఉతికే సబ్బూ ఏమైనా సంబంధం ఉందా? ఒక డియోడరెంట్ వాడితే ఆడవాళ్లందరూ  పిచ్చెక్కినట్టు ఆ మగవాడి వెనకాలే వెళతారని చూపిస్తున్నారు. ఇలా అర్ధం పర్ధం లేకుండా ఎన్నో వ్యాపార ప్రకటనలు తయారవుతున్నాయి.  ఒక చాక్లెట్ ఐతే సమయం, సందర్భం చూసుకోకుండా మొహం అంతా పూసుకుంటూ నాకుతూ తింటుంటారు. ఆ చాక్లెట్ ధర కూడా తక్కువేమీ కాదు. ఆ ప్రకటన వేసిన మాయాజాలం పడిన పిల్లలు ఇంట్లో పెద్దవాళ్లని సతాయించి మరీ  కొనిపించుకుంటారు. దీనివలన నష్టపోయేది మధ్యతర్గతి వాళ్లే కదా. అంతే కాదు కూల్ డ్రింకులు త్రాగడం మంచిది కాదని , అందులో పురుగులమందులకు వాడే కెమికల్స్ ఉంటాయని తెలిసినా వాటిని తయారు చేస్తూనే ఉన్నారు. ప్రముఖులైన సినీ తారలతో ప్రకటనలు తయారుచేసి జనాలను ఈ కూల్ డ్రింకులు తాగేలా చేసి వారి ఆరోగ్యాన్ని పాడు చేస్తున్నారు. ఇందులో పెద్దవాళ్లు కాస్త నిలువరించుకోగలిగినా పిల్లలు వినరు కదా. హానికరమైన వస్తువులను తయారు చేయడం మానడానికి బదులు ఇంకా ఎక్కువగా కొనుగోలు అయ్యేలా ఆకర్షణీయమైన వ్యాపార ప్రకటనలతో మోసం చేస్తున్నారు. ఐనా ఇలాంటి ప్రకటనల మోజులో పడి వస్తువు నాణ్యత, అవసరం గురించి ఆలోచించకుండా ఉండాలి. పిల్లలకు కూడా అదే నేర్పించాలి. అర్ధం లేని ప్రకటనలే కాదు అసభ్యంగా, మహిళలను కించపరిచేట్టుగా  ఉండే ప్రకటనలు ఎన్నో వస్తున్నాయి. వాటిని నిరసించి, వ్యతిరేకించి బహిష్కరించే హక్కు వినియోగదారులమైన మనందరి బాధ్యత. ..
రచన, నిర్వహణ: శ్రీనివాస్ వాసుదేవ్
 
“ఒంటరితనం”, “ఏకాంతం”, “తన్హాయీ” తెలుగు సాహిత్యంలో తరచుగా వినపడే పదాలైనా ఒకదానికొకటి పర్యాయంగా ఉపయోగించుకోలేం. అప్పుడప్పుడు సాహిత్యంలో ఈ పదసంకరమూ చూస్తుంటాం.  వీటిలో “ఏకాంతం” కాస్తంత పాజిటివ్ షేడ్ కలిగి పాఠకుడిని రచన ఆద్యంతమూ చదివించెయ్యగల సత్తా ఉన్న పదం. కవిత్వంలో మరీనూ…సదరు కవిత ఏమాత్రం చదవగలిగేలా రాసినా సరే! మనిషికి తోడు ఎంత  అవసరమో, ఏకాంతమూ అంతే ఆవశ్యం–కనీసం ఆ సహచర్యమెంత అందమో తెలియాలంటే ఏకాంతమూ ఉండాల్సిందేగా!

“ఏకాంతం”– మనలో మనం, మనతో మనం  మాట్లాడుకునే అవకాశం ఉన్న ఓ గొప్ప స్థితి. ఈ ప్రపంచంలో ప్రతీ మనిషీ ఈ ఏకాంతాన్ని అనుభూతించినా  ఏ ఇద్దరూ ఈ మానసిక స్థితిని ఒకేలా ఆస్వాదించరు. ఐతే చాలా కవితా వస్తువుల్లాగానే ఈ ఏకాంతాన్ని కూడా  అందరూ ఒకే స్పెక్టకల్ (దృష్టికోణం)నుంచి చూస్తున్నారా లేక తమ కవిత్వంలో  వేర్వేరు తాత్పర్యాలతో ట్రీట్ చేస్తున్నారా అన్న విషయంపై  కొంత చర్చ జరగాల్సి ఉందని భావించి “కవిత్వంలో ఏకాంతం” అని ఓ థీమ్ ఆధారంగా ఐదుగురు కవియిత్రులని వారి ఇష్టానుసారమైన శీర్షికతో కవితలు రాయమన్నాం (ఇందులో ఐదుగురే ఎందుకు అన్నదానికీ, అందరూ కవయిత్రులే ఎందుకు అన్న ప్రశ్నలకీ “ప్రత్యేకమైన కారణమేదీ లేద”న్నది తప్ప మరే సమాధానం లేదు). మా ఆలోచనకి కారణలేవీ వీరెవ్వరితోనూ చర్చించలేదు. అలాగే వారెవ్వరూ మరే ఇతర షరతులనీ నిబంధనలనీ అడగలేదు. దానికి ముందుగా ఆ ఐదుగురికీ ధన్యవాదాలు. మేం అడిగిన తేదీకల్లా వారి కవితలని మాకందచేసి సాహితీ స్ఫూర్తిని చాటుకున్నారు.
 
ఆ ఐదుగురు : సాయిపద్మ, కవితాచక్ర, పూర్ణిమా సిరి, జయశ్రీ నాయుడు, వనజ తాతినేని.
 
ఇక ఈ ఏకాంతం గురించి ఎవరెవరేమంటున్నారో వారి మాటల్లోనే విందాం.
 
ముందుగా సాయిపద్మగారి కవిత– 
 
(అ)సంభవ ఏకాంత యోగం ..

1.
ఏకాంతం కావాలని అడక్కండి ఎవర్నీ
చివరికి మిమ్మల్ని మీరు కూడా
విఫల ఏకాంత ప్రయోగాలన్నీ నిశ్శబ్దంగా ప్రేక్షకులై
కాస్త ఏకాంతాన్నీ కలగాపులగం చేస్తాయి
2.
ఏకాంతం కోసం ప్రార్ధించకండి ఎవర్నీ
శ్వాస కూడా వ్యాపారమై నలిగే ఆలయ దీపాలలో
చందనాగరు కర్పూర కస్తూరీ ధూపదీప నైవేద్యాలతో
విసిగి నిస్తేజ సమాధి అవుతోంది ఏకాంతం
 
3.
ఏకాంతం లోకి తోయబడకండి దయచేసి
మానవ సమూహాలకి లేని దయ –మనమీద మనకన్నా ఉండొద్దా
బలవంతపు ఏకాంతం , బలవన్మరణం–రెంటికీ పెద్ద తేడా లేదు
స్వగత అస్తిపంజరాల వొంటికి ఎన్ని స్నానాలూ సరిపోవు
 
4.
ప్రస్తుతం ఏకాంతం సంభవంలా అనిపించే అసంభవ యోగం
ఎందుకంటె …
5.
రణగొణ ధ్వన్వాన్విత రాగంలో … ఏకాంతం
లింగభేదం లేకుండా వెతికే ఓ పురా చిరునామా
అంచెలంచెలుగా అలవోకగా అవరోహిస్తున్నా
షడ్జమ సంయోగం జరగని ఓ ఒంటరి నిషాదం
—-సాయి పద్మ
 
సాయిపద్మగారి కవిత్వంలొ కవితా వస్తువేదైనా చదివిన మొదటివాక్యానికె ముచ్చటేసి ఆమె శైలికి అభిమానులవుతాం. ఆమె మనతో మాట్లాడుతూ (“ఏకాంతం కావాలని అడక్కండి ఎవర్నీ“)  తన ‘ఆర్గ్యుమెంట్’ ని చాలా కన్విన్సింగ్ గానే మనకి బదిలీచేస్తారు. ‘మనిషి జీవితంలో ఏకాంతం సహజంగానే సంభవించాలి కానీ బలవన్మరణంలా బలవంతపు, అసహజ ఏకాంతంలో ఆనందం శూన్యం’ అనేది ఈమె వాదన. ‘ఒంటరితనానికీ, ఏకాంతానికీ మధ్య గీసుకున్న ఓ abstract  గీతలాగా ఏకాంతమన్నది అసంకల్పితంగా, మనిషి జీవితంలో సంభవించే ఓ స్థితి’ అన్నది సాయిపద్మగారి ‘ఏకాంత ఫిలాసఫీ’ లా కన్పిస్తోంది. ఏకాంతాన్ని నిర్వచించే ప్రయత్నం లా కన్పించే “ప్రస్తుతం ఏకాంతం సంభవంలా అనిపించే అసంభవ యోగం ” నాలుగో స్టాంజాలో ఓ ఏకవాక్యంగా ప్రారంభమైనా ఐదో ఖండికలో ఓ పరిపూర్ణ రూపం సంతరించుకుని ఆఖరికి, ఏకాంతం  “షడ్జమ సంయోగం జరగని ఓ ఒంటరి నిషాద” మన్న సాయిపద్మగారి డిక్లరేషన్‌‌తో కవిత  భావాత్మకంగానే కాక భాషాపరంగా కూడా ఓ మంచికవితలా ముగుస్తుంది.
శిల్పరీత్యా, భాషరీత్యా ఒకే ప్రామాణిక అనురూపత (సిమ్మెట్రీ) ని అనుసరించకపోవటం సుస్పష్టమైనా ఈ కవిత వస్తుప్రధానమైనది కావున కవితని ఆస్వాదించటంలో అవేమీ పెద్ద అవరోధాలు కావు.
 
 
రెండో కవితగా కవితాచక్రగారి కవిత— 
 
ఏకాంతపు సిరి…!!
 
నీ భావ పరిష్వంగపు పరవశంలో…
నన్ను నేను మరిచి,
అల్లరి కవనమేదో అల్లుకుంటానా..
మేఘాల్లా తేలిపోయే ఆలోచనలు,
ఎండల్లో వానలా వచ్చిపోయే క్షణాలు,
అనుకోని అతిథిలా పలకరించి పోయే ఊసులు,
అన్నీ ఇవనీ కలబోసిన,
అందమైన భావపు సిరా 
మస్తిష్కపు కలం నుండి, మధురోహల సీమలో 
మరో కృష్ణశాస్త్రివై 
కవితాక్షరాలు లిఖిస్తావు!
అప్పటివరకు భారమే తప్ప, భావాల్లేని
హృదయ గ్రంధంలో ఉన్నట్టుండీ 
భావుకత్వపు కవితాలహరి!!
నీ ఊహా మైమరపు మదిని కమ్మేసిన
తదాత్మ్యతలో…
మౌన రాగాలకు బాణీలు కడుతుంటానా..
లేత చినుకు భూమిని చీల్చుకుని 
వెళ్ళినపుడు ఎగజిమ్మిన కమ్మని వాసన,
అడవిమల్లి చెట్ల సందుల్లోంచి
రివ్వున వీచే గాలిని
మిళితం చేస్తూ…
అంతరంగ ‘రాగా విశ్వంలో 
మరో బెథొవెన్ వై స్వరపరుస్తావు!
స్తబ్దుగా ఉన్న గుండె లయలో
ఉన్నట్టుండీ…
కోటిరాగాల అనూరాగ ‘ ఝరి!!
నిజం!
నా ఏకాంత సామ్రాజ్యమా..
ఈ కాంతకు నువ్వు చెంత ఉంటే 
బ్రతికే నైరాశ్యాన్ని తరిమి,
జీవించే జీవితాస్వాదనే నాదవుతుంది!
నువ్వు నన్ను అక్కున చేర్చుకున్న 
మధుర క్షణాల్లో..
ఆనంద అంతః పురానికి పట్టపు రాణి
నేనే అవుతాను!
అందుకే నా జీవన ప్రత్యూషంలో నువ్వెప్పుడూ 
తుషార స్నాత ప్రభాత స్వప్నానివి!        – కవితాచక్ర
 
ఏకాంతాన్ని కీర్తిస్తూ కవితా చక్ర రాసిన “ఏకాంతపు సిరి”లో ఏకాంత ప్రదమైన జీవితం సుఖమయమూ, ఆనంద యోగ్యమైనదనే భావనని చెమ్మగిల్లిన అక్షరాలతో ఓ అందమైన శిల్పాన్ని జాగ్రత్తగా చెక్కుకుంటూ వచ్చారు. ఏకాంతమనే ఓ పాత్రని సృష్టించి, ఆ పాత్రనే సంభోధిస్తూ భావుకత్వ ప్రధానంగా సాగిన ఈ కవితలో ఆద్యంతమూ కవయిత్రి భాషాపటిమ మనల్ని అసలు విషయాన్నుంచి హైజాక్ చేసి తీసుకెళ్ళినా ఓ మంచి ఆలోచనకి కవితా రూపాన్నివ్వటంలో కృతకృత్యులయ్యారనే చెప్పవచ్చు.
ఏకాంతం ఏకంగా బిథొవెన్ గా మారి జీవితంలో సప్తస్వరాలు పలికించగలిగితే ఆ ఏకాంతపాత్ర ఒకసారి ” భావుకత్వపు కవితాలహరి” గానో మరోసారి ” కోటిరాగాల అనురాగ ఝరి” గానో మారినా ఆశ్చర్యం లేదన్నది కవయిత్రి కితాబు.
ఆఖరున  “నా జీవన ప్రత్యూషంలో నువ్వెప్పుడూ/తుషార స్నాత ప్రభాత స్వప్నానివి” అని ముగించినప్పుడు ఈ   ఏకాంత కీర్తన ఇంకా కొనసాగితే బావుండుననే అభిప్రాయంలో  ఆ కవితని మరోసారి చదివినా ఆశ్చర్యమేం లేదు.
మొత్తమ్మీద ఏకాంతాన్ని ఓ పాజిటివ్ దృక్కోణంలోంచే చూడొచ్చనే భావన కవయిత్రి తీర్పు.
కొన్ని మూస పదప్రయోగాలు ఈ కవితా వస్తువుకి అనవసరమేమో అనిపించటం పాఠకుల తప్పుకాదు. ఉదాహరణగా– “పరిష్వంగపు పరవశం”,  ‘మస్తిష్కపు కలం”, “మధురోహల సీమ”, తుషార స్నాత ప్రభాత స్వప్నం”. వీటిని ఏకాంతానికి అన్వయించటం పాఠకులకి ఓ విన్యాసం.
 
 
మూడో కవితగా పూర్ణిమా సిరి రాసిన ఈ కవిత—
 
 
ఏకాంతంలో ఎదురుచూపులు
 
ప్రతి పొద్దూ ఎదురుచూస్తానా…
వెన్నెల లా,మరుమల్లెలా
పారిజాతంలా,పసివాడి హృదయంలా
పలకరించే నీవు వస్తావోస్తావని
ప్రేమ జలతారులో ఆ హర్షపు జల్లులో 
తడిసిపోతానని,తలుకులీనుతానని…
 
అలవోకగా ఊహల పొదరిల్లు ఎలా కట్టుతానో తెలీదు
గంటలను క్షణాలుగా అవలీలగా గుటకలేస్తాను
ఆట్టే సూరీడు పడమటి కౌగిలి చేరుతాడు
గోధూళి వేళలో కెంజాయి రంగు పులుముకొన్న 
ఆ నింగి మన కథల వివరాలడుగుతూ కవ్విస్తుంది
 
ఆపొద్దంతా నీరాకకై 
మది బృందావనిలో రాధనవుతాను
 
కలయికల పరవశంతో 
కడలిలా ఊహల పరవళ్ళు తొక్కుతూ 
ఎదురుచూపుల అభిసారికనవుతాను
 
ఎంతకీ నీరాక సంఙ్జలేమీ నను చేరక
క్షణాల అల్లరి ఊసులు మానక
చినుకు కై చూసే చాతకపక్షిలా
గుమ్మంవైపే చూస్తూనే ఉండే ఊర్మిళనవుతాను
 
ఎదురుచూపుల వేడినిట్టూర్పులు
ఆలోచనల సుడిగాలులు
ఇక ఘడియలు గడవడం గగనమవుతుంది
 
అదిగో ముసురుకుంటున్నాయి 
మళ్ళీ దిగులు మేఘాలు
ఇక చీకటైంది మొదలు
రాత్రంతా భోరున ఒకటే వర్షం
 
కానీ తెలుసా చిన్నోడా
 
పగటి వర్షం పరవశింపచేస్తే
రాత్రి వర్షం దిగులురేపుతోంది
 
వర్షపు నీటితో మకిలీనంతా కడిగి
మూడోజాములో మళ్ళీ  మోహనరాగం
ఈ రాతిరికి మరో పగలుందికదా అని 
ఆలోచనల ఆత్మీయ అనునయం
 
నీ ఆలోచనలు కూడా లేని వేళ
అందరిలో ఉన్నాకూడా తెలీని ఒంటరితనం
 
ఊహలా నువుపక్కనున్నా
సమూహంలో కూడా ఏకాంతం  — పూర్ణిమా సిరి
 
గుండెలో ఏకాంతం గూడుకట్టుకున్నప్పుడు ఏకాంతాన్ని ఓ psycho-analytical treatment తో విశ్లేషిస్తూ కవిత్వీకరించిన తీరు ప్రశంసనీయం, ఆ విశ్లేషణని మనకందించటానికి ఉపయోగించిన భాష అభినందనీయం.
వివరణాత్మకంగా, సోదాహరణంగా సాగిన ఈ కవిత ఏకాంతం చేసే అలజడిని కళ్ళకు కట్టినట్లు వివరించారు కవయిత్రి పూర్ణిమాసిరి.
కవిత చదువుతున్నంతసేపూ  కొన్ని ఉపమాలంకారాలు, ఉత్ర్పేక్షాలంకారాలు అవసరమా అన్నసందేహం కలిగినా ఆ metaphors వాడుక గురించి కాకుండా కవితా వస్తువుని ఎత్తుగడనుంచి చివరిదాకా ఓ కథలా మనకి ప్రెజెంట్ చేసే ప్రయత్నంలో అవి ఆమె శైలిలో భాగమే అని కాంప్రమైజ్ కాక తప్పదు. ఏకాంతమే మన తోడయినప్పుడు ఇలా అనిపిస్తుందేమొ “గోధూళి వేళలో కెంజాయి రంగు పులుముకొన్న /ఆ నింగి మన కథల వివరాలడుగుతూ కవ్విస్తుంద“ని. లేదంటే ఇలానూ అనిపించొచ్చు —
“క్షణాల అల్లరి ఊసులు మానక
చినుకు కై చూసే చాతకపక్షిలా
గుమ్మంవైపే చూస్తూనే ఉండే ఊర్మిళనవుతాన“ని.
అయినా “ఇక చీకటైంది మొదలు/రాత్రంతా భోరున ఒకటే వర్షం” లాంటి వాక్యాల్ని పూర్తిగా ఎవాయిడ్ చేసిఉండొచ్చు. కానీ ఏకాంతానికి వర్షం ఒక్కటే కాస్తో కూస్తో ఓదార్పునిచ్చే జోడన్నది కవిహృదయమనే భావన పాఠకులకి సాంత్వన. చివరలో  “ఊహలా నువు పక్కనున్నా/సమూహంలో కూడా ఏకాంతం” టిపికల్ ఏకాంత”మనసు” పడే ఆవేదనగా మనం స్వీకరిస్తే కవయిత్రిగా ఆమె మనోవిశ్లేషణాత్మక కవిత మంచి ముగింపుతో అలరించటం ఖాయం… కవయిత్రికి అభినందనలు.
 
ఇక నాలుగో కవితగా వనజ తాతినేని గారు రాసిన ఈ కవిత—
 
నా ఏకాంతంలో నేను


ఏకాంతమంటే
ఏకాకి తనం అని ఎవన్నారు ?
ఏకాంతమంటే  ..
నాలోకి నేను తొంగి చూసుకునే
శత సహస్ర దర్శనం
ఆత్మని ఆలింగనం చేసుకున్నప్పటి
అపురూప దివ్య దర్శనం
ఏకాంతాన్ని  వర్ణించడం  అంటే
ఆలోచనలకి నగీషి పెట్టడం
అక్షరాలకి సొబగులు అద్దటం
చిత్రాలకి వర్ణాలద్దడం  కాదు
దీపాలు మలిగిన వేళ
పూలు నేలరాలే వేళ
వేకువ పువ్వు విచ్చుకునే వేళ
తెలివెన్నెల పరుచుకునే వేళ
ఏకాంతంతో  నా ఏకాంతం
ఏకమయ్యే వేళ
దీపం చుట్టూ కాంతి  వ్యాపించినట్లు
నా చుట్టూనూ నాలోనూ నా ఏకాంతమే
సిగ్గు విడిచిన కలలెప్పుడూ  కాచుకు కూర్చుంటాయి
నా ఏకాంతాన్ని భగ్నం చేయడానికన్నట్లు
వేదనలెప్పుడూ  మనసు పొత్తాన్ని తడిపేసినట్లు
ఏకాంతమెప్పుడూ  వెలుగులోకి రాని  కాసారమే
ఉల్కలు రాలినట్లు రాలే  ఆశలని
ఒడుపుగా పట్టుకున్న కొన్ని అమృత క్షణాలని
పాకుడు పట్టిన  చేదు జ్ఞాపకాలని
గులకరాళ్ళ గా మార్చి
అజ్ఞాన సముద్రంలోకి విసిరేస్తుంది
నన్ను ఒడ్డున పడేస్తుంది
నా మనోరణ్యాన మరొకరి అడుగుజాడ
కనబడనివ్వని  జాణ తనంతో
నన్ను తప్ప మరొకరిని తాకనివ్వని
అంటరానితనం తోనూ
అనంత ఆలోచనల
కసి చాకిరి చేస్తూ ఢస్సిల్లి పోతుంది
భావ విస్పోటనంతో చెల్లా చెదురవుతుంది
స్రావాలుగా జారుతూ
నా బాహ్య ప్రపంచపు గాలిని  పీల్చుకుంటుంది
కాలంతో దొర్లుతూ అవశేషం గా
మిగులుతుంది
భిక్షపాత్రలో రేపటి నా  ఏకాంతానికి
కొంత ఖాళీ ఉంచుతూ …
నన్నొక మనీషిగా నిలుపుతూ        — వనజ తాతినేని
 
ఓ ప్రశ్నతో ప్రారంభమయ్యే ఈ కవిత ఏకాంతాన్ని  వైయక్తిక ధోరణిలో సమాధానపర్చే ప్రయత్నం అభినందనీయం.
“ఏకాంతమంటే  …
నాలోకి నేను తొంగి చూసుకునే
శత సహస్ర దర్శనం
ఆత్మని ఆలింగనం చేసుకున్నప్పటి
అపురూప దివ్య దర్శనం”
ఇలా ప్రారంభమై ఏది ఏకాంతం కాదో చెప్పటం ఈ కవిత ప్రత్యేకతగా చెప్పుకోవచ్చు. ఈ సంకలనంలో ఇంతవరకు మరే ఇతర కవయిత్రీ ఈ కోణాన్ని సృశించే ప్రయత్నమే చేయలేదు.
నాలుగో పద్యభాగం అవసరం లేదనిపించినా, ఐదో భాగంలో
 
“వేదనలెప్పుడూ మనసు పొత్తాన్ని తడిపేసినట్లు/ఏకాంతమెప్పుడూ  వెలుగులోకి రాని  కాసారమే” అన్న వాక్యాలు ఈ సంకలనాన్ని ఆహ్వానించి మంచి పనేం చేసామనే గొప్ప సంతృప్తినిచ్చాయి.
కవితలు కనీసం రెండురకాలుగా రాస్తారనుకుంటాను–కవిత రాసాక దానికి యోగ్యమైన శీర్షికనివ్వటం లేదా ఒక శీర్షిక అనుకుని కవిత రాయటం. ఇలా ఓ థీమ్ ఆధారిత కవిత్వం రాయటం రెండో రకానికి చెందినదైతే ఓ విధంగా ఈ ప్రయోగం విజయవంతమైనట్టే నని ఈ కవిత ద్వారా అనుకోవచ్చు. ఏకాంతంలోకి పరకాయ ప్రవేశం చేసి మరీ రాసినట్టున్న ఈ కవితలో మనకి నచ్చే మరో కొన్ని వాక్యాలు
“అనంత ఆలోచనల
కసి చాకిరి చేస్తూ ఢస్సిల్లి పోతుంది
భావ విస్పోటనంతో చెల్లా చెదురవుతుంది” అని ఏకాంతాన్ని గుండెకి దగ్గరచేసుకుని మరీ ముద్దుచేస్తున్నట్టుంది. ఓ మంచికవితకి ఎలాంటి  ముగింపునివ్వాలో ఈ క్రింది వాక్యాలు చెప్పకనే చెప్తాయి —
“భిక్షపాత్రలో రేపటి నా  ఏకాంతానికి
కొంత ఖాళీ ఉంచుతూ …
నన్నొక మనీషిగా నిలుపుతూ”
 
 
ఇక చివరిగా ఐదోకవిత–జయశ్రీ నాయుడు రాసినది. అందరి కంటే ముందుగా ఈ కవిత అందినా మా ఈ వినూత్నప్రయోగానికి ముగింపుగా ఈ కవితని చర్చించాలనే సదుద్దేశ్యమే ఇప్పటివరకూ ఆగింది.
 
“నేనొక ఏకాంతం”

 
ముసురుకున్న ఒంటరితనపు చలికాలం
ఒక్కో అక్షరాన్నీ
అల్లుతున్న కాలపు ఊలుబంతికి
ఆలోచనల వేడి అద్దుతోంది
 
అక్కడో జ్ఞాపకాల నెగడు…
చిరునవ్వూ చిట్టి కన్నీరూ ఒరుసుకుని
చెకుముకి రవ్వల్లా
రాజేశాయి
 
నీలాకాశం నిగూఢత్వం
చీకటిలా చిక్కనై..
చుక్కల్లా మినుకుమంటోంది
గుప్పిట్లోని పాలపుంతల్లా
గుండె చప్పుళ్ళూ
ఊహల దుప్పటి కప్పుకున్న మనసు
కలకళ్ళతో 
ఉదయించని రేపటినీ  చూస్తూ
గుండెలో నిండే వెచ్చదనాన్నీ
ఆస్వాదిస్తూ… 
ఇప్పుడే వచ్చిందిలా
నా ఏకాంత కవితలా !          ..  జయశ్రీ నాయుడు
 
కవిత్వంలో క్లుప్తతకీ, చిన్న పద్యాల్లోనే గాఢమైన భావాన్ని పాఠకులకందించే జయశ్రీ సర్వసమ్మతమైన కవయిత్రిగా అందరికీ పరిచయమే. ఎప్పటిలా ఈ చిట్టి కవిత అలంకారప్రాయమైంది. ఉపమాలంకారాల మాటేమైనా అనుప్రాపం (Alliteration) వెంటాడే అందం. ఉదాహరణకి ఈ వాక్యాలు చూడండి
“చిరునవ్వూ చిట్టి కన్నీరూ ఒరుసుకుని
చెకుముకి రవ్వల్లా
రాజేశాయి”
అలాగే ఇవి కూడా
“నీలాకాశం నిగూఢత్వం
చీకటిలా చిక్కనై….”
కవిత చదివిన వెంటనే పాఠకుడికి కలిగే భావన ‘ ఇందులో ఏకాంతం గురించిన ప్రస్తావన లేదు సరికదా, ఈమె దేని గురించి మాట్లాడుతున్నారు’ అనే వాళ్ళు ఉండకపోరు. కొంచెం జాగ్రత్తగా చదివితే ఓ విషయం అవగతమవ్వచ్చు–కవయిత్రి ఏకాంతపు అభివ్యక్తి రూపాల గురించి మాట్లాడుతున్నారా అని.
 
ఏది ఏమైనా ఏకాంత ప్రవేశం గురించి ఆమె రాసిన చివరి వాక్యాలు
“ఊహల దుప్పటి కప్పుకున్న మనసు
కలకళ్ళతో 
ఉదయించని రేపటినీ  చూస్తూ
గుండెలో నిండే వెచ్చదనాన్నీ
ఆస్వాదిస్తూ… 
ఇప్పుడే వచ్చిందిలా”  అని ఏకాంతంతో మన సాంగత్యం గురించి సున్నితంగా కొన్ని మాటల్లో చెప్పి వదిలేశారు. అంతా మన ఊహకే వదిలేశారు జయశ్రీ..
 
 
కానీ మొత్తం  చదివాక ఈ ఏకాంతం గురించి కానివ్వండి, తన్హాయి గురించి కానివ్వండి … ఇలా ఆలోచింపజేసే కవితలు కూడా వస్తే బాగుండేది అనిపించింది. కాని మొదటిసారి, పైగా సమయాభావం వల్ల ఎక్కువమంది పాల్గొనలేకపోవడం కూడా ఓ కారణం కావచ్చు….ఈ పాట మీకందరికీ తెల్సిందే–సిల్‌సిలా సిన్మా లోని ఈ  పాట తెలియనివారుండరేమొ! కనీసం సాహిత్యంలో ప్రవేశం ఉన్నవాళ్ళు–
“మై ఔర్ మేరీ తన్హాయి 
అక్సర్ ఏ బాతే కర్తేం
తుమ్ హోతీతో కైసా హోతా
తుమ్ ఏ కహతీ తుమ్ ఓ కహతీ” ఈ పదాల్ని మనం మనకి తగ్గట్టుగా మార్చుకుంటేనూ…అదేగా మన ఏకాంతం!!
ఇదే పాటలోని కొన్ని వాక్యాలని సాయిపద్మగారు ఇలా అనువదించి ఇచ్చారు. వీటినీ చూద్దాం
“నా జీవితపు కౌగిలి లోకి నువ్వలా సిగ్గుగా , సంకోచంగా వస్తుంటే
మేఘాల లోకి చంద్రుడు నెమ్మది నెమ్మదిగా వస్తున్నట్టు ఉంది
ఈ ఏకాంతం , నువ్వు, నేను …
అందుకేనేమో
భూమి కూడా నిశ్శబ్ద తరంగమైంది”
ఇది నిజమేనేమో…ఏకాంతం ఇంత అందంగా ఉంటుందా? ఎవరూ అఖ్ఖర్లేదా? మనకి మనమే ఉందామా? అది కాదేమో..తోడు ఉంటూ మనకి మనం ఉందాం….ఏకాంతంలో ఏకాంతంగా! మనకి మనమే ఉంటూ! ఇదండీ ఏకాంతపు థీమ్ పై కవితా చర్చ. మీకు ఎలా అన్పించిందో చెప్పండేం?– మీ వాసుదేవ్
 
 
***************
 
 
 
 
 
 
 
 
 
ప్రముఖ కంప్యూటర్ మాసపత్రిక కంఫ్యూటర్ ఎరా సంపాదకులు సాంకేతిక సంబంధిత విషయాలమీద మాత్రమే వీడియోలు చేస్తారని అందరికీ తెలుసు కాని ఆరోగ్యానికి సంబంధించిన యోగా గురించి తయారు చేసిన వీడియోల గురించి తెలుసుకుందాం. ఆచరిద్దాంః
ప్రాణాయామం:
మన శారీరక, మానసిక సమస్యలకు ప్రాణాయామం ఎంత మంచిదో మీరే తెలుసుకోండి….  “మనం రోజూ గాలి పీల్చుకుంటూనే ఉంటాం… ప్రాణాయామంలోనూ అదే చెప్తారటగా.. ఇంకా కొత్తగా నేర్చుకునేదేముంది” అని లైట్‌గా మాట్లాడే జనాల్ని నేను ఎందర్నో చూశాను. మనం ప్రతీ క్షణం ఎదుర్కొనే అనేక శారీరక, మానసిక సమస్యలకు ప్రాణాయామం ఎంత అద్భుతమైన సొల్యూషనో ఈ వీడియో చూస్తే మీకు ఖచ్చితంగా అర్థమవుతుంది. ఇంకెప్పుడూ ప్రాణాయామాన్ని అంత కాజువల్ విషయంగా భావించలేరు. అలాగే ప్రాణాయామం చెయ్యకుండానూ ఉండలేరు… మీలో శారీరకంగానూ, మానసికంగానూ వచ్చే మార్పుని మీకు మీరే అనుభూతి చెందొచ్చు.

 
 
ప్రాణాయామం ముందు జాగింగ్:
ప్రాణాయామం ప్రారంభించే ముందు జాగింగ్ తప్పనిసరి!  అప్పటివరకూ అచేతనంగా ఉన్న కండరాలూ, శరీర భాగాలూ ఉత్తేజితం అవ్వాలంటే.. మనం ప్రాణాయామం ద్వారా శరీరంలోకి తీసుకునే ప్రాణశక్తి అన్నివైపులా సరిగ్గా చేరుకోవాలంటే ముందుగా మన బాడీని కొన్ని warm up ఎక్సర్‌సైజ్‌లతో రెడీ చేయాలి. ముఖ్యంగా ప్రాణాయామం breathingకి సంబంధించిన విషయం కావడం వల్ల జాగింగ్ ద్వారా ఊపిరి సక్రమంగా తీసుకోబడేలా సిద్ధపరచబడాలి.
ఈ వీడియోలో ప్రాణాయామానికి ముందు జాగింగ్ ఎలా చేయాలో ప్రాక్టికల్‌గా చూపించాను.
 

 
 
సర్వాంగాసనం:
ఎంత తక్కువ తిన్నా విపరీతంగా లావవుతున్నారా? కొంతమంది ఎంత తక్కువ తిన్నా ఎందుకు విపరీతంగా లావవుతారో అర్థం కాక తల బాదుకుంటారు.. మరికొంత మంది ఎంత తిన్నా సన్నగానే ఉంటారు.. అలాగే కొంతమంది ఊరికే ఇన్‌ఫెక్షన్లకు గురవుతుంటారు, అలాగే అలసట కూడా! థైరాయిడ్ గ్రంధి సక్రమంగా పనిచేయనప్పుడు ఇలాంటి సమస్యలు వస్తాయి… ఈ వీడియోలో నేను చూపిస్తున్న సర్వాంగాసనం ద్వారా థైరాయిడ్ సమస్యల్ని పూర్తిగా అధిగమించవచ్చు.
అలాగే ఈ ఆసనం బ్రెయిన్‌లోని CNS (సెంట్రల్ నెర్వస్ సిస్టమ్)ని ఉత్తేజితం చేస్తుంది, తద్వారా ఆలోచనలూ, శరీరంలోని ఇతర భాగాల పనితీరూ అద్భుతంగా ఉండేలా కాపాడుతుంది. ఈ ఆసనాన్ని ఎవరు వేయొచ్చు, ఎప్పుడు వేయాలి, ఎలా వేయాలన్నది ఈ వీడియోలో మీరే స్వయంగా చూడండి.

 
 
ముద్రా  ప్రాణాయామం:
మీకు back pain ఉందా? ఇతర అనేక సమస్యలకు ఈ ముద్రాప్రాణాయామాలు ఉపయోగపడతాయి..  శరీరంలో తరచూ సమస్యలకు గురయ్యే భాగాలకు ప్రాణశక్తిని ప్రసరింపజేయడం ద్వారా వాటిని పరిష్కరించుకోవచ్చు. ఈ వీడియోలో నేను చూపించిన చిన్ముద్ర, చిన్మయ ముద్ర, ఆది ముద్ర, మేరుదండ ముద్ర అనే ప్రాణాయామాలు అనేక శారీరక సమస్యలకు పరిష్కారంగా ఉండడమే కాకుండా ఆయా భాగాలను పటిష్టంగా చేస్తాయి..

 
 
విభాగ  ప్రాణాయామం:
విభాగ ప్రాణాయామాలు ఇలా చేయాలి.. మన శరీరాన్ని మూడు భాగాలుగా విభజిస్తే శరీరం మొత్తాన్నీ దశలవారీగా ఉత్తేజపరుచుకోవడానికి విభాగ ప్రాణాయామాలు ఉపకరిస్తాయి. ఉదా.కు.. కనిష్ట విభాగ ప్రాణాయామం నడుము దగ్గర నుండి కాళ్ల వరకూ, మధ్యమ విభాగ ప్రాణాయామం పొట్ట ప్రదేశం నుండి ఛాతీ వరకూ, జ్యేష్ట విభాగ ప్రాణాయామం మెడ, తల వంటి పై భాగాలను ఉత్తేజం చేస్తుంది. ఈ మూడు రకాల ప్రాణాయామాలను ఎలా చేయాలన్నది ప్రాక్టికల్‌గా ఈ వీడియోలో చూపించడం జరిగింది.
 

 
వజ్రాసనం:
ఆరోగ్యాన్ని అద్భుతంగా ఉంచే వజ్రాసనం ఇలా వేయాలి..  శరీరాన్ని ఎల్లప్పుడూ కండిషన్‌లో ఉంచే అద్భుతమైన ఆసనం ఏదైనా ఉందంటే అది వజ్రాసనమే. పేరుకి తగ్గట్లే అది శరీరాన్ని వజ్రంలా చేస్తుంది….మిగతా అన్ని ఆసనాలను ఎప్పుడు పడితే అప్పుడు వేయడం సరైనది కాదు. కానీ వజ్రాసనాన్ని 24 గంటల్లో ఎప్పుడైనా వేయొచ్చు.ఈ ఆసనంలో కూర్చుని పేపర్ చదువుకోవచ్చు, టివి చూడొచ్చు, పుస్తకాలు చదవొచ్చు… మెడిటేషన్ చేయొచ్చు, ప్రాణాయామం చేయొచ్చు….రోజుకి కనీసం ఓ అరగంట పాటైనా నేను ఈ ఆసనంలో కూర్చుంటాను..ఈ వజ్రాసనాన్ని ఎలా వేయాలి, దీని వల్ల ఆరోగ్యపరమైన ఉపయోగాలేమిటి.. అన్నది ఏమాత్రం యోగాపై అవగాహన లేని వారికి కూడా అర్థమయ్యేలా ఈ వీడియోలో చూపించడం జరిగింది.

రచన – లక్ష్మి రాఘవ
 
 
 
 
 
“రాత్రి పూట మీ అమ్మ దగ్గు భరించలేను “ కోడలు సణుగుడు
“ డాక్టర్ దగ్గరికి తీసుకెడతా “ కొడుకు మాట .
“ డాక్టర్ దగ్గరకెందుకు దండగ , మిరియాల కషాయం ఇస్తేసరి “
————————
“ పచ్చడి కావాలిట . రోజూ రుచులకేమీ తక్కువలేదు “ కోడలు రుసరుస
“నాయన కోసం అన్నీ వండిన అలవాటు కదా “
“ అలవాట్లు మార్చుకోవాలి. మరి తీరికగా వండి వార్చడానికి నాకూ ఉద్యోగామాయే . వండినది తినడం అలవాటు చేసుకోవాలి .  అంతేకాదు మీరు చెప్పండి మీ అమ్మకు , మాట్లాడకుండా  పడి వుంటేనే వుంచుకుంటాము . లేకపొతే పల్లెకే ఏగి పోనీ …”
“ నాయన పోయినాక అక్కడ ఒంటరి అనే కదా పిలుచుకు వచ్చింది “
“అదే మీరు చేసిన తప్పు . మీ నాయన వున్నన్నాళ్ళు పిలిచినా వచ్చే వాళ్ళు కాదు కదా? “
“నాయన నిక్కచ్చి మనిషి కదా ఏది అడ్జస్టు  అయ్యేవాడు కాదు తిండి దగ్గర మొదలుకొని అన్నీ విషయాలు  తను అనుకున్న రీతిలో జరిపించుకునేవాడు “
“అబ్బో!  పల్లెటూల్లో వున్న వారికే అంత ఇది అయితే  సిటీ లలో వున్నవారికి అలవాట్లు వుండవేమి ? ఇక్కడ వున్న వాళ్ళు మనుష్యులే . పెద్ద చెప్పొచ్చారు నాయన గురించి ..” కోడలు సాధింపు ..
కొడుకు మౌనం ….పల్లెలో వున్నదైనా, ఇక్కడకు వచ్చాక ఇంట్లో పనిమనుషి  పని చేసి పొయ్యాక వుతికిన బట్టలు మడత పెట్టడం, ఎక్కడివక్కడ సర్దడం , రాత్రి పూట చపాతీలు చెయ్యడం ఇవన్నీ అమ్మ చేసే పనులే కదా ఎందుకు లెక్కకు రావు ?…స్వగతం కొడుక్కి ..
“ నావల్ల కాదు!  ఇంకో మనిషిని మేపుకుంటూ పనులు చేసుకోవడం. పైగా ఆ దగ్గు ఏమైనా చెడుదో ఏమో …పల్లెలో వదిలెయ్యండి “
“ జబ్బు ఎక్కువైతే డాక్టరుకు చూపించాలి కానీ దగ్గుతా వున్నావు ఫో  అంటామా ?’
“ అయితే ఏమి మీరు మాట్లాడేది ? ఇక్కడ నేను బాధపడితే పరవాలేదు . చాలు చాలు . ఆమెను పంపించేస్తే బాగుంటుంది “
భార్యను ఎదురించలేని నిస్సహాయత …. అమ్మ అర్థం  చేసుకుంటుంది ..కాని భార్య జీవితాంతం సహకారం ఇవ్వాలి కదా….అందుకే ఆమె వైపే మొగ్గు .
రెండు నెలలు కోడలు సణుగుడు కు విశ్రాంతి ..
“మీ అమ్మ ఏమి జబ్బు అంటించి వెళ్ళిందో ఏమో .ఈ వొళ్ళు నొప్పులు తగ్గడం లేదు. జ్వరము అప్పుడప్పుడు సతాయిస్త్తావుంది “
“ నీకు వొంట్లో బాగాలేకపోయినా కారణం అమ్మే నా ?”
“ ఆవిడ వూరు వెళ్లినప్పటి నుండే  నాకు బాగలేదు “
“ డాక్టరు దగ్గరికి వెడదామా ?”
“ జబ్బు వచ్చినాక  తప్పుతుందా ?”
అమ్మ జబ్బుకి ఇది  వర్తించదా ? కొడుకు ఆలోచనలే తప్ప ఆవేశ౦  తక్కువ….అందుకే అడగలేదు .
“ ఎన్ని రోజుల నుండీ మీకు బాగాలేదు?” డాక్టరు ప్రశ్న.
“నెలన్నరగా అప్పుడప్పుడు జ్వరం రావటం ..నొప్పులు ..”
“పని ఎక్కువ చేస్తున్నారా ?”
“ పనేమీ ఎక్కువలేదు “
“ ఏదైనా టెన్షను వుందా ?”
“ ఇన్ని రోజులు వుండేది ఇప్పుడు లేదు “ అత్త గారి గురించి ఆలోచిస్తూ అంది.
“పదిరోజులు  ఈ  మెడిసిన్స్ వాడి చూడండి . తగ్గకపొతే ..బ్లడ్ టెస్టు అవీ చేద్దాం “
పదిరోజుల్లో ఎమీ  తగ్గక పోయేసరికి  తిరిగి డాక్టరు, రక రకాల టెస్టులు . రిపోర్ట్లు …
“ పడుకోండి . టెస్టు చేస్తాను “ అన్నది డాక్టరు .
స్కెటత్కోపుతో  అంతా  చూసాక  “ ఒక్కసారి చెయ్యి పైకి ఎత్తండి “
“ మీకు ఇక్కడ నొప్పి ఏమైనా వుందా “ అంది బ్రెస్టు నొక్కుతూ.
“ నొప్పేమీ లేదు కాని ఏదో గడ్డలాగా తగులుతుంది నెల నుండి. నొప్పి లేదు కదా అని పట్టించుకోలేదు .”
“మీరు బయట కూర్చోండి. కొన్ని టెస్టులు రాస్తాను “అని ఆమె భర్తను వుండమని సైగ చేసింది
భర్త బయటకు వచ్చాక “ ఏమిటి మళ్ళీ  టెస్టులు అంటోంది “
“ బయాప్సీ చేయించుకోవాలిట”
“ఎందుకు ?”
“కాన్సరు అని  అనుమానం “
“కాన్సరు  నాకెందుకు వస్తుంది ?”
“ ఎవరికైనా రావచ్చు …నిజంగా కాన్సరు కానక్కర లేదు . ఒక వేళ కాన్సరు అయితే  గడ్డ తీసేస్తారు “
“కాన్సరు అంతటితో ఆగదేమో “
“చూద్దాం ముందు బయాప్సి కానీ “ ఇదే జబ్బు మా అమ్మకు వచ్చివుంటే  ఆ ఆలోచన చెయ్యడానికే భయం వేసింది అతనికి ……
“ ఆపరేషను అవసరమన్నాడు కదా . మా అమ్మకు ఫోన్ చేసి పిలిపించుకుంటాను “ అంది అమె
“చెయ్యి తోడు కావాలి కదా “ ఎంతైనా తన అమ్మ వస్తేనే మేలు కదా . అడ్జస్ట్ అవడానికి ప్రాబ్లెం వుండదు అనుకున్నాడు అతను
అమ్మకు ఫోను చేసింది ఆమె . విషయం చెప్పాక  అడిగింది
“ అమ్మా నాకు అవసరం వుంటుంది . ఒక నెల రోజులు  ఇక్కడ వుండేలా రాగలవా ?”
“ నెలరోజులు కష్టమే తల్లీ . నాకూ వొంట్లో బాగుండదు “
“ మొదట రామ్మా చూద్దాము “
వారం లోనే ఆపరేషను ఫిక్స్ అయ్యింది . ఆమెకు  అమ్మ వచ్చేయ్యడం  బోలెడంత రిలీఫ్ ఇచ్చింది .
కూతురికి వచ్చిన కష్టం గురించి చాలా బాధపడుతూ  ఏడ్చింది రాగానే .
“ అమ్మా ఏడవకు అంతా సరిపోతుందిలే “
“ఈరోజు హాస్పిటల్ లో చేరతానూ కదా . ఆయన అక్కడే వుంటాడు . నీవు ఇంట్లో చూసుకోవాలి అమ్మా “ అని చెప్పి వెళ్ళింది .
ఇంటికి వచ్చాక చూస్తే ఇల్లంతా గందరగోళంగా అనిపించి,
“ఇల్లంతా ఇలాగుందేమిటమ్మా? “ అంది
“ఆస్పత్రి నుండి ఇప్పుడే ఇంటికి వచ్చావు . రూం లోకెళ్ళి రెస్టు తీసుకో “అంది అమ్మ కూతురితో
“ అదికాదే …పని మనిషి రాలేదా “
“ పని మనిషి  ఎంతసేపు వుంటుందే అరగంటలో తుర్రు మంటుంది . నేను చిన్న చిన్న పనులు చేసుకోలేను.”
‘ మా అత్తగారు వున్నప్పుడు కూడా ఇదే పనిమనిషి. ఇల్లంతా నీట్ గా  వుండేది “
“ఏమో ..ఆవిడ చేసుకునేదేమో “
నిజమే ఆవిడే చేసేదేమో …ఆలోచించనే లేదు..అనుకుంది స్వగతం గా ..
రెండు రోజులకే “నీవు ఇంటికి వచ్చేశావు కదా ..నేను వెడతానే…నాకు కూడా మోకాళ్ళ నొప్పులు . అన్ని పనులు చేసుకోలేను . దేవుడి దయవల్ల నీ ఆపరేషను బాగా జరిగింది “
“ ఇంకా కొద్ది రోజులు రెస్టు తీసుకోవాలమ్మా “
“ అయితే ఒక పని చెయ్యి . మీ అత్తగారిని పిలుచుకో “
ఆమాటతో  ఆమెకు నిస్సహాయత .
“ ఏమండి  అమ్మ వెళ్లిపోతానని అంటుంది  అత్తగారిని  పిలుచుకు వస్తే మేలేమో “
“ అవసరమున్నప్పుడే అమ్మ కావాలా “ అతడికి అనడానికి ఒక అవకాశం !
“అలా దెప్పి పొడవక్కర్లా “ కొంచం నిస్సహాయతతో కూడిన కోపం .
“సరే  తీసుకు వస్తా “
“  అమ్మాయీ   కొంచం హార్లిక్స్ తాగు. టిఫిను తిన్నాక మోసంబి రసం తీసి పెడతాను “ అంటున్న అత్తగారిని ఆప్యాయంగా చూసింది .
ఇంట్లో అన్ని పనులూ సిస్టమాటిక్ గా జరిగి పోతున్నాయి . మామ గారి ట్రైనింగు అయి వుండచ్చు అనుకోక తప్పలేదు
“ లేవద్దమ్మా ..అన్నం అక్కడికే తెస్తాను “ ఆశ్చర్యం ..అత్తగారు ఒక తల్లిలా ఆదరిస్తోంది .
క్యాన్సరుతో తను ఎన్నాళ్ళు జీవిస్తుంది ? దగ్గుతోందని అత్తను ఈసడించుకుందే ….
డెభై ఏళ్ల వయసులో వున్నా ఎంత చక్కగా చేస్తుందో ..
మనసులో జోహార్లు ..
ఇన్నాళ్ళ తన ప్రవర్తనపై ఏవగింపు .
చావుకు దగ్గరై పోతూ వుందనేనా ఈ మార్పు ?
ముసలి వయసులో తోడూ మనమా ?
లేక …జబ్బు పడ్డ మనకు ముసలి వారి ఆదరణా ?
తేల్చుకోలేక ..
అత్తగారి చేతులు పట్టుకుని కన్నీళ్ళతో అభిషేకం!!!!
వెంటనే ఆవిడ ఆప్యాయత తో ఇచ్చిన కౌగిలి ..
మనిషి లోని మంచికి , మానవత్వానికి గుర్తింపు !!!!
——————————
ఈ నెల మాలిక పదచంద్రిక కూర్పరి : డా. సత్యసాయి కొవ్వలి
మీ సమాధానాలను పంపవలసిన ఆఖరుతేదీ: జులై 25
సమాధానాలను  పంపవలసిన చిరునామా.. editor@maalika.org
 
 
 
 
 

అడ్డం ఆధారాలు
 
నిలువు ఆధారాలు
 
