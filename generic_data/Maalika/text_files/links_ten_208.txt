రచన: డి.కామేశ్వరి
“ఎవరో నలుగురు రౌడీలండి. ఈ మధ్య ఓ నెలరోజులనించి నేను బస్సు దిగి యింటికేళ్లేటప్పుడు, వచ్చేటప్పుడు కిళ్లీ బడ్డి దగ్గిర కూర్చుని వెకిలిమాటలు, వెకిలిచేష్టలు, ఒకటే నవ్వులు, వెధవ పాటలు పాడడం.. ఒకటేమిటి అసహ్యంగా వేషాలు వేసేవారు. మొదట కొన్నాళ్లు చూసీ చూడనట్లు వూరుకున్నాను. కొన్నాళ్లు కోపంగా, అసహ్యంగా చూసాను. నా కోపం చూసి మరింత వెకిలిగా మాట్లాడ్డం, నవ్వడం మొదలుపెట్టారు. ఒకరోజు వళ్లుమండి, కోపం పట్టలేక చరచర దగ్గిరకెళ్లి “ఏమిటి పేల్తున్నారు, వళ్లు దగ్గిర పెట్టుకోండి” అని అరిచాను. నేను అంత ధైర్యంగా తిడ్తానని వూహించని వాళ్లు ఒక్క క్షణం ఖంగు తిన్నారు. “ఏరోయ్! పిల్ల వళ్లు జాగ్రత్తంటుందిరోయ్” అని ఒకడు, “ఎవరి వళ్లురా, దాని వళ్లు జాగ్రత్త చేసుకోమను…లేకపోతే .. ఒకళ్లం కాదు యిద్దరం కాదు, నల్గురం నంజుకుని విందుభోజనం చేస్తాం అని చెప్పరా… పిల్ల దోరమగ్గిన జాంపండులా వుందిరోయ్. కసుక్కున కొరకాలనుందిరోయ్.. వరేయ్… అబ్బ ఏం బుగ్గలురా, ఏపిల్ పళ్లులా లేవూ, వెధవా బుగ్గలు ఏమిటిరా.. యింకా మంచివి వున్నాయి చూడరా సన్నాసి”… మరోడు యికిలించాడు. భరించరానంత అసహ్యం వేసింది. ఒక్కొక్క వెధవ ఆంబోతుల్లా వుండి వెగటు పుట్టించారు. చూడడానికే అసహ్యం వేసింది.. చీ… పని పాటా లేక రోడ్డునపోయే ఆడపిల్లని అల్లరి పెట్టడానికి సిగ్గులేదు. ఈసారి నా ఊసెత్తారంటె చెప్పుచ్చుకు కొట్టి పోలీసు స్టేషనుకు లాక్కెడతాను” .. అని ఉమ్మేసి చరచర వెళ్లిపోయాను. “అబ్బో! పిట్ట గట్టిదేరోయ్, పోలీసులని పిలుస్తుందంట. బాబోయ్ భయం వేస్తుంది” వెకిలిగా నవ్వుతూ అంటున్న మాటలు విననట్టే వెళ్లాను..”
“ఎవరు వాళ్లు… స్టూడెంట్లా.. అయ్యో.. వాళ్లతో ఎందుకు తగిలావమ్మా…” రాధాదేవి ఆందొళనగా అంది.
“స్టూడెంట్లు కాదండి. వాళ్ల వేషాలు. వాళ్లు ఎవరో రౌడీ వెధవలు. అలా పేల్తుంటే ఎన్నాళ్లూరుకుంటానండి. ఆ రోజు తిట్టానని వాళ్లు మరింత పంతంగా అల్లరిపెట్టడం ఆరంభించారు రోజు రోజు. ఈ రోజు ఏం చేసారో తెలుసాండి. యివాళ కాలేజీనించి మా ఫ్రెండు సునీత పుట్టినరోజని దానింటికి పార్టీకి వెళ్లి చీకటిపడ్డాక యింటికొస్తున్నాను. దాని ఇంటిరోడ్డు కాస్త నిర్మానుష్యంగా వుంటుంది. రోడ్డు మొగన నల్గురు నించున్నారు. వాళ్లని చూడగానే నా ప్రాణాలు పోయాయి. నేను ఎక్కడికి వెళ్లింది తెలుసుకుని వచ్చారన్నమాట. ఇన్నాళ్లు జనం మధ్య భయం అన్పించలేదు. కాని ఈ రోజు సందు మొగన కాపు కాసి – నల్గురు చేతులడ్డం పెట్టి “పోలీసులని తీసుకొచ్చావేంటే జాంపండూ..” అని ఒకడు, “ఏపిల్ పండు ఒక్కసారి కొరకనీయవూ” అని మరొకడు…” ఏంటలా బెదురుచూపులు చూస్తున్నావు? చెప్పుచ్చుకు కొట్టవే” అని మరోడు.. “చిలకపిట్టా కబుర్లు చెప్పినట్టు కాదు కొట్టు చూద్దాం” అని నల్గురు తలోమాట అంటూ నా దారికి అడ్డం కాశారు. కాళ్లల్లో వణుకు పుడ్తున్నా భయపడినట్లు కనిపిస్తే మరింత బెదిరిస్తారని ఎవరన్నా అటు రారా అని అటూ యిటూ చూస్తూ “మర్యాదగా దారి వదలండి. లేకపోతే ఈ క్షణంలోనే పోలీసులని పిలుస్తాను. నడిరోడ్డుమీద మీకెంత ధైర్యం..” అన్నాను బెదిరిస్తూ బింకంగా.
“నడిరోడ్డొద్దంటావా,  పద యింటికో, హోటలుకో పోదాం” అన్నాడొకడు వెకిలిగా నవ్వి.
కోపం పట్టలేక చెప్పు తీసి వాడి చెంప మీద ఒకటి అంటించాను. “వెధవల్లారా! ఆడపిల్లలంటే అంత చులకనగా వుందా..  హోటలుకి తీసికెడతావా పద, నీ మామగారింటికి తీసికెడ్తాను” అని ఎడాపెడా వాయించాను. వాడి కళ్లు ఎర్రబడ్డాయి. ఎర్రటి కళ్లతో తీక్షణంగా చూస్తూ నా చేయి గట్టిగా పట్టుకున్నాడు. అంతవరకున్న నా ధైర్యం నీరుగారిపోయి కెవ్వుమని అరిచాను. వాడింకా గట్టిగా పట్టుకుని లాగుతున్నాడు. ఇంకేం జరిగేదో శ్యామ్ సైకిలుమీద అట్నించి వస్తున్నాడు. నా కేక విని చటుక్కున ఆగాడు. నన్ను ఆ స్థితిలో చూడగానే ఒక్కక్షణం నిర్ఘాంతపోయాడు. శ్యామ్ని చూడగానే వాడు నా చేయి వదిలాడు. ఒక్క అంగలో శ్యామ్ దగ్గిరకి  పరిగెత్తాను. నేను చెప్పక్కర్లేకుండానే శ్యామ్ పరిస్థితి గ్రహించి పరిగెట్టి పొవాలని చూస్తున్న వాళ్ల దగ్గిరకి కేకలు పెడ్తూ పరిగెట్టి ఒకడిని పట్టుకుని కింద పడేశాడు. మా యిద్దరి కేకలు విని పోలీసులు, గొడవ ఎందుకని అందరూ తిట్టి పొమ్మన్నారు. “రేఖ అంతా చెప్పి శ్యామ్ వంక కృతజ్ఞతగా చూస్తూ ” మీ అబ్బాయికి నేను థాంక్స్ చెప్పుకోవాలి యివాళ.”
“ఆ వేళకి నీవు ఎట్నించి వస్తున్నావురా” రాధాదేవి అడిగింది.
“ఫ్రెండు యింటినుంచి వస్తున్నానమ్మా..  రేఖ కేక వినగానే పరిచితమైన గొంతులా అన్పించి ఏమిటా అని సైకిలు దిగాను.  తీరా చూస్తే రేఖ. సమయానికి వెళ్లకపోతే రేఖని ఏం చేసేవారో. మన యిల్లు యిక్కడే అని చెప్పి తీసుకువచ్చాను.”
“ఎంతపని జరిగింది? అమ్మా రేఖా, చీకటి పడ్డాక వంటరిగా ఎప్పుడూ వెళ్లకు తల్లీ. అలాంటివాళ్లని చూసీ చూడనట్లు వూరుకోవాలిగాని రెచ్చగొడితే మరింత పేట్రేగిపోయి ఏమన్నా చేస్తారు. ఈ రోజు మంచిది. నల్గురు లాక్కెళ్లి ఏం చేసినా దిక్కెవరు? వద్దు అమ్మా, ఇంకెప్పుడూ అలాంటివాళ్లటో దెబ్బలాటకు దిగకు..” రాధాదేవి ఆందోళనగా అంది.
“ఆ వెధవలు అలా కూస్తుంటే ఎలా  ఊరుకోనండీ?  ఊరుకుంటే మన మెతకతనం చూసి మరింత కూస్తారు..” ఆవేశంగా అంది రేఖ.
“ఊరుకోక ఏం చెయ్యగలమమ్మా. శారీరకంగా పురుషుడు మనకంటే బలవంతుడు. ఏ అఘాయిత్యం అన్నా జరిగితే ఆ ఆడదాని బతుకు అధోగతే అవుతుందమ్మా. తన తప్పు కాకపోయినా సమాజం స్త్రీనే శిక్షిస్తుంది. నా మాట విను అమ్మా.. మరెప్పుడు వాళ్ళేం అన్నా విననట్టు వెళ్లిపో.. హు.. ఆడది ఎంత చదివినా, ఎన్ని వూళ్ళేలినా, సమాన హక్కులంటూ ఎంత మాటాడినా ఆనాటికి, ఈనాటికి స్త్రీ పురుషాధిపత్యానికి తల ఒగ్గే వుందమ్మా. ఓ ఆడపిల్ల చీకటి పడ్డాక క్షేమంగా యిల్లు చేరటం కూడా అనుమానాస్పదమే. ఆనాడూ, ఈనాడూ మనం ఏం స్వాతంత్రం సాధించామో అర్ధం కాదు..” రాధాదేవి గొంతులో కంపన, అవేదన చూసి రేఖ ఆమె తన గురించి అంత బాధపడ్తున్నందుకు ఆమెపట్ల ఎంతో గౌరవం, అభిమానం కల్గింది. ఆమెని చూడగానే ఆ నలభై దాటిన వయసులో కూడా ఆమె అందం, హుందా, ఆ సంస్కారం వుట్టిపడే మొహం, అభిమానంగా మాట్లాడే తీరు అన్నీ రేఖని ఆకర్షించాయి.
ఈమె యింత అందంగా వుంది. మరి శ్యామ్. తండ్రి పోలికా?…
” ఈ సంగతి యిదివరకు మీ యింట్లో చెప్పావా అమ్మా..”
“లేదండి. ఎవరో రౌడీవెధవలు ఏదో కూస్తే ఇంట్లో చెప్పేది ఏమిటి అని వూరుకున్నాను. ఇవాళ సంగతి నాన్నగారితో చెపితే ఏం అంటారోనని భయం వేస్తుంది. మరి చీకటిపడ్డాక  యిల్లు కదలవద్దని కట్టడి చేసి  యింకెక్కడికీ వెళ్లనీయరని భయం వేస్తూంది..”
“లేదు. ఇంట్లో చెప్పమ్మా. ఆ వెధవలని వీలయితే మీ నాన్నగారికి చూపు. ఎందుకన్నా మంచిది ఈరోజు సంఘటనతో వాళ్లు మరింత కోపం తెచ్చుకుని ఏమన్నా చేస్తారేమో, పోలీసులకి చెప్పడం మంచిదేమో..” రాధాదేవి సాలోచనగా అంది.
“అమ్మా! అలా చేస్తే యివాళ కాకపోతే రేపన్నా వాళ్లు ప్రతీకారం తీర్చుకుంటారేమో ఆ కక్ష మనసులో పెట్టుకుని” శ్యామ్ అన్నాడు.
“ఇప్పుడు మాత్రం కక్ష వుండదంటావా? ఏమో పోలీసులకి చెప్పడం మంచిదేమో.. మీ నాన్నగారితో మాట్లాడి వారెలా చెపితే అలా చెయ్యమ్మా! మరచేపోయాను. వుండు కాస్త కాఫీ తెస్తాను. శ్యామ్ వచ్చి యింటిదగ్గిర దింపుతాడులే. భయం లేదు.”
“వద్దండి. మరోసారి వస్తాను. ఇప్పుడే పార్టీలో అన్నీ తీసుకున్నాను. ఇప్పటికే ఆలస్యం అయింది. అమ్మా నాన్న ఆరాటపడుతుంటారు. వెళ్తాను. శ్యామ్ సారీ ట్రబుల్ ఇస్తున్నాను, నన్ను కాస్త దింపుతారా?”
“ష్యూర్. ఆ మాట అడగాలా.. పదండి.”
“చాలా థాంక్స్ అండీ. మరోసారి తప్పకుండా  వస్తాను. మీరు.. మీ శ్యామ్ నాన్నగారు లేరాండి. ..” అంది కుతూహలంగా శ్యామ్ తండ్రిని చూసి శ్యామ్ ఎవరి పోలికో చూడాలనుకుంది.
ఆమె గొంతులో కుతూహలం శ్యామ్ గుర్తించాడు. ఆమెకి జవాబివ్వడానికి రాధాదేవి తడబడింది. అది గుర్తించిన శ్యామ్.. “అమ్మా! రేఖ ఎందుకడిగిందో తెలుసా.. నీవంత చక్కగా వుంటే నీ కొడుకు ఇలా వున్నాడు. తండ్రి పోలికా అని చూడ్డానికి అడిగింది. అవునా రేఖా, నీ అంచనా తప్పు. మా నాన్నగారూ తెలుపే. మా  యింట్లో నేనే అనాకారిని..”హాస్యంగా అన్నా అతని మొహంలో భావం చూసి రేఖ నొచ్చుకుంది. తన భావం గుర్తించినందుకు పట్టుబడ్డ దొంగలా తలదించుకుని “సారీ.. శ్యామ్.. అందుకడగలేదు. ప్లీజ్. పాత సంగతులు మరిచిపో. ఐయాం ఎషేమ్డ్ అఫ్ మై సెల్ఫ్” అంది బాధగా.
వింటున్న రాధాదేవికి సగం సంగతి అర్ధమైంది. రేఖని తీసుకొచ్చినప్పుడు కొడుకు మొహంలో కాంతి, ఆమెతో మాట్లాడుతున్నప్పుడు కళ్లల్లో వెలిగే సంతోషం, ఆమెకి సాయపడ గల్గినందుకు గర్వం.. ఎప్పుడూ లేనంతగా శ్యామ్ మొహంలో కాంతిని చూసి, యిప్పుడూ రేఖ మాటలు విని శ్యామ్ తన రూపుని తను ఎందుకు యీసడించుకుంటున్నాడో అర్ధం అయింది. అందాల రేఖని తను కళ్లెత్తి కూడా చూసే యోగ్యత లేదని, ఆమె అతని రూపుని చూసి తిరస్కారం చూపితే అది భరించలేక బాధపడ్డాడు ఇన్నాళ్లు. రేఖ కాస్త కృతజ్ఞతగా మాట్లాడితే యెంత సంబరపడిపోతున్నాడు పిచ్చివాడు.
“రేఖా.. చూశావా వాడి మాటలు.. వాడిలో యీ ఇంఫీరియారిటీ కాంప్లెక్స్ పోగొట్టాలని నేను ఎంత ప్రయత్నించినా లాభం లేకపోతూంది. రేఖా! అందం అనేది మనసుకి వుండాలిగాని, శరీరానికి లేనంతమాత్రాన కించపడాలా? అందం చూసేవాళ్ల కళ్లను బట్టి, మనసుని బట్టి వుంటుంది. నా మటుకు నాకు శ్యామ్ ఆ నీలమేఘశ్యాముడిలా కన్పిస్తాడు. అందుకే ఆ పేరు పెట్టాను. మనకు ఒక వ్యక్తి మీద యిష్టం వున్నప్పుడు కురూపితనం కనపడదు. నీవూ చెప్పమ్మా ఆ మాట” రాధాదేవి కావాలనే రేఖకి అందం ప్రధానం కాదు అన్నట్టు చెప్పింది. ఆ మాటలకి రేఖ సిగ్గుపడి తల దించుకుంది.
శ్యామ్ రూపుని తను ఎంత హేళన చేసిందో గుర్తువచ్చి ఆ సహృదయులైన తల్లీకొడుకుల ముందు తలవంచుకుంది.
“టేకిట్ యీజీ రేఖా.. నేను హాస్యంగా అన్నాను. పద వెళ్దాం” శ్యామ్ అన్నాడు.
రేఖ నమస్కారం చేసి కదిలింది. గుమ్మంలో నిలబడి యిద్దర్నీ చూస్తూ నిట్టూర్చింది రాధాదేవి. శ్యామ్ మనసులో కోరిక తీరేది కాదు. చూస్తూ చూస్తూ రేఖే కాదు ఎవరూ శ్యామ్ ని  చేసుకోవడానికి యిష్టపడరు. రేఖలో శ్యామ్ పట్ల కృతజ్ఞత తప్ప ఇంకేం వుంటుంది? ఉంటుందని ఆశించనూ కూడదు అనుకుంది.
“శ్యామ్.. మీ అమ్మగారు ఎంతందంగా వున్నారు. బాగా చదువుకున్నారా?” త్రోవలో అడిగింది రేఖ.
“మా అమ్మ నవజీవన్ ఉమెన్స్ కాలేజీలో లెక్చరర్” అన్నాడు గర్వంగా.
“నిజం?” రేఖ ఆశ్చర్యంగా అంది. శ్యామ్ని చూసి ఏదో తక్కువ జాతివాడని, ఏ బీదవాడొననుకుంది. ఆ తల్లి, ఆ యిల్లు, ఆ సంస్కారం, ఆ అభిమానం అన్నీ చూసి ఒక్కసారిగా తన అభిప్రాయం మార్చుకుంది. శ్యామ్ పట్ల కుతూహలం పెరిగింది. “సారీ శ్యామ్! తెలియక నిన్ను గురించి ఏదో వాగాను… క్షమించు. మీ అమ్మగారి మీద నాకెందుకో ఎంతో గౌరవం కల్గింది. మీ నాన్నగారేం చేస్తారు?” కుతూహలంగా అడిగింది.
శ్యామ్ మొహంలో రంగులు మారాయి. “ఆయనా లెక్చరర్‌గా వుండేవారట” ముభావంగా అన్నాడు. రేఖ అర్ధం కానట్టు చూసింది. “ఆయనా మా అమ్మ ఒకే కాలేజీలో లెక్చరర్లుగా ఉండగా ప్రేమించి పెళ్లి చేసుకున్నారు. కాని తరువాత ఎందుకో యిద్దరికీ పడక విడిపోయారు. ఆ తరువాత ఆయన సంగతి మా అమ్మ తెల్సుకోలేదు..” ఎందుకో అతనికి రేఖ దగ్గిర నిజం దాచాలనిపించక వున్న సంగతి చెప్పాడు. ఇవాళ కాకపోయినా రేపయినా తెలుస్తుందిగా అనుకున్నాడు.
“ఐసీ.. సారీ శ్యామ్. తెలియక అడిగాను. అయితే మీ యిద్దరే వుంటారన్నమాట. మీ అమ్మగారే జాబ్ చేసి యిల్లు నడుపుతున్నారన్నమాట. అలా వంటరిగా వుండి నిన్ను పెంచుకుంటున్న ఆవిడ ధైర్యానికి మెచ్చుకోవాలి.”
 “నిజంగానే మెచ్చుకోవాలి రేఖా! మా అమ్మ ఎంతో దక్షతగా సంసారం నడుపుతూ, నన్ను క్రమశిక్షణలో పెంచిందో తెలుసా? మేం ఏనాడూ మగ అండ లేదని బాధపడలేదు. ఆవిడ వ్యక్తిత్వం మెచ్చుకోవాలి. ఎవరన్నా మా నాన్నతో ఎందుకు పడలేదో ఆ కారణం చెప్పలేదు ఎన్నిసార్లడిగినా. ఎంతో బలవంతపు కారణం వుంటే తప్ప మా అమ్మలాంటి సౌమ్యురాలు భర్తని వదిలి రాదని మాత్రం అర్ధం చేసుకున్నాను. అందుకే ఆ తరువాత అడగడం మానేశాను.
మాటల మధ్యలో రేఖ ఇల్లు వచ్చింది. “బై రేఖా, ఆ రౌడీల పుణ్యమా అని నీతో పరిచయం కల్గింది. రేఖా ప్లీజ్.   నన్ను అసహ్యించుకోకు. నేను నీనుండి ఏదీ ఆశించను అని అభయం యిస్తాను. జస్ట్ బీ ఫ్రెండ్లీ విత్‌మీ. దట్సాల్.. నీతో మాటలాడే ఆనందాన్ని, నీ స్నేహాన్ని మాత్రం కోరుతున్నాను. నా పరిధి నాకు తెలుసు. నిన్ను కోరేంత సాహసం కలలో కూడా చేయను.ప్లీజ్. నీ స్నేహం కావాలి నాకు అంతే.”
రేఖకి తన మనసులో మాట చెప్పకపోతే తనేదో ఆశిస్తున్నాడని అనుకుంటే  అసలే దూరం అవుతుందన్న భయంతో ఉద్వేగంతో అనేసాడు.
“నో.. శ్యామ్. నన్నింకా నీ మాటలతో చిన్నపుచ్చకు. చెప్పానుగా ఐయాం సారీ ఫర్‌ది పాస్ట్. మనిద్దరం ఈ రోజునించి స్నేహితులం. నేను మీ ఇంటికి వస్తూంటాను. మీ అమ్మగారు చాలా నచ్చారు నాకు. బై శ్యామ్. ఆలస్యం అయింది యింటికెళ్లు.. మరోసారి కలుద్దాం. గుడ్‌నైట్:” అంటూ గేటు తీసుకుని లోపలికి వెళ్లింది.
*****
మరి రెండు రోజుల తర్వాత.. ఉదయం కాఫీ తాగుతూ పేపరు తిరగేస్తున్న రాధాదేవి ఓ వార్త చదివి అదిరిపడి “శ్యామ్” అంటూ గావుకేక పెట్టి పేపరుతో కొడుకు గదిలోకి పరిగెత్తింది. “శ్యామ్.. శ్యామ్…” నిద్రపోతున్న శ్యామ్ ని  కుదిపి లేపింది. బద్ధకంగా కళ్ళు విప్పిన శ్యామ్ బద్ధకం తల్లిని చూడగానే ఎగిరిపోయింది. గాభరాగా లేచి “ఏంటమ్మా.. ఏమిటి?” అన్నాడు తెల్లపోయి చూస్తూ.
“చూడరా ఎంత ఘోరం జరిగిందో.. రేఖ.. రేఖని ఏం చేశారో చూడరా…” మంచం మీద కూలబడింది రాధాదేవి. శ్యామ్ ఒక్క ఉదుటున తల్లి చేతిలో పేపరు లాగి చదువుతూ “మైగాడ్..” అని అరిచాడు. వార్త పూర్తిగా చదువుతుంటే అతని శరీరం భయంతో కంపించింది. చదివే పేపరు జారవిడిచాడు. “ఎంత ఘోరం.. మైగాడ్” తల పట్టుకున్నాడు. రాధాదేవి కంపిస్తున్న గొంతుతో “శ్యామ్… నేను భయపడినంత జరిగింది. రేఖ. పాపం.. యింకెలా బతుకుతుంది ఈలోకంలో? రామ రామ . ఎంతకి తెగించారు ఆ వెధవలు. ఆమె బతుకు బండలు చేశారు. ఎంత ఘాతుకం జరిగింది. ఎంత దారుణం…” ఆమె కళ్లల్లో నీరు తిరిగింది. శ్యామ్ బాహ్యస్మృతి కోల్పోయినవాడిలా మాటా పలుకు లేకుండా కూర్చుండిపోయాడు.
“ఈ పత్రికల వాళ్లొకరు. ఓ ఆడపిల్ల జీవితం నాశనం అయితే అదింత పెద్ద అక్షరాలతో ఫోటొతో సహా ప్రచురిస్తే ఆ పిల్ల భవిష్యత్తు ఏమవుతుందన్న సానుభూతన్నా లేకుండా యిలా ప్రచురిస్తారు. అంతే ఎవరి ఆదుర్దా వారిది.. శ్యామ్.. ఏమిటి అలా వుండిపోయావు?”
“ఏమిటోనమ్మా, పెద్ద షాక్ తగిలినట్లయింది. మనకే యిలా వుంది. రేఖ ఎలా తట్టుకుందో ఈ ఘాతుకం. ఇంక ఆమె గతి ఏమిటమ్మా.. ఈ పాటికి ఆమె తల్లిదండ్రులు వచ్చి యింటికి తీసికెళ్లారేమో.. ఆమె ప్రాణాలతో బయట పడినందుకు సంతోషించాలి యింక..”
 “హు.. ఈ దేశంలో మానం పోయిన ఆదదాని ప్రాణానికి ఎవరూ విలువ యివ్వరు శ్యామ్… ఆమె ఏ బాధ తెలియకుండా చచ్చిపోతేనే బాగుండేది. లోకం అంతా ఆమెని దోషిలా చూస్తుంటే తప్పు లేకపోయినా తలెత్తుకోలేని బతుకు బతికేకంటే చావు మేలు.. ఆడబతుకింతే నాయనా..”
“అమ్మా!…” ఆశ్చర్యంగా చూశాడు శ్యామ్. తన తల్లి.. చదువుకుని స్వతంత్రంగా బతుకుతున్న ఆమె కూడ ఆడబతుకింతేనని నిరాశపడడం.. ఓ వ్యక్తిత్వం వున్న తల్లి కూడా లోకానికింత భయపడడం వింతగా అంపించింది. “అమ్మా! నీవూ అలా మాట్లాడుతున్నావా.. ఇందులో రేఖ తప్పు ఏముందమ్మా.. ఆమె కావాలని చేస్తే అది తప్పుగాని ఎవరో అత్యాచారం చేస్తే రేఖ దోషం ఏముంది?”
“శ్యామ్.. ఆడదాని మానానికి మన వాళ్లిచ్చిన విలువ యింకే దేశంలోనూ లేదేమో. కావాలని చేసినా, ఎవరో చేసినా శిక్ష అనుభవించేది ఆ స్త్రీయే. మానం పోగొట్టుకున్న స్త్రీని ఈ సంఘం వెలేస్తుంది. ఆమె పట్ల సానుభూతి చూపి చెయ్యందించే వారుండరు. యింక రేఖని పెళ్లాడేందుకు ఎవరన్నా ముందు వస్తారా? ఆ పిల్ల భవిష్యత్తు నాశనం అయింది శ్యామ్” ఆవేదనగా అంది రాధాదేవి.
“అమ్మా…” మంచం మీదనించి లేస్తూ “అమ్మా! రేఖని ఒకసారి చూసి వస్తానమ్మా..” ఏదో పోగొట్టుకున్నవాడిలా దిగులుగా అన్నాడు శ్యామ్.
“వెడతావా? వద్దు శ్యామ్… ఇలాంటి సమయంలో యింకోరు చూపే సానుభూతి కూడా భరించలేరు. సానుభూతి చూసినా అవహేళన చేసినట్లే  అన్పిస్తుంది వాళ్లున్న పరిస్థితిలో . ఆమెని కొంచెం కుదుటపడనీ…”
“లేదమ్మా. స్నేహితులమనుకునేవాళ్లు ఈ స్థితిలో వెళ్లకపోతే కూడా బాధపడ్తారు. ఒక్కసారి రేఖని చూసి రావాలి..” అన్నాడు గంభీరంగా.
“సరే పద. నేనూ వస్తాను. చూసిన మొదటి క్షణంలోనే రేఖ అంటే నాకెందుకో యిష్టం కలిగింది. అందులో ఈ పరిస్థితిలో వున్న రేఖని చూడకుండా వుండలేను. మనం ఆస్పత్రికే వెళ్దాం. ఇంటికి తీసికెళ్లాక వాళ్లింటికి వెళ్లాలంటే వాళ్లెవరో మనకి తెలియదు. బావుండదు వెళ్లడం. నీవు స్నానం అదీ కానీ వెడ్దాం. ” అంది రాధాదేవి. పేపరు చేతిలోకి తీసుకుని మళ్లీ మళ్లీ ఆ వార్త చదవసాగింది. “నగరంలో కాలేజీ విద్యార్థికి జరిగిన ఘోరమైన మానభంగం” అంటూ రేఖ ఫోటొతో సహా పెద్ద అక్షరాలతో ఆ వార్త ప్రచురించారు.
నిన్న తెల్లవారుజామున నాలుగు గంటలకి యూనివర్సిటీ  రోడ్డువైపు పాలవ్యాను వెడ్తుంటే  రోడ్డుకి అడ్డంగా పడివున్న ఒక స్త్రీని చూసి వ్యాను ఆపి దిగారు. ఆ యువతి తెలివితప్పి వుంది. చిరిగిన జాకెట్టుతో, వంటిని లంగా మాత్రం వున్న ఆ యువతి వంటినిండా రక్కులు, బుగ్గలపై గాట్లు, పెదాలు చిట్లి రక్తం గడ్డకట్టి వుండడం చూసిన ఆ పాలవ్యాన్ వాళ్లకి సంగతి అర్ధం అయింది. వెంటనే ఆమెను విక్టోరియా  ఆస్పత్రికి తీసికెళ్లారు. ఆమెని, రక్తసిక్తమైన ఆమె దుస్తులని చూడగానే డాక్టర్లకి రేప్ కేసు అని అర్ధం అయింది.
వెంటనే  పోలీసు కంప్లయింట్ యిచ్చారు. ఉదయం ఏడు గంటలకి ఆమెకి తెలివి వచ్చింది. తెలివి వచ్చాక తన దుస్థితికి కన్నీరు మున్నీరుగా విలపించిన ఆమె దయనీయమైన పరిస్థితి చూసిన అందరికీ కళ్లు చెమర్చాయి. ఎంత అడిగినా ఆమె తన వివరాలు తెలుపకుండా, తనని చంపేయమని ఒకటే ఏడ్పు. చచ్చిపోతానని హిస్టీరియా వచ్చిన దానిలా విలపించింది. అంతలో అదృష్టవశాత్తు ఆ వీధిలో వుండే రామారావుగారి భార్య ఆపరేషను అయి ఆస్పత్రిలొ ఉందని ఉదయం కాఫీ పట్టుకువచ్చిన అతను ఆ వార్డువైపు వెడుతూ కిటికీలోంచి ఆ అమ్మాయిని గుర్తుపట్టి ఆస్పత్రికి ఎందుకొచ్చిందా అని ఆరా తీయడానికి అడిగేసరికి అప్పుడు డాక్టర్లు ఆమె తండ్రి పేరు వగైరాలు తెల్సుకుని వెంటనే ఫోన్ చేశారు. అంతకుముందే సాయంత్రం కాలేజీనుంచి కుమార్తె యిల్లు చేరలేదని రాత్రి పదిగంటలవరకు ఆరాటంగా ఎదురుచూసి, అందరి స్నేహితురాళ్ల యిళ్లకి వెళ్లి కుమార్తె కనపడక బెంబేలుపడి ఆయన పోలీసు కంప్లయింట్ యిచ్చాడు. అసలు జరిగిన సంగతి ఏమనగా రేఖ అనే బి.ఏ. ఫస్టు యియర్ విద్యార్థిని కాలేజీలో ఉండగా ఆమె నాలుగిళ్ల అవతల వుండే ఇంటర్ చదివే  సుశీల అనే అమ్మాయి గాభరాగా క్లాసుకి వచ్చి రేఖ తండ్రికి యాక్సిడెంట్ అయి చావుబతుకుల్లో ఉన్నట్లుగా పక్కింటి ఆయన చీటి రాసి యిచ్చి ఎవరో మనిషిని కాలేజీకి పంపినట్లు, ఆ మనిషి పక్కింటి అమ్మాయిని రేఖ వుండె క్లాసు చూపి చీటి యిచ్చి పిలుచుకు రమ్మని చెప్పాడట. సుశీల తెచ్చిన చీటి చూసి గాభరాపడి మరేమీ ఆలోచించక అతని వెంట బయలుదేరినట్టు సుశీల రేఖ తండ్రితో చెప్పగానే ఆయన ఆందొళనతో పోలీసు కంప్లయింట్ యిచ్చాడు. ఎవరో కావాలని కథ అల్లి ఆమెని బలాత్కారంగా చెరిచారని, అందుకు కారణం ఏమిటో తెలియదని పోలీసులు అన్నారు. రేఖ తల్లిదండ్రుల దుఃఖం వర్ణనాతీతం. ఎంతోసేపటికిగాని రేఖ నించి ఎవరూ అసలు విషయం రాబట్టలేకపోయారు. ఓక విధమైన షాక్‌లో వున్న ఆమె మానసికంగా, శారీరకంగా గుర్తుపట్టలేనంత నీరసించిన ఆమె స్థితి డాక్టర్లకే గాభరా కల్గించింది.
నిన్న సాయంత్రానికి కొద్దిగా మందుల ప్రభావం వల్ల తల్లిదండ్రులు అనునయించి, బుజ్జగించినందువల్ల ఆ షాక్‌నించి కాస్త తేరుకుని కుమారి రేఖ అసలు విషయం చెప్పింది. ఆ చీటి తీసుకొచ్చినతను ఓ ఆటో ఎక్కించి తీసుకెళ్లాడట. ఆమె గాభరాలో ఎటు వెడ్తున్నది గమనించలేదట. చాలాసేపు వెళ్లాక ఓ యింటిముందు ఆగిందంట ఆటో. ‘యిదేమిటీ ఆస్పత్రికి వెడ్తున్నాం అన్నారు’ అందిట ఆశ్చర్యంగా. ‘ప్రయివేటు నర్సింగ్‌హోంలో చేర్చారు. లోపలికి వెళ్లి చూడండి’ అన్నాడుట. రేఖ తలుపులోంచి లోపలికి వెళ్ళేటప్పుడు ఏదో బలమైన హస్తం ఆమెని గట్టిగా బంధించి కాళ్లు చేతులు కట్టేసి కళ్లకి గంతలు కట్టారట. నోట్లో గుడ్డలు కుక్కారట. ఆ మాటలని, గొంతులని బట్టి కనీసం ముగ్గురు మనుష్యులుంటారని ఆమె గుర్తుపడుతుంది. చాలా సేపు తరువాత ముగ్గురో, నల్గురో ఒకరి తర్వాత ఒకరు ఎంత ఘోరంగా, ఎనో భీభత్సంగా గింజుకుంటున్న ఆమెని మానభంగం చేసారో చెప్తూ అది గుర్తు తెచ్చుకున్న ఆమె మళ్లీ స్పృహ తప్పింది. ఆమె మానసికంగా చాలా నీరసించినందున డాక్టర్లు యింకా మాట్లాడటానికి పర్మిషను ఇవ్వలేదు. ఆమె వారి ఘాతుక చర్య చెప్తుంటే విన్న వారందరూ చలించిపోయారు. ఆఖరికి పోలీసు ఇన్‌స్పెక్టర్  కూడా విపరీతంగా చలించి ఒక ఆడపిల్లని ఇంత దారుణంగా రాక్షస ప్రవృత్తిలో చెరచిన ఆ దుర్మార్గులని  ఏనాటికన్నా పట్టుకుని తీరుగానని ప్రతిజ్ఞ పూనాడు. ఆ ముగ్గురూ ఎవరై వుంటారు? ఆ యువతిపై వారికింత పగ, కక్ష ఎందుకా అని పోలీసులు తెలుసుకోవడానికి ప్రయత్నిస్తున్నారు. దురదృష్టవశాత్తు ఆ గాభరాలో ఆ ఆటో నెంబరు కూడా చూడలేదు ఆమె. చీటి తెచ్చి యిచ్చిన అతను మారువేషం వేసుకుని వుండవచ్చు అని అభిప్రాయపడ్తున్నారు పోలీసులు. ఈ ఘాతకచర్య చేసిన వారి గురించిగాని, దీని వెనకవున్న కారణం గురించి గాని తెల్సిన ఎవరన్నా ఏ చిన్న విషయం అయినా సరే పోలీసులకి చెప్పి సహాయపడవలెను. ఆ ఆటో డ్రైవర్ సహృదయంతో ముందుకు వచ్చి ఆ యిల్లు వగైరా ఆచూకీ యిచ్చిన మంచి బహుమతి ఇవ్వబడును. కుమారి రేఖపై జరిగిన ఈ అత్యాచారం మొత్తం స్త్రీజాతిపైన జరపబడిన అత్యాచారంగా గుర్తించి నేరస్తులని శిక్షించడానికి పోలీసులకి సహాయపడవలెనని ఇన్‌స్పెక్టర్ విజ్ఞప్తి చేశాడు..” పేపరు మడిచి దీర్ఘంగా నిట్టూర్చింది రాధాదేవి.
ఆ ముగ్గురు దుండగులు యింకెవరో కాదు. తప్పక ఆ రౌడీ వెధవలే. యింకా అనుమానం ఎందుకు.. తమ కోపం, కసి తీర్చుకోవడానికింత దారుణానికి వడిగట్టారన్నమాట. అసలే ఆమె అందంపై కన్నువేసిన ఆ వెధవలు అవకాశం చూసి ప్లాను వేసి ఆమె బతుకు నాశనం చేసారన్నమాట. అన్నెం పున్నెం ఎరుగని ఓ ఆడపిల్లని యింత ఘోరంగా హింసిస్తారా…? ఆలోచించిన  రాధాదేవి వళ్లు ఆవేశంతో వణికింది. ఈ సంగతి రేఖ చెప్పిందో లేదో, వెంటనే పోలీసులకి ఈ విషయం చెప్పి వాళ్లని పట్టుకోమనాలి. రాధాదేవి లేచి చకచక బట్టలు మార్చుకుంది. యిల్లు తాళం పెట్టేసరికి శ్యామ్ ఆటో తీసుకువచ్చాడు. 
రచన: శ్రీమతి అంగులూరి అంజనీదేవి
	”నాకు ఆఫీసు నుండి ఇంటికొచ్చేటప్పటికే ఆ ట్రాఫిక్‌ జామ్‌లో రాత్రి 8, 9 కి తక్కువ కావటం లేదు. అప్పటికే అలసిపోతున్నాను. అందుకే షాపింగ్‌ చెయ్యలేదు. నా రిసెప్షన్‌ చీర కడతాన్లే! ఇవ్వు” అంది.
	”ఇంటికి కలర్స్‌ వేసేటప్పుడు సామాన్లన్నీ సర్దుతూ ఆ చీర వున్న కవరు ఎక్కడ పెట్టానో ఆరాధ్యా! గుర్తు రావడం లేదు. మీ అక్కయ్యల దగ్గర కాస్ట్లీ  డ్రస్‌లు వున్నాయి. అడిగితే ఇస్తారు. అవి వేసుకుంటావా?”
	”వాళ్ల సైజెక్కడ! నా సైజెక్కడ! వాళ్లు నాకన్నా లావుగా వుంటారని నీకు తెలియదా?” అంటూ సుడిగాలిలా వెళ్లి చీరకోసం ఇల్లంతా వెతికింది ఆరాధ్య. చీర వున్న కవరు కన్పించలేదు. బీరువా పక్కన కంప్యూటర్‌ పెట్టే పాత బల్ల కూడా కన్పించలేదు. డౌటొచ్చి ఇంటి వెనకాల వుండే జామచెట్టు దగ్గరకి వెళ్లింది. అక్కడ నేలంతా మట్టి, రాళ్లు వుంటాయి. చెప్పులు లేకుండా నడవలేం. సునీల్‌ పెళ్లి వల్ల ఇంట్లో పనికి రాని సామాన్లన్నీ అక్కడికి చేరి గుట్టలు, గుట్టలుగా వున్నాయి. ఆ గుట్టల్లో ఎక్కడని వెదకాలి? అటు ఇటు చూసింది. ఎదురుగా వున్న ఆ పాత బల్లకిందనే వుందా కవరు. ఆ కవర్ని తను ఈజీగా గుర్తుపట్టింది. వెంటనే వంగి అందుకొని, ఓపెన్‌ చేసి చీరను బయటకు తీసింది.
	అప్పుడెప్పుడో విప్పి మడతేసి కవర్లో పెట్టిన చీర కావటం వల్లనో ఏమో చీర బాగా వాసన వస్తోంది. వెంటనే కవర్లో పెట్టేసింది.
	ఇప్పుడు తనేం చెయ్యాలి? కళ్యాణి ఆంటీ అడిగితే ఏం చెప్పాలి? ఆమె పక్కనే వున్న శార్వాణి ఆంటీ కూడా కళ్యాణి ఆంటీ చెప్పింది విన్నది. ఆమె ఏమనుకుంటుంది? అయినా తన తల్లి ఈ ఒక్క చీరను జాగ్రత్త చెయ్యలేకపోయిందా? డ్రైక్లీనింగ్‌కి ఇచ్చి బీరువాలో పెట్టివుంటే బావుండేది కదా! తనకు లగేజి ఎక్కువవుతుందని ఈ చీరను పట్టించుకోలేదు. పైగా తనకంటూ ఓ స్థిరమైన ప్లేస్‌ లేదు… ఆరాధ్యకు కళ్లలో నీళ్లు రావడం లేదు. నేరుగా తల్లిని వెదుక్కుంటూ వెళ్లింది.
	రమాదేవి ఆమె హడావుడిలో ఆమె వుంది. కోడలికి తాము కొన్న పెళ్లి చీరల్ని పెళ్లికి వచ్చినవాళ్లకి చూపించి వాటిని జాగ్రత్తగా బీరువాలో పెడుతోంది.
	”ఇంత ఖరీదైన చీరల్ని మనలో ఇంతవరకు ఏ కోడలికి కొనలేదు. రమాదేవికి తన కోడలంటే ఎంత ప్రేమో చూడు…” అన్నారెవరో.
	”ప్రేమ ఎందుకుండదు… కోడలేమైనా పరాయిదా? కూతురులాగా ఏదో అంత ఇస్తే తీసుకొని బయటకి పోయేదా? ఇంటి పేరును సొంతం చేసుకొని వంశాన్ని నిలబెట్టేది కోడలే కదా! అందుకే రమాదేవి తన కోడలు అందరి కోడళ్లకన్నా ఘనంగా వుండాలని ఇంత ఖరీదైన చీరల్ని కొన్నది” అన్నారు వాళ్ల పక్కన వున్నవాళ్లు. అలాటి  చీరల్ని ఎప్పుడూ చూడనట్లు వాళ్ల కళ్లు వెలిగిపోతున్నాయి.
	అదంతా విన్నది ఆరాధ్య. వెంటనే వాళ్ల ముందుకెళ్లి తన చీరను, చీర నుండి వస్తున్న వాసనను చూపించి ”మీరుకూడా మీ కూతుళ్లను ఇలాగే చూస్తారా? కట్టుకునే చీర తీసికెళ్లి ఇంటి వెనకాల పడేస్తారా? ఎప్పటికైనా వెళ్లిపోయేదనేగా కూతురంటే ఇంత నిర్లక్ష్యం మీకు… మీరసలు అమ్మ మనసున్న ఆడవాళ్లేనా? మీలాంటి వాళ్లు ‘అమ్మ’లో వుంటారని తెలిస్తే ఏ ఆడపిల్లా అమ్మను నమ్మదు” అని అరవాలనుకుంది. అలా అరిస్తే తమ్ముడి భార్య వైభవాన్ని చూడలేక పిచ్చిపట్టి ఏదేదో అంటుందనుకుంటారు. అలాంటి అవకాశం వాళ్లకిచ్చి తను అవమాన పడకూడదు.
	అందుకే ”మమ్మీ! కొంచెం ఇలా వస్తావా?” అంటూ పక్కకి పిలిచింది ఆరాధ్య. రమాదేవి వెంటనే బీరువా డోర్‌ మూసి ఆరాధ్య దగ్గరకి వెళ్లింది.
	”నువ్వు నా కన్నతల్లివా? పెంచిన తల్లివా? దీన్ని డ్రైవాష్‌కి ఇవ్వాలని తెలియదా? ఇప్పుడు నేనేం కట్టుకోవాలి? నలుగురిలో ఎలా తిరగాలి? సునీల్‌ పెళ్లికి మీ అందరు తీసుకున్నట్లే నాకెందుకు కొనలేదు చీర?” అంది.
	ఆమె ఎప్పుడూ పోనంతగా బిత్తరపోయి ”నువ్వు కొనుక్కుంటావనుకున్నా ఆరాధ్యా! ఇందులో నా తప్పేంలేదు” అంది.
	కొంచెం దూరంలో నిలబడి వున్న ఆరాధ్య బాబాయ్‌ కూతురు అవంతి ఈ మాటల్ని విని ఆరాధ్య దగ్గరకి వచ్చి, భుజాన్ని గట్టిగా పట్టుకొని ”పెద్దమ్మనెందుకే అలా నిలదీస్తావ్‌! నిన్ను నేను మేకప్‌ చేస్తాను రా! అసలు నీకు చీరలేం బాగుంటాయే! మాకన్నా చిన్నదానివి. డ్రస్‌ వేసుకో! మాలాగే వుంటావ్‌!” అంటూ డ్రస్సింగ్‌ రూంలోకి తీసికెళ్లి డోర్‌ పెట్టింది. అప్పటికే నలుగురు అమ్మాయిలు ఆ గదిలో మేకప్‌ అవుతున్నారు. ఎక్కడ చూసినా పెళ్లి జనమే! ఇంత జనం ఆరాధ్య పెళ్లికి రాలేదు.
	”అవంతక్కా! చూశావుగా! మావాళ్లంతా హోటల్‌కెళ్లారు. మేము రాకముందే హోటల్‌లో రూం బుక్‌ చేయించాలని మా మమ్మీకి, డాడీకి తెలియదా? సునీల్‌తో చెబితే చెయ్యడా? అల్లుడి మర్యాదలు ఇలాగేనా చేసేది?” అంది ఆరాధ్య.
	మొన్నటి వరకు వాళ్లెవరో నేనెవరో అన్నట్లున్న ఆరాధ్య ఇప్పుడు కొత్తగా వాళ్లను మావాళ్లు అనటం వింతగా వుంది అవంతికి…
	”పెళ్లిలో ఇలాంటివి పట్టించుకోవద్దు ఆరాధ్యా! ఇప్పటికే పెద్దమ్మ, పెద్దనాన్న చాలా టెన్షన్‌ పడుతున్నారు. నువ్విప్పుడు ఏమన్నా వాళ్లు ఇబ్బంది పడతారు. మనం వుండేది వాళ్లను ఇబ్బంది పెట్టానికా?” అంది.
	”అది కాదు అవంతక్కా! సునీల్‌ చాలా మారాడు కదూ!”
	”మారింది మనిషా! లేక ఇంకేమైనానా?”
	ఆరాధ్య నవ్వి ”ఏమో! నాకైతే సునీల్‌ బాగా మారిపోయినట్లు అన్పిస్తున్నాడు”
	”నీకెలా అన్పిస్తే అలా అనుకో! వద్దని ఎవరంటారు. నీ ఆనందమే నీకు ముఖ్యం కదా!”
	”అక్కా! నన్నెందుకో మీరందరు పరాయిదాన్ని చూసినట్లు చూస్తున్నారు. నాకు తెలసిపోతోంది” అంది ఆరాధ్య.
	”ఛ…ఛ అదేం లేదులే ఆరాధ్యా. నువ్వలా అనుకోకు” అంది అవంతి.
	”ఎందుకనుకోను. నాకు మా పేరెంట్స్ కావాలనే అబార్షన్‌ చేయించారని మీరంతా ఒకటై ప్రచారం చేశారటగా! తెలిసింది. మా డాడీ ఎంత బాధపడ్డాడో తెలుసా?” అంది సడన్‌గా ఆరాధ్య.
	ఆ మాటతో అవంతికి కోపం వచ్చింది.
	”నువ్వు మాత్రం తక్కువా! మా అక్క తను చదువుతున్న కోర్స్‌ నచ్చక వేరే కోర్స్‌లోకి వెళ్లగానే అక్కడేదో జరిగి, అబార్షన్‌ జరిగి కోర్స్‌ మారిందని ప్రచారం చెయ్యలేదా? మేము నీ అంత దారుణంగా ఏం చెప్పలేదులే! నీలాగా చెప్పాలంటే నీకు పెళ్లికి ముందే ప్రెగ్నెన్సీ వచ్చిందని, అందుకే అబార్షన్‌ చేయించారని చెప్పగలం… అలా చెప్పామా?”
	”మీ అక్కను వాడెవడో అంటే నేనన్నానని అంటున్నావేమక్కా?”
	”వాడు క్యారెక్టర్‌ లెస్‌ క్యాండిడేట్ అని మనందరికి తెలుసు. వాడి నోటికి అలాంటి మాటలే వస్తాయి. వాడు అలాగే వూహించి అంటాడు. ఆ పాపం వాడికి వూరికే పోదు. అనకూడదు కాని ఢిల్లీలో ‘నిర్భయ’కు పట్టిన గతే వ్యూచర్లో వాడి కూతురికి కూడా పడుతుంది. కానీ నువ్వు చేసిందేంటి? నువ్వేమైనా తక్కువ చేశావా? వాడికన్నా నువ్వే డేంజర్‌! వాడు అలా అంటున్నాడని తెలియనివాళ్లకి కూడా తెలిసేలా చేశావ్‌! అది నీక్కూడా అక్క కదనే! ఇదేనా! అక్క మీద నువ్వు చూపించే ప్రేమ! ఇలాగే వుంటారా అక్కాచెల్లెళ్లు? నువ్వొక్కదానివే మనశ్శాంతిగా వుండి మేమంతా తప్పు చేసినవాళ్లలా వుండాలా? అందుకే నిన్ను కూడా అన్నాం! నీ రహస్యాలను మేము మాత్రం ఎందుకు కడుపులో పెట్టుకుంటాం! మాకు తోచింది మేము కూడా అనగలం” అంటూ అలిగి ఆ గదిలోంచి బయటకెళ్లిపోయింది అవంతి.
	అవాక్కయింది ఆరాధ్య. కళ్లవెంట కన్నీళ్లు టపటప రాలాయి. తల పట్టుకొని, తనకి ఎవరి వల్లా మనశ్శాంతి లేదనుకుంది. నిజానికి అవంతి అక్కయ్య గురించి ప్రచారం చేసింది ఆరాధ్య కాదు. సీతాలమ్మ, రమాదేవి. రమాదేవికి ఎప్పుడు చూసినా తోడికోడళ్ల పిల్లలంటే ఈర్ష్య.. కుళ్లు… అది అటు తిరిగి ఇటు తిరిగి ఆరాధ్య మీదకి వచ్చింది.
	ఆరాధ్య మేకప్‌ పూర్తయి గదిలోంచి బయటకొచ్చింది.
	హేమంత్‌ ఆరాధ్యకు ఫోన్‌ చేసి ”మేము హోటల్‌ నుండి నేరుగా కళ్యాణ వేదిక దగ్గరకి వెళ్తున్నాం! మాకోసం వెయిట్ చెయ్యొద్దు. నువ్వు సునీల్‌తో రా!” అన్నాడు.
	”అలాగే!” అంది ఆరాధ్య.
	సునీల్‌ ఇంటి దగ్గర నుండి పక్క సిటిలో వున్న కళ్యాణవేదిక దగ్గరకి బయలుదేరినప్పటి నుండి అతని కారులోనే వుంది ఆరాధ్య. అతని కారులో ఒక్క ఆరాధ్యనే కాదు. అవంతి వాళ్లు కూడా వున్నారు. వాళ్ల కారు కళ్యాణవేదిక చేరుకుంది. పెళ్లికొడుకు గెటప్‌లో వున్న సునీల్‌ కళ్లు జిగేల్‌మనేలా మెరిసిపోతున్నాడు. పెళ్లికూతురు కూడా అలాగే వుంది. పెళ్లికూతురు ఒంటిమీద బంగారు నగలు దగదగమని మెరిసిపోతూ తమ స్వచ్ఛతను చాటుతున్నాయి.
	పెళ్లి జరుగుతోంది. ఆ వాతావరణం, ఆ అరేంజ్‌మెంట్స్ లక్షల రూపాయలను తలపింపజేస్తున్నాయి. కోటీశ్వరుల పెళ్లి అని చెప్పకనే చెబుతోంది.
	ఉపేంద్ర, హేమంత్‌, శార్వాణి, కళ్యాణి, సృజిత్‌ ముందు వరసలో కూర్చుని ఆ పెళ్లిని చాలా ఆసక్తిగా చూస్తున్నారు.
	ఇద్దరు పురోహితులు మంత్రాలు చదువుతూ వధూవరుల తలల మీద మంచి ముహూర్తంలో జీలకర్ర బెల్లం పెట్టించారు. మాంగళ్య ధారణ, సప్తపది, అరుంధతి, అప్పగింతలు జరిగిపోయాయి. పెళ్లికూతురు అమ్మా, నాన్నల దగ్గర సెలవు తీసుకొని వచ్చిన వాళ్లంతా తమ కార్లలో వెళ్లిపోతున్నారు. దగ్గరి బంధువులు మాత్రం మిగిలిపోయారు.
	 పెళ్లిలో హారతి పట్టిన ఆరాధ్యకు హారతిపళ్లెంలో ఐదువందల రూపాయల నోటు ఒకి పెట్టాడు సునీల్‌. ‘అంతేనా! నువ్విప్పుడు కోటీశ్వరుడివి’ అని ఎవరో అంటే నవ్వి వూరుకున్నాడు. రమాదేవి మురిసిపోతూ ‘దాన్ని మనం ఐదు లక్షలు అనుకోవాలి’ అంది.
	”అనుకోగానే ఐదు లక్షలు అయిపోతాయా రమా?” అంది సీతాలమ్మ.
	ఆ ఆనందం చూసి ”పోన్లే రమా! నువ్వు నీ కూతురు పెళ్లిలో చెయ్యలేని సాంగ్యాలన్నీ మీ వియ్యంకుల పుణ్యమా అని నీ కొడుకు పెళ్లిలో చూసుకున్నావ్‌! ముహూర్తానికి పెళ్లి చెయ్యటమంటే ఎలానో కూడా తెలుసుకున్నావ్‌! నువ్వు ఆరాధ్య పెళ్లిలో చెయ్యని కన్యాదానం, అప్పగింతలు కూడా వాళ్లు చేశారు. నువ్వు ఆరాధ్య పెళ్లి చేసినట్లు ఏదో జరిగిందంటే జరిగిందనిపించలేదు. నేను దగ్గరుండి అన్నీ చూస్తూనే వున్నానుగా!” అంది సీతాలమ్మ.
	”ఇప్పుడవన్నీ ఎందుకు గుర్తుచేస్తావ్‌ వదినా! అదసలే నామీద కోపంగా వుంది. విన్నదంటే నన్ను చంపినా చంపుతుంది. అవన్నీ నేను కావాలనేమైనా చేశానా? నీకు తెలుసో లేదో అది పుట్టింది రాహుకాలంలో… అందుకే దాని పెళ్లి రాహుకాలంలో జరిగింది. ఇక దాన్ని వదిలెయ్‌!” అంది రమాదేవి.
	”వదిలెయ్యక నేనేమంటున్నాను రమా! ఇంత పెళ్లి చేశావ్‌! కోటీశ్వరుల సంబంధం. ఎంతో కాలంగా నిన్నే కనిపెట్టుకొని ఇంటి పనంతా చేస్తున్నాను. నాక్కాస్త మంచి చీర, మీ అన్నయ్యకి చొక్కా, ప్యాంటు తెచ్చావా? లేదే వదిలెయ్యక నేనేమన్నాను” అంది.
	”నువ్వేమీ అనకు వదినా! నీకు, అన్నయ్యకు ఈ పెళ్లి హడావుడి తగ్గగానే సునీల్‌ని అడిగి కాస్త ఖరీదైన బట్టలే తెప్పించి పెడతాను” అంది రమాదేవి. ఎవరైనా వింటారేమోనని చుట్టుపక్కల చూసింది. సీతాలమ్మ నోరు అంత చిన్నదేం కాదు. అక్కడున్నవాళ్లకి విన్పిస్తూనే వున్నాయి.
	అక్కడెవరో చాలా ఆసక్తిగా ఆరాధ్యవైపు చూసి ”ఈ అమ్మాయి సునీల్‌ అక్కయ్యకదూ! చాలా బావుంది. సాఫ్ట్‌వేర్‌ జాబ్‌ చేస్తోందట కదా! వాళ్ల హజ్బెండ్‌ కూడా అదే జాబ్‌ చేస్తున్నాడట. అందుకే బాగా సంపాయించినట్లున్నారు. ఒంటినిండా ఎన్ని బంగారు నగలో చూడు. చాలా లేటెస్ట్‌ మోడల్లో వున్నాయి” అంటున్నారు.
	ఆ కాంప్లిమెంట్ ని విని తట్టుకోలేకపోయింది అవంతి. ఆమె పైకి మామూలుగానే వున్నా సమయం వచ్చినప్పుడు బుసకొట్టాలని పొంచి వుంది. వెంటనే వాళ్ల దగ్గరకి వెళ్లింది.
	కళ్లూ, నోరూ చిత్రంగా తెరిచి ”ఆంటీ! మా ఆరాధ్య పెట్టుకున్న నగలు ఫ్యూర్‌ గోల్డ్‌వి కావు. చూడానికి బంగారంలా అన్పిస్తున్న ఒన్‌గ్రాం గోల్డ్‌వి… అవి బయట దొరుకుతాయి… సునీల్‌ వాటిని హైదరాబాదులో తెచ్చాడు. ఆరాధ్య తన పెళ్లిలో అవే పెట్టుకుంది”
	”పెళ్లిలో అవి పెట్టుకుందా? పెళ్లిలో అలా ఎవరైనా పెట్టుకుంటారా? మీ పెద్దమ్మ ప్యూర్‌ గోల్డే పెట్టుకుందిగా! కూతురికి గోల్డెందుకు పెట్టలేదు? ఇంకెప్పుడు పెడుతుందట?” ఆశ్చర్యపోతూ అన్నారు.
	పక్కనే వున్న సీతాలమ్మ అందుకొని ”పెడుతుంది. పెడుతుంది. ఎందుకు పెట్టదు? ఈ పెళ్లి హడావుడి కాస్త తగ్గితే!” అంది ఎగతాళిగా.
	ఆ మాటలు అక్కడే వున్న రమాదేవితోపాటు ఆరాధ్యను కూడా గుచ్చుకున్నాయి. అక్కడ వుంటే ఇంకా ఏం వినాల్సి వస్తుందోనని పక్కకి వెళ్లారు. బంధువుల్లో ఇలాంటి మాటలు వస్తాయనే హేమంత్‌ సేవింగ్స్‌ మొత్తం గోల్డ్‌ కోసం ఇప్పించింది కళ్యాణమ్మ. ఆమెది ముందుచూపు. ఇప్పుడు తెలుస్తోంది ఆరాధ్యకు గోల్డ్‌ విలువ. హేమంత్‌ విలువ.
	ఒంటరిగా కూర్చుని చాలాసేపు ఆలోచించింది ఆరాధ్య. తల్లి దగ్గరకి వెళ్లి ”మమ్మీ! మేమిక బయలుదేరుతాం!” అంటూ లోపలకి ఎవరూ రాకుండా డోర్‌ పెట్టింది.
	”అప్పుడేనా? మీవాళ్లేరి?” అంది రమాదేవి.
	”మావాళ్లు నీకిప్పుడు కన్పించరు. వాళ్లేమైనా కోటీశ్వరులా?”
	”ఏంటే! అలా మాట్లాడుతున్నావ్‌! మనమేమైనా పరాయివాళ్లమా! అవంతీ, సీతాలొదిన మాట్లాడినట్లు మాట్లాడుకోటానికి? అమ్మా, బిడ్డలమే!” అంది.
	నాకది తెలుసు మమ్మీ! అందుకే నాకేదైనా పెట్టాలనుకుంటే పెట్టు. ఆడపిల్లను కదా! తమ్ముడి పెళ్లికెళ్లి ఏం తెచ్చుకున్నావని ఎవరైనా అడిగితే చూపించాలి కదా! పుట్టింటివాళ్లు ఆడపిల్లకి ఇచ్చే గౌరవాన్ని బట్టే అత్తింట్లో మర్యాద పెరుగుతుందని ఈ మధ్యనే తెలుసుకున్నాను. ఎంత సాఫ్ట్‌వేర్‌ అమ్మాయినైనా నాక్కూడా అలాంటి మర్యాదలు కావాలనిపిస్తాయి కదా! సోషల్‌ రిలేషన్స్‌ లేకుండా ఎన్నిరోజులు?”
	”ఇవి నీమాటలు కావు. నీకెవరో నేర్పారు”
	”నాకెవరు నేర్పుతారు మమ్మీ! నేనేమైనా చిన్నపిల్లనా?”
	”ఇన్నిరోజులు చిన్నపిల్లవనే అనుకున్నాను ఆరాధ్యా! కానీ నువ్విప్పుడు చిన్నపిల్లవు కావు. ఆ ఉపేంద్ర, శార్వాణి కలిసి నిన్ను కొత్తరకంగా తయారు చేసిపెట్టారు. లేకుంటే ఎప్పుడైనా నాకది పెట్టు, ఇదిపెట్టు అని అడిగావా? ఒకవేళ నేను బ్రతిమాలి పెట్టినా ఇవన్నీ ఎక్కడ పెట్టుకోవాలి? అని ఇక్కడే వదిలేసి వెళ్లేదానివి…”
	”అది ఒకప్పుడు. నాకు పర్మినెంట్ షెల్టర్‌ లేనప్పుడు. ఇప్పుడు సునీల్‌ పెళ్లి పుణ్యమా అని హేమంత్‌ దగ్గరకి వెళ్లానుగా! మరి సునీల్‌ పెళ్లయిపోయింది. హేమంత్‌ దగ్గర వుండేదెందుకు? మళ్లీ నా ఫ్రెండ్స్‌ దగ్గరకే వెళ్లి వుండమంటావా?”
	ఈసారి వూహించని విధంగా ఖంగుతిన్నది రమాదేవి.
	”చెప్పు మమ్మీ! హేమంత్‌ దగ్గర వుండమంటావా? నా ఫ్రెండ్స్‌ దగ్గరకెళ్లి వుండమంటావా? నువ్వెక్కడ వుండమంటే అక్కడ వుంటాను. ఎందుకంటే నాకంటూ సొంత ఆలోచనలు, సొంత తెలివితేటలు ఎక్కడివి? పుట్టినప్పటి నుండి నిద్రపోవటం, కాలేజీకెళ్లటం, ఇప్పుడేమో ఆఫీసుకెళ్లటం. అది తెలిసే కదా నిన్న మొన్నటి వరకు నీ చేతుల్తోనే అన్నం కలిపి నా నోట్లో పెట్టేదానివి. అది ప్రేమనుకునేదాన్ని… ఇప్పుడలా అన్పించడం లేదు. నా చేతుల్తో నన్ను తిననిస్తే నాలుగు ముద్దలు ఎక్కువ తింటానేమోనన్న భయంతో అలా చేసేదానివనిపిస్తోంది” అంది.
	వినలేనట్లు చెవులు మూసుకుంది రమాదేవి.
	”ఒక్కరోజన్నా హేమంత్‌ని బాగా చూసుకోమని, హేమంత్‌తో బాగుండమని చెప్పావా మమ్మీ? తల్లి మనసున్న ఏ స్త్రీ అయినా కూతురికి పెళ్లయ్యాక చెప్పే మొట్టమొదటి మాటలు ఇవి. అలా చెప్పే తల్లులు లేకనే చాలామంది అమ్మాయిలు తమ భర్తల్ని మనస్ఫూర్తిగా తన లైఫ్‌లోకి స్వీకరించలేకపోతున్నారు. నేను చేసిన పని కూడా అదే! ఇప్పుడు బాగుందా నీకు?”
	రమాదేవి తల కిందకి వాలిపోయింది.
	”మమ్మీ! ఒక అమ్మాయి తల్లిదండ్రుల దగ్గర ఏం కోరుకుంటుంది?” అడిగింది ఆరాధ్య.
	ఏం చెబితే ఏమో అన్నట్లు బిక్కచచ్చిపోయి చూస్తోంది రమాదేవి.
	”నాకు తెలిసి నేను మిమ్మల్నేమీ కోరలేదు. మీ పరిస్థితులకి అనుగుణంగానే నా కోరికల్ని నేను మలచుకున్నాను. ఎక్కడైనా ఆడపిల్ల పుడితే అభిమానంగా పెంచటం, చదివించటం, పెళ్లి చెయ్యటం, చట్టవిరుద్ధం అయినా సరే కట్నం రూపంలో కొంత డబ్బును ఇవ్వటం తల్లిదండ్రులు తమ బాధ్యతగా భావిస్తారు. కొడుకులకి లేకపోయినా పర్వాలేదు కూతుర్ని ఒక ఇంటికి పంపుకోవాలని ఎంతో ప్రేమగా తాపత్రయపడతారు. అత్తగారింట్లో అందరూ తమ కూతుర్ని గౌరవంగా, విలువగా చూసుకోవాలని కట్నకానుకల్ని అనుకున్న దానికన్నా ఎక్కువగానే అర్పించుకుంటారు. తమ దగ్గరకన్నా అల్లుడి దగ్గరే ఎక్కువ జీవితకాలం తన బిడ్డ వుంటుంది కాబట్టి అల్లుడ్ని గౌరవిస్తారు. అందుకే ఆడపిల్లకి మగపిల్లలతో సమానమైన ఆస్తిహక్కు వున్నా దాని గురించి ఏ ఆడపిల్లా ఆలోచించదు. అలా ఆలోచించాల్సిన అవసరం ఏ తల్లిదండ్రులు ఆడపిల్లకి రానివ్వరు. కానీ ఇస్తామన్నవి కూడా ఇవ్వకుండా, ఎప్పుడో ఇస్తామని రోజులు దాటేస్తూ, అసలేమీ ఇవ్వకుండానే ఎంతో ఇచ్చామని ప్రచారం చేసుకునే మీలాంటి వాళ్లు వుంటే ఆడపిల్లలకి అత్తగారింట్లో పరువు వుంటుందా? విలువ వుంటుందా? అసలు చాలామంది ఆడపిల్లలు అత్తగారింట్లో ఉరేసుకొని చనిపోతున్నారంటే మీలాగా బిజినెస్‌ మైండ్‌ వుండే తల్లిదండ్రులే కారణం… అది తెలియక అనవసరంగా అత్తమామల్ని, ఆడపడుచుల్ని  దోషుల్ని చేస్తున్నారు. అసలు నేరస్థుల్ని వదిలేస్తున్నారు” అంది ఆరాధ్య.
	”ఏంటే ఆరాధ్యా! నీ మాటలు? మేము నేరస్థులమా?” అని అనలేకపోతోంది రమాదేవి.
	”నా మాటలు నిన్ను బాధపెడతాయని నాకు తెలుసు మమ్మీ! కానీ నీ తల్లిదండ్రులు నీకు నీ భర్తను వదిలెయ్యమని ఎప్పుడైనా చెప్పారా? మరి నువ్వెందుకు నన్ను హేమంత్‌ని వదిలి నా ఫ్రెండ్స్‌రూంలో వుండమనే దానివి? నీకుండే విలువలు, కుటుంబ బంధాలు నాకొద్దా? ఉద్యోగం చేస్తున్నంత మాత్రాన వాటికి దూరంగా వుండాలా? అలా ఒంటరిగా బ్రతకాలంటే బయట ఎన్ని బాధలు పడాలో నీకు తెలుసా? డబ్బు సంపాదనే ముఖ్యమనకున్నప్పుడు నాకు పెళ్లి చెయ్యటం ఎందుకు? హేమంత్‌ అనే అబ్బాయిని నా జీవితంలోకి రప్పించటం ఎందుకు? మమ్మల్నిద్దర్ని కలపటం ఎందుకు? కలిపాక ప్రెగ్నెన్సీ రాదా? వచ్చాక ఏ తల్లి అయినా కూతుర్ని అక్కున చేర్చుకొని ఎంతో గొప్పగా సెలబ్రేట్ చేసుకుంటుంది. మరి నువ్వేం చేశావ్‌?
	నాతో ఏం చెప్పావ్‌! ఒక్కసారి గుర్తు తెచ్చుకో! డ్రస్‌లు పట్టవని, అందం పోతుందని ఆడవాళ్లు పిల్లల్ని కనరా? పిల్లల్ని కని అందం తగ్గితే భర్తలు వదిలేస్తారా? అలా వదిలేసిన భర్తలు కాని, అందం తగ్గిన ఆడవాళ్లు కాని మన వీధిలో ఎవరైనా వున్నారా? అసలే మాది ఫాస్ట్‌ జనరేషన్‌! అందం తగ్గితే ఎంజాయ్‌ చెయ్యలేమని, తల్లిదండ్రులకి తెలియకుండా రహస్యంగా అబార్షన్లు చేయించుకుంటున్నారు. కన్నతల్లివి నువ్వే నాకు దగ్గరుండి అబార్షన్‌ చేయించావ్‌! ఏ తల్లి అయినా ఇలా చేస్తుందా? నువ్వెందుకలా చేశావ్‌?”
	అప్పుడు నోరెత్తింది రమాదేవి ”నీకోసం, నీ సౌకర్యం కోసం, నీ ఉద్యోగం కోసం, నువ్వు ఎదగడం కోసం నువ్వు కష్టపడకుండా వుండడం కోసం అంతా నీకోసమే చేశాను. అయినా నీకు కృతజ్ఞత లేదు” అంది.
	”ఎదగడం అంటే నీ దృష్టిలో అదే అయితే అది నాకొద్దు. ఎదగడం ఒక్కటే సక్సెస్‌ కాదు. విలువలు కూడా వుండాలి. నీ తల్లిదండ్రులు నీకే విలువలు నేర్పారో నాక్కూడా అవే నేర్పాల్సింది. కొత్తవి ఎందుకు? ఏ తల్లి అయినా తన మనసును చనుపాలకన్నా స్వచ్ఛంగా వుంచుకోగలిగితేనే పిల్లల్ని కనాలి. లేకుంటే వద్దు. ఎందుకంటే పిల్లలకి కన్నతల్లే కోచింగ్‌ సెంటర్‌! తల్లిని మించిన విశ్వవిద్యాలయం ఈ ప్రపంచంలోనే లేదు” అంది.
	”తెలిసో, తెలియకో నీ విషయంలో నేను అన్యాయమే చేశాను ఆరాధ్య. నా చేతులతోనే నా తప్పు దిద్దుకుంటాను. నాక్కొద్దిగా టైమివ్వు… సునీల్‌ని అడిగి నీకు నేనేం చెయ్యాలనుకున్నానో అన్నీ చేస్తాను. నన్ను నమ్ము…” అంటూ బొట్టుపెట్టి, చీర పెట్టింది.
	తలుపు గడియ తీసుకొని బయటకొచ్చి అదేవిధంగా శార్వాణికి, కళ్యాణమ్మకు కూడా పెట్టింది. ఉపేంద్రకి, హేమంత్‌కి డ్రస్‌లు పెట్టింది. సృజిత్‌కి కూడా రెడీమేడ్‌ డ్రసెస్‌ తెప్పించి పెట్టింది.
	….వాళ్లు ఎప్పటిలాగే తామొచ్చిన కారులో బయలుదేరి హైదరాబాద్‌ వెళ్లారు.
*****
	ఉపేంద్ర రిటైరయ్యాడు. ఆయనది గవర్నమంట్ ఉద్యోగం కాకపోవటం వల్ల పెన్షన్‌ రాదు. ఆయనకు రావలసిన డబ్బంతా ఒక్కసారే చేతిలో పెట్టి, ఓ పూలదండ వేసి, పార్టీ ఇచ్చి ఇంటికి పంపారు.
	ఆయన ఆ డబ్బు తెచ్చుకొని సంతోషంగా బీరువాలో పెట్టుకున్నాడు. వీరాస్వామి కూడా వారం క్రితం అలాగే డబ్బు తెచ్చుకొని బీరువాలో పెట్టుకొని ఉపేంద్ర ఎప్పుడు రిటైరవుతాడా? అని ఎదురుచూస్తున్నాడు. ఆయన అలా ఎదురుచూడానికి కారణాలు చాలా వున్నాయి.
	ఆ డబ్బును బ్యాంకులో వేసుకొని నెలనెలా దాని వడ్డీ తెచ్చుకొని తినాలని వీరాస్వామికి లేదు. వీరాస్వామి భార్య కూడా ఉద్యోగం చేస్తోంది. ఆమె జీతంతో ఇంటి ఖర్చులు గడచిపోతాయి. సమస్య లేదు. ఉపేంద్ర పరిస్థితి కూడా అదే కాబట్టి ఈ విషయంలో ఇద్దరి అభిప్రాయం ఒక్కటే అయింది.
	ఐతే ఆ డబ్బును ఏం చేయాలీ అన్నది చర్చలోకి తెచ్చుకున్నారు. ఆ డబ్బు రాకముందే ఇద్దరు రోజుకో చోట కూర్చుని మార్చి, మార్చి మ్లాడుకున్నారు.
	వీరాస్వామి ”ఏదైనా ల్యాండ్‌ కొందాం ఉపేంద్రా!” అన్నాడు.
	”ల్యాండెందుకు వీరాస్వామి! దాన్ని మనం ఏం చేసుకుంటాం! ఈ వయసులో నెలకోసారైనా దాని దగ్గరకి వెళ్లి మనం చూస్తామా! అదెక్కడో వుంటుంది. మనమెక్కడో వుంటాం! దానివల్ల ఉపయోగం వుండదు. అదే డబ్బు రూపంలో కొంత, బంగారం రూపంలో కొంత, వెండి రూపంలో కొంత వుంచుకుందాం! లేదంటే ఎక్కువ వడ్డీలకి బయట తిప్పుకుందాం!” అన్నాడు ఉపేంద్ర.
	”వడ్డీలకి ఇచ్చి వసూలు చెయ్యటం కష్టం. బంగారం, వెండి, డబ్బు ఇంట్లో పెట్టుకుంటే దొంగల భయం. ఇంతెందుకు మన ఇంట్లో మనం పెట్టుకున్న పనివాళ్లే దొంగలవుతారు. దాన్ని తీసుకోటానికి ప్రాణం తియ్యటానికి కూడా వెనుకాడని పరిస్థితి వస్తుంది. దాన్ని మనంతట మనమే కల్పించిన వాళ్లమవుతాం! ల్యాండ్‌ నీకిష్టం లేకుంటే ఇంకేదయినా ఆలోచిద్దాంలే!” అన్నాడు వీరాస్వామి.
	వీరాస్వామి ఆ మాటలు ఏ టైంలో అన్నాడో కాని ఆ టైంకు చాలా బలం వున్నట్లు సునీల్‌ పెళ్లిలో గొప్ప బిజినెస్‌ మాగ్నెట్లు కలిశారు ఉపేంద్రకి… నిజానికి ఉపేంద్ర వాళ్లను పరిచయం చేసుకోలేదు. అదృష్టం బాగుండి వాళ్ళే ఉపేంద్రను పరిచయం చేసుకున్నారు. ఇంతగొప్ప ఆఫర్‌ నాకు రావాలని వుండబట్టే వాళ్లతో మాట్లాడే అవకాశాన్ని దేవుడు నాకు కల్పించాడని ఇంటికొచ్చాక భార్యతో చెప్పుకున్నాడు ఉపేంద్ర.
	”వాళ్ల మాటల్ని బట్టి వాళ్ల బిజినెస్‌ డీలింగ్సన్నీ అమెరికా వాళ్లతో వున్నట్లున్నాయి. ఒకసారి హేమంత్‌తో చెప్పండి! ఇది కాకుండా ఇంకా మంచి ఆఫర్స్‌ వున్నాయేమో చెబుతాడు. ఎందుకంటే మీ ఇద్దరే కాకుండా ఇంకో ఐదుగురు మీలాగే రిటైరైన వాళ్లు కలుస్తున్నారు కాబట్టి అది చిన్న అమౌంటేమీ కాదు. ఆ డబ్బుతో కళ్లు మూసుకొని ఏ బిజినెస్‌ స్టార్ట్‌ చేసినా డెవలప్‌ కావచ్చు. అదీకాక ఆ డబ్బు మీకు ఒక్కరోజులో వచ్చింది కాదు. దాన్ని మీరేం చెయ్యాలన్నా ఒకటికి రెండుసార్లు ఆలోచించండి! అబ్బాయితో కూడా చెప్పండి!” అంది చాలా ప్రశాంతంగా శార్వాణి.
	”అబ్బాయితో ఎందుకు? అసలే వాడు ఫైనాన్స్‌ వాళ్ల దగ్గర తీసుకున్న డబ్బు ఇంకా కట్టనే లేదని నువ్వే చెప్పావ్‌! ఈ డబ్బు వుందని చెబితే వాడు తీసుకోడా? ఇన్ని రోజులంటే ఏదో జరిగి పోయింది. ఇప్పుడు ‘నేనివ్వనురా!’ అని ముఖం మీదే అంటే ఏం బావుంటుంది? ఈ డబ్బుతో ఇంకా సంపాయించాలి కాని అటు కొంత ఇటు కొంత పోనివ్వకూడదు. పోనిస్తే మళ్లీ దాన్ని గేదర్‌ చెయ్యటం అంత సులభం కాదు” అని భార్యతో అనకుండా
	”నేను వీరాస్వామితో కూడా ఈ విషయం చెప్పి ప్రోసీడవుతాను శార్వాణీ!” అంటూ ఆయన బయటకెళ్తుంటే ఆపింది శార్వాణి.
	”ఏంటి! ఆపావ్‌! ఇప్పుడు మంచి గడియలు లేవా? అయితే ఓ గంటాగి వెళ్తానులే!” అంటూ లోపలికొచ్చి కూర్చున్నాడు ఉపేంద్ర.
	”గడియల కోసం కాదండి మిమ్మల్ని నేను ఆపింది”
	”మరి దేనికి?”
	”మీరు కోర్టు కేసులో గెలుచుకున్న డబ్బు కూడా ఇందులోనే పెడతారా?”
	ఆయన గతుక్కుమని ”ఆ… పెడతాను. ఏం పెట్టొద్దా? అది నా డబ్బు కాదా? నీదా?” అంటూ ఉరిమి చూశాడు.
	”నాది కాదు. మీదే ! మీరా కంపెనీలో పెట్టుబడి పెట్టేముందు అంటే పెట్టుబడి పెట్టాక లాభాలు వచ్చేదాకా డబ్బులు రావు కాబట్టి కొంత డబ్బును మీ అవసరాలకు వుంచుకోండి! అవసరాలనేవి చెప్పిరావుగా!”
	”నీ బాధ నాకు అర్థమైంది. ప్రతిదీ నిన్ను అడుగుతాననేగా నీ అనుమానం. అడగనులే! అవసరమైతే అప్పు చేస్తాను. పెట్టుబడి తగ్గితే లాభాలు తగ్గుతాయి. ఇందులోంచి ఒక్క రూపాయి కూడా పక్కకు తియ్యను”
	”పోనీ మీకోసం కాకపోయినా మీ చెల్లెళ్ల కోసమైనా కొంత తీసి వాళ్లకి పంపండి! వాళ్లు సంతోషిస్తారు. సెంటిమెంటల్‌గా ఆలోచిస్తే వాళ్ల సంతోషమే మనల్ని కాపాడుతుంది. ఎంతయినా వాళ్లు మన ఇంటి ఆడబిడ్డలు కదా!”
	”నీకు మాట్లాడే అవకాశం ఇవ్వటం నాదే తప్పు! ఇక నీ సొల్లు వినే ఓపిక నాకు లేదు. వెళ్తున్నా! మళ్లీ వెనక్కు పిలవకు” అంటూ ఆయన వీరాస్వామి దగ్గరకి వెళ్లిపోయాడు.
	వీరాస్వామికి ఉపేంద్ర చెప్పిన ఆఫర్‌ నచ్చింది.
	వెంటనే బీరువాలోంచి డబ్బులు తీసుకొని సునీల్‌ పెళ్లిలో కలిసిన వ్యక్తులకి ఫోన్‌ చేసి, వాళ్లను కలవానికి వాళ్లు వుండే ఆఫీసు దగ్గరకి వెళ్లాడు.
	ఆ ఆఫీసు చాలా రద్దీ ఏరియాలో వుంది. పొడవైన ఎత్తయిన కాంప్లెక్స్‌ అది. లిఫ్ట్‌ ద్వారా వాళ్లు చెప్పిన చోటుకి వెళ్లాడు.
	అక్కడ చాలా హంగామాగా వుంది. సునీల్‌ పెళ్లిలో కలిసిన వ్యక్తుల్ని కలవటం కోసం పెద్ద ‘క్యూ’ ఏర్పడి మేం ముందు వెళ్లాలి, మేం ముందు వెళ్లాలి అన్నట్లు పోటీలు పడుతున్నారు. కొందరైతే ‘ఈ డబ్బు ఇచ్చి వెంటనే వెళ్లిపోతాం. మాకు పెద్ద టైం అవసరం లేదు’ అంటున్నారు. రిసెప్షనిస్ట్‌తో… అక్కడ నలుగురమ్మాయిలు కంప్యూటర్ల ముందు కూర్చొని వర్క్‌ చేస్తున్నారు. వాళ్లు ఎం.బి.ఏ. చేసినవాళ్లే! ఉపేంద్ర అడిగి తెలుసుకున్నాడు. ఆ వాతావరణం చూస్తుంటే బిజినెస్‌ పరంగా అది పెద్ద ప్రొడెక్ట్‌లా అన్పిస్తోంది.
	ఉపేంద్ర, వీరాస్వామి అందర్ని చూస్తూ అక్కడ సోఫాలో కూర్చున్నారు. ఉపేంద్రకి ఆరోగ్య సమస్యలేమి లేవు కాని వీరాస్వామిలోనే వయసు ప్రభావం స్పష్టంగా కన్పిస్తోంది. పైగా ఆయనకు బి.పి., సుగర్‌ వున్నాయట. ఉదయాన్నే లాబ్‌లో సుగర్‌ టెస్ట్‌ కోసం బ్లెడ్‌ కూడా ఇచ్చి వచ్చాడు.
	ఎక్కువసేపు వెయిట్ చెయ్యాల్సి వస్తుందేమోనని ముందు భయపడ్డారు కాని ఒక గంట లోపలే ఉపేంద్రను, వీరాస్వామిని లోపలకి పిలిచారు. వాళ్ల దగ్గర వున్న డబ్బు మొత్తం సునీల్‌ పెళ్లిలో పరిచయమైన వ్యక్తుల చేతిలో పెట్టి రిలాక్సయ్యారు. వాళ్లిచ్చిన యాపిల్‌ జ్యూస్‌ తాగి ఇంటికెళ్లారు ఉపేంద్ర, వీరాస్వామి.
*****
	సునీల్‌ వుండే ఛాంబర్‌లోకి వెళ్లి కూర్చుంది రమాదేవి.
	తల్లిని చూడగానే షాకయ్యాడు సునీల్‌.
	అతనిప్పుడు మామూలు సునీల్‌ కాదు. వాళ్ల మామగారి మూడు ఐ.టి. కంపెనీలకి చెయిర్‌మెన్‌. ఖరీదైన ఛైర్లో హుందాగా కూర్చుని వున్నాడు. అతనికోసం ఖరీదైన కారు బయట పార్క్‌ చేయబడివుంది. అతన్నిలా చూస్తుంటే రమాదేవికి ఇన్నిరోజుల కష్టం ఫలించినట్లు అన్పించింది.
	సునీల్‌ షాక్‌లోంచి తేరుకొని ”ఇక్కడికెందుకొచ్చావ్‌ మమ్మీ? ఇంటికెళ్లకపోయావా? నేనొస్తాను కదా!” అన్నాడు.
	”వస్తావులే సునీల్‌! అక్కడ నీతో మ్లాడాలంటే నీ పక్కన నీ భార్య వుంటుంది. నీ భార్య అమ్మ… అమ్మమ్మ, తాతయ్య నీ చుట్టే కూర్చుని వుంటారు. అందుకే ఇలా వచ్చాను” అంది.
	”త్వరగా మాట్లాడు మమ్మీ! నేను ఇప్పుడు అర్జంటుగా ఒక మీటింగ్‌కి అటెండవ్వాలి” అంటూ టైం చూసుకున్నాడు. టైం కూడా చెప్పాడు. ఆ లోపలే నువ్వు వెళ్లిపోవాలి అన్నట్లు చూశాడు.
	”నాకు ఐదు లక్షలు డబ్బు కావాలి సునీల్‌!”
	”ఐదు లక్షలా? ఎందుకు?” షాక్‌.
	”అక్కయ్య కోసంరా! మీ అత్తమామలు కోటీశ్వరులు కదా ఆడపడుచు కట్నం వాళ్లంతట వాళ్లే ఇస్తారనుకున్నాం. ఇవ్వలేదు. నువ్వేమో పెళ్లి కాగానే ఇటు వచ్చేశావ్‌!” అంది.
	”ఇప్పుడు ఆ డబ్బు అంత అవసరమా! ఏదో లాంచనప్రాయంగా ఇచ్చేది కదా! ఎప్పుడైనా ఇవ్వొచ్చు కదా!” అన్నాడు.
	ఆమె షాక్‌! షాక్‌! షాక్‌!
	”అది కాదు సునీల్‌! అక్కయ్యకు పెళ్లిలో ‘వద్దురా! అంటే నువ్వే వినకుండా డబ్బు సరిపోదని మీ బాబాయిలతో చేయికలిపి 17 క్యారెట్ల గోల్డ్‌ కొన్నావు. కనుక్కోలేదులే అన్నావు. కానీ దానివల్ల అది మన కళ్లముందే ఎన్నో ఇబ్బందులు పడింది. ఆ గోల్డ్‌ ఇప్పటికీ మన ఇంట్లోనే వుంది. నువ్విప్పుడు దానికివ్వాల్సిన ఐదు లక్షలు ఇస్తే ఇంట్లో వున్న గోల్డ్‌ని ప్యూర్‌గోల్డ్‌ చేసి దానికి నచ్చిన నగలు చేయిస్తాను. అలా చేయిస్తానని అక్కయ్యకి మొన్న మాట కూడా ఇచ్చాను. అది మన బాధ్యత…”
	”మాట ఇచ్చేముందు నన్ను అడగాల్సింది”
	ఆమె మళ్లీ షాక్‌! షాక్‌! షాక్‌!
	”అదేంటి సునీల్‌ అలా అంటావు. నిన్నెందుకు అడగాలి? అక్క నెలనెలా కట్టే చిట్టీ డబ్బుల్ని అక్కయ్య తనకోసం అడిగినా ఇవ్వకుండా నీ ఉద్యోగం కోసం వాడాను… ఆ ఉద్యోగం చూసే కదా వీళ్లు నీకు పిల్లనిచ్చింది. పిల్లనిచ్చాకనే కదా ఇంత పెద్ద సీట్లో కూర్చోబెట్టారు. కాని అంతకు ముందు నువ్వు చేసిన ఉద్యోగం అక్కయ్య డబ్బులతో వచ్చిందేగా! అప్పుడు నేనేమైనా అక్కయ్యను అడిగి చేశానా? ఏదో అవసరాన్ని బట్టి ఇద్దరూ నా పిల్లలే కదా అన్నట్లు చేశాను. అలా చెయ్యటంలోనే కొన్ని అవకతవకలు జరిగాయి. అప్పట్లో ఏది ముఖ్యం అన్నది గ్రహించలేక పోయానో మరి ఇంకేదో నాకు తెలియదు కాని అక్కయ్యకు అయితే అన్యాయం జరిగింది. ఇప్పుడైనా దానికి న్యాయం చెయ్యాలి. నువ్వా డబ్బులు ఇస్తే నేను అనుకున్నది అనుకున్నట్లే జరుగుతుంది” అంది రమాదేవి.
	సునీల్‌ నవ్వి ”బాకీ వసూలు చేసుకుపోవటానికి వచ్చినట్లే మాట్లాడుతున్నావ్‌ మమ్మీ! నాకు తెలిసిన సంగతుల్నే మళ్లీ, మళ్లీ చెప్పి విసిగిస్తున్నావ్‌! నువ్వెంత విసిగించినా ఇప్పుడు నా దగ్గర అంత డబ్బు లేదు” అన్నాడు.
	”అదేంటి సునీల్‌! నువ్విప్పుడు కోటీశ్వరుడివి… నీ దగ్గర డబ్బులు లేవని చెబితే విన్నవాళ్లు నవ్వుతారు. అక్కయ్యకు ఇవ్వాల్సి వస్తుందని నువ్వు కావాలనే చెబుతున్నట్లున్నావు. నీ దగ్గర డబ్బులు లేకపోవటం ఏమి? ఈ ఏరియాలో వుండే ఐ.టి. బిల్డింగ్‌లన్నీ మీ మామగారివే! ఇంతకు ముందే నేను నువ్వుండే చోటు తెలుసుకోలేక రెండు మూడు బిల్డింగ్‌లు తిరిగొచ్చాను. అవన్నీ నీ భార్య పేరుతోనే కన్పిస్తున్నాయి. అంటే నా కోడలి పేరు” అంది సంబరంగా.
	సునీల్‌ మళ్లీ నవ్వి ”నీ కోడలికి ఇంకో రెండు ఐ.టి. కాలేజీలు కూడా వున్నాయి. వాటికి ఆమెనే చెయిర్‌పర్సన్‌. ఇప్పుడింకా సంబరంగా వుందా?”
	”వుంటుంది సునీల్‌! ఎందుకుండదు. ఈ సంతోషం కోసమే కదా ఈ సంబంధాన్ని మనం ఏరికోరి చేసుకుంది?”
	”నువ్వెంత సంతోషపడినా ఒక్క రూపాయి రాదు మమ్మీ! ఇక్కడంతా రికార్డెడ్‌గా వుంటుంది. నేను ఒక్క రూపాయి తీయాలన్నా అకౌంటెంటుకి తెలియకుండా జరగదు. ఒకవేళ నేనలా తీసుకున్నా వాటిని నేనెందుకు తీసుకున్నానో నా భార్యకు చెప్పుకోవాలి. ఇప్పుడు నేను ఐదు లక్షలు తీస్తే మా ఇద్దరి మధ్యన గొడవలొస్తాయి”
	”అది ఆడపడుచు కట్నంగా ఇచ్చేదే కదరా! వాళ్లు కోటీశ్వరులు ఆమాత్రం ఇవ్వలేరా?”
	”ఎంత కోటీశ్వరులైనా ఆ ఐదు లక్షల్ని వాళ్లకుండే కోట్లలోకి కలుపుకోవాలని చూస్తారు కాని అలా ఇవ్వరు. అయినా ఐదు లక్షలు ఇస్తామని వాళ్లు నీకు చెప్పారా?”
	”చెప్పలేదు… ఊహించాను. ఎందుకంటే ఈరోజుల్లో మామూలుగా వున్నవాళ్లు కూడా ఆడపడుచుకి ఇచ్చే క్నాన్ని లక్షకి తక్కువ ఇవ్వటం లేదు. వీళ్లు కోటీశ్వరులు. 5 లక్షలు ఇస్తే తప్పేంటి?”
	”ఇస్తే తప్పులేదు. ఇవ్వాలి కదా! అసలెందుకివ్వాలి? ఆయాచితంగా అంత డబ్బు రావాలని, అడగాలని, గొడవపడి అయినా ఇప్పించుకోవాలని నువ్వెందుకు అనుకోవాలి? అలాంటి ఆలోచనలు నీకెందుకు వస్తున్నాయి? అక్కయ్యకు ఏది పెట్టుకోవాలన్నా ప్రేమతో నువ్వు పెట్టుకోవాలి కాని మా అత్తమామలు ఎందుకు పెడతారు? నన్ను నువ్వు ఈ సంబంధం చేసుకోమన్నది ఇందుకేనా? ఇలా వాళ్లతో వ్యాపారం చెయ్యాలనా? నువ్వూ, నాన్న జీవితాంతం స్వీట్ హౌజ్  నడిపినా మమ్మల్ని చదివించటం వరకే చేశారు. ఇప్పుడు చేతిలో రూపాయి లేదు. ఐదు లక్షలు సంపాయించాలంటే మీలాంటి వాళ్లకి ఎన్ని జీవితాలు కావాలి? అలాంటప్పుడు ఎంత కోటీశ్వరులైనా అంత డబ్బు ఇవ్వాలంటే ఆలోచించరా? డబ్బు విలువ ఒక ఆోవాడికి తెలిసిన దానికన్నా కోటీశ్వరులకే ఎక్కువగా తెలుస్తుంది. దాన్నిబట్టి డబ్బుకుండే విలువ ఎలాంటిదో ఆలోచించు” అన్నాడు.
	”అలా డబ్బుకి విలువ కట్టుకుంటూ పోతే అంతం వుంటుందా సునీల్‌! మానవ విలువలు అంతరించిపోవా?”
	”ఒకరి సొమ్మును ఆశించేటప్పుడు మానవ విలువల గురించి మాట్లాడొద్దు మమ్మీ! ఇంకెప్పుడైనా మాట్లాడు. బావుంటుంది” అన్నాడు.
	”నిన్ను వీళ్ల చేతిలో అనవసరంగా పెట్టామురా! అమ్మాయి ఒక్కతే! కోట్ల ఆస్తి వుందనుకున్నాము కాని ఇలా వుంటుందనుకోలేదు. పెళ్లికి ముందు మీ మామగారు కార్లో మన ఇంటిచుట్టూ తిరుగుతుంటే ఎప్పటికీ అలాగే తిరుగుతాడనుకున్నాను. ఇంతకుముందు నేను గేటులోంచి లోపలకి వస్తుంటే ఆయన అదే కారులో వెళ్తూ కన్పించాడు. కారు ఆపలేదు. నన్ను పలకరించలేదు. ఇలాగే వుంటారా వియ్యంకులు. మరీ ఘోరంగా వుంది” అంది.
	”వాళ్లు నీకు వియ్యంకులేంటి  మమ్మీ! నువ్వలా చెప్పుకుంటావేమో! వాళ్లలా చెప్పుకోరు. అప్పుడేదో ఆయన నాకోసం మన ఇంటిచుట్టూ కారులో తిరిగితే తిరిగి వుండొచ్చు. ఇప్పుడు తిరుగుతాడా? ఆయన టైం విలువ లక్షల్లో వుంటుంది. లక్షల విలువ చేసే టైం గురించి ఆలోచించకుండా ఆయన మన ఇంటిచుట్టూ అన్నిసార్లు తిరిగింది కూడా ఎందుకో తెలుసా?”
	”ఎందుకురా!” వెంటనే అడిగింది రమాదేవి.
	”నేను మనిషిని బాగుంటానని. వాళ్ల అమ్మాయికి కరెక్ట్‌గా మ్యాచ్‌ అవుతానని… అంతేకాని నాలాగా బి.టెక్‌ చేసినవాళ్లు బయట లేక కాదు. ఇంకా ఏంటంటే నా చదువు వాళ్ల కంపెనీలను డెవలప్‌ చెయ్యానికి పనికొస్తుంది కాబట్టి వాళ్లు మనల్ని వదల్లేదు. కావాలంటే చూడు ఇకముందు ఆయన మన ఇంటివైపుకి వస్తాడేమో! రాడు. ఆయనకు ఆ అవసరం లేదు. అంతెందుకు ఇప్పుడు నాకు తల్లిదండ్రులు వున్నారన్నది కూడా వాళ్లకి గుర్తుండదు.  వాళ్లెక్కడ? మీరెక్కడ? వాళ్లది ఆరువందల గజాల స్థలంలో నిర్మించిన ఇంద్రభవనం… మనది వంద గజాల స్థలంలో కట్టిన నాలుగు గదుల పాత కొంప… ఇవి రెండూ ఎప్పటికి సమానం కావాలి? ఎప్పుడు కలవాలి? ఇదంతా నేనెందుకు చెబుతున్నానంటే జీవితాంతం టీ అమ్ముకొని,	  ఆటో నడుపుకుని తమ కొడుకుల్ని బి.టెక్‌లు, ఎంబిఏలు చేయించుకున్న తల్లిదండ్రులు తమ కొడుకుల్ని రాత్రికి రాత్రే కోటీశ్వరులు కావాలని కోరుకుంటున్నారు. వాళ్ల కోరిక ఫలించి వాళ్ల కొడుకుల్ని ఏ ఐ.టి. కంపెనీ డైరెక్టరో, ఏ మొబైల్‌ కంపెనీ మేనేజరో అల్లుడ్ని చేసుకుని తన్నుకుపోతే కొద్దిరోజులు బాగున్నా ఆ తర్వాత తల్లడిల్లి పోతుంటారు. ఇదిగో నీలాగే!” అన్నాడు.
	ఆమె షాక్‌లోకి వెళ్లి తిరిగి తేరుకునే లోపలే
	”ఐనా కోటీశ్వరుల అమ్మాయిల్ని పెళ్లి చేసుకోగానే కోటీశ్వరులైపోతారా మమ్మీ! దానికింకేం లెక్కలుండవా? క్రెడ్‌ట్ కార్డు జేబులో పెట్టుకొని ఓ పల్లెటూర్లో తిరిగితే ఎలా వుంటుందో అలా వుంది ఇప్పుడు నా పరిస్థితి. దీన్ని నేనెవరికి చెప్పుకోవాలి?”
	”ఎవరికి చెప్పినా నమ్మరు సునీల్‌. నువ్వు కావాలనే నాకు కథలు చెబుతున్నావు. నువ్వు డబ్బు ఇచ్చేదాకా నేను వెళ్లను. నువ్వు నన్ను పోలీసుల్ని పిలిపిస్తానని బెదిరించినా సరే వెళ్లను” అంటూ భీష్మించుకు కూర్చుంది.
	”ఛ..ఛ.. ఎందుకలా మ్లాడతావు మమ్మీ! నేను మరీ అంత పిరికివాడిననుకున్నావా? నిన్ను ఇంటికి పంపటానికి పోలీసులెందుకు? నువ్వేమైనా నన్ను చంపటానికి వచ్చావా? డబ్బులు అడగటానికేగా వచ్చింది? కాకపోతే ఫ్రీగా ఇమ్మని అడుగుతున్నావు. అది సాధ్యం కాదని నేను చెబుతున్నాను. దానికి పోలీసులెందుకు?”
	తన మాటలకు తనే సిగ్గుపడింది రమాదేవి. కాదు కాదు సిగ్గుపడే స్థితిని తన చేతులతో తనే తెచ్చుకుంది. ఆమె మాట్లాడకపోవటంతో అతనే మాట్లాడాడు.
	”నీకు డబ్బులు కావాలంటే దానికో మార్గం వుంది మమ్మీ!” అన్నాడు.
	”ఏంటా మార్గం?” వెంటనే చెప్పు అన్నట్లు అడిగింది.
	”మన ఇంటిని నాపేరుతో రాయించుకొని రా! నీకిప్పటికిప్పుడే ఆ ఐదు లక్షలు అరేంజ్‌ చేస్తాను. ఇల్లు వుంది కాబట్టి నా భార్యకాని, మామగారు కాని నన్నేమీ అనరు.” అన్నాడు.
	ఒక్కక్షణం తను విన్నది నిజమేనా అన్నట్లు అనుమానంగా చూసింది. ఆ తర్వాత నెమ్మదిగా ”అది ఎప్పటికైనా నీ ఇల్లే కదరా! మళ్లీ దాన్ని అది పనిగా నీపేరుతో రాయడం ఎందుకు?” అంది.
	”ఎప్పటికైనా నాది కావచ్చేమో! ఇప్పుడైతే కాదుకదా! నీకు డబ్బులు కావలసింది ఇప్పుడే కదా! ఎప్పుడో కాదుకదా!” అంటూ అతను చాలా ప్రశాంతంగా ఆలోచించుకుంటూ మాట్లాడుతున్నాడు.
	రమాదేవి ఎటూ ఆలోచించుకోలేకపోతోంది.
	ఇంటికెళ్లాలని లేచి నిలబడింది.
	”వుండు మమ్మీ!” అంటూ డ్రైవర్ని పిలిచి ”ఈమెను బస్టాండ్‌ వరకు డ్రాప్‌ చేసిరా!” అన్నాడు.
	ఆమె కొడుకు వైపు, డ్రైవర్‌ వైపు మార్చిమార్చి చూసి డ్రైవర్‌తో ”వద్దు నాయనా! నేను ఎలా వచ్చానో అలాగే వెళ్లిపోగలను. నువ్వు వెళ్లు” అంటూ ఆమె ఆ ఛాంబర్‌లోంచి బయటకు నడిచింది.
*****
	ఉపేంద్ర, వీరాస్వామి ఆరోజు డబ్బులు ఇచ్చి వచ్చాక చాలాసార్లు వాళ్లకి ఫోన్లు చేసి మాట్లాడారు. వాళ్లు చేస్తున్న బిజినెస్‌ల వివరాలు ఫోన్లో చెబుతుంటే విని సంతోషించారు. రాబోయే లాభాలను ఊహించుకొని ఆనందించారు… ‘అసలు మీరిచ్చిన డబ్బు మొత్తం ఎప్పటికీ మా దగ్గరే వుంచుకుంటాం. దాని లాభాలను మాత్రం మీ బ్యాంక్‌ అకౌంట్లో వేస్తాం. అదే ఎక్కువ మీకు… ఎందుకంటే అది చాలా ఎక్కువ మొత్తంలో వస్తుంది’ అంటూ బ్యాంక్‌ ఖాతాలను ఓపెన్‌ చేయించినప్పుడు పొంగిపోయారు. బ్యాంక్‌ అకౌంట్లో  జీరో బ్యాలెన్స్‌ వుండకూడదని చెరి వెయ్యి రూపాయలు వాళ్లే పంపినప్పుడు ఇంత మంచివాళ్లు ఎక్కడైనా వుంటారా అని ఆశ్చర్యపోయారు.
	ఆ తర్వాత మళ్లీ ఫోన్‌ చేస్తే వాళ్లు సమాధానం ఇవ్వకపోవటంతో షాకయ్యారు. అవాక్కయ్యారు. అప్పుడే ఇంట్లో చెప్పకుండా ఎప్పటిలాగే ఇద్దరూ కలిసి వాళ్లు మొదట్లో డబ్బులు ఇచ్చిన ఆఫీసు దగ్గరకి వెళ్లారు. ఆ ఆఫీసులో వాళ్లు లేరు. కొరియర్‌ సర్వీస్‌ వుంది. ‘వీళ్లేరి?’ అని అడిగితే ‘వాళ్లు చాలా రోజులైంది స్టేట్స్ వెళ్లి!’ అని చెప్పారు. ‘మీకేమైనా వాళ్ల వివరాలు కాని, ఫోన్‌ నెంబర్లు కాని తెలుసా?’ అని అడిగితే ‘వాళ్ల నెంబర్లు మనకు కలవవు. మన నెంబర్లు వాళ్లకు కలవవు. ఇక వాళ్లను మరచిపోండి’ అన్నారు.
	అది విని ఉపేంద్రకి ఏమీ కాలేదు కాని వీరాస్వామికి మూతిలాగడం, చేయి చచ్చుబడిపోవటం జరిగింది. అప్పటికప్పుడే ఆయనను ఉపేంద్ర హాస్పిటల్లో చేర్పించాడు.
	హాస్పిటల్లో ఖర్చు పెట్టాలనుకున్నప్పుడు వీరాస్వామి స్వార్జితం అంటూ ఒక్క రూపాయి లేకపోవటం మనసును కదిలించింది. కన్నీళ్లు తెప్పించింది. దీనికి కారణం తనేనని ఎవరూ చూడకుండా పక్కకెళ్లి చేతులతో తల బాదుకున్నాడు ఉపేంద్ర.
	వీరాస్వామి భార్య ఎక్కడి నుండి తెచ్చిందో డబ్బు తెచ్చి హాస్పిటల్లో కడుతుంటే- వీరాస్వామి ఉపేంద్ర వైపు లోతుగా చూశాడు. ఏదో మాట్లాడాలని ప్రయత్నించాడు. ఆయనకు మూతి వంకర పోకపోతే ఎలా వుండేదో కాని ఇప్పుడు ఉపేంద్రతో మాట్లాడదామన్నా మాట్లాడలేక మౌనంగా చూస్తున్నాడు. ఆ మౌనం ఉపేంద్ర హృదయాన్ని ఛిద్రం చేస్తోంది.
	ఉపేంద్ర ఎన్నో పాపాలు చేశాడు… ఏ పాపం చేసినా డబ్బు కోసమే చేశాడు. కన్నకొడుక్కి వైద్యం చేయిస్తే డబ్బులు అయిపోతాయని భార్య చేత బయట ఎక్కడో వదిలేయించాడు. కన్నతండ్రికి కడుపు నిండా తిండి పెడితే ఎక్కువ రోజులు బ్రతుకుతాడని సగం తిండే పెట్టాడు. ఆస్తికోసం అభాగ్యులైన చెల్లెళ్లతో కోర్టులో పోరాడి గెలిచాడు. జీవితంలో మాత్రం పూర్తిగా ఓడిపోయాడు. ఏ డబ్బు కోసమైతే ఇన్నిరోజులు కక్కుర్తి పడ్డాడో ఆ డబ్బే అతనికి నిలవకుండా పోయింది… విషయం తెలిశాక శార్వాణి చూసిన చూపుకన్నా, వీరాస్వామి ఆఖరిసారిగా మాట్లాడిన మాటకన్నా వీరాస్వామి భార్య వీరాస్వామికి చేస్తున్న సేవలే కొరడాతో కొట్టినట్లు బాధపెడుతున్నాయి. జీవితం పట్ల భయాన్ని కలిగిస్తున్నాయి. తను కూడా వీరాస్వామిలా అయితే తన పరిస్థితి ఏమి? అన్న ప్రశ్న అన్నికన్నా అతి దారుణంగా హింసిస్తోంది.
	”శార్వాణీ! ఇప్పుడు నేనెలా బ్రతకాలి? నువ్వున్నావు సరే! నీకన్నా, హేమంత్‌కన్నా, నా తండ్రికన్నా, చెల్లెళ్ల కన్నా డబ్బునే నేనెక్కువగా ప్రేమించాను. డబ్బు తప్ప ఈ ప్రపంచంలో ఏదీ ముఖ్యం కాదనుకున్నాను. నా వృద్దాప్యంలో నన్ను ఆదుకునేది ఆ డబ్బే అనుకున్నాను. నాకిప్పుడు వృద్ధాప్యం మాత్రమే మిగిలింది. డబ్బు పోయింది” అంటూ ఉపేంద్ర కుమిలిపోతుంటే ఆయన్ను ఓదార్చాలో అసహ్యించుకోవాలో అర్థం కాలేదు శార్వాణికి.
	ఒకప్పుడు ఉపేంద్ర-
	”నా ఒక్కడి శాలరీతో నిన్ను పోషించటం నావల్ల కాదు శార్వాణీ! నువ్వు కూడా ఉద్యోగం చెయ్యి. లేదంటే ఇంట్లోంచి వెళ్లిపో!” అన్న మాటలు సడన్‌గా ఆమెకు గుర్తొచ్చి దేవుని లీలలు బహు విచిత్రం అన్పించాయి.
	ఎలాంటి మనిషికి ఎలాంటి జీవితం ఇవ్వాలో శిలాశాసనంపై చెక్కినట్లు ముందే రాసిపెట్టి వుంటుంది. అది మళ్లీ తిరిగి రాసేది కాదు. ఇది నచ్చలేదని చెరిపేసేది కాదు.
	”హేమంత్‌కు, ఆరాధ్యకు ఈ విషయం తెలిస్తే ఏమనుకుంటారో శార్వాణి! ముందు నువ్వు చెబుతావా? నేను చెప్పాలా?” అడిగాడు ఉపేంద్ర.
	ఆమెకు భర్తపై చాలా కోపంగా వుంది. కానీ ఒక్క నిముషం కోపంగా వున్నామంటే ఒక్క నిముషం సంతోషానికి దూరమైనట్లేనన్నది ఆమెకు తెలుసు. అందుకే ఆయన మీద కోప్పడలేదు. నాలుగు నీతి వాక్యాలు చెబితే విని, ఈ వయసులో ఆయన కొత్తగా నేర్చుకుని సాధించేదీ ఏదీ లేదు. అసలు ఆయన మీద ఇప్పుడు నీతివాక్యాలు కూడా పనిచెయ్యవు. వదిలేస్తే హాయిగా వుంటాడు. లేదంటే సగం చస్తూ బ్రతుకుతాడు. అందుకే ”మీకు చెప్పాలనిపిస్తే చెప్పండి! నేనైతే చెప్పను” అంది శార్వాణి.
	తగిన ప్రాయశ్చిత్తం జరగడం వల్లనో లేక పశ్చాత్తాపం వల్లనో తెలియదు కాని ఉపేంద్ర ముఖం పాలిపోయి వుంది.
	అతని ముఖంలోకి చూడాలంటేనే భయంగా వుంది శార్వాణికి… డబ్బు పోయిన బాధ కన్నా ఉపేంద్ర పడుతున్న బాధను చూస్తుంటే ఇతను కోలుకోటానికి ఈ జీవితం సరిపోదేమోననిపించింది శార్వాణికి… అందుకే మాటలతో ఆయనను గాయపరచకూడదనుకుంది. అలా గాయపరిస్తే ఉపేంద్రకు శార్వాణికి తేడా ఏముంది?
*****
	ఆరాధ్య హేమంత్‌తో చెప్పి సృజిత్‌ని తీసుకొని ఊరెళ్లింది.
	కూతురుని చూడగానే ఇప్పుడు దీనికి నేను ఏం సమాధానం చెప్పాలి అన్నట్లు కంగారు పడింది రమాదేవి.
	”నేను ఫోన్‌ చేసినప్పుడు రావలసింది ఆరాధ్యా! అప్పుడే వచ్చావేం? డబ్బులింకా చేతికి అందలేదు. అందాక నీకు నేనే ఫోన్‌ చేసి రమ్మని చెబుతాను” అంది.
	”అంటే! నన్నిప్పుడు వెళ్లిపొమ్మంటావా మమ్మీ!”
	”లేదు. లేదు. ఆరాధ్యా! నేనలా అనటం లేదు”
	”నువ్వలా అన్నా నేను వెళ్లను. నా కొలీగ్‌ మ్యారేజ్‌కి నేను నగలు చేయించుకోవాలి. లేకుంటే దాని పెళ్లిలో కూడా నేను ఆబాసుపాలు కావలసి వస్తుంది. నువ్వు నాకిప్పుడు ఆ నగలు చేయిస్తేనే వెళ్తాను” అంది ఆరాధ్య.
	”ఇదెక్కడి నరకమే!” అంటూ తల పట్టుకుంది రమాదేవి.
	”అందుకే! ఎప్పటివి అప్పుడే క్లియర్‌ చేసుకోవాలి. ఇలా పెండింగ్‌లో పెట్టుకోకూడదు” అంది ఆరాధ్య.
	”ఈ ఒక్కసారికి నా మాట నమ్ము ఆరాధ్యా! ఏదో ఒకటి చేసి నీకు నగలు చేయిస్తాను”
	”ఏదో ఒకటి చెయ్యడమెందుకు? సునీల్‌కేమో అన్నీ చేస్తావ్‌! దేవతలు ఆశీర్వదించేలా కరెక్ట్‌ ముహూర్తానికి దగ్గరుండి వాడి పెళ్లి చేయించావు. వాడి భార్యకేమో ఫ్యూర్‌ నగలు, పట్టుచీరలు కొనిపెట్టావు. నా దగ్గరకి వచ్చేటప్పటికి మాత్రం ఏదో ఒకి చేస్తానంటావ్‌! ఏమీ లేని దానిలా ముఖం పెడతావ్‌! అయ్యో పాపం మా మమ్మీ దగ్గర ఏమీ లేనట్లుందే అని నేను కంగారు పడాలి. అదేం అంటే ఏడుస్తావ్‌! నిన్నెలా అర్థం చేసుకోవాలో నాకర్థం కావటం లేదు. నువ్విలా నాది నాకు ఇవ్వకుండా పోస్ట్‌పోన్‌ చేస్తూ పోతే నేను నా భర్తతో, అత్తామామలతో కలిసి వుండొద్దా? పెళ్లిళ్లల్లో గిల్ట్‌ నగలు పెట్టుకొని వాళ్ల పరువు తియ్యాలా? నువ్వూ, నీ కోడలు ప్యూర్‌ నగలు పెట్టుకోవాలా? చెప్పు! మమ్మీ?”
	”ఏం చెప్పనే ఆరాధ్యా! తమ్ముడ్ని డబ్బులడిగితే ఈ ఇంటిని వాడి పేరుతో రాసివ్వమని అడిగాడు”
	”రాసివ్వొచ్చుగా! వాడేమైనా కూతురా? ఆలోచించానికి… కొడుకేగా!”
	బాధగా ముఖంపెట్టి ”వాడిలా అడుగుతాడని అనుకోలేదు ఆరాధ్యా!”
	”ఎవరూ ఏదీ అనుకోరు మమ్మీ! మీరు నాకు అలాంటి గోల్డ్‌ పెడతారని, దానికోసం నన్నిలా తిప్పుకుంటారని నేను మాత్రం అనుకున్నానా? అసలు నీలాంటి తల్లులు మన సొసైటీలో అక్కడక్కడ వున్నా కచ్చితంగా వుంటారని మాత్రం ఎవరూ అనుకోరు. దానికి ఎవరేం చెయ్యగలరు చెప్పు?” అంది ఆరాధ్య.
	రమాదేవి మాట్లాడలేదు. లోలోపల కుమిలిపోతోంది.
	రెండు చేతుల్లో ముఖం దాచుకొని ఏడ్చింది.
	”ఏడుస్తూ పెళ్లి చేశావ్‌! నా బ్రతుకు ఏడ్చినట్లే అయింది. చివరకు కడుపు తీపి కూడా తెలియకుండా చేశావ్‌! ఇంకా ఏడ్చి నన్నేం చెయ్యాలని…? ఆ బంగారం నువ్వే వుంచుకో! దాన్ని అమ్ముకొని ఈ ఇంటిమీద ఇంకో ఇల్లేసుకో!” అంటూ వెళ్లిపోయింది ఆరాధ్య.
	రమాదేవి తేరుకొని చూసే లోపలే అక్కడ సృజిత్‌ లేడు, ఆరాధ్య లేదు.
	అప్పుడొచ్చి ”ఆరాధ్య వచ్చిందా రమా?” అని అడిగాడు శాంతారాం.
	శూన్యంలోకి చూస్తూ కూర్చుంది రమాదేవి.
*****
	ఉపేంద్ర ఇప్పుడు ఖాళీగా ఇంట్లో వుండటం లేదు. అలా అని బయటకెళ్లి ఉద్యోగం లాంటిదేం చెయ్యటం లేదు. వీరాస్వామి దగ్గరకి వెళ్లి గడుపుతున్నాడు. శార్వాణి కూడా ”నీ వల్లనే వీరాస్వామికి ఈ గతి పట్టింది. డబ్బులు పోయినా కనీసం ఆయన వాళ్ల భార్య పెట్టిన తిండి తిని తన పనులు తను చేసుకోలేకపోతున్నాడు. అసలే మూలుగుతుంటే తలమీద తాటికాయ పడ్డట్లు చేయి చచ్చుబడిపోయింది. మూతి వంకర పోయింది. ఆ మూతి వంకరను మీరేమీ చేయలేరు కాని చేతికి ఎక్సర్‌సైజులు చేయించండి! వాకింగ్‌కి తీసికెళ్లండి! ఆయన మామూలు మనిషి అయ్యేంత వరకు ఆయన్నే కనిపెట్టుకుని వుండండి! మీ ఫ్రెండే కదా! పాపం! వాళ్ల భార్య ఉద్యోగం చెయ్యలేక ఆయన్ని చూసుకోలేక డిప్రెషన్‌లో వుంది. ఇలాంటి టైంలోనే మనిషి ఆసరా అవసరం. అప్పటికీ వాళ్ల భార్య చాలా మంచిది. డబ్బులు పోగొట్టుకున్న ఈ మనిషితో నాకేం పని అని అనుకోకుండా, మంచంలో వున్నా మనిషి అనేవాడు వుంటే చాలనుకుంటోంది. ఆయన్ను ఒక్క మాటకూడా అనకుండా మర్యాదగా చూసుకుంటుంది. ఎవరుంటారండీ ఆవిడలాగా? అవకాశం దొరికినా, ఆధారపడినా మాటలతో పొడవాలని చూసేవాళ్లే ఎక్కువగా వుంటారు” అంది శార్వాణి.
	అది కూడా నిజమే అనిపించింది ఉపేంద్రకి.
	అప్పటి నుండి వీరాస్వామి దగ్గరే ఎక్కువగా వుంటున్నాడు.
	వాకింగ్‌ కెళ్లినప్పుడు వీరాస్వామి చాలా కృతజ్ఞతగా ”నువ్వే లేకుంటే నన్నిలా బయటకి ఎవరు తీసుకొస్తారు ఉపేంద్రా? ఈ నడకే లేకుంటే నేనెప్పుడో పడకేసేవాడిని… ఈ మాత్రం నడవబట్టే నా బాడీలో సుగర్‌ కంట్రోల్‌లో వుంది. లేకుంటే ఆ జబ్బు నా శరీరాన్నెప్పుడో చీమలు తినేసినట్లు తినేసేది” అన్నాడు. ఆయన అల్పసంతోషి. ఆయన ఇప్పుడు కొద్దికొద్దిగా మాట్లడగలుగుతున్నాడు.
	ఉపేంద్ర వెంటనే వీరాస్వామి చచ్చుబడిపోయిన చేతిని రెండు చేతుల్లోకి తీసుకొని విచారంగా, గుండె కరిగేలా చూస్తూ… ”వీరాస్వామీ! నీదెంత మంచి మనసు. ఇంత జరిగినా నన్నొక్క మాట కూడా నువ్వు అనలేదు. ఏదో షాపింగ్‌ కెళ్లినప్పుడు మొబైల్‌ పోయినట్లు మౌనంగా వుండిపోయావు. మనం మాత్రం ఇలా అవుతుందని అనుకున్నామా? ఏదో చెయ్యాలనుకున్నాం. వాళ్లు మనల్ని ఇలా చేశారు. వాళ్లకి స్ట్సేట్స్ వెళ్లి స్థిరపడానికి మన రిటైర్‌మెంట్ డబ్బులే కావలసి వచ్చాయి! ఏం చేద్దాం! నువ్వు చెప్పే కర్మలు ఎవరినీ వదలవు. వాళ్లను మాత్రం వదులుతాయా?” అన్నాడు.
	”ఎవరినీ వదలవు ఉపేంద్రా! ఇప్పుడు మనల్ని వదులుతున్నాయా? ఏదో మాట్లాడుకుంటున్నాం కాని, ఎంత మాట్లాడినా వదిలే సమస్యలా మనవి… రిటైర్‌మెంట్ డబ్బులతో బ్రతకాలి కాని అత్యాశతో కోట్లు సంపాయించాలనుకున్నందుకు ఇది దేవుడు చూసి, చూసి వేసిన శిక్షలా లేదూ? అయినా ఈ వయసులో కోట్లు ఎందుకు మనకు? అందుకే ఇలా అయింది” అన్నాడు వీరాస్వామి.
	జీవితంలో విలువైన క్షణాలను డబ్బును పోగేసుకోవటంతో పోగొట్టుకున్న ఉపేంద్ర వీరాస్వామి మాటల్ని తీసెయ్యలేకపోయాడు.
	ఇంకో రెండు నిమిషాల్లో ఇల్లు వస్తుందనగా ఆో దిగి నడుచుకుంటూ వస్తున్న శాంతారాం, రమాదేవిలు కన్పించారు.
	”అదిగోనయ్యా! ఉపేంద్రా! మీ వియ్యంకులు వస్తున్నారు” వాళ్లను ముందుగా చూసిన వీరాస్వామి చెప్పాడు.
	వీరాస్వామి చెప్పగానే వాళ్లవైపు చూసిన ఉపేంద్ర నవ్వుతూ వెళ్లి ”బావగారూ! మీరా? బాగున్నారా? ప్రయాణం బాగా జరిగిందా?” అంటూ శాంతారాం రెండు చేతుల్ని పట్టుకొని వదిలి ప్రేమగా మ్లాడుకుంటూ ఇంట్లోకి తీసికెళ్లాడు. లోపలికెళ్లగానే ”ఎవరొచ్చారో చూడు శార్వాణీ!” అంటూ గట్టిగా కేకేశాడు. ఆమె కిచెన్‌ లోంచే వాళ్లను గమనించి నవ్వుతూ వచ్చి పలకరించింది. కొద్దిసేపు వాళ్ల దగ్గర కూర్చుని మాట్లాడింది. వాళ్లకి మర్యాదలు చేసింది.
	వీళ్ల మర్యాదలు, పలకరింపులు చూస్తుంటే శాంతారాంకి, రమాదేవికి- సునీల్‌ అత్తగారిల్లు గుర్తొచ్చింది.  మర్యాదలు చేయించుకోవాలన్నా చేయాలన్నా సమాన స్థాయి అవసరమనిపించింది.
	శాంతారాం ఉపేంద్రను, శార్వాణిని కూర్చోబెట్టి ”బావగారు! ఆరాధ్య విషయంలో ఏది చెప్పుకోవాలన్నా పెద్దవాళ్లు మీరే కాబట్టి  మీతోనే చెప్పుకోవాలని వచ్చాం!”
	”చెప్పండి బావగారు!” అన్నాడు ఉపేంద్ర. శార్వాణి కూడా ఆయన ఏం చెబుతారా అని చూస్తోంది. రమాదేవి బ్యాగ్‌ లోంచి డాక్యుమెంట్స్ లాంటివి  బయటకి తీసి భర్త చేతిలో పెట్టింది.
	శాంతారాం దాన్ని ఉపేంద్ర చేతిలో పెట్ట ”ఇవి మా ఇంటి తాలూకు వీలునామా పేపర్స్‌ బావగారు! వీటిని మీ దగ్గర వుంచండి!” అన్నాడు
ఇంకా వుంది…
రచన: నాగలక్ష్మి కర్రా
           ‘ఓఢ్యాణామ్ గిరిజాదేవి ‘ అని ఆది శంకరులచే, భిరోజాదేవి అని స్థానికులచే పిలువబడే అష్ఠాదశ పీఠాలలొ 11వ పీఠమ్ గా చెప్పబడే యీ పీఠమ్ ఒరిస్సా లోని ఖేంఝహార్ జిల్లాలో జాజిపూర్ కి 2 కి.మీ. దూరంలో వుంది . ఒరిస్సా లో వైతరిణీ నదీ తీరాన వున్న యీ క్షేత్రాన్ని త్రిక్షేత్రమని కుడా అంటారు . 1) ఓఢ్యాణ పీఠమ్, 2)  భిరజా  క్షేత్రం , 3) భైతంగి తీర్థమ్  యీ మూడు క్షేత్రాలు కలసి వున్న ప్రదేశం కాబట్టి దీనిని త్రిక్షేత్రమని అంటారు .
           1) ఓఢ్యాణ పీఠమ్ 
                 దక్షయజ్ఞ సమయాన జరిగిన అవమానం భరించలేని సతీదేవి దేహ త్యాగం చెయ్యగా  సతీదేవి శరీరంపై మోహంతో సతీదేవి శరీరాన్ని  భుజంపై వుంచుకొని పరమశివుడు తిరుగుతూ వుండగా బ్రహ్మాది దేవతల విన్నపం మేరకు విష్ణుమూర్తి తన సుదర్శన చక్రంతో సతీదేవి శరీరాన్ని ఖండిస్తాడు . సతీదేవి శరీరఖండాలే కాక ఆమె ఆభరణాలు పడ్డ ప్రదేశాలు కుడా శక్తి పీఠాలుగా ఆదిశంకరులచే గుర్తింప బడ్డాయి . ముందుగా ఆది శక్తి పీఠాలు నాలుగు,  తరువాత అష్ఠాదశ పీఠాలు , ఆ తరవాత 51 శక్తిపీఠాలుగా , ఆపై 108 శక్తిపీఠాలుగా గుర్తింపబడ్డాయి. యిక్కడ అమ్మవారి ఆభరణం పడ్డ ప్రదేశం . ఓఢ్యాణం అంటే నాభి కనబడకుండా ధరించే ఆభరణాన్ని ఓఢ్యాణం అని అంటారు  . ఓఢ్యాణం కాలక్రమం లో ‘వడ్డాణం’ గా రూపాంతరం చెందిందేమో ? 
          యీ ఓఢ్యాణ పీఠమ్ ఒరిస్సాలోని జాజిపూర్ కి దగ్గర వైతరిణీ నదీ తీరాన వుంది . 10 వ శతాబ్దంలో జజాతి కేసరి అనేరాజు యీ ప్రాంతాన్ని పరిపాలించేవాడు. అతని జ్ఞాపకార్ధం యీ వూరి పేరు  జాజిపూర్ అని పెట్టబడింది . యీ కోవెల యెప్పుడు యెవరిచే నిర్మింపబడిందో చెప్పేందుకు ప్రమాణాలు లేవు , కాని పదమూడవ శతాబ్దంలో పునఃనిర్మింప బడిందని మాత్రం ఆధారాలు వున్నాయి . 
            పూరి , భువనేశ్వర్ మందిరాలతో పోలిస్తే యిది చాలా చిన్న  మందిరం. అమ్మవారు ద్విభుజగా దర్శనం యిస్తుంది . వొక చేత్తో మహిషాసురుని తోకను , మరొక చేత్తో శూలంతో మహిషాసురుని గుండెలను చిల్చుతూ వున్నట్లుగా మలచబడిన విగ్రహం . అమ్మవారిని ఆభరణాలతోను పూలదండలతోను అలంకరిస్తారు . అమ్మవారి అలంకరణలో అమ్మవారి కిరీటం  గురించి తప్పక చెప్పుకోవాలి . వెండితో చెయ్యబడ్డ కిరీటంలో వినాయకుడు , అర్ధ చంద్రుడు , శివలింగం వుండడం విశేషం . కిరీటంలో వున్న మణిమాణిక్య కాంతులను మించి అమ్మవారి కళ్ళు కరుణని, దయని భక్తులపై ప్రసరిస్తూ వుంటాయి . యీ దేవికి తంత్ర శాస్త్ర ప్రకారంగానూ, ఆగమ శాస్త్ర ప్రకారంగాను నిత్య పూజలు జరుగుతూ వుంటాయి. తంత్ర విద్య నభ్యసించేవారు యీ అమ్మవారి సన్నిధిలో వుండి  అభ్యసిస్తే తంత్రవిధ్యలు పట్టుబడతాయట . ప్రతి సంవత్సరం భాద్రపద కృష్ణ పక్ష అష్ఠమి నుండి ఆశ్వీజ శుద్ధ నవమి వరకు యిక్కడ విశేష పూజలు జరుగుతాయి . ఆ సమయంలో జంతు బలి యివ్వడం యిక్కడి ఆచారం . ఆ సమయంలో చేసే తంత్ర విద్యలు సఫలం అవుతాయని భక్తుల నమ్మిక .
        2) భిరజా క్షేత్రం 
          భిరజా క్షేత్రాన్ని నాభిగయ అని అంటారు. గయాసురుని నాభి యిక్కడ పడిందిట . గయాసురుని కధ అగ్ని పురాణంలోనూ, విష్ణు పురాణంలోనూ  చెప్పబడింది. గయాసురుడు అనే దైత్యుడు పరమ విష్ణు భక్తుడు, తన తపశ్శక్తితో యెన్నో మంచి పనులు చేస్తుండడంతో అతనికి కొన్ని శక్తులు వశమౌతాయి. వాటి ప్రభావంతో  అసురులను మంచి మార్గంలో నడుపుతూ జనరంజకంగా పరిపాలించసాగేడు . గయాసురుని ప్రభావంతో అసురులు మోక్ష మార్గంలో నడవడంతో దేవతల ప్రాముఖ్యం  తగ్గడంతో దేవతలలో కల్లోలం మొదలయ్యింది . దేవతలంతా విష్ణు మూర్తిని ప్రార్ధించి గయాసురుని శక్తులను నిర్వీర్యం చేయమని వేడుకొంటారు . విష్ణుమూర్తి గయాసురుని అసురులను సన్మార్గులను చేయరాదని, అందుకు ప్రతిగా గయాసురునికి వొక వరం ప్రసాదిస్తానని చెప్తాడు, గయాసురుడు విష్ణుమూర్తి కోరికను మన్నించి , అన్ని తీర్థాలు తన శరీరంలో వుండాలని , తన శరీరం తాకగానే పాప విముక్తి కలగాలనే వరాన్ని విష్ణుమూర్తి నుండి పొందుతాడు.  ఆ వర ప్రభావంతో దైత్యులు మునులను , ఋషులను హింసిస్తూ , వారి క్రతువులకు ఆటంకం కలిగిస్తూ , ఆ చర్యల వల్ల  వారికి కలిగిన పాపాలను గయాసురుని తాకి పాప విముక్తులు కాసాగారు . పాప భయం పోవడంతో అసురులు తమ ఉత్పాతంతో ముల్లోకాలను గడగడ లాడించసాగేరు . 
           దేవతల కోరిక మేరకు గయాసురుని వధించాలనే వుద్దేశ్యంతో త్రిమూర్తులు భ్రాహ్మణ వేషదారులై వచ్చి తమకు యేడు దినములు యాగ నిమిత్తమై గయాసురుని శరీరం కావాలని అర్దిస్తారు . దానికి అంగీకరించిన గయునకు త్రిమూర్తులు మొదటి రోజు కోడి కూతతో మొదలయి యెనిమిదవ రోజు కోడి కూతతో యాగం ముగుస్తుందని అంతవరకూ గయాసురుడు కదలరాదని , అట్లు కదలి యాగభంగం జరిగినట్లతే గయాసురునకు మరణం సంభవిస్తుందని హెచ్చరిస్తారు . త్రిమూర్తుల షరతులకు అంగీకరించి తన శరీరాన్ని యాగ నిమిత్తమై త్రిమూర్తులకు సమర్పిస్తాడు . గయాసురుడు తన శరీరాన్ని నేలపై పరచి నిద్రిస్తాడు . త్రిమూర్తుల సంకల్పం గయాసురునిచే యాగభంగం కలిగించడం కావున విష్ణు మూర్తి , సమస్త దెవీ దేవతలతో గయాసురుని శిరస్సుపై పెద్ద పలక నుంచి దానిపై ఆశీనులౌతారు . బ్రహ్మ గయుని వుదరముపై ఆశీనుడై యాగ క్రతువు నిర్వహిస్తూ ఉంటాడు . శిరస్సు పై కూర్చున్న దేవీదేవతల బరువుగాని , ఉదరము పై గల అగ్నికాని గయాసురుని కదిలించలేదు . ఏడవదినము కూడా పూర్తయి రాత్రయినా గాని గయుడు చలించలేదు. ఎనిమిదవ నాటి సుర్యోదయమగుటకు పూర్వము పరమశివుడు సూర్యోదయమైనందుకు సంకేతముగా కోడి రూపధారణ చేసి కోడివలె కూస్తాడు.  ఆ కూత విని సుర్యోదయమయినదని తలచిన గయాసురుడు నిద్ర లేస్తాడు . నిద్ర లేచిన గయునికి జరిగిన మోసం తెలుస్తుంది. యిచ్చిన మాట ప్రకారము తన మరణం తప్పదని తెలిసిన గయుడు  తన శరీరము సర్వదేవతా నిలయమవ్వాలని , తన శరీరంలో సర్వ తీర్ధములు నివసించాలని కోరుతాడు. పిమ్మట విష్ణుమూర్తి తన సుదర్శన చక్రంతో గయాసురుని సంహరిస్తాడు. శిరస్సు  భిహారులోని గయలో పడింది . అందుకే ఆ ప్రదేశం సర్వదేవతా తీర్ధమని శిరోగయ వెళ్ళిన వారికి మోక్షం ప్రాప్తిస్తుందని , గయ క్షేత్రం దర్శించుకుంటే అన్ని తీర్ధ స్థానాలు దర్శించుకున్నట్లే అని  అంటారు. నాభి ప్రాంతం ఒరిస్సాలోని జాజిపూర్ లో పడింది దానిని నాభిగయ అని అంటారు . ఆంధ్ర ప్రదేశ్ లోని పిఠాపురంలో పాదాలు పడ్దాయి కావున యీ ప్రదేశాన్ని పాద గయ అని అంటారు . యీ మూడు ప్రదేశాలలోనూ అష్ఠాదశ పీఠాలు వుండడం విశేషం . గయా లో మాంగల్య గౌరీ, నాభి గయలో గిరిజాదేవి , పాద గయలో పురుహూతిక గా అమ్మవారు పూజలందు కుంటోంది .
                కోవెలలో యెడమ వైపున పెద్ద కూపం (నుయ్యి) వుంది దానిని గయాసురుని నాభి అని అంటారు . ఆ కూపంలో ప్రతి రోజు వందల సంఖ్యలో పిండప్రదానాలు జరుగుతాయి. అంటే శ్రార్ధ విధి అనంతరం పిండాలను యీ కూపంలో పడేస్తారు . మరునాడు ముందురోజు పడేసినవాటి మీద యీ రోజువి పడేస్తారు కాని యెన్ని పిండాలు పడేసినా యీ కూపం నిండిపోవడంగాని మురుగు కంపు కొట్టడంగాని జరగదు. యీ కూపం కాశి గంగను కలుస్తుందని అడుగున వున్న పిండాలు గంగలో కలుస్తాయని అంటారు . వాష్ బేసిన్ పైపు యెప్పటి కప్పుడు బాగుచేసుకున్నా జామవడం , ఫినాయిలు వెయ్యక పొతే కంపు కొట్టడం జరుగుతూ వుంటుంది అలాంటిది అన్ని వేల పిండాలు ఆకులు పుల్లలు పడేసినా ఆ కూపం జామవదా , అయితే యెవరు బాగు జేస్తున్నారు అన్న ప్రశ్నకి ‘ దేవుడు ‘ అనే సమాధానం పూజారి నుంచి వచ్చింది . తుఫాన్లలో కూడా యీ కూపంలోంచి చెడు వాసన రాదుట . కూపం నీళ్ళతో నిండి పోదుట .
      3) భైతంగి తీర్ధమ్ 
              గిరిజా దేవి మందిరానికి వెనుక వైపున ప్రవహిస్తున్న వైతరిణీ నదిని భైతంగి తీర్ధమ్ అని అంటారు . గిరిజా దేవి కోవేలకి వో కిలొమీటరు దూరంలో వైతరిణీ నదీ తీరాన యమ ధర్మరాజు కోవెల వుంది . వైతరణిలో స్నానం చేసి యమధర్మరాజుని సేవించుకుంటే మరణానంతరం జీవి దాటవలసిన వైతరిణిని  సులభంగా దాటగలుగుతుందిట .
             సుమారు రెండు సంవత్సరాలకిందట బ్రహ్మశ్రీ చాగంటి కోటేశ్వరరావు గారు భువనేశ్వర్ లో ప్రవచనాలు చెప్పడానికి వచ్చినప్పుడు యీ వైతరిణీ తీర్ధమ్ గురించి చాలా గొప్పగా వర్ణించేరు , అనంతరం అక్కడి తెలుగు కుటుంబాలతో యీ వైతరిణి కి వెళ్లి యీ యముని కోవెలను దర్శించుకున్నారు . అతని ప్రభావము వలన అక్కడి తెలుగు సహోదరులు యీ వైరిణికి ఘాట్లు కట్టించేందుకు అక్కడి పాలకులతో సంప్రదింపులు చేస్తున్నారు . వారి ప్రయత్నం సఫలం కావాలని , వైతరిణి స్నానం సులభతరం కావాలని కోరుకుందాం .
       భువనేశ్వర్ నుంచి గాని కటక్ నుంచి గాని బస్సులు , టాక్సీలు దొరుకు తాయి . జాజిపూర్ కేంఝాహార్ రోడ్డు అనే స్టేషన్ విశాకపట్నం హౌరా రైలు మార్గం లో వుంది . భువనేశ్వర్ నుంచి 120కిమీ , కటక్ నుంచి 100 కిమీ. దూరం . 
        అయితే మరెందుకు ఆలస్యం త్రిక్షేత్రం దర్శించుకొని తరించండి . 
          కొబ్బరికాయలదేవిగా పూజింపబడే ఘొటో తరిణి 
                                       ———- 
          జాజిపూర్ కేంఝొహర్ రోడ్డు స్టేషన్ కి  70కిమి.. దూరం లో వున్న ఘొటొ గావ్ అనే వూరిలో వుంది ఘొటొ తరిణి మాత కోవెల . కొబ్బరికాయల మాత అని కుడా అంటారు . 
          1480 లో పూరీ ని పరిపాలించిన శ్రీ పురుషోత్తమ దేవ్ తో ముడిపడి వుంది ఘొటొ .
           ఆ కధ  యిలా చెప్తారు.
            పూరీ రాజులు రథా యాత్ర సమయంలో రధం వెళ్ళే వీధిని , జగన్నాధుని రథాన్ని బంగారు చీపురుతో శుభ్రపరచడం అనాదిగా వస్తున్న ఆచారం . శ్రీ పురుషోత్తమ దేవ్ కాంచీ పుర రాజుతో వియ్యమంద దలచి పురోహితులను కాంచీపురానికి పంపగా కాంచీపుర రాజు వీధులూడ్చుకొనే వారితో వియ్యమందము అని పూరీ రాజు ప్రస్తావన అంగీకరించడు . క్రోధితుడైన పురుషోత్తమ దేవుడు కాంచీపురము పై దండెత్తుతాడు . కేంఝహార్ ప్రాంతం మొత్తం కారడవి , ఆటవీకుల పాలనలో వుండేది . 1480 ప్రాంతంలో యీ ప్రదేశాన్ని శ్రీ గోబిందో( గొవింద ) భొంజొదెవ్ పరిపాలిస్తూ వుండేవాడు . పురుషోత్తమ దేవ్ కాంచీపుర యుద్ధములో గోవింద భొంజొదేవ్ ని సైనికాధికారిగా నియమిస్తాడు. పూరీ , కాంచీపుర యుధ్దములొ జగన్నాధుడు, బలభద్రుడు స్వయంగా కాంచీపుర రాజుతో యుధ్దం చేసేరనేది మరో కధ . కాంచీపుర యుధ్దం గెలిచిన తరువాత రాణి పద్మావతితో గోవింద భొంజొ దేవ్ రాజ్యానికి ఆతిధ్యం స్వీకరించడానికి పురుషోత్తముడు వెళ్తాడు . అక్కడి అడవులలో కొలువై యున్న తరిణి మాతా , మదన మోహనుడు , రఘునాధ్ జీ విగ్రహాలను చూచిన రాణి పద్మావతి వాటిని పూరీకి తరలించమని పురుషోత్తమదేవుని కోరగా అతను గోవిందుని ఆ విగ్రహములను పూరీకి తరలించవలసినదిగా ఆదేశిస్తాడు. తమ ఆరాధ్య దైవాలను పూరీ కి తరలించుటకు యిష్ఠపడని ఆటవికులను వొప్పించి అమ్మవారిని సమ్మతించవలసినదిగా ప్రార్ధిస్తాడు . చాలా దినములు అమ్మవారి అనుమతి లభించదు.  విగ్రహములను పంపుటకు గోవిందునకు యిష్ఠము లేక అమ్మవారు అనుమతించలేదు అని అసత్య మాడుతున్నాడు, విగ్రహం అనుమతించడం యేమిటి అనేది పురుషోత్తముని సందేహం . గోవింద భొంజొ దేవ్ విగ్రహం లో అమ్మవారిని చూసే పరమభక్తుడు , పురుషోత్తముడు విగ్రహమును ఒక రాతిబొమ్మగా చూస్తున్న సామాన్యుడు . అందుకే విగ్రహం యివ్వకపోతే అతని రాజ్యంపై  సైన్యాన్ని పంపి ప్రజలను బంధిస్తానని వర్తమానం  పంపుతాడు . వర్తమానం అందుకున్న గోవిందుడు అమ్మవారి యెదుట అన్న పానీయాలు విడిచి ప్రాణ త్యాగం చేయ నిశ్చయించుకుంటాడు . అప్పుడు అమ్మవారు కరుణించి అతనిని అనుసరించి పూరీ వచ్చుటకు అంగీకరిస్తుంది కాని వో షరతు పెడుతుంది , గోవిందుని వెనుక తాను వచ్చేటట్లు పూరీ చేరే వరకు అతను వెనుకకు తిరిగి చూడరాదు , అలా చూసినట్లయితే ఆ ప్రదేశమునే శాశ్వతముగా నివాశము చేసుకుంటాననేది అమ్మవారు విధించిన షరతు . షరతుని అంగీకరించిన  గోవింద దేవ్ కాలినడకన అమ్మవారికి దారి చూపగా అమ్మవారు వెనుక గుర్రముపై అనుసరించ సాగెను . కొంత దూరము ప్రయాణించిన తరువాత గాలి వాటము మారుట వలన గుర్రపు డెక్కల శబ్దము గోవిందునకు వినరాలేదు . సందేహమునకు లోనైన గోవిందుడు వెనుకకు తిరిగి చూస్తాడు. అమ్మవారికి కావలసినది కూడా అదే . దేవిదేవతలు భక్తికి కట్టుబడి వుంటారు, భక్తులని విడిచి వుండడానికి యిఛ్ఛగించరు అనేదానికి యీ కధే నిదర్శనం . అమ్మవారు ఆ ప్రదేశంలో శిల అయిపోతుంది. పురుషోత్తమ దేవునికి కుడా భగవంతుని లీలలు అర్ధమౌతాయి . ఎందుకంటే  అతను పూరీ తీసుకు వెళదామనుకున్న మదనమోహనుడు, రఘునాధ్ జీ ల విషయం లో కూడా యిలాగే జరిగి వేరు వేరు ప్రాంతాలలో శిలలై ఆ యా ప్రదేశాలలో పూజలందుకుంటున్నారు . 
         యీ అమ్మవారిని యే ప్రదేశం నుంచైనా తలచుకొని కోరిక కోరుకొని కొబ్బరికాయ కొడతానని మొక్కుకుంటే ఆ కోర్కెలు అమ్మవారు తీరుస్తారనేది భక్తుల నమ్మకం . భక్తులు కోవేలకి స్వయంగా వెళ్లనవుసరం లేదు కొబ్బరికాయను అమ్మవారి పేరు చెప్పి యెవరికి యిచ్చినా యీ కోవెలకి చేరుకుంటుంది. అది ఎలా అంటే వుదాహరణకి వో భక్తుడు బొంబాయిలో కొబ్బరికాయ మొక్కుకుంటే అతను భువనేశ్వర్ వెళ్ళే రైల్ బండిలో భువనేశ్వర్ వెళ్ళే వారికి యెవరికైనా యిచ్చేస్తే ఆ వ్యక్తి భువనేశ్వర్ లో యెవరికి యిచ్చినా అమ్మవారికి చేరిపోతుంది యీ విషయం అక్కడికి వెళ్లిన తరువాత మాకు బోధపడింది . అటు పక్కగా వెళ్ళే ప్రతీ బస్సులోంచి వందలలో కొబ్బరికాయలు యీ మందిరాన్ని చేరడం చూస్తే అమ్మవారి పట్ల భక్తులకు గల నమ్మకం తెలిసింది . పచ్చని చెట్ల మధ్య భక్తుల నమ్మకాన్ని గెలుచుకున్న తరణి మాత ఆలయ దర్శనం అలవికాని ఆనందాన్ని యిస్తుందనేది తధ్యం . భూతగాదాలు , దాయాదులతో ఆస్థి తగాదాలు వున్నవారు అమ్మవారికి మట్టితో గాని, కర్రతో చేసిన గుర్రాన్ని సమర్పించుకుంటే తీర్పులు వారికి అనుకూలంగా వస్తాయనేది యిక్కడ వున్న మరో నమ్మకం . కానీ గుర్రం బొమ్మలు యెక్కువగా కనిపించలేదు.
             భువనేశ్వర్ లో పొద్దున్న టాక్సీ చేయించుకొని యీ రెండు  ప్రదేశాలు చూసుకొని రాత్రికి తిరిగి భువనేశ్వర్ చేరుకోవచ్చు . ఒరిస్సాలో పుట్టి పెరిగినదాన్ని కాబట్టి యీ ప్రాంతాలంటే అదో అభిమానం. అష్ఠాదశ పీఠాలలొ వొకటి కాబట్టి గిరిజాదేవిని చూడ్డానికి చాలామందే వస్తారు. అక్కడికి దగ్గరగా వున్న ఘొటొతరణి మాత గురించి తెలిసినవారే వస్తారు . అందుకే కొందరికైనా తెలియ జేయ్యాలనే తాపత్రయం మాత్రమే .
              గిరిజాదేవితో పాటు యీ దేవిని కూడా దర్శించుకొండి , తరించండి .
సమీక్ష: జ్యోతి వలబోజు

ప్రతీ మనిషి జీవితంలో చిన్నప్పటినుండి ఎన్నో జ్ఞాపకాలు, అనుభూతులు ఉంటాయి. జీవనగమనంలో మరచిపోయామనుకుంటారు కాని ఒక్కసారి తట్టి లేపితే మళ్లీ అవి వెల్లువలా ఉబికి వస్తాయి. ఆ మధురమైన జ్ఞాపకాలు. వాటిని స్నేహితులతో పంచుకోవడం, డైరీలో రాసుకోవడం చాలామందికి అలవాటు. కాని ఎప్పుడంటే అప్పుడు స్నేహితులు ఉండరు కదా. అందుకే అందరికోసం అందుబాటులో ఉండి తమలా ఆలోచించే మరికొందరితో ఈ జ్ఞాపకాలు, ఆలోచనలు, ఆవేశాలు, అనుభూతులు మొదలైనవి పంచుకునే ఒక వినూత్నమైన వేదిక బ్లాగు. అంతర్జాలంలో కొన్నేళ్ళుగా తెలుగు బ్లాగులు విస్తృతంగా వృద్ధి చెందాయి. అలాటి ఒక బ్లాగు టపాలనే “వసంతం” అనే పుస్తకంగా ప్రచురించారు బ్లాగరు శ్రీమతి పి.వసంత లక్ష్మి.
ఆడవాళ్లు మరీ సున్నితంగా ఉంటారన్నది వాస్తవమే. అలాగని వాళ్లు పిరికివాళ్లు కాదు. అవసరమైనవేళ ఆదిశక్తిలా మారతారు. వాళ్లకి ప్రతీది అపురూపమే. ఇంటిముందు ఆడుకునే గులకరాళ్లు, సముద్రపు ఒడ్డున ఏరుకొచ్చే గవ్వలు, పక్కింటివాళ్ల ఇంట్లో పువ్వుల గురించి తన మనసులో కలిగే భావాలన్నింటినీ అక్షరరూపంగా మార్చి వసంతం బ్లాగులో నిక్షిప్తం చేసిన వసంత వాటినన్నింటిని ఏరికూర్చి అందమైన పుస్తకంగా తయారుచేసారు. ఇందులో ఉన్నవి పనికిమాలిన, పనికిరాని కబుర్లు కావు, సస్పెన్స్ క్రైం ధ్రిల్లర్ కాదు. ఊహించి గానీ , కల్పించిగానీ రాసిన కథలు అసలే కావు. ఒక్కో టపా చదువుతుంటే బాదం చెట్టుకింద కబుర్లు చెప్పుకునే పిల్లలు, పెద్దవాళ్లు తిడతారని తెలిసినా కావాలని వానలో తడుస్తూ ఇంటికి చేరిన వైనం, రఫీ పాటలు లేకుంటే ఈ ప్రపంచమే చెవిటిదంటూ ఎన్నో అంశాలమీద మనతో మాట్లాడుతున్నట్టుగానే రాసారు. భావవ్యక్తీకరణకు హద్దులు, ఆంక్షలు పెట్టుకోకుండా రాసిన టపాలు ఎన్నో ఉన్నాయి ఈ పుస్తకంలో.. ఈ సంఘటనల గురించి చదువుతుంటే పాఠకుడు ఆమెతో పాటు ఆ అమాయకపు బాల్యదశలోకి వెళ్లిపోతాడు. అలా అని ఇందులో అన్నీ బాల్యపు జ్ఞాపకాలే కాదు. పుట్టినరోజులు, సినిమాలు, వేరే దేశానికి వలస వెళ్లినపుడు అక్కడి జీవితగమనం, ఉత్తరాలు, నగలు, మతిమరపు …. ఇలా ఎన్నో యదార్ఢాలను అవి మనవి కూడా అనిపించేలా రాసారు. ఆమె రాసిన ఎన్నో అనుభవాలు మనని మనకు మళ్లీ పరిచయం చేస్తూ, మనకు కూడా సొంతమే అనిపించక మానదు.
శ్రీశ్రీ కవిత్వంలో ఉర్రూతలూగి, చలంని ప్రేమించి, దేవులపల్లివారి కవిత్వం తాగి, అమృతసిద్ధి పొంది నా అక్షరాలు వెన్నెలలో ఆడుకునే ఆడపిల్లలు అని మురిసిపోయి, కుటుంబరావుతో కబుర్లు, చదువు పంచుకుని, పురాణం సీతతో ముచ్చట్లు ఆడుకుని శ్రీరమణతో నవ్వుకుని, యండమూరి సీరియల్స్ కోసం ఎదురు చూసి, యద్ధనపూడిని చదివి ఆనందించి అందరిలాగే పెరిగిన మామూలు ఆడపిల్లను అంటూ ఎన్నో కబుర్లు ఈ పుస్తకంలో పొందుపరిచారు రచయిత్రి లక్ష్మీ వసంత..
వసంతం:
రచయిత్రి: పి.లక్ష్మీ వసంత
వెల: రూ. 200
పుస్తకాలు లభించు చోటు: www.kinige.com
రచన: డా॥ చెళ్లపిళ్ల సూర్య లక్ష్మి
“నీ వయసు ఆడపిల్లలంతా పెళ్ళికూతుళ్ళు అయిపోతున్నారు. నువ్వు మాత్రం నా గుండె మీద కుంపట్లా ఇలాగే వుండు” అని అనుపమని వెటకారం చేసింది నిర్మల.
“అమ్మా, ఏదో పెళ్ళయ్యింది అని అనిపించుకోవడానికి నేను పెళ్ళికి సిద్ధపడలేదు. ఇష్టపడినవాడు దొరికితేనే పెళ్ళి” నిక్కచ్చిగా చెప్పింది అనుపమ.
“మీ నాన్నా, నేనూ కాదన్నామా? నీకు నచ్చిన వాణ్ణి పట్రా. మేము అక్షింతలు వేసేస్తాము”.
“ఏదో మార్కెట్లో దొరికే సరుకు తెమ్మన్నట్టు అలా చెప్తావేంటమ్మా. అన్యాయం. అతనొక మనిషి. అందుకే కాస్త టైం పడుతుంది”.
“అనూ, మీ క్లాసులో ఉండే అబ్బాయిలెవరూ నచ్చలేదా నీకు? అబ్బాయిలతో మాట్లాడనని మాత్రం అబద్ధం చెప్పకు”.
“అమ్మా, నేను అబ్బాయిలతో మాట్లాడతాను. కానీ, ఇతను నా భర్త పోస్టుకి సరిపోతాడా అనే పచ్చకామెర్ల దృష్టితో మాత్రం కాదు. పైగా  యీ అబ్బాయి మా ఆయన అయితే ఎంత బావుణ్ణు  అని ఎప్పుడూ అనిపించలేదమ్మా!”
“అంతా నా రాత. ఎన్నాళ్ళిలా ఎదురు చూడాలో అల్లుడి కోసం, ప్చ్”, అని పెదవి విరిచేసింది నిర్మల.
“అమ్మా, నువ్వు పెళ్ళయ్యేంతవరకూ అమ్మమ్మ వాళ్ళింట్లో ఉన్నావా? లేక హాస్టల్లోగానీ, చుట్టాల ఇళ్ళల్లోగాని వుండేదానివా?”
“నీ తెలివి అర్థం అయ్యిందే, అనూ! తెలిసిన విషయాలు అడిగి, పరోక్షంగా, ‘నేను నాలుగేళ్ళు హాస్టల్లో ఉండి వచ్చాను, ఉన్నన్నినాళ్ళు ఇంట్లో ఉండబోను.ఇంక నస ఆపు తల్లీ!’ అని చెపుతున్నావు, అంతేనా?”
“‘నస’ తప్పితే అక్షరాలా అంతేనమ్మా. నీ కూతురు మనసులో ఏముందో భలే కనిపెట్టేశావే!”
“నిన్ను ‘కని’ పెట్టాను గనుక నీ మనసులో మాటని కనిపెట్టగలను. నువ్వు మాత్రం, నా బెస్టు ఫ్రెండువై ఉండి కూడా నా నసకి కారణం చెప్పలేవా?”
“తెలుసు. నీలిమ పెళ్ళి. అంతేగా? ఆ ప్రస్తావన వస్తే నేను కొన్ని నిజాలు చెప్పాలి. పెళ్ళికూతురు గురించి వ్యతిరేక వ్యాఖ్యలు, అంటే నెగటివ్ కామెంట్స్ చెయ్యడం ఇష్టం లేక ఆగాను. నేను నీ కూతుర్నమ్మా. మంచీ, మర్యాద ఉన్నదాన్నే!”
“ఏమయ్యిందే? నీలూకి ఇష్టం లేని పెళ్ళా?”
“కాదమ్మా,  అబద్ధపు పెళ్ళి. తను ఎప్పుడూ మాడర్న్ దుస్తులే వేసుకుంటుంది కదా! ఆ పెళ్ళికొడుకు ‘పెళ్ళయిన తర్వాత సంప్రదాయ బద్ధంగా వుండాలి, సంప్రదాయ దుస్తులే ధరించాలి’, అన్నాడట. మిగిలిన విషయాలన్నీ తర్వాత చూసుకోవచ్చనుకొని ఒప్పేసుకుందిట. నేను అడిగితే, ‘పెళ్ళయిపోతుందిగా,  ఎక్కడికి పోతాడు ఆ అబ్బాయి, ఇలాంటి చిన్న విషయానికి కోర్టుకెక్కుతాడా?’ అని దబాయించింది. నేను ఇలాంటి పెళ్ళి చేసుకోను. పెళ్ళిచూపులదాకా వస్తే ఆ అబ్బాయికి నేను నా మంచి, చెడు- రెంటి గురించీ నిజమే చెపుతాను”.
“జాగ్రత్త సుమీ! ఆ మగ పెళ్ళివాళ్ళు నీ మీద దుష్ప్రచారం చేయగలరు!”
“అబద్ధాల మాయాలోకంలో ఉండేకన్నా అదే మేలు. అయినా, నిజం చెప్పమని చిన్నప్పుడు ప్రోత్సహించే తల్లిదండ్రులు, పెద్దయ్యాక అబద్ధాలలోనూ, వాటిని ప్రోత్సహించడంలోనూ నిష్ణాతులు ఎలా అయిపోతారో?” అంది అనుపమ కోపంగా.
*****
“ఇదేమిటే నీ పెళ్ళిచూపులకి అన్నీ అవాంతరాలే. పిల్లాడి తల్లిదండ్రులు ఆఖరి నిముషంలో విమానం రద్దయ్యి రావడంలేదు. సరే ఇంత దూరం వచ్చాక మానెయ్యడమెందుకు, అని చూపులు పెట్టుకునేసరికి ప్రకాష్ అంకుల్ గుండెపోటుతో ఆసుపత్రిలో చేరారు. నాన్నా, నేనూ వెళ్ళి తీరాలి. పోనీ చూపులు వాయిదా వేద్దామంటే నువ్వొప్పుకోవు. వీటికి తోడు నీ తిక్కలు. నాకొకటే కంగారుగా వుంది”, అంది నిర్మల, అనుపమ జడలో పూలు పెడుతూ.
“నువ్వేం కంగారు పడద్దమ్మా! అవినాష్ మనకు బాగా తెలిసిన వాళ్ళబ్బాయేగా! ఎటొచ్చీ చాలా కాలంగా టచ్ లో లేము. నాకు కరాటే వచ్చు కదమ్మా. నువ్వు భయపడకు. మీరిద్దరూ వెళ్ళిరండి.”
*****
“వివరాలు అను చెబుతుంది. మేము ఆసుపత్రికి వెళ్ళొస్తాము. మీరిద్దరూ దొరికిన సమయాన్ని దుర్వినియోగం చేయకుండా మా పెంపకానికి వన్నె తెస్తారని ఆశిస్తున్నాం”, అని నిష్క్రమించారు అనుపమ తల్లిదండ్రులు.
బయటకు వచ్చిన అనుపమని చూసి అవినాష్ ఆశ్చర్యపోయాడు. ఆమె ఒక కాటన్ సల్వార్ కమీజ్ వేసుకుని, చక్కగా చున్ని వేసుకుంది. ఒక సన్న గొలుసు. మేకప్ అసలు లేదు. ఇలాగ తయారవడం మధ్య తరగతి కుటుంబాల్లో ఇదే మొదటిసారేమో!
పలకరింపులు అయ్యాక అనుపమ తన గురించి ఇలా చెప్పింది: “నేను ముస్తాబైన రోజున అందంగా వుంటాను. ఆ రోజున ఎవరికైనా నచ్చుతానేమో! నా భర్త నాతో ఎల్లప్పుడూ తోడుండాలి అనుకుంటున్నాను. అందుకే రోజూ ఉండేలాగే ఉన్నాను. ఆఫీసుకి వెళ్ళేటప్పుడు ఫ్యాబ్ ఇండియా డ్రస్సులు వేసుకుంటాను, ఇప్పుడు నాలుగు రాళ్ళు చేతిలో ఉన్నాయి కాబట్టి. స్లీవ్ లెస్, మినీలు, ఒళ్ళు కనిపించే దుస్తులంటే నో, నో! మేకప్ ఇష్టం లేదు. కాని, శని, ఆదివారాల్లో పిక్నిక్కి వెళ్తే జీన్స్, టీ షర్టు వేసుకుంటాను. ఆఫీసుకి కూడా పూలు పెట్టుకుంటాను. నా మీద నాకు నమ్మకం వుంది. మీకు అభ్యంతరమా?”
“లేదండీ. రూపానికన్నా ఇష్టాయిష్టాలకి ప్రాముఖ్యాన్నిచ్చే అమ్మాయిని మొదటి సారి చూస్తున్నాను. మీ నిజాయితీకి ధన్యవాదాలు. ఇక నా సంగతి. రోజుకి నాలుగైదు సిగరెట్లు ఊదేస్తాను. పార్టీల్లో ఒకటి రెండు పెగ్గులేస్తాను. మీకు సరేనా?”
“ఊహూఁ. అస్సలు ఇష్టం లేదు. ఇదేదో ఒక ఆడదానిగా అనట్లేదు. మన పెద్దలు వ్యసనాల గురించి ఆలోచించే చెప్పారు. జీవితపు సుదీర్ఘ ప్రయాణంలో భార్యాభార్తల మధ్య అపార్థాలు ఎలాగూ వస్తాయి. వాటిని పరిష్కరించుకోవడానికి ఎంతో ఓర్పు, పరిపక్వత అవసరం. వాటి మధ్య వ్యసనాలంటే? అమ్మోయ్. నా వల్ల కాదు. పైగా  పెళ్ళంటే నూరేళ్ళ పంట అని నమ్ముతాను. ఒక భాగస్వామి చావుని సత్వరంగా కోరి ఆహ్వానిస్తూంటే నచ్చుకోలుగా లేదు. ఏమీ అనుకోకండి.”
అవినాష్ నివ్వెరపోయాడు. కుండ బద్దలుకొట్టడమంటే ఇదేనన్నమాట. అదే సమయంలో నిజం చెప్పడం వల్ల జీవితం ఎంత సులభతరం అవుతుందో గ్రహించాడు. “ఇలా ఎవరూ నాతో అనలేదండీ! అనుంటే ఎప్పుడో ఈ అలవాట్లకి దూరంగా వుండేవాణ్ణి. నాక్కాస్త టైం ఇస్తారా? ఒక్క నెల. మారిపోతాను. మరో విషయం. నాకు కోపం ఎక్కువ. అప్పుడు ఆ వేడిలో అరుస్తాను. తర్వాత బాధ పడతాను గానీ క్షమాపణ అడగను. దాన్ని తగ్గించుకోడానికి, నా పధ్ధతి మార్చుకోవడానికి ప్రయత్నిస్తున్నాను. దానికి మీ సహకారం ఉంటుందా?” అని అడిగాడు.
“మర్చే పోయానండీ. నాకు కూడా ముక్కు మీద కోపం. దాన్ని తరిమెయ్యడానికి  మీరూ సహకరిస్తారుగా?” అని అడిగింది అనుపమ. ఇద్దరూ నవ్వుకున్నారు.
“కాఫీ, టీ  ఏమైనా తీసుకుంటారా?  చిరు తిళ్ళు – పూతరేకులు, కారప్పూస, చేగోడీలు- ఇవన్నీ ఉన్నాయి”, అంది అనుపమ.
“అవన్నీ వదిలెయ్యండి. నా మెదడుకు నిజాయితీ గురించి మంచి మేతే పెట్టారు మీరు. నేను కాఫీ ఇష్టపడతాను. కానీ, మీకు టీ ఇష్టమైతే కాదనను. అలాగని మీరు నా చేత టీ బలవంతంగా తాగించకపోతే చాలు.”
సరేనన్నట్టు తల ఊపింది అనుపమ.
“ఇంతకీ మీ అభిరుచుల సంగతి అడగనే లేదు”, అన్నాడు అవినాష్.
“సంగీతం, సామాజిక స్పృహ పెంపొందించే కథలు వ్రాయడం. మరి మీవి?”
“పెయింటింగ్. అలా అని పికాసోని కాను సుమండీ.”
“నేను మాత్రం, ఏ సంఘ సంస్కర్తనీ కాను అవినాష్ గారూ”.
“గార్లూ, బూర్లూ మన పెళ్ళికి అట్టేపెడదాం. నన్ను పేరుతో పిలవండి చాలు.”
“నేనేదో అణిగి మణిగి వుండే అమ్మాయిని కాను. నా వ్యక్తిత్వం నాకుంది. పెళ్ళయ్యాక “నువ్వు” అనే సంబోధిస్తాను, సరేనా?”
గతుక్కుమన్నాడు అవినాష్. తనేదో గొప్ప ప్రగతిశీలుడు అనుకున్నాడు. ఈ అమ్మాయి తనకంటే ముందే ఉంది. అయినా, ఆమెకు జీవితం మీద ఉండే స్పష్టత చాలా నచ్చింది. ఇద్దరికీ ఇవి  మొదటి పెళ్ళి చూపులే అయినా, ఎంత తేడాగా వున్నాయో కదా, అని అవినాష్ ఆలోచించాడు. తను సినిమాల్లో చూసినా, స్నేహితుల దగ్గర విన్నా ఒకటే మూస- ఎవరూ నమ్మలేనంత మంచివాళ్ళు పెళ్ళికొడుకు, పెళ్ళికూతురు. సకల విద్యాపారంగతులు; ఒకరు బయట పనులన్నీ చక్కగా చేసుకుంటూ పేరు తెచ్చుకుంటే, మరొకరు  వంట చేయడం, ఇల్లు చక్కదిద్దడంలో నిష్ణాతులే కాకుండా ఉద్యోగం  చేస్తూంటారు కూడా! వాళ్ళ మధ్య మనస్పర్థలు ఉండబోవు, అన్నింటికీ సర్దుకుపోతారని అందరూ నమ్ముతారు; నమ్మిన వారు మిగిలిన వారిని నమ్మిస్తారు. అలా కాదు,నిజం చెప్పి పెళ్ళి చేసుకోవాలంటే కుదరని పని అనీ, మనం నిజం చెప్పినా అవతలి వాళ్ళు ఎలాగూ కొన్నైనా అబద్ధాలాడక మానరనీ, వెయ్యి అబద్ధాలాడైనా ఒక పెళ్ళి చేసే సంస్కృతి మనదనీ చుట్టాలూ, పక్కాలూ చెప్పి  నిజం చెబుదామనేవారి నోరు మూయిస్తారు. ఈ అబద్ధాల వల్లే బోలెడన్ని పెళ్ళిళ్ళు విఫలమౌతున్నాయేమో! దేవుడి దయ, నిజం చెప్పే అమ్మాయి తనకు తారసిల్లింది. ఒకరి నిజాలు మరొకరికి విషాలు కాకపోతే ఈ బంధాన్ని పండించవచ్చు. నిజమే చెబితే ఎంత హాయి! ఈ సంబంధం కుదరక పోతేనో, అనే ఒక ఇబ్బందికరమైన ఆలోచన అతని మస్తిష్కంలోకి ప్రవేశించింది. అయినా సరే, తన సమయం సద్వినియోగం అయినట్టేననుకున్నాడతను.
అనుపమకి కూడా అతడి అలవాట్లు నచ్చకపోయినా, తన్ని తాను మార్చుకునే పధ్ధతి నచ్చింది. ఈ లోకంలో లోపాల్లేనివారు ఎవరూ ఉండరు. కానీ వాళ్ళ లోపాలని గుర్తించి, వాటిని అధిగమించడానికి ప్రయత్నించడం ఎక్కువ మంది చెయ్యరు. ఇతను ఆ పని చేస్తున్నాడంటే గొప్ప విషయమే! ఈ పెళ్ళి జరిగినా, జరగకపోయినా, నీలిమలాగ కాకుండా పెళ్ళి చూపుల్లో తను నిజం చెప్పడం తనకు ఎంతో సంతోషాన్నిచ్చింది. నిజాయితీ అనే పునాది లేనిదే సంసారం సుఖమయం కాలేదన్న తన నమ్మకాన్ని గుర్తుకు తెచ్చుకుని, అనుపమ చిరునవ్వు నవ్వుకుంది.
భార్యాభర్తల మధ్య రుచులు, అభిరుచులు తేడాగా ఉండచ్చు కానీ ఆశలూ, ఆశయాలూ వేరైతే ఆ సంసారం సజావుగా సాగదు. ఇది అర్థం చేసుకున్న వాళ్ళు గనుక వీళ్ళు, తమ సంభాషణలో ముఖ్యమైన విషయాలకే చోటిచ్చారు.
“మరో మాట. మన ఇద్దరి తల్లిదండ్రుల్నీ మనం చూసుకోవాలని ఆశిస్తున్నాను”, ఏదో గుర్తొచ్చినట్టుగా అంది అనుపమ.
“నిజమేనండోయ్. ఎప్పుడూ మా అమ్మా, నాన్నల గురించిన ఆలోచనే తప్ప మా అత్తమామలు మా ఆవిణ్ణి కన్న తల్లిదండ్రులనే మాట గుర్తుకు రాలేదు. నాలో ఇంకా బోలెడు పురుషాహంకార లక్షణాలున్నాయన్నమాట.  తప్పకుండా చూసుకుందాము. ఎటొచ్చీ వియ్యం పుచ్చుకున్నాక వాళ్ళు పాతకాలపు స్నేహితుల్లా ఉంటారో, లేక ఎడమొహం- పెడమొహంగా  ఉంటారో తెలియదు. అయినా, మనిద్దరి మధ్య అన్యోన్యత వుంటే ఆ సమస్యలు పరిష్కరించడం పెద్ద కష్టమేమీ కాదులెండి అనూ ….ఇలా పిలవచ్చా?” అన్నాడు అవినాష్.
ఈ లోగా కాలింగ్ బెల్ మ్రోగింది. తలుపు తెరిచినంతనే, “ప్రకాష్ అంకుల్ కోలుకుంటున్నారు”, అంటూ నిర్మల, అవినాష్- అనుపమల దేదీప్యమానమైన ముఖాలని చూసి, “ఏమిటర్రా, మీరు కూడా సంతోషకరమైన వార్త చెబుతున్నారా?” అని అడిగింది. అనుపమ చిరునవ్వుతో సమాధానమిస్తే, అవినాష్ మాత్రం, “అవును, ఆంటీ! ముఖ్యమైన విషయాలలో ఓ అవగాహన ఏర్పరచుకున్నాం. మిగతా విషయాలు మాట్లాడుకుని శాంతియుతంగా పరిష్కరించుకోగలం!” అన్నాడు.
“శుభం!” అని ఆశీర్వదించాడు లోనికి వస్తున్న అనుపమ తండ్రి.
*****
రచన: కరణం కళ్యాణ్ కృష్ణ కుమార్

రైలు వెళ్ళిపోతుందన్న హడావుడిలో ఆటో దిగిన సుధేష్ ని ఎవరో చెయ్యిపట్టుకు లాగుతున్నట్లనిపించి చిరాగ్గా చూశాడు వెనక్కి..
అయ్య..అయ్యా.. అయ్య.. ఒక్కరూపాయుంటే ఇయ్యయ్య.. అయ్యా.. అంటూ చేతిలోని ఏక్ తార ను వాయిస్తూ అడుగుతున్నాడు ఓ చిన్నోడు..
అయ్య.. అయ్య.. అయ్య..
అయ్య.. అయ్య.. అయ్య..
” లేదు ఫో… ” అంటూ విదిలించుకుని అంటూ స్టేషన్ లోకి వడివడిగా పరిగెడుతున్న సుధేశ్ ని వెంటబడుతూనే ఉన్నాడు ఆ చిన్నోడు..
“అయ్యా.. ఆకలేస్తోంది.. చిన్నది పొద్దుగాల్నుంచి ఏందిన్లే… ఒక్కరూపాయుంటే.. ఇయ్యయ్యా.. అయ్యా..అట్టెళ్లమాక.. ఒక్కరూపాయియ్యయ్యా.!”
టికెట్ క్యూలోకి వెళ్ళేంతవరకూ వెంటబడ్డ కుర్రాడు సుధేష్ తో ఏం లాభం లేదనుకున్నాడో ఏమో తన దగ్గరి ఏక్ తార పై చక్కటి త్యాగరాజ కృతి వాయిస్తూ మరొక వ్యక్తి దగ్గరకు పరిగెత్తాడు..!
చినిగి చీకిపోయిన చొక్కా. జారుతున్న లాగు.. మాసిన జుట్టు.. ఒంటిపై అక్కడక్కడా దెబ్బలు.. వాడి పక్కన ఓ చిట్టిది.. లంగా జాకెట్టూ.. చెదిరిన జుట్టూ.. చీదడం తెలీక జారుతున్న ముక్కు… నట్టనడిన సూరీడి ప్రతాపం లెక్కచేయకుండా.. “అన్నా నువ్వైనా ఇయ్యన్నా..! ఆకలేస్తోంది.. చిన్నది
పొద్దుగాల్నుంచి ఏందిన్లే… ఒక్కరూపాయుంటే.. ఇయ్యయ్యా.. కాస్త జాలి జూపించన్నా..! ” ప్లీజన్నా.. ఒన్ రూపీ అన్నా..”
చివరి ఇంగ్లీశు పదాలు సుధేష్ కి వినిపించి, వెనక్కి తిరిగి, తన వెంటబడిన ఆ కుర్రోడికేసి తీక్షణంగా చూశాడు.. ఎక్కడో చూసినట్లనిపించింది.. బాగా చూసిన జ్ఞాపకం.. టికెట్ తీసుకుని రైలెక్కాడే గానీ.. మస్తిష్కం మాత్రం గతాన్ని తవ్వి తీస్తూనే ఉంది.. కంప్యూటర్ సెర్చ్ కుక్కలాగా..! రైలు దిగి
ఆఫీస్ కు వెళ్ళాక కూడా తనను వెంటాడుతూనే ఉందా ప్రశ్న.. ఎక్కడ ఎక్కడ..ఎక్కడో చూశా.. బాగా చూసిన జ్ఞాపకం.. దగ్గర నుంచీ.. విఐపిలాగా చూసిన జ్ఞాపకం ?? నిజమా.. లేక కలా..? అనుమానం వెంటాడుతుండగా… తాను అనుకునే పిల్లవాడూ ఇతడూ ఒకడేనా..? అయితే
ఇక్కడెందుకున్నాడూ అని బుర్ర హీటెక్కి పోతోంది సుధేష్ కి.
అంతగా సుధేష్ మెదడుకు పని పెట్టిన కుర్రాడి పేరు ఓబులేశు..
ఉదయం నుంచి అడుక్కోగా, వచ్చిన డబ్బుతో స్టేషన్ బయట టీ కొట్టులో , చెల్లికి పాలు ఇప్పిస్తూ తనకి రెండు బిస్కట్లు ఇమ్మని అడిగాడు ఓబులేశు… అంతలో అక్కడ తగిలించిన పేపర్లో పడ్డ ఒక ఫొటో వాడ్ని ఆకర్షించింది.. ఆ ఫొటోని తీక్షణంగా చూస్తూ… ” అయ్యా ఈయన…” ప్రక్కనున్న వ్యక్తిని ఫ్యాంటు గీరి .. అడిగాడు..
“ఛ.. దొంగనాకొడకా.. ఇష్టమొచ్చినట్లు తాకుతావ్.. ఏడబడితే ఆడ తిరిగొచ్చి..”
అతను తిడుతున్నా.. అదేమీ ఓబులేశు బుర్రకు ఎక్కడంలా.. “అయ్యా.. ఈ తాత…” మళ్ళీ అదే ప్రశ్న…
ఆ వ్యక్తి ఏమనుకున్నాడో ఏమో.. “ఆ పెద్దాయన రెండు రోజుల్లో ఈ ఊరొస్తున్నాడు..ఫో..” అని ఏవగించుకున్నాడు..
“అయ్యా బిస్కెట్ వద్దు … పేపరీ..” అని పేపర్ కొనుక్కున్నాడు.. ఏదో తెలీని అనిర్వచనీయమైన ఆనందానికి లోనౌతున్నాడు.
“పెద్ద తెలిసోనోడిలా ఏం ఫోజురా..! అడుక్కుండే వాడికీ పేపరు , దానిలో న్యూస్ కావలిసొచ్చిందే..!” అంటూ గొణుగుతున్నాడు.. ప్రక్కన నిలబడ్డ వ్యక్తి.
వెంటనే ఆ ఓబులేశు.. పాలు త్రాగిన చెల్లి మూతి తుడిచి చంకకెత్తుకుని..
” చిల్డ్రన్ మస్ట్ బీ హ్యాపీ.. వెన్ చిల్డ్రన్ ఆర్ హ్యాపీ.. పేరెంట్స్ విల్ బీ హేపీ.. వెన్ పేరెంట్స్ ఆర్ హేపీ..సొసైటీ విల్ బి హ్యాపీ.. వెన్ సొసైటీ ఈస్ హేపీ.. ఇండియా విల్ బి హేపీ.. వెన్ ఇండియా ఈస్ హ్యాపీ.. ది వరల్డ్ విల్ బి హ్యాపీ” అంటూ ప్రతిజ్ఞ చేసిన వాడిలా.. చక చకా చెప్పేసాడు ఓబులేశు ఇంగ్లీశు అంతా కంఠతా వచ్చినోడిలా..! ఏదో గొప్పపని చేశానన్న గర్వం తొణికిసలాడుతుండగా.. అక్కడ నుంచి చెల్లితో సహా వెళ్ళిపోయాడు.. ఓబులేశు..
ఓబులేశు బట్టీ వేసి ఒప్పజెప్పిన ఆ వాక్యాలు ఒక మహానుభావుడు నేర్పినవి.
నోరు పారేసుకున్న వ్యక్తి.. నోరెళ్లబెట్టాడు.. అతను ఆ ఊర్లో పేరు మోసిన కార్పొరేట్ స్కూల్ లో ఇంగ్లీష్ టీచర్… అడుక్కున్న ఓబులేశు వైపు అలాగే బిక్క మొఖం వేసుకుని చూస్తూ ఉండిపోయాడు.. ఆ నాలుగు ఇంగ్లీశు మాటలు తప్ప ఓబులేశుకు ఏమీ రావని తెలిస్తే ఇంకెంత ఆశ్చర్యపోయేవాడో
పాపం ఆ ఇంగ్లీశు మాస్టారు.
*****
సాయంత్రం…
ఇంటికి చేరాక
చేతిలో ఫొటో చూస్తూ కూర్చున్న ఓబులేశు దగ్గరికి ఇంకొకడొచ్చాడు..! ఏంద్రదీ ఓబులేశా..!.. ఎవళ్లదా బొమ్మా..?..
“ఈ తాత మనూరొస్తున్నాడంట.. ఎట్టైనా కలవాలిరా.. ఈ తాతని కలిస్తే మన కష్టాలన్నీ దీరిపోతాయ్.. శివడా..” అన్నాడు ఓబులేశు.
ఓబులేశు, శివుడు ప్రాణ మిత్రులు.. ఊరి చివర, మురుగు కాల్వ ప్రక్కన వేసుకున్న తాత్కాలిక పాకల్లో వీరి నివాసం.. దాదాపూ 30 కుటుంబాల వరకూ అక్కడ కాపురం ఉంటారు.. అందులో ఆడాళ్లంతా ఒక టీం.. పెద్దాళ్ళు చిన్నాళ్ళకి పెళ్ళికూతురు వేషం వేసి.. పెళ్ళి అంటూ అడుక్కోవడం…
కొందరు చిన్నపిల్లల్ని చంకనెత్తుకుని అడుక్కోవడం.. గర్భం దాల్చిన కొందరు గర్భం చూపించి అడుక్కోవడం.. ఆడాళ్ళ వృత్తి.. ఇక చిన్న పిల్లల్లో కొంత వయసు ఉన్న వారికి, మరో చిన్న పిల్లని తోడు తీసుకుని పోయి అడుక్కోవడం.. స్వాముల వేషాలేసుకుని కొందరు, కుంటివాళ్ళలా కొందరు అదుక్కోవడం. ఇక మగాళ్ళ పని ఎక్కడెక్కడ, ఎవరు అడుక్కోవాలో నిర్ణయించడం.. మరలా ఏ వూరు వెళ్ళాలా అని నిర్ణయించి.. అక్కడికెళ్ళి పరిస్థితి బేరీజు వేయడం,… ఒక రకంగా మార్కెటింగ్ సర్వే మగాళ్ళ పని ..! ఇదీ ఆ ముఫ్ఫై వలస కుటుంబాల నిత్య కృత్యం.. అడపాదడపా.. పోలీసోల్లకి దొంగలెవరన్నా దొరక్కపోతే ఈ ఊరి చివర పాకల్నే సెటిల్ మెంట్ వాళ్ళలా భూతద్దమేసి చూపించి , లోపలేసి చేతులు దులుపుకుంటుంటారు .. అర్ధరాత్రిళ్ళు ఒక్కసారిగా బెటాలియన్ లు విరుచుకుపడి కుమ్మేసి స్టేషన్ కి తరలిస్తుంటారు.. అప్పుడు ఈ చిన్నపిల్లలే , అడుక్కొచ్చి అన్నం పెట్టి, వాళ్ళ అమ్మా, అయ్యలొచ్చిందాకా ముసిలోల్లని పోషిస్తుంటారు. విజయనగరం నుంచి ఈ మధ్యే ఒంగోలు వచ్చి ఈ కూటమిలో కలిశారు ఓబులేశు అమ్మ అయ్య..!
“ఎవర్రా ఆ తాత? మన లచ్చీ తాతా మాదిరా..? ” వాళ్ల తాతను గుర్తు చేసుకున్నాడు శివుడు..
“కాదురా..! ఈయన మన దేశం మొత్తానికి పెద్ద.. ఈయన అంటే అందరికీ బయమే.. ఆ మనల్నెత్తుకెల్తారే ఆ పోలీసోల్లకీ.. అందరికీ బయమే”
“అట్టనా.. ఆ తాత పేరేందిరా..?”
“కలాం.. అబ్దుల్ కలాం.. మన దేశానికంతా పెద్ద..
రాష్ట్రపతి అంతారీ తాతని. ..
అన్నీ దెల్సు ఈ తాతకి , …
బలే సెప్తాడు దెల్సా… .
ఈ తాత మామూలోడుగాదు.. రాకెట్లు చేసిండంటా… సానా గొప్పోడు..”
“ఆ.. మనమెప్పటికీ అవ్వంగా ఓబులేశా.. గొప్పోల్లం”. దీనంగా అడిగాడు శివుడు..
“అయినా ఇయ్యన్నీ నికెట్టాదెల్సు.. అన్నీ తెలిసినోడి మల్లే సెబుతున్నా..” ఓబులేశుని నిలదీశాడు శివుడు..
” అయినా అంత పెద్ద తాత దగ్గరకు మనల్ని రానీరుగదా ఆ పోలీసోల్లు.. సిన్మావోల్లొత్తేనే ఆల్లు రాసుకుపూసుకుంతారు గానీ మనల్ని సూడ్నీరు గదా…” ప్రశ్నల వర్షం కురిపించాడు శివుడు.
“అవన్నీ తర్వాత చెబుతా ఆయన నాకు బాగా దెల్సు గదా.. రేపెళ్దాం ఆ తాతని చూసొద్దాం . అమ్మోళ్ళకు చెప్పవాక.. ఆడ్నే సానామంది ఉంటారు గదా.. తాతని జూసినంక అడుక్కుని ఇస్కూల్ తాన అడుక్కున్నాం అని సెబ్దాం.. సరేనా.. సెల్లి నేమో ఆ ఎర్రోడికిచ్చి పంపుదాం.. జాగ్రత్త మల్ల ఎవల్లతో సెప్పమాక “అని శివుడిని హెచ్చరించాడు ఓబులేశు..
రాత్రి రోడ్డు ప్రక్కనే ఉన్న సిమెంట్ పైపు మీద పడుకుని పున్నమి చంద్రుడ్ని చూస్తూ.. అనంద తాండవం ఏక్ తార పై వాయిస్తున్నాడు ఓబులేశు.. చెప్పనలవి కాని ఆనందానుభూతికి లోనౌతునాడు.. రేపు రెండో సారి కలాంని కలవబోతున్నాడు.. కలిసి పేదోళ్ళ కష్టాలన్నీ ఏకరువు పెట్టి.. వాళ్ళ కష్టాలన్నీ తీర్చేయాలనుకుని ధృడంగా నిశ్చయించుకున్నాడు.. తనతో పాటు అడుక్కునే పిల్లలందరూ స్కూల్ కి పంపించాలని అడగాలని గట్టిగా నిర్ణయించుకున్నాడు… ‘ఎందరో మహానుభావులు.. అందరికీ వందనమూ అంటూ తనకిష్టమైన పాటను ఏక్ తార పై వాయిస్తూ ఉండగా.. రెండేళ్ల క్రితం జరిగిన విషయం కళ్ళ ముందు మెదిలింది ఓబులేశుకు.
*****
విజయనగరంలో ని ప్రభుత్వ పాఠశాల ముందు అడుక్కుంటూ వచ్చే పోయే విద్యార్ధుల భాష.. ధ్వని అనుగుణంగా పలకడం నేర్చుకున్నాడు ఓబులేశు. రోజూ ఉదయం సాయంత్రం పిల్లల ఇంటర్వెల్ సమయంలో స్కూల్ దగ్గరకొచ్చి పిల్లలు మాట్లాడుకునే పదాలు వల్లెవేయడం అలవాటుగా మార్చుకున్నాడు. ఆడుకుంటుండే వాళ్ళని చూసి తాను ఆడినంతగా కుషీ అయ్యేవాడు.. ఒకరకంగా చెప్పాలంటే ఓబులేశు ఏకసంథాగ్రాహిలాంటోడు. సంగీత జ్ఞానం లేకున్నా.. పొట్టొ పొడిస్తే అక్షరం రాకున్నా..! దారిన పోతూ వినబడే పాటల్ని ఒకటి రెండు సార్లు విని తన ఏక్ తార మీద లయబద్దంగా శ్రుతి తప్పకుండా వాయించేస్తాడు.
ఒకరోజు అకస్మాత్తుగా పోలీసులు ఓబులేశు ఉంటున్న కాలనీ మీద పడి పిల్లలందరినీ ఈడ్చుకు పోయారు.. అమ్మ నరసమ్మ ఓబులేశుని ఎత్తుకెళ్ళకుండా గంప క్రింద దాచి పెట్టింది.. పోలీసులు చిందర వందర చేస్తుండటంతో గంప క్రింద దాచిన ఓబులేశుని కూడా చూసి , అడ్డుకోబోయిన ఓబులేశు అమ్మని కూడా నెట్టి వారితో తీసుకుపోయారు.. కొద్దిగా ధైర్యం చేసిన పెద్దోళ్ళు ఒకరిద్దరు పోలీసులని ఆపి , , తమ పిల్లల్ని ఎక్కడికి తీసుకెళ్తున్నారంటూ నిలదీశారు.. ” మీ పిల్లలందరూ రేపు సాయంత్రం కల్లా వచ్చేస్తారు.. ఎక్కువగా గొడవ చేయకండి” దబాయించి మరీ తీసుకెళ్లారు..
హడావుడిగా పిల్లలందరికీ స్కూల్ యూనిఫారం కుట్టించారు.. వంద సంవత్సరాలు పూర్తిచేసుకోనున్న ప్రభుత్వ పాఠశాలకు విచ్చేయనున్న భారత రాష్ట్రపతి కార్యక్రమంలో పాలు పంచుకునేందుకు పోలీసులు తీసుకెళ్ళిన పిల్లలకి, స్కూల్ లో ఉన్న విద్యార్ధులతో కలిపి తర్ఫీదునిస్తున్నారు
టీచర్లు.. వీరందరిని పర్యవేక్షిస్తున్నారు రెవెన్యూ అధికారులు. కలాం అంతటి వాడిని భారతదేశానికి అందించిన ఈ స్కూల్ లో ఇప్పుడు పట్టుమని పాతిక మంది విద్యార్ధులు లేక విలవిల్లాడుతుండటంతో పరువు కోసం గ్రామాల మీద పడి అన్నీ స్కూల్స్ విద్యార్ధులతో పాటూ ఓబులేశులాంటి పిల్లలనీ తరలించాలని నిశ్చయించారు. ఈ కార్యక్రమాన్ని ప్రిస్టేజ్ గా తీసుకున్నారు జిల్లా కలెక్టర్ అజయ్. ఏర్పాట్లన్నీ ఆయన స్వీయ పర్యవేక్షణలో జరుగుతున్నాయ్.
అప్పటికే స్కూల్ ముందర రోజూ ఏకతారపై చక్కటి గీతాలు వాయిస్తున్న ఓబులేశు పిల్లల్లో ఉండటం గుర్తించాడు తెలుగు మాస్టరు సత్తర్.. వాడితో ఏకతారపై ఈ మధ్య స్కూల్ బయట వాయించిన ఎందరో మహానుభావులు పాట వాయించమని అడిగాడు.. భయపడుతున్న ఓబులేశుని “ఏం కాదు నేనున్నాను వాయించు” అని భరోసా ఇచ్చాడు. పిల్లలందరూ నిశ్శబ్ధంగా ఉండగా.. ఏకతార సరిచేసుకుని హాయిగొలిపేలా “ఎందరో మహానుభావులు” కీర్తనను ఏక్ తార పై వాయించాడు ఓబులేశు.
ఎంత చక్కగా వాయించావురా.. ! అని మెచ్చుకుని, అందరిచే చప్పట్లు కొట్టించి, రెండు మూడు చోట్ల వాయించిన తప్పులను సరిచేయించి రేపు స్టేజ్ మీద వాయించాలి సరేనా..! అని వెంటనే హెడ్ మాస్టర్ కి రికమెండ్ చేశాడు.. దీంతో అనుకోకుండా ఓబులేశు స్టేజీ మీదకు ఎక్కే అవకాశం తన్నుకుంటూ వచ్చింది.. అది కూడా అదే పాఠశాలకు చెందిన వైశాలి ప్రార్ధన అనంతరం ఓబులేశు ఏకతార కచ్చేరి.. (అదే ఏకతారపై ఏక్ పాట కచ్చేరీ..!)
భారత రాష్ట్రపతి అబ్దుల్ కలాం రానే వచ్చారు.. అధికారులు అనధికారులతో స్కూల్ ప్లే గౌండ్ కిక్కిరిసి పోయింది.. స్వయానా అదే పాఠశాలలో కొన్ని రోజులు చదువుకుని దేశాధ్యక్షుడుగా ఎదిగిన అబ్దుల్ కలాం రాకకై ఎదురు చూసిన విద్యార్ధుల కళ్ళల్లో ఆనందం వెల్లివిరుస్తోంది.. ఆయన చదివిన స్కూల్ లో చదువుకుంటున్నామనే ఆనందంలో కొందరు, అయన చదివిన ఊరిలో చదువుకుంటున్నామని మరి కొందరూ ఆనందంతో ఆయనను చూసిన అనంతరం ఉబ్బి తబ్బిబ్బవుతున్నారు..
స్కూల్ ప్లే గ్రౌండ్ అంతా నిశ్శబ్దం.. వందల మంది విద్యార్ధులు..
స్టేజ్ మీద .. కలాంతో పాటూ చిన్ననాడు కలాంతో కలిసి చదువుకున్న ఒక వృద్ధుడు.., జిల్లా కలెక్టర్ అజయ్ ., స్థానిక ఎమ్మెల్యే ఆశీర్వాదం, ఎంపీ శ్రీరాం రెడ్డి తదితరులు కూర్చొని ఉన్నారు.. వెనుక బాడీగార్డులు నిలుచుని ఉన్నారు. పాఠశాల హెడ్మాస్టర్.. ప్రారంభ ప్రసంగం మొదలెట్టి విద్యార్ధిని వైశాలిచే ప్రార్ధన చేయించారు..
అనంతరం.. ఓబులేశు ఏక్ తార ప్రార్ధన… ఒణుకుతూ స్టేజ్ మీదకి వెళ్ళిన ఓబులేశు.. ఏక్ తార పలకటం లేదు.. వందల మందిని చూసి నరనరంలో ఒణుకు మొదలైంది.. వాయించు ఓబులేశు.. నీకు చాక్లెట్ ఇస్తా అంటున్నాడు సత్తార్.. సత్తార్ కి చలి జ్వరం వచ్చినంత పనైంది..
ఓబులేశు భయాన్ని గుర్తించి, కళ్ళు మూసుకుని మొదలెట్టమని సైగ చేశాడు సత్తార్.. అంతే , కళ్ళుమూసుకున్న ఓబులేశు.. తన ఏక్ తార తో త్యాగరాజు కీర్తనకు జీవం పోయడం మొదలెట్టాడు.. “ఎందరో మహాను భావులు.. అందరికీ వందనము..” అంటూ.
సంగీతం స్వరపరచిన మరో త్యాగయ్యలా ఉన్నాడా సమయంలో ఓబులేశు. పాట వాయించడం పూర్తైంది.. హైస్కూల్ ఆవరణ మొత్తం నిశ్శబ్ధం రాజ్యమేలుతోంది.. అప్పటి వరకూ కళ్ళు మూసుకుని వింటున్న అబ్దుల్ కలాం చప్పట్లు కొట్టడంతో స్టేజ్ మీద వాళ్ళందరూ జత కలిపారు.. వారికి తోడయ్యారు స్టేజ్ ముందున్నవారు. వారందరి చప్పట్లు కలిసి మిన్నంటాయి.. అనందంతో మేఘాలు కూడా అక్కడ సన్నని జల్లు కురిపించాయి..
ఓబులేశుకు ఏమీ అర్ధం కావడం లేదు.. ఆనందం, భయానికి నడుమ గిరి గీసుకు నిలుచుండి పోయాడు ఓబులేశు. దగ్గరికి పిలిచిన రాష్ట్రపతి ఓబులేశుని హత్తుకుని ప్రక్కనే కూర్చోమని చెప్పారు.. ముందు ప్రార్ధన చేసిన వైశాలిని కూడా పిలిపించమని చెప్పాడు అబ్దుల్ కలాం.. ఇద్దరికీ తనతో పాటు తెచ్చిన పుస్తకాలు బహుమానంగా ఇచ్చారు.. అనంతరం విద్యార్ధులను ఉద్దేశించి ప్రసంగించడం మొదలెట్టారు కలాం.. ” బాగున్నారా..?? అంటూ ప్రారంభమైన అబ్దుల్ కలాం ప్రసంగం కేవలం పిల్లలని ఉద్దేశించి సాగింది.
“పిల్లలూ నేను చెప్పింది మీరంతా పలకండీ..” అంటూ తనదైన శైలిలో ” వెన్ ఐయాం హ్యాపీ.. అవర్ హోం విల్ బి హ్యాపీ..వెన్ అవర్ హోం ఈస్ హ్యాపీ.. అవర్ టౌన్ విల్ బి హ్యాపీ.. వెన్ టౌన్ ఈస్ హ్యాపీ.. స్టేట్ విల్ బి హ్యాపీ ..వెన్ స్టేట్ ఈస్ హాపీ.. అవర్ ఇండియా విల్ బి హ్యాపీ.. వెన్ ఇండియా ఇస్ హాపీ.. వరల్డ్ విల్ బి హ్యాపీ..”అంటూ ప్రమాణం చేయించారు.. పిల్లలందరితో పాటూ ఓబులేశు కూడా ఆ ప్రమాణాన్ని పెద్దగా పలికాడు.. అందరినీ ప్రేమగా పలకరించిన అబ్దుల్ కలాం అక్కడికి వచ్చిన విద్యార్ధులు అడిగిన ప్రశ్నలకు సహనంతో సమాధానం ఇచ్చారు.. అందరి తోపాటూ జనగణమణ కు పెదాలు క(ది)లిపాడు ఓబులేశు.. అందరి లో ఎవ్వరికీ దక్కని దక్కని అదృష్టం దక్కింది ఓబులేశుకు..!! ఆ తర్వాత నుంచి గుర్తొచ్చినప్పుడల్లా.. ఆ ప్రమాణాను వల్లెవేయడం ఓబులేశుకు అలవాటుగా మారింది.
పిల్లలందరికీ బై బై అని చేయి ఊపుతూ కాన్వాయ్ వద్దకు బయలుదేరారు కలాం. అడుక్కునే వారికి కొత్తబట్టలు కుట్టించి కూర్చోబెట్టారని ఓబులేశు ఎక్కడ చెబుతాడో నని తర్జనభర్జనపడ్డ అధికార యంత్రాంగం చెమటలు తుడుచుకుంది. ఓబులేశు అసలు విషయం రాష్ట్రపతితో చెప్పనందుకు ఊపిరి పీల్చుకున్న వారిలో కలెక్టర్ అజయ్ కూడా ఉన్నాడు..
చాకిరి చేసిన గొడ్డును చావిట్లో వదిలేసినట్లు మీటింగ్ అయ్యాక ఓబులేశు వాళ్ళ వలస కాలనీ నుంచి తీసుకొచ్చిన చిన్నపిల్లలందరినీ నడిరోడ్డులో వదిలేసి ఎవరిదారిన వారెళ్ళి పోయారు అధికారులు… పోలీసులు.. టీచర్లు. ! తమ పనైపోయిందనిపించుకున్నారు అంతా.!
రాష్ట్రపతి అబ్ధుల్ కలాం ప్రక్కన నిలబడి సెల్యూట్ చేస్తూ ఉన్న ఓబులేశు, వైశాలి ఫొటోలతో తర్వాత రోజు పేపర్లు నిండిపోయాయ్..
*****
చల్లగా తడి ఒంటికి తడితగలటంతో అకస్మాత్తుగా మెలుకువ వచ్చిన ఓబులేశు, కళ్ళు తెరిచే సరికి కుక్క కాలు నాకుతూ కనిపించింది.. తెల్లారిందని గుర్తించిన ఓబులేశు కుక్కను నిమిరి హడావుడిగా స్నానం చేసేందుకు చెరువుకెళుతూ.. శివుడ్ని నిద్రలేపాడు.
ఓబులేశు, శివుడూ.. ఇద్దరూ త్వరత్వరగా రెడీ అయ్యారు. ఏమీ ఎరగనట్టు.. చిన్నారిని పట్టుకుని రోడ్డుమీదకొచ్చారు.. వాళ్ళ స్నేహితుడు ఎర్రోడిని పిలిచి “ఒరేయ్ చెల్లిని నీతో తీసుకెళ్ళు.. నేను మల్లత్తా.. ఎవ్వలికీ చెప్పమాక మరిసి పోకుండా చెల్లికి పాలిప్పీ” అని చెల్లిని అప్పగించాడు.. అడుక్కోవడానికి వెళ్తున్నట్టు నమ్మించి అబ్దుల్ కలాం రానున్న వేదిక వైపు నడక ప్రారంభించారు.. దారి పొడువునా ఏర్పాటుచేసిన కలాం ఫ్లెక్సీలను చూసుకుంటూ పరుగులాంటి నడకతో ప్రాంగణం చేరుకున్నారు..
పెద్ద సభా ప్రాంగణం. వందల మంది విద్యార్ధులు. రెండింతలు తల్లిదండ్రులు. టీచర్లు.. సిబ్బంది.. వాళ్ల చుట్టూ వందల సంఖ్యల్లో పోలీసులు .. బాకాల్లో ముఖ్యఅతిథి ప్రసంగం.. అంతా నిశ్శబ్ధంగా ఆ ప్రసంగం చెవులప్పగించి వింటున్నారు..
అంతలో స్టేజీకి దూరంగా జనాల వెనుక అలికిడి..
“మమ్మల్ని ముందుకెళ్ళనివ్వండి,, ఒక్క సారి చూడనివ్వండి.. అయ్యా.. ముందుకెళ్ళనియ్యండి.. కలాం తాతని చూడ నియ్యండయ్యా.!”
ముందున్న పెద్దలు చీత్కారంగా చూస్తూ విదిలిస్తున్నారు.. ఎంత ప్రయత్నించినా అంగుళం ముందుకెళ్ళడానికి కూడా వల్ల కాలేదు ఓబులేశు, శివుడు ఇద్దరికీ .
చొక్క చినిగి పోయి మాసి పోయి జుట్టు మట్టిగొట్టుకు పోయి ఉన్న వారిద్దర్ని చూసి అక్కడ కాపలా కాస్తున్న పోలీసు
“ఏడకిరా మీరు పోతోందీ.. ఆ.. మీటింగ్ కాడ ఏందిరయ్య మీ గొడవ..” అంటూ ఇద్దరి చొక్కాలు రెండు చేతుల్తో పట్టుకుని ” పోండిరా జేబులు కొట్టే నాయాళ్లారా..”
“వెళ్ళండి .. బయటికి పోండి ” అని తిడుతూ నెట్టడంతో ఓబులేశు శివుడూ ఇద్దరూ ప్రక్కనే ఉన్న మురికి నీటిలో పడిపోయారు.. ఓబులేశు ని విసిరేయడంలొ తన చేతిలోని ఏక్ తార దూరంగా ఎగిరి పడింది. .. ఇక లాభం లేదనుకుని వెనుదిరిగారిద్దరు.. కోటి ఆశలు నేలరాలినట్లైంది..
అలా వెనుదిరిగి నడుచుకుంటూ వెళుతూ కలాంను చూడలేని కళ్ళు మసకబారుతున్నయి..చెమ్మగిల్లుతూ..
“ఏరా! నిన్ను చూడగానే లోపలికి రానిత్తరన్నవ్..” ఊగి పోయాడు శివుడు
ఓబులేశు : మౌనం
“ఏందిరా ఆ మాట్టాడే పెద్దాయన తెలుసన్నావ్..”
ఓబులేశు కళ్ళల్లో నీళ్ళు తిరుగుతున్నాయ్..
“ఏందిరా అట్టై నావే.. దా ఆ చెరువు దగ్గర కూర్చుందాం కాసేపు తర్వాత మార్కెట్ దగ్గరకి వెళ్దాం అడుక్కోవాలిగా ” అన్నాడు శివుడు.
ఇద్దరూ నడుచుకుంటూ దగ్గర ఉన్న చెరువుగట్టున కూర్చున్నారు.. శివుడు ఢమరుకం వాయిస్తుంటే, ఓబులేశు తన ఏక్ తార వాయించడం మొదలెట్టాడు.. సమయం గడుస్తున్నా తన కన్నీరు ఆగడం లేదు.. ఓబులేశుకి..
ఇద్దరి మధ్య నిశ్శబ్ధాన్ని చేధిస్తూ..
“ఆయన నాకు తెలుసు రా… !” పెద్ద స్వరంలో అన్నాడు ఓబులేశు.
“ఆయన నీకు తెలుసు నువ్వు ఆయనకి తెలియాలిగా..!” అమాయకంగా అన్నాడు శివుడు..
“అరే అమ్మతోడు నిజం చెబుతున్నా..! ” అన్నాడు ఓబులేశు.
అప్పటికే ఏడుస్తూ కూర్చున్న ఓబులేశుని చూసిన శివుడికి ఓబు కళ్ళనీళ్ళతో చెరువు నిండిందేమో అనిపించింది.
“బాధపడమాక.. లే ఇంటికి పోదాం” అంటూ ఓబులేశుని తీసుకుని బయలుదేరాడు.
ఓబులేశు ఏక్ తార మాత్రం ఆగలేదు.. ఇప్పటికే ఏ 20 సార్లో వాయించేశాడు “ఎందరో మహానుభావులు” కీర్తనను.
అంతలో అబ్దుల్ కలాం కాన్వాయ్ ఊరు దాటింది.. చల్లని పచ్చని ప్రదేశంలోని స్వచ్చమైన గాలిని పీల్చాలని ఉందన్న దేశాధినేత కోరిక మేరకు గ్రామం దాటగానే కలాం కారు అద్దాలు దించారు.. సెక్యూరిటీ అలెర్ట్ అయ్యారు. ఝుం అని గాలి చీల్చుకుంటూ వెళ్తున్న కార్లు కొంత నెమ్మదిగా కదులుతున్నాయి . అంతలో కలాం చెవులకు సంగీత ఝరి ఒకటి తాకింది. అది తనకి అత్యంత ఇష్టమైన కృతి “ఎందరో మహానుభావులు” అంటూ ఏక్ తార వాయిద్యం పై ఓబులేశు వాయిస్తున్న పాట.. రోడ్డు ప్రక్కన నడుస్తూ వెళ్తున్న చిన్నారులను చూసి కాన్వాయ్ ఆపమన్నారు రాష్ట్రపతి కలాం. ఏమైందంటూ అక్కడకు చేరుకున్నారు జిల్లా అధికార యంత్రాంగం. వారిలో జిల్లా కలెక్టర్ అజయ్ కూడా ఉన్నాడు.. ఇటీవలే విజయనగరం నుంచి ఈ జిల్లాకు బదిలీ పై వచ్చాడు కలెక్టర్ అజయ్.
కలాం కారు దిగారు.. ఓబులేశు, శివుడిని ఆయన దగ్గరకు తెచ్చారు సిబ్బంది..
“ఆర్ యూ ఓబులేష్” అన్నాడు అని గుర్తుపట్టినట్లు ఓబులేశ్ ని పలకరించారు కలాం..
“ఎస్ సర్.. ఇయాం ఓబులేశ్..” అని నేర్పుగా చెప్పాడు ఓబులేశు. ప్రక్కనున్న శివుడిని గురించి ఎలా చెప్పాలో అర్ధంకాక .. “ఇట్ శివుడు.. ఫ్రెండ్” అని చెప్పాడు .. “ఇక్కడేం చేస్తున్నారు మీరు.. ఆర్ యూ బెగ్గింగ్” అని వారి వేషాన్ని చూసి అడిగారు కలాం.. వాట్..? మీరు చదువుకోవడం లేదా.. మరి ఆరోజు స్టేజ్ పై ఎలా ? అర్ధం కాక అయోమయానికి గురౌతున్న కలాంతో..
“తాతా మరే మరేమో అంటూ .. ఆ రోజు..” అంటూ విజయనగరంలో జరిగిందంతా వెళ్ళగక్కాడు ఓబులేశు. అప్పటికే అక్కడికి చేరుకున్న అప్పటి విజయనగరం కలెక్టర్ అజయ్ కు నుదురంతా చెమటతో నిండి పోయింది… అంతకు కొద్ది సేపటి ముందే అజయ్ తాను విజయనగరంలో పనిచేసిన సమయంలోనే మిమ్మల్ని కలుసుకునే భాగ్యం కలిగిందని , విజయనగరం జిల్లా అంతా అక్షరాస్యులుగా తీర్చిదిద్దినందుకు రాష్ట్రపతి అవార్డుకు కూడా ఎంపికైనట్లు గర్వంగా చెప్పుకున్నాడు కలాంతో.. అంతలో ఇలా..!
“అడుక్కునే పిల్లలందరికీ నిర్భంద విద్యనందించండి.. దేశంలో ఏ చిన్నారి అడుక్కోకూడదు.. వెంటనే దీనిపై కేంద్ర రాష్ట్రాలతో అత్యవసర సమావేశం ఏర్పాటు చెయ్యండని” ఆగ్రహం వ్యక్తం చేశారు దేశ అత్యున్నత వ్యక్తి .
కలాంతో పాటు కారులో ప్రయాణం మొదలెట్టారు ఓబులేశు, శివుడు ఇద్దరూ…. ఆనందంగా తమ గుడిసెల వైపు…..!!!
*******
ఉదయాన్నే కాఫీ త్రాగుతూ పేపర్ చేతిలోకి తీసుకున్నాడు సుధేష్,.. పేపర్లో అబ్దుల్ కలాం ప్రక్కన ఓబులేశు.. శివుడి ఫొటోలతో బ్యానర్ ఐటం చూసి బిత్తరపోయాడు.. గతంలో పేపర్ లో అబ్దుల్ కలాంతో పాటూ సెల్యూట్ చేస్తూ ఉన్న ఫొటోలో వైశాలితో పాటూ ఓబులేశు ఉన్న విషయం ఇప్పుడు గుర్తొచ్చింది సుధేష్ కి.. రైల్వేస్టేషన్ లో కనిపించి.. బుర్రకి పనిపెట్టిన పిల్లాడూ, తాను అనుకున్న ఓబులేశే నని గుర్తించి సంతోషపడ్డాడు. ఓబులేశ్ గురించి సుధేష్ అంతగా ఆలోచించడానికి కారణం ప్రార్ధనా గీతం ఆలపించిన వైశాలి అతని కూతురే.! ఒంగోలులో పని నిమిత్తం వచ్చి
విజయనగరం తిరిగి వెళుతూ ఓబులేశుని చూసి గుర్తించడంలో విఫలమైనందుకు కాస్త సిగ్గుపడ్డాడు సుధేష్.
కార్టూన్స్: సునీలా దీక్షిత్


రచన: రంగనాథ్ 
1. (అ) సమర్ధత
సముద్ర జలాలను
జయించిన మానవుడు
తాగునీరందరికీ
చేర్చలేకున్నాడు-
విద్యుత్తు నుత్పత్తి
చేయగలిగినవాడు
గ్రామాలన్నిటికీ
తేలేకున్నాడు-
సకల విద్యలలో ఆరితేరినవాడైనా
సమంగా అందరికీ
అందివ్వకున్నాడు
వైద్యరంగాన అసాధ్యాలను
సాధించినవాడు
ఆరోగ్యపరంగా అందరికీ
అందకున్నాడు-
వైజ్ఞానికంగా ఎంతో
ఎగబాకిన మానవుడు
నైతికంగా నేడు
దిగజారుతున్నాడు!
2. స్థితిగతులు
పాతికేళ్ళ క్రితం – రామయ్యకి
రోజుకొక్క పూటే- నోట్లోకి
నాలుగు వేళ్లు పోయేవి……
పాపం – పేదరికం !
ఇప్పుడతను రామయ్యగారు….
కోటీశ్వరుడైపోయాడు-
ఇప్పుడా ఒక్కపూటైనా
నోట్లోకి నాలుగువేళ్లు
పోవడం లేదట—-
అనారోగ్యమేమో అనుకొన్నాను !
అతని వేళ్ల దురదృష్టానికి బాధపడుతూ
అతని కుడి చేతి వేళ్ళ వైపు
జాలిగా చూశాను—
పది తులాలకు తగ్గని కండబలంతో
వేలికొక పసిడిదేవుడు చుట్టుకొని వున్నాడు!
అరెరె…. ఎడం చేతి వేళ్లకు కూడా !
ఇక నోట్లోకి వేళ్లా? ఎలా?
అయ్యోపాపం… ఐశ్వర్యం!!!
3. పంచభూతాల సంతానం
పంచభూతాలు ప్రేమగా
పెంచుకున్నదే ప్రాణికోటి!
ఇప్పుడా పంచభూతాల బెంగంతా
మనుష్యజాతి తీరుతెన్నుల పైనే!
స్వార్ధపరులై మానవులు దానవులైపోతుంటే
పుడమి తల్లి హృదయం అగ్నిపర్వతమై బద్దలైపోతోంది!
తండ్రి భానుడు – రోజురోజుకి ఉగ్రుడౌతున్నాడు!
మేనమామ చంద్రుడు – ముఖం చాటేస్తున్నాడు!
మరో మేనమామ వాయువు-
అప్పుడప్పుడూ వచ్చి బుద్ధి చెప్తున్నాడు!
పెద్దతల్లి గంగమ్మ-
మనుషుల మనసుల్ని సునామీలా వచ్చి
కడిగేయజూస్తోంది….
తానే వర్షమై తిరిగొచ్చి దీవించిపోతోంది!
మానులు మొక్కలు కొత్తచిగుళ్ళు తొడుగుతున్నాయి….
మనుషులు మాత్రం బండబారిపోతున్నారు!
సాక్షీభూతమై ఆకాశం-
నిస్సహాయంగా ఆక్రోశిస్తోంది….
చుట్టాలైన చుక్కలు- హేళాగా నవ్వుకుంటున్నాయి!!!!
4. యవ్వన వేగం
ప్రేమంటే మోజులేని దెందరికి?
అసలు ప్రేమంటే ఏమిటో తెలిసింది ఎందరికి??
రోజ్ రోజ్ రోజంటూ గులాబీ నందించి
లవ్ లవ్ లవ్వంటూ ‘ ఐ లవ్ యూ ‘ అనేస్తే
వలపు విచ్చుకొంటుందా – ప్రేమ పుట్టుకొస్తుందా?
‘ప్రేమికుల రోజం ‘టూ గ్రీటింగ్స్ చెప్పేసి
తీపి గుర్తుగా బుల్లికానుకల నందిస్తే
రాగబంధమౌతుందా – హృదయవీణ మ్రోగుతుందా?
రైడ్ రైడ్ రైడంటూ మోటరు సైలెక్కి
ఒళ్ళు ఒళ్ళు రాసుకొంటూ వూరంతా తిరిగేస్తే-
పబ్ పబ్ పబ్బంటూ పబ్బం గడిపేసుకొంటే-
పబ్లిగ్గా పార్కుల్లో పెనవేసుక్కూర్చుంటే-
ప్రేమ పరిమళిస్తుందా- బ్రతుకు పండిపోతుందా?
కాలక్షేపం కాదు ప్రేమంటే-
అవసరాలు తీరే అవకాశం కానే కాదు-
అటు ఇటు కాని వయస్సులో పరిపక్వత చెందని మనసుల్ని
మాయలో పడేసే ఆకర్షణది…
ఎవరెన్ని చెప్పినా వినని వేగమది….
యవ్వన వేగమది… తెలియని మైకమది!!
5. ప్రగతి గతి
రథాన్ని లాగేవాళ్ళు కోట్లాటలో మునిగిపోయారు-
ప్రగతి రథం ఆగిపోయింది!
రాజకీయ పార్టీలు పరస్పరం
నిందారోపణలలో నిమగ్నమయ్యాయి-
దేశాభ్యుదయం స్తంభించింది!
చిన్నాపెద్దా పరిశ్రమలు పనిచెయ్యాలన్నా
పంటపొలాలకు నీరందాలన్నా
ప్రజల నిత్యావసరాలెన్నో తీరాలన్నా
విద్యుత్ శక్తి ఎంతో అవసరం-
విద్యుదుత్పత్తి జరగకుంటే అన్నిటా ప్రతిష్ఠంభనే!
అసెంబ్లీ, పార్లమెంట్లలో
వితండవాదాలు, నిరంతర వాయిదాలతో
ప్రజాసమస్యలపై చర్చలు సజావుగా సాగకుంటే
ప్రజాజీవితం అస్తవ్యస్తం…. అయోమయం!
కేకల అరుపుల గోలకు
పెట్టింది పేరు- పూర్వం… చేపల బజారు….
ఇప్పుడా ఖ్యాతిని దక్కించుకొన్నది…. చట్టసభలు!
సర్వమానవ సౌభ్రాతృత్వం కోసం
పరితపించే నాయకులు కరువైతే
దేశంలో ప్రజాస్వామ్యం కాజాలదు అర్ధవంతం!!
6. డబ్బు! డబ్బు!!
గుండె గానం లబ్ డబ్ నుండి
డబ్బు డబ్బుకి మారింది-
హృదయభావం
మమకారం నుండి
వ్యాపారం వైపు మళ్లింది-
దాంపత్య వుద్దేశం
సంతానం నుండి
సంపాదనకు తిరిగింది-
జీవిత లక్ష్యం
నీతినియమాల నుండి
అవినీతి ఆదాయం అయింది-
బ్రతుకు విధానం
సుఖసంతోషాలకు నోచని
ఉరుకుల పరుగుల పాలయ్యింది!!
7. తరాల తీరు
తరాల తారతమ్యం
నిరంతరం కొనసాగుతుంది-
నిన్నటి, నేటి, రేపటి తరాలవారి
అనుభవాలు వేరు- అనుభూతులు వేరు….
బ్రతుకుబాటల తీరుతెన్నులు వేరు!
దేశానికి స్వతంత్రం తెచ్చిన తరం…. నాది
అది అనురాగాలు- ఆప్యాయతలు
శాంతిసహనాలు- న్యాయధర్మాలు
వైజ్ఞానిక వికాసాలు… వర్ధిల్లిన కాలం!
గిరిగీసుకొని అజ్ఞానపు చీకట్లో
మగ్గిపోయారు… నా తాతముత్తాతలు!
అవధులు దాటి విజ్ఞానపు వెలుగులో
పరిఢవిల్లారు…. నా తరం వారు-
నవనాగరికత పేర జ్ఞానం వెయ్యితలలు వెఱ్ఱిగా
మారుతోంది నేడు!
పాపం- ఏమయిపోతారో…
నా మనుమలు- మునిమనుమలు?!
విజ్ఞానం అంటే వికసించిన జ్ఞానం-
ఇప్పుడు అది వికటించిన జ్ఞానం!!
8.  అక్రమతాండవం
గతంలో
అక్రమాలు అక్కడక్కడా వున్నా
మితిమీరిపోలేదు నేడున్న రీతిగా!
దైవభీతి లేనివాడు అందుకు తలపడినా
లోకభీతి కలిగి హద్దులు పాటించాడు!
దైవభీతి సంగతి దేవుడెరుగు-
లోకభీతి సైతం కానరాని కాలమిది….
అక్రమాల తైతక్కలు సాగుతున్న కాలమిది!
ఇదంతా చూస్తుంటే….
నాకో అనుమానం-
‘అహం బ్రహ్మాస్మి ‘ అనే వేదాంతుల భోధనతో
‘నేనే దైవాన్ని- నాకడ్డు నిలిచేదెవ ‘ రని
మనుషులే యీ అక్రమతాండవానికి
పాల్పడడం లేదు కదా!!! 
9. ఆదరణ
బడుగు బలహీన వర్గాల వారిని
ఇంటిబయట కూర్చోబెట్టి
కడుపు నింపేవారు
‘కులం- కులం ‘ అని
కొట్టుకు చచ్చిన
అనాగరిక
సాంప్రదాయాల కాలంలో
ప్రజాస్వామ్యం పేరుతో
సామాజిక న్యాయమంటూ
ప్రక్కన కూర్చోబెట్టుకొని
పంచభక్ష్యాలు వడ్డించి
చేతులు కట్టేస్తున్నారు-
నోటికి అందనీయకున్నారు
నేటి అభ్యుదయ సమాజంలో!!
10.  వృద్ధాప్యం
ర్యాంకుల పోటీ చదువులో
బాల్యం బలైనా
పిల్లల పెళ్ళిళ్ళు
లోన్స్ క్లియరెన్సుల
బరువు బాధ్యతలతో
యవ్వనం ఖర్చైపోయినా
బాధపడని ధీరులు
మమతానురాగాలు
మనీమేటర్స్ తో
ముడిపడిపోతున్న
ఈ కాలంలో
“మరణించేదాక
ఎవరికీ బరువైపోకుండ
పరువుగా బ్రతగ్గలనా? ”
అని వృద్ధాప్యంలో
భయపడుతున్నారు!!
Jyothivalaboju
Chief Editor and Content Head
కొత్త పాత మేలు కలయికలతో అందరినీ అలరించే విభిన్నమైన అంశాలతో, ప్రయోగాలతో ఆగస్టు మాలిక పత్రిక మీ ముందుకు వచ్చింది.
మీ రచనలు పంపవలసిన చిరునామా: editor@maalika.org
ఈ సంచికలోని ముఖ్యాంశాలు:
01. మాలిక పదచంద్రిక 
02. రోషినీ శర్మ
03. స్వలింగ సంపర్కం
04. Rj వంశీతో అనగా అనగా
05. ఎంజాయ్ మెరిటల్ బ్లిస్
06. అత్తారిల్లు
07. సంప్రదాయపు తెరలో ఆధునికం
08. అల్విదా నేస్తం
09. ఏవగింపు
10. శుభోదయం 1
11. చిగురాకు రెపరెపలు 7
12. మాయానగరం 17
13. చేరేదెటకో తెలిసి 5
14. ఆరాధ్య  11
15. వేటూరి కథలు 2
16. అంతిమం 5
17. శోధన 5
18. మన వాగ్గేయకారులు 2
19. రాగమాలిక -ఆభేరి
20. దీపతోరణం – సమీక్ష
21. అవ్యక్త దీపం
22. రాఖీ స్పెషల్ కార్టూన్స్
23. Dead People Dont Speak 7
24. వెటకారియా రొంబ కామెడియా 12
25. రంగనాధ్ కవితలు
26. పద్యమాలిక జులై 2
27. పద్యమాలిక జులై 1
కూర్పరి: సత్యసాయి కొవ్వలి
సమాధానాలు పంపించడానికి ఆఖరు తేదీ: 25 ఆగస్టు
సమాధానాలు పంపించడానికి చిరునామా: editor@maalika.org

అడ్డం ఆధారాలు
1. ప్రజల రాష్ట్రపతిగా కొనియాడబడ్డ వ్యక్తి ..
4. వెనుతిరిగిన గూని
5. 1 అడ్డం లోని చివరి రెండక్షరాలలాగే.. కానీ రాత పరికరం
6. పెరుమాళ్ళకి మాత్రమే తెలిసిన రహస్యం
8. అందమైన పద్య వృత్తం.. పేరుబట్టి చూస్తే తప్ప దురదుండదు
9. లక్ష్మీదేవి.. ఒక్క అక్షరంలో
10. ఇలా ఆజ్ఞాపిస్తే ఆగిపోవలసినదే
12. తాటాకులు కప్పు ఉన్న యిల్లు
14. రామారావు సినిమా.. కలాంగారి మిస్సైలున్న రాముడు
16. రావణుడి ఊరు
19. కలాం గారి స్వంత ఊరు
20. కలాం గారి పేరులో భాగం.. అ తో మొదలు
22. ప్రింటింగు పద్ధతుల్లో ఒకటి.. సెట్ అవుతుందిగా
23. ప్రేమ వ్యవహారం .. ఆంగ్లంలో
24. ఆత్రం.. ఆబర్గర్ లో ఉండేది
26. ప్రపంచ ప్రసిధ్ధ క్రికెట్ స్టేడియం
27. అతిగా మాటాడక పోయినా కూడా అమ్మాయే
29. 19 అడ్డం వెళ్ళినా కూడా తప్పనిది
31. ధర్మరాజుని సంబోధించడం ఇలాగే
33. గుడిలో మోగేది
34. ఇప్పుడు నడుస్తున్న యుగం
నిలువు ఆధారాలు
1. పాతకాలంలో రేడియోలో తెలుగు వార్తలు చదివిన నాగేశ్వరరావు ఇంటిపేరు
2. మాయాజాలం లాంటి విద్య.. కని ఆశ్చర్యపోతాం అలాఆ కట్టు కుంటాడు మాయలోడు
3. తోక.. లాంగుగా ఉంటుందని అలా అంటారా
6. ప్రపంచం
7. మలద్వారం
10. అఆ లు .. దిగువ క్రమంలో
11. అగ్గిమీద ఇది అవడం అంటే కోపంతో చిందులు తొక్కడం అని
12. సర్పం
13. ఇది ఉండేది జానెడు. కానీ దాన్ని నింపడానికి మనం వేసేవి బహుకృతవేషాలు
15. రండి రండి రండి. తమరి – – మాకెంతో సంతోషం సుమండీ
17. బొంబాయి రవ్వతో చేసే మరాఠీ స్వీటు
18. సంగీతంలో ఉండేవి ఏడు.. వాటిలో ఏదైనా ఒకటి
20. కలాం గారి మిస్సైల్ పేరు
21. కలాం గారి ఆంగ్ల ఆత్మకధ పేరు
23. ఆంగ్ల ప్రేమ పక్షులు
24. తెల్లదనం కోసం అలా వాడేది.
25. భీతి
27. అశ్వాన్ని వాడి చేసేయాగం
28. మి తిలేని తిమిరం
29. బాణంతో సాటి వచ్చే వేగం
30. బాబాల కుమారుడు
32. కర్త, క్రియల తోడిదే..పాపం ఖర్మకాలి తలకిందులయింది.
