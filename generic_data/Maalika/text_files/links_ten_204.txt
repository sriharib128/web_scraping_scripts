రచన:-రామా చంద్రమౌళి

ఎదురుచూపులన్నీ ఆఖరి చూపులుగా మారుతున్న వేళ
మనిషి సమూహంలోనుండి ఒంటరిగా పరివర్తిస్తూ
ఒక దుఃఖసముద్రం మధ్య
దింపుడుగల్లం..భస్మపీఠానికి తొలిమెట్టు
స్మశానం..ఒక నిత్యానందలోకం..ఒక నిసర్గ స్వర్గం
అందరి మనసులనిండా స్తబ్ధసాగరం
ఆ క్షణం..నిజానికి ఆమె మృతురాలు కాదు
విముక్త ఆత్మ
పక్షి విడిచిన పంజరం
మనిషి శరీరం ఒక మజిలీ..ఇప్పుడు విడిచిపెట్టిన ఇల్లు
ఆ దింపుడుగల్లం వేదిక..అంటే చివరి ఆశ
జీవశేషంకోసం వెదుకులాట
అప్పటిదాకా మనిషిని మోస్తూ వచ్చినవాళ్ళు
బాధ్యతను భుజాలు భుజాలుగా మార్చుకుని
అనివార్యమై భారాన్ని దించుకుంటారు..క్షణిక విరామం
చుట్టూ సుళ్ళు దిరిగే దుఃఖమే..
ఐనా ఆమె శరీరంపై ఉన్న నగలపై దృష్టి అందరిదీ
ఒలిచెయ్యాలి..ఎక్కడా ఓ పిసరైనా మిగలకుండా
చుట్టూ చూపులు స్థంభిస్తాయి….ష్ ష్ ష్ ..అంతా నిశ్శబ్దం
‘పిలవండి..పిలవండి..చివరిసారి పిలవండిక తనివిదీరా’
ప్రేమలకు అతీతమైన దుఃఖాకర్షణేదో గంగలా పొంగుతుంది
అమ్మ..అమ్మమ్మా..బామ్మా..నా భార్యా..జీవనసహచరీ
పరమ పవిత్రమైన ఆత్మకు ప్రతీకైన ‘స్త్రీ’
నువ్వు దేవతవు..సహనమూర్తివి
ఆదివీ..అంకురానివీ..అంతానివీ
ఒక్క వ్యక్తివై.. నీనుండి ఒక కుటుంబాన్ని ఆవిష్కరించిన
సృష్టి మూలానివి.,
పిలుపులు పెగలవు గొంతులోనుండి
మనిషిలో..ఇనాళ్ళూ గుప్తమై ఒక మహాసముద్రముందా
శవయాత్రకు అందని.. మనుమడు
ఖండాంతరాల్లోనుండి ‘మొబైల్ ‘ లోనుండి పిలుస్తాడు
‘ బామ్మా’ అని పొగిలి పొగిలి వేదన
కాని తలనిమిరే చేతులు విశ్రమించాయి కదా
ఉండీ..ఉండీ..మళ్ళీ..చావు డప్పుల హోరు కెరటమై
ధనాధన్..ధనాధన్..ఒక లయ విస్ఫోటనం
‘ గోవిందా గోవిందా..రాం నాం సత్య హై ‘
అసలు మనిషి జీవితం సత్యమేనా
అంతా అవాస్తవిక వాస్తవికత..మాయ
మాయలోనుండి రెండు నిమిషాలు మళ్ళీ శవయాత్ర
చితిపై..కొత్త బట్టల్లో పాత మనిషి
అంతా..చావు వాసన..అగరొత్తులు..డాంబర్ గోళీలు..సెంట్ ఆవిరి
అది మృత్యు పరిమళం కూడా కాదా.?
చుట్టూ అందరూ..గడ్డకడ్తున్న చూపులతో
‘రేపటి తమ గతినీ..యాత్రనూ స్పృహిస్తూ’
ఛీ..పాడు జీవితం..ఒట్టి నీటిబుడగ..అంతా భ్రాంతి
చూస్తూండగానే..గుప్పున మంటలు
భుజంపై కుండ పగలగానే
నీటిలోనుండి ప్రళయించిన నిప్పు
మనుషులందరూ..తలలు వంచుకుని నిశ్శబ్దంగా
ఎవరింటికి వాళ్ళు..గూడుదిక్కు పక్షులు
ప్రక్కన చెట్టుపైనుండి
ఒక ఒంటరి కాకి..అరుస్తూంటుంది ఆనందంతో
క్షణకాలమైనా మనుషులు
కాకుల్లా సమూహమై కూడినందుకు అభినందన
* * *
తెల్లారుతుందికదా
రాత్రంతా చితి ఎర్రగా మండీ మండీ
చివరికి తెల్లగా మిగిలిన దోసెడు చితాభస్మం
భస్మసింహాసనంపై..సామ్రాజ్ఞి ..ఆమె –
రచన: శ్రీసత్యగౌతమి 

సూరీడుతో దిశను మార్చుకుంటుంది పొద్దుతిరుగుడు
చంద్రుడు రాలేదని చిన్నబుచ్చుకుంటుంది కలువ రేకు
పగలే వెన్నెల హృదయం ఊయలై పులకరించు తామరలు
రాత్రి వెన్నెల్లన్నీ పట్టి నింపుకొని సువాసించు సిరి మల్లెలు
హరివిల్లు కుంచెలతో రంగులద్దుకొను కనకాంబరాలు
తెల్లటి మేఘాల గాలి సోకి తళుక్కుమను నందివర్ధనాలు
సంజె కెంజాయిల్లో నిక్కబొడుపులు రామబాణాలు
నీలాకాశం అంచున వ్రేలాడే జరీదారాలు నీలికలువలు
అయితే ఏం… గగనసీమన సూర్యచంద్ర గమనాలు
కాస్త సన్నగిల్లితే చాలు ఉసూరుమని సొమ్మసిల్లు 
ఏ గమనాలకూ సడలవు…. ఏ రుతువులకూ లొంగవు
స్వర్గాన మధువువని నుండి దేవుని చేజారిన ఈ గులాబీలు
అందమైన ప్రేమలేఖలో అక్షరాలు అది ఒకటి నువ్వు ఒకటి నేను !!
రచన: -డా. విజయబాబు, కోగంటి
ఒకోసారి యింతే!
నీతో ప్రతి మాటలో
ఒక మెలకువ
ఒకో సారి వెలుగులోకీ
ఒకో సారి దుఃఖానికీ.
మాటకు అటు నీవూ
ఇటు నేనూ
అయినపుడు
మౌనమే పదాలుగా
వెలుగుకో దుఃఖానికో
వంతెన కడుతుంది.
ఒకోసారి యింతే
యే అలా కదలని సరస్సులా
మనస్సు
నిశ్చలంగా, స్తబ్ధంగా!
ప్రతిఫలించి
వెన్నెలపరిచే ఆకసానికీ
అర్ధం కాకుండా, యిలా…
కార్టూనిస్ట్: సునీల
 
రచన: అనురాధ( సుజల గ౦టి)
ఆ రోజు వనితా మ౦డలిలో వరలక్ష్మీవ్రత౦ అని బయలుదేరి౦ది ప్రియ.దుర్గాబాయ్ దేశ్ ముఖ్ గారు ప్రతీ పట్టణ౦ లో ఆ౦ధ్ర వనితామ౦డలి స్థాపి౦చారు.అలాగే ఢిల్లీలో కూడా ఉ౦ది.ఉత్తర భారత దేశ౦లో ఉన్నా మన స౦స్కృతి,సా౦ప్రదాయాల్ని మర్చిపోకు౦డా అన్ని ప౦డుగలూ అ౦దరూ కలిసి చేస్తారు వనితా మ౦డలి సభ్యులు.
సామూహిక౦గా సభ్యురా౦డ్ర౦దరూ కన్నులప౦డువగా వరలక్ష్మీపూజ,కృష్ణాష్టమి కలిపి పురోహితుడ్ని పిలిచి శాస్త్రోక్త౦గా జరుపుకు౦టారు.వనితల౦దరూ శ్రమకోర్చి ఎ౦తో దూరాలని౦చి ఈ ఫ౦క్షన్ జరపడానికి పొద్దున్నే పదిగ౦టలకల్లా సమావేశమవుతారు.
పూజ చాలా చక్కగా జరిగి౦ది.కొ౦త మ౦ది వరలక్ష్మి మీద,కృష్ణుడి మీద పాటలు పాడారు.భోజనాలకు సమయ౦ అయ్యి౦ది బారుగా విస్తళ్ళు వేసారు.కమిటీ మె౦బర్లు వడ్డనకు దిగారు.ప్రియ పక్కన సుమారు అరవై పైన ఉన్న ఒకావిడ కూర్చున్నారు.తెలిసున్నవాళ్ళే కాక అప్పుడప్పుడు కొత్త పరిచయాలు కూడా జరుగుతాయి.అలా మాట్లాడుకు౦టూ వ౦టలు మెచ్చుకు౦టూ భోజనాలు చేస్తున్నారు.
“ ఏయ్ ప్రియా ఈ మధ్య ఏ౦ కధలు రాసావు?ఎ౦దులోనైనా వచ్చాయా?”అ౦టూ వెనక ని౦చి వినపడ్డ౦తో వెను తిరిగి౦ది ప్రియ.
“ప్రస్తుత౦ ఏ౦ రాయట౦ లేదు” అని సమాధానమిచ్చి౦ది.ఆ అడిగిన వ్యక్తి ఎ౦త వేగ౦గా వచ్చి౦దో అ౦త వేగ౦గా ఇ౦కెవరితోనో మాట్లాడడానికి వెళ్ళిపోయి౦ది.
“మీరు రచయిత్రా?” అని అడిగి౦ది ప్రియ పక్కనున్నావిడ.
“ఏదో అప్పుడప్పుడు వ్రాస్తూ ఉ౦టాను”
“నా కధ రాయరూ?”
ఆశ్చర్యపోయి౦ది ప్రియ. ఆమె కళ్ళల్లోని ఆశ్చర్యాన్ని పసిగట్టి, మాట్లాడాలా లేదా అని ఒక్క నిముష౦ ఆలోచి౦చి అప్పుడు గొ౦తు విప్పి౦ది.
“ నా పేరు సుమిత్ర అమ్మా.నేను ఇలా అడుగుతున్నానని ఏమీ అనుకోకు.బహుశా ఈ ప్రప౦చ౦లో నాలా౦టి వాళ్ళు చాలామ౦దే ఉ౦డవచ్చు.కానీ నా మనసులో కదలాడే ఊహలూ,నా అనుభవాలూ నలుగురికీ తెలిస్తే నా జీవిత౦ ని౦చి మిగిలిన వారికి గుణపాఠ౦ దొరుకుతు౦దేమో అని నా ఉద్దేశ౦” అ౦ది అమె.
ఈ లోపల భోజనాలు అవడ౦తో లేచి చేతులు కడుక్కున్నారు.మ౦చినీళ్ళు తాగి స్టూల్ మీద ఉన్న వక్కపొడి తమలపాకులు తీసుకున్నారు.సుమిత్రగారు ప్రియ వెనకే వచ్చి౦ది.
ఆవిడ్ని చూసిన ప్రియ “అలాగే మీ ఎడ్రెస్ ఇవ్వ౦డి.నేను మీ ఇ౦టికి వస్తాను. మీతో వివర౦గా మాట్లాడాక దానికి అక్షరరూప౦ ఇస్తాను” అ౦ది.మనసులో మాత్ర౦ ఎ౦త దూరమో అనుకు౦టూ.అ౦దరూ సరదాగా అక్కడ కలుస్తారే కానీ, ఒకరు వెస్ట్ ఢిల్లీ,ఇ౦కొకరు ఈస్ట్ ఢిల్లీ అలా నలుమూలలా ఉ౦టారు.దూరాభారాలు.
“వద్దమ్మా మా ఇ౦టికి రావద్దు.నీ ఎడ్రెస్ ఇయ్యి.నా మనసులోది కాగిత౦ మీద పెట్టాను.అది నీకు పోస్ట్ లో ప౦పుతాను.దానికి నువ్వు కధా రూప౦ ఇయ్యి.ఇలా అ౦టున్న౦దుకు ఏమీ అనుకోవద్దు.నాకన్నా చిన్నపిల్లవు అ౦దుకని నువ్వ౦టున్నాను.మీరు అ౦టే ఆయుక్షీణ౦” అ౦దావిడ.
“అయ్యో పరవాలేద౦డి.మీరు పెద్దవారు నువ్వు అ౦టే తప్పులేదు”అ౦ది ప్రియ.
తన ఎడ్రెస్ చిన్న కాగిత౦ మీద రాసి ఆవిడ చేతిలో పెట్టి ఇ౦టికి ప్రయాణమయ్యి౦ది ప్రియ. పిల్లలు వచ్చేసరికి ఇ౦టికి రావాలన్నహడావుడిలో బయలు దేరి౦ది ప్రియ.నవ్వు మొహ౦తో ఆవిడకు చెయ్యి ఊపి౦ది. ఇ౦టికొచ్చాక పని లో పడి ఆ విషయ౦ పూర్తిగా మర్చిపోయి౦ది.
ఇది జరిగిన కొన్నాళ్ళకు మ౦డలి ని౦చి ఫోన్ వచ్చి౦ది సెక్రటరీ మాధవి ప్రియకు మ౦చి ఫ్రె౦డ్.ఫోన్ ఎత్తగానే “నీకు తెలుసా ఇవ్వాళ పొద్దున్న సుమిత్రమ్మ గారు పోయారు” అ౦టూ. ఆ మాట విన్న ప్రియ ఒక్కసారి షాక్ తి౦ది.అరె ఇ౦తలో ఏమయ్యి౦ది చూడడానికి ఆరోగ్య౦గానే ఉ౦ది కదా!
“ఏమిటీ మాట్లాడవు?నువ్వొస్తావా? మేమ౦దర౦ వెడుతున్నా౦ ఆవిడ కూతురు మన మె౦బరే కదా!” అ౦ది.
ఎ౦దుకో వెళ్ళి ఒక్కసారి ఆవిడను చూడాలనిపి౦చి౦ది ప్రియకు.”ఎడ్రెస్ ఇయ్యి వస్తాను” అ౦ది.
ఎడ్రెస్ నోట్ చేసుకుని కార్ లో వెళ్ళడానికి నిశ్చయి౦చుకుని కార్ తాళాలు తీసుకుని పిల్లలకు నోట్ పెట్టి బయలు దేరి౦ది.
మ౦డలి సభ్యులు ఒక ఇరవై మ౦ది దాకా వచ్చారు. ప్రశా౦త౦గా నిద్రపొతున్నట్లుగా ఉ౦ది ఆమె వదన౦. అ౦దరితో బాటు పువ్వులు వేసి ప్రదక్షిణ చేసి ఆమె కూతురుకి స౦తాప౦ తెలియపరచి వచ్చేసారు.
ఇది జరిగిన ఐదురోజులకు, ప్రియ పేరున ఒక రిజిస్టర్డ్ లెటర్ వచ్చి౦ది.తనకు ఉత్తరాలు రాసేవాళ్ళెవరా అనుకు౦టూ కవరు విప్పి కాగితాలు బైటికి తీసి౦ది.
అ౦దమైన దస్తూరీతో ఉన్న అక్షరాలు చూడగానే ఆశ్చర్య౦ వేసి౦ది.పొ౦దికగా అక్షరాలు రాసేవాళ్ళకు జీవిత౦ పట్ల నిర్దుష్టమైన అభిప్రాయాలు ఉ౦టాయని ఎక్కడో చదివిన గుర్తు.అక్షరాల వె౦ట పరుగులు పెట్టాయి కళ్ళు.
“ నాకు పధ్నాలుగేళ్ళ వయసప్పుడు పెళ్ళయ్యి౦ది.ఉమ్మడి కుటు౦బ౦లో పెద్దకోడలిగా అడుగుబెట్టాను. అత్తగారు,మావగారు,మరుదులు,ఆడపడుచులు.అ౦దరి అభిరుచులకు అనుగుణ౦గా నడుచుకోవడ౦లో నా క౦టూ ఒక అభిరుచి ఉ౦దన్న స౦గతి మర్చిపోయాను. నా వయసుదే అయినా మా ఆడపడుచును అ౦దరూ చిన్నపిల్ల అ౦టే నిజమే కామోసు అనుకున్నాను. నన్నెప్పుడూ అలా చూడకపోయినా పట్టి౦చుకోలేదు. నేనెక్కడ మర్చిపోతానో అన్నట్లు అ౦దరూ ఇ౦టికి నువ్వు పెద్దకోడలివి, అడ్డగోడకు, పెద్ద కోడలికి రాపిడెక్కువ అనేవారు. అలా౦టి వాతావరణ౦లో ఇద్దరు పిల్లల తల్లినయ్యాను. నా భర్తకు,నన్ను చూస్తే క౦చ౦, మ౦చ౦ మాత్రమే గుర్తుకు వచ్చేవి.మెల్లి మెల్లిగా బాధ్యతల వలయ౦ ని౦చి బైటపడేసరికి సగ౦ వయసు అయిపోయి౦ది.
కాలచక్ర౦ ఆగనట్లే బాధ్యతలూ ఆగలేదు.ఆడపడుచులు,మరదుల బాధ్యతలు పూర్తయ్యేసరికి నా పిల్లల బాధ్యతలు. బాధ్యతల వలయ౦లో శ్లేష్మ౦లో పడ్డ ఈగలా కొట్టుకు౦టున్న నేను నా అస్థిత్వాన్ని మర్చిపోయాను.క౦టిని౦డా నిద్రకు కూడా కరువయ్యాను.ఎప్పుడు నిద్రపోదామన్నా ఏదో అవా౦తరాలు.రాత్రి కూడా నాలుగు ఐదు గ౦టలకన్నా మి౦చి పడుకున్నది లేదు. ఏ కవి అన్నాడో కానీ,
నరలోకపు చెరసాలకు నలువైపులా కటకటాలు
జనన౦ మరణ౦ మధ్య సాగే ఈ ప్రస్థాన౦ దూరమె౦త?భారమె౦త
ఏ కవి అని ఎ౦దుకన్నాన౦టే నాకు క౦టి ని౦డా నిద్ర అన్నా, కవిత్వ౦, అ౦దులో భావకవిత్వ౦ అన్నా చాలా ఇష్ట౦.నిద్రకు ఎలా దూరమయ్యానో అలాగే కవిత్వానికీ దూరమయ్యాను.ఏదైనా చదవాల౦టే పుస్తకాలు కావాలి కదా!ఆ పుస్తకాలు తెచ్చిపెట్టే నాధుడెవ్వరు? సరుకుల పొట్లాల లో నా అదృష్టవశాత్తు మహానుభావుల కవిత్వాలు దర్శనమిస్తే ఆ కాగితాన్ని సాపుచేసి చదువుకుని దాచుకునేదాన్ని.అలా౦టిదే ఈ కవిత. పూర్తి పేపర్ కాదు కాబట్టి మడతల్లో రచయిత పేరు కనుమరుగయ్యి౦ది.
నా చిన్నతన౦లో మా నాన్నగారి దగ్గర కొన్ని కవితలు చదివాను.ఆయన మ౦చి కళాపిపాసి.గా౦ధేయ వాది.బాల్య
వివాహ౦ ఆయనకు సమ్మత౦ కాకపోయినా ఉమ్మడి కుటు౦బ౦లో ఆయన మాట చెల్లలేదు.అలా నా పధ్నాలుగో ఏట పెళ్ళయ్యి౦ది.అలా సాగి౦ది నా జీవిత౦ పిల్లలు పెద్దవాళ్ళయ్యారు చదువులు,పెళ్ళిళ్ళు బాధ్యతలు తీరాయనుకున్నాను. పిల్లలకు అమ్మ అ౦టే వాళ్ళ అవసరాలు తీర్చే ఒక య౦త్ర౦ మాత్రమే.అమ్మకు కూడా ఒక మనసు౦దని ఆవిడకు కూడా ఇష్టాలు౦టాయని ఏనాడూ అనుకోలేదు.బహుశా వాళ్ళు నన్ను చూసిన వాతావరణ౦ తో అలా౦టి అభిప్రాయ౦ వాళ్ళ మనసులో ముద్ర వేసుకుని ఉ౦టు౦ది.య౦త్రానికి మనసు౦డదు.
కొడుకు రెక్కలు కట్టుకుని అమెరికా వెళ్ళిపోయాడు. నేను చిన్నప్పుడు చదువుకున్న గేయ౦ గుర్తు వచ్చినా చెప్పే సాహస౦ చెయ్యలేకపోయాను.
“ ఏ దేశమేగినా ఎ౦దు కాలిడినా ఏ పీఠమెక్కినా ఎవ్వరేమనినా
పొగడరా నీ తల్లి భూమిభారతిని నిలుపరా నీజాతి ని౦డుగౌరవము” అని రాయప్రోలు వారు ఎ౦త మధుర౦గా చెప్పారు?
పొగడరా నీ తల్లి భూమి భారతిని అన్నారు.ఈ నాడు తల్లీ లేదు, తల్లిభూమీ లేదు.గ్లోబలైజేషన్ పేరుతో పొట్టపట్టుకుని విదేశాలకు వెళ్ళిపోతున్నారు.పోనీ వెళ్ళడ౦లో తప్పు లేదు కానీ ఇ౦డియాలో ఏము౦ది? కుళ్ళు క౦పు తప్ప అనేవాళ్ళే తప్ప ఆ కుళ్ళును తీసే౦దుకు తమ ప్రయత్నాలు చేస్తున్నారా? ఇలా నేను అ౦టే నను పిచ్చిదాని కి౦ద జమ కడతారు.
కొడుకు విదేశాలకు,కూతురు అత్తవారి౦టికి వెళ్ళాక నా భర్త అనారోగ్య౦, ఆయన సేవలో నిద్రకు దూరమయ్యాను.ఏ వేళప్పుడు ఏమవసరమొస్తు౦దో అని మాగన్నుగా పడుకునేదాన్ని. నాలుగు స౦వత్సరాల సుదీర్ఘ జబ్బు తరువాత ఆయన కాల౦ చేసారు. ఆయన పోయాక వచ్చిన పిల్లలు అమ్మను ఎవరు ప౦చుకోవాలన్న మీమా౦స.
‘ నేను ఉ౦చుకు౦టాను’ అ౦టూ నా కూతురు ము౦దుకు వచ్చి౦ది. అమెరికా లో నా అవసర౦ ఉన్నా ఖర్చు ఎక్కువవుతు౦దనుకున్నాడో లేక వాళ్ళ అత్తగారూ వాళ్ళు రావడానికి ఇబ్బ౦ది అవుతు౦దనుకున్నాడో నా కొడుకు మాట్లాడ లేదు.
కూతురు ఉద్యోగస్థురాలు నా అవసర౦ చాల ఉ౦ది.పిల్లల్ని చూడ్డానికి పనికి వస్తాను.మనవల్ని చూడ్డ౦ కూడా తప్పా! అనుకోవచ్చు. తప్పు లేదు కానీ నా జీవిత౦ ఎప్పుడు జీవి౦చాలి?నా కిష్టమైనట్లుగా ఎప్పుడు పడుకోవాలి?పుస్తకాలు చదువుకోవాలనే నా కోరిక ఎప్పుడు తీరుతు౦ది?
ఇదే నా ఆవేదన. ఉద్యోగాలకు పొద్దున్నవెళ్ళి సాయ౦కాల౦ వచ్చే అల్లుడూ,కూతురుకి వ౦డి వడ్డి౦చడ౦,పిల్లల్ని
చూడడ౦ అన్నీ నేనే.కాస్త పిల్లల్ని ఆడి౦చడానికి ఒక పిల్ల ఉ౦టే నాకు కాస్త వెసులుబాటు చిక్కిఉ౦డేది.శ్రమ కూడా తగ్గేది.మధ్యాహ్న౦ నడు౦ వాల్చడానికి,ఏదైనా పుస్తక౦ చదువుకోవడానికి కాస్త అవకాశ౦ దొరుకుతు౦ది కదా! కన్న కూతురైనా అమ్మ కన్నాఆమె స్వార్ధ౦ ఎక్కువనుకు౦ది.పిల్లలు చిన్న పిల్లలప్పుడు వాళ్ళు విహారయాత్రలకు వెడితే నన్ను కూడా తీసుకెళ్ళేవారు. బేబీ సిట్టి౦గ్ కన్న మాట.వాళ్ళు అన్నీ తిరిగి చూడ్డానికి వెళ్ళినప్పుడు పిల్లలు తెలివిగా ఉ౦టే నన్ను తీసుకెళ్ళేవారు. నిద్రపొతే నేను హోటల్ గదిలో వాళ్ళతో ఉ౦డేదాన్ని. పిల్లలు పెద్దవాళ్ళయ్యాక మానేసారు. ఇప్పుడు నా టిక్కెట్ వేస్ట్.
ఇప్పటిదాకా నా మనసులో ఉన్నది రాసాను అదీ క్లుప్త౦గానే.వనితా మ౦డలి ఎలా వచ్చానని అనుకోవచ్చు.వాళ్ళ ఫ్రె౦డ్ బలవ౦తాన నన్ను,మా అమ్మాయిని మె౦బర్లుగా చేసి౦ది.అల్లుడు,కూతురూ వాళ్ళ పిల్లలతో రిసార్ట్ కు వెళ్ళారు. వీళ్ళు వెళ్ళే ము౦దు వాళ్ళ ఫ్రె౦డ్ వచ్చి అడిగి౦ది నువ్వు వస్తావా అని. ఇన్నాళ్ళు తనెప్పుడు రాలేదు.నన్నూ వెళ్ళమన లేదు.ఏమనుకు౦దో మా అమ్మ వస్తు౦ది తీసికెళ్ళమని వాళ్ళ ఫ్రె౦డ్ తో చెప్పి౦ది. అలా రావడ౦ నిన్ను కలవడ౦ జరిగి౦ది.వచ్చిన అవకాశ౦ జారవిడుచుకోదల్చుకోలేదు.నలుగుర్ని కలిసినట్లు౦టు౦ది, అమ్మవారి పూజ చూసినట్లు౦టు౦దని వచ్చాను.నీ పరిచయ౦ అయ్యాక నా మనసులోది చెప్పుకోవాలనిపి౦చి౦ది.
క౦టి ని౦డా నిద్రపోయి చాలా రోజులయ్యి౦దమ్మా!ఇ౦క శాశ్వత నిద్ర దొరికేదాకా నాకు విశ్రా౦తి లేదేమో? మరణ౦ అనే తల్లి ఒడిలో ఆదమరచి నిద్రపోతాను.అప్పుడు నన్ని౦కెవరూ లేపరు కదా!”
కాగితాలు పూర్తిగ చదివిన ప్రియ కళ్ళవె౦ట కన్నీరు ఉబికి౦ది.అవడానికి ఆవిడది చాలా చిన్న కోరిక.అది కూడా తీరని నిర్భాగ్యురాలు.
ప్రియకు చిలుకూరి నారాయణరావు గారి గేయ కావ్య౦ లోని కొన్ని ప౦క్తులు గుర్తుకు వచ్చాయి.ముసలమ్మ అనే పడుచు స౦ఘ స౦క్షేమ౦ కోస౦ త్యాగ౦ చేసి౦ది.
తమ కోస౦ తలిత౦డ్రాదులను
తల తరిగే భూతలము లోపల
పరుల కొరకు తమ ప్రాణ౦ విడిచే
వారున్నారా?కన్నారా?
సుమిత్రగారు ముసలమ్మ అ౦త త్యాగధనురాలు కాకపోయినా తన అస్థిత్వాన్ని కోరికలను చ౦పుకొని తన
కుటు౦బానికి సమిధలా తనను తాను అర్పి౦చి౦ది.ఇలా౦టి తల్లులు ఎ౦తమ౦దో ఈ పుణ్యభూమిలో.ఆవిడకూ,తనకూ స్నేహ౦ కానీ బ౦ధుత్వ౦ కానీ లేకపోయినా ఆవిడ కవితావేశ౦ చూసాక ప్రియకు తన మనసు పొరల్లో ఉన్న కవితలు గుర్తుకు వచ్చాయి.
తలవ౦చుకు వెళ్ళిపోయావా నేస్త౦
సెలవ౦టూ ఈ లోకాన్ని వదిలి
తలపోసినవేవీ కొనసాగకపోగా
పరి వేదన బరువు బరువు కాగ
అటు చూస్తే,ఇటు చూస్తే ఎవరూ
చిరునవ్వు,చేయూత నివ్వక ( శ్రీ శ్రీ గారు కొ౦పెల్ల జనార్ధనరావు కోస౦ అనే వచన గేయ౦లో రాసిన ప౦క్తులు)
Jyothivalaboju
Chief Editor and Content Head
అందరినీ అలరిస్తున్న రచనలతో అక్టోబర్ మాలిక పత్రిక విడుదలైంది. ప్రమదాక్షరి కథామాలిక పేరుతో ఒకే అంశం మీద మహిళా రచయితలతో చేస్తున్న ప్రయోగం సఫలమైంది. ఎన్నో విభిన్నమైన కథలు వచ్చాయి..
మీ రచనలను పంపవలసిన చిరునామా: editor@maalika.org
అక్టోబర్ 2015 సంచికలో:
00. అక్షర సాక్ష్యం 
01. లైఫ్ ఈజ్ బ్యూటీఫుల్
02. అ’మ్మా’యి
03. నిరంతరం నీ ధ్యానంలో
04. తొలగిన మబ్బులు
05. ఇదో పెళ్లి కథ
06. గెలుపు కోసం
07. శంభునటనం
08. మలయ సమీరం
09. దసరా మామూళ్లు
10. దసరా స్పెషల్స్
11. ఆత్మకు వినబడే పాట
12. భ్రమర వ్యసనం
13.అనగా అనగా Rj వంశీ
14. చిగురాకు రెపరెపలు
15. కళ్యాణి రాగం
16. మన వాగ్గేయకారులు 4
17. మాయానగరం 19
18. శుభోదయం 3
19. రాయలసీమ కథలు – సమీక్ష
20. Dead People Dont Speak 9
21. ఆరాధ్య 13
22. నిద్ర
రచన: రంగనాథ్
1. తల :
తలపులకు నిలయం …. తల
తలపెట్టే పనులకు కార్యాలయం…. తల!
మంచిపనులు చేసి
మహాత్ములలో
తలమానికంగా
బ్రతికేవారు కొందరు-
తలతిరుగుడుడెక్కువై
తలతిక్క పనులు చేసి
తలవంపులకు
గురయ్యేవారు కొందరు-
కళ్ళు తలకెక్కి
తలెగరేసుకుంటూ
తలపొగరు
పెంచుకొనేవారు కొందరు-
తలవంచుకు బ్రతకాల్సిన
కాని పనులు పూనుకోక
తగిన పనులు తలవడి
తలవాల్చేసేలోగా తలెత్తుకొని జీవించడం మేలు! 
2.  అవగాహన
కనిపిస్తుంది జీవితం
తలకో తీరుగ –
సరైన రీతిలో చూడలేరు
అందరూ ఒక్కటిగ !
అందుకే మనుషుల
స్వభావాల తికమక !!
మాటిమాటికి
మాట మాటకి
వాగ్వివాదాల సొద-
చూపుల్లో చిటపటలు
మాటల్లో ఎత్తిపొడుపులు
గుండెల్లో భగభగలు
తప్పవు రాజీ పడకుంటే !
అన్యోన్యతకు అడ్డుండదు
అవగాహన పెంచుకుంటే!!
3.  ప్రకటనలు
సూర్యుడు ఎండకు ప్రకటన
చంద్రుడు వెన్నెలకు ప్రకటన!
కారుమబ్బులు వర్షానికి ప్రకటన
కోయిల పాట వసంతానికి ప్రకటన!
కోడికూత వేకువకు ప్రకటన
కృషి విజయానికి ప్రకటన !
దయ ధార్మికతకు ప్రకటన
పరోపకారం పరమార్ధానికి ప్రకటన !
ధర్మాచరణ శీలానికి ప్రకటన
సత్యాన్వేషణ చైతన్యానికి ప్రకటన !
సమభావం సహకారానికి ప్రకటన
హింస అనాగరికతకు ప్రకటన !
నిరహంకారం విజ్ఞతకు ప్రకటన
విజ్ఞానం మానవమేధకు ప్రకటన !
జ్ఞానం జీవిత సాఫల్యానికి ప్రకటన !!!
4. గుణసంపద 
సంపదలుంటే మాత్రం
వంద గజాల
పట్టుపంచె చుట్టుకొంటావా!
పూటకు
బండెడన్నం తింటావా !
ఇంట్లో కూడా
చక్రాలబండిలో తిరుగుతావా !
సంపద
పదిమందికైతే మేలు-
ఒక్కడివైతే
కొంతే చాలు !
సంపద నిన్ను
ధనవంతుణ్ణి చేస్తుంది….
పరోపకార గుణసంపద
నిన్ను మహనీయుడ్ని చేస్తుంది !!
5.  చట్టం దారి చట్టానిది
కట్న మడుగరాదు
కట్న మివ్వరాదు
లంచ మడుగరాదు
లంచ మివ్వరాదు… అని
చట్టం అరుస్తూనే వుంటుంది !
మార్పు చట్టాల వల్ల రాదు…
సంస్కారంతోనే సాధ్యం!
ఆదాయం ఆదాయం
అనుకొన్నంత కాలం
మనిషికి తప్పదు….
దిగజారుడుతనం !
ఆశయాల ఆవిష్కరణ
అంతరంగంలో జరిగితే
ఆదర్శపు శిఖరాలను
అధిరోహించడం సత్యం !!
6. మరో జన్మ వుంటే….
సాంఘిక జీవన విధానంలో
చీమలే ఆదర్శవంతమైతే
చీమనై పుట్టాలని…
పరోపకారం విషయంలో
పండ్ల చెట్లే ప్రతిరూపాలైతే
చెట్టునై పుట్టాలని-
కృతజ్ఞతాపరంగా
కుక్కలే శ్రేష్టమైతే
కుక్కనై పుట్టాలని
కోరకుంటానే గాని
క్రమశిక్షణా రహితుడు
స్వార్ధపరుడు
కృతఘ్నడైన
మనిషిగా పుట్టడం
చస్తే యిష్టపడను….
మరో జన్మ వుంటే !
7. ఆశీర్వచనం
భూమ్మీద పడడం… ‘కెవ్వు ‘ న ఏడవడంతో
ప్రారంభమయ్యే మానవజీవితం రసమయం !
ఆశలు ఆశయాలు దురాశలు అనర్ధాలు
ఆనందాలు ఆవేదనలు సాఫల్యాల వైఫల్యాల
కలబోత జీవితం… ముమ్మాటికీ కలకాదు జీవితం-
పుట్టుకతోనే విచిత్రాలు విడ్డూరాలు ఎన్నెన్నో !
ఒకే కాన్పులో నలుగురని  – తనువులు కలిసి యిద్దరని
అంగవైకల్పంతో కొందరు- మనోవైకల్యంతో కొందరు
యిలా రకరకాల పుట్టుకలుండగా
ఒక్క నలుసుక్కూడా నోచనివారు యెందరో మరి ! 
సక్రమంగా పుట్టినా – తర్వాత
ఆయుష్యుంటే ఆరోగ్యముండదు-
ఆరోగ్యముంటే ఐశ్వర్యముండదు
ఆరోగ్యమూ ఐశ్వర్యమూ వున్నా
ఆయుష్యుండదు- హతవిధి!
అందుకే పెద్దలు
‘ ఆయురారోగ్య ఐశ్వర్యాభివృద్ధిరస్తు ‘
అని దీవిస్తారేమో కదా !!
8. చివరికి మిగిలేది !
బ్రతికి వున్నప్పుడు – భాస్కర్రావంటే…..
ఆజానుబాహుడు – ఎత్తుభుజాలవాడు
పసిడిఛాయ గలవాడు- ముత్యాల పలువరుస
మురిపించే మీసకట్టు- సొగసైన పంచకట్టు
విలాసవంతమైన నడక – కండలు తిరిగిన శరీరం
గంభీరస్వరం అతనికే స్వంతం…..
అనుకొంటారందరూ !
అదే- అతను పోయాక….
అతను దయాళువనో
దానవుడనో
కరుణామూర్తనో
కఠినాత్ముడనో
మహాజ్ఞాననో
పరమ మూర్ఖుడనో
ప్రజాబంధువనో
రాబందనో
అతను మిగిల్చిన జ్ఞాపకాలనే
తలచుకుంటారందరూ !!!
9. భక్తి
పట్టుబట్టలు కట్టి, పరుగులు పెట్టి
గుంపుగుంపులుగ వెళ్లి గుడిలోన దూరి
అర్చనలు, అభిషేకాలు, కైకర్యాలు, కల్యాణాలు
సాష్టాంగాలు, పొర్లుదండాలు… ఎన్నెన్నో చేసి-
కోరికలు తెలిపి కొబ్బరికాయలు కొట్టి-
భక్తిభావమును గుడికే పరిమితం చేస్తే….
ఏమున్నది వ్యత్యాసము- ఎంత యోచించినా…
గుడిలోని భక్తికీ- శ్మశాన ప్రసూతి వైరాగ్యాలకి
ఆరాధన వేరు…. అర్పణ వేరు !
అరిషడ్వర్గాల మలినాన్ని గుండెనుండి తొలగించి
ప్రేమముగ్గులు దిద్ది, దైవభావాన్నందు నిలుపుకొంటే
కాదా అది కోవెల? అందు నెలకొనడా నమ్మిన దేవుడు?
తీర్చడా కోరికలు అడగకుండగనె?
ఆదుకోడా నిన్ను అడుగడుగున తానె?
గుడులు గుడులని తెగతిరుగుతావో-
గుండెనే గుడిగా మార్చుకొంటావో-
భక్తిని బజారుపాలు చేస్తావో-
నీలోనే పెంచుకొని సేవిస్తావో-
భక్తుడిగా మిగిలిపోతావో-
దైవంతో కలిసిపోతావో – నీ యిష్టం… నీ ప్రాప్తం !! 
10.ప్రక్షాళన
తిండి తిండితిండంటూ
తెగ తినే రోతపురుగు
తిండితిప్పలు మాని
సమాధి స్థితికి వెళ్లిపోయి
సౌందర్యాన్ని సంతరించుకొని
సీతాకోకచిలుకగా నయనానందకరంగా
మన ముందు విహరిస్తుంది !
పాపం…. మనిషి మాత్రం
తీరని ఆశల ఆకలితో అలమటిస్తూ
ఉన్నదానితో తృప్తిచెందక
సిరిసంపదలకై వెంపర్లాడుతూ
యాంత్రిక జీవితం గడుపుతాడు !
పొందినది చాలనుకొని
ఆత్మవిమర్శ చేసుకొని
హృదయ ప్రక్షాళనంతో
ఆత్మసౌందర్యాన్ని సంతరించుకొని
ఆదర్శవంతుడైతే ఎంత బావుణ్ణు-
సీతాకోకచిలుకలా ! 
రచన: మణి వడ్లమాని
“చదువులు కూడా కొత్త తరం భార్యభర్తల్లో కాస్తంత సర్దుబాటు తత్వాన్ని నేర్పించలేకపోతున్నాయి. లక్షల సంపాదన ఇద్దరిలోనూ ‘నేను’ అనే అహంభావాన్ని పెంచి పోషిస్తోందేమో తెలియదుగాని. చిన్న చిన్న విషయాలను కూడా భూతద్దంలో చూడటం… ‘నువ్వెంతంటే నువ్వెంత’ అంటూ ఒకరిపై మరొకరు మాటల తూటాలు విసురుకోవడం… ఇక కలిసుండలేమంటూ కోర్టు మెట్లెక్కడం.. వెరసి పెళ్లైన మూణ్ణెల్లకే విడాకులకు అర్జీ పెట్టుకోవడం. వాస్తవాలకు దూరంగా ఆలోచించడం. ఊహా ప్రపంచంలో విహరించడం వల్ల ఇద్దరి ఆలోచనల మధ్య ఎక్కువ వైరుధ్యాలు ఏర్పడుతున్నాయి.”
‘నా లైఫ్ ఇలా మారిపోతుందని అస్సలు ఊహించలేదు. వెన్నెల రాత్రులు, కాండిల్ లైట్ డిన్నర్లు కాస్తా బిజినెస్ మీటింగ్స్ తోనూ, రిపోర్ట్స్ తయారు చేయడంతోనే గడచి పోతాయని, స్వీట్ నథింగ్స్ చెప్పాలిసిన ఫోన్స్ లో టెలికాన్ఫెరెన్స్ లు మాట్లాడవలసి వస్తుందని అస్సలు అనుకోలేదు.
వాలెంటైన్స్ డే కి ఒక బోకే కొని తేవాలని ఉన్నా, అరగంట టైం తినేస్తుందని దానికన్నా ఇంటికి వచ్చి నీతో గడపటం, ఎక్కువ అనుకోని, వట్టి చేతులతో వచ్చాను. అది అర్ధం చేసుకోకుండా నువ్వు ఎంత పెద్ద గొడవ చేసావు. దాంతో మనిద్దరి మధ్య మాటలు బంద్. నేనేమో ఇంటికి ఆకలితో వచ్చాను. నువ్వు ఆఫీస్ నుండి తొందరగా వచ్చేసి బయటకు వెళదామని ప్లాన్ చేసావు. నాకు తెలుసు నువ్వు ఎన్నిసార్లు కాల్ చేసావో, ఎన్ని వాట్సన్ప్ మెసేజ్ లు పెట్టావో. కాని వీడియో కాన్ఫరెన్స్ మధ్యలో ఉన్నాను. అందులో అది COO తో డైరెక్ట్ మీటింగ్. ఇవేమీ నీకు తెలియని వి కావు. నేను ఎన్ని కలలు కన్నాను, ఎలా ఉండాలి అనుకున్నాను. కాని ఎలా? దీనికి సొల్యుషన్ ఏంటి? మైండ్ అంతా బ్లాంక్ అయిపొయింది.’ అని తన లో తను అనుకుంటోంది లాస్య.
***
అప్పటికే మొహం చిన్నది చేసుకొని హాల్ లో లాప్టాప్ పట్టుకొని, హెడ్ ఫోన్స్ పెట్టుకుని కూర్చొన్నాడు ఆరవ్. లాస్య మీద చాలా కోపంగా ఉంది.
పెళ్లయ్యాక వచ్చిన ఫస్ట్ వాలంటైన్ డే అని సర్ప్రైజ్ గా ‘నక్షత్ర’ డైమండ్ రింగ్ తీసుకున్నాడు.
డిన్నర్ కి ‘అదా-తాజ్ ఫలక్ నామా హోటల్’ లో టేబుల్ రిజర్వు చేసి ఉంచాడు. ఈ స్పెషల్ డే రోజున లాస్యకి చూపించాలి అన్న కోరికతో,
కాని అనుకున్నది ఒకటి జరిగింది ఇంకోటి. ముందే చెప్పి ఉంచాను తనకి, “ఆరోజు వేరే కమిట్‌మెంట్స్ పెట్టుకోవద్దు. మొహమాటపడకు, స్మార్ట్ వర్క్ చేయడం అలవాటు చేసుకో”, అని చెప్పినా, వినలేదు. “అలా బాగుండదు , ఆరవ్ నా వర్క్ ని వేరే వాళ్ళమీద తోసేయలేను” అని అంది.
ఇలా ఇద్దరూ చెరొక చోట కూచుని లోలోపల ఉడికిపోతున్నారు. లాస్య రెండుసార్లు ట్రై చేసింది. ఆరవ్ ని పలుకరించడానికి. కాని ఆరవ్ కొంచెం కూడా చలించ క పోగా అక్కడనుంచి లేచి బెడ్ రూమ్ లోకి వెళ్ళి తలుపు వేసుకున్నాడు.
ఆ చర్యకి ఒక్క సారిగా లాస్య కళ్ళలో నీళ్ళుతిరిగాయి. ఛీ ఛీ మరి ఇంత అవమానమా? అనుకుని తను కూడా ఇంకో బెడ్ రూమ్ లోకి వెళ్లి తలుపు వేసుకుంది.
సాయంత్రం నుంచి వరుస మీటింగ్ లతో అలిసి పోయిన లాస్యకి నీరసం వచ్చి, నిస్త్రాణ అయిపొయింది. అదిగాక ప్రతి నెల వచ్చే కడుపు నొప్పి , అసలు ఆ సమయంలో ఎంతో ప్రశాంతంగా ఉండాలి అంటుంది డాక్టర్. కాని అదే అస్సలు కుదరటం లేదు. ఫిజికల్ పెయిన్ తో పాటు మెంటల్ గా డిస్టర్బ్ అవడంతో లాస్య కి దుఖం తన్నుకు వస్తోంది.
పెళ్లి కానప్పుడు ఎంత ప్రేమగా ఉండే వాడు. తలనొప్పి గా ఉందని ఫోన్ లో చెబితే చాలు ఆల్ ది వే మాదాపూర్ నుంచి శ్రీనగర్ కాలనీకి ఇంటి కి వచ్చేసే వాడు. ‘ఏంటి తలనొప్పా! ఎలా వచ్చింది ఎందుకు వచ్చింది’ అని తెగ హడావుడి పడిపోయే వాడు.
నాన్నగారు, అమ్మని చూస్తూ కళ్ళ సైగలు చెయ్యడం, నాకు ఏదో మొహమాటంగా ఉండేది. అందులో అది తెలిసిన వాళ్ళ సంబంధం అవటంతో అతను ఏ టైం లో వచ్చినా కూడా ప్రాబ్లం ఉండేది కాదు.
పైగా తనకున్న హెల్త్ కాన్షస్ చూసి ఇంట్లో అందరూ కూడా మెచ్చుకునేవారు. భలే చూసుకునే వాడు. మరి ఈ రోజు మాత్రం చాలా సీరియస్ గానే ఉంటున్నాడు. రెండు మూడు సార్లు అడిగినా గాని చెప్పలేదు. తను కూడా కావాలని చెయ్యలేదు కదా ! తను సేం ప్రొఫెషన్ లో ఉన్నవాడు! తనకు తెలియదా అందులోని సాధకబాధకాలు? ఆలోచిస్తూనే నెమ్మదిగా నిద్రలోకి జారుకుంది.
ఆరవ్ ఆలోచిస్తూ తలుపు తీసుకుని బయటకు వచ్చాడు. అతని కళ్ళు లాస్య కోసం వెతికాయి. ఎక్కడా అలికిడి లేదు.ఆ పక్క బెడ్ రూమ్ తలుపు మూసి ఉంది. తలుపు తట్టి పిలుద్దామని, చెయ్యి తలుపు మీదకి వెళ్ళింది. కాని అంతలోకే వెనక్కి తీసుకోని, రూమ్ లోకి వెళ్ళిపోయాడు
***
సెల్ మూగడంతో ఉలిక్కిపడి లేచాడు ఆరవ్, మోగుతున్న సెల్ ని ఆన్ చేసి “హలో” అన్నాడు, అవతల పక్కనుండి లాస్య డాడి రవికాంత్ లైన్ లో. “హలో ఆరవ్ ఓ సారి ఇంటికి రా” అని పొడి పొడి గా చెప్పారు. ఓ హాయ్, హలో ఏవి లేవు, ఆ టోన్ కూడా చాలా డ్రైగా ఉంది, ఎప్పుడులా ప్రేమగా లేదు
.
అప్పుడు ఫ్లాష్ లా తోచింది వెంటనే గభాల్న మంచం దిగి ఇల్లంతా వెతికాడు, లాస్య కోసం. ఎక్కడా కనిపించలేదు. మొత్తం ఇల్లంతా కలియదిరిగాడు. అప్పుడు అర్ధమయింది. ‘ఛీ నేనుఎంత ఫూల్ ని లాస్య వాళ్ళ ఫాదర్ ఫోన్ చేసారంటే అర్ధం, తను అక్కడకి వెళ్లిపోయి నా మీద వాళ్ళ కి కంప్లైంట్ చేసిందని’ .
అయినా వైఫ్ అండ్ హస్బెండ్ మధ్యన ఏన్నో జరుగుతాయి అంతమాత్రానికే అలిగి వెళ్లి పోతుందా? చిన్నపిల్లలా వాళ్ళ డాడికిచెప్పడం ఏంటి అనుకుంటూ , కారు తీసుకుని లాస్య వాళ్ళింటికి బయలుదేరాడు.
కింద కార్ పార్క్ చేసుకుని లిఫ్ట్ లో ఫోర్త్ ఫ్లోర్ లోకి వెళ్ళాడు, వాళ్ళింటి ముందు నిల్చొని కాలింగ్ బెల్ నొక్కాడు. లోపలనుండి లాస్య వాళ్ళ అమ్మ సుధ వచ్చి తలుపు తీసింది. “రా ఆరవ్! ఎలా ఉన్నావు” అని అంటూ ‘లాస్యా, ఆరవ్ వచ్చాడు కాఫీ తీసుకుని రా’ అని చెప్పింది.
హాలులోనే ఎదురుగా సోఫా లో రవికాంత్ కూర్చొని ఉన్నాడు. అతని దగ్గరగా వెళ్లి కొద్దిగా వంగి పాదాలు తాకబోయాడు, “Its ok, కూర్చో ఆరవ్ “అని అన్నాడు రవికాంత్
.
కాఫీ కప్ తో లాస్యవచ్చింది. అక్కడున్న టీ పాయి మీద ఠక్కున పెట్టి గిర్రున లోపలి వెళ్లి పోయింది. అది చూసిన ఆరవ్ కి మండిపోయింది. తనకి హాయ్ చెబుదామని నోరు తెరిచిన అతను మొదట షాక్ తిన్నాడు , ఆ వెంటనే లేచి నిలబడ్డాడు వెళ్ళిపోవడానికి! చాలా అవమానంగా తోచింది.
అప్పుడు రవికాంత్ అన్నాడు “లాస్య కొన్ని రోజులు ఇక్కడే ఉంటుందని”. రవికాంత్ నోట్లోంచి అది వినగానే “నేను అంటే ఇష్టం లేకపోతే ఇంక రానే రావద్దని చెప్పండి తనకి” అని ఆరవ్ కొంచెం కోపంగా గట్టిగా అన్నాడు.“చూడు ఆరవ్ ఒకవేళ, మీకిద్దరికి సరిపోవటంలేదంటే చెప్పు ఇప్పుడే లీగల్ గ ప్రోసిడ్ అవుదాం. ఈ రోజుల్లో ఇది కామన్ అయిపొయింది నాట్ ఏ ప్రోబ్లం” అని రవికాంత్ అన్నాడు.
“వండర్ ఫుల్ అంకుల్, ఎవరన్నా పెద్ద్దవాళ్ళు అసలు ఏం జరిగింది, తప్పు ఎవరి పక్క నుండి జరిగినా కలిసి ఉండండి అని సర్ది చెబుతారు, లేదా ప్రయత్నం చేస్తారు, మీరేంటి, చిన్న విషయానికి ఏకంగా డైవోర్స్ తీసుకోమని చెబుతున్నారు.సరే మీరే అలా అంటే నాకేంటి? నాకు అవసరంలేదు. గుడ్ బై” అని ఎదురుగా ఉన్నటీ పాయిని విసురగా తన్నుతూ లేచాడు. ఆ ధాటికి దాని మీద ఉన్న కాఫీ కప్ కాస్త కింద పడి ముక్కలయింది.
“ఆ కాఫీ కప్ లాగా నా జీవితం కూడా ముక్కలు చేసావు రాక్షసి, అంటూ గట్టి గా అరుస్తున్నాడు. నిన్ను ఎంత ప్రేమించాను, చిన్న విషయానికి పెద్ద గొడవ చేస్తావా? లాస్యా ఐ లవ్ యు, నన్ను వదిలి వెళ్ళకు, లాస్యా ప్లీజ్, , లాస్యా……….”
గబుక్కున కళ్ళు తెరిచాడు, తనకెంతో ఇష్టమైన “క్లైవ్ క్రిస్టియన్” పెర్ఫ్యూమ్ వాసన వస్తోంది. అంటే లాస్య వెళ్లి పోలేదా? అని మంచం దిగబోతుంటే , బేబీ పింక్ చుడిదార్ లో గులాబిలా తన ఎదురుగా కనిపించింది. వెంటనే లేచి వెళ్లి సుడిగాలిలా ఆమె ని చుట్టేసి “ డోంట్ లీవ్ మి” అంటూ తప్పి పోయిన చిన్నపిల్లాడిలా అన్నాడు.
ముందు ఒక్క క్షణం, ఏం జరుగుతోందో తెలియలేదు కానీ ఆరవ్ చర్య తో అర్ధమయింది లాస్య కి “ఏంటి ఏదైనా బాడ్ డ్రీం వచ్చిందా?” అని అంది. అవునని తల ఊపి “ఐ యాం సారీ లాస్యా , నిన్న మనం ఎంజాయ్ చెయ్యలేకపోయాం అనే ఫ్రస్ట్రేషన్ లో నిన్ను చాలా బాధ పెట్టాను. సారీ డియర్”
“ఓకే ఒకే. ఇట్ ఈస్ ఫైన్. మనం ఇప్పుడు చాలా కుషీ గా ఉన్నాము యు నో వాట్ , మా COO నాకు నిన్నటి వర్క్ గురించి ఎంతో చక్కటి అప్రిషియేషన్ మెయిల్ పెట్టాడు. ఇట్స్ మూమెంట్ ఆఫ్ ప్రైడ్ ఆరవ్, ఇదిగో చూడు” అంటూ చూపించింది తన ఐ ఫోన్ లో.
అది చదివి “గ్రేట్ లాస్య, రియల్లీ గ్రేట్, ఎలాగు ఇవాళ వీక్ఎండ్ కాబట్టి నిన్నటి ప్రోగ్రాం ఇవ్వాళ్ళ ఎంజాయ్ చేద్దాము” అంటూ చిన్నపిల్లాడి లా ‘లైఫ్ ఇస్ బ్యూటిపుల్’ పాటపాడుకుంటూ బాత్ రూమ్ లోకి వెళుతున్న ఆరవ్ ని మురిపెంగా చూసుకుంది.
ఆరవ్ కిలాంటి పీడకల రావడానికి గల కారణం నిన్న జరిగిన సంఘటన. అది ఇంకోసారి గుర్తుకి తెచ్చుకున్నాడు.
నిన్న, పొద్దుట నుంచి వంశీ అదోలా ఉన్నాడు . ఎన్ని సార్లు అడిగినా చెప్పలేదు . ఆఖరికి లంచ్ టైం లో వాడిని బలవంతం చేస్తే చెప్పాడు. “రూప డైవోర్స్ కావాలంటోంది” అని అన్నాడు.
“అంతగాను మీ ఇద్దరి మధ్య గొడవలు ఏమున్నాయి రా?”
“ఏం లేదు ఆల్ ది టైం తన తో సస్పెండ్ చెయ్యాలి, తను చెప్పిన మాట వినాలి. మొన్న టి కి మొన్న సినిమాకి tkts Imax లో దొరకలేదు, వేరే చోట తీసుకున్నా, అది నచ్చలేదు, సో అది నా ఫెయిల్యూర్ గా తీసుకుంది. దానికి పెద్ద ఆర్గ్యుమెంట్ , కోపం వచ్చి టికెట్స్ చింపేసా. ఇలాంటివి చెప్పడానికి, వినడానికి చాల సిల్లీ గా అనిపిస్తుంది. కాని ఆ మూమెంట్ లో అదో పెద్ద విషయం అయి కూర్చొంటుంది. ఇంకా ఇలాంటివే చాలా చాలా చిన్న విషయాలు. పెళ్ళికి candid photos అనుకున్నాము. అది కుదరలేదు. చాల ఖరీదు గా అనిపించింది. అది ఇప్పటికి దెప్పుతుంది.. అదయితే చాల బావుండేవి. అలా ఇలా అని. అది కాక ఒక్కతే అవడం వల్ల షేరింగ్ లేదు. అదే మెయిన్ రీసన్ అని” అన్నాడు వంశీ
కాని వంశీ నువ్వు ఎంత దగ్గరో, రూప కూడా అంతే దగ్గర, అలాంటి మీరిద్దరూ ఇంత పెద్ద మేజర్ డెసిషన్ తీసుకోవడం చాలా బాధ గా ఉంది అని అన్నాడు.
అదే మూడ్ తో ఇంటికి వచ్చాడు. తమ ఇద్దరి మధ్య కూడా గొడవమొదలవడం, వంశీ , రూపాల ఇష్యూ ఆ పైన రాత్రి FB లో చూసిన పోస్ట్, అది మన దేశంలోనే చిన్నచిన్న కారణానికే డైవోర్స్ తీసుకున్న జంటల గురించి, కలిసి బతకడం రానురాను కష్టమవుతోంది. పెద్ద పెద్ద చదువులు కూడా కొత్త తరం భార్యభర్తల్లో కాస్తంత సర్దుబాటు తత్వాన్ని నేర్పించలేకపోతున్నాయి. లక్షల సంపాదన ఇద్దరిలోనూ ‘నేను’ అనే అహంభావాన్ని పెంచిపోషిస్తోందేమో తెలియదు గాని. చిన్న చిన్న విషయాలను కూడా భూతద్దంలో చూడటం… ‘నువ్వెంతంటే నువ్వెంత’ అంటూ ఒకరిపై మరొకరు మాటల తూటాలు విసురుకోవడం… ఇక కలిసుండలేమంటూ కోర్టు మెట్లెక్కడం.. వెరసి పెళ్లైన మూణ్ణెల్లకే విడాకులకు అర్జీ పెట్టుకోవడం. వాస్తవాలకు దూరంగా ఆలోచించడం. ఊహా ప్రపంచంలో విహరించడం వల్ల ఇద్దరి ఆలోచనల మధ్య ఎక్కువ వైరుధ్యాలు ఏర్పడుతున్నాయి. ఆలుమగలిద్దరూ అన్యోన్యమైన దాంపత్య జీవితాన్ని పొందలేక పోవడం. పెళ్లిని బొమ్మలాటగా భావిస్తున్నారు కొందరు యువతీయువకులు. నచ్చకపోతే తిరిగి ఇచ్చేయొచ్చనుకుంటున్నారు. నాకు తగ్గట్టు నువ్వు ఉండటం లేదంటే నువ్వు ఉండటం లేదని ఒకరిపై మరొకరు దుమ్మెత్తిపోసుకుంటున్నారు. వారి జీవితాల్లో ‘సర్దుకుపోదాం’ అనే మాటకు చోటే లేదు. దాన్ని ఏ మాత్రం ఖండిచని పెద్దలు, అన్న న్యూస్ చదివి ఆలోచిస్తూ పడుకున్నాడు
అవన్నీ కలగలపి అతనికి నిజంలాంటి కల వచ్చింది. ఆ కల తాలూకు ప్రభావం నుంచి బయటకు పడటానికి ఎంతో కష్టపడ్డాడు. ఒక్క క్షణం అదే నిజమేమో అన్నంత భయం కూడా వేసింది ఆరవ్ కి.
అమ్మో! నేను అస్సలు వంశీ, రూపల లా ఆలోచించను. అమ్మ నాన్న చక్కటి విలువలతో పెంచారు. నాకు పెళ్ళయిన అక్క ఉంది. అమ్మ, ఎప్పుడూ అంటూ ఉండేది దేనికన్నా పట్టు విడుపు ఉండాలి. కొన్ని విషయాలు నిజంగా మనకు నచ్చకపోవచ్చు. కాని సర్దుకు పోవాలి. ఏదైనా తెగే వరకు లాగితే ముక్కలే మిగులుతాయి అని. స్నానం చేస్తూ నిన్న రాత్రి తన ప్రవర్తన గురుంచి ఆలోచిస్తున్నాడు ఆరవ్, ‘ఎంత స్టుపిడ్ గా బిహేవ్ చేశాను! అసలు నేను అర్ధం చేసుకొని ఉంటే, ఏ గొడవా ఉండేది కాదు. ఇలాంటి పిచ్చి కల వచ్చేది కాదు.
పాపం లాస్య ఎంత ఫీల్ అయిందో, నిజానికి నేను తనకి కంగ్రాట్స్ చెప్పాలి. అంత మంది లో వాళ్ళ కంపెనీ COO తనని మెచ్చుకున్నాడు అంటే, అదేం చిన్న విషయం కాదు. అలాంటి అవకాశం రావాలని అందరూ మరీమరీ అనుకుంటారు. ఇప్పుడు తనకి చక్కటి ట్రీట్ ఇస్తాను ఇదే అసలయిన సర్ప్రైజ్. అని అనుకున్నాడు ఆరవ్
మ్యూజిక్ సిస్టం లో టోనీ బెన్నెట్ పాడిన లైఫ్ ఈజ్ బ్యూటిపుల్ పాట ప్లే అవుతోంది .
పాట వింటూ అక్కడ టేబుల్ మీద ఆరవ్ హ్యాండ్ రైటింగ్ తో రాసిన “I AM SORRY LAASYA” అన్న పేపర్ని ఎన్ని సార్లు చదివిందో ఇంతలో
స్నానం పూర్తయి వచ్చిన ఆరవ్ “లాస్యా! రెడీ నా” అనుకుంటూ ఆమె దగ్గరగా వెళ్ళాడు.
(సమాప్తం)
*********************
విశ్లేషణ: స్వాతీ శ్రీపాద
“చదువులు కూడా కొత్త తరం భార్యభర్తల్లో కాస్తంత సర్దుబాటు తత్వాన్ని నేర్పించలేకపోతున్నాయి. లక్షల సంపాదన ఇద్దరిలోనూ ‘నేను’ అనే అహంభావాన్ని పెంచిపోషిస్తోందేమో తెలియదుగాని. చిన్న చిన్న విషయాలను కూడా భూతద్దంలో చూడటం… ‘నువ్వెంతంటే నువ్వెంత’ అంటూ ఒకరిపై మరొకరు మాటల తూటాలు విసురుకోవడం… ఇక కలిసుండలేమంటూ కోర్టు మెట్లెక్కడం.. వెరసి పెళ్లైన మూణ్ణెల్లకే విడాకులకు అర్జీ పెట్టుకోవడం. వాస్తవాలకు దూరంగా ఆలోచించడం. ఊహా ప్రపంచంలో విహరించడం వల్ల ఇద్దరి ఆలోచనల మధ్య ఎక్కువ వైరుధ్యాలు ఏర్పడుతున్నాయి.”
గృహిణిగా ఉద్యోగాస్తురాలిగా నలిగిపోతున్న ఆధునిక మహిళ పరిస్థితులను వివరిస్తూ రాసిన ఈ కధ, స్వర్గమైనా నరకమైనా ఎదుటి వారు కాకు౦డా ఎవరికీ వారు ఆలోచనలతో ఏర్పరచుకునేదేనని చెప్పకనే చెప్పారు రచయిత్రి. చక్కని శైలితో సాఫీగా సాగి ఆసక్తిగా చదివి౦చే అందమైన కధ.
రచన: విశాలి పెరి
కావేరికి అమ్మని వదిలి వెళ్ళాలంటే బెంగగా ఉంది. పదిరోజుల నుండి అమ్మ దగ్గరే ఉండటంతో  ప్రపంచాన్నే మరచిపోయింది. అలా అని కావేరి చిన్న పిల్లేమీ కాదు. ఇద్దరు పిల్లల తల్లి.
 కావేరి పది రోజులు సంక్రాంతి శెలవలకని  పుట్టింటికి  వచ్చింది.  తనకి ఏడాదికి ఒకసారే పుట్టింటికి రాడానికి కుదురుతుంది. అదీ సంక్రాంతి శెలవలకే. ఈ పది రోజులు పది నిమిషాల్లా గడచిపోయాయి. తనతో బాటు బాబయ్యలు, పిన్నులు, వాళ్ళ పిల్లలు, నాన్నగారి చెల్లెళ్లు(అత్తయ్యలు), మావయ్యలు, వారి పిల్లలు అందరూ వచ్చారేమో ఇల్లంతా తిరునాళ్లను మరిపించింది.  పండుగలు అయ్యిపోగానే వచ్చిన వారంతా వెళ్ళిపోయారు, తను మాత్రం ఇంకో రెండు రోజులు ఉండి వెళ్ళాలనుకొంది. రేపే తన ప్రయాణం. ఇది తలచుకొన్న ప్రతీసారి బెంగతో కడుపులో మెలి తిరుగుతోంది. ఈ పది రోజుల్లో అమ్మ తనకి ఇష్టమైనవి అన్నీ వండి కొసరి కొసరి వడ్డిస్తూ కబుర్లు చెప్తూ చిన్నప్పటి జ్ఞాపకాలు గుర్తు చేస్తూ నవ్విస్తూ తనని మళ్ళీ ఒక చంటిపిల్లని చేసేసింది.
సంక్రాంతి ముందు రోజు పిల్లలకి భోగి పళ్ళు పోసి పిల్లల చేత బొమ్మల కొలువు పెట్టించి మళ్ళీ తన  చిన్నతనాన్ని తనకి బహుమతిగా ఇచ్చింది అమ్మ. ఇంక నాన్నగారు పిల్లలకి కావాల్సిన జీళ్లు, తేగలు, మొక్కగుడ్లు తెచ్చిపెడుతూ అసలు వాళ్ళకి బోర్ కొట్టకుండా చూసుకొన్నారు. వాళ్ళని సాయంత్రము పూట పొలానికి  తీసుకెళ్ళి బోరింగులో స్నానాలు చేయించి వాళ్ళ ముచ్చట్లు తీర్చేవారు. రాత్రి అయ్యేసరికి కుంపటిలో నిప్పులు చెరిగి తేగలు కాలుస్తూ అక్కడే పిల్లలకి అన్నము నోట్లో పెట్టేది అమ్మ. పిల్లలకి అమ్మమ్మ వాళ్ళ ఇల్లు అంటే అదొక పిక్ నిక్ స్పాటే.
ఆ ఇల్లు… అదే తన పుట్టిల్లు… తనకొక దేవాలయము. తన బాల్యమంతా అక్కడే గడచింది. అక్కడ ప్రతి చెట్టు, ప్రతీ గడప, ప్రతీ గోడ తనతో ఎన్నో ఊసులాడుతున్నట్టు ఉంటుంది. ఇంటికి మొదటి మనవరాలు  కాబట్టి, అందరనీ గారాల పట్టే తను.
 చిన్నతనములో తను ముగ్గు వేస్తున్నంత సేపు తనకి కాపలా కాస్తూ నిద్దర ఆపుకుంటూ ఉండేవాళ్ళు అమ్మ నాన్న, నాన్నమ్మ తాతగారు.  తను అందరి కన్నా పెద్ద ముగ్గు వేయాలని చాలా పెద్ద పెద్ద ముగ్గులతో వాకిలి అంతా నింపే ప్రయత్నములో రాత్రి 11 వరకు ఉండేది. అంత వరకు ఎన్ని పనులున్నా అమ్మ తనతో పాటే ఉండేది.  ఇప్పటికీ అలా ముగ్గు వేస్తుంటే అమ్మ నిద్దర ఆపుకుంటూ చలికి వణుకుతూ  అరుగు మీద కూర్చునే ఉంది.
తన చిన్నప్పుడు తనకి భోగి పళ్ళు పోసి దిష్టి తీసి ప్రపంచంలో తనే  అందగత్తెనేమో అనిపించేలా చూసేది అమ్మ. సంక్రాంతి రోజు తన చేత బొమ్మల కొలువు పెట్టించి అన్ని బొమ్మలలో తనని మురిపాల పసిడి బొమ్మగా చేసి చూసుకొని మురిసిపోయేది అమ్మ.
ఇంక కనుమ రోజు తన చేతి తోటే పని వాళ్ళకు బట్టలు, డబ్బులు, బహుమతులు ఇప్పించేది.
అమ్మ వాళ్ళ ఇంటిలో తనో యువరాణి. ఆడింది ఆట, పాడింది పాట. తనకి ఇష్టమైనది ఏదైనా చేయటానికి ఎప్పుడూ అమ్మ రెడీగా ఉండేది. అదీ తను అడగకుండా తన మనసు గ్రహంచి మరీ తనకి ఇష్టమైనవి ఇచ్చేది.   ఒకసారి ఇంటికి వచ్చిన ఒక చుట్టాలావిడ “కావేరి! నీ బెస్ట్ ఫ్రండ్ ఎవరే? ” అని అడిగింది. వెంటనే కావేరి ” మా అమ్మే నాకు బెస్ట్ ఫ్రండ్ ” అని అంది. ఆ మాటకి అమ్మ తెగ మురిసిపోయింది. నిజమే అమ్మ కన్నా తనకి సన్నిహితురాలైన స్నేహితురాలు లేదు…..
ఇంత అపురూపంగా పెరిగిన తను ఎవరో ఒక ముక్కుమొహం తెలియని వాడి కోసం ఇంత ప్రేమగా చూసుకొనే అమ్మ, నాన్నని వదిలి వెళ్ళిపోయిందా?
ఎప్పుడు శెలవకి వచ్చినా ఇలా చుట్టం చూపుగా అమ్మ నాన్నని చూసి వెళ్ళిపోవాలా? ఎప్పుడూ ఆడపిల్ల తల్లిదండ్రి వద్ద ఉండలేదా? ఆడపిల్ల అంటే ఆడ పిల్లేనా? ఇంతలా ప్రేమించిన వాళ్ళకి దూరంగా ఎందుకుండాలి?  ఇంత అపురూపంగా పెంచిన అమ్మాయి పెళ్ళి అయ్యక ‘ పరాయి సొత్తు’ ఎందుకయ్యిపోతుంది?   అన్నీ ప్రశ్నలే… జవాలు తెలియని ప్రశ్నలు….. ప్చ్…
ఏంటో పొద్దుట నుండి ఎంత ఆపినా ఆగట్లేదు కన్నీళ్ళు, ఎక్కడ అమ్మ చూసి బాధపడుతుందో అని ఇలా పెరట్లో మొక్కలు, చెట్ల వైపుకు వచ్చి ఫోన్ లో ప్రండ్ తో మాట్లాడుతున్నట్లు  భారంగా తిరుగుతోంది కావేరి. దూరంగా చెట్టు మీద గువ్వలు అరుస్తున్నాయి.. ‘ గూడు వీడేడి వేళ, గూటికేగేడి వేళ పక్షి గొంతును మించి పాట గలదే…’… . నిజమే అమ్మ వాళ్ళ ఇంటికి వచ్చినప్పుడు, అమ్మ వాళ్ళ ఇల్లు వదిలినప్పుడు మనసుకి ఎన్ని భావాలో కదా? వచ్చేటప్పుడు ఆనందంతో గాలిలో తేలిపోతుంది మనసు, వెళ్ళేటప్పుడు భారంగా బెంగగా, బేలౌతుంది అదే మనసు.
అమ్మా.. అమ్మా అని గట్టిగా అమ్మని పట్టుకొని ఏడ్వాలని ఉంది.
అ…మ్మా…
అ… మ్మా…
తన గొంతు కాదు … పెద్దగా వినపడుతోంది అరుపు… అది తన చిన్న కూతురి అరుపు…
“అమ్మా! అమ్మమ్మ నిన్ను రమ్మని పిలుస్తోంది” అని చెప్పింది.
“నువ్వు వెళ్లు.. నేను ఇదిగో వస్తున్నాను రెండు నిమిషాలలో”
అమ్మ కూడా ఒక అమ్మయే కదా ఈ ఇంటికి వచ్చినప్పుడు. తను పుట్టి పెరిగింది అంతా సిటీలోనే. అమ్మవాళ్ళది మధ్యతరగతి కుటుంబము.  తాతగారికి వేలు విడిచిన మేనల్లుడు నాన్న. బాగా ఆస్తిపరులని నాన్న కిచ్చి పెళ్లి చేశారు అమ్మమ్మ వాళ్ళు. పల్లెటూరు, అక్కడి పద్ధతులు ఏమాత్రమూ తెలియవు అమ్మకి అప్పట్లో. అడుగు పెట్టిన అత్తవారిది  ఉమ్మడి కుటుంబం… ఆడపడుచులు, బావగార్లు, మరుదుళ్లు… ఇంతమందిలో ఎప్పుడు ఒకరిగా కలిసిపోయిందో తనకే తెలియదు.  ఈ రోజుకి అమ్మని అత్తయ్యలు, బాబ్బయ్యలు, ఆదరించే తీరు చూస్తే చాలా గర్వంగా ఉంటుంది.
తన తల్లిదండ్రులకి గారాలపట్టిగా పెరిగి నాన్న చెయ్యి పట్టుకొని, నాన్నతో పాటు నాన్న వైపు వాళ్ళందరికి ఆప్తురాలయ్యింది. ఇంటికి భాగ్యలక్ష్మిలా, ప్రేమమూర్తిగా నిలబడింది.  అమ్మ పెళ్ళి చేసుకునేటప్పటికి నాన్న కూడా అమ్మకి పరాయి మనిషే కదా? తన చిన్నప్పుడు వేసవి శెలవలకి కూడా అమ్మ అమ్మమ్మ వాళ్ళ ఇంటికి వెళ్ళలేకపోయేది… ఎందుకంటే అదే అత్తయ్య వాళ్ళు శెలవలకు వచ్చేవారు అప్పుడే. ఇంక ఎండాకాలములో ఆవకాయల సీజన్. అత్తలకు, బాబయ్యలకు, చుట్టాలకు ఆవకాయలు పెట్టి ఇవ్వడంలో అమ్మ ఎండాకాలం మొత్తం బిజీగా ఉండేది.
ఇవన్నీ చాకిరిగా అమ్మ ఎప్పుడూ భావించలేదు. బాధ్యతగా అనుకునేది.  అందరికీ తలలో నాలుకలా ఉండేది. ఇంట్లో వాళ్ళకి ఏ సలహా కావాలన్నా అమ్మ దగ్గరకే వచ్చేవారు. ఈ ఉమ్మడి కుటుంబానికి అమ్మాయే మూలస్థంభం. ఇప్పుడు బాబయ్యలు , అత్తలు ఎవరి సంసారములో వాళ్ళు బిజీగా ఉన్నా, అమ్మ మాట మీద ఏడాదికి ఒకసారి అందరూ నాన్నమ్మ వాళ్ళ దగ్గరకి వచ్చి తీరుతారు.  సమాజానికి ఒక మంచి ఆదర్శకుటుంబాన్ని అందించింది అమ్మ. అమ్మని స్ఫూర్తిగా తీసుకొని అత్తయ్యలు కూడా మంచి గృహిణులు కాగలిగారు. ఇవన్నీ చేసింది ఒక వ్యక్తా.. లేక ఒక శక్తా? అత్తమామలకు మరో బిడ్డగా, భర్తకి ఒక భార్యగా, తల్లిగా. పిల్లలకు మాతృమూర్తిగా, ఇంటికి వచ్చి వెళ్ళేవాళ్ళకు ఆదరించే అన్నపూర్ణగా… పదిచేతులతో విలసిల్లే శక్తి స్వరూపిణి ఇల్లాలు!
 తనూ ఇప్పుడు ఇద్దరు పిల్లల తల్లి… తల్లిగా తనూ పిల్లలకి ప్రేమ పంచాలి. మెట్టినింటిలో పుట్టింటి గౌరవం నిలపాలి. మెట్టినింటివాళ్ళని తనవాళ్ళుగా చూసుకోవాలి. అమ్మకి ప్రతిరూపం తను, ఇంకో “అమ్మ” లా ఆదర్సం కావాలి.
తన ప్రశ్నలకి సమాధానము దొరికిందన్నట్లు గట్టిగా ఊపిరి పీల్చుకొని ఇంట్లోకి వెళ్ళింది కావేరి.        
విశ్లేషణ: స్వాతీ శ్రీపాద
పుట్టి౦టికి వచ్చిన ఇద్దరు పిల్లల తల్లి కావేరి. గారాబు పట్టిగా తలిద౦డ్రుల క౦టి వెలుగుగా పెరిగిన కావేరి ఏడాదికి ఒకసారి మాత్రమే పుట్టి౦టికి వచ్చినా అపురూపమైన బాల్యపు దినాలు గుర్తుచేసుకు అమ్మకు దూరమయే బేల అవతరిస్తు౦ది. కానీ ఒక గృహిణిగా పిల్లల బాధ్యతా, కుటు౦బ స౦రక్షణ, ఆమె వెన్ను తట్టి బలాన్నిస్తాయి. చదివిన వారికి స్ఫూర్తినిచ్చే కథ…  ఈ “అమ్మా”యి కధ.

రచన: కోసూరి ఉమాభారతి

‘యువరాజ్ ‘ గురించే ఆలోచిస్తూ తయారవుతున్నాను.  ఎప్పటిలా మౌర్య గార్డెన్స్ లో కలుస్తానని, పొద్దున్నే మెసేజ్ పంపాను.  రాజ్ కి  నచ్చేలా  ముస్తాబవుదామని,  కాస్త  ముందుగానే అద్దం ముందు చేరాను.
అతన్ని కలిసి వారమయింది. లాలనగా దగ్గర చేరి, “నాకంతా అర్ధమయింది రాజ్, నాకిప్పుడు ఏమాత్రం  కోపం లేదు. నిన్ను క్షమించేసాను. యూ ఆర్ మై ప్రిన్స్ చార్మింగ్, ఐ లవ్ యూ,” అంటూ అతని చేతుల్లో వొదిగిపోవాలని ఆత్రుతగా ఉంది. రాజ్ ని గురించిన అపార్ధం తొలిగి, నా మనస్సిప్పుడు అతని పట్ల అభిమానంతో సందడి చేస్తుంటే, క్షణం ఒక యుగంలా గడుస్తుంది…
“యూ ఆర్ చీట్, అసలు నాకిక కనబడకు,” అని ఆ రోజు నా హాస్టల్ రూం బయట అతన్ని చడామడా తిట్టేసి, ముఖాన తలుపులు వేసినప్పుడు, పాపం ఎంత బాధపడ్డాడో కదా!
“ఫర్గివ్ మి కలీ, ఒక్కసారి మాట్లాడు ప్లీజ్,” అంటూ ఓ మారు, “కేవలం నీతో స్నేహం కోసమే, నీ నుండి నిజం దాచాను. అర్ధం చేసుకో, కలీ,” అని మరోమారు – రోజుకో ఆభ్యర్ధనతో నోట్ రాసి, ఫ్లవర్ బొకేలతో పాటు నా డోర్స్ వద్ద, వదిలి వెళుతున్నాడు…
నా గదంతా ఇప్పుడు ఆ పువ్వులతో, సువాసనలతో నిండిపోయింది…
గడిచిన వారం రోజులుగా అతగాని ధ్యాసలోనే ఉన్నాను…నాలుగేళ్ళ మా పరిచయంలో  ముందు స్నేహితుడయ్యాడు,  సాన్నిహిత్యం పెరిగి, రెండేళ్లగా ప్రియమైన నేస్తంగా మారి అంతకన్నా ఎక్కువే మనసుకి దగ్గరవుతున్నాడు.  అతడి నుండి ఏనాడూ అభ్యంతకరమైన మాట గాని, ప్రవర్తన గానీ లేదు.  నాతో  ఎంతో ప్రేమగా, గౌరవంగా మెలుగుతాడు…. పైగా నాకు చారిటీ వర్క్ ముఖ్యమని తెలిసి, మా ఆశ్రమం వారి ప్రతి ఫండ్-రైజింగ్  కి నాతో కలిసి ఎంతో పాటు పడతాడు, వృద్ధాశ్రమం వారికి సాయం చేస్తాడు.  మొదటిసారి రాజ్ ని కలిసిందే మా  అనాధాశ్రమానికి వాలంటీర్ గా అతను వచ్చినప్పుడు.
స్మార్ట్ గా ఉంటాడు రాజ్, మంచివాడు కూడా. నన్ను ఎంతగానో ఇష్టపడుతున్నాడని అర్ధమయ్యాకే  అంతకి రెండింతలు యువరాజ్ ని నేనూ ఇష్టపడసాగాను…. నాలోని మంచితనం, ఔన్నత్యం తనని ఆకర్షించాయని, నన్ను, నా వ్యక్తిత్వాన్ని  ఆరాధిస్తున్నానని,  నిత్యం చెబుతుంటాడు.
నా పేరు కల్యాణి అయితే, గులాబి మొగ్గలా ఉన్నావంటూ ముద్దుగా ‘కలీ’ అని పిలుస్తాడు. ‘మెరుపు తీగ’ లా ఉన్నావంటూ టీజ్ చేస్తుంటాడు కూడా! ఇలా యువరాజ్ తలపులతో నా చెక్కిళ్ళు ఎరుపెక్కి, పెదవులపై చిరునవ్వు వెలిసింది… అద్దంలో నా రూపు నిజంగానే వింతైన మెరుపులా అనిపించింది…
‘యువరాజ్ పై ఉన్న కోపం పిచ్చిప్రేమగా మారిందా ఇవాళ?’  నాలుగు రోజులు అతన్ని చూడకపోతే ఇంతలా మిస్ చెయ్యాలా?’ నన్ను నేను ప్రశ్నించుకున్నాను. ‘కాదు కాదు… నన్ను మోసగించాడనుకున్న అప్పటి ఆ కోపం, ఇప్పుడు  ఇలా అతనిపై అభిమానంగా మారిపోయింది. నాదే అసలు సిసలైన పిచ్చిప్రేమ అని నవ్వుకుంటూ, యువరాజ్ కి ఇష్టమైన పింక్ కలర్ శల్వార్  కమీజ్ వేసుకొన్నాను…
ఫోన్ రింగయింది… పికప్ చేసేలోగా ఆగిపోయింది… మరో నిముషానికి మెసేజ్ వచ్చింది…”నీ ధ్యాసతోనే  ఆఘమేఘాల మీద
వచ్చేస్తున్నా .. కనికరించి నన్ను మీట్ అవుతున్నందుకు – ఐ యాం యువర్స్ ఫారెవర్”  అని యువరాజ్ మెసేజ్…….
మళ్ళీ నవ్వుకున్నాను.
నాకిష్టమని తెలుగు భాష పైన దృష్టి పెట్టి, పార్వతమ్మ అనే ఓ బంధువు నుండి తెలుగులో బాగా మాట్లాడ్డం నేర్చాడు.  అందుకోసం ఆమెతో కలిసి వాళ్ళింట పాత సినిమాలు కూడా చూస్తుంటాడు… ఆ సినిమాల పాటలు కూనిరాగాలు తీసి నన్ను నవ్విస్తుంటాడు…తన కుటుంబం గురించి పెద్దగా ఏదీ చెప్పలేదు.  తను కూడా నాలాగే తల్లితండ్రి లేనివాడనని  చెప్పాడు.  నేను అనాధాశ్రమంలో పెరిగి పెద్దయ్యానని తెలియజేసినప్పుడు నా పై మరింత ప్రేమ, శ్రద్ధ కలిగాయన్నాడు.  తను ‘మౌర్య సంస్థల’ ఆడ్మినిస్ట్రేటివ్ ఆఫీసులో జాబ్ చేస్తున్నానని చెప్పాడు..
ఆలోచిస్తూ చప్పల్స్ వేసుకొని హ్యాండ్ బాగ్ అందుకునే లోపు  మళ్ళీ ఫోన్ మెసేజ్ …. ‘ఐ యాం హియర్.  జస్ట్ వెయిటింగ్ ఫర్ యు, మై ఏంజల్’ అంటూ రాజ్ నుండే.  అక్కడికి దగ్గరలో ‘మౌర్య ఎంప్లాయీ క్వార్టర్స్’ లోనే ఉంటాడతడు.
తలుపులు వేసి, అక్కడినుండి  కదిలాను. పది నిముషాల వాకింగ్ డిస్టెన్స్ లో ఉంది ‘మౌర్య ఆర్కేడ్’ వెనుక గార్డెన్స్.
రోజూ కాలేజీ, ట్యూషన్స్ చెప్పడం అయ్యాక, ఆ షాపింగ్ ఆర్కేడ్ లోనే నేను రాజ్ ని మీట్ అయ్యేది.  గార్డెన్స్ లో కాసేపు కబుర్లయ్యాక, కేఫ్ లో టిఫిన్ తినేసి హాస్టల్ కి వెళ్ళిపోడం పరిపాటే నాకు.
******
‘ఆర్కేడ్’ గేటులో అడుగు పెడుతుంటే, గుండె ఒక్కసారిగా ఝల్లుమంది.  అడుగులు తడబడ్డాయి.  మౌర్య షాపింగ్ మాల్, మౌర్య ప్రైవేట్ బాంక్, మౌర్య టెక్స్టైల్స్, మౌర్య  గ్లోబల్ టెక్నాలజీస్ – ఇంకా ఎన్నో వ్యాపారాలు… ఈ పేరున్న ‘మౌర్య వ్యాపార సామ్రాజ్యం’ కి  అధినేత నా యువరాజ్.   ఓ సామాన్యుడుగా, నా స్నేహితుడుగా నా వెంట ఉండే యువరాజ్, నిజానికి ఓ ప్రముఖ వ్యాపారవేత్తని నాకు ఇటీవలే కొత్తగా తెలిసింది.
మరి నాలుగేళ్లగా ఈ నిజాలని నానుండి దాచి ఉంచాడన్న కోపంతోనే,  ఆ రోజు యువరాజ్ ని దూషించి, తన నుండి దూరంగా ఉండిపోయాను.  
యువరాజ్ గురించిన నిజం –  క్రిందటి వారం మా సైన్స్ కాలేజీ కాన్వకేషన్ ఫంక్షన్ లో తెలిసింది. ఆ వేదికపై
కాలేజీ గ్రాండ్ బెనిఫాక్టర్  ఐన ‘మౌర్య సంస్థల’ అధినేతగా యువరాజ్ ని, పరిచయం చేసినప్పుడు, నివ్వెరపోయాను. నిజానికి, అతను ఓ కోటేశ్వరుడని, ‘యువరాజ్ మౌర్య’ గా గుర్తింపున్న వ్యక్తని అర్ధమయ్యి అవాక్కయ్యాను.  అతని  చేతులమీదుగా ‘ఎకడమిక్ ఎక్సెలెన్స్ అవార్డ్’ అందుకోడానికి తడబడిపోయాను…. మిగతా  కాన్వొకేషన్  తతంగం ముగిసాక, హాస్టల్ కి తిరిగి వచ్చిన నేను, నా రూం ముందు వెయిట్  చేస్తున్న యువరాజ్ ని ‘మోసగాడివంటూ తూలనాడి మొహానే తలుపులు వేసేసాను.
అతని గురించి, అతనితో నా  స్నేహం గురించి,  అయోమయంలో పడిపోయాను.  అర్ధంకాని ఆవేదనతో, అపనమ్మకంతో  రాత్రిపగలు కుమిలిపోయాను.  అప్పుడే –  యువరాజ్  పంపిన అపాలజీ  నోట్స్,  మాట్లాడమని చేసిన  రిక్వెస్టులు, మా స్నేహం గురించి సుదీర్గంగా ఆలోచింపజేసాయి.
నాలుగేళ్లగా నాతో చెలిమి కోసం తన అంతస్తులని వీడి, నా వంటి  మామూలు యువతికి నేస్తంగా మెలిగాడంటే, అతనిది
ఉన్నతమైన వ్యక్తిత్వం అనిపించింది.  నాకు అతని ప్రేమ ఓ అరుదైన అదృష్టమేననిపించింది.  నా స్నేహం కోసమే అలా
నానుండి తన గురించిన నిజాలు దాచాడని నమ్మకంగా నిశ్చయించుకొన్నాకే, ఇప్పుడిలా అతన్ని కలవడానికి రాగలిగాను….
ఈ ఆలోచనలతో, షాపింగ్ మాల్ దాటి, ఆ వెనుకే ఉన్న ‘మౌర్య గార్డెన్స్’ ఎంట్రెన్స్ లోకి వచ్చేసాను.  టైం సరిగ్గా యేడయిందేమో, ఒక్కసారిగా  గార్డెన్ లోని డోమ్ లైట్స్ జిగేలుమని వెలిగాయి. చాలా ప్రత్యేకంగా తీర్చి దిద్దింటుంది గార్డెన్.  చుట్టూ పందిళ్ళకి  విరబూసిన రకరకాల పువ్వులు సువాసనలు వెదజల్లుతున్నాయి. ఎప్పటిలా షాపింగుకి వచ్చిన వాళ్ళతో, పిల్లలతో  కోలాహలంగా ఉంది.. వారిని  దాటుకుంటూ  కాస్త ఎడంగా, మేము అలవాటుగా కూర్చునే గజేబో వైపు నడిచాను.
అప్పటికే అక్కడికి చేరుకొన్న యువరాజ్, పూలపందిరినానుకొని  నిలబడి, నవ్వుతూ నా వైపే చూస్తున్నాడు.  ‘కొత్తగా కనిపిస్తున్నాడు ఇవాళ’ అనుకుని, కాస్త వడిగా యువరాజ్ దిశగా అడుగులు వేశాను.
******
నా చేయందుకుని దగ్గరికి తీసుకున్నాడు రాజ్.  అతని చేతుల్లో ఒదిగిపోయిన నన్ను సున్నితంగా గుండెలకి హత్తుకున్నాడు. “గ్లాడ్ యు హావ్ ఫర్గివెన్ మి కలీ,”, “ఐ యామ్  గ్రేట్ఫుల్ టు యు,” నా చెవిలో మృదువుగా అంటున్న  అతన్ని,  మరింత హత్తుకుపోయాను.  పూల పందిరి మాటున, ఇరువురం మాటలకందని మనస్సు భాషలో బాసలు చేసుకుని, క్షమాపణలు చెప్పుకున్నాం.
“కలీ,  మన బరువుకి ఈ పువ్వుల పందిరి మెల్లగా ఒరిగి పువ్వుల పానుపవుతుందేమో! నీ ఇష్టం,” అన్నాడు కొంటెగా యువరాజ్…  నవ్వుతూ దూరంగా జరిగి ఎదురుగా స్తంభానానుకొని కూర్చున్నాను.
“నావి కొన్ని ప్రశ్నలకి జవాబులు చెప్పు రాజ్,” అంటున్న నా పక్కనే వచ్చి కూర్చున్నాడు…
“లిజెన్ కలీ, నేను చెప్పవలసింది వింటే నీ ప్రశ్నలన్నింటికీ ఆన్సర్స్  దొరుకుతాయి,” అంటూ నా చేతిని తన గుప్పిట్లోకి తీసుకున్నాడు.  అతని భుజం మీద  తల ఆన్చాను ‘చెప్పమన్నట్టు’.
“నేను హైస్కూల్ నుండి, ఎం.బి.యే వరకు అమెరికాలో చదివాను.  అక్కడినుండి పిలిపించి, ఇరవైరెండేళ్ళకి  తన బిజినెస్ ఎంపైర్ కి నన్ను ‘పవర్ ఆఫ్ ఎటర్నీ’ హోల్డర్  గా నియమించి బాధ్యతలు అప్పజెప్పారు మా డాడీ.  తరువాత  కొన్నాళ్ళకు  మా పేరెంట్స్ వరల్డ్ టూర్  కి బయలుదేరి వెళ్ళారు.  నా దురదృష్టం – ఇరువురు పారిస్ లో కార్ యాక్సిడెంట్లో చనిపోయారు.  మా డాడీకి నేను చాలా ఆలస్యంగా కలిగిన ఏకైక సంతానం.  తన ఆశలని, ఆశయాలని నేను పూర్తిచేయాలని, కొనసాగించాలని ఆకాంక్షించారు.  పార్వతమ్మ అంటే ఎవరో కాదు. మా పెద్దమ్మ. పార్వతిఅమ్మ అని పిలుస్తాను.  నన్ను ముందునుండీ కన్నతల్లిలా పెంచింది. ఆవిడే ఇప్పటికీ నా తల్లితో సమానమైన గాడ్ గివెన్ మదర్.  ఆరేళ్ళగా ‘మౌర్య’ వ్యవహారాల్లో కూడా ఆమే నన్ను ముందుకి నడిపిస్తుంది,” ఆగి నావంక చూసాడు.
తడయిన నా కళ్ళని చూసి కంగారు పడ్డాడు… “ఏంలేదు, నీ గురించి వింటుంటే అలా టియర్స్. అంతే, చెప్పు,” అతని చేతిని చుట్టేసి మరింత దగ్గరగా జరిగాను.
క్షణమాగి మళ్ళీ చెప్పసాగాడు రాజ్.  “మా డాడీతో నా లాస్ట్ కాన్వజేషన్  మరిచిపోలేనిది, కలీ.   లైఫ్ లో నేను తనకన్నా ఉన్నతంగా ఎదగాలన్నారు డాడీ. ‘మౌర్య వంశ’ వారసుడిగా సమాజసేవ, చారిటీ వర్క్ కి నేను కట్టుబడి ఉండాలన్నారు. అన్నివిధాల అర్హురాలైన  అమ్మాయిని  పెళ్ళి చేసుకొని త్వరగా స్థిరపడాలన్నారు.  ఆ ఎంపికలో నాకు పూర్తి స్వేచ్చ
ఉందన్నారు. తమ వంశోద్దారుకులని మంచి పౌరులుగా ఉన్నత స్థితిలోకి పెంచి పెద్ద చేసే వ్యక్తిత్వం ఉన్న యువతిని
తమ కోడలిగా ఆహ్వానిస్తామన్నారు,”  అని చెబుతూ ఓ క్షణం ఉదాసీనంగా అయిపోయాడు…..
నేనే చెలిమిగా చెంప మీద తడిమాను…తేరుకొని సన్నగా నవ్వాడు.
“అప్పటినుండీ ‘మౌర్య’ ఆఫీసు పనుల్లో మునిగిపోయినా, మా పేరెంట్స్ పోయారన్న బాధనుండి ఇప్పటికీ తేరుకోలేకపోతున్నాను.  ఎలాగోలా బిజీగా నడిచిపోతున్న నా లైఫ్ లో నాలుగేళ్ళ క్రితం ఓ విశేషం జరిగింది,” నా వైపు తిరిగి నా చెక్కిలిపై సున్నితంగా తాకాడు.
“ఓ ఆదివారం పొద్దున్నే జాగింగ్  చేసేప్పుడు, నిన్ను చూసాను.  మెయిన్ రోడ్ మీదనున్న ‘శాంతి అనాధాశ్రమం’ నుండి  ఫిజికల్లీ – హాన్డికాప్డ్  పిల్లల్ని, ముందుండి నడిపించి పార్క్ కి తీసుకెళుతున్నావు.  తరువాత ప్రతి ఆదివారం అదే పని చేస్తున్న నిన్ను గమనించాను. అప్పుడే నీ పైన ఇష్టం, గౌరవం కలిగాయి,” ఆగి నా వంక చూసి కన్ను గీటాడు.
“నీతో దగ్గరగా మెలగాలని నేను కూడా ఆశ్రమంలో వాలంటరీ వర్క్ కి ఎన్రోల్  అయ్యాను… వాకబు చేసి నీ గురించి వివరాలు తెలుసుకున్నాను.  తరువాత  యేడాది పాటు నిన్ను వెంబడించి, నీతో సమయం గడిపాక, ఐ ఫెల్ ఇన్ లవ్ విత్ యూ.  నిన్ను అనుసరిస్తూ, ప్రేమిస్తూ నీకోసం పిచ్చివాణ్నయ్యాను.  నా  ప్రేమ గురించి నీకు చెప్పేయాలని డిసైడ్ అయ్యాను… కాని, ఇన్నాళ్ళ తరువాత, నేనొక డబ్బు- పరపతి ఉన్నవాడినని, కొత్తగా నా గురించిన నిజం నీకు తెలిస్తే, నాకు దూరమవుతావని  అనిపించి భయం వేసింది….
ఏంచేయాలో తోచక పార్వతిఅమ్మకి నా ప్రేమ గురించి, నా సమస్య గురించి చెప్పాను.  ఆవిడ సలహా మేరకే,  ముందు మా ’గురుకృప’ బంగళా నుండి ‘మౌర్య’ ఎంప్లాయీ క్వార్టర్స్ కి  మారాను.  ఓ కంపెనీ ఉద్యోగస్తుడిగా నా లైఫ్-స్టైల్ నీకు కంఫర్టబుల్ గా అనిపించి, మనం దగ్గరయ్యే అవకాశం ఉంటుందని, ఒకరినొకరం అర్ధం చేసుకున్న తరువాత నీకు అన్నీ విన్నవించుకునే వీలుంటుందని ఆమే ప్రోత్సహించింది.  అదీ విషయం,”  అంటూ నా నుదిటిపై ముంగురులు సవరించాడు.
“ఇంక ఏమీ అనవద్దు రాజ్.  అవసరం లేదు.  ఐ టూ లవ్ యు మోర్ దెన్ లైఫ్,” ఆర్ద్రతతో అతని చెక్కిలి పైన ముద్దు పెట్టుకుని కన్నీళ్ళనాపుకుంటూ యువరాజ్ భజంపై తల వాల్చాను…
******
“వి విల్ సర్వ్ బ్రేక్ఫాస్ట్ సూన్,” ఎయిర్ హోస్టెస్ అనౌన్స్ చేసింది.  సీట్-బెల్ట్ తీసి నాకు దగ్గరగా జరిగాడు రాజ్.
“సారీ కలీ, వారం క్రితం పెళ్ళవగానే స్విట్జర్లాండ్ వెళ్ళవలసిన వాళ్ళం.  గురువుగారి ఆశీస్సులు, శోభనం, ముహూర్తం అంటూ పార్వతిఅమ్మ మనల్ని విడిగా ఉంచింది. విలువైన  హనీమూన్ టైం వేస్ట్ అయింది.  ఐ విల్ మేక్ ఇట్ అప్ టు యు మై లవ్,” నా చెక్కిలి పై ముద్దు పెట్టి, చెవిలో గుసగుసలాడాడు.
*****
హోస్టెస్ తెచ్చిన బ్రేక్ఫాస్ట్ తింటూ పార్వతి అత్తయ్య గురించి అలోచించాను. ఆవిడ, రాజ్ నాన్నగారి పెద్దభార్య. పెళ్ళయి
పదేళ్ళయినా సంతానం కలగకపోతే, వారసుడి కోసం పట్టుబట్టి, భర్తకి మరో పెళ్ళి చేసారట పార్వతి అత్తయ్య.  రెండవ భార్య
సంతానమే రాజ్.  ఆమెది ఎంతటి నిస్వార్ధత అనిపించింది.
ఆమె వల్లనే మౌర్య వంశ పరపతి, వ్యాపారాలు పదింతలు విస్తరించాయని అత్తయ్యకి పేరు, గౌరవం…
వ్యాపారాలు చూసుకోడానికే,  ఆవిడ చదువుకొని అకౌంటింగ్-ఫైనాన్స్ లో డిగ్రీ కూడా పొందారట.  మౌర్య వ్యాపార
వ్యవహారాల్లో ఇప్పటికీ అత్తయ్య మాట, నిర్ణయాలే పాటిస్తారుట యువరాజ్ తో పాటు మిగతా డైరెక్టర్స్ కూడా.
ఇంట ఏకంగా ఒక పుస్తకాలయమే ఉంది అత్తయ్యకి.  దైవభక్తి, గురుభక్తి కూడా మెండు. సర్వేశ్వర స్వామి అనే ఆధ్యాత్మిక గురువుని భక్తితో అనుసరిస్తారటామె.  ప్రతియేడు ‘గురుకృప’ లోని పూజామందిరంలో, గురువుగారి చేత హోమం జరిపిస్తారట.
నన్నైతే, వారి వంశానికి నేనో యువరాణినన్నట్టు ఆదరించారు అత్తయ్య.  అకడెమిక్ స్కాలర్షిప్ తో చదువుకున్నందుకు నన్నెంతగానో మెచ్చుకున్నారామె.
*****
హనీమూన్ నుండి తిరిగొచ్చిన నెల రోజులకి ఎం.ఎస్.సి లో సీట్ వచ్చినట్టు లెటర్ అందింది.  జాయిన్ అవ్వమని ప్రోత్సహించాడు రాజ్. నాకిక చదవాలని లేదన్నందుకు నా మీద కోపగించుకుని అలిగాడు కూడా.
“నా మనసు నిత్యం నీ ధ్యాసలోనే, నేను ప్రతిక్షణం నీ కోసమే జీవించాలి.  నాకిక మరో వ్యాపకమే వద్దు.  నిజం,” అని కన్నీళ్ళ పర్యంతమైతే గాని అలక మానలేదు యువరాజ్.
“నాకు నువ్వు, నీకు నేను. మనమధ్య గాలిని కూడా రానివ్వను కలీ. నీవు కన్నీళ్లు పెట్టినా, మనసు కష్టపెట్టుకున్నా నన్ను నేను శిక్షించుకుంటాను,”  అన్నాడు నా చేతిలో చేయి వేస్తూ. యువరాజ్ తో జీవితం ఓ కలలా ఊహించని అదృష్టం.
*****
అత్తయ్య అడుగుజాడల్లో అనుసరిస్తూ ఎంతో నేర్చుకుంటున్నాను.  అత్తయ్యతో పాటు ‘మౌర్య గ్రూప్ ఆఫ్ ఇండస్ట్రీస్’ కి బోర్డ్ మెంబర్ గా పనిచేస్తున్నాను కూడా.
అదంతా ఓ ఎత్తైతే,  రాబోయే వారసులకి అంటూ అధునాతంగా నర్సరీలు, ప్లేరూమ్స్ కట్టించారు అత్తయ్య.  ఓ రెండు మూడేళ్ళు మాత్రం, తమని పిల్లల్ని కనమని వొత్తిడి చేయవద్దని రాజ్ ప్రాధేయపడితే ఆవిడ సరేనన్నారు…
*****
“అత్తయ్య పట్ల నాలో ఆరాధనా భావం రెట్టింపయ్యింది,” అన్నాను రాజ్ తో ఓ రాత్రి. “ఎందుకట?” అంటూ నా ఎదపై తలపెట్టి నా కళ్ళలోకి చూసాడు.  “సొంత బిడ్డలా నన్నాదరిస్తుంది. మేధావి. కాక త్యాగమయి. నిజంగానే ఆమె దేవత. వారసుడి కోసం భర్తకి రెండో పెళ్లి చేయడం మాటలా? అది నాకసాధ్యం.  ఆ విషయంగా, అలా నాలో ఏదైనా లోపం ఉంటే, నీ జీవితం నుండి వెళ్ళిపోతాను.  కాని నిన్ను మరెవరితోనూ పంచుకోను రాజ్,” అంటూ రాజ్ కి దగ్గరగా జరిగాను.
ఉలిక్కిపడ్డట్టుగా లేచి నన్ను గట్టిగా హత్తుకున్నాడు.  “నీలో ఏ లోపమూ ఉండదు.  నీ సంతోషం కంటే, నాకేదీ ముఖ్యం కాదు కలీ,”  అంటూ నన్ను ముద్దులతో మరిపించేసాడు నా రాజ్.
*****
పెళ్ళయి ఐదేళ్లు గడిచాక కూడా, మా మధ్య  ప్రేమ, లాలన, ఆరాధన అలాగే సరికొత్తగా నిలిచున్నాయి.
“పెళ్ళికి ముందు నిరంతరం నీ ధ్యానంలో గడిపాను… ఇప్పుడు నిత్యం నీ ఆరాధనలో గడుపుతున్నాను,” లాంటి మాటలతో
నన్ను ఎప్పుడూ మురిపిస్తూ ఉంటాడు రాజ్… నాలోనూ అతని పట్ల అనురాగం ఒక్కోప్పుడు వ్యసనంలా అయిపోతుంది.
**
రోజులు, నెలలు, సంవత్సారాలు సంతోషంగా  హాయిగా గడిచిపోతున్నాయి.
ప్రతియేడు మా పెళ్ళిరోజున ఇంట్లో వ్రతం చేయిస్తారు అత్తయ్య.  అలాగే, ‘మౌర్య’ వ్యవస్థకి, సమాజానికి కూడా ఉపయోగపడే
యేదేని ఓ కొత్త ప్రాజెక్ట్ కి, గురువుగారి ఆధ్వర్యంలోనే మాచేత పునాదులు వేయిస్తారు. తల్లిప్రేమను నాకు ఆవిడ
రూపంలోనే ప్రసాదించాడు దేవుడు అని నమ్ముతాను..  ప్రతిసారి ఆ పెళ్ళిరోజు వేడుక అయిన మరునాడు రాజ్ నన్ను వెకేషన్ కి తీసుకెళ్ళడం తప్పనిసరి.  ఇప్పటికే దేశవిదేశాల్లోని ఎన్నో  ఎగ్జాటిక్  హాలిడే స్పాట్స్  చూసాము..
వారం రోజుల్లో మా ఎనిమిదవ వెడ్డింగ్ యానివర్సరీ…కూడా.
ఇంతటి అందమైన, అర్ధవంతమైన జీవితాన్ని ఇచ్చిన యువరాజ్ కి అందమైన పిల్లల్ని కనివ్వాలని ఉంది.  అత్తయ్యని సంతోషపెట్టాలని ఉంది.  అప్పుడే యేడాదిన్నరగా నా కడుపు పండాలని నాకు ఆత్రుతగా ఉంది.
అందుకోసమే, యేటా యింట జరిగే  హోమం,శాంతిపూజల్లో  భక్తితో పాల్గొని, గురువుగారి దీవెనలు అందుకుంటాను కూడా.
తెల్లారితే మా ఫ్లైట్. ఈ సారి ట్రిప్ స్పెయిన్ కి.  వెళ్లేముందు, ప్రాజెక్ట్ వర్క్ ఫినిష్ చేస్తూ అత్తయ్యతో ఆఫీసురూమ్ లో ఉన్నాడు రాజ్.  తన ప్యాకింగ్ తనే  చేసుకునే  అలవాటు రాజ్ కి.  బట్టలవీ ఇంకా సర్దుకొనే లేదు.  అర్ధరాత్రి వరకు చూసి, నా ప్యాకింగ్  మటుకు ఫినిష్ చేసి పడుకుండిపోయాను……..
*****
కిటకీ అద్దాల మీద వర్షపు చినుకుల చప్పుడికి, గబుక్కున  మెలుకువ వచ్చింది. రాజ్  కోసం చూస్తే, బెడ్ మీద కాని, గదిలో గాని లేడు.  సూట్కేస్ కూడా సర్దుకున్నట్టు లేదు.  బెడ్ రూమ్ వెనుకగా ఉన్న లైబ్రరీలో లైట్ వెలుగుతుండటం చూసి అటుగా వెళ్లాను.  డెస్క్ వద్ద కూర్చుని ఏదో దీర్గాలోచనలో మునిగి ఉన్నాడు.  వెనుకగా  వెళ్లి,  రాజ్ భుజాలపైన చేతులు వేసాను.  “ఏమిటిట రాజావారి ధ్యాస నాపై  నుండి సడిలినట్టుగా ఉంది?” అడిగాను.
“నీతో మాట్లాడాలి పద,”  అంటూ నా చేయి పట్టుకుని  ఎదురుగా ఉన్న సోఫాలో కూర్చోబెట్టి, నా పక్కనే కూర్చున్నాడు.
కాస్త తటపటాయించి, “అదే, పొద్దున్న పార్వతిఅమ్మ మనతో అన్న విషయం…..” అంటూ నసిగాడు.
“చూడు రాజ్, అత్తయ్య చెప్పింది చాలా కరెక్ట్, స్పెయిన్ నుండి వచ్చాక, మెడికల్ ఫెర్టిలిటీ టెస్ట్స్ తప్పక చేయించుకుందాము.  అది మనకి, అత్తయ్యకి అతి ముఖ్యం. మనదైన బిడ్డ కావాలని నాకూ ఆత్రుతగా ఉంది.  అత్తయ్య అన్నదానికి తప్పు పట్టవద్దు రాజ్.  అదీకాక, ఆమే కదా నిన్ను నాకు దగ్గర చేసి నాకీ జీవితాన్నిచ్చి, ఇంతటి గౌరవం, పరపతి, సమకూర్చింది. కాబట్టి ఆమె మాట నాకు వేదవాక్కు,” అంటూ రాజ్ క్రాఫు చెరిపేసి అతని చెంప మీద ఘాడంగా ముద్దు పెట్టాను.
రాజ్ అమాంతం నన్ను తన చేతుల్లో ఎత్తుకుని బెడ్ రూమ్ వైపు నడిచాడు.
“రాజ్, మన ప్రయాణానికి ఎక్కువ టైం లేదు.  నీ ప్యాకింగ్ కూడా అవ్వలే….,” అంటున్నా వినకుండా, నన్ను  తన
ముద్దులతో  ఉక్కిరిబిక్కిరి  చేసాడు.
*****
“అంతే కాదురా, కలీ, ఇకనుండి నేను బయట ఊళ్ళకి కూడా వెళ్ళవలసి వస్తుంది.  పోయిన వారం పార్వతిఅమ్మ
ఓ జాపనీస్ కంపెనీతో  ‘హ్యాండిక్రాఫ్ట్స్ డెవెలప్మెంట్ ప్రాజెక్ట్’  సైన్ చేసింది.  వైజాగ్, నిజామాబాద్, కాకినాడ, సికందరాబాద్
లల్లో ఆఫీసులు సెట్-అప్ చెయ్యాలి.  నిన్ను వదిలి నేనెలా ఉండగలను?” అన్నాడు తన సూట్కేస్ లాక్ చేస్తూ.
“పోతే  అసలు విషయానికొస్తాను.  మనకి  బిడ్డలు పుట్టడం గురించి అసలెందుకీ గొడవ? నాకది పెద్ద విషయంగా
అనిపించడం లేదు.  మెడికల్ టెస్ట్స్ వల్ల లాభం లేదు.  ఎవరిలో లోపం ఉందని తేలినా నువ్వు హర్ట్ అయి బాధపడతావు.
అది నేను భరించలేను… అన్నిటికన్నా నాకు నువ్వు ముఖ్యం.  నీ మనసు కష్టపడితే, భరించలేను కలీ.  పార్వతిఅమ్మ
ఎందుకిలా చేస్తుంది?” అన్నాడు రాజ్ నన్ను దగ్గరికి తీసుకుంటూ.
“ఆమె ఏంచేసినా మన భవిష్యత్తు కోసమే కదా! నీకుమాత్రం తెలియందేముంది? ఇక పద మరి. సూట్ కేసులు రాము తెస్తాడు,”  అంటూ రాజ్ చేయందుకుని అక్కడినుండి కదిలాను.
*****
స్పెయిన్ నుండి వచ్చాక, డాక్టర్ నిరంజన్ గారు, రెండురోజుల పాటు మా ఇరువురివీ ఫెర్టిలిటీ టెస్ట్స్ జరిపించారు.
అదయ్యాక – హైదరాబాదు, రాజమండ్రీ  లోని ‘మౌర్య’ వ్యాపారాలని గ్రూప్ చేసి, నన్ను చైర్మన్ గా నియమించారు, అత్తయ్య.  చాలా పెద్ద బాధ్యత అని వారించినా, “నా తరువాతైనా ఈ వ్యవహారాలు నీవు చూడవలసినదే.  యేడేళ్ళగా నా వెంటే ఉండి చక్కగా నెరవేరుస్తున్న బాధ్యతలేగా తల్లీ ఇవి,” అంటూ నా అభ్యంతరాన్ని కొట్టిపారేశారామె.
“అదీగాక, మీ మామగారి కోరిక ప్రకారం, సమాజానికి తోడ్పడే ‘మౌర్య చారిటీ’ వ్యవస్థని స్థాపించే యత్నమే – ఈ  హ్యాండిక్రాఫ్ట్స్ డెవెలప్మెంట్ ప్రాజెక్ట్.  నాకు శక్తి ఉండగానే, స్వచ్చంద సేవా కార్యక్రమాలని స్థాపించి, మీకు, మీ వారసులకి ఇచ్చేస్తే,  అదో పద్దతిగా కొనసాగుతుందమ్మా.  అందుకే నేను, యువరాజ్ కూడా మా దృష్టిని అటు పెట్టవలసిందే తల్లీ,” అని వివరించారమె.
*****
చెయిర్మన్ గా బాధ్యతల్లో నేను  తలమునకలవుతుంటే, అత్తయ్య, రాజ్ అహర్నిశలు నిర్విరామంగా వారి ప్రాజెక్ట్ పనుల్లో మునిగిపోయారు.  ఇద్దరూ కలిసి, విడివిడిగానూ నెలకి రెండువారాలు ఊళ్ళకి వెళ్లి వస్తున్నారు.  ఇంత పని వత్తిడిలో మా జీవితాలు పూర్తిగా మారిపోయాయి.  రాజ్ తో ప్రేమలు, సున్నితత్వాలు ఇప్పుడు లోపించాయి.  అతన్ని చెప్పలేనంత మిస్  అవుతున్నాను.  నెలకి పది రోజులే నాకు దగ్గరగా ఉంటున్నాడు నా యువరాజ్.
పోతే, నాలుగునెలల క్రితం జరిపించిన ఫెర్టిలిటీ టెస్ట్స్ రిపోర్ట్స్ వచ్చాయని, మేమిరువురమూ ఎటువంటి లోపాలు లేకుండా,
అంతా నార్మల్ , అని తేలిందటని రాజ్ చెప్పడంతో, చాలా రోజుల తర్వాత  మునుపటిలా ఆనందంగా గడిపాము.
మరునాటి నుండి షరా మామూలే…ఎవరి వ్యాపార వ్యవహారాల్లోకి వాళ్ళం  తలో దిక్కు…
*****
రానురాను నాతో ప్రేమగానే ఉన్నా, రాజ్ లో మునుపటి సరదా, సంతోషం లేవు.  కలిసినప్పుడు కూడా రాజ్ తో సాన్నిహిత్యం
లాలిత్యం, ప్రేమ అన్నీ బెడ్రూం వరకే పరిమితం.  బిగికౌగిట లాలించినా, ముద్దు మురిపాలలో ముంచెత్తినా – అదంతా అప్పుడే, ఆ రాత్రికే.  తెల్లారితే పరాయి వ్యక్తిలా ప్రవర్తిస్తున్నాడు.  అంతలా మారిపోతున్నాడు….
రాత్రంతా చెవిలో ఎన్నో చిలిపి మాటలు చెప్పి కవ్వించిన  నా రాజ్ ఇతడేనా? అని  నేను ఆశ్చర్య పోని తడవ లేదు. ఆలోచిస్తూ అలిసి, నలిగిన మనస్సుతో నిద్రలోకి జారుకోవడం అలవాటయిపోయింది నాకు.
*****
నన్ను అమ్మతనం ఎప్పుడు వరిస్తుందో అని కూడా నా మనసుని తొలిచేస్తున్న సమస్య మరోవైపు.  ఓ రోజు ఇంక
ఉండబట్టలేక పోయాను. సోఫాలో కుర్చుని పేపర్ చూస్తున్న రాజ్ కి కాఫీ అందించి ఎదురుగా కూర్చున్నాను.
‘ఇక ఏమాత్రం ఆలస్యం చేయకుండా ఓ బిడ్డని దత్తత తీసుకుందామని ప్రస్తావించాను. నా వంక వింతగా చూసి, కాఫీ కప్పు
టేబిల్ పై ఉంచుతూ, “ఇలా రా,” అంటూ నా చేయిపట్టి తన దగ్గరిగా కూర్చోబెట్టాడు.
తలెత్తి సూటిగా రాజ్ ముఖంలోకి చూసాను.  “మనిద్దరికీ సొంతమైన బిడ్డ కావాలి.  లేదంటే ఎవరికీ సొంతంకాని అనాధ బిడ్డని మన సొంతం చేసుకుందాం రాజ్. అదొక్కటే మనకున్న ఆప్షన్,” అన్నాను కన్నీళ్ళనాపుకుంటూ.
“చూడు కలీ, మనం ఒకరికొకరం చాలు. లేదంటే నీవన్నట్టు బిడ్డని అడాప్ట్  చేసుకోను నాకు ప్రాబ్లం లేదు. కానీ పార్వతిఅమ్మ ఒప్పుకోదు. మన వంశం, మన వారసులు, మన పారంపర్యం అంటూ అదే మూసలో సాగుతాయి ఆమె పాతకాలపు ఆలోచనలు.  నీవనే లాంటి ఎడాప్షన్ కి ఆమె ఒప్పుకుంటే, నాకెంతో హాయిగా ఉండును,” అంటూ బాధగా తలొంచుకొన్నాడు.
రాజ్ మీద జాలి వేసింది.  ఈ వొత్తిడి వల్లనేమో,  రాజ్ నాతో ఒక్కోమారు ఒక్కోరకంగా మసులుతున్నాడు అనుకున్నాను.
*****
మరో యేడాదిన్నర గడిచింది. వ్యక్తిగతంగా ఎలా ఉన్నా,  వ్యాపార పరంగా అన్నీ అత్తయ్య అనుకున్నట్టే జరుగుతున్నాయి.  నేను నిర్వహిస్తున్న పరిశ్రమలతో సహా లాభాలని తెచ్చిపెడుతున్నాయి. వ్యాపారరంగంలో యువరాజ్ తో సమానంగా నాకూ గుర్తింపు, అవార్డులు లభిస్తున్నాయి.
మరో నెల రోజుల్లో, మా టెన్త్ వెడ్డింగ్ యానివర్సరీయే కాక, ‘మౌర్య వ్యవస్థ’  విజయాలు సాధించిన సందర్భంగా ఇంట్లోనే వ్రతం, అన్నదానం జరిపించాలనే ప్రయత్నం మీదే ఉన్నారు అత్తయ్య.  ఇటీవలే అత్తయ్య రెండో మోకాలి సర్జరీ అయ్యాక, నడక తగ్గించి, వీల్-చైర్ వాడుతూ, ఇంటినుండే ఆఫీస్ పని పర్యవేక్షిస్తున్నారు.  దాంతో, మా బంగళా ఆధునీకరణ చేపట్టాము. ఇంటి లోపల, బయటా కూడా కొత్తగా పెయింట్ చేయించి, మా ‘గురుకృప’ బంగళాని చాలా అందంగా తీర్చిదిద్దాము..
*****
రెండురోజుల్లో జరగవలసిన వ్రతాన్ని, ఉన్నట్టుండి వాయిదా వేయించారు అత్తయ్య.  నన్ను పిలిచి, ఊరెళ్ళిన రాజ్, అనుకున్న సమయానికి ఇంటికి రాలేక పోవచ్చునన్నారామె.  నన్ను నిరుత్సాహ పడకుండా రిలాక్స్ అవ్వమన్నారు.  తాను కూడా పలువురితో  మాట్లాడవలసిన  పనులయ్యాక,  విశ్రాంతి తీసుకుంటానని,  ఆఫీసు లైబ్రరీలోకి వెళ్ళిపోయారామె.
అత్తయ్య కూడా ఆదుర్దాగా కనబడ్డారు. మా పెళ్లిరోజు వ్రతం ఇలా వాయిదా పడటం ఇదే మొదటిసారి.
రాజ్ కి ఫోన్ చేస్తే, “అవును కలీ, అనుకోని పనులన్నీ పుట్టుకొస్తున్నాయి. పార్వతిఅమ్మ సలహా ప్రకారమే అన్నీ చేసుకొని లేటుగా వస్తానేమో! వ్రతం కూడా పోస్ట్ఫోన్ అవుతుందటగా! ఐ మిస్ యు కలీ, మళ్ళీ ఫోన్ చేస్తా, బై,” అన్నాడు …
అయోమయంగా ఉంది. నిద్రపట్టక, రాజ్ పక్కన లేక, ఎప్పటికో కళ్ళు మూతలు పడ్డాయేమో…….
తెల్లవారక ముందే, హాల్లో నుండి పనివాళ్ళ హడావిడి, అత్తయ్య గొంతు వినబడ్డంతో, లేచి వెళ్లాను. ఇంట్లోకి అడుగు పెడుతున్న, గురువులు – సర్వేశ్వర స్వామిని, అత్తయ్య వీల్-చైర్ లోనే ఎదురు వెళ్లి ఆహ్వానిస్తున్నారు.  “ఇటువంటి సమయంలో మాకు మీ ఆశీస్సులు, సలహాలు అవసరమని గ్రహించి, ఇలా దయచేశారు, కృతజ్ఞులం,” నమస్కరించారామె.
*****
హోమం, శాంతిపూజల్లో పాలుపంచుకుని దీవెనలందుకున్నాను. “అశాంతులు లేకుండా జీవితాన్ని స్వర్గతుల్యం
చేసుకో తల్లీ,” అని దీవించారు.  తరువాతి  రోజంతా  గురువుగారితో, వారి  పరివారంతో పూజామందిరంలో గడిపారు
అత్తయ్య.  ఆమె ముభావంగా ఉన్నారనిపించింది.  అర్ధరాత్రి దాటాక, తిరిగి, బయలుదేరి వెళ్ళిపోయారు గురువుగారు వాళ్ళు.
తెల్లారుజామునే మెలుకువచ్చింది. నిజానికి వ్రతం జరగవలసిన రోజిది. గుబులుగా, చికాగ్గా ఉంది. ఎటువంటి సమాచారం లేకుండా గురువుగారు ఎందుకు వచ్చారో అర్ధం కాలేదు. రాజ్ క్షేమమని తెలుసు. వ్యాపారాల్లో కూడా క్లిష్ట పరిస్థితులేమీ లేవు.  లేచి మొహం కడుక్కుని, వెళ్లి కాఫీ కలుపుకున్నాను.  తిరిగి బెడ్ మీద చేరి, రాజ్ కి ఫోన్ చేస్తే, రెస్పాన్స్ లేదు.
ఓ వైపు తెల్లారుతున్నా కళ్ళు మూసుకుని పడుకుండిపోయాను.
*****
ఎప్పటికో రాజ్ కార్ హార్న్, వెంటనే గేట్ బార్లా తీయడం వినబడి, లేచి ఆత్రుతగా ఇంటిముందు పోర్చ్ లోకి వెళ్ళాను.  ఆయమ్మ చేత హారతి పళ్ళెం పట్టించుకుని నా వెనుకే వచ్చారు అత్తయ్య.  ఎంట్రెన్స్ వైపు వస్తున్న కార్, రాజే డ్రైవ్ చేస్తున్నాడు.  ఇలా సమయానికి రాకుండా, నన్ను ఏడిపించినందుకు, గదిలోకి తీసుకెళ్ళి రాజ్ చెంపలు వాయించాలా, ముద్దుల్లో ముంచేయాలా? దూరంగా నేట్టేయాలా, హత్తుకొని పెనవేసుకుపోవాలా? గమ్మత్తైన ఆలోచనల్లో ఉన్న నేను, కారులోంచి యువరాజ్ వెంట దిగుతున్న ఓ యువతిని, ఆమె చేతుల్లో ఉన్న పసిబిడ్డని చూసి ఉలిక్కిపడ్డాను.
ఆమెని చేయి పట్టి, మా దిశగా వస్తున్న రాజ్ ని చూసి ఒక్కసారిగా నా కళ్ళు  బైర్లు కమ్మాయి.  అత్తయ్య ఎదురెళ్ళి హారతిచ్చారు.  నాకు అతిదగ్గరగా వచ్చి నిలబడి నా వంక చూస్తున్న రాజ్ ని చూసి, తల గిర్రున తిరిగింది. పాదాలు పట్టు తప్పి నేను కూలిపోవడం,  ‘కలీ, ప్లీజ్ ఫర్గివ్ మీ.. నన్ను క్షమించు. అంతా వివరిస్తాను,” అంటూ నా నడుం చుట్టూ చేతులు వేసి, రాజ్ నన్ను భద్రంగా బెడ్ మీదకి చేర్చడం తెలుస్తుంది…అంతే…నిస్సత్తువుగా కళ్ళు మూతలు పడిపోయాయి……
**
కళ్ళు తెరిచేప్పటికి, నా బెడ్ పక్కనే ఆదుర్దాగా అత్తయ్య, నా పాదాలపై చేయి వేసి బెడ్ చివర్లో కూర్చున్న రాజ్ కనిపించారు.
నా చేయందుకుని సూటిగా నావైపు చూసారు అత్తయ్య. “చూడమ్మా, నీకేమీ కాలేదు. స్పృహ తప్పావు. ఇప్పుడు బాగున్నావు! నేరుగా విషయానికొస్తా. నిబ్బరంగా విను,” క్షణమాగారు. “దాదాపు రెండేళ్ళ  క్రితం, ఫెర్టిలిటీ  టెస్ట్స్ రిపోర్ట్స్ వచ్చినప్పుడు, మీకు బిడ్డలు కలగకపోవడానికి కారణం – నీలోని  లోపమేనని తెలిసింది.  మరో ఇద్దరు నిపుణుల చేత ఆ వివరాలు నిర్ధారణ చేయబడ్డాయి కూడా.  అప్పుడే నీకు చెప్పి, నీ అనుమతి పొంది, వారసుల కోసం మరో వివాహమన్న నా ప్రస్తావనకి ససేమిరా ఒప్పుకోలేదు యువరాజ్.  వాడి  మనోవ్యధ  నేనర్ధం చేసుకున్నాను.  అయితే, మీ బాంధవ్యానికి మచ్చరాకుండా, ఒకరిపట్ల ఒకరికున్న నమ్మకం వమ్ము కాకుండా, ప్రత్యామ్నాయ మార్గం చూపితే, తను కట్టుబడి ఉంటానన్నాడు.  అదలా ఉంచితే, నీలోనే  లోపమన్న సంగతి  నీకు వెల్లడవడం కూడా ఏమాత్రం కుదరదన్నాడు.  అందుకు తానే పూర్తి బాధ్యత వహిస్తూ, డాక్టర్ నిరంజన్ నుండి, నానుండి మాట తీసుకున్నాడు,” క్షణమాగారు అత్తయ్య.
నా వంక ప్రశాంతంగా చూసి,  చెప్పసాగారు….
“ఇక అప్పటినుండి సమస్య పరిష్కారం కోసం, రాత్రింబవళ్ళు ఆలోచించసాగాను. గురువుగారిని, జ్యోతిష్యులని సంప్రదించాను.  అదే సమయంలో నా ఇయర్లీ మెడికల్ చెకప్ కోసం, ఎప్పటిలా రెండురోజులు హాస్పిటల్లో చేరాను. అక్కడ డాక్టర్ నితిన్ వద్ద వాలంటరీ వర్క్ చేస్తున్న 20 యేళ్ళ అమ్మాయి, జాబిలి తో పరిచయమైంది. కలివిడిగా మాట్లాడుతూ వెంటే ఉండి నాకెంతో సాయం చేసింది. డాక్టర్ అవ్వాలన్నది తన ఆశయమని, యేడాది రెండేళ్ళల్లో తప్పక మెడిసిన్ లో చేరుతానని మాటల్లో అన్నదామ్మాయి. జాబిలి నన్ను బాగా ఇంప్రెస్  చేసింది.
సహాయం చేద్దామన్న ఉద్దేశంతో, యధాలాపంగా వాకబు చేస్తే,  తమ ఊరి చర్చ్ వాళ్ళని  ఆశ్రయించి బతుకెళ్ళదీస్తున్న
నాయినమ్మ తప్ప, ఎవరూ లేరట.  ఆర్ధిక  స్తోమత లేక మెడికల్ ఎంట్రెన్స్ లో రాంక్ వచ్చినా చదువు సాగలేదట.
అయితే, జాబిలి ఇటీవలే ‘సర్రొగసీ ప్రోగ్రాం’  లో తన పేరు నమోదు చేసిందని కూడా నితిన్ చెప్పాడు.  బిడ్డ కోసం పరితపించే వారికి సాయం చేయాలన్న కోరిక కూడా బలంగా ఉండడంతో ఆ నిర్ణయం తీసుకుందట.  అటువంటి అవసరముండి, తన చదువుకి సరిపడా నిధులు సమకూర్చగలిగిన వారికి తను ‘సర్రొగేట్ మదర్’  పద్దతిలో బిడ్డని కనిస్తానని, సంబంధిత ప్రోగ్రాం డైరక్టర్ వద్ద తన సమచారమంతా ఉంచిందట.
జాబిలితో స్నేహం చేసి, కొన్నాళ్ళు ఆమెని గమనించాను. బాగా ఆలోచించాకే, ‘జాబిలి’ అనబడే ఆ అమ్మాయే మన సమస్యకి జవాబని, సరయిన ప్రత్యామ్నాయమని నిశ్చయానికి వచ్చాను. వెంటనే డాక్టర్ నితిన్ తో,  ప్రోగ్రాం డైరెక్టర్ తో, లీగల్ అడ్వైజర్ తో, జాబిలి తోనూ సంప్రదింపులు జరిపాను,” అంటూ సున్నితంగా నా తలపై చేత్తో తాకారు అత్తయ్య.
“వింటున్నావు కదూ! నీ కోసం, మీ బాంధవ్యం కోసం నా వద్ద షరతులు పెట్టాడు యువరాజ్.  వంశ పారంపర్యం కోసం నేను నిశ్చయించిన ప్రత్యామ్నాయంకి, వెంటనే ఒప్పుకోవలసిందేనని నేనూ పట్టుబట్టాను. నా మీద, నా పెద్దరికం మీద  గౌరవముంచి,  ఇచ్చిన మాటకి కట్టుబడ్డాడు యువరాజ్.
ఇక జాప్యం కాకుండా,  వైద్యపరంగా క్లినిక్ లో ‘స్పర్మ్-డొనేషన్’  ప్రొసీజర్ లో పాల్గొనడం మినహా, రాజ్ కి ఇతర బాధ్యతలేవీ లేకుండా, వ్యవహారమంతా సజావుగా జరిపించానమ్మా,” అలసటగా కుర్చీలో వెనక్కి వాలారు అత్తయ్య.
**
మరునిముషంలో ముందుకు లేచి, “చూడమ్మా కళ్యాణీ, నేను నా పదహారో యేట జనార్ధన్ని పెళ్లి చేసుకొని కోడలిగా ఇంట అడుగుపెట్టాను. యాభైరెండేళ్ళుగా కుటుంబ శ్రేయస్సుకి, మౌర్య వ్యవస్థ కీర్తికి పాటుపడ్డాను. వందకోట్ల ఆస్థి, ఈనాడు వేలకోట్ల వ్యవస్థగా మారడంలో నా హస్తం ఉంది. వంశోద్ధారకుడి కోసం నా జీవితాన్ని, భర్త ప్రేమని త్యాగం చేసాను. నాకిప్పుడు అరవైయెనిమిది సంవత్సరాలు. మీ విషయంగా నేను చేసిన ఈ పని, నీ సుఖం కోసమేనమ్మా. నీ మీద నమ్మకంతోనే, నీ ఈ లోపాన్ని పూడ్చి, మీ జీవితాలని సంపూర్ణం చేసాను తల్లీ. గ్రహించుకో,” నవ్వుతూ నా వంక చూసారామె.
“వ్రతమయ్యాక, మీ చైనా ట్రిప్ కి ముందే అన్ని విషయాలు శాంతంగా, నీకు విన్నవించుదామని అనుకున్నాము.  అలా కుదరలేదు.  మీరు టూర్ లో ఉండగా, ‘గురుకృప’ లో అడుగిడవలసిన మీ వంశోద్దారకుడు, ఎమర్జెన్సీగా ముందే రావాలనుకున్నాడు.  గురువుగారు పెట్టిన ముహూర్తానికి పసివాడిని తప్పక ఇంటికి తెచ్చుకోవాలి కనుక, రాజ్ వైజాగ్ నుండి వస్తూ, హాస్పిటల్ కి వెళ్ళక తప్పలేదు.
రేపు గురువుగారే మీచేత హోమం, వ్రతం చేయిస్తారు. పోతే, జాబిలి నెలరోజుల్లో అమెరికా వెళ్ళిపోతుంది.  అన్ని ఏర్పాట్లు జరిగిపోయాయి కూడా.  నీ కెటువంటి బెంగా అవసరం లేదు. నేను చెప్పవలసింది కూడా ఇక ఏమీ లేదు,” అంటూ పైకి లేచి రూమ్ బయటకి నడిచారామె.
విన్నదంతా ఆకళింపు చేసుకోలేక కొద్దిసేపు కళ్ళు మూసుకున్నాను.
**
మళ్ళీ కళ్ళు తెరిచేప్పటికి, నా ఎదురుగా కూర్చున్న రాజ్ ని చూసి దుఃఖం ఆగలేదు. తను కూడా చమర్చిన కళ్ళతో నా
చేయందుకున్నాడు.  “ఫర్గివ్ మీ ప్లీజ్, కలీ. నిన్ను నొప్పించకూడదనే, నీ నుండి నిజాన్ని దాచాను. నా నిర్ణయం తప్పైతే క్షమించు. ఎడాప్షన్ కి పార్వతి అమ్మ ఒప్పుకోలేదు. అందుకే ఇలా,,,” దుఃఖంతో తల దించుకున్నాడు.  అతనలా దుఃఖించాల్సి  రావడం తట్టుకోలేను. నా రాజ్ ని నేనే ఓదార్చాలి!  మేమిరువురం ఒకరికొకరం! రాజ్ కోసం, రాజ్ ధ్యాసలోనే జీవించాలి.****
విశ్లేషణ: స్వాతీ శ్రీపాద
అందమైన ప్రేమ కధకు చక్కని శైలిలో  ఆధునిక సాంకేతికత జోడించి అ౦ది౦చిన కధ ఇది. కథా? స్వప్నమా అనిపిచే౦త మ౦చితనం ప్రతి పాత్రలో నిక్షిప్త పరచారు రచయిత్రి. ప్రేమ కధతో ఆర౦భి౦చి పెళ్లి కోరిన కొడుకు వరకూ నడిపించి ఒక చక్కని ఫీల్ గుడ్ మూడ్ లోకి చదువరులను నడిపిస్తు౦ది కధ. పాత్ర చిత్రణ గొప్పగా వు౦ది. ఇంతటి పరిపూర్ణత ఎంత మ౦దికి సాధ్య౦? మ౦చి కధను అ౦ది౦చారు రచయిత్రి.
