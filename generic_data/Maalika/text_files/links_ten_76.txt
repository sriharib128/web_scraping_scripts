రచన: పారనంది శాంతకుమారి
ఆర్జన పేరుతొ అభ్యంతరాలనన్నిటినీ వర్జించి,
అంతులేని సంపాదనను అక్రమ దారులలో ఆర్జించి,
భర్తతో జీవించాల్సిన ఘట్టాలనన్నిటినీ
పరాయివాడితో తెరపై నటిస్తూ ,తెర వెనుక జీవిస్తూన్న
ఎందరో నటులు.
పవిత్రత అనే పదాన్ని పక్కన పడేసి,
మానాన్ని,అభిమానాన్ని కూడా
ఎవరికీ అనుమానం రాకుండా తాకట్టు పెట్టేసి,
ధనాన్ని సంపాదించటంలోనే దృష్టినంతటిని పెట్టి,
నీతి,నియమాలను పక్కకు నెట్టి,
అయ్యారు విటులు.
ముందు భోగాలను ఆహ్వానిస్తూ,
తరువాత రోగాలను అనుభవిస్తూ,
తనచుట్టూ దోచుకొనే వారే తప్ప
తనకై దాచేవారే లేరనే నిజాన్ని తెలుసుకోలేక,
జీవితమంతా ఇలా దారి తప్పి ప్రవర్తించి
చివరికి ఆసరాయే లేకుండా, ఏ ఆశలు లేకుండా
ఒంటరి బ్రతుకును గడపలేక
కోరుకున్న వెంటనే మరణాన్ని పొందలేక పోతున్న
వారివెంట పడుతూ యమభటులు.
రచన: స్వరాజ్య నాగరాజారావు
అమ్మపైనే ఎప్పుడూ కవితలు రాస్తూ ఉంటారు
మరేమీ పని లేదా మీకు? అంటూ …..వారు కామెంట్ పెట్టేరు.
మీకు అమ్మ లేదా? మీకు అమ్మ చేదా?
మీరు అమ్మ కాదా? అని అడగాలనే ఆలోచన అప్పుడు నాకుతట్టింది
అలా నేను అడగ్గానే …..
బదులివ్వలేని ఆమె నిస్సహాయత మౌనాన్ని దాల్చినట్టుంది,
బహుశా ఆమె మనసులోనే రెండు కన్నీటి చుక్కలను రాల్చినట్టుంది.
ఆలోచిస్తే ….అసలు  అమ్మకంటే వేరేలోకం ఏముంది?
అమ్మను మరువటంకంటే వేరేశోకం ఏముంది?
ఎందుకంటే….అమ్మ తనకంటినీరుతో మన లాలపోసింది,
అమ్మ ఆనందభాష్పాలతో మనగొంతు తడిపింది,
తన చనుబాలతో మనప్రాణం నిలిపింది,
తన కంటిరెప్పలతో మనకు రక్షణనిచ్చింది,
తన ప్రేమ పలుకులతో శిక్షణనిచ్చింది,
తనసుఖాలను మనసౌకర్యాలకోసం త్యాగంచేసింది,
తనఆలోచనలను మన అభివృద్ధికోసం పదునుపెట్టింది.
మనంతప్ప రెండోలోకం ఎరుగని అమ్మకు,
శోకంతప్ప ఏమీఇవ్వలేని మనం,
కనీసం అమ్మని,ఆమె ప్రేమని
తరుచూ తలుచుకుంటూ ఉంటేనైనా,
కరువైనశాంతి కరుణిస్తుందేమో అని
మీకెప్పుడూ అనిపించలేదా?
ఒకవేళ అలా అనిపిస్తే అది తప్పుకాదేమో?
అమ్మని ఇలా పొగడుకోవటం గొప్ప కాదేమో?
 

Jyothivalaboju
Chief Editor and Content Head
పాఠక మిత్రులకు, రచయితలకు సాదరపూర్వక నమస్కారములు.
ఎన్ని అవాంతరాలొచ్చినా, ఏ కష్టమొచ్చినా, తట్టుకుని ముందుకు సాగేది ఈ ప్రకృతి మాత్రమేనేమో. ఇన్నాళ్లు అందరం అనుకున్నాం. మనం ప్రకృతిని పట్టించుకోలేదు. నాశనం చేస్తూ వచ్చాము. లాక్ డౌన్ మూలంగా ఇంట్లోనే ఉండడం మూలంగా ప్రకృతి తనను తాను ప్రక్షాళన చేసుకుంది అని. కాని కాలానుగుణంగా పువ్వులు, మొక్కలు, అన్నీ తమ పని తాము చేసుకుంటూ పోతున్నాయి. వేసవిలో మల్లెల పూత, వర్షాలలో అన్ని పువ్వుల రంగుల విరబూత.. ఎటు చూసినా రంగులే రంగులే.. మనసును ఉల్లాసపరిచే పువ్వులే పువ్వులు.
ఎంతో రసికుడు దేవుడు.. ఎన్ని  పూవులెన్ని రంగులెన్ని సొగసులిచ్చాడో అన్నాడో సినీకవి.. నిజమే కదా..
మంచిమాటలు చెప్పే ప్రతీ మిత్రుడు మనకు ఉపాధ్యాయుడే. అందరికీ ఉపాధ్యాయ దినోత్సవ శుభాకాంక్షలు..
ఇక ఈ మాసపు మన మాలిక పత్రికలో  మీకు నచ్చే, మీరు మెచ్చే ఎన్నో కథలు, కవితలు, కార్టూన్లు, సీరియళ్లు, సమీక్షలు, వ్యాసాలు ఉన్నాయి.  తీరిగ్గా చదువుకోవచ్చు..
మీ రచనలు పంపవలసిన చిరునామా: maalikapatrika@gmail.com
1. ప్రేరణ
2. అమ్మమ్మ – 17
3. మీలాంటివాడే చెపితే వినడు, కొడితే ఏడుస్తాడట
4. గిలకమ్మ కతలు – పుచ్చు రేగ్గొట్టిన …పిచ్చిగ్గొట్తం..!
5. చంద్రోదయం – 7
6. కథాపరిశోధనలో సామాజికాంశాలకు ప్రాముఖ్యత నొసగిన కథలు  
7. కంభంపాటి కథలు – కాశీ అత్తయ్య
8. రాజకీయ చదరంగం
9. తామసి – 1
10. మబ్బు తెరలు
11. ఆదిగురువు
12. తపస్సు – అప్పుడప్పుడు.. కొన్ని
13. యాత్రామాలిక – శృంగేరి
14. దండోపాయం
15. మామ్మగారి వంటామె
16. సహారా
17. జరత్కారుడు
18. అతి పెద్ద పాద‌ముద్ర 
19. అన్నమయ్య ఆధ్యాత్మికానందలహరి – 51
20. కార్టూన్స్ – చిలుకూరి హరినందన
21. కార్టూన్స్ – జెఎన్నెమ్
22. కార్టూన్స్ – బి.పురుషోత్తం
23. కార్టూన్స్ – వేణుగోపాల రాజు
24. కార్టూన్స్ – శ్రీదేవి ఉప్పులూరి
25. కాలాన్ని ఓడించే నీ జ్ఞాపకాలు
26. కాళోజీ మొగ్గలు
27. ఇప్పటిలో దేవుడు ఎలా గుర్తుకొస్తాడు?
రచన: లలితా వర్మ
“అక్కడ సీటుంది కూర్చోండి.” తన వెనకగా వినబడిన చిరపరిచితమైన కంఠస్వరం తల వెనక్కి తిప్పేలాచేసింది.
వెనుదిరిగిన వాసంతి తన వెనకాల నిలబడిన వ్యక్తిని చూసి సంభ్రమానికి గురైంది. అప్రయత్నంగా ఆమె పెదవులు వుచ్చరించిన పేరు “ప్రభాకర్.”
కదులుతున్న బస్ లో ఒకచేత్తో పాపని యెత్తుకుని, మరో భుజానికి బరువైన హాండ్ బాగ్ వేలాడుతుండగా డ్రైవర్ వెనకాలవున్న రాడ్ ని ఆనుకుని నిలబడిన వాసంతికి అడుగు తీసి అడుగు వేయడం కష్టంగా వుంది.
సందేహిస్తూ అలాగే నిలబడిన వాసంతి చేతిలోని పాపని చొరవగా తన చేతుల్లోకి తీసుకుని సీటువైపు కదిలాడు ప్రభాకర్.
అతని వెనకాలే నాలుగు సీట్లవతలికి వెళ్లిన వాసంతి ప్రభాకర్ చూపించిన సీట్లో కూర్చోబోతుండగా ” ఆ బాగ్ యిటివ్వండి ” అంది ఆ సీట్లో కూర్చున్న అమ్మాయి ఇంకాస్త పక్కకి జరుగుతూ యెంతో మృదువుగా.  బాగ్ ఆ అమ్మాయికిచ్చి తను కూర్చోగానే పాపని తన ఒళ్లో కూర్చోబెట్టి నిలబడ్డాడు ప్రభాకర్.
“మీరు వాసంతి కదా మా వారు చెప్పారు” పలకరించిందా అమ్మాయి.
“వూ” అని తలాడించి ప్రభాకర్ భార్య కాబోలు అనుకుని, పాపకి వేసిన స్వెటర్, టోపీ సవరిస్తూనే ఆ అమ్మాయిని క్రీగంట పరీక్షగా చూసింది వాసంతి.
కోల మొహం చామనఛాయ, పెద్ద కళ్లు, కోటేరేసినట్లున్న ముక్కు, మెడలో మంగళ సూత్రం గొలుసుతోపాటు, సన్నని నల్లపూసల దండ, చేతులకి రెండేసి బంగారుగాజుల మధ్య ఎర్రని మట్టిగాజులు, బెంగాలీ కాటన్ చీర, సింపుల్ గా, డిగ్నిఫైడ్ గా అందంగానేవుంది అనుకుంది వాసంతి.
ఎందుకో కాస్త అసూయ కలిగింది. బహుశా ఆ అమ్మాయి అనాకారి అయివుంటే తన మనసుకి సంతోషం, తృప్తి కలిగివుండేవేమో! మానవనైజమే అంత!
తను నిరాకరించిన ప్రభాకర్ తనకు యే మాత్రం తీసిపోని అమ్మాయిని చేసుకోవడం వాసంతిలో అసూయను కలిగించింది. అవివేకంతో తాను చేజార్చుకున్న వజ్రాన్ని దక్కించుకున్న ఆ అమ్మాయిని చూస్తుంటే ఈర్ష్యతో మనసు రగిలి పోతుంది.
ప్రభాకర్ తనని మర్చిపోకుండా అనుక్షణం గుర్తు చేసుకుంటూ, తను దక్కితే బాగుండునని బాధ పడుతూ వుంటే, తనకి తృప్తిగా వుండేదేమో! ఇపుడు తను అనుభవిస్తున్న బాధకి కాస్త ఉపశమనం కలిగేదేమో
“ఎక్కడుంటున్నారు? పాప ఒక్కతేనా?” అడుగుతుంది ప్రభాకర్ భార్య.
“ఎర్రమంజిల్ కాలనీ, వూ… ఒక్కతే” ముభావంగా సమాధానమిచ్చింది వాసంతి.
“మీ పేరేంటి?” వాసంతి ప్రశ్న.
“అరవింద” అందా అమ్మాయి అరవిచ్చిన పెదవులపై చిరునవ్వు కదలాడగా.
‘ప్రభాకర్, అరవింద బాగున్నాయి’ మనసులోనే అనుకుంది వాసంతి.
ఆ తర్వాత తను  వేసే ప్రశ్నలకి వూఁ ఆఁ అంటూ ముక్తసరిగా సమాధానాలిస్తున్న వాసంతి ని గమనించిన అరవింద మాట్లాడకుండా కిటికీ లో నుండి బయటకు చూస్తూ కూర్చుంది.
అరవిందని నఖశిఖపర్యంతం పరిశీలించిన వాసంతి ప్రభాకర్ వైపు చూపు సారించింది. ఆరేళ్ల క్రితం చివరిసారిగా తను చూసినపుడెలావున్నాడో అలాగేవున్నాడు, అనుకోగానే వాసంతికి ఆనాటి సంఘటనలు గుర్తొచ్చాయి.
……………
“ఇదంతా నువ్విచ్చిన అలుసు కదూ! లేదంటే అంత ధైర్యంగా నా మనవరాల్నే అడుగుతారా ? స్థాయిని బట్టి స్నేహాలు చేయాలని వూరికే అన్నారా! పొద్దూకులూ సావిత్రి సావిత్రి అంటూ పూసుకుని తిరిగావు కదా, కొంపమీదకే తీసుకొచ్చారు పీడాకారాన్ని!” నాన్నమ్మ పెద్దగా కేకలేస్తుంటే, అమ్మ దోషిలా నిలబడింది.
నాన్న వులుకూ పలుకూ లేకుండా వాలు కుర్చీలో కూర్చున్నాడు యోగిలా.
వాసంతికీ అమ్మ మీద కోపంగానే వుంది, ఆరోజు సావిత్రి ఆంటీ తనని వాళ్ళింటి కోడలి గా చేసుకోవాలనుందని చెప్పిందని తెలిసినప్పటినుండీ. సావిత్రి ఆంటీ వాళ్లు తమ పక్కింట్లో అద్దెకుండేవారు.
వాళ్ళాయన యేదో ఆఫీసులో గుమాస్తాగా చేసేవాడు. వాళ్ల ఒక్కగానొక్క కొడుకు ప్రభాకర్.
సావిత్రి ఆంటీ కుట్లు, అల్లికలు, ఎంబ్రాయిడరీ, స్వెటర్లు అల్లడం, క్రోషియా, లాంటి వాటిలో చాలా నైపుణ్యం కలిగి వుండేది. దాంతో ఆ కాలనీ ఆడవాళ్లు చాలా మంది ఆవిడ దగ్గర వాటిని నేర్చుకోవటానికి తీరిక సమయాల్లో వెళ్తుండేవారు. అలాగే వాసంతి తల్లి పద్మావతమ్మ కూడా వెళ్లేది.
ఏ ముహూర్తాన పరిచయమైందోకానీ పద్మావతమ్మకు సావిత్రికీ బాగా దోస్తీ కుదిరింది.
సావిత్రికి వచ్చిన విద్యలన్నీ పద్మావతమ్మ నేర్చేసుకుంది. ఓ కుట్టుమిషను కూడా కొనుక్కుని అత్తగారికి, తనకీ, జాకెట్లు కుట్టడం, వాసంతికి చక్కని డ్రెస్ లు కుట్టడం, పాత చీరలను ఒకదానికొకటి అతుకులు వేసి అందమైన డిజైన్ వచ్చేలా దిండు గలేబులు కుట్టడం, ఇంటిల్లిపాదికీ స్వెట్టర్లు అల్లడం, ఇవన్నీ చేస్తుంటే మురిసిపోయింది అత్తగారు. అంతవరకూ బాగానే వుంది కానీ సావిత్రి కొడుక్కి తన మనవరాలిని యిమ్మని అడగటమే ఆవిడకి తిక్కరేపింది.
మేమెక్కడ,వాళ్లెక్కడ, అడగటానికి నోరెలావచ్చింది? అంటూ చుట్టుపక్కల ఇళ్లలో వాళ్లకి వినబడేలా యాగీ చేసింది. కూతురు, సావిత్రికి కోడలయితే సుఖపడుతుందని, అబ్బాయి చాలా మర్యాదస్తుడని, ఆడవాళ్లను గౌరవించే స్వభావం వుంది కాబట్టి పిల్లని సంతోషంగా వుంచగలడని నచ్చచెప్పింది పద్మావతమ్మ.
అత్తగారు ససేమిరా అంది.వంతపాడాడు భర్త.
తాను చూసిన సంబంధమే నిశ్చయం చేయాలని పట్టుబట్టిన అత్తగారిని ఒప్పించలేక, కూతుర్ని మెప్పించే ప్రయత్నం చేసింది పద్మావతమ్మ. అదీ విఫలమే అయింది. వాసంతికి బాల్యంనుండే నాన్నమ్మ ప్రభావం యెక్కువ.
తామేదో పేద్ద, గొప్ప వంశంనుండొచ్చామని, తాతగారి దానధర్మాలమూలంగా ఆస్తంతా పోగొట్టుకుని, యిలా అలగా జనాలుండే యీ కాలనీలో వుండాల్సిన కర్మ పట్టిందని, లేకపోతే యెక్కడో వుండేవారమని నూరిపోసింది.
ఆ మాటల ప్రభావం వాసంతి పై బాగా పడింది.చిన్నప్పటి నుండే తాను గొప్పింటిబిడ్డననే అహంకారం ఆమెలో పాతుకుపోయింది. ఆఫ్ట్రాల్ బట్టలు కుట్టుకునే ఆవిడకి యెంత ధైర్యం తనని కోడలిగా చేసుకోవాలని అడగటానికి అని కోపంతో వూగిపోయింది వాసంతి.
తల్లినే తప్పుబట్టింది. నువ్విచ్చిన అలుసే యిది అని.
పద్మావతమ్మ చాలా రకాలుగా కూతురికి నచ్చచెప్పే ప్రయత్నం చేసింది. ఫలితం శూన్యం.
ఎవరడ్డుచెప్పినా ఎదిరించో వొప్పించో కూతురి పెళ్లి ప్రభాకర్ తో చేయాలనుకున్న పద్మావతమ్మ, కూతురే కాదనటంతో చేసేదేమీ లేక, అత్తగారు చూసిన దూరపు బంధువుల సంబంధం చేయటానికి ఒప్పుకోక తప్పలేదు. అలా వాసంతి “మిసెస్ కేశవ వర్మ” గా మారింది.
మొదటి చూపులోనే అతని అందానికి ఆకర్షితురాలైన వాసంతి, పెళ్లయిన కొద్ది రోజులకే, బాహ్యసౌందర్యమే తప్ప అతనిలో అంతఃసౌందర్యం మచ్చుకైనా లేదని తెలుసుకుంది. మూర్తీభవించిన పురుషాహంకారం తన భర్త, అని గ్రహించడానికి ఎక్కువ రోజులు పట్టలేదు.
నా కొడుకు సుగుణాలరాశి, ఏ దురలవాట్లూ లేవని మురిసిపోయే అత్తగారు, అడుగడుగునా దర్పాన్ని వొలకబోస్తూ ఆభిజాత్యాన్ని ప్రదర్శించే మామగారు, ఆయన్ని అనుసరించే భర్త, చిరాకేసేది వాసంతికి. నిజమే భర్తకి దురలవాట్లేవీ లేవు.
ఆడదాన్ని,అందునా భార్యని చెప్పుకింద తేలులా పడి వుండమనే దుర్బుద్ధి మాత్రమే వుంది. భార్యే కాదు భార్య తరఫు బంధువులెవరైనా, చివరికి కన్న తల్లిదండ్రులైనా గౌరవానికి అర్హులు కారు వారి దృష్టిలో.
తాను దిగాల్సిన స్టేజ్ రావడంతో  ఆలోచనలకు బ్రేక్ వేసి, పాపని చంకనేసుకుని లేచి బాగ్ కొరకు చేయి చాపిన వాసంతిని వారిస్తూ “మీరు పదండి ” అంటూ బాగ్ తను పట్టుకొని ఆమె వెనకాలే డోర్ వరకూ వెళ్లి, ఆమె దిగాక బాగ్ అందించిన ప్రభాకర్ కి థాంక్స్ చెప్పి ముందుకు కదిలింది.
తన దగ్గరగా వచ్చిన ఆటో మాట్లాడుకుని ఎక్కి కూచుంది.
అరవిందకి థాంక్స్ కూడా చెప్పలేదు కనీసం వెళ్లొస్తానని కూడా చెప్పని తన అహంకారాన్ని తల్చుకుని తనలో తానే సిగ్గుపడింది. తనకెందుకు చెప్పటానికి మనస్కరించలేదు..
తను సంస్కారహీనురాలా? మరి తనకీ, తన భర్తకీ తేడా యేముంది. ఆలోచిస్తున్న వాసంతికి అమ్మ చెప్పిన విషయాలన్నీ గుర్తొచ్చాయి. బహుశా ఈనాటి తన ప్రవర్తనకి అదే కారణమనుకుంటా!
ఆరేళ్లుగా వింటుంది అమ్మ నోట. అరవింద్ పెళ్లి చేసుకున్నాట్ట. పేదింటి అమ్మాయిని పైసా కట్నం తీసుకోకుండా చేసుకున్నాట్ట.
అమ్మాయి టీచరట.. తల్లితో ఒక ఇన్సిట్యూట్ పెట్టించాట్ట. చాలామంది ఆవిడ దగ్గర, కుట్లు అల్లికలు, వగైరాలలో తర్ఫీదు పొందుతున్నారట. ఇన్టిట్యూట్ కి ప్రభుత్వ గుర్తింపు లభించిందట.
తను పుట్టింటికి వెళ్లినపుడల్లా తల్లి వాళ్ల విజయగాధల్ని యేకరువు పెడుతూనే వుంది. వాళ్లంత సక్సెస్ సాధించడమే తన అసూయకి కారణమా ?
వారిని దూరం చేసుకుని, ఒక అహంకారికి భార్యయై అడుగడుగునా మనసుకు తగిలే గాయాలతో బాధపడుతూ బ్రతుకు గడుపుతున్నతనకి, విజయపథంలో దూసుకుపోతున్న తల్లీ కొడుకులను తలచుకుంటే  సహజంగా కలిగే ఈర్ష్యా? తను పోగొట్టుకున్న స్థానాన్ని పొంది ఆనందంగా వుందని అరవింద పైన ద్వేషమా?
ఈ కారణాలవల్లే అరవిందతో తను మాట్లాడలేకపోయిందా? వాసంతిలో ఆత్మ సంఘర్షణ ప్రారంభమైంది.
ఆటో దిగి గడపలో కాలుపెట్టిందో లేదో.. “అయినాయా సంబరాలు అపుడే వొచ్చేశావేం యింకో నాలుగు రోజులుండకపోయావా?” వెటకారంగా  దీర్ఘాలు తీసింది అత్తగారు.
“వుండేదాన్నే రేపు కాలేజీ తెరుస్తారుగా అందుకే వొచ్చేశా ” చురుగ్గా సమాధానమిచ్చింది వాసంతి.
లోపలి గదిలో బిజినెస్ కి సంబంధించిన ఫైల్స్ చూస్తున్న కేశవ, పని ఆపి ” ఏం పెట్టి పంపారేంటి మీ పుట్టింటోళ్లు?” అడిగాడు గొంతులో వెటకారం నింపుకుని.
“హుఁ అంతోటి భాగ్యం కూడానా ! మా తాతలు నేతులు తాగారు మా మూతులు వాసన చూడండి అంటుంది వాళ్ల నాన్నమ్మ వాళ్లేం పెడతారూ..” సాగదీసింది అత్తగారు.
నిద్రపోతున్న పాపని మంచం మీద పడుకోబెట్టి,భర్తకి సమాధానం ఇవ్వకుండా ఓ సారి కళ్లెత్తి చూసి బాత్రూమ్ లో దూరింది వాసంతి. ఛీ ఏం మనుషులు పాపతో ప్రయాణం యెలా సాగింది. ఎప్పుడు బయలుదేరావు లాంటి పరామర్శలు లేకపోగా వెటకారాలు!! ఎప్పుడు పుట్టింటికెళ్లివొచ్చినా యిదే ధోరణి. కేశవ తన వెంట రాడు.
తిరిగి పిల్చుకు రావడమూ చేయడు. తనవాళ్లెవరైనా దిగబెట్టడానికొస్తే ఏదోవొకరకంగా అవమానించి పంపుతారు. అందుకే తనవారినెవ్వరినీ రమ్మని పిలవదు వాసంతి. సిటీలోనేవున్న పుట్టింటికి తనకి వీలయినప్పుడల్లా వెళ్లొస్తుంది.
ఫ్రెషప్పయి, పాపకి పాలు కలిపేలోగా పాప లేవటంతో, పాపకి పాలు పట్టిస్తూ కూచున్న వాసంతితో “తొందరగా తెమిలి వంటేమైనా చేస్తావా?” నడ్డిమీద చేయిపెట్టుకుని అడుగుతోంది అత్తగారు.
పాపకి పాలు కలిపేటపుడు వంట గదిలో చూసింది వాసంతి. ఉదయం వంట చేసుకున్న దాఖలాలేమీ కన్పించలేదు. అన్నీ వండాలిపుడు. అదే అంది అత్తగారితో.
“ఎవడు వండుతాడనుకున్నావు? మీ బాబు పంపిన వంటవాడెవడైనా వున్నాడేంటి. ఇంటికి దగ్గరుంది కాబట్టి నా కూతురు యీ నాల్రోజులూ వొచ్చి కాస్త వుడకేసి పెట్దింది. నాకు నడుం నొప్పని, పాపం చేసుకోలేననీ, కూతురు గాబట్టి ఆలోచించింది. ఈవేళ దాని కొడుక్కి జ్వరం, అందుకే రాలేదు. బయట నుండి కారేజీ తెప్పించుకు తిన్నాం. నీకేమైనా ధ్యాస యేడిస్తేగా.”
అత్తగారి వాక్ప్రవాహానికి అడ్డు కట్ట వేస్తూ “సర్లెండి పాపని కాసేపు భుజాన వేసుకోండి” అంటూ పాపని అందిస్తుంటే అయిష్టంగానే అందుకుని మొహం ముటముట లాడిస్తూ కూర్చుందావిడ. వంట చేస్తున్నంత సేపూ అత్తగారి ధోరణిని తిట్టుకుంటూనే వుంది.
‘ఈవిడకి నడుం నొప్పైతే కూతురొచ్చి వంట చేస్తే మహోపకారం. నేను మాత్రం తల్లికి జ్వరంగా వుంటే వెళ్లి సహాయం చేయటం మహాపరాధం!’ అనుకుంది మనసులో. ఈ మాట ముఖాన్నే అనేసేదే, కానీ పతి దేవులవారు చేసే రాద్ధాంతం తెలుసు కాబట్టి ఆ పని చేయలేదు.
అందుకే మనసులోనే తిట్టుకుంటూ అక్కసు అంతా వెజిటబుల్ కట్టర్ పైన చూపిస్తుంటే వేలు తెగింది.
‘అబ్బా’! అని అరిచినా ఏమైందని అడగని భర్తని తిట్టుకుంటూ ఆ వేలిని పసుపుతో కాసేపు వొత్తిపట్టి తన పని తాను చేసుకుంది.
పెళ్లయిన కొత్తలో యిలాగే చెయ్యి కాలితే ‘నువ్వు ఆడదానివేనా చెయ్యెట్లా కాల్చుకున్నావ్? అన్నాడు భర్త. అందుకే యే గాయమైనా అతనికి చెప్పటం యిష్టం లేదు. చెప్పి మనసుకీ గాయం చేసుకోవటం యెందుకన్పించింది వాసంతికి.
అడుగడుగునా మనసు చివుక్కుమనేలా వుంటాయి తల్లీ కొడుకుల మాటలు. మామగారు మాత్రం నిమ్మకు నీరెత్తినట్లే వుంటారు. ఆడపడుచు దీ తండ్రి పోలికే. ప్రక్కింటిలోనే వున్నా ఏదీ పట్టించుకోదు.
వాసంతికి మాత్రం ముళ్ల పంజరంలో యిరుక్కున్నట్లుగా, వూపిరి ఆడనట్లుగావుండేది మొదట్లో. తండ్రీకొడుకులు బయటకెళితే, అత్తగారు కూతురింటికి వెళితే, పంజరంలోనుండి బయటపడిన విహంగంలా, స్వేచ్ఛావాయువులు పీల్చుకునేది. కానీ అది తాత్కాలికమే. ఈ విషయాలేవీ పుట్టింటివారికి చెప్పదలచుకోలేదు వాసంతి
ఒక్కోసారి యిల్లువదలి వెళ్లిపోవాలన్పించేది. అది పరిష్కారం కాదని తనకు తానే సమాధానం చెప్పుకునేది. ఇంట్లోనే వుంటే పిచ్చెక్కుతుందని గ్రహించి, తను డిస్కంటిన్యూ చేసిన ఎమ్.కాం. పూర్తిచేయాలని సంకల్పించి సీరియస్ గా చదివింది.
ఎమ్.కాం.పరీక్షలవగానే పాప పుట్టడంతో, పాపకి నాలుగోనెల పూర్తయాక ఓ ప్రైవేటు కాలేజీలో లెక్చరర్ గా చేరింది. తొలిచూలు మగ పిల్లాడు కావాలని అత్తగారు, భర్త కోరుకున్నారు.
వాసంతి మాత్రం తనకు ఆడపిల్లే పుట్టాలని వెయ్యి దేవుళ్లకి మొక్కుకుంది. ఈ పురుషాహంకార వంశానికి మరో వారసుణ్ణి కనడం ఆమెకిష్టంలేకపోయింది. ఆడపిల్లని కన్నదని, అదీ తన తప్పే నన్నట్లు మాట్లాడినా పట్టించుకోలేదు వాసంతి. తన కోరిక నెరవేరినందుకు కలిగిన సంతోషంలో వారి మాటలు పెద్దగా బాధపెట్టలేదు. రోజులు గడుస్తున్నాయి.
………………..
ఆ రోజు ఆదివారం. టీవీ లో ప్రసారమయ్యే మట్టిలో మాణిక్యాలు కార్యక్రమం వాసంతికి చాలా యిష్టం. పనులన్నీ పూర్తిచేసుకుని టీవీ ఆన్ చేసుకుని కూర్చుంది వాసంతి.
“ఈనాటి మట్టిలో మాణిక్యాలు కార్యక్రమంలో ఒక మహిళా ఎంటర్పెన్యూర్ ను పరిచయం చేస్తున్నాం. సాధారణ గృహిణి నుండి పారిశ్రామికవేత్తగా యెదిగి, రాష్ట్రప్రభుత్వం నుండి ఉత్తమ పారిశ్రామికవేత్త అవార్డుకు ఎంపికైన మహిళా ఎంటర్పెన్యూర్ మన స్టూడియోలో వున్నారు. మరి ఆవిడ విజయానికి,ఆవిడ చేసిన కృషి యేమిటో, యెవరి సహకారంతో  ఆవిడ యీ స్థాయికి చేరుకోగలిగారో తెలుసుకుందాం” అంటూ యాంకరమ్మ ఉపోద్ఘాతం ముగించింది.
“నమస్తే అండీ”.
“నమస్తే” అంటూ ప్రతి నమస్కారం చేస్తున్న ఆవిడవైపు తిరిగింది కెమెరా. ఒక్క క్షణం ఆశ్చర్య పోయింది టీవీ చూస్తున్న వాసంతి. అవార్డు గ్రహీత సావిత్రి ఆంటీ. అలాగే స్థాణువయి చూస్తూండిపోయింది.
“చెప్పండి సావిత్రి గారూ మీ ఇన్టిట్యూట్, మీ స్వస్థలం, మీ ప్రస్థానం గురించి” అడిగింది యాంకరమ్మ.
“మాది ప్రేరణ ఇన్టిట్యూట్ కం. స్టోర్ అండీ. ఎస్.ఆర్ నగర్ లో వుంది. మాది కరీంనగర్ జిల్లాలో చిన్న పల్లెటూరు. మా నాయన చేనేత కార్మికుడు. అమ్మ యింట్లోనే బట్టలు కుట్టేది, కుట్లు అల్లికలు అన్నీ అమ్మ దగ్గర్నుంచే నేర్చుకున్నా.”
“మీరెంతవరకు చదువుకున్నారు”?
“నేను అయిదు వరకే చదివిన. మా వూర్ల బడిలో అంతవరకే వుండింది. పక్క వూరికి పంపించే శక్తి లేదు. మేమిద్దరం అక్కా చెల్లెళ్లం అక్కకి పెండ్లి చేయటానికి యిల్లు తాకట్టు పెట్టిన్రు. అప్పులు తీర్చలేక నాయన ఆత్మహత్య చేసుకున్నాడు. నన్ను గవర్నమెంటు కొలువు చేసెటోనికే యిచ్చి చేయాలని అమ్మ దినమూ రాత్రి కష్టపడి హైదరాబాద్ ల వుద్యోగం చేసే ఆయనకిచ్చి పెండ్లి చేసింది.అట్లా హైదరాబాద్ కు వచ్చిన.”
“ఓహో! ఇలా ఇన్టిట్యూట్ కం.స్టోర్ పెట్టడానికి ఇన్సిపిరేషన్ యెవరైనా వున్నారా ” అడిగింది యాంకరమ్మ.
“వున్నారమ్మా. మేమున్న  కాలనీలో అన్ని రకాల మనుషులున్నరు. ఆఫ్ట్రాల్ బట్టలు కుట్టే ఆమె అని చిన్నచూపు చూసినవాళ్లున్నారు. అటువంటప్పుడు నాకు పట్టుదల యెక్కువయేది. ఇంకా కష్టపడి యేదైనా సాధించాలి అన్పించింది. ఇప్పటి నా స్థితికి వాళ్లు కూడా కారణమే.ఇక నేను యింత సాధించడానికి ముఖ్య కారణం నా స్నేహితురాలు. కాలనీలో అందరికీ ఫ్రీగా నేర్పించే బదులు ఒక స్కూల్ మాదిరిగా పెట్టుకోమని చెప్పింది. మా నాయన దగ్గర నేర్చుకున్న అద్దకం పని కూడా మొదలుపెట్టి చీరల అద్దకం, సేల్స్ మొదలుపెట్టమని ఆమెనే నన్ను ప్రోత్సహించింది. నాకు బ్యాంక్ నుండి లోన్ కూడా యిప్పించింది. ఆమె మేలు మరువలేను.ఆమె చెప్పినట్లే మొదలు పెట్టిన. నా కొడుకు కోడలు చాలా సహాయం చేస్తున్నారు. చిన్న తరహా పారిశ్రామిక మంత్రి గారు మా ప్రేరణ ఇన్టిట్యూట్ కం.స్టోర్ ని చూసింరు. ఒకరోజు ఫోన్ చేసి అవార్డు వచ్చిందని చెప్పిన్రు.” సావిత్రి చెప్పకుపోతోంది.
“చాలా సంతోషమమ్మా! మీ స్నేహితురాలి పేరు మాతో పంచుకుంటారా” అడిగింది యాంకరమ్మ.
“అవునమ్మా ఆమెకు టీవీ ద్వారా ధన్యవాదాలు చెప్తున్నా ఆమె పేరు పద్మావతమ్మ. బ్యాంక్ ఆఫీసర్ మహేంద్రవర్మ గారి భార్య.” వింటున్న వాసంతికి మరో షాక్ ! అమ్మ! యింత అభ్యుదయ భావాలు గలదా? అర్థమయిందిపుడు ప్రభాకర్ ని చేసుకోమని తనకెందుకు నచ్చచెప్పిందో.
“చివరగా మీరు సమాజానికి, ముఖ్యంగా యువత కి యేమైనా సందేశం యిస్తారా? యాంకర్ ప్రశ్న.
“ఏ పనైనా మనకు యిష్టమైన పని, చిన్నదా పెద్దదా అని చూడకుండా కష్టపడి చేసుకుంటే ఆ పనిలో విజయం తప్పక సాధిస్తాము. ఇంగ్లీషులో చెప్తారు కదమ్మా అదేంటో ” అని ఆపేసిన సావిత్రి కి
“డిగ్నిటీ ఆఫ్ లేబర్ ” అందించింది యాంకర్.
“ఆ ఆ అదే, పనిని గౌరవించాలి. చేయాలని సంకల్పం గట్టిగా వుండాలి.అపుడు దేవుడు ఏదో వొక రూపంలో ఆదుకుంటాడు. నేను నమ్మిన సత్యం యిదే నా జీవితంలో నిజమైంది యిదే ” అంటూ ముగించింది సావిత్రి. టీవీ ఆఫ్ చేసి ఆలోచనలో పడింది వాసంతి.
నిజమే అత్తగారన్నట్లు ” మా తాతలు నేతులు తాగారు, మా మూతులు వాసన చూడండి ” అన్నట్లు యేనాడో వున్న వైభవాన్ని గుర్తు చేసుకుంటూ వాస్తవం పట్ల అవగాహన లేని నాలాంటివాళ్ళకు బాధ తప్పదు. అమ్మలా అభ్యుదయంగా తను ఆలోచించగలిగితే ఈనాటి మనోవేదన వుండేది కాదు కదా ! అనుకుంది వాసంతి.
రేపు తన బి.కాం. విద్యార్థినులను సావిత్రి ఆంటీ వాళ్ల ఇన్స్టిట్యూట్ కి తీసికెళ్లి, ఆంటీతో ఇంటరాక్ట్ కల్పించాలని, ఆంటీ కి సారీ చెప్పాలని, అరవిందతో మాట్లాడాలని నిశ్చయించుకున్న వాసంతి ఫోన్ తీసి తల్లికి డయల్ చేసింది.
**********
రచన: గిరిజ పీసపాటి
ఆ రోజు పెద్దవాళ్ళు బలవంతం చేస్తే తిన్న మూడు ఉండలే తప్ప మళ్ళీ ఆ కాయం తిననే లేదు నాగ. అత్తగారు తన చేతిలో తినమని వేసిన మూడు ఉండలూ పనిలో ఉన్నానని సాకు చెప్పి, పక్కన పెట్టి, తరువాత రహస్యంగా చిన్న చేతిలో పెట్టేసేది. చిన్న కూడా ఎలాగూ పెద్దవాళ్ళు అడిగితే ఇవ్వరని మహదానందంగా ఆ కాయపుండలను తినేసేది.
నాగకు పసి పిల్లను సాకే వయసు లేకపోవడంతో పాప బాధ్యత అంతా నాగ పెద్దాడపడుచు (పెద మామగారి కూతురు) అమ్మలు తీసుకుంది. ఆవిడ భర్త ఒరిస్సా (ఇప్పటి ఒడిస్సా) రాష్ట్రం లోని హిందుస్తాన్ ఏరోనాటిక్స్ లో ఇంజనీర్ గా పని చేసేవారు. సునాబెడా అనే టౌన్‌షిప్ లో కాపురం.
ఆ టౌన్‌షిప్ కేవలం HAL ఉద్యోగుల కోసం మాత్రమే కట్టించారు. ఉద్యోగస్తుల స్థాయిని బట్టి క్వార్టర్స్ ఉండేవి. ఆవిడకు అప్పటికి ఒక కొడుకు, కూతురు. ఇంతలో ఆవిడ భర్తకు టిబి సోకి, బాగా ముదిరిపోవడంతో చాలా సీరియస్ చేసింది.
సునాబెడా లోని డాక్టర్స్ కొన్నాళ్ళు ట్రీట్‌మెంట్‌ ఇచ్చినా తగ్గకపోవడంతో పీసపాటి తాతయ్య మద్రాసు (ఇప్పటి చెన్నై) లోని పెద్ద డాక్టర్లకు చూపించగా వారు అర్జంటుగా అతనిని మదనపల్లె లో ఉన్న టిబి శానిటోరియమ్ లో చేర్పించమని, అక్కడ మాత్రమే మెరుగైన చికిత్సా విధానం అందుబాటులో ఉందని చెప్పడంతో ఆయనను అక్కడ చేర్పించారు.
కూతురిని, పిల్లలను సునాబెడాలో ఉంచడానికి ఇష్టపడక ఆయనకు తగ్గేవరకు రాముడువలస లోనే ఉంచారు. అక్కడ ఆయనకు లంగ్స్ కి ఆపరేషన్ చేసి ఒక లంగ్ పూర్తిగా తీసేసారు. తరువాత బతికినన్నాళ్ళూ ఆయన ఒక్క లంగ్ మీదే ఉన్నారు. మనిషి కూడా కొద్దిగా ఒక పక్కకు ఒరిగినట్లు నడిచేవారు.
పాప సంరక్షణ అంతా ఆవిడ (పెద్దాడపడుచు) చూసుకోవడమే కాకుండా, పిల్లలను ఎలా సాకాలో నాగకు నేర్పసాగారు. ఆవిడకు, నాగకు వయసులో బాగా తేడా ఉన్నప్పటికీ మంచి స్నేహితురాళ్ళు అయిపోయారు.
పాపకు మూడవ నెల రాగానే అప్పటికి తెనాలి తాతయ్య పోయి ఆరునెలలు అయినందున మంచి ముహూర్తం చూసుకుని నాగను, పిల్లను చూడడానికి రమ్మని ఉత్తరం రాసారు పీసపాటి తాతయ్య.
ఇక అమ్మమ్మ సంబరం అంతా ఇంతా కాదు. వెంటనే అన్నయ్యకు కబురు చేసి ఆయన దగ్గర దాచిన ₹800/- అడిగి తీసుకుని ముందు ట్రైన్ కి రిజర్వేషన్ చేయించుకుంది. తరువాత నాగకు, పాపకు, అల్లుడికి బట్టలు కొంది. పాప కోసం ప్రత్యేకంగా పావు కేజీ బరువు తూగే మట్టు ఉన్న వెండి గ్లాస్ కొంది.
బయలుదేరే ముందర రకరకాల మిఠాయిలు వండి, అన్నిటినీ పట్టుకుని ట్రైన్ ఎక్కింది. పెద్దన్నయ్య స్టేషన్ కి వచ్చి  ట్రైన్ ఎక్కించాడు. విశాఖపట్నం లో ట్రైన్ దిగి, బొబ్బిలి బస్ ఎక్కింది. బొబ్బిలిలో బస్ దిగేసరికి పెద బావ ఆవిడను రిసీవ్ చేసుకుని రాముడువలస తీసుకెళ్ళారు.
వెళ్ళగానే అందరినీ పేరు పేరునా పలకరించి, స్నానం చేసాక పిండివంటలు తీసి వియ్యపురాలి ఒడిలో ఒక ముత్తైదువ చేత పెట్టించింది.
నాగకు, అల్లుడికి, పాపకి కొన్న బట్టలు, వెండి గ్లాస్ వారికి ఇప్పించింది. వసంత ఋతువులో పట్టింది కనుక పాప అనే పేరుకి ముందు ‘వసంత’ అనే పేరు చేర్చింది. పేరు పెట్టి ఊరుకోకుండా ఆవిడ పాపని ‘వసంత’ అనే పిలవసాగింది.
ఆ పూటకు ప్రయాణ బడలిక వల్ల విశ్రాంతి తీసుకుని మర్నాటి నుండి వియ్యపురాళ్ళిద్దరికీ పూర్తి విశ్రాంతిని ఇచ్చి వంట పనిలో మునిగిపోయింది. అక్కడ ఆవిడ ఉన్నన్నాళ్ళూ రెండు పూటలా వంట పని ఇంతమందికీ ఒక్కర్తే చేసి పెట్టేది.
తన చేత్తో వండి కూతురికి పెట్టాలని ఆవిడ ఆశ. పదిహేను రోజుల తరువాత పీసపాటి తాతయ్య అమ్మమ్మను పిలిచి, ఎల్లుండి మంచిరోజని మీకు రిటర్న్ జర్నీకి టికెట్ తెప్పించానని చెప్పి టికెట్ చేతిలో పెట్టేసరికి ఏమీ అనలేక మౌనంగా లోపలికి వెళ్ళిపోయింది.
కూతురిని, మనవరాలిని చూసుకుంటూ మరో వారం రోజులైనా ఉంటే బాగుండునని ఆవిడ ఆశ. కానీ వియ్యాలవారు వెళ్ళిపొమ్మని డైరెక్ట్ గా చెప్పాక కూడా ఇంక ఏమీ చెప్పలేక తిరిగి తెనాలి చేరుకుంది.
ఆవిడ తెనాలి చేరేసరికి ఆవిడ కోసం ఒక షాకింగ్ న్యూస్ ఎదురుచూస్తోంది. అమ్మమ్మ వంట చేసి పెడుతున్న దంపతులు తమ పిల్లల దగ్గరకు వెళ్ళిపోతున్న కారణంగా ఆవిడకు ఉన్న ఆ చిన్నపాటి ఆధారం కూడా లేకుండా పోయింది.
ఇక ఒక ఇంట్లోనే వంటకి కుదరడం అని కాకుండా ఎవరి ఇంట్లో పెళ్ళి, బారసాల, గృహప్రవేశం, తద్దినం ఇలా ఏ కార్యక్రమం ఎక్కడ ఉందని తెలిసినా వెళ్ళి వాళ్ళను కలిసి వంట బాధ్యత తనకు అప్పచెప్పమని అడగసాగింది.
అందరికీ ఆవిడ వంట బాగా చేస్తుందని తెలిసిపోవడంతో కాదనకుండా ఆవిడకే వంట బాధ్యత అప్పజెప్పసాగారు. వాళ్ళు చెప్పిన వంటలు వండి, ఎంత ఇస్తే అంతే పుచ్చుకొనేది తప్ప ఇంత అని డిమాండ్ చేసేది కాదు. దానితో అవకాశాలు బాగా వస్తున్నా నిత్యం పని ఉండేది కాదు. దానితో ఒక్కోసారి పస్తులు ఉండక తప్పేది కాదు.
ఇంతలో డాక్టర్ రాజేశ్వరమ్మ గారు కూడా హైదరాబాదులో ఉంటున్న మేనల్లుడి దగ్గరకు శాశ్వతంగా వెళిపోతున్నారని తెలిసి ఉన్న ఒక్క స్నేహితురాలూ దూరంగా వెళ్ళిపోతున్నందుకు బాధ పడింది.
డాక్టర్ రాజేశ్వరమ్మ గారు అవివాహిత. మేనల్లుడిని కన్న కొడుకు లాగే సాకి పెద్ద చేసారు. అతనికి కూడా మేనత్త అంటే ప్రాణం. వయసు పైబడుతున్న మేనత్త ఒక్కరూ తెనాలిలో ఉండడం ఇష్టపడక తన దగ్గరకు వచ్చి ఉండమని బలవంతం చేయడంతో ఆవిడ కూడా వెళ్ళిపోవడానికే నిశ్చయించుకున్నారు.
అమ్మమ్మ ఆవిడను కలిసి “మీరు కూడా నన్ను వదిలేసి వెళ్ళిపోతున్నారు. నాకు చాలా బాధగా ఉంది” అంది. అందుకావిడ “ఎందుకు రాజ్యలక్ష్మి గారూ బాధ పడతారు. నేను వెళ్తున్నానే గానీ, మీ సంగతి పట్టించుకోకుండా వెళ్తానని ఎలా అనుకున్నారు? నేను వెళ్ళి అక్కడ కాస్త పరిచయాలు పెరగగానే మిమ్మల్ని కూడా హైదరాబాదు తీసుకెళ్ళిపోతాను. మీరేం బెంగ పడకండి” అంటూ అమ్మమ్మకు ధైర్యం చెప్పారు.
“మీకు నా మనసులో ఆ మాత్రం అభిమానం ఉంది. అదే చాలు. నేను ఈ ఊరు వదిలి ఎక్కడికీ రాలేనండీ!” అని బదులిచ్చింది అమ్మమ్మ.
“మానింది మందు, బతికింది ఊరు రాజ్యలక్ష్మి గారూ! మీరు ఇక్కడ ఇబ్బంది పడుతూ ఉండేకన్నా హైదరాబాదు లాంటి మహా నగరంలో అయితే చేతి నిండా పని ఉంటుంది. ఒక్కరోజు కూడా ఖాళీ ఉండదు సరికదా మీరే మరో నలుగురికి పని ఇవ్వొచ్చు. నా మాట మీద నమ్మకం ఉంచండి. నెల రోజులలో మిమ్మల్ని హైదరాబాదు రప్పించి, చేతి నిండా పని ఇప్పించే పూచీ నాది” అన్నారు డాక్టర్ రాజేశ్వరమ్మ గారు.
             ****** సశేషం *******
రచన: గిరిజరాణి కలవల
 “మండోదరరావు మూర్ఖత్వం “
“మీలాంటివాడే చెపితే వినడు, కొడితే ఏడుస్తాడట.. చస్తున్నా మీతో.. “ పెనం మీద అట్టు తిరగేస్తూ అంది రావణి.
“ఏంటోయ్!  ఇప్పుడు నేనేం చేసానూ?  నామీద ఎగురుతున్నావు”అన్నాడు మండోదరరావు.
“ఏం చేయలేదు అని అనండి… ఏం చేసినా, ఏం చెప్పినా రెట్టమతమే మీరు. ఫలానాది  తీసుకురండి అని ప్రత్యేకంగా చెపితే, అది తప్ప మిగతావన్నీ తెస్తారు. తేవద్దు అని ఏదైనా చెపితే అదే విపరీతంగా తెచ్చి పడేస్తారు. అయోమయం అనుకోవాలా? అధ్వాన్నం అనుకోవాలో, మూర్ఖత్వం అనుకోవాలో అర్థం కావడం లేదు మీరు. “
“ఇదిగో, ఈ డొంకతిరుగుడు కాదు కానీ, అసలేంటో చెప్పి చావు. “అన్నాడు.
“ఏంటి చెప్పేదీ? అసలు మన పేర్లు మార్చుకోవాలి ముందు. మన పెద్దవాళ్లకి బుద్ధి లేదు. మీకు పెట్టాల్సిన పేరు నాకు, నాకు పెట్టాల్సిన పేరు మీకు పెట్టారు. చెప్పినమాట వినని మూర్ఖశిఖామణి ఆ రావణాసురిడి పేరు మీకు తగిలించాల్సింది. సరిగ్గా సరిపోయేది “అంది.
“ఇప్పుడు నేను ఏ పరాయి ఆడదాన్నైనా ఎత్తుకొచ్చి పెట్టానంటావా? నీ అనుమానం అదేనా?   నేను అలాంటి వాడిని కాదనీ, అటువంటి పోకడలే నాకు లేవనీ నీకు తెలీనది కాదు కదే రావణీ! ఇప్పుడు నీకెందుకు వచ్చిందే అంతటి అనుమానం? “అన్నాడు మండోదరరావు.
“ఇప్పుడు అదొక్కటే తక్కువయింది.. అందరిలోనూ మీ మూర్ఖత్వపు పనులతో నాకు తల కొట్టేసినట్టుంది. మీకు తోచిందే చేస్తారు. కానీ అయ్యో ఎదుటివారు చెప్పారే.. ఓసారి వింటే ఏంటీ అని అనుకోరుకదా! చిన్న చిన్న విషయాలలో కూడా, మీరు పట్టిన కుందేలుకి మూడే  కాళ్ళు అని వాదిస్తారు. బజారులో పరువు పోతోంది. కారు కొని పదేళ్ళయింది. డ్రెవింగా సరిగ్గా వచ్చేడవదు. డ్రైవరినా పెట్టుకోరు.  ఖాళీగా ఉన్నప్పుడు  వాడు కారులో ఏసీ వేసుకుని పడుకుంటాడని అడ్డంగా వాదిస్తారు. మీకేమో రివర్స్ చేస్తే ముందుకి రాదు. ముందుకొస్తే టర్నింగ్ తిప్పలేరు. గేరేజిలోనుంచి తీసేటపుడు, లోపలకి పెట్టేటప్పుడు విజిల్ ఊదుతూ లెఫ్ట్, రైట్ , ముందుకి, వెనక్కి, పక్క కి చెప్పడమే సరిపోతోంది నాకు. వీధిలో అందరూ నాకు ట్రాఫిక్ కానిస్టేబుల్ అని పేరు పెట్టారు. మొన్నటికి మొన్న.. మీరు మెయిన్ రోడ్డు మీదకి వెళ్ళడానికి రైట్ టర్న్ తిప్పితే పాపం ఎదురింటాయన వచ్చి, అటువేపు రోడ్డు రిపేర్ లో ఉందని చెపితే…  ‘ రాత్రేగా నేను వచ్చిందీ, బానే ఉందని’ మీ మూర్ఖత్వం తో అడ్డంగా వాదించి,   ‘ సీతయ్య.. వీడు ఎవడి మాటా వినడు’ లాగా, ఆయన చెప్పింది వినకుండా వెళ్ళారు.. అక్కడ రోడ్డు రిపేరులో ఉండేసరికి కారుని రివర్స్ చేసుకోవడం చేతకాక, అక్కడే వదిలేసి, వెర్రిమొహం వేసుకుని, నడుచుకుంటూ వెనక్కి వచ్చారు. వీధిలో అందరూ నవ్వడమే. “
“ఎవరేమనుకున్నా డోంట్ కేర్.. నా ధోరణి నాదేనోయ్.. నేనింతే.. నన్ను ఎవరూ మార్చలేరు. నాకెలా తోస్తే, నాకెలా అనిపిస్తే అలాగే చేస్తాను. “
“ఔను, పూర్తిగా తెలిసున్నవాడికైనా చెప్పగలం, పూర్తిగా తెలీనివాడికైనా చెప్పగలం… మీవంటి మూర్ఖశిఖామణుల కి చెప్పడం ఆ బ్రహ్మ తరం కూడా కాదు. నా ఖర్మ ఇంతే.. “
*.      *.       *
“అన్నయ్యా!  హలో, అన్నయ్యా! “
“హలో, ఏమ్మా ! రావణీ ! ఎలా ఉన్నారమ్మా నువ్వూ, బావ మండోదరరావూ, కులాసాయేనా? “అన్నాడు శూర్పణేకశ్వరరావు.
“బాగానే ఉన్నాం అన్నయ్యా !  ఈయనని గవర్నమెంట్ క్వారైంటైన్ లో పెట్టారు అన్నయ్యా! “
“అరే, ఏమైందమ్మా? కొంపతీసి బావగారికి పాజిటివ్ వచ్చిందా?  అక్కడ నా పలుకుబడి తో వాళ్ళ ముక్కూచెవులు పట్టుకుని ఆడించి, బావగారిని ఇంటికి తీసుకురమ్మంటావా?”అన్నాడు.
“వద్దన్నయ్యోయ్! ఆ పని మాత్రం చెయ్యకు.. అయినా మీ బావ ఎప్పుడూ నెగటివే కదన్నయ్యా! ఆయనకి పాజిటివ్ మాటలే రావు… ఇక కరోనా పాజిటివ్  ఆయన గుమ్మం కూడా ఎక్కదు. మొన్న ముంబయి వెళ్లి వచ్చారు కదా! ఎయిర్ పోర్ట్ లో హోమ్ క్వారైంటైన్ అని చేతి మీద ముద్ర వేశారు. అది పాటించకుండా బజారులో తిరుగుతూండేసరికి ఎవరో  కంప్లయింట్ ఇచ్చారు.. వచ్చి లాక్కెళ్ళారు. అప్పటికీ చెపుతూనే ఉన్నాను.. మాస్క్ పెట్టుకోండీ, పద్నాలుగు రోజులు ఇంటి పట్టునే ఉండండీ అని… మనదంతా ఎడ్డెమంటే తెడ్డెం కదా!  వినిపించుకోకుండా నాతో  ‘ఏం  కాదులే’ అంటూ అడ్డంగా వాదించారు. దెబ్బకి వెళ్లి అక్కడ కూర్చున్నారు. ఏం ఫర్వాలేదు లే… పద్నాలుగేళ్ళ నుండీ ఈ మూర్ఖపు మొగుడితో సతమతమవుతున్నాను.  ఒక్క పద్నాలుగు రోజులైనా ప్రశాంతంగా ఉంటాను. ఆ తర్వాత మళ్లీ ఎలాగూ తప్పదు నాకు. “.
“అయ్యో, ఔనా!  ఈ కరోనా, ఈ క్వారెంటైన్ బావలో  మార్పు తెస్తుందేమో చూద్దామమ్మా! కాస్త మాట విని మనుషుల్లో పడతాడేమో.. మొండితనం తగ్గుతుంది. ఇదీ ఒకందుకు మంచిదేమో. సరే మరి ఉంటాను. జాగ్రత్తగా ఉండమ్మా! “
సమాప్తం.
రచన: కన్నెగంటి అనసూయ
అయ్యేల కిష్ణాస్టమి.
సరోజ్ని ఆల్లింటికి  కూతంత  అయిదారిళ్లవతల…దేవుణ్ణెట్టేరేవో..సందలడేకొద్దీ.. ఏ  పిల్లోడి మొఖం చూస్నా.. ..ఉట్టికొడతం ఇంకెప్పుడానే ఉబలాటవే  కనిపిత్తుంటే..ఈధరుగు మీద కూకుని..ఆల్లనే గమనిత్తా మాట్తాడుకుంట్నారు..సరోజ్నీ, సేసారత్నం,  సత్తెమ్మా, మూలింటి ముప్పరాజోళ్ల కోడలూ.. సందులో ఎంకాయమ్మా..అందరూను.
అయ్యాల మొదలెట్టి..ఇగ ఏడ్రోజుల పాటు సందడే సందడి..
..మూడేళ్ల కిందట…తొమ్మిది, పదో తరగతి సదివే పిల్లలంతా యధాలాపంగా  .సేద్దారనుకున్న కిష్ణాస్టమి కాత్తా..పెద్దోళ్ళు కూడా కలిసొచ్చి తోసినోళ్లకి తోసినంతా  సందాలేసేరేవో..మూడేళ్ళు తిరిగే తలికి అదో పెద్ద పండగలాగయిపోయింది…
తొలేడాది..కొబ్బరాకుల్తో సిన్న పందిరేసి..దేవుణ్ణెట్టి..ఆ సందేల ఉట్టి కట్టి  అడావిడి సేసినోళ్ళు…రెండ్రోజులు పోయాకా..లెక్కలేత్తే..ఆల్లూ.. ఈల్లూ ఇఛ్చిన డబ్బులేగాకుండాను..దేవుడ్డిబ్బీలో  దేవుడికి పళ్ళిత్తాకొచ్చినోళ్ళు ఏసిన డబ్బుల్తో కలిపి…” వచ్చే ఏటికి సరిపోతాయని ఆమట్నే  అందరూ కల్సెల్లి  ఆ ఊరి మున్సబు గారికప్పజెప్పి..వచ్చే ఏడు తీస్కుంటామని సెప్పొచ్చేరు.
అలాగలాగ..మొదట్లో ఒకనాడే సేసిన పండక్కాత్తా..మూడేళ్ళయ్యేతలికి    మూడ్రోజులల్లా ఐదయ్యి..ఇయ్యేడాది ఏడ్రోజులకి పాకింది. మొదట్రోజెలాగ ఉట్టి కొడతంతోనే సరిపోద్దమో..మిగతా మూడ్రోజులూ ..ఓనాడరికతెడితే , మర్నాడు..ఊళ్ళోవాళ్తో భజన్జేయించటం, మూడోనాడు..సురభోల్లని పిల్సి నాటకం పెట్టిచ్చేదాకా వచ్చేసింది పండగ. ఇక ఐదోనాడు దేవుణ్ణెత్తేసి..సాగనంపి…ఎవరిళ్లకాళ్ళు పోయివోరు. మర్నాడు తీరిగ్గా వచ్చి పందిళ్ళిప్పేసి..ఎవరి కర్రలాళ్ళు..ఎవరి గిన్నెలాళ్ళు..ఎవరి కుర్సీలాళ్ళు , ఎవరిచ్చిన తాటకులాళ్ళు ఎడ్లబళ్ల మీదేసుకుని పట్టూపోయీవోరు. అయిదార్రోజులయ్యి..నీర్సాలు తగ్గేకా తీరిగ్గా లెక్కల్సూసి మిగిలిందంతా మున్సబు సేతుల్లో పోత్తం అనువాయితయ్యింది.
అలాటిది..ఇయ్యేడు ఏడ్రోజులంట కిష్ణాస్టమి. మామూలుగా ఎప్పుడూ పెట్టే పోగ్రావుల్కి బుర్రకత, ఓ పాత సినివా వచ్చి సేరింది.
అయితే ..కిష్ణాస్టమి సేత్తన్నన్ని రోజులూ.. మైకు…
“ య్యే..య్యే..య్యే..కిష్టా..ముకుందా..మురారీ..రీ రీ రీ “ అంటా మొదలెట్టి  కొంతసేపు మోమాటం కొద్దీ దేవుడి పాటలేసి..ఆ తరవాత తైతక్కల పాటలేత్తారేవో..పిల్లలంతా పందిట్టో సేరి ఒకటే ఆటలు.
పరిగెత్తీ ఆట్లు కొందరైతే..పట్టుకునే ఆట్లు కొందరు. అయుటయ్యినోడికి   ఆకు పేర్జెప్పి తెమ్మని దాక్కునేవోళ్ళు కొందరైతే.. తొక్కుడు బిళ్ళలాట కొందరు..ఉప్పులగుప్ప వయ్యారిభావా అంటా..సేతుల్లో సేత్లేసి గట్టిగా పట్టుకుని ఎనక్కి ఇరుసుకుంటా రౌండ్రౌండుగా తిరిగి ఆడుకునేవాళ్లు కొంతమంది.  ఎవరి జతకత్తులు ఆళ్లకే. ఆడనివ్వనోళ్ళు ..దేవురు ముఖాలేసుకుని గుంజలకి ఏళ్లాడతా..ఆడతన్నవాళ్లని సూత్తా ఉంటారు..
ఏమాటకామాటే సెప్పుకోవాలన్నట్టు కిష్టాట్తం పండగొచ్చిందంటే ఆ ఈధి ఈధంతా అదో తీర్తంలాగుంటాది..
అరుగులరగాలిగానీ ఆడోళ్లు మాత్రం లోనకెల్లరన్నట్టుంటాది..ఏలాకోలాలూ..ఎక్కిరింతలూ..గుసగుసలూ..గోక్కోవటాల్తోను..
అయ్యాల అప్పటికే అక్కడికి సేరుకున్నోల్లోపక్క కవుర్లల్లో మునిగి తేల్తంటే..
“ఇయ్యాలుట్టి కొడతం ఒక్కటేనేటే సరోజ్నే? లేపోతే ఇంకోటేదైనా పెట్టేరా  ఈళ్ళు సూత్తాకి..?” అంటా వచ్చింది మనవణ్ణి సంకలో ఏసుకుని  నలమాటోరి నర్సమ్మ..
“ఏటా అంతేగదా మరి. అయినా ఏటాలస్సెం. ఈపాటికే వత్తావనుకున్నాను..వణ్నంగూడా తినేసొచ్చేసావా ఏటి? ” అంది నర్సమ్మెనక్కి, సంకలో మనవడెనక్కీ  మార్సి మార్సి సూత్తా..సందులో ఎంకాయమ్మ..
“ ..తెవిలి సత్తేనా? ఎప్పుడనగా మొదలెట్టేనో..పెందలాడే వచ్చేద్దారని. పిల్లోడు ఊరెల్తన్నాడు..ఆడి బామ్మర్ధి పొలం కొనుక్కున్నాడంట ఆళ్ళూర్లో. సేలో సేను కలుత్తుందని ..కొంట్నానత్తా అన్నాడు. రెండు మూడు నోట్లు  రాసి మరీ కొంట్నాడు. ..
ఆ పిల్లోడికి…అమ్మొత్తందని తెలిత్తే సాలు..తల్తాకట్తేట్టయినా కొనేత్తాడు..ఏదీ వదల్డు. ఏమాటకామాటే…  మావోడూ సర్ధేడనుకో ఏమాత్రవో తక్కువైతేనీ..! లేపోతే ఇదూరుకుంటదా..” అని గొణుక్కుంటన్నట్టుగా అని మల్లీ తనే…
“…రేపు రాతకోతలంట. సాచ్చి సంతకవెట్టాలనడిగితే  ఎల్తన్నాడు..కోడలు ఆడికి వణ్నవెడతంటే..ఈణ్ణేసుకుని ఇటొచ్చేను. ఆల్లమ్మ సంక దిగనంటా ఒకటే ఏడుపు..” అంది సంకలోంచి జారిపోతన్న పిల్లోణ్ని భుజమ్మీదకి ఎగేత్తా..
“ఎవరాళ్ళు..? కొన్నోళ్ళు..”  అనడిగింది..రెడ్డొచ్చేడు మొదలెట్తన్నట్టు..నర్సమ్మ సెప్పినంతసేపూ ఇనకుండా అటూ ఇటూ సూత్తా  సేత్తా కూచ్చుందేవో..మజ్జలో కలగజేసుకుని మూలింటి ముప్పరాజోళ్ళ కోడలు..తీరుబడిగా కాల్లు సాపుకుని నర్సమ్మొంక సూత్తా..
“మా కోడల్సంగతి…ఆల్లన్నయ్య పొలం  కొంటుంటేనీ…”
“..అదే సెబ్దారని మర్సేపోయాను..మొన్నా మజ్జన  మందు బత్తాల కోసవని  ఎల్తే అక్కడ కాసేపుందాల్సొచ్చిందట.మీ అబ్బాయి…. పక్కనే ఉన్నాయన్తో ఏదో మాటా ఊసూ వచ్చి..మీ కోడలు అన్నగారు తెల్సని సెప్పేరంట ఈయన. ఆ మాట మీద….” సేనా బాగా సేత్తాడు ఎగసాయం “ అన్జెప్పేడంట. ఎంత మురుసుకున్నారో వచ్చేకా  సెప్తాను..సెబ్దారని మర్సేపోయేను ఈ పందగ్గోల్లోపడి..”  అనేసి..పందిరి కేసి సూత్తా కూకుందేవో..
“అదే.. నేన్జెప్పలేదా..సేలా బాగా సేత్తాడు..పొలాన్నట్టుకుని వదల్డంటే వదుల్డు..గేదెనట్టుకున్న జలగల్లేని. ఆ  మజ్జినెప్పుడో టీవీలో కూడా సూపిచ్చేరు..అస్సర్లేగానీ..మియ్యందరియ్యీ అయిపొయ్యినియ్యా..వంటా అదీని..” అనడిగింది నర్సమ్మ..
“ ఆ..ఇంకేం వంటా..?ఈధిలో ఇంత సందడిగా ఉంటే వంటేంజేత్తావని నేను పొద్దున్నే సాయంత్రానిక్కూడా సరిపోయేతట్టు..పప్పుసారెట్టేసి… అయిదారొంకాయులుంటే  నాలుగుల్లిపాయలేసి..పాలోసిన కూరొండేసేను. మా గిలక్కి పప్పుసార్లో..గుమ్మడొడియాలుంటే సాలు. ఎంతన్నవన్నా తినేద్ది..” అంది సరోజ్ని..
సరోజ్ని ఇలాగంటన్నంతలోనే..పిల్లలంతా కెవ్వుమనరిసేరేవో..అందరూ అయ్యేపు తిరిగేరు  అదేటో సూద్దారని..
సరిగ్గా అప్పుడే పసుపూ, కుంకం రాసి మావిడాకులయ్యీ  కట్టి కర్ర మజ్జలో గిలక్కట్టి దానికి కుండనేలాడదీసి పకి నిలబెట్టేరేవో….దాన్ని సూత్తానే…ఒకటే..గంతులు గంతులు పిల్లలు. గడిసినేడు మజ్జానవే కట్తేసేరేవో..ఆకతాయోళ్లెవరో..రాళ్లతో కొట్టి పగలగొట్తేరని..ఇయ్యేడాది..ఇంతాలెస్సంగా కడతన్నావని..సందాకొచ్చినప్పుడే సెప్పేరు..    పాడైపోతాయని పాచ్చొక్కా  తొడుక్కునొచ్చినోల్లు కొందరైతే..ఒంటిమీచ్చొక్కా లేకుండా ఒక్క లాగూతోనే బకెట్ట్నిండా నీళ్ళోసుకుని  అందులో సెంబుతో వచ్చేసినోల్లు కొందరు.
అప్పటికి గిలకమ్మా, శీనూ అక్కడికెల్లిపోయి  సేలా సేపయ్యింది.
ఆ మజ్జానం పిల్లలిలాగ ఎల్తారనే..దగ్గిరుండి సూస్కోవచ్చని వెంకటేస్స్వర్రావు గూడా  ఇంటోనే ఉన్నాడేవో..కాసిన్ని ఉల్లిపాయలూ, పచ్చి మిర్గాయలూ కోసి అందులో అల్లం నూరి కలిపేసి పకోడీలేసిందేవో..కడుపునిండా పెట్టి పంపింది..పిల్లలిద్దర్నీని ఆలీసం అయినా ఇబ్బందుండదని.
మాట్తాడతందన్నమాటేగానీ  కనుసీకటడతందేవో.. పిల్లలెక్కడన్నా ఆపిత్తారేవోనని కళ్లతోనే  ఎతికేత్తా  ఉంది..సరోజ్ని..
ఎక్కడా అజాఅయిపూ లేరు..కాసేపలాగే సూత్తా కూకుని ..ఇంక ఇసుగొచ్చి..
“ఊ..ఆళ్లే ఉంటార్లే ..ఇక్కడే ఎక్కడో..! ఇక్కడో పక్క ఉట్టి కొడుతుంటే ఆల్లేక్కడికి పోతారు..” అని తనకి తనే సరిపుచ్చుకుని..ఉట్టికొట్తే వైపే సూత్తా కూకుంది సరోజ్ని.
పిల్లల అల్లరితో పాటు ఒకటే మైకు గరగర మంటుంటే ఒకరి మాటొకరికి ఇనిపిత్తా లేదు.
ఉట్టికొడతం మొదలైనట్టు తెలుత్తానే ఉంది ఉండుండి అరుత్తున్న పిల్లల్ని సూత్తంటే..
కర్రక్కట్టిన గిలక మీద నించి ఏగోరబ్బులు తాళ్లాగుతుంటే..కుండ పైకెల్తంది. తాడొదుల్తుంటే కుండ కిందకొత్తంది..అలా వచ్చినప్పుడల్లాను..పిల్లలు దాన్నెలాగైనా పగలగొట్తాలని ..ముందు మెల్లగా పరిగెత్తి..ఒక్కసారిగా ఏగం పెంచి కుండ దగ్గరకెల్లేతలికి ఒక్కెగురురెగిరి సేత్తోనో, సేతిలో కర్రతోనో.. కొడతాకి సూత్తన్నారు. ఆల్లలా పరిగెత్తుతున్నప్పుడు ఆ పక్కా ఈ పక్కా నిలబడ్దా పిల్ల పితకా, ఒకల్లిద్దరు పెద్దోల్లూ..ఆళ్ల మీద సెంబుతో ఇస్సురుగా నీల్లు కొడతా ఆల్లకి ఉసారు తెప్పిత్తన్నారు.
పిడత కొట్టుడు మాంచి ఉసారుగా సాగుతుందేవో..ఊళ్ళో జనవంతా సుట్టూ సేరి ఆ పక్కా, ఈపక్కా గుంపుగా నిలబడి సూత్తా నవ్వుకుంటా..   “తగిలిందిరా నాస్సావిరంగా దెబ్బ…” అనే వాల్లొకళ్లైతే..
పిల్లలు ఉరుకులెత్తినప్పుడల్లా.”పగిలిందిరా కుండ..” అనీవోల్లు కొందరు..
జనాలు పెరిగే కొద్దీ అక్కడంతా మూసుపోయిందేవో..ఏవీ కనిపిచ్చాపోతంతో..అరుగుమీంచి లేసి నాలుగడుగులు అటేసి..కనిపిచ్చేతట్టు ..ఉమ్డిల్లోరరుగెక్కి నిలబడ్దారు..ఆడోళ్లందరూను..
కను సీకటి పడతందేవో..పిడత కొడతం సూత్తానే ఇంకో పక్క ఎవరి పిల్లలకోసవాళ్లు  నించున్న సోటే నిలబడి ఎతుకుతువే సరిపోయింది..
ఒల్లనిండా నీళ్లతో ఏమాపిత్తారు.? ఆపిత్తే మాత్తారం ..ఈ సీకట్లో తెలుత్తారా..ఎవరెవరెవళ్ళొ..
ఎవళ్లాలోసనల్లో ఆళ్ళుండగా…
“ పోయినేడు..ఎవురు పగలగొట్టెరే అమ్మాయ్ పిడత..గేపకం లేదు..” అంది సందులో ఎంకాయమ్మ సరోజ్నొంక సూత్తా..గోల్లో ఇనపడదేవోనననుకుంటా గట్టిగా అరిసింది..
“ అదే..సూరబ్బులు కొడుకు. పెద్దోడు. పొడుగ్గా ఉంటాడేవో..ఇట్తే పగలగొట్టేడని సెప్పుకున్నారుగదా అందరూను..”
“ అవున్నాగ్గేపకం ఉంది..కుండలో వంద రూపాయల సిల్లరేత్తే ..అది పగిలిపోయి సిల్లరంతా సెల్లా సెదురుగా పడి ఆల్లూ ఈల్లూ ఏరేసుకున్నాక్కా..పాతిక రూపాలో ఎంతో దొరికినియ్యంట. మావోడు సెప్పేడు. ..”
“ అవున్నిజవే..ఈయనా అన్నారిదేమాట..అలా ఏరేసుకుమ్తే ఏరేసుకున్నారుగానీ..పిడత కొట్టినోడికి మాత్తారం..వందా ఇచ్చేద్దారి వచ్చే యేట్నించీ అనుకున్నారంట. మరియ్యేడు ఎంతేసేరో ఏవో..ఇత్తారో సత్తారో…ఇచ్చినప్పుడు..సూద్దారి..” అందింకోకావె..
ఈల్లిలా మాటాడుకుంటుంటే సీకట్లో ఎవరో ఏడుత్తా ఇటే వత్తన్నట్టనిపించటు సూసేరేవో..గట్టిగా ఏడుత్తా..మజ్జ మజ్జలో..ఎనకెనక్కి తిరిగి ఎనకే వత్తన్న ఆల్లక్కెనక్కి సూత్తా..” అమ్మతో సెప్పి నిన్ను కొట్టిచ్చాపోతే సూడు నాపేరు శీనే కాదు..” అంటా వత్తన్న కొడుకునీ కూతుర్నీ సూసి సరోజ్ని..తెల్లబోయినట్తయిపోయిందో నిమిషం..
ఆడెనకే గిలక..సేతిలో పిచ్చిగ్గొట్టంతో..
దాన్నలా తయారు సేత్తాకి..రెండు మూడ్రోజులు దాంతోనే ఉంటం గుర్తొచ్చింది సరోజ్నికి.
అంతకు ముందు వారం పది రోజుల్నుండీ గెడ కర్ర ముక్కలు ఒకట్రెండు కొట్టుకు రమ్మని గునుపుండేతట్టు సూసి కొట్టిచ్చమని సెవులో జోరీగల్లే ఊదరగొట్తేసి మరీ  సెప్తుం,సేలో  కూల్లోల్లు కలుపు తీత్తంటే ఆ అడావిళ్ళొ ఆల్ల నాన్న మర్సిపోయి వచ్చేత్తం..గిలకమ్మ సణుగుళ్ళూ అయిదార్రోజులు నడిసాకా..ఒకనాడు తేనే తెచ్చాడు ..వెంకటేస్వర్రావు.
ఇంత మొకవయ్యింది గిలక్కి ఆట్ని సూసి.
“ అక్కా ఇయ్యంతుకే “ అనడిగిన శీనుకి..
“ నీకేరా..! పిచ్చిగ్గొట్తవంటారు దీన్ని.  పిడత కొడతాకి ఎగురుతారుగదా..అప్పుడుదీన్నిండా నీళ్ళు పట్తేసి..వాళ్లకేసి ఇస్సురుగా కొట్తాలన్నమాట..సూపిత్తాన్లె సేసేకా..అయినా అప్పుడు సూసేవుగదా..తెలవనట్తడుగుతున్నావేటి” అంది గిలక.
“నాకేనా? ..” అన్నాడు ఆల్లక్క దగ్గరకంటా కూకుని.
ఆల్ల నాన్ననడిగి..తొళికి తీసుకుని గునుపు దగ్గర సిన్న సిల్లెట్టింది. అదయ్యాకా  సన్నటి గెడకర్ర పుల్ల ముక్క తీసుకుని దాని సివర సుట్టూ ఊడకుండా మెత్తటి గుడ్డ సుట్తేసి దాన్ని గునుపు దగ్గర సిల్లెట్టిన వైపు కాకుండా రెమ్డో వపు నించి లోనకి నెట్టి అటూ ఇటూ ఆడించి సూసింది. ..అది బిగుతుగా ఉందనిపిచ్చేకా..అక్కడే బక్కెట్లో..ఉన్న నీళ్లల్లో దాన్ని ముంచి గుడ్ద సుట్టిన కర్రని ఎనక్కి లాగేతలికి గెడకర్ర నిందా నీళ్ళు సేరేయేమో..అప్పటికప్పుడు శీను పొట్తకేసి గురిపెట్టి ఇస్సురుగా సేతిలో పుల్లని లోనకి నెట్టింది..గునుపు  దగ్గర సిల్లుల్లోంచి నీల్లొచ్చి శీనుని తడిపేసేయేమో..వాణ్ణి..వాడి ఆనాందాన్ని పట్తతరంకాపోయింది..
ఇదంతా సేత్తన్నంతసేపూ..సరోజ్నీ,, ఆల్లాయన ఎంకటేస్వర్రావు..ఓ కంట గమనిత్తానే ఉన్నారేవో..
   “ఆ పనేదో మీరే సెయ్యచ్చు గదా..దాని సెయ్యి తెగితే మనవే బాధపడాల “ అంది సరోజ్ని మొగుడితో..
“ఏవవదులే. సెయ్ నియ్..ఆల్లకీ రావాలి గదా..అదో సరదా..” అన్నాడు ఎంకటేస్వర్రావు..పురిపెంగా పిల్లలిద్దర్నీసూసుకుమ్టా..
అయిదారుసార్లు అలా నీల్లు కొట్టి సరదా తీరిందనుకున్నాకా తమ్ముడికిచ్చేసి ఎలా కొట్తాలో సూపెట్టింది గిలక.
అయిదారు సార్లు..రాపోయినా ఆరోసారి ఆడికెప్పుడైతే పిచ్చిగ్గొట్తంతో పిచికారీ సేత్తం వచ్చేసిందో ఇంకాడ్ని..ఇంట్లో ఆపలేపోయేరు..ఎప్పుడెప్పుడెల్లి తన సేయితుల్కి సూపిచ్చేద్దారా అని ఆడి కంగారు..
“ఒరేయ్ తింగరోడా…అలా సూపిచ్చగూడదు. అయ్యేల ఒకేసారి సూపిత్తే బాగుంటాదని “ గిలకనేతలికి.. సర్లెమ్మన్నాడు గానీ అయ్యల్టి రోజొచ్చేదాకా దాన్నలాగ వళ్లో పెట్టుకునే పడుకునీవోడు..ఆడికినిదరట్తేకా నిద్దట్లో పక్కకి వత్తిగిల్తే అదెక్కడ గుచ్చుకుంటాదోనని తీసి పక్కనెట్టీవోడు నవ్వుకుంటాను ఎంకటేశ్వర్రావు.
నిద్దర్లెసేకా కూడా ఇంకత్తమానూను దాంతోనే. తీత్తం..ఇల్లంతా నీల్లు కొట్టేత్తం.. అక్కడ పెట్టేత్తం..ఎవరెక్కడ జారి పడతారోనని అదో భయ్యం సరోజ్నీకి.
కిష్ణాస్టమెప్పుడొత్తాదాని అంతిదిగా సూసినోడు అసల టైవొచ్చేతలికి ఆడుకోకుండా ఈ ఏడుత్తాలేటో..?
పాపం..పిచ్చిగుంట…వారానికి వారం కట్తపడతvE గాదు..ఆల్ల నాన్న సాయం సేత్తానన్నా వద్దని మరీ సేసింది…దీపాలమాస నాడు సిసింద్రీలు సేసినట్టు. అంత వరకైతే అనుకుంతాకేవుంది? తమ్ముడాడుకుంతాడలాగని..ఊళ్ళో వాల్లందరికంటే  ముందు బక్కెట్టెడు నీళ్లు మొయ్యలేక మొయ్యలేక మోసుకెల్లి….అక్కడెట్టి..అందరూ తన తమ్ముడి సేతిలోని పిచ్చిగ్గొట్తాన్ని అసూయగా సూత్తుంటే  మురిసిపోతా కూకుంది..
ఉట్టి కొదతం మొదలెట్టి..అరగంటైనా అవ్వనే లేదు. అప్పుదే ఏం గొడవొచ్చిందో..
అనుకుంటన్నంతలో..దూసుకుంటా రానే వచ్చేసింది గిలకమ్మ..కాళ్లని నేలకి దబ్బా..దబ్బా..బదుకుంటాను.
“ఏవయ్యిందే? ఎంతుకేడుత్తున్నాడాడు..” అని ఓ పక్కన అడుగుతున్నా..సమాధానం సెప్పకుండా తిన్నగా ఇంటికేసి నడుత్తుంటే ..దానెనకాలే ఏడుత్తానే ఓ సేత్తో కళ్ళు నులుంకుంటా..ఇంకో సేత్తో సూపుడేలు గిలకెనక్కి గురెట్టి..” అమ్మతో సెప్తానుండు నీ సంగతి..సెప్పి కొట్టిచ్చాపోతే నా పేరు శీనుగాడుకాదు..” అని బెదిరిత్తా ..శీను.
“గబుక్కునెల్లి ఊరుకోబెట్టి ఉట్టికాడికంపాలి..లేదంటే ఈ ఏడుపుల్లో అది కాత్తా అయిపోద్ది. మళ్ళీ ఏడాదిగ్గాని రాదు..” అని మనసులో గొణుక్కుంటానే సేసేది లేక ఆ ఎనకే పరిగెత్తినట్టెల్లింది..సరోజ్నీ..
లోనకెల్తానే ఇంత దూరం ఇస్సిరి కొట్టింది పిచ్చిగ్గొట్టాన్ని గిలకమ్మ..
“ఎంతుకేడుత్తున్నాడే…కొట్టేవా? “ అంది పిల్లోడ్ని దగ్గిరికి తీసుకుంటాను సరోజ్ని..అదేం పట్టిచ్చుకోకుండాను..
దాంతో ఇంతెత్తునెగిరింది గిలక “నాకింకేం పన్లేదు మరి. ఆణ్ని కొడతం తప్ప..” అని ఎక్కెక్కిపడతా.. ఒక రాగం తీసి..”నువ్వూ నన్నే అను. నేనొకద్దాన్ని దొరికేను తేరగాను మీ అందరికీని…” అని ఉడుకుమోయింది..గిలక..
“పండగపూట కళ్లనీళ్ళెట్తకే బాబా..! ఎల్లేతప్పుడు బాగానే ఎల్లేరుగదాని నేననేది. ఇంతలో ఏమ్ముంచుకొచ్చిందని అడగరా పెద్దోళ్ళు..ఏడవకు. ఏడవకమ్మా…నా బంగారం కదా..ఏడవకు..” అంది సరోజ్ని పిల్లాణ్ణలా ఓ చేత్తో పట్టుకునే గిలక దగ్గరకంటా వచ్చి కన్నీళ్లు తుడుత్తా..
ఆ మాత్రందానికే..బీరువైపోయిన గిలక..
“ఆడు సూడమ్మా…కట్తపడి పిచ్చిగ్గొట్తం సేసేనా..అలాటిదక్కడెవ్వరికీ లేదు. ఉన్నా పన్జేత్తాల్లేదు. ఈడి పిచ్చిగ్గొట్తం నుంచెల్తన్నట్టు నీళ్ళు ఎవ్వరి పిచ్చిగ్గొట్తం నించీ ఎల్తం లేదు. అందరూ ఆల్లు తెచ్చుకున్నయ్యన్నీ పక్కనడేసి…సెంబుల్తో పోత్తం మొదలెట్టేరు. ఈడికి తెలవాలా?” అంది శీనెనక్కి సూత్తా..
“…ఇంతకీ ఏవయ్యిందో సెప్పు..అక్కడ పిడత కొట్తేత్తారు ఎవరో ఒకళ్ళు మీరెల్లేతలికి..” అని కంగారు పెట్తేసింది.. సరోజ్ని..
“కొడితే కొట్నియ్ ..ఇలాంటోళ్లుంటే అంతే..” అని శీనుగాడొంకో సూపిసిరి..
“..మా బడికాడ..ప్రసాదం మేస్టారుంటారు సూడు..ఆల్లింటికెవరో సుట్తాలొచ్చేరు ఏదో ఊర్నించి. ఆ సుట్తాల పిల్లోడు..ప్లాస్టిక్కుత్తెచ్చుకున్నాడు…పిచ్చిగ్గొట్తం. దాన్ని సూసేకా ఇదీడికి నచ్చలేదంటే అమ్మా..అది కావాలంటాడు..ఏడుత్తున్నాడలాగని అక్కడికీ ఆడితో మాట్టాడి..దీంతో ఓసారి కొట్తే…మా తమ్ముడు నీ దాంటో ఓసారి కొడతాడనడిగి ఇప్పిచ్చేనుగూడాను. పోన్లేమని ఇచ్చేడనుకో…ఇంక ఇవ్వడంట ఆ పిల్లోడి ప్లాస్టిక్ పిచ్చిగ్గొట్తం..అవతలాపిల్లోడేవో..పాపం బిక్కమొకవేసుకుని..సూత్తన్నాడు. ఇవ్వాపోతే ఆడేడిసేసేతట్టున్నాడు. ఏదో అడగ్గానే బాగానే ఇచ్చేడనుకో…ఆడిదాడికివ్వద్దా? ఇచ్చెయ్యాలిగదా? అయినా మంది మనకుండగా ఆడిది మనకెంతుకు సెప్పు…ఎంతకీ ఇత్తాలేదని లాక్కుని ఆడికిచ్చేనని ఆల్లందరెదురుగ్గాను..కిందబడి దొర్లేసి దొర్లెసి ఏడిసేత్తన్నాడు. మొన్నటికి మొన్న ఆల్లెవర్దో బేగ్గు సూసి కూడా ఈడిలాగే గొడవెట్తేడు…గేపకవుందో లేదో నీకు …అది గుర్తొచ్చి ఇలాగైతే ఎలాగని ఈడ్సిపెట్టి గూబ గుయ్యుమనేట్టు ఒక్కటిచ్చేను ఆమట్ని..అంతుకు ఏడుపు..”
నిజవేనేంట్రా అన్నట్టు కొడుక్కేసి సూసింది సరోజ్ని…
ఇంతలో..గిలకమ్మ ఏడుపు లంకిచ్చుకుని..
“..ఎంత కట్తపడి సేసేనో..ఈ ఎదవకోసవని. దానిక్కన్నవెడతంటే సెయ్యి కూడా తెగి రత్తవొచ్చింది..నానా..నువ్వూ సూత్తే తిడతారని..సేతులు దాసుకోలేక సచ్చేననుకో..ఈడిలా సేత్తాడని నాకేం తెల్సు..”
పిల్లోణ్నొదిలేసి..గిలకమ్మ దగ్గరకంటా ఎల్లి..భుజం సుట్టూ సెయ్యేసి దగ్గైరికి లాక్కుంటా..
“ఏడవకమ్మా..ఏడవకు..ఆడింకా సిన్నోడు కదా..పెద్దైతే ఆడికే తెలుత్తాది. నాకుదెలవదా..గెడకర్రట్టుకొచ్చేదాకా ఎంద తవుసట్తేవో…పిచ్చిగ్గొట్తం సేత్తవంటా మాటలా  ఏటి..? ఆ కట్తవేంటో..నాకు తెల్సు..” అంద్ఓ లేదో..
“నాకూదెల్సు…” అంటా గబుక్కున పిచ్చిగ్గొట్తం కాడికి ఒక్క దూకు దూకి దాన్నట్టుకుని ఈధిలోకి పరిగెత్తేడు శీను.
కళ్లు తుడ్సుకుంటా పెళ్లున్నవ్వి…
“ఉట్టి కొడతాకి..పెద్ద పెద్దోల్లు కూడా వచ్చేరమ్మా… ఆ అడావిళ్ళో ఈణ్ని తొక్కినా తొక్కేత్తారు..” అంటా ..కళ్లు తుడ్సుకుంటా ఆడెనకాలే ఈధిలోకి పరిగెత్తింది గిలక..
“ఆసి పిల్లల్లారా..మజ్జలో నేనేంటల్లా..” అనుకుంటా..అటే సూత్తా నిలబడిపోయింది..సరోజ్ని.
——-
రచన: మన్నెం శారద
“నాకు నీ పెళ్ళి చూడాలని వుందిరా. పెళ్లికొడుకు వేషంలో నువ్వు చాలా బాగుంటావు. నా కోరిక తమాషాగా అనిపిస్తోంది కదూ!”
“బావుంది. నీ సరదా కొసం ఎవర్ని బడితే వాళ్లని కట్టుకోమంటావేం ఖర్మ”
“అలా ఎందుకంటాను? నచ్చితేనే”
“అంటే ఏదో సంబంధం తెచ్చేవన్నమాట.”అన్నాడు సారధి శేఖర్‌ని పరీక్షగా చూస్తూ.
“ఓ విధంగా అంతేననుకో. కాని కథంతా విని ఆలోహ్చించి నీ నిర్ణయం తెలియబరచు”
సారధి మాట్లాడలేదు.
శేఖర్ కూడా కాస్సేపు మౌనంగా కూర్చుని చెప్పటం మొదలెట్టేడు. “మా ఇంగ్లీషు మాస్టారు శంకరంగారు ఈ ఊళ్ళోనే వున్నారురా. ఒకప్పుడాయిన క్లాసులోకి వస్తే పులిని చూచినట్లు గజగజలాడేవాళ్లం. అంత భయంలో వుంచేరాయన. అలా అని ఆయన దుర్వాసుడు కాదు. కేవలం చదువు విషయంలోనే ఆయనలా ప్రవర్తించేవారు. క్లాస్ బయటకు వచ్చేక ఆయన పిల్లలతో పిల్లవాడిలా కలసిపోయేవాడు.
స్కూల్లో బీదపిల్లలకి గుప్తంగా ఫీజులు కట్టడం, చదువులో వెనుకబడ్డవారికి వూరికనే ట్యూషన్ చెప్పటం, అంతటితో వూరుకోక భోజనాలు పెట్టడం, చాలా మంచి వ్యక్తి.
అలాంటి మాస్టారిప్పుడెలా వున్నారో తెలుసా? గుర్తుపట్టడమే కష్టం. బక్కచిక్కి కృంగిపొయి ఎంతో దీనంగా కన్పించారు.
నన్ను చూసి ఎంతగానో సంతోషించేరు.
పాపం మాటల మీద చెప్పేరు. భార్య పోయిందంట. ముగ్గుతూ ఆడపిల్లలే. పెద్ద పిల్ల బి.ఏ. పరీక్షలు వ్రాసిందట. ఆ అమ్మాయికి ఏదైనా మంచి సంబంధం వుంటే చూడమని చాలా జాలిగా అడిగేరు. అమ్మాయి బాగుంటుందని కూడా చెప్పేరు. ఆయన కట్నకానుకలు ఇచ్చుకోలేరు. పెన్షన్ డబ్బులతో ఇల్లు గడవడమే కష్టం ఆయనకు.
వెంటనే నాకు నువ్వే గుర్తొచ్చావు. కష్టాల్లో బ్రతికిన వాళ్లకి యితరుల కష్టాలు కూడా తేలిగ్గా అర్ధం అవుతా యంటారు.ఈ పెళ్లి చేసుకోవటంతో నువ్వు తోటివారిని ఆదుకొన్న ఆదర్శమూర్తివవుతావు.” అని శేఖర్ చెప్పటం ఆపి సారధి వంక చూసేడు.
సారధి మాట్లాడలేదు.
శేఖర్‌కి అనుమానం వేసింది. “నీకు యిష్టం లేదా?” అన్నాడు సూటిగా. సారధి  జవాబు చెప్పటానికి తడబడ్డాడు. “నాకప్పుడే పెళ్లి చేసుకోవాలని లేదురా” అన్నాడు మెల్లిగా.
శేఖర్‌కి కాస్త కష్టమనిపించింది.”పెళ్లి అప్పుడే చేసుకోవాలని లేదా? అసలు చేసుకోవాలని లేదా? లేక ఈ అమ్మాయిని చేసుకోవాలని లేదా?” సారధి కోపంగా చూసేడు.
“నిజమేరా! కేవలం జాలితో కట్టుకుంటే ఆ సంసారం ఏం బాగుంటుంది. ఆ అమ్మాయి ఎలా వుంటుందో తెలియవు, గుణగణాలు తెలియవు. పోనీ వాళ్ల ఆర్ధిక పరిస్థితి బాగా లేదు కాబట్టి డబ్బు సాయం చేసి ఆదుకుంటే బావుంటుంది” అన్నాడు.
శేఖర్ సారధి వైపు తీవ్రంగా చూసేడు.
“అవును. కష్టాలలో వున్నవారికి డబ్బు సహాయం చేయగల స్థాయికి ఎదిగేవు. కాని శంకరంగారు దానం పట్టేందుకు  పాత్ర వేసుకుని తిరగటం లేదు” అన్నాడు కోపంగా.
సారధి నిరుత్తురుడయి చూసేడు.
ఆ వెంటనే “ఇంతవరకూ వచ్చింది కాబట్టి చెబుతున్నాను. నన్ను క్షమించు. నేను ఒక అమ్మాయిని ప్రేమిస్తున్నాను. ఆమెను తప్ప మరెవ్వరినీ చేసుకోలేను.” అనేసేడు తల వంచుకొన్ గబగబా.
శేఖర్ సారధి వంక ఆశ్చర్యంగా చూశాడు.
ఆ వెంటనే సారధి చాతి మీద గుద్దుతూ “రాస్కెల్! నా దగ్గర నీకు రహస్యాలు కూడా వున్నాయన్నమాట. ఇంత దగా ఎప్పుడు నేర్చుకున్నావు?” అన్నాడు ఆవేసంగా.
శేఖర్ చేష్టకి సారధి క్షణం ఆశ్చర్యపోయి “ఏం లేదు. ఏం చెప్పమంటావు?” అన్నాడు.
“మళ్లీ అదేం డైలాగ్! ఇప్పుడే ప్రేమిస్తున్నానన్నావు. మళ్లీ ఏం లేదు అంటావు?” శేఖర్ చిరాగ్గా అడిగేడు.
“నిజమే! ప్రేమించేను. లౌ ఎట్ ఫస్ట్ సైట్. కాని తిరిగి ఆమెను కలవలేకపోయాను. కనీసం ఆమె ఏ కాలేజీ స్టూడెంటో, ఏం చదువుతుందో కూడా నాకు తెలియదు. దరిదాపు వూళ్ళో వున్న కాలేజీలన్నింటి చుట్టూ పహరా తిరిగేను. వుమెన్సు కాలేజీ ముందు బీటు వేసేను. ఆమె ఆచూకి తెలియలేదు. కానీ.. ఏదో  ఓకరోజు ఆమె నాకు కనిపించి తీరుతుందన్న నమ్మకం నాకుంది. వెళ్తూ వెళ్తూ ఆమె నా వైపు చూసిన చూపు నేనీ జన్మకి మరిచి పోలేను. ఏనాటికైనా నేను పెళ్లి చేసుకుంటే, చేసుకునే గీతవుంటే అది ఆమెని మాత్రమే”
సారధి మాటల్లోని సీరియస్‌నెస్‌కి శేఖర్ మ్రాన్స్పడి చూసేడు. అతనిలో రవ్వంత అసూయ కూడా పొడ సూపింది. “అంటే.. నీకు ఏం కాని.. నీకంటూ ఏం చేయని ఓ అమ్మాయికి నీ హృదయాన్ని యిచ్చేసేవన్నమాట.”
సారధి మాట్లాడలేదు. నిస్సహాయంగా చూసేడు స్నేహితుడివైపు. “అయితే ఈ స్నేహితుడికి యింక నీ మనసులో చోటెక్కడిది?” జోక్‌గా అందామనుకున్నా అతని మాటల్లో నిష్టూరమే ఎక్కువగా ధ్వనించింది.
సారధి కళ్లు బాధతో రెపరెపలాడేయి.
అతను శేఖర్ చేతులు గట్టిగా పట్టుకొన్నాడు.
“అలా ఎప్పుడూ అనుకోకు. ఈ హృదయం నువ్వు తయారుచేసింది.  ఇందులో ప్రవహించే రక్తం నీ డబ్బుతో, నీ త్యాగంతో, నీ గొప్పతనంతో తయారయింది. అందులో ప్రతి అణువూ నిన్నే స్మరిస్తోంది. నీ కోసం ఏం చెయ్యమన్నా చేస్తాను. నా ప్రేమకథ చెప్పేను. కాదూ కూడదంటే చెప్పు, మీ మాస్టారమ్మాయినే చేసుకుంటాను” అన్నాడు చాలా మెల్లిగా సారధి.
అతనలా అనేసరికి శేఖర్ మనసు విలవిలలాడింది.
“శంకరం మాస్టారికి నేను మాట యిచ్చేను. ఏదైనా సంబంధం చూసి ఆ అమ్మాయికి పెళ్లి చేసి మాస్టారి ఋణం తీర్చుకుంటాను”
“ఋణమా?” ఆశ్చర్యంగా అడిగేడు సారధి.
“ఏం, మనమంతా ఋణగ్రస్తులం కామా? కేవలం జీతం డబ్బులకోసమే వాళ్లంత కష్టపడి పాఠాలు చెప్పి మనని తీర్చిదిద్దారంటావా? కనీసం ఒకసారి ఆయన్ని చూసి క్షేమసమాచారాన్ని విచారిస్తున్నారా? ఈ పరుగు బ్రతుకులో ఒకరి గురించి ఒకరు నిలబడి ఆలోచించగల తీరికెక్కడిది. అంతా స్వార్ధం చుట్టూ తిరుగుతున్న గ్రహాలం. ప్రతి నిముషాన్ని డబ్బుగా మార్చుకుంటున్న బిజీ మనుషులం. స్నేహం, ఆత్మీయత, ప్రేమ, సహకారం, యిలాంటి పదాలు మన డిక్షనరీలనుంచి తొలగించుకోవాల్సిన కాలం ఇది” ఆవేశంగా అన్నాడు శేఖర్.
సారధి క్షణం మాట్లాడలేనట్లు శేఖర్ వైపు చూశేదు.
“నేను అనవసరంగా చాలా ఆవేశంగా మాటాడేను కదరా?” శేఖర్ నవ్వటానికి ప్రయత్నించేడు.
సారధి నవ్వలేదు. అతనికేదో చెప్పలని వుంది. భయంగానూ వుంది..
“ఏరా. అలా చూస్తావు?” శేఖర్ నవ్వుతూ అడిగేడు.
“నువ్వేమీ అనుకోకపోతే నిన్నోమాట అడగనా?”
“అడుగు. దానికంత సందేహం దేనికి?”
“నువ్వు ఎవర్నయినా ప్రేమించావా?”
“శేఖర్ సారధి ప్రశ్నకి నవ్వేడు.”అవున్నిజమే. ప్రేమించేను. ఒకప్పుడు డబ్బుని. ఆ డబ్బుతో కొనుక్కోగల సుఖాల్ని ప్రేమించేను. కాని నిన్ను కలిసిన క్షణం నుంచి పక్కవారి కష్టాల్ని మాత్రమే ప్రేమిస్తున్నాను.” అన్నాడు
“అలాంటప్పుడు ఆ అమ్మాయిని నువ్వే పెళ్లి చేసుకోవచ్చుగా.”
శేఖర్ సారధి వైపు ఆశ్చర్యంగా చూసేడు.
ఆ వెంటనే సారధి చేతులు గట్టిగా నొక్కి  వదిలేడు.
“నిజమే నాకీ ఆలోచన రానే లేదు. ఇంతసేపూ నీ మీదే వుంది నా దృష్టి. రియల్లీ ఐ థాంక్ యూ వేరీ మచ్.”
శేఖర్ డృఢంగా నిశ్చయించుకున్నట్లు పైకి లేచి నిలబడ్డాడు.
 
ఇంకా వుంది..
 
సమీక్ష: సి. ఉమాదేవి
 

గౌతమి సత్యశ్రీ సాహిత్యానికి సమయాన్ని కేటాయించి తన వృత్తిధర్మాన్ని నెరవేరుస్తూనే ఔను వాళ్లిద్దరూ ఇష్టపడ్డారు శీర్షికతో కథాసంపుటిని తీసుకుని రావడం ముదావహం. పదహారు కథలున్న ఈ కథాసంపుటిలో ప్రతి కథకు సమాజంలో జరిగే సంఘటనలే నేపథ్యం. మంచి చెడుల విశ్లేషణలో కథలలోని పాత్రలు పలికే పలుకులు అందరినీ ఆలోచింపచేస్తాయి.
ఆమెలాగా ఎందరో కథ ప్రకృతి నేర్పిన పాఠమే. లక్ష్మమ్మ భర్త ఆమెను వదిలేసి వెళ్లిపోయినా భీరువై దుఃఖపడక తను కూర్చున్న చెట్టునీడే పాఠమై ఆమెలో ధైర్యాన్ని నింపుతుంది. ప్రకృతికి, స్త్రీకి ఉన్న అవినాభావసంబంధమిదే అనిపించకమానదు. పరిశీలనాశక్తి ఉండాలేగాని మన చుట్టూ ఉన్న ప్రకృతినుండే పాఠాలు నేర్చుకోవచ్చు అన్న రచయిత్రి మాటలు అక్షరసత్యం.
ఇక పునాదిరాళ్లు కథ చదివితే స్నేహపు విలువలు అర్థమవుతాయి. వేసవి సెలవులకు పెద్దమ్మ రాజేశ్వరి దగ్గరకు వచ్చిన ప్రసన్న, మంచి స్నేహం అంటే ఎలా ఉంటుంది పెద్దమ్మా అని అడిగినప్పుడు రాజేశ్వరి తన డైరీ తీసి ఇచ్చి చదవమంటుంది. కథ ముగింపులో తీర్చిదిద్దిన అక్షరాలు అలరిస్తాయి. స్నేహమన్నది అనేక రూపాలుగా, భావాలుగా ఉంటుంది. ఎలా ఉన్నా దాని ప్రధాన ఉద్దేశ్యంమాత్రం ఎటువంటి ఆర్భాటాలు, కుత్సితాలు లేకుండా స్వచ్చంగా, ఆత్మీయంగా, స్వార్థరహితంగా ఒకరి భావాలను మరొకరితే పంచుకోవడమే స్నేహం. ఈ మాటలు నిజంగా స్వర్ణాక్షరాలే.
పేరు చూసి కిక్కో-కిక్కు సరదా కథగా అనిపించినా తీరిక ఉన్న మనిషిగా విమలచేత తమ పనులు చేయించుకున్నవారు చివరకు విమల చిత్రకారిణిగా స్థిరపడినప్పుడు ఆమెకు కనీసం అభినందనలైనా అందించరు. తన కళకు తగ్గ ప్రశంసలే అసలైన కిక్కు అని విమల భావించడంతో కథ ముగింపు బాగుంది.
చైతన్య సీత మరో చక్కని కథ. సీత సూర్యం భార్యాభర్తలయాక తన కుటుంబంలోని వత్తిళ్లకు లోనవుతాడు సూర్యం. కేవలం ధనాన్ని మాత్రమే ఆశించేవారి కోరికలకు అడ్డుకట్ట వేయలేకపోతాడు. అయితే సీత స్వేచ్ఛావాయువుని పీల్చుకుని తన జీవితంలో అద్భుతాలు జరుగుతాయన్న ధీమాతో అడుగు ముందుకేస్తుంది.
అలా మొదలైంది కథ వినూత్నతను సంతరించుకున్న కథ. భార్య జూలీ మరణించడంతో రాజ్ మానసికంగా కృంగిపోతాడు. అయితే భర్త గతించిన జెన్నీని చర్చిలో వివాహం చేసుకుంటాడు. లైఫ్ ఈజ్ ఫర్ లివింగ్ అనే సందేశమిచ్చిన కథ. మనసులో చోటు ఆలోచింపచేసే కథ. నిర్లిప్తతతో ఉండే భర్తలో మార్పుగాంచిన ఇల్లాలి సంతోషం మనకు ఆనందదాయకమే.
ఔను వాళ్లిద్దరూ ఇష్టపడ్డారు కథ ఇరు కటుంబాలను ఒక్కటిగా చేసే పెళ్లి ఎలా ఉంటే బాగుంటుంది అని విశ్లేషించడం కొసమెరుపు. ముసుగు కాస్త పెద్ద కథే అయినప్పటికీ కుటుంబాలలో జరిగే సంఘటనలకు అద్దం పట్టింది. మనం శిక్షార్హులం కథ మనసును కుదుపుతుంది. మార్పు, ఉగాది, హృదయబంధం, దేవుడే గెలిచాడు వంటి ఎన్నో మంచి కథల సమాహారంఈ సంపుటి. ఇష్టపడి చదవాల్సిన కథలనందించిన శ్రీసత్యగౌతమికి అభినందనలు.
రచన: రవీంద్ర కంభంపాటి
చిన్నప్పటి నుంచీ మా కాశీ అత్తయ్యకి నవలల పిచ్చి. ఈ నవల ఆ నవల అని కాదు.. తెలుగు నవల కనిపిస్తే చాలు.. చదవకుండా వదిలిపెట్టేది కాదు!
కాశీ అత్తయ్య అంటే ఆవిడేదో కాశీలో ఉంటుందని కాదు.. ఆవిడ పేరు కాశీ అన్నపూర్ణ.. మా తాతగారు ఆవిణ్ణి కాశీ అని పిలిచేవాడట.. దాంతో అదే పేరు ఆవిడ తరం వాళ్ళకీ, మా తరం వాళ్ళకీ ఖాయమైపోయింది.
ఆవిడకి పుస్తకాల మీదున్న ఇంట్రెస్టు చూసి, మా తాతయ్య ‘నువ్వు కూడా రాయడం మొదలెట్టేవంటే పెద్దయ్యేక కోడూరి కౌసల్యాదేవి, యద్దనపూడిసులోచనా రాణీ అంత పేరు తెచ్చేసుకుంటావు ‘అని ప్రోత్సాహంగా అంటే, ‘అవున్నాన్నా.. నీ వంతుగా నువ్వు కాశీ అన్నపూర్ణ అని నాకు పెద్ద పేరు పెట్టేసేవు.. ఇంక మిగిలున్నదల్లా నేను ఓ డజను పుస్తకాలు రాసి పేరు తెచ్చేసుకోడమే ‘ అందట కాశీ అత్తయ్య అమాయకంగా!
విషయం అర్ధమైన మా తాతయ్య ఈవీడేదో గొప్ప రచయిత్రి అవుతుందన్న ఆశని పక్కకి పిలిచి దాని మీద చేతిలో ఉన్న గ్లాసుడు నీళ్ళూ వదిలేసేడు.
కానీ మా కాశీ అత్తయ్య మటుకు తన ప్రయత్నాలు మానుకోలేదు.. కష్టపడి ఠావుల కొద్దీ కాయితాలు కొనిపించుకుని, నెల రోజుల పాటు గదిలోంచి కదలకుండా, అదే పనిగా తెగ రాసేసి, ఆ రాసిన కాయితాల బొత్తికి గుళ్లో పూజ చేయిస్తూంటే, పూజారి కృష్ణశాస్త్రి గారడిగేరు ‘ఏమిటమ్మా ఈ కాయితాలన్నీ ?’ అని ‘మొదటిసారి నేను రాసిన నవల పంతులు గారూ.. పేరు “ప్రేమ పురం “‘ అని ఉత్సాహంగా చెప్పింది కాశీ అత్తయ్య!
తను పోస్టు చేసిన నెలరోజులకి అనుకుంటాను ‘అమ్మాయ్.. నువ్వు రాసిన నవల పది పేజీలు చదవగానే అర్ధమైంది.. నువ్వు సామాన్యురాలివి కాదని! ఎందరో రచయిత్రులని చూసేను.. కానీ నీలాంటి వారు చాలా అరుదు..నీ రచన కోడూరి కౌసల్యాదేవి గారికి కూడా చూపించేను.. ఆవిడ కూడా ఒక్కో పేజీ చదువుతూ తెగ నవ్వుకున్నారు..  ప్రేమ నగర్ నవల టైటిలు పేరు, పాత్రల పేర్లు మార్చేసి, “ప్రేమ పురం ” అని తిరగ రాసేవు చూడు.. నీ సృజనాత్మతకి జోహార్లు.. ఇంకెప్పుడూ నీ పెన్నుకి ఇంతటి కష్టం కలిగించకు ‘ అంటూ ఆ వారపత్రిక ఎడిటర్ నుంచి బదులొచ్చేసరికి, ‘నాలాంటి రచయిత్రిని ఎక్కడా చూడలేదని తెగ మెచ్చేసుకున్నారు.. నా నవలలోని హాస్యం కోడూరి కౌసల్యా దేవి గారికి తెగ నచ్చేసి, పడీ పడీ నవ్వుకున్నారట ‘ అంటూ అందరికీ ఉత్సాహంగా కాశీ అత్తయ్య చెప్పేసుకున్నప్పటికీ, విషయం అర్ధమైన తాతయ్య మటుకూ ఆవిడ అమాయకత్వానికి నవ్వుకున్నాడు.
ఆ తర్వాత రోజుల్లో, తనకి పెళ్ళైనా కూడా మా కాశీ అత్తయ్య తన రచనా వ్యాసంగాన్ని మటుకు వదిలిపెట్టలేదు. మా మావయ్య చాలా పెద్ద ఆఫీసరు, ఆయన బిజీలో ఆయన ఉంటూ, ఈవిడ తనని విసిగించనంతకాలం ఏం రాసుకుంటే ఏమిటి అనుకుని పట్టించుకోలేదు.
తద్వారా.. తరువాతి రోజుల్లో బతుకు కెరటాలు (జీవన తరంగాలు ), మారేడు ఆకు  (తులసి దళం ), చేతగానివాడి జీవితం (అసమర్థుని జీవయాత్ర ), చావుబాజా (మరణమృదంగం ), మేడలో పావురం (మహల్లో కోకిల) లాంటి చాలా నవలలు రాసింది కానీ.. చదివిన ఎడిటర్లందరూ, చదివింది చదివినట్టు యాజ్ ఇట్ ఈజ్ గా భలే రాసేసేవమ్మా అని రిప్లై కొట్టి.. తిప్పి పంపేసేవారు. అలాగ తన పుస్తకం ఏ పత్రికైనా పబ్లిష్ చేస్తే బావుణ్ణు అనే కోరిక మా కాశీ అత్తయ్యకి మిగిలుండిపోయింది.
‘వాళ్లెవరో నీ పుస్తకం పబ్లిష్ చెయ్యడమేంటి? మన స్టేటస్ కి తగ్గట్టుగా మన పుస్తకం మనమే పబ్లిష్ చేసుకోలేమా ఏమిటీ ?’ అని మా మావయ్య ప్రోత్సహించేసరికి, ఆవిడ రాసిన నవలలన్నీ ఆవిడే అచ్చేయించేసుకునేది. మరి ఆ పుస్తకాలు ఎవరు కొంటారని మీకు డవుటు రావడంలో తప్పులేదు.. నిజమే ఎవరూ కొనరు.. అందుకే ఏ పెళ్ళికి వెళ్ళినా, తనిచ్చే గిఫ్టుతో పాటు, తను రాసిన పుస్తకాల కాపీలు కూడా ఓ నాలుగైదు పెట్టేసేది!
ఇవన్నీ ఇలా ఉంటే, మా కాశీ అత్తయ్య కొడుకు గణేషు గాడు మటుకు, వాళ్ళ అమ్మ అంటే ఎంత ఇష్టమైనా, తల్లికి చాలాసార్లు చెప్పి చూసేడు, ‘అమ్మా..రాయడం అంటే ఇలాక్కాదేమోనే ‘ అని. ఆవిడ తేలిగ్గా కొట్టిపారేసేది.
అయితే ఒకటి.. ఇవన్నీ ఎందుకు చెబుతున్నానని మీరనుకోవచ్చు.. మీరూహించింది నిజమే.. గణేష్ గాడి పెళ్లి కి కూడా ఓ పుస్తకం గిఫ్టుగా ఇచ్చింది.
ఆ పుస్తకం ఆసక్తిగా తీసి చదివేసిన కొత్త కోడలు కావ్య ఒకటే ఏడుపు. ‘మా అమ్మ పాపం చాలా మంచిది.. కానీ.. ఈ రాయడం ఒక్కటే తనకి రాదు.. తను రాసిన పుస్తకాలు చదవకుండా, తన రాతల్ని పట్టించుకోకుండా ఉంటే చాలు.. మిగతా అన్ని విషయాల్లోనూ తను సూపరని నువ్వే ఒప్పుకుంటావు ‘ అని గణేషు గాడు కావ్యని ఊరుకోబెట్టబోతే,
‘చాల్లే.. ఊరుకోండి.. మీకే బుద్ది లేదు.. అత్తయ్యగారు మీరు పుట్టిన దగ్గర్నుంచీ, మిమ్మల్ని పెంచడం వరకూ ఎంత బాగా రాసేరో.. చూసింది చూసినట్టే రాసేసేరు… ఏ కల్పితమూ లేదు…అత్తయ్యగారు నిజంగా దేవత..నాకే ఇలాంటి తల్లి ఉంటేనా..ఎంత గొప్పగా చెప్పుకునేదాన్ని’ అంటూ “ఓ అమ్మ కధ ” అని పేరున్న ఆ పుస్తకాన్ని గణేషుకి చూపించింది కావ్య!
