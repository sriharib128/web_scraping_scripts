 

Jyothivalaboju
Chief Editor and Content Head
పాఠకులకు, రచయితలకు మాలిక పత్రిక తరఫున మనఃపూర్వక ధన్యవాదాలు. మా పత్రికను ఆదరిస్తున్న మీ అందరికీ మరోసారి సాహితీ విందును అందజేస్తున్నాము. ఈ విందులో కథలు, కవితలు, సీరియళ్లు, యాత్రా విశేషాలు, వ్యాసాలు, కార్టూన్స్, పుస్తక సమీక్షలు ఉన్నాయి.
 
మీ రచనలను పంపవలసిన చిరునామా: maalikapatrika@gmail.com
 
 
ఈ సంచికలోని విశేషాలు:
 
1.కంభంపాటి కథలు – ఏనుగా ? గేదా ? పేనా ?
2.పేదోడి ప్రశ్న
3.ధృతి – 3
4.‘అపరాధిని’
5.ఒక నిద్ర .. ఒక మెలకువ
6.చంద్రోదయం – 17
7.తామసి – 9
8.అమ్మమ్మ – 27
9.నాన్న చెప్పిన మాట!
10.నేస్తానికి నజరానా
11.మరమనిషి
12.శునకం నవ్వింది
13.చెద
14.దేవీ భాగవతం – 1
15.విశ్వపుత్రిక వీక్షణం – రుబాయీలు
16.కార్టూన్స్ – CSK
17.కార్టూన్స్ – భోగా పురుషోత్తం
18.విహారయాత్రలు ( మలేషియా ) – కౌలాలంపూర్
19.పివి మొగ్గలు
20.అగస్త్య మహర్షి
21.ఓ చల్లగాలి
22.అనుక్షణం నీతోనే…
23.ప్రశ్నలు స్వీయశిక్షలే …
రచన: కంభంపాటి రవీంద్ర
“ఇదిగో ..బయటికెళ్తున్నా .. తలుపేసుకో”
“ఎక్కడికేమిటి ?”
“బయటకి వెళ్ళేటప్పుడు ఎక్కడికీ అని అడగొద్దని ఎన్ని సార్లు చెప్పాలి ?”
“అడిగినన్ని సార్లూ చెప్పాలి”
“అంటే ..ఓసారి చెబితే బుర్రకెక్కదన్నమాట”
“బుర్రకెక్కేలా చెబితే ఎందుకెక్కదూ ?”
“అయితే,  నేను బుర్రకెక్కేలా చెప్పనన్నమాట ! !”
“మన బలహీనతలనెరడగం కూడా ఓ రకమైన బలం”
“ బలహీనతేమిటీ ?”
“ఇప్పుడే చెప్పేరు కదా !”
“నేను నా బలహీనత చెప్పేనా ??”
“అంటే .. ఇందాక మీరు చెప్పింది ..  మీ బలహీనత కాదు .. బలం అనుకుంటున్నారా ?”
“ఏం చేస్తాం ..ఇల్లంతా  నీ రాజ్యం మరి!.. ఎంత ఏనుగైనా .. నీళ్లలో దిగిన తర్వాత మొసలి తో పోరాడలేదు..అలాగే నేను ఇంట్లో ఉంటే నీతో గెలవలేను”
“మిమ్మల్ని మీరు ఏనుగుతో పోల్చుకునేంత దారుణం గా ఏమీ లేర్లెండి .. ఆ పొట్ట ఓ నాలుగించీలు తగ్గితే చాలు .. ఇంకెవరూ మిమ్మల్నెవరూ ఏనుగనరు”
“అంటే నేను ఏనుగంత లావుగా ఉంటానా ?.. నన్నందరూ ఏనుగుని పిలుస్తారా ?..ఎవరు వాళ్ళు ?”
“ఏమో .. మిమ్మల్ని మీరు ఏనుగుతో పోల్చుకుంటే , నలుగురూ మిమ్మల్ని ఏనుగంటున్నారేమో .. అందరూ అదే అనుకుంటే, నేను వేరేగా ఎందుకనుకోవాలని .. మిమ్మల్ని మీరు ఏనుగులా ఊహించేసుకున్నారేమో అనుకున్నా !”
“అనుకుంటావనుకుంటావు .. నన్ను నేను ఏనుగుతో పోల్చేననే మాట గుర్తుంది గానీ .. నిన్ను మొసలి తో పోల్చేననే విషయం మటుకు గుర్తు లేదు కదూ !”
“నేను అలా ఉండను అని నాకు తెలిసినప్పుడు , మళ్ళీ మీరేదో అన్నారని ఎందుకు పట్టించుకోవడం ? అయ్యో ..పాపం ..మీరు కళ్ళజోడు మార్చుకునే రోజొచ్చింది అనుకున్నానంతే”
“అంటే ..  నువ్వు నన్ను ఏనుగుతో పోలిస్తే .. నేను బాధపడకుండా .. “ఆం ..  నేను ఏనుగులా ఉండడమేంటీ ?” అని దులిపేసుకుపోవాలన్నమాట !”
“మరదే .. నేనెక్కడ పోల్చేను ? మిమ్మల్ని మీరు పోల్చుకున్నారు .. అయినా నాకు తెలీక అడుగుతున్నాను .. మీ గురించి మీకు అంత తక్కువ అభిప్రాయం ఎందుకండీ ?”
“నా గురించి నాకేం తక్కువ అభిప్రాయం లేదు .. నీకు నా మీదున్న  అభిప్రాయం నామీద రుద్దకు”
“మీ మీద రుద్దడానికి నా అభిప్రాయవేమైనా సబ్బా ?.. అంతేలెండి .. నేనన్నా .. నా అభిప్రాయమన్నా భలే చులకన మీకు!”
“మధ్యలో ఈ సబ్బు ఎక్కణ్ణుంచొచ్చిందీ ?”
“ఏ సబ్బు ?”
“అదే .. నీ అభిప్రాయం సబ్బులా ఉంటుంది  అనేదో అన్నావు కదా”
“నా అభిప్రాయం సబ్బులా ఉంటుందని నేనేం అనలేదు .. మీరే అన్నారు”
“నేనెప్పుడన్నానూ ? నీ అభిప్రాయం రుద్దకు అన్నాను .. సబ్బుతో పోల్చింది నువ్వు”
“రుద్దకు అంటే సబ్బుతో పోల్చక .. తువ్వాలుతో పోలుస్తానా ఏమిటి ?”
“రుద్దడం   అంటే సబ్బే అవ్వాలా ఏమిటి ?”
“మీకు మా కుంటబ్బులు గుర్తున్నాడా ?”
“ఎందుకు గుర్తు లేడూ ?”
“ఎందుకు గుర్తు లేడో నాకేం తెలుసు ?.. గుర్తున్నాడా లేదా ?”
“గుర్తున్నాడు .. మీ పాలేరు”
“మరి వాడు ఉదయాన్నే మా గేదెని పాంచాలరేవు గట్టు దగ్గిర కాలవలో దింపి, దాన్ని గడ్డితో బాగా రుద్దుతాడు”
“అంటే నేను గేదెనా ?”
“నేనలా అన్లేదు .. రుద్దడం అంటే సబ్బేనా అన్నారు కాబట్టి …గడ్డితో కూడా రుద్దచ్చు అని చెప్పేను”
“అంతేలే .. నాది మరీ గేదె బతుకైపోయింది !”
“అంటే నా వంట గడ్డిలా ఉంటుందనేగా మీ ఉద్దేశం !”
“అంటే నేను గేదెనంటావు?”
“నేననలేదు .. మిమ్మల్ని మీరే అనుకుంటున్నారు .. ఇందాక ఏనుగనుకున్నారు .. ఇప్పుడు గేదె అనుకున్నారు .. అయినా మిమ్మల్ని కాదు .. ఆ సామర్లకోటాయన్ని అనాలి”
“ఎవరా సామర్లకోటాయన ? మధ్యలో ఆయనెందుకు వచ్చేడు ?”
“ఆయనేమీ మధ్యలో రాలేదు .. మన సంబంధం కలిపింది ఆ సామర్లకోట పంతులు గారే .. మా నాన్న సబ్బు కొనడం కోసం కిరాణా కొట్టుకెళితే , అక్కడ కనిపించిన ఆ పంతులు గారు .. ఏనుగో ..గేదో తేల్చుకోలేని మీ సంబంధం తెచ్చేడు”
“అంతేలే .. నాది మరీ గేదె బతుకైపోయింది !”
“అంటే నా వంట గడ్డిలా ఉంటుందనేగా మీ ఉద్దేశం !”
“అంటే నేను గేదెనంటావు?”
“నేననలేదు .. మిమ్మల్ని మీరే అనుకుంటున్నారు .. ఇందాక ఏనుగనుకున్నారు .. ఇప్పుడు గేదె అనుకున్నారు .. అయినా మిమ్మల్ని కాదు .. ఆ సామర్లకోటాయన్ని అనాలి”
“ఎవరా సామర్లకోటాయన ? మధ్యలో ఆయనెందుకు వచ్చేడు ?”
“ఆయనేమీ మధ్యలో రాలేదు .. మన సంబంధం కలిపింది ఆ సామర్లకోట పంతులు గారే .. మా నాన్న సబ్బు కొనడం కోసం కిరాణా కొట్టుకెళితే , అక్కడ కనిపించిన ఆ పంతులు గారు .. ఏనుగో ..గేదో తేల్చుకోలేని మీ సంబంధం తెచ్చేడు”
“అంటే ..నేను ఏనుగు.. కాకపొతే గేదె అని నీ ఉద్దేశం !”
“నా ఉద్దేశం కాదు .. మిమ్మల్ని గురించి మీ ఉద్దేశం .. అయినా ఇన్ని మాటలెందుకు బాబూ .. ఎలాగూ బయటికి వెళ్తున్నానన్నారు కదా .. వచ్చేటప్పుడు ఓ స్నానాల సబ్బు తెండి .. అది చెబుదామనే .. ఇందాక ఎక్కడికి అని అడిగేను”
“ఏడ్చినట్టుంది .. నేను సబ్బు తేవడానికే కిరాణా కొట్టుకెళ్తూంటే  .. “ఎక్కడికండీ” అంటూ మొదలెట్టి నన్ను నేను ఏనుగో గేదో తేల్చుకోనీకుండా చేసేసేవు !”
“ముందే చెప్పేనుగా .. మీకు అవతలి వాళ్ళ బుర్రకెక్కేలా చెప్పడం రాదండి  .. “ఇదిగో నేను సబ్బు తేవడానికి బయిటికి వెళ్తున్నాను ” అని చెప్పకుండా ..ఏదో రాచకార్యానికి వెళ్తున్నట్టు “ఇదిగో నేను బయిటికి వెళ్తున్నాను” అన్నారు .. అక్కడొచ్చిందిదంతా !”
“అవతలి వాళ్ళ బుర్రకెక్కడానికి నేనేమైనా పేనా  ఏమిటీ ?”
“మహాప్రభో .. మీరు ఏనుగో ..గేదో ..పేనో .. తర్వాత తేలుద్దాం .. ముందెళ్ళి సబ్బు పట్రండి ..”
రచన:  జెట్టబోయిన శ్రీకాంత్
ఆకలి అంటే ఏమిటో
నూకలి గింజనడుగుతా..!
ఈ ఆకలి ఎందుకవుతదో, మాడుతున్న కడుపునడుగుతా..!
గూడు అంటే ఏమిటో
గుడిసెలున్న అవ్వనడుగుతా…!
తోడు అంటే ఏమిటో
నా మనసులోని మనిషినడుగుతా…!
కష్టము అంటే ఏమిటో
నా ఒంటిమీది చెమటనడుగుతా…!
దురదృష్టము అంటే ఏమిటో
నా కంటిలోని నీటినడుగుతా…!
కోపము అంటే ఏమిటో
నాకు జీతమిచ్చే దొరని అడుగుతా…!
శాపము అంటే ఏమిటో
నా నుదిటనున్న రాతనడుగుతా…!
కరువు అంటే ఏమిటో
ఎండిపోయిన చెరువునడుగుతా…!
పరువు అంటే ఏమిటో
ఊగులాడే ఉరితాడునడుగుతా…!
పేదోడు అంటే ఎవ్వడో
ఆ తాటాకుల తడకను అడుగుతా..!
ఉన్నోడు అంటే ఎవ్వడో
ఆ గంధపు చెక్కల గడపను అడుగుతా…!
~~~~~~~~~~~~~~~~
రచన: -మణి గోవిందరాజుల
  “నాన్నా కాలేజీకి వెళ్ళొస్తాను” చెప్తూ గుమ్మం దాటబోతున్న కూతురి మీద గయ్యిమని లేచింది పూర్ణ. “చచ్చిందాకా చాకిరీ నాతో చేయించుకుని కాలేజికి వెళ్ళేప్పుడు తల్లికి చెప్పాలన్న జ్ఞానం కూడా లేదు.పెంపకం సరిగ్గా లేకపోతే ఇలానే ఏడుస్తుంది… అసలు గారాబం చేసి చెడగొడుతున్న తండ్రిననాలి”
      “ఇదిగో! పెంపకం సరిగా లేదని మా అమ్మనను పడతాను. అంతే కానీ, మా నాన్న నంటే ఊర్కునేది లేదు” తనూ అంతే గయ్యిమని లేచింది ధృతి.
    “తల్లీ కూతుళ్ళిద్దరూ కయ్యాలాడుకుంటున్నారు.. ఒచ్చి గొడవ తగ్గిద్దామన్న ధ్యాస అన్నా లేదు చూడు మీ నాన్నకి”
   “మళ్లీ” తర్జని పెట్టి బెదిరించబోయి నాలుక బయట పెట్టి వెక్కిరించింది ధృతి.
   ఒక క్షణం అయ్యాక ఇద్దరూ ఒకరి మొహం ఒకరు చూసుకుని ఫక్కుమని నవ్వుకున్నారు
   “మా మంచి అమ్మ.” తల్లి దగ్గరకొచ్చి హగ్ చెసుకుని “ఈజ్ దిస్ ఓకే?” అడిగింది.  కూతురు కౌగిలిలో   అమ్మతనాన్ని ఆస్వాదిస్తూ, ధృతి నుదుటిని ముద్దాడి “జాగ్రత్తగా వెళ్ళిరా” ప్రేమగా సాగనంపింది.
       అప్పటివరకు ఈ సీనంతా సోఫాలో ముడుచుకుని, గడ్డం కింద చేతులు పెట్టుకుని కూర్చుని చూస్తున్న ఆర్తి, కార్తి  “అయిందా? అమ్మా! అక్క కాలేజీకి వెళ్తున్నది.  అమెరికా కాదు”        వెక్కిరించారు. ఇకనైనా మాకు టిఫిన్ పెడతావా ? అమ్మా! ఆకలే! అమ్మమ్మా!  ఆకలే “పాట అందుకున్నారు.
     “ఇదిగో వస్తున్నానర్రా… మీ కిష్టమని పాయసం చేసాను. పదండి… పదండి”  ఇద్దర్నీ దగ్గరికి  తీసుకుంటూ లోపలికి తీసుకెళ్ళింది. లోపలికి వెళ్తున్న తల్లిని, తమ్ముణ్ణి , చెల్లెల్ని అపురూపంగా చూసుకుంటూ, బయటికి వచ్చి బైక్ స్టార్ట్ చేసి, అక్కడే కూర్చున్న తండ్రికి బై చెప్పింది  ధృతి.  అప్పటివరకూ ఆ సీనంతా చూస్తూ నవ్వు కుంటున్న దినేష్, ధృతి కి టాటా చెప్పి పేపర్ అందుకున్నాడు.
   లోపలికి తీసుకెళ్లి  పిల్లలకి, వాళ్ళకిష్టమైన  పాయసం ఇచ్చి కబుర్లు చెపుతూ వంట చేయసాగింది పూర్ణ. వీళ్ళిద్దరూ ధృతి అంత ఫాస్ట్ కాదు. చాల నెమ్మది. సంతానం లో ఒకళ్ళు అలా, ఒకళ్ళు ఇలా ఉంటారేమొ…వాళ్ళను చూస్తూ అనుకుంది.
                                       **************************************
   అప్పటికి కాలేజీ మొదలయ్యి  మూడునెలలు గడిచాయి… ఇంకొద్ది నెలలలో తన చదువు అయిపోతుంది కదా అని,విశ్వ దిగులు పడసాగాడు. ఇక కాలేజీ వదిలేస్తే మరి ఇలా రోజూ ధృతిని చూసే అవకాశం వుండదు కదా? ఇదేంటి తాను ధృతిని ప్రేమిస్తున్నాడా? దీన్నే ప్రేమంటారా? మనసులో అనుకోసాగాడు.
      ధృతికి విశ్వ చూపుల్లోని ఆరాధన అర్థమవుతున్నా, పెరిగిన వాతావరణం, అలవరుచుకున్న సంస్కృతీ సాంప్రదాయాలు, ధృతిని ముందుకు పోనివ్వడం లేదు. అందరితో ఉన్నట్లే విశ్వతో కూడా సరదాగా మాట్లాడ్డం వరకే పరిమితం చేసుకుంది. కాలేజీ అంతా మంచితనంతో విశ్వ ఎలా పేరు సంపాదించుకున్నాడో, ధృతి కూడా తన అల్లరితో, హాస్య చతురతతో అందర్నీ ఆకట్టుకుంది. ఎంత చనువుగా ఉన్నా ఎవర్ని ఎక్కడ ఉంచాలో అక్కడే ఉంచేది. అందువల్ల ఎవరూ కూడా వెకిలి వేషాలు వెయ్యటానికి అవకాశం ఉండేది కాదు.
                                        ***********************************
   కాలేజీ ఆనివర్సరీ దగ్గరకొస్తున్నది. ఆరోజు నోటీస్ కూడా వచ్చింది ఇంట్రస్ట్ ఉన్నవాళ్ళు, స్పోర్ట్స్ అండ్ కల్చరల్ ఆక్టివిటీస్ లో పాల్గొనదలచిన వాళ్ళు రిజిష్టర్ చేసుకోవలసినదని. ఇది ఆఖరు సంవత్సరం కాబట్టి, అందరూ ఉత్సాహంగా ఉన్నారు. కామన్ హాల్లో కూర్చుని రకరకాల ప్రోగ్రామ్స్ కి ప్లాన్స్ వేసుకుంటున్నారు,  విశ్వ అండ్ గ్రూప్.
   ఆ కాలేజీ లో విశ్వా వాళ్ళదే ఫస్ట్ బ్యాచ్. మంచికాలేజీలో సీట్ వచ్చినా, విశ్వ ఈ కాలేజీకే మొగ్గు చూపాడు. ఎందుకంటే కాలేజీ సెలెక్షన్స్ అప్పుడు యాజమాన్యం చాలా పరిమితంగా, మార్కులతో సంబంధం లేకుండా, వాల్యూస్ కి విలువ ఇచ్చే వాళ్ళనే ఎంచుకుని తీసుకున్నారు. అక్కడ అల్లరి, చిల్లర వేషాలకు అవకాశం లేదు.  అందువల్ల ఆ బ్యాచ్ అంతా కూడా పద్దతిగా ఉంటారు. అదీగాక తమదే ఫస్ట్ బ్యాచ్ కాబట్టి తమకు ఒక ప్రత్యేకత ఉంటుందని విశ్వ ఆలోచించాడు.  యాజమాన్యం ఒక మంచి సదుద్దేశ్యంతో మొదలు పెట్టిన ఆ కాలేజీ త్వరలోనే మంచిపేరు సంపాదించుకుంది. ఆ కాలేజీలోఇప్పటివరకు  ఎలెక్షన్స్ లేవు. విశ్వనే అందరినీ కూడగట్టుకుని వివరాలు సేకరించి కాలేజీకి ఏది మంచి, ఏమి కావాలి అనేది యాజమాన్య దృష్టికి తీసుకెళ్లేవాడు.   అందువల్ల విశ్వ అంటే అందరికీ ఒక హీరో వర్షిప్. అతనేది చెప్తే అదే మంచి అన్న అభిప్రాయం ఏర్పడింది  విద్యార్థుల్లో. చెప్పాలంటే లాభపేక్ష లేని కళాశాల యాజమాన్యం వీళ్ళడిగే లోపే ఏమి కావాలి అన్నది కనుక్కుని వెంటనే ఏర్పరిచేవారు.
   అప్పుడే లోపలికి వస్తున్న ధృతి ని చూసి ఆడపిల్లలంతా “ధృతీ! మనం కూడా అన్ని స్పోర్ట్స్ లో పార్టిసిపేట్ చెయ్యాలి. ఈ మగవాళ్ళను ఓడించాలి” అన్నారు. అందరూ చాలా ఎక్జైటింగ్ గా ఉన్నారు.
    అది విన్న విశ్వ “ఆహా! అదేమి కుదరదు. ఆడామగా అన్న తేడా లేకుండా అందరమూ కలిసి పార్టిసిపేట్ చేద్దాము. ఎంజాయ్ చేద్దాము” అన్నాడు. మగపిల్లలంతా దానికి కోరస్గా టేబుళ్ళ మీద కుర్చీల మీద కొడుతూ తమ సమ్మతిని తెలియచేసారు.
   “ఓకే! బాబా! ఓకే… అలాగే అందరం కలిసే ప్రోగ్రామ్స్ చేసుకుందాము” ఒప్పుకున్నది ధృతి.    అందరూ కలిసి ప్లాన్ చేయడం మొదలు పెట్టారు.  ఏ రోజు ఏమి ఆడాలో, ఏమేమి స్పోర్ట్స్ కండక్ట్ చేసుకోవాలో.
   ఇంతలో ధృతి “మనం ఈ సారి అందరం మన చిన్నతనం లో మనం మిస్సయ్యి, మన పేరెంట్స్ చెప్పే ఆటలు ఆడదామా” అన్నది ఉత్సాహంగా.
   “అవేమి ఆటలు?” అందరూ అడిగారు. ఆల్మోస్ట్ అందరూ పట్టణ వాతావరణం లో పెరిగినవారే. అందుకే పల్లెటూరి ఆటలు తెలియవు. మహా అయితే గల్లీ క్రికెట్ ఆడేవాళ్లేమో అంతే.
   “మా నాన్న చెప్తుంటారు ఆ ఆటలగురించి. మీరు కూడా మీ ఇళ్ళల్లో అడిగితే చెప్తారు. ఈ లోపు నేను కూడా అన్నీ కలెక్ట్ చేసి ఉంచుతాను” ఉత్సాహంగా  అన్నది ధృతి. అందరూ కూడా ఎక్జైటింగ్ గా  తలలూపారు.
   “ఒక పదిహేను రోజులు ప్రాక్టీస్ కి, ఆ తర్వాత రెండు రోజులు నువు చెప్పిన ఆటలు, ఆ తర్వాత అయిదు రోజులు స్పోర్ట్స్, ఆ తర్వాత ఒక రోజు రెస్ట్. ఆ తర్వాత ఆనివర్సరీ డే. ఇదీ ప్రోగ్రాం. ధృతీ రేపు మీరందరూ కలిసి ఆలోచించుకుని  ఏమేమి ఆటలు ఆడదామని అనుకుంటున్నారో   రాసివ్వండి. . అందులో ఆ రెండు రోజులకి సరిపడా డిసైడ్ చేసుకుందాము.  స్పోర్ట్స్ లో క్రికెట్, బాడ్మింటన్, కబాడి, బాస్కెట్ బాల్ ఉంటాయి. రేపు అన్ని బాచెస్ కి  సర్క్యులర్ పంపి అందరికీ ఆమోదయోగ్యమైతే అవే కండక్ట్ చేసుకుందాము. ఆ సర్క్యులర్ లోనే  కల్చరల్ ప్రోగ్రామ్స్ కి కూడా పేర్లిమ్మంటే సరిపోతుంది” టకటకా ప్రోగ్రాం చెప్పేసాడు విశ్వ.   
   ********************
   “అమ్మా! ఈ నెల ఇరవై నాలుగు నుండి గేమ్స్ అండ్ స్పోర్ట్స్ జరుగుతాయి.ఇరవై మూడు వరకు ప్రాక్టీస్… ఆ తర్వాత ఆనివర్సరీ డే ఈ నెల ముప్పైన  ఉంటుంది. డ్యాన్స్ ప్రోగ్రామ్స్ అవీ ఉంటాయి. మీరు ఆ రోజు రావాలి” అన్నం వడ్డించుకుంటూ చెప్పింది ధృతి.
   “నువున్నావా డ్యాన్స్ ప్రోగ్రాం లో?”
   “ఇంకా సెలెక్ట్ చేయలేదు. ఉందామనే అనుకుంటున్నాను. కాని ఏ డ్యాన్స్ చేసినా, మొదటి సంవత్సరం కదా, ప్రత్యేకంగా ఉండాలి అనుకుంటున్నాను. కాని ఏది చెయ్యాలో అర్థం కావడం లేదు. నువు ఏదన్నా ఐడియా ఇవ్వమ్మా”  తల్లినడిగింది ధృతి.
   మా చిన్నతనం లో స్కూల్ ఆనివర్సరీలో ఎక్కువగా మానవజాతి మనుగడకేనో, మధురానగరిలో చల్లలమ్మబోదు నో, మా తెలుగుతల్లికి మల్లెపూదండనో, చేసేవాళ్ళం. ఇప్పుడు అవన్నీ పాత చింతకాయ పచ్చడి లా ఉంటాయి” అన్నది పూర్ణ.
   “పాత చింతకాయ కాదుకానీ మరీ చిన్నపిల్లల డ్యాన్స్ ల్లా ఉంటాయేమో”
   “నువు ‘హిమగిరి తనయే హేమలతే’ బాగా చేస్తావు కదా? ఆ డ్యాన్స్ చెయ్యి. చాలా బాగుంటుంది” సలహా ఇచ్చింది పూర్ణ.
   “ఆ డ్యాన్స్  ప్రాక్టీస్ తప్పిందమ్మా”
   “ఏమీ పర్లేదు. మళ్ళీ రెండు రోజులు చేసావంటే సరిపోతుంది. చక్కగా పద్ధతిగా కూడా ఉంటుంది”.
   “ఓకే… ఓకే… రేపు క్లాస్ లో ఆలోచిస్తాములే… ఇంకా…  నాన్నా! మీ చిన్నప్పుడు ఆడిన ఆటలు కూడా మా ప్రోగ్రామ్స్ లో ఆడ్ చేస్తున్నాము తెలుసా?” ఎక్జైటింగ్ గా చెప్పింది  ధృతి.
   “నాన్న చిన్నప్పటి ఆటలా? అవేంటి? ఆర్తి కార్తి ఇద్దరూ ఒక్కసారే అడిగారు.
   ఇహ దినేష్ ఒక్కసారిగా తన చిన్నతనంలోకి వెళ్ళిపోయాడు. మధ్య మధ్య పూర్ణ కూడా తన చిన్నతనం లో ఆడిన ఆటలు చెప్పసాగింది. పిల్లలు కుతూహలంగా వినసాగారు.
   “ఒకసారేమయిందో తెలుసా? కర్రా బిళ్ళా ఆడుతుంటే ఆ బిళ్ళ వచ్చి నా కంటి దగ్గర కొట్టుకుని ఒకటే రక్తం కారడం మొదలయింది. పిలగాళ్ళంతా కంగారు పడిపోయారు. మా నాన్న వచ్చి ఏమంటారో అని”
   “అమ్మో!! అప్పుడు నీ వయసెంత నాన్నా?” అడిగింది కార్తి భయంతో తండ్రిని చుట్టుకుంటూ.
   “అప్పుడెప్పుడో కదరా?! అప్పుడు నేను మూడో తరగతి చదువుతున్నాను. వెంటనే హాస్పిటల్ కి తీసుకెళ్ళి కట్టు కట్టించుకుని  వచ్చారు. ఆ నెప్పి పూర్తిగా తగ్గడానికి పదిరోజులు పట్టింది”
   “యు ఆర్ సో  మిష్చివస్ నాన్నా!” చెప్పాడు కార్తి. నవ్వేసాడు దినేష్.
   “మరి మీ నాన్న వాళ్ళను ఏమీ అనలేదా?” కుతూహలంగా అడిగింది ఆర్తి. దాని బుర్ర నిండా సందేహాలే ఉంటాయి.
   “ఇక అనేంత సమయం ఎక్కడిది? హాస్పిటల్ నుండి ఇంటికొచ్చేసరికి నొప్పి తగ్గిపోయిందిగా”
 కబుర్లు చెప్తూ భోజనాలు ఎప్పుడు పూర్తి చేసారో తెలియలేదు అందరి చేతులూ ఎండిపోయాయి. లేచి చేతులు కడుక్కుని, పడుకోవటానికి వెళ్ళిపోయారు పిల్లలు. 
                        **************************
   “అమ్మా! మా కాలేజీలో ఆనివర్సరీ డేట్ ఫైనలైజ్ అవుతుంది రేపు. ఈ సంవత్సరంతో నా చదువు కూడా అయిపోతుంది. దిగులుగా ఉన్నది కాలేజీ వదిలెయ్యాలంటే”  సోఫాలో కూర్చున్న తల్లి పక్కకొచ్చి కూర్చుంటూ అన్నాడు విశ్వ.
   “అవును మరి ఆ కాలేజీ ప్రారంభం నుండీ ఉన్నావాయె. తప్పదుగా? ఇంతకూ ఆనివర్సరీకి ప్రోగ్రామ్స్ ఏమిటి?” అడిగింది వసంత.
   “ఇంకా డిసైడ్ చేయలేదమ్మా… ఈ సంవత్సరం మామూలుగా ఉండే రెగ్యులర్ స్పోర్ట్స్ కాకుండా మీ చిన్నతనంలో మీరు ఆడుకున్న, మేము ఆడుకోలేని, ఆటలు ఆడదామని మా ఫ్రెండ్స్ కొందరు సజెస్ట్ చేసారు. మీరేమి ఆడుకున్నారో చెప్పండి అమ్మా, నాన్నా?” కుతూహలంగా అడిగాడు విశ్వ తల్లినీ, తండ్రిని.
   బాల్యాన్ని గుర్తుచేసుకోవడమంత ఆనందం మరి ఎందులోనూ ఉండదు. ఇద్దరూ తమ తమ బాల్య జీవితాన్ని పోటీ పడి చెప్పసాగారు. వాళ్ళ వదనాలు బాల్యపు మధురానుభూతులతో  దీప్తివంతమైనాయి.
   తల్లీ తండ్రి చెప్తున్న వాటిల్లో కొన్ని రాసుకున్నాడు విశ్వ. “ఇక ఆనివర్సరీకి కల్చరల్ ప్రోగ్రామ్స్ డిసైడ్ చేసుకోవాలి. ఇదే లాస్ట్ కాబట్టి నేను తప్పని సరిగా పార్టిసిపేట్ చేద్దామని ఉంది. కాని ఏది అన్నది ఆలోచించుకోవాలి”
   “అరేయ్! ప్రతి ఏడూ చెప్తున్నాను. ఈ సంవత్సరమన్నా వేయరా వరూధినీ ప్రవరాఖ్య నాటకము” హుషారుగా ఐడియా ఇచ్చాడు రాజారావు.
   వరూధిని వేషంలో ధృతి కదలాడింది కళ్ల ముందు.చిరునవ్వు పెదవులమీద నాట్యమాడింది. “పో! నాన్నా…ఆడపిల్లలు  ఎవరు ఒప్పుకుంటారు ఆ నాటకాన్ని వేయటానికి?”
   “ఆడపిల్లతో కాదురా అబ్బాయిలే  వెయ్యాలి. భలే మజా వస్తుందిలే ఆ నాటకంతో. మా రోజుల్లో ఆ నాటకం ప్రతి ఏడూ ఉండేది” తన్మయంగా గుర్తు చేసుకున్నాడు రాజారావు.
   “చూద్దాములే నాన్నా… ఇంకా ఏవన్నా మా ఫ్రెండ్స్ ఎవరన్నా సజెస్ట్ చేస్తారేమో చూడాలి. అన్నీ కలుపుకుని నిర్ణయించుకుంటాము. ఆ తర్వాత రిహార్సల్స్ మొదలు పెట్టాలి”  టీవీ రిమోట్ తిప్పుతూ అన్నాడు విశ్వ. ఎలాగైనా సరే ధృతి తో వరూధిని వేషం వెయ్యటానికి ఒప్పించాలి. మనసులో ధృఢంగా అనుకున్నాక ఆ రాత్రి నిద్ర పట్టింది విశ్వకి.
   మర్నాడు కాలేజీకి వెళ్ళాక తాము అనుకున్నవి అందరూ కలిసి చర్చించుకున్నారు. ఉత్సాహం ఉన్న పిల్లలందరూ కామన్ రూం లో చేరారు.
   “నేను, కౌండిన్య కలిసి అలవైకుంఠపురం మూవీలోని ‘బుట్టబొమ్మా బుట్టబొమ్మా’ చేస్తాము” సెకండియర్ చదువుతున్న వైష్ట్నవి ఉత్సాహంగా చెప్పింది.
   “నేను, కిరణ్ కలిసి ‘చిట్టి నీ నవ్వంటే లక్ష్మీ పటాసే’’ చేస్తాము”
   “మేము గ్రూప్ డ్యాంస్ ఒకటి ప్లాన్ చేస్తున్నాము”
   “మేము కూడా అల వైకుంఠపురం లోదే ఇంకో పాట ‘రాములో రాములా’  చేస్తాము” అందరూ వరసగ చెప్పసాగారు. .
   “ధృతీ! నువేమి డిసైడ్ చేసుకున్నావు? ఏదన్నా గ్రూప్ డ్యాన్స్ చేద్దామా?” అడిగారు రాగిణీ, వర్షా.
   “విశ్వా! నువు కూడా ఏమి చెప్పలేదు” గుర్తు చేసారు ఫ్రెండ్స్.
   “నేనేమీ అనుకోలేదు ఇంకా. చిన్న స్కిట్ లాంటిదో, లేదా డ్యాన్స్ అయితే “హిమగిరి తనయే” అనుకుంటున్నాను.… విశ్వా! వాట్ అబౌట్ యు?” అడిగింది.
   “నేను కూడా ఇంకా ఏమీ అనుకోలేదు”
   “మరింకేమి? మీ ఇద్దరూ కలిసి ఏమన్నా ప్లాన్ చేసుకోండి” ఎంకరేజ్ చేసారు మిగతా పిల్లలు.
   తర్జన భర్జన పడ్డారు కాసేపు. వరూధినీ ప్రవరాఖ్య గురించి, విశ్వ మొహమాటపడి అడగలేకపోయాడు.  చివరకు అందరివీ కొత్త పాటలే కాబట్టి తాము  కొద్దిగా పాత కొత్తల  కలయికతో చేద్దామని నిర్ణయించుకున్నారు. ఫైనల్గా  మంచిమనసులు సినిమాలోని ‘మావ మావా పాట’ లగాన్ లోని రాధ కైసేన జలే పాట కలిపి చేద్దామని డిసైడ్ అయ్యారు.
   ఇంతలో ఎవరో అన్నీ తెలుగు పాటలే కదా? హిందీ పాటలు ట్రై చేయొచ్చు కదా మీరు అన్నారు. మళ్లీ ఫైనల్గా రెండుపాటలు సెలెక్ట్ చేసుకున్నారు. ‘యు ఆర్ మై సోనియా’ ఇంకోటి ‘కహోనా ప్యార్ హై’
   రోజూ ప్రాక్టీసులు, రిహార్సల్స్ తో పరుగులు పెట్టింది సమయం. రోజులో  ఎక్కువసేపు ధృతి తో కలిసి ఉండడం విశ్వకి  చాలా ఆనందాన్ని ఇస్తున్నది. చూస్తుండగానే ఆటల పోటిల రోజులు దగ్గరకొచ్చాయి.
  గ్రామీణ ఆటలపోటీల రెండురోజులు ఆడపిల్లలకు సాంప్రదాయ దుస్తులైన  లంగా ఓణీ, జడకుప్పెలు. మగపిల్లలు కుర్తా పైజామ అని డ్రెస్ కోడ్ చెప్పేసారు.  ఆడామగా తేడా లేదు ముందే రిజిస్టర్ చేసుకునే పని లేదు. ఎవరికి అనిపిస్తే వారు ఆడొచ్చు
   రాజారాం మోహన రాయ్ కాలేజ్ ఆఫ్ ఇంజనీరింగ్ కళాశాల ఆ రోజు  కళకళ లాడిపోతున్నది. అందరూ సాంప్రదాయ దుస్తుల్లో తెలుగు తనం ఉట్టిపడుతూ ఉన్నారు. ఆడపిల్లలు లంగా ఓణీల్లో జడకుప్పెలతో చూడముచ్చటగా ఉన్నారు. సీతాకోకచిలుకల వనంలా ఉన్నది కాలేజ్. ఎలాగూ గ్రామీణ ఆటలని కాలేజీ క్యాంపస్ అంతా గ్రామీణ వాతావరణం క్రియేట్ చేసారు.
   ఇంకా ధృతి రాలేదని ఎదురు చూస్తున్నాడు విశ్వ. కుర్తా పైజామాలో చాలా బాగున్నాడు విశ్వ.  అప్పుడే మెరుపు మెరిసినట్లుగా,  కాలేజీలో అడుగు పెట్టింది ధృతి కుటుంబంతో. విశ్వ కళ్ళు మెరిశాయి.
   “నమస్తే అంకుల్ రండి” వాళ్ళ దగ్గరకు వెళ్ళి గ్రీట్ చేసాడు.
   “నాన్నా! విశ్వ ఇతను”
   “అక్కా! ఇతన్నేనా ఫస్ట్ డే  ఏడ్పించింది?” అక్కను వంచి చెవి దగ్గర గుస గుసగా అడిగారు ఆర్తి కార్తి.
   “ష్!!” వేలు నోటి మీద పెట్టుకుని హెచ్చరించి కన్ను గీటింది. అర్థమయ్యి నోటికి చెయ్యి అడ్డం పెట్టుకుని  ముసి ముసిగా నవ్వుకున్నారు పిల్లలిద్దరూ. .
   ధృతిని చూట్టానికి రెండు కళ్ళూ చాలటం లేదు విశ్వకు. ధృతిది చక్కని శరీర సౌష్టవం.ఎటువంటి డ్రెస్ అయినా  ధృతి వంటి మీద ఆనందంగా వొదిగి పోతుంది.  సాంప్రదాయదుస్తుల్లో ఉన్న ధృతిని, చూడటానికి కూడా అల్లరి పిల్లలు  సాహసం చేయలేరు. అంత పవిత్రంగా కనపడుతున్నది.
   . బారాటి జడ చివరన కుప్పెలు సంతోషంతో ఒకదానికొకటి తాకుతూ  నవ్వుల సవ్వడి చేస్తున్నాయి. నుదుటిన ఎర్రని  బొట్టు  ఉదయ సూర్యుడిలా మెరిసిపోతున్నది. కాటుక కళ్ళు మెరుపులు విరజిమ్ముతున్నాయి. కొటేరు నాసిక ఎర్రరాయి ముక్కుపుడకతో వెలుగుతున్నది. ముదురాకు పచ్చ లంగా మీద ముదురు ఎరుపు ఓణీ, ముదురాకు పచ్చ జాకీటుకు . మోచేతులవరకు ఉన్న చేతులు, చేతులకు ఎరుపు ఆకుపచ్చ కలిపి వేసిన మట్టిగాజులు, వాటికి అటు ఇటూ వేసిన గోట్లు. అందంగా ఉన్నాయి. విశ్వ కళ్ళు పొద్దు తిరుగుడు పువ్వులా ధృతి ఎటు తిరిగితే అటు తిరుగుతున్నాయి.
  . కాలేజీకి ఉన్న ఆంఫి థియేటర్ చాలా పెద్దది. ఒకేసారి వెయ్యి మంది కూర్చొని ప్రోగ్రామ్స్ ని వీక్షించవచ్చు. విద్యార్థులంతా కలిసి  అక్కడ కూడా  గ్రామీణ వాతావరణం క్రియేట్ చేసారు. ఒకవేపు కచ్చడం బండి, ఒకవేపు చిన్నదూడలు మేత మేస్తున్నట్లుగా, కింద నేలంతా ముగ్గులతో ఒక చిన్న పాటి గ్రామానికి వెళ్ళినట్లుగా ఉన్నది. చుట్టూరా ఉన్న పచ్చని చెట్లకు రంగు రంగుల పూలు విరగబూసి ఆ ప్రదేశానికి శోభనిస్తున్నాయి.
   ఫస్ట్ బ్యాచ్ వాళ్ళకు ఆఖరి సంవత్సరం కాబట్టి కాలేజి ఫౌండర్ శేఖరం గారు వచ్చారు. ఆయన వయసు అరవై దగ్గరగా ఉండొచ్చు. చూడగానే గౌరవం కలిగించే ఆకృతి. జండా ఊపి ఆటలు ప్రారంభించిన శేఖరం గారు కొద్ది సేపు కూర్చుని వెళదామని అనుకున్నవారల్లా, మధ్యలో లేచి తాము కూడా ఆడతామని రావడమే కాకుండా మర్నాడు కూడా ప్రత్యేకంగా వారి స్నేహితులను కూడా తీసుకు రావడం, ఆ ఆటలు ఎంతలా అందరినీ ఆకర్శించిందీ, బాల్యపు తలపులను, తలుపులను ఎలా తెరిచిందీ అనే దానికి ఉదాహరణ.
   అన్ని ఆటలనూ స్టూడెంట్స్ అందరూ బాగా ఎంజాయ్ చేసారు. లెక్చరర్స్ అయితే మళ్లీ తమ బాల్యంలోకి వెళ్ళారు. వెళ్ళడమే కాకుండా స్టూడెంట్స్ తో వాళ్ళు కూడా ఆడారు.లెక్చరర్స్ ఆడుతున్నప్పుడు స్టూడెంట్స్ ఉత్సాహానికి అంతే లేదు. అరుపులు కేకలతో బాగా ఎంకరేజ్ చేసారు.
  గిల్లీదండా, బిళ్ళంగోడు, నాలుగు డబ్బాలాట, నాలుగు రాళ్ళాట, నాలుగు స్థంభాలాట,  ఒప్పులకుప్పా, తొక్కుడు బిళ్ళలాట, గోళీలాట, కుందుళ్ళు, అంటించుకునే ఆట, పత్తాలాట, ఆఖరికి టైర్స్ తోసే ఆట కూడా ఆడారు. ఇంకా ఆ సమయానికి ఎవరికి ఏవి గుర్తొస్తే అవి అన్నీ  ఆడారు. నిమిషాల మీద గడిచాయి రెండురోజులు.
   “ధృతీ! అభినందనలు… చాలా మంచి ఆలోచన చేసి మమ్మల్ని మళ్ళీ మా బాల్యంలోకి తీసుకెళ్ళావు”  ప్రతి వాళ్ళు  ప్రత్యేకంగా వచ్చి ధృతిని అభినందించారు.
   శేఖరంగారు అడిగినమీదట ధృతి వెళ్ళి ఆయనను కలుసుకుని వినయంగా నమస్కరించింది. చూడగానే ధృతి ఎంతో నచ్చింది శేఖరంగారికి. ఆయన కళ్ళల్లో కొడుకు మెదిలాడు. చక్కగా మాట్లాడి ఆప్యాయంగా వివరాలన్నీ కనుక్కున్నారు. మాట్లాడుతున్నకొద్దీ మరీ నచ్చుతున్నది ధృతి.
   “చాలా మంచి ఐడియాతో మా అందరి మనసులూ మా ఊళ్ళకు వేళ్ళేట్లు చేసావు అద్భుతమైన అనుభూతిని ఇచ్చావు. అభినందనలమ్మా” నవ్వుతూ చెప్పారు.
   “చాలా సంతోషమండీ మీ అందరికీ నచ్చినందుకు” సంతోషంగా జవాబు ఇచ్చింది ధృతి.
   “నీ లాంటి చురుకైన, తెలివైన పిల్లలు మా కాలేజీకే ప్రతిష్ట తెస్తారు. ఆల్ ద బెస్ట్ అమ్మా!” దీవించి ఆయన వెళ్ళిపోయారు. ధృతి చాలా సంతోషపడింది
                              ***************సశేషం****************
 

రచన:  కోసూరి ఉమాభారతి
 
ప్రియమైన అమ్మాపిన్నికి,
పిన్నీ, నేను అపరాధినే. నీతో మాట్లాడి నాలుగేళ్ళవుతుంది. నువ్వు తప్ప నాకింకెవరున్నారు చెప్పు. అందుకే, ఇన్నాళ్ళకి నా మనసు విప్పి .. నా నుండి కొన్ని సంజాయిషీలు, నా ప్రశ్నలకి నేనే ఇచ్చుకున్న కొన్ని సమాధానాలు నీ ముందుంచుతున్నాను. ప్రత్యక్ష్యంగా, పరోక్షంగా కూడా నా జీవితంలో జరిగిన ముఖ్యమైన సంఘటనలకి నీవే కారణమయ్యావు పిన్నీ.
ఐదేళ్ళప్పుడు అమ్మ బంధం, అమ్మతో అనుబంధం నన్ను వీడిపోయినప్పుడు, నాన్న నన్ను పట్టించుకోకుండా బాధ్యతల నుండి తప్పించుకోసాగినప్పుడు, నన్ను ప్రేమగా చేరదీసావు. నా చేత ‘అమ్మాపిన్ని’ అని పిలిపించుకుని మురిసిపోయావు. అమ్మ లేని లోటు తీర్చావు. నీ లాలనలో సేద తీరాను. తండ్రిలా ఆదరించిన బాబాయికి చేరువయ్యాను.
కానీ నాకు పన్నెండేళ్ళప్పుడు నీవు, బాబాయి నన్ను విడిచి అమెరికా వెళ్ళిపోయారు. అప్పుడు నా గురించి ఆలోచించలేదే? నీవు నన్నలా వదిలిపోయినప్పుడు …అమ్మ పోయినప్పటికంటే ఎక్కువ బాధపడ్డానని నీకు తెలుసా?
నీకివన్నీ ఎందుకు చెబుతున్నానంటే పిన్నీ, సాధక బాధకాలు నీతోనే కదా పంచుకోగలను. నువ్వూహించని పని ఒకటి చేయబోతున్నాను. ఓ ప్రణాళిక ప్రకారమే నా జీవితాన్ని మార్చబోతున్నాను. అందుకే ఇప్పటివరకు నా జీవిత గమనాన్ని తరచి చూస్తున్నాను. తప్పొప్పులని బేరీజు వేస్తున్నాను.
నీవు నన్ను యేడేళ్ళు సాకి .. విడిచి వెళ్ళిపోయావు. ఆ తరువాత .. పదివేల మైళ్ళ దూరం నుండి నన్ను పలకరించే నీ ఫొన్ కాల్స్, అప్పుడప్పుడు నీవు పంపే కానుకలు నీ ప్రేమకి ప్రత్యమ్నాయం కాలేకపోయాయి. నన్ను సమాధాన పరచలేకపోయాయి. అందుకే నీ మీద ప్రేమ ఉన్నా కోపం పెరిగింది. అమ్మనాన్నల మీద కూడా కోపంగా ఉండేది. నేనంటే ఇష్టం లేనట్టు నన్ను వదిలి వెళ్ళిపొయేవాళ్ళని ఎలా ప్రేమించగలను చెప్పు. చేసేది లేక నా కోపాన్నిదిగమింగుకున్నాను.
నాన్న ఉన్నా లేనట్టే కనుక… నీవు వెళ్ళిపొయాక నాకు ఆలంబన లేదు. అడ్డూదాపూ లేదు.. ఆకాశమే హద్దయింది. తరువాత పదేళ్ళ పాటు యధేచ్చగా యిష్టానుసారం నడుచుకున్నాను. అందరూ నాకు అతిశయం అన్నారు. అణుకువ లేదన్నారు. నన్ను ‘ఆడపులి’ అన్నారు. ‘ఆటంబాంబ్’ అన్నారు. కానైతే స్కూల్లో, కాలేజీలో ఆడ, మగ కూడా నా వెంటే తిరిగేవారు. నా చిరునవ్వు కోసం, నా స్నేహం కోసం పాకులాడేవారు. మధ్యతరగతి అమ్మాయినే అయినా … నా రంగు, రూపు మూలంగా అందరినీ ఆకట్టుకుని అవసరాలకి వాడుకునేదాన్ని.. స్నేహితులని కనుసైగలతో శాసించాను. మధుపానం, ధూమపానం కూడా చేసాను..
మొత్తానికి ఇరవైరెండేళ్ళప్పుడు…. మళ్ళీ నీవే పిన్నీ… కల్పించుకుని వద్దంటున్నా వినకుండా …
డాక్టర్, మంచివాడు, మనవాడు అంటూ పరంధామతో నా పెళ్ళి జరగడానికి కారణమయ్యావు. నాకిష్టం లేని
వాడితో ఎలా జీవించాలి పిన్నీ? నీవు నాకు మేలు చేసాననే అనుకుంటావు. కానీ పిన్నీ.. నిజానికి నీవు నాకోసం చేసినదేదీ నాకు పనికిరాలేదు. అమ్మ లేని కొరత తీరుస్తావనుకుంటే నట్టేట వదిలేశావు. కట్నమిచ్చి మరీ ఇష్టం లేని పెళ్ళి చేసావు. నా బాగు కోసమే అంటూ …పూనుకుని మమ్మల్ని అమెరికా పిలిపించావు. మీకు దగ్గరిలోనే కాపురం పెట్టించావు.
ఏమయింది? నిస్సారమైన మా కాపురాన్ని చూసి నిరాశ చెందావు. చాలదన్నట్టు పరంధామకి కార్ ఆక్సిడెంటయ్యి కదలిక కోల్పోయి వీల్-చైర్ కి పరిమితమయ్యాడు. అతని పరిస్థితి ఎప్పటికి మెరుగయ్యేనో తెలియదు. అతనికి మెడికల్ బిల్లింగులో ట్రైనింగ్ ఇప్పించి ఉపాధి కల్పించావు. నా పై జాలితో నీకు తెలిసిన ఓ సర్జన్, అవినాష్ శర్మవద్ద నన్ను ఉద్యోగానికి పెట్టావు.
పిన్నీ… నీ ఆ జాలే నాకు శాపమయ్యిందని తెలుసా? ఇష్టం లేని వివాహం, ప్రేమ కరువైన దాంపత్యం, సరిపెట్టుకోలేని మనస్తత్వంతో బతుకుతున్న నన్ను, నా బలహీనతనలని గుర్తించిన ఆ సర్జన్ నన్ను సులువుగా లోబర్చుకున్నాడు. తన భార్య నుండి విడాకలు తీసుకున్నానని చెప్పాడు. నేనూ అతని పట్ల ఆకర్షితురాలిని అయ్యాను. ఆక్రమ సంబంధం కొనసాగిస్తూ పాపభీతి లేకుండా అతడి ప్రేమలో ఓలలాడాను. యేడాది పాటు నన్ను మురిపించి, మరిపించి పరంధామతో విడాకులు తీసుకునేంత వరకు అతడు నిద్రపోలేదు. నన్ను నిద్ర పోనివ్వలేదు. అమ్మ, నాన్న, నీవు నన్ను ఎలా వదిలేశారో… అచ్ఛంగా అలాగే నేను పరంధామని వదిలేశాను. అది తెలిసేగా నీవు నన్ను నిలదీస్తే కిమ్మనకుండా ముఖం చాటేసాను! అప్పటికే నాకోసం అవినాష్ తీసుకున్న అపార్ట్మెంట్ లోకి మారాను.
ఆ తరువాత కొన్నాళ్ళకి అవినాష్ లో ప్రేమకి బదులు నాపై అనుమానం, అలసత్వం కనబడసాగాయి. నన్ను ఓ బానిసలా చూడసాగాడు. నాకు విలువ లేనట్టుగా ప్రవర్తించసాగాడు. అప్పటికే చరిత్రహీనురాలను అవడంతో అతన్ని నిలదీయలేకపోయాను. ఎవరితోనూ చెప్పుకోనూ లేక క్రుంగిపోయాను. నా వ్యక్తిత్వాన్ని, స్వాభిమానన్ని దెబ్బతీసాడు ఆ మృగాడు. నా హీరో అనుకున్న అవినాష్ నాకు నరకం చూపిస్తున్నాడు. శారీరకంగా, మానసికంగా హింసిస్తున్నాడు.
గర్భవతినైన నన్ను ప్రలోభ పెట్టి, అబార్షన్ చేయించాడు. దాంతో నా ఓపిక నశించింది. మనసు పగతో రగిలింది. నాకంటూ ఏమీ మిగలలేదు పిన్నీ. ఎందుకు పుట్టానో, ఎవరికోసం ఉండాలో తెలియదు.
పిన్నీ ఇవాళ నా ఇరవైయేడవ పుట్టినరోజు. సాయంత్రం ఆరయ్యింది. అవినాష్ డిన్నర్ ఆర్డర్ చేసాడు. ఇద్దరికీ ఇష్టమైన వైన్, కేక్ కూడా డెలివర్ చేయించాడు.. కాక తనకిష్టమైన బాదాంకీర్ చేయమన్నాడు.
అతనికి ఇష్టమైన పింక్ షిఫాన్ చీర, స్లీవ్‌లెస్ బ్లౌజ్ కూడా సింగారించాను.
పిన్నీ ఈ భూమ్మీద ఇది నా ఆఖరి రోజు. నా బాధలని, క్షోభలని, వ్యధలని క్లినిక్ నుండి తస్కరించిన పాయిజన్ తో రంగరించి బాదాంకీర్ లో కలిపి అవినాష్ తో కలిసి సేవించాలని నా ప్లాన్. అంతిమ యాత్రకి నేను సిద్దంగా ఉన్నాను. నాకు తోడుగా అవినాష్ కూడా రావాల్సిందే కదా!
ఇక ఉంటాను అమ్మాపిన్ని. ఈ లెటర్ రేపు పొద్దుట నీకు అందేలా స్పెషల్ డెలివరీ షెడ్యూల్ చేసాను. అప్పటికి అంతా ముగిసిపోతుంది. ఈ హత్యా, ఆత్మహత్యలకి బాధ్యత వహిస్తూ, నా గురించిన ఏ సమాచారమైనా దగ్గరి బంధువైన నీకే తెలియజేయమని కూడా రాసే పెట్టాను. కనుక నీకే పోలీస్ ఫోన్ చేస్తారు. బాధపడకు పిన్నీ. నన్ను క్షమించు.
నీ ప్రియమైన
వెన్నెల
***
వెన్నెల ఆకస్మిక మరణం,  ఆమె నుండి అందిన  ఉత్తరంలోని సారాంశం… అమ్మాపిన్ని శారదని  విపరీతంగా కృంగదీశాయి.  వారం రోజులుగా నిద్రాహారాలు మాని, మాటాపలుకు లేకుండా నిర్లిప్తంగా ఉండిపోయిన ఆమెని…. తమకి యేళ్లగా తెలిసిన డాక్టర్. వాణి మీనన్ వద్దకు బలవంతంగా తీసుకుని వెళ్లారు ఆమె భర్త రామ్, కొడుకు సాయి.  విషయం వివరించి, చనిపోయేముందు వెన్నెల… శారదకి రాసిన ఉత్తరాన్ని కూడా  డాక్టర్ చేతిలో పెట్టారు.
***
ఆ ఉత్తరాన్ని ఒకటికి రెండు మార్లు చదివింది, న్యూయార్క్ సైకియాట్రిస్ట్, డాక్టర్ వాణి.  కౌన్సెలింగ్ రూములో తన ఎదురుగా కూర్చుని మౌనంగా రోదిస్తున్న స్నేహితురాలు శారదని చూసి బాధపడింది డాక్టరమ్మ.
“చూడు మిత్రమా.. . వెన్నెల ఇలా లోకాన్ని వీడిపోవడం నిజంగానే చాలా శోచనీయం.  ఆ అమ్మాయి గురించి అప్పుడప్పుడు నీవు చెప్పగా విన్న విషయాలు ఇప్పుడు నా మనసులోనూ మెదులుతున్నాయి.  చావుపుట్టుకలు  మన చేతుల్లో లేవు కదా శారదా.   నీవు చాలా ఒత్తిడికి లోనయ్యావని నీ భర్త వారం క్రిందటే నాకు చెప్పాడు.  వెన్నెల ఫ్యూనరల్ సర్వీస్ కూడా జరిగిపోయింది.  ఇప్పుడు నీవు కాస్త నిమ్మళంగా ఉండాలి.” అంటూ డాక్టర్ వాణి ..తన  సీటు నుండి లేచి వెళ్లి.. శారద పక్కన కూర్చుని ఆమె చేతిని తన చేతుల్లోకి తీసుకుంది.
దుఃఖం ఆపుకోలేక వెక్కి వెక్కి రోదిస్తున్న శారదని ఓదార్చింది వాణి.  “వారం రోజులుగా నిద్రాహారాలు లేకుండా ఇలా నీరసంగా కొనసాగితే, నీ కుటుంబం ఏమవ్వాలి చెప్పు. అందరం కంగారు పడుతున్నాము.  డాక్టర్ గా కాక నన్ను నీ నేస్తం  వాణి లాగానే భావించు.  నీ మనసులోని భారాన్ని దించేసుకో.” అంటూ ప్రాధేయపడింది వాణి.
కళ్ళు తుడుచుకుని తలెత్తి చూసి,  కొద్ధి  క్షణాలకి ..నోరు విప్పింది శారద.  “నా ఈ ఆవేదనకి .. నీకు తెలియని ఇతర కారణాలు ఉన్నాయి వాణి.  సమర్ధించలేని, సమర్ధించుకోలేని ఆ విషయాలు నన్ను నిద్రపోనివ్వడం లేదు.  కొన్ని సున్నితమైన విషయాలని నా వెన్నెలనుండి దాచి ఉంచి చాలా తప్పు చేసాను.  చిన్నతనంలోనే ఎంత ప్రేమగా ఉండేదో చిట్టితల్లి.  చదువులో వెనుకబడిన వీధిలోని  పిల్లల్ని, పనివాళ్ల పిల్లల్ని వారానికి మూడురోజులు ఒక్కదగ్గర చేర్చి, చదువు చెప్పేది.  వీధిలోని చాలా మందిని ఒప్పించి వీధి కుక్కలకి రోజూ పెరుగన్నం పెట్టే ఏర్పాటు చేసింది.  చదువులో, ఆటల్లో, డిబేట్లలో గెలుచుకున్న బహుమానాలతో అలమారా నిండిపోయిందని నవ్వుకునేవాళ్ళం.  మా అత్తగారు దాన్ని నెత్తిన పెట్టుకుని చూసేవారు.    ఆడపిల్ల లేని లోటు తీరిందని సంతోషించేవారు.” అంటూ దుఃఖాన్ని ఆపుకోడానికి ప్రయత్నించింది శారద.
“ఏడవకు శారదా ..  మీ మధ్య తల్లీ-కూతుళ్ళ బంధం ఇంతలా బలపడినప్పుడు… ఆ అమ్మాయిని  అడాప్ట్ చేసుకుని మీతోపాటు అమెరికాకి తెచ్చేయవలసింది కదా! అప్పటికే నీవు ఏడేళ్లుగా వెన్నెలని సాకుతున్నావు కూడా.  ఆ ఆలోచన రాలేదా?” అడిగింది వాణి.
బేలగా చూసింది శారద.  “అయ్యో… అక్కడే .. ఆ మా ప్రయత్నాలు బెడిసికొట్టాయి వాణి.  వెన్నెలని దత్తత తీసుంటామని అడగటానికి, గంపెడంత ఆశతో  నేను, మావారు, మాఅత్తగారితో సహా మా బావగారిని కలిశాము.  మరో ఆరు నెలలకి అమెరికా వెళతామని, వెన్నెలకి బంగారు భవిష్యత్తునిస్తామనీ  చెప్పాము.
మా ప్రతిపాదన విని ఉగ్రరూపం దాల్చాడు మా బావగారు. వెన్నెలకి మాకూ మధ్యన ఉన్న బంధాన్ని తెగ్గొట్టేందుకే కంకణం కట్టుకున్నాడు.  మా ఆశల్ని ఏదో అత్యాశలుగా .. మా అభ్యర్ధనని ఒక అవమానంగా భావించాడు ఆ మహాను భావుడు.  ససేమిరా అన్నాడు… ‘ “పిన్నమవని, ఆడపిల్లని సరీగ్గా పెంచుతావని,  ఇన్నాళ్లూ నీ వద్ద ఉండనిచ్చాను.  ఇప్పుడు చేతికందిన పిల్లని నాకు కాకుండా ఎగరేసుకుపోవాలని చూస్తారా మీరు.  తండ్రిని నేను ఉన్నానుగా. నాకు పనులు చేసిపెడుతూ నా కూతురిగా ఇక్కడే ఉంటుంది.  ఇలాటి ప్రతిపాదనలతో నా వద్దకు రాకండి.” అంటూ మమ్మల్ని అవమానపరచి పంపేశాడు.” అంటూ కళ్ళు తుడుచుకుంది శారద.
ఆశ్చర్యపోవడం డాక్టరమ్మ వంతయ్యింది.  “నిజమా?  మరి వెన్నెల ఏమనలేదా?  తండ్రిని ఎదురించి లేకపోయిందా?” అడిగింది వాణి..
“ఖర్మ. వాణి… నా ఖర్మ.  తూటాల్లాంటి బావగారి మాటలు విని భరించలేక అక్కడినుండి బయలుదేరిపోతుండగా… అన్నది చాలదన్నట్టు..’ “చూడండి మన మధ్య ఈ సంభాషణ జరిగినట్టు మరో మనిషికి తెలియకూడదు, ముఖ్యంగా వెన్నెలకి అసలు తెలియకూడదు.   ఏమాత్రం సంస్కారం ఉన్నా … మారుమాట్లాడకుండా వెన్నెలని నా వద్దకి పంపించేయండి.  భర్త పోయాక మా అక్కయ్య ఇప్పుడు నా వద్దే  ఉంది.  నా కూతురికి తోడుగా ఉంటుందిలే.’ “  అంటూ లేచి లోనికి వెళ్ళిపోయాడు బావగారు. అంతే… కృంగిపోయిన మనసులతో  ఇల్లు చేరాము.  దుఃఖాన్ని మింగుకుని,  చెప్పలేక, మింగలేక మా అమెరికా ప్రయాణం నెపంగా చూపి అతి కిరాతకంగా నా వెన్నెలని దూరం చేసుకున్నాను.. ఆ తరువాత నేనేమీ చేసినా  ఆ పసిదానికి నేను ఒక మనసు లేని మరబొమ్మలా అనిపించానే  తప్ప … అమ్మలా నన్ను చూడలేకపోయింది.  నన్నెలా అర్ధం చేసుకోవాలో తెలియక అల్లాడిపోయుంటుంది నా బంగారు తల్లి.
ఆ ఎడబాటునుండి బయటపడేందుకే… దానికి ఇరవైయొక్కేళ్లు నిండగానే, మావారికి దగ్గరి బంధువు, సంస్కారవంతుడు అయిన పరంధామకి, వెన్నెలకి పెళ్లి చేసాను.  నా బంగారుతల్లి నా కళ్లెదుట ఉంటుందని ఆశపడ్డాను … కానీ నాప్రయత్నాలన్నీ శాపాలుగా మారి దాన్ని కాటేస్తాయని అనుకోలేదు.” అంటూ వాపోయింది శారద.
“మరో విషయం తెలుసా? తనకి పదిలక్షలు కానుకగా ఇస్తేనే తన కూతురి పెళ్లి మాటలు సాగనిస్తానని,  పరంధామతో  వెన్నెల వివాహం జరగనిస్తానని … తండ్రిగా తన అనుమతికి మా వద్ద లంచం కూడా తీసుకున్నాడు మా బావగారు.” మళ్ళీ భోరుమంది శారద.
ముఖం తుడుచుకోమన్నట్టుగా శారద భుజం పై తట్టి,  టిష్యు అందించి తిరిగి వెళ్లి తన సీటులో కూర్చుంది డాక్టర్  వాణి.
గదిలో కాసేపు మౌనం తాండవించింది…
“బావగారి మాటకి  గౌరవమిస్తూ, తండ్రీ  కూతుళ్ల నడుమ అపార్ధాలకి కారణమవకూడదన్న ఏకైక కారణంతో… నేను వెన్నెలకి తన దుర్మార్గపు తండ్రి గురించి చెప్పకుండా ఉండిపోయి తప్పు చేసాను.  నా తప్పుల వల్లే వెన్నెల ఈ నాడు ఈ లోకం నుండి వెళ్ళిపోయింది.  నాదే తప్పు.  నా చిట్టితల్లిని నేనే చేజేతులా చంపుకున్నాను.  ఎలా? అసలెలా జీర్ణించుకోను? ఈ పాపం నన్ను దహించివేస్తుంది.  నాకు నిష్కృతి లేదు వాణి.” అంటూ ఉప్పెనలా పొంగుకొచ్చిన వేదనతో తల్లడిల్లిపోయింది మరోమారు శారద తల్లి హృదయం.
“చూడు శారదా.  నీ  వేదన, తండ్రి దుర్మార్గాల నడుమ… వెన్నెల జీవితం ఇలా అర్ధంతరంగా ముగిసిందని మనం బాధపడ్డం  అటుంచు.
“వెన్నెల నీకు రాసిన ఉత్తరాన్ని కూడా చదివాను కనుక… ఓ సైకియాట్రిస్ట్ గా నేను  ఆలోచిస్తున్నాను. ఐదేళ్ల వయసులో ..  కన్నతల్లి ఆకస్మిక మరణంతో తల్లడిల్లిపోయిన వెన్నెలకి తండ్రి ఆదరణ కూడా కరువై .. నిరాధారంగా అయోమయావస్థలో ఉన్న సమయంలో… నీవు ఆదుకుని, ప్రేమగా లాలించి, కన్నతల్లిని మరిపించి మరీ ఆ పసిదాని జీవితంలో సంతోషాలని నింపావు.  తన మనసున ప్రేమమూర్తిగా చెరగని ముద్ర వేశావు.  హాయిగా సాగిపోతూన్న ఆ అమ్మాయి జీవితం నుండి … ఊహించని నీ ఆకస్మిక నిష్క్రమణ మరో శరఘాతమే అయింది వెన్నెలకి.
యేడేళ్ల పాటు  అల్లారుముద్దుగా సాకిన పిదప,  ఎటువంటీ కారణాలు చెప్పకుండా… ఆ అమ్మాయిని తండ్రి వద్దకు పంపించివేసి, మీరు అమెరికాకి వచ్చేయడాన్ని .. ఆ చిన్నారి మనసు అర్ధం చేసుకోలేకపోయింది. కన్నతల్లి, పెంచిన తల్లి కూడా తనని వీడిపోవడాన్ని … తిరస్కారంగా భావించి తల్లడిల్లిపోయింది పన్నేండేళ్ల వయసులో వెన్నెల.  తాను  ఎవరికీ అక్కరలేని మనిషినని భావించింది.  మీ  ప్రాపకంలో చక్కని వ్యక్తిత్వం ఉన్న యువతిగా ఎదగవలసిన ఆ అమ్మాయి లేత మనసు ..భావోద్వేగాలకు అతిగా లోనయి,  కొంత  సమతుల్యతని కోల్పోయింది.. అందువల్లే వెన్నెల నిబద్దత లేని ఆలోచనలతో పోరాడింది, అలాగే వ్యవహరించింది కూడా.
నిజానికి ఇటువంటి సమస్యలని నా ప్రాక్టీసులో చూస్తూనే ఉంటాను శారదా.  బలహీనపడిన మానసిక స్థితి వల్లే కొందరు … హత్యలు, ఆత్మహత్యలు, ఘోరమైన నేరాలు చేస్తుంటారు.  యువతలో ఈ పర్యవసానం కాస్త ఎక్కువగానే కనబడుతుంది.  అందుకే కని పెంచే తల్లితండ్రులైనా, పెంపకం బాధ్యతలు చేపట్టే వారైనా,  పిల్లల గురించి, వారి మనస్తత్వాల గురించి చాలా సూక్ష్మంగా  ఆలోచించి, వ్యవహరించాలి.   ప్రేమ, ఆత్మీయతలతో పాటు బాధ్యతాయుతమైన పెంపకం అవసరం.  అప్పుడే కుటుంబానికి, సమాజానికి, దేశానికి కూడా ఉపయోగపడే పౌరులుగా … పిల్లలు ఎదుగగలుగుతారు.  మన వెన్నెల జీవితం…  నేటి సమాజంలోని తల్లితండ్రులకి, యువతకి కూడా సందేశాత్మకం అవుతుంది శారదా.” అంటూ బాధగా నిట్టూర్చింది డాక్టర్ వాణి.
 
రచన: రామా చంద్రమౌళి
శీతాకాలపు రాత్రి.. గాఢ నిద్ర.
కలలు నక్షత్రాలుగా.. ఆకాశం ఒక సముద్రంగా.. పర్వతాలు ద్రవిస్తున్న హిమనగాలుగా శోభిస్తున్న స్వప్నంలో తేలిపోతున్న వేళ,
తలుపులపై ఎవరో మెల్లగా తడ్తున్న చప్పుడు.
పూలు రాలుతున్న సవ్వడా, వెన్నెల కురుస్తున్న మృధు ధ్వనా.. గాలి ప్రకృతితో సంభాషిస్తున్న నిశ్శబ్ద ప్రస్తారమా.?
అసహనంగా.. చికాగ్గా లేచి.. తలుపులు తెరిచి చూస్తే.,
కళ్ళు మిరిమిట్లు గొలిపే సాంద్ర స్వర్ణకాంతితో చంద్రుడు.. ధగ ధగా మెరిసిపోతూ.. గుండ్రగా.. పరిపూర్ణంగా.. తామ్ర చంద్రుడు.
చేయినందించి సైగ చేసాడు.. వెంట రమ్మని.
ముగ్ధున్నై వెంట నడుస్తూ,
సముద్రానికి ఐదు వేల అడుగుల ఎత్తులో.. నింగినీ నేలనూ ఏకం చేస్తూ..సువిశాల నిశ్చల వెన్నెల సముద్రం..ఎక్కడా చీకటి జాడే లేదు.
పర్వాతాల ఏటవాలు తలాలపై వందలు వందలుగా కోనిఫర్ చెట్లు.. భూమిపై నిట్టనిలువుగా మొలిచిన శూలాల్లా.
తామ్ర చంద్రుణ్ణి ఆనుకుని చూస్తున్నాను.. చుట్టూ.
చెట్ల ఆకులు చిరుస్వనంతో గాలితో గుసగుసగిస్తూ,
లోయల్లోనుండి పొగమంచు మేఘాలై తేలివస్తున్నాయి.
సెలయేళ్ళు గాలితో రమిస్తూ ఒక రసైక్యతతో పరవశిస్తూ నిశ్శబ్దిస్తున్నాయి.
వెన్నెల జీవధాతువుగా, వెన్నెల జీవౌషదంగా, వెన్నెల ఒక మాతృస్పర్శలా, వెన్నెల మనిషి ఆత్మను సంతృప్తించగల  దివ్య చైతన్యంగా దీప్తిస్తున్న వేళ,
చంద్రుడన్నాడు “ ఏం జరుగుతోందిక్కడ “ అని నవ్వుతూ.
“  అవాక్కుగా నేను.
“ సృష్టి నిర్మాణ కార్యమిది.. ప్రకృతి సమతుల్య పునః సంధాన క్రియలో మగ్నమై ఉన్నాన్నేను. మనిషి ప్రకృతిని ధ్వంసం చేస్తూ పోతూంటే.. ప్రతి రాత్రీ నేను దీన్ని పునర్నిర్మిస్తున్నాను. విధ్వంస పునర్నిర్మాణాలు ద్వంద్వాలు. తెలుసా.. ”
కొద్దిసేపు నిశ్శబ్దం తర్వాత..” అటు ఆ అడవిని చూడు.. ఆ పర్వతాలను చూడు.. ఆ నక్షత్రాలను కప్పుకుని నిద్రిస్తున్న ఆకాశాన్ని చూడు.. ఏమిటవి.” అన్నాడు ఎక్కడినుండో దిక్కులే మాట్లాడుతున్నట్టు.
“ అవి దాతలు.. డోనర్స్.. అవి నీకు ప్రతి నిత్యం ప్రాణదానం చేస్తాయి.. రా.. నా వెంట “ అన్నాడు చంద్రుడు.
వెంట వెళ్తున్నాను శరీరం వెంట ఆత్మలా.
అక్కడొక చెట్టు కింద.. ఎవరో ఒక మనిషి పడుకునే ఉన్నాడో.. పడిపోయే ఉన్నాడో తెలియదు.. ఉన్నాడు అపస్మారక స్థితిలో.
“ మనిషి ”
“ కాదు ”
“ మరి ”
“ అది మనిషి రూపంలో ఉన్న ఒక ఆత్మ ”
“నువ్వెవరు ”
“ ఆత్మను ”
“ కాదు ”
“ మరి ”
“ ఆత్మ రూపాంతరం చెందిన జీవమున్న మనిషివి ”
“ మరి ఆత్మకీ నాకూ ఉన్న తేడా ఏమిటి ? ”
“ చేతన ”
“ చేతననా.? అదేమిటి ”
“ నిన్ను నడిపించేదీ, నీలో నివసించేదీ, నీతో సకల కార్యాలనూ నిర్వర్తింపజేసేదీ ”
నేను నిరామయంగా.. నిర్వికారంగా.. నిశ్చేష్టున్నై చంద్రునివైపు చూస్తూ.. మౌనంగా,
“ ఇప్పుడిక్కడ  సృష్టి నిత్య నిర్మాణ సృజనాత్మక కార్యం జరుగుతోంది.. అదే జ్ఞానం.. తెలుసుకో..మేలుకో ”
“ జ్ఞానమా. ? ”
“ ఔను.. వెన్నెలను తెలుసుకోవడం.. నదులనూ, పర్వతాలనూ , అడవులనూ, మట్టినీ , మంచునూ తెలుసుకోవడమే జ్ఞానం ”
నాలో నిద్ర ఎప్పుడో పారిపోయింది. కళ్ళు పూర్తిగా తెరుచుకుంటున్నాయి.
“ మిత్రమా.. యిప్పుడు నీ ముందు పరుచుకుని విస్తరించి ఉన్నదంతా సృష్టి. సృష్టి ఎప్పుడూ  రహస్యమే .. రహస్యమెప్పుడూ చెప్పబడదు. తెలుసుకోబడ్తుంది.. రా నా వెంట . , ‘ అన్నాడు.
నడుస్తున్నాను.
జ్ఞానం.. జ్ఞాన వినిమయం.. జ్ఞాన రహస్యం.. జ్ఞాన రహస్య విచ్ఛేదనం.. గ్రహింపు.. స్వీకరణ.
ఏదో అదృశ్య కాంతి తుంపరలు తుంపరలుగా పైన కురుస్తున్నట్టు,
కొత్తగా ఏవో విద్యుత్ కెరటాలు శరీరం బయటినుండి లోపలికి.. ఆత్మలోకి ప్రవేశిస్తున్న మహా రసానుభూతి.
చూస్తూ చూస్తూండగానే.. అప్పటిదాకా నేలపై పడిఉన్న మానవాకారం అంతర్థానమైపోయింది.. గాలికి ఓ పూవు కొట్టుకుపోయినట్టు.
తామ్ర చంద్రుడు .. కొండ అంచుపైనుండి లోయలోకి జారి.. జారి.. అక్కడినుండి.. ఎగబ్రాకి.. హిమాలయ పర్వత శిఖర శ్రేణిపై  ప్రత్యక్షమై .. ఎర్రగా.. పచ్చగా.. రౌద్ర చంద్రుడు.
చుట్టూ ఎక్కడ చూచినా .. చిక్కని వెన్నెల.. కాంతి.. జ్ఞాన కాంతి –   
( 2016, 24 జూన్ నుండి 26 వరకు ఉత్తరాఖండ్ రాష్ట్రం , హిమాలయ పర్వత శ్రేణుల్లోని సముద్ర మట్టానినికి ఐదువేల అడుగుల ఎత్తులో ఉన్న రాణీకేత్ గిరిపట్టణం దగ్గరి మథోడ్ గ్రామంలో జరిగిన ‘ రిడొమేనియా ‘ కథా రచయితల జాతీయ సమావేశాల్లో పాల్గొని ఒక పూర్ణిమ రాత్రి హిమాలయ మహాద్భుత సౌందర్యాన్ని ఒక జీవితకాల రసానుభవంగా మిగుల్చుకుని వచ్చిన తర్వాత .., )
రచన: మన్నెం శారద
ఆ రోజు
శేఖర్‌కి కొడుకు పుట్టేడని, అంతేగాకుండా ఇసక తోటలో హౌసింగ్ బోర్డు ఫ్లాటొకటి అతనికి ఎలాటయిందని తెలియగానే ఎంతగానో సంతోషించేడు సారధి.
పదిహేను రోజుల్లో గృహప్రవేశం పెట్టుకున్నాడు. ఆ చేతులతోనే బాబుకి బారసాల కూడా చెయ్యాలనుకున్నాం. కాబట్టి అందరూ రావల్సిందని, అదీ నెలరోజులకి తక్కువ కాకూడదని ఆజ్ఞాపిస్తున్నట్లుగా ఉత్తరం రాసేడు శేఖర్.
ఆ ఉత్తరం చూసిన దగ్గరనుంచి సావిత్రమ్మ పోరు ఎక్కువయింది.
“సెలవు సంగతి చూడరా. అందరం వెళదాం. సునందని చూసి కూడా చాలారోజులయ్యింది” అంటూ,
“చూద్దాం” అన్నాడు సారధి.
ఆవిడకి కోపం ముంచుకొచ్చేసింది. “చూద్దాం ఏమిటో? వెళ్ళి తీరాల్సిందే. అతడంత ప్రేమగా రాస్తూ  వుంటే ఆ నిర్లక్ష్యం ఏవిటి? పాత సంగతులు మరచిపోయింట్లున్నావు. అతనేం చెయ్యమంటే అది చేస్తేనే మన ఋణం కాస్త తీరేది!” అంది.
“ఇప్పుడు నేను కాదనటంలేదుగా!” సారధి నవ్వేసేడు.
నాల్గురోజుల తర్వాత తల్లిని, చెల్లెల్ని తీసుకుని ప్రయాణమయ్యేడు సారధి.
ట్రెయిన్ దిగిన సారధిని అక్కున జేర్చుకున్నాడు శేఖర్.
ఆ దృశ్యం చూసిన సారధి తల్లికి కళ్లు ఆనందంతో చెమర్చేయి.
సుహాసిని నవ్వుతూ నిలబడింది.
“రా.. చెల్లాయ్!” అంటూ ఆప్యాయంగా పిలిచేడు శేఖర్.
లగేజ్ తీసుకుని బయటకి వెళ్తుంటే సారధి శేఖర్‌ని గమనించి చూసేడు.
శేఖర్ చాలా చిక్కిపోయేడు. కళ్లు లోతుకు పోయేయి.
సారధి మనసదోలా అయిపోయింది. బాధతో విలవిలలాడింది అతని హృదయం.
“ఏరా! అలా చిక్కిపోయావేం?” అన్నాడు ఆటోలో.
“చిక్కిపోనని ఎలా అనుకున్నావు?”
“అంటే?” సారధి ఆశ్చర్యంగా అడిగేడు.
“సగం ప్రాణానివి నువ్వు నాకు దూరమైతే నేను బాగుంటానని ఎలా అనుకున్నావురా?” అన్నాడు శేఖర్ నవ్వుతూ.
“మాటలు నేర్చేవ్” సారధి ఆప్యాయంగా స్నేహితుణ్ణి చూస్తూ అన్నాడు.
మాటల్లోనే యిల్లు వచ్చేసింది.
స్వాతి నవ్వుతూ ఎదురొచ్చి సావిత్రమ్మని, సుహాసినిని ఆప్యాయంగా పలకరించి లోనికి తీసికెళ్ళింది.
సారధిని “బాగున్నారా?” అని పలకరించింది.
సారధి నవ్వి వూరుకున్నాడు.
లోపలికి వెళ్తోంటే స్వాతి వైపే చూసేడు. మరికాస్త తెల్లబడి, యింకొంచెం సన్నబడిన స్వాతి యింకా ఆకర్షణీయంగా కనిపించింది.
“ఈదిగోరా, మావాడు!” శేఖర్ బాబుని ఎత్తుకోడం చేతకాక అవస్థపడుతూ అలాగే బయటకి తీసుకొచ్చేడు.
స్వాతి వెనకాలే పరిగెత్తుకొచ్చి అందుకొంది.
“వాణ్ణి మీరు ఏదో ఒకటి చేసేస్తారు. ముట్టుకోవద్దని ఎన్నిసార్లు చెప్పాలి?”అంది నిష్టూరంగా.
ఆ వెంటనే సారధిని చూసి “చూడండి వాడెంతున్నాడని. ఏ కాలు విరిచేస్తారోనని నాకు భయంగా వుంది” అంది సంజాయిషీగా.
సారధి నవ్వుతూ “నాకివ్వండీ” అంటూ స్వాతి చేతిలోని బాబుని అందుకున్నాడు.
స్వాతి భయంగానే అందించింది.
సారధి జాగ్రత్తగా ఎత్తుకొని బాబుని ముద్దుపెట్టుకున్నాడు.
శేఖర్ సారధి వంక ఆశ్చర్యంగా చూచి “పిల్లల్నెత్తుకోవడం ఎప్పుడు ప్రాక్టీసు చేసేవోయ్” అన్నాడు.
“పెళ్ళి కాకపోయినా ఆయనే నయం” అంది స్వాతి నవ్వుతూ.
“నాకు నమ్మకం లేదు. వీడి తీరు చూస్తుంటే వీడెక్కడో బ్రాంచాఫీసు పెట్టాడనిపిస్తోంది” శేఖర్ కళ్లెర్రజేసి అంటుంటే అందరూ ఫక్కున నవేసేరు.
చాలా రోజుల తర్వాత ఆ యింట్లో కాలం సంతోషంగా, సందడిగా గడిచిపోయింది.
“శంకరం మాస్టారికి బాగుండలేదురా!” అన్నాడు శేఖర్ భోజనానంతరం.
“ఏం?” ఆదుర్దాగా అడిగేడు సారధి.
“ఆయనకి రెండు నెలల క్రితం పక్షవాతం వచ్చింది. ఎడం భాగం అంతా చచ్చుబడిపోయింది. మంచంలోనే వున్నారు”
శేఖర్ ఆ మాట చెబుతుంటే స్వాతి అదోలా అయిపోయింది.
కన్నీళ్లు కన్పించకుండా గిరుక్కున లోపలికి వెళ్లిపోయింది.
“మరి ఎవరు చూస్తున్నారు?”
“ఒక ఆయాని పెట్టేం. పిల్లలు వున్నారుగా. అన్నిటికి బాగుంటుందని యిక్కడికి రమ్మంటే యిల్లు చిన్నదని ఆయన వొప్పుకోలేదు. మేము మా ఎలాటెడ్ హౌస్‌కి వెళ్ళేక తీసికెళ్దామని నిర్ణయించుకున్నాం.
“అంటే, ఆయన మనుమడిని చూసుకోనే లేదా?” సావిత్రమ్మ అడిగింది.
“మేము తీసికెళ్లి చూపించేము” అన్నాడు శేఖర్.
ఆ సాయంత్రం బాబుని సుహాసినికి అప్పజెప్పి, అందరూ శంకరంగారిని చూసేందుకు వెళ్లేరు.
అందర్నీ చూచి ఆయన కన్నీళ్లు పెట్టుకున్నారు.
“మిమ్మల్నందరినీ చూడగలిగేను బాబు. అది చాలు. నాకిక దేవుడు శెలవిప్పిస్తే బాగుండును” అన్నారు.
ఆ యింటి వాతావరణం చూడగానే అందరికీ బాధ కలిగింది. మిగిలిన యిద్దరూ ఆడపిల్లలే. పెళ్లికెదిగినవాళ్ళే. ఆయన పోతే వాళ్ల బాధ్యత ఎవరు తీసుకొంటారు? ఆ సంసారానికి దక్షత ఏది?
ఆయన బాధగా పిల్లలవంక చూసుకున్నారు.
అది చూసి శేఖర్ “నేనెంత చెప్పినా ఆయనకు ధైర్యం చాలటం లేదురా. మేముండి వాళ్లను గాలికి వదిలేస్తామా” అన్నాడు నిష్టూరంగా.
శంకరంగాఇ కళ్లు బాధతో రెపరెపలాడాయి.
“అందుకు కాదు బాబూ! ఇప్పటికే అతనిమీద తలకి మించిన భారం పెట్టేము. నా జబ్బు ఖర్చు అంతా అతనే భరిస్తున్నాడు. అవతల కొడుకు పుట్టేడు. ఎంతో ఖర్చు వుంది. అతను మాకోసం అన్నీ వదులుకున్నాడు. ఇంకా ఎంత బాధపెట్టేది?”
“ఇది బాధ అనుకునే చేస్తున్నానా?” అన్నాడు శేఖర్.
“మీరూరికే బాధపడి ఆరోగ్యం పాడు చేసుకోవద్దు. ప్రతి సమస్యకి ఏదో ఒక పరిష్కారం వుండకపోదు. మీరలా దిగాలు పడితే పిల్లలు బెంబేలు పడిపోతారు” అన్నాడు అనునయంగా సారధి.
ఆయన్ని వూరడించి బయటకొస్తుంటే సావిత్రం “మీరు వెళ్లండి. నేను యిక్కడే వుంటాను” అంది.
ఆ మాటలకి స్వాతి ముఖం విప్పారింది. కృతజ్ఞతగా ఆమె చేతులు పట్టుకొంది.
“పిచ్చిపిల్లా! ఏమంత ఘనకార్యం చేసేనని. నా జన్మంతా ఏ పుణ్యకార్యమూ చెయ్యకుండానే గడిచిపోయింది. తోటివారికి కాస్తంత సహాయపడితే పుణ్యలోకాలు చేరొచ్చని స్వార్థంతోనే చేస్తున్నానులే అమ్మాయి!” అంది నవ్వుతూ.
తల్లి అడగకుండానే సమయానికి అలా ప్రవర్తించి ఆదుకోవటం సారధికి సంతోషాన్ని కల్గించింది. స్వాతి, శేఖర్, సారధి వెనక్కి వచ్చేసేరు.
ఇంకా వుంది.
రచన: మాలతి దేచిరాజు
కుక్కట్ పల్లి భ్రమరాంబ థియేటర్ చుట్టుపక్కల ప్రాంతం…
ఒక టీ స్టాల్ దగ్గర బైక్ పార్క్ చేసి, ఏరియా అంతా ఒక చూపు చూసాడు గౌతమ్.
షీబా చెప్పిన రెండే రెండు ఆనవాళ్ళు…
ఒకటి: “రేయ్ మన ఏరియాకి పోదాం..రా…”
“వద్దొద్దు… మన ఏరియాలో డ్రైనేజ్ పైప్ లైన్ వర్క్ జరుగుతుంది… ఏదైనా తేడా వస్తే దొరికిపోతాం… ఇక్కడే త్వరగా కానిచ్చేద్దాం.” అని వాళ్ళు మాట్లాడుకున్న మాటలు.
రెండు: నలుగురిలో ఒకడికి… ఎడమ చేతి వేళ్ళల్లో ఉంగరపు వేలు లేదు… (తన వేళ్ళ మధ్యలోకి వాడి వేళ్ళు చొప్పించినప్పుడు గుర్తించింది తను ఆ సంగతి.)
సిటీ మొత్తంలో ఆ రోజు రాత్రి డ్రైనేజ్ పైప్ లైన్ వర్క్ జరిగిన ఏరియా అదొక్కటే… ఈ విషయం తన ఆఫీసు కొలీగ్ సాయంతో తెలుసుకున్నాడు…
బైక్ పైన ఆ ఏరియా అంతా పరిశీలనగా చూస్తూ… అక్కడక్కడా ఆగుతూ (టీ స్టాల్ లు, కేఫ్ లు మొదలగునవి) కాసేపు వచ్చేపోయే వాళ్ళని, వాళ్ళ ఎడమ చేతి ఉంగరపు వేలిని గమనిస్తూ సాయంత్రం దాకా చూడసాగాడు.
చీకటి పడుతోంది. టైం ఏడున్నర కావొస్తుంది.. వేణు వైన్స్ దగ్గర జనం సందోహం…
పక్కనే ఫర్లాంగ్ దూరంలో అక్బర్ కేఫ్ దగ్గర ఉన్నాడు గౌతమ్. వైన్ షాప్ దగ్గర ఏదో గొడవ జరుగుతుండటంతో జనం మూగారు… గౌతమ్ దృష్టి అటు మళ్ళింది… లేచి వైన్స్ దగ్గరికి వెళ్ళాడతను.
“రేయ్..నీ యమ్మ…లం..కొడకా..” నీ యమ్మ *** ” నరుకుతా ..నీ….” ఇలా సగం సగం వినిపిస్తోంది బూతు పురాణం. గౌతమ్ అక్కడికి చేరే టైం కి గొడవ సద్దుమణిగి ఎక్కడివాళ్లు అక్కడికి కదిలారు… గౌతమ్ కూడా వెనుతిరగబోతూ టక్కున ఆగాడు. అతని కంటి చూపు పెద్దదైంది… ఇంతసేపటికి అతని నిరీక్షణ ఫలించింది
ఎడమ చేతికి ఉంగరపు వేలు లేని ఒకతను బీరు బాటిల్స్ పట్టుకుని నడిచి వెళ్తూ కనిపించాడు… క్షణం ఆలస్యం చేయకుండా అతన్ని ఫాలో అయ్యాడు గౌతమ్… అతను మాత్రం తాపిగా నడుస్తున్నాడు. కొంత దూరం వెళ్ళాక అతను ఒక సందులోకి తిరిగాడు… గౌతమ్ కూడా…
ఆ సందులో కొంత దూరం నడిచారు ఇద్దరూ…
ముందు అతను, వెనక గౌతమ్. తనని ఎవరో ఫాలో చేస్తున్నారన్న అనుమానంతో చప్పున తిరిగాడు అతను…
గౌతమ్ వెంటనే పక్కకు కదిలి దాక్కున్నాడు. ఎవరూ లేకపోవడంతో అతను మళ్ళీ నడక కొనసాగించాడు… గౌతమ్ యథావిధిగా ఫాలో అవుతున్నాడు…
ఇద్దరికీ ముప్ఫై అడుగుల దూరం ఉంది.అతను మలుపు తిరిగాడు. గౌతమ్ అడుగుల వేగం పెంచి ఆ మలుపు దగ్గరికి రాగానే అతను కనిపించలేదు. పరుగున ఆ మలుపు మధ్య వరకు వచ్చాడు. అక్కడ ఎవరూ కనబడలేదు.
అటూ, ఇటూ చూసి వెనక్కి తిరిగే సరికి ఎదురుగా అతను ఉన్నాడు… గౌతమ్ ధైర్యాన్ని గుండె నిండా నింపుకుని అతన్ని చూస్తున్నాడు. అతను ఒక్కో అడుగు వేస్తూ గౌతమ్ ని సమీపిస్తుండగా గౌతమ్ కంట పడింది పక్కనే పడి ఉన్న ఒక ఇనప చువ్వ. అతను గౌతమ్ కి దగ్గరగా వస్తున్నాడు, గౌతమ్ ఆ చువ్వని, అతన్ని మార్చి, మార్చి చూస్తూ నిలబడ్డాడు.
అతను పూర్తిగా దగ్గరకి సమీపించగానే చువ్వ అందుకుందాం అనే లోపు ఒక్కసారిగా ఆగాడు. “బె..బె..బె”… అంటున్నఅతని గొంతు విని..
అతను మూగవాడన్నసంగతి అర్థమైంది గౌతమ్ కి.
అతని భాషలో .. “ఎవరు కావాలి ..నన్నేందుకు ఫాలో చేస్తున్నావు..” అనే భావం అర్థమౌతోంది.
తనని ఫాలో అవ్వట్లేదని ఏదో అడ్రెస్ కోసం వెతుకుతున్నానని అతని భాషలోనే చెప్పాడు గౌతమ్. అతను దారి చెప్పి వెళ్ళిపోయాడు. గౌతమ్ అక్కడనుంచి కదిలాడు.
సందులో నుంచి మెయిన్ రోడ్ వైపుకి వస్తుండగా ఎదురైంది అతనికి ఒక ఇన్నోవా.. ఆ సందులోకి వస్తూ క్యాజువల్ గా చూసి నడుస్తున్నాడతను. ఇన్నోవా ఆగింది.
అందులో నుంచి దిగారు ఓ నలుగురు కుర్రాళ్ళు ఒకళ్ళ తర్వాత ఒకళ్ళు. గౌతమ్ ఆగి వాళ్ళని గమనించసాగాడు.
“రేయ్ మీరు వెళ్ళండి. నేను సిగరెట్లు తీసుకు వస్తా…” అని ఒకడు మెయిన్ రోడ్ వైపుకి వస్తున్నాడు. మిగతా ముగ్గురు అపార్ట్మెంట్ లోపలికి వెళ్ళిపోయారు.
మెయిన్ రోడ్ దగ్గర ఉన్న పాన్ షాప్ దగ్గరకి వచ్చి సిగెరట్ తీసుకుని వెలిగించాడా కుర్రాడు. ఇరవై నుంచి పాతికేళ్ళ వయస్కుడతను.  మిగిలిన నలుగురిదీ అదే వయసుంటుంది. తన అనుమానం సరైంది కాదనుకుని వెళ్ళిపోబోయాడు గౌతమ్
ఆ కుర్రాడు ఫోన్ మాట్లాడుతూ ఎడమ చేతిని గాల్లో ఊపుతున్నాడు తన మాటలకి తాళం వేస్తున్నట్టు. గౌతమ్ చూపు అతని చెయ్యి మీద పడింది. అతనికి కూడా ఉంగరపు వేలు లేదు. గౌతమ్ కంటి పాప పెద్దదైంది.
ఇన్నోవా… నలుగురు.. ఎడమ చేతి వేళ్ళలో ఉంగరపు వేలు లేకపోవడం… అన్నీ మ్యాచ్ అయినప్పటికీ పూర్తి నమ్మకం కలగలేదు గౌతమ్ కి. కారణం ఇందాక మూగవాడి సంఘటన.
అతను సిగరెట్ తాగడం పూర్తయింది. ఇంకొన్ని సిగరెట్లు తీసుకుని కదిలాడు.
అతన్ని ఫాలో చేస్తూ వెళ్ళాడు గౌతమ్.
అపార్ట్మెంట్ లో మూడో ఫ్లోర్ కి వెళ్ళాడు ఆ కుర్రాడు లిఫ్టులో.  లిఫ్ట్ ఎక్కడ ఆగిందో చూసి మెట్లపైనుంచి వెళ్ళాడు గౌతమ్… అతను వెళ్లేసరికి ఫ్లోర్ లో ఎవరూ లేరు.
అటూ, ఇటూ చూసాడు. మొత్తం ఆరు ఫ్లాట్లు. అందులో ఆ కుర్రాడు ఎందులోకి వెళ్ళాడో తెలియడం లేదు. ఏ అర్ధరాత్రో అయి ఉంటే, ఏ ఇంట్లో లైట్ వెలిగితే అదే బ్యాచలర్స్ రూమ్ అనుకుని వెళ్ళుండే వాడు. కానీ టైం ఎనిమిదిన్నర కాబట్టి దాదాపు అన్ని ఫ్లాట్స్ లో లైట్లు వెలుగుతున్నాయి.
రెండు, మూడు నిమిషాలు ఏమీ అర్థం కాలేదు గౌతమ్ కి. మెరుపులాంటి తలంపేదో తట్టింది. ఒక్కో ఫ్లాట్ చూసుకుంటూ కదిలాడు. ప్రతి ఫ్లాట్ గుమ్మాలని చూసుకుంటూ వెళుతున్నాడు. ప్రతీ గుమ్మానికి పసుపు, లేదా తోరణం ఏదోటి ఉంది, ఒక్క గుమ్మానికి తప్ప. సరిగ్గా ఆ గుమ్మం దగ్గర ఆగాడు. తలుపు కొట్టాడు ధైర్యంగా. కాసేపటికి తలుపు తెరచుకుంది. గౌతమ్ మొహం విప్పారింది.
“ఎవరు కావాలి?”అడిగింది ఓ పెద్దావిడ. తటపటాయించాడు అతను.
“ప్రసాద్ రావు గారున్నారా?” నోటికొచ్చిన పేరు చెప్పాడు. కానీ అతను ఊహించని విధంగా
“ఏవండీ…” అని పిలిచింది ఆవిడ. ఖంగు తిన్నాడు గౌతమ్. ప్రసాద్ రావు వచ్చాడు.
“మీ కోసం వచ్చారు…”అంది భర్తతో ఆవిడ.
“ఎవరు బాబు నువ్వు ?” అడిగాడు అతను.
“ప్రసాద్ రావు గారు…”
“నేనే…”
“ఆహా మీరు కాదు…”
“నా కోసం నా ఇంటికొచ్చి నేను నేనే కాదంటావ్ ఏమిటీ?”
“అంటే..నా ఉద్దేశం నాకు కావాల్సిన ప్రసాద్ రావు మీరు కాదని.
“ఈ అపార్ట్మెంట్ మొత్తంలో నేనొక్కడినే ప్రసాద్ రావుని” దర్పంగా చెప్పాడాయన.
“అయితే అడ్రెస్ తప్పేమో… సారీ.” అని కదలబోతుండగా అతని కంట పడింది ఆ ఇంట్లో గోడకి ఉన్న జీసస్ ఫోటో… అతని లాజిక్ తప్పని తెలుసుకుని కదిలాడు అక్కడ నుంచి.
లిఫ్ట్ దగ్గరికి వచ్చేసరికి లిఫ్ట్ లో నుంచి బయటకి వచ్చాడు డామినోస్ డెలివరీ బాయ్ అతని చేతిలో పార్సెల్ ఉంది.
గౌతమ్ ని చూసి అతన్ని దాటుకుని పోతుండగా,
“పిజ్జానా?” అన్నాడు గౌతమ్… అతను ఆగి
“అవును సార్..304.” అన్నాడతను.
ఈసారి తనకొచ్చిన అలోచన ఫలించబోతోంది.
“మాదే… ఇలా ఇచ్చేయ్!” అని క్యాజువల్ గా బిహేవ్ చేస్తూ పర్స్ తీసి, “ఎంతా?”అన్నాడు.
“650” చెప్పాడతను. డబ్బులిచ్చి పార్సెల్ తీసుకున్నాడు గౌతమ్.
కాలింగ్ బెల్ మోగడంతో తలుపు తెరిచాడు నలుగురిలో ఒకడు.
“పీజా సార్…” అన్నాడు గౌతమ్ పార్సెల్ అందిస్తూ
“ఎంత?”అన్నాడతను పార్సెల్ అందుకుని.
“650…” చెప్పాడు గౌతమ్.
“ఒక్క నిమిషం…” అని ఇంకొకడ్ని పిలిచాడతను.
“చేంజ్ ఉన్నాయా?”అడిగాడు.
“నా దగ్గర లేవురా, డ్రా చెయ్యాలి!” అని ఇంకొకడ్ని పిలిచాడు…
ఒక పిలుపుకి ఇద్దరొచ్చారు.  నాలుగో వాడు డబ్బు ఇచ్చాడు. తీసుకుని వెళ్ళిపోయాడు గౌతమ్.
*****
చిమ్మ చీకటి… కళ్ళు తెరిచి అటూ,ఇటూ కంగారుగా చూస్తున్న అతనికి చీకటి అలవాటై కళ్ళ వెలుగే కాంతిగా మారి చీకటి కనిపించడానికి కొన్ని సెకెన్లు పట్టింది… పూర్తిగా చీకట్లో ఉన్నానని తెలుసుకున్నాక కదలబోయాడు. చేతులు కట్టేసిన ఫీలింగ్… గింజుకున్నాడు. ఆ కుదుపుకి తనతో పాటు కట్టి ఉన్న మరొకడు, తర్వాత ఇంకొకడు… అలా అందరూ మగత నుంచి బయట పడ్డారు. అందరూ వెల్లకిలా పడుకుని ఉన్నారు వరుసగా… ఒక ఐరన్ రాడ్ కి కట్టి ఉన్నాయి వాళ్ళ చేతులు. నలుగురూ గింజుకుంటున్నారు.
“రేయ్… ఎవర్రా ఇలా కట్టేసింది? అసలు ఎక్కడున్నాం మనం?” అన్నాడొకడు.
టక్కున  ఒక స్పాట్ లైట్ వెలిగింది. స్పాట్ లైట్ వెలుగులో నలుగురూ ఒకరి మొహాలు ఒకరు చూసుకున్నారు. ఏదో తడి తగులుతున్నట్టు అనిపించి ఏమిటా అని చూసుకున్నారు. ఎవరికీ ప్యాంట్లు లేవు. ఆ తడి తమ ఒంటి నుంచి వచ్చిన వ్యర్థజలం అని తెలిసింది.
“స్…అమ్మా…” అన్నాడొకడు. అలా ఒకళ్ళ తరువాత ఒక్కళ్ళు అన్నారు. తలెత్తి పైకి చూస్తే ఒక్కోక్కరి ఉదర భాగంకి కాస్త ఎత్తులో సరిగ్గా మర్మాంగానికి ఎదురుగా ఒక బాటిల్ వేలాడుతుంది. అది యాసిడ్ బాటిల్ అని అర్ధం అయ్యింది. చూడగానే కలవరపడ్డారు.
స్పాట్ లైట్ ఆ బాటిల్స్ మీద పడుతోంది… వాళ్ళకి కనిపించకుండా ఎవరో ఒక్కో బాటిల్ని  షూట్ చేస్తున్నారు.  ఫాట్..ఫాట్..ఫాట్..ఫాట్..మని బాటిల్స్ పగిలి యాసిడ్ వాళ్ళ మర్మాంగాలపై పడింది. దిక్కులు పెక్కటిల్లేలా అరవసాగారు ఆ నలుగురూ.
అది విని తను ఎలా అరిచిందో తలచుకోసాగింది షీబా. ముందు బాధ… అది కాస్తా తీరినట్టు కళ్ళలో ఒక ప్రతీకార జ్వాల చల్లారిన భావం… చివరికి ఏడుపు… ఆమెని ఓదార్చాడు గౌతమ్. కానీ వాళ్ళెవరో తనకి తెలియనివ్వలేదు. వాళ్ళని ఇలా చేసిందెవరో వాళ్ళకీ తెలియనివ్వలేదు.
అతను పిజ్జాలో మత్తు మందు కలపడం, అది తిని వాళ్ళు స్పృహ కోల్పోయాక వాళ్ళని తెచ్చి బంధించడం తలుచుకుని గర్వపడ్డాడు గౌతమ్…
                                        ***
“బుల్ షిట్… అసలు తలుపు ఎలా ఓపెన్ చేశాడో, ఆ నలుగుర్ని ఎలా తీసుకొచ్చాడో,
వాళ్ళని బంధించిన ప్రదేశం ఏంటో, ఎక్కడో, అది అతనికి ఎలా దొరికిందో… షీబాకి ఏం చెప్పి అలాంటి నిర్మానుష్య ప్రదేశానికి తీసుకొచ్చాడో… ఇవేవీ చెప్పకుండా ఏదో కమర్షియల్ సినిమా లాగ రాసేశాడు…ప్చ్..లాజిక్ లెస్” అనుకున్నాడు మూతి విరుపుగా ఇజాక్.
అతను అనుకుంది  నిజమో కాదో ముందు, ముందు తెలుసుకుంటాడు.
“ఇంతకీ మన నసీమా ఏమైంది? గౌతమ్ షీబా ని పెళ్ళి చేస్కున్నాడా? నసీమా భర్తకి విడాకులు ఇచ్చేసి ఉంటుందా? ఇంకో పెళ్ళి చేసుకుందా? అసలు తను మళ్ళీ గౌతమ్ ని కలిసిందా, లేదా? ఒకవేళ కలిసినా షీబా గౌతమ్ జీవితంలోకి వచ్చింది కాబట్టి, తను కలిసినా ఉపయోగం లేదు. మా నసీమా క్యారెక్టర్ కి తగిన న్యాయం చేయకపోతే చెప్తా ఈ రైటర్ సంగతి.” నవ్వి చదవడం కంటిన్యూ చేసాడు.
                                             *****
తలాక్ (విడాకులు) అయిపోయి పుట్టింట్లోనే ఉంది నసీమా గత కొద్ది రోజులుగా. లీగల్ గా విడాకులు (చట్ట ప్రకారం) రావడానికి ఆరు నెలల సమయం పడుతుంది. కానీ ముస్లిం సంప్రదాయంలో పెద్ద వాళ్ళ సమక్షంలో మూడు సార్లు ‘తలాక్ – తలాక్ – తలాక్’ అంటే విడాకులు మంజూర్ అయినట్టే.
సరైన వివరాలు తెలుసుకోకుండా పెళ్ళి చేసి కూతురి జీవితం తనే నాశనం చేసానని నసీమా తండ్రి బాధ పడని రోజు లేదు. అన్నిటికీ అల్లాహ్ నే ఉన్నాడు అని నమ్మి ప్రార్థించడం తప్ప తల్లి చేయగలిగింది ఏమీ లేదు. ఏమైనా అక్కకి ఏ ఇబ్బంది లేకుండా చూసుకోవాలన్నది ఛోటూ ఉద్దేశం. అయినవాళ్లైనా తనని అర్థం చేసుకుని ఆదరించడమే చాలనుకుంది నసీమా.
తను చదువుకున్న ఎం.ఏ చదువే తనకి ఆర్థికంగా సాయపడింది. పిల్లలకి ట్యూషన్లు చెప్పుకుంటూ కాలం గడుపుతోంది. రెండవ పెళ్ళికి తల్లిదండ్రుల కన్నా, చుట్టాల నస ఎక్కువగా ఉండేది. కొంతమంది సంబంధాలు కూడా తెచ్చే వాళ్ళు. తిప్పికొట్టేది తను. తన పెళ్ళికి తండ్రి చేసిన 4 లక్షల అప్పు తీర్చడమే జీవిత లక్ష్యంగా పెట్టుకుంది.
కానీ ట్యూషన్లు చెప్పుకుంటూ ఎంత కాలమని? అందుకే మంచి ఉద్యోగం కోసం ప్రయత్నించింది. ప్రభుత్వ తెలుగు ఉపాధ్యాయిని ఉద్యోగానికి దరఖాస్తు పెట్టుకుంది. పరీక్షలు కూడా రాసింది. కానీ ఫలితం లేకపోయింది.
హైదరాబాద్ గాయత్రి స్కూల్ ప్రిన్సిపాల్ వాళ్ళ నాన్నకి తెలిసిన వాడై ఉండటంతో అక్కడ ఉద్యోగం దొరికింది. నెలకు పదిహేను వేలు జీతం. తన సెకెండ్ ఇన్నింగ్స్ ఇక హైదరాబాద్ లో ప్రారంభం కానుంది.
కొత్త ఊరు, కొత్త మనుషులు, కొత్త గాలి, కొత్త నీరు, కొత్త వాతావరణం.
హైదరాబాద్ వచ్చీ రాగానే తనకి హాస్టల్ దొరికింది. ఉద్యోగంలో కూడా చేరిపోయింది. రెండు నెలల జీతం తన ఖర్చులు పోనూ మిగిలింది ఇంటికి పంపింది. బ్రతుకు… ఆకలి, నిద్ర అవసరాల కోసం గడుస్తున్నట్లుగా సాగుతోంది, గౌతమ్ ని మళ్ళీ తను కలిసే వరకూ.
*****
“ఎప్పుడూ హాస్టల్, స్కూలేనా? అప్పుడప్పుడు సినిమాలకి షికార్లకి కూడా వెళ్ళాలి… రావే ప్లీజ్.” అంది తన హాస్టల్ మేట్ అరుణ. తనకి కొంత మార్పుగా ఉంటుందనుకుని సరేనంది.
ఇద్దరూ ఐమాక్స్ కి వెళ్లారు. సినిమా చూసి ఫుడ్ కోర్ట్ లో లంచ్ చేస్తున్నారిద్దరూ. తింటూ తింటూ ఆగి రెప్పార్పకుండా చూస్తోంది నసీమా. ఆమె చూపుని గమనించి తల తిప్పి చూసింది అరుణ. ఆమె చూస్తోంది గౌతమ్ ని.
“హే మన గౌతమ్ “అంది తను. తను  కూడా చిన్నప్పుడు అదే స్కూల్ అవడంతో తనకి కూడా ఫ్రెండే గౌతమ్.
“పక్కనెవరే? గౌతమ్ కి పెళ్ళి అయ్యిందా? చెప్పనే లేదు, నీకు తెలుసా?” అంది నసీమా, అరుణ
 వైపు తిరిగి… ఆమె మాటలు తనకి వినిపించలేదు కాబోలు అనుకుని, చిటిక వేసింది కళ్ళ ముందు.
“ఏంటే అలా చూస్తున్నావ్?” అనగానే తేరుకుని
“ఏదో అంటున్నావ్ ఏంటి?” అనడిగింది అరుణ.
“గౌతమ్ కి పెళ్ళి అయిన విషయం నీకు తెలుసా అంటున్నా?” అడిగింది తింటూ.
“తెలీదు.”
“నీక్కూడా తెలీదా? అయితే ఉండు తననే అడుగుదాం ఎందుకు చెప్పలేదో…”అని
“గౌతమ్… ఏయ్ గౌతమ్…” పిలిచింది.
ఆమె పిలుపు విని అటు వైపు చూసి కదిలాడతను షీబా అతన్ని అనుసరించింది. చేరువగా వస్తూనే నసీమాని చూసి పొంగిపోయాడు గౌతమ్.
“హాయ్..”
“హాయ్..”
“ఏంటి బాబూ, పెళ్ళికి కనీసం ఫ్రెండ్స్ ని కూడా పిలవలేదు?” అంది అరుణ.
నవ్వాడు గౌతమ్.
“నాకు పెళ్లైందని ఎవరు చెప్పారు?”
“అదేంటీ? ఈమె నీ వైఫ్ కాదా?” అంది అరుణ.
షీబా నెర్వస్ ఫీల్ అయ్యింది. గౌతమ్ నవ్వాడు చిన్నగా. నసీమా మాత్రం… గౌతమ్..కాదని అంటే బావుణ్ణు అనుకుంది. ఆమె ఆశ నెరవేరింది.
“కాదు, నా ఫ్రెండ్.” చెప్పాడు గౌతమ్. షీబా నొచ్చుకుంది. నసీమా మొహం విచ్చుకుంది.
కూర్చున్నారు వాళ్ళు కూడా.
“మీట్ మై ఫ్రెండ్, అరుణ…” అనగానే నవ్వుతూ పలకరించింది అరుణ.
షీబాతో కూడా నవ్వుతూనే “తను సీమా..”చెప్పి ఆగి..”నసీమా..” అన్నాడు.
నసీమా కూడా నవ్వింది.
అరుణని ఫ్రెండ్ అని చెప్పి, నసీమాని సీమా అని సంబోధించడంలో ఏదో భావం గోచరించింది షీబాకి.
“షీబా …” అని వాళ్లకి పరిచయం చేసాడు. ముందు, వెనక ఏ ట్యాగ్ లైన్ లేదు.
గౌతమ్ మనసులో తన స్థానం కేవలం ‘షీబా’ మాత్రమేనా అనిపించిందామెకు.
“నువ్వేంటి ఇక్కడా?” అడిగాడు నసీమాని.
“రెండు నెలలుగా ఇక్కడే ఉంటున్నా. గాయత్రి పబ్లిక్ స్కూల్లో తెలుగు టీచర్ గా చేస్తున్నా.” కొంత ఆనందం, కొంత ఆశ్చర్యం కలిగిన భావం గౌతమ్ ది.
“అవునా? మరి చెప్పనే లేదు? నెంబర్ కూడా ఇచ్చా కదా…”అన్నాడు.
“అంత ఆలోచించలేదు. అసలు వచ్చి రెండు నెలలైంది అంటే నాకే నమ్మ బుద్ధి కావటంలేదు.”
“మీ ఆయన జాబ్ చేయాడానికి ఒప్పుకుని, ఇంత దూరం పంపిచారంటే, గ్రేట్… యు ఆర్ సో లక్కీ.” అన్నాడతను. ఆ మాటకి తన ముఖంలో మారిన ముఖకవళికలు అతనికి కనబడకుండా జాగ్రత్త పడింది తను. అరుణ కి విషయం తెలిసినా తను చెప్పడం మంచిది కాదని ఊరుకుంది… గౌతమ్ కి మాత్రం ఏదో మతలబ్ ఉన్నట్టు అనిపించింది. అది ఏమిటో అతనికి ఆ మరుసటి రోజే తెలియనుంది.
                                                 *****
సాయంత్రం నాలుగున్నర కి స్కూల్ బయట ఎదురు చూస్తున్నాడు గౌతమ్ నసీమా కోసం.
బెల్ మోగిన అయిదు నిమిషాలకి వచ్చింది తను బయటకి.
ఆమెని చూడగానే, “సీమా…” పిలిచాడు.
చూసింది తను.
“గౌతమ్… నువ్వేంటి ఇలా వచ్చావ్?”
“ఊరికే కలుద్దామని…”చెప్పాడు. ఇద్దరూ నడుచుకుంటూ కొంత సేపు ప్రయాణం చేసారు.
“ఏం జరిగింది సీమా?” ఉన్నట్టుండి అతనలా అడిగేసరికి కంగారు పడింది తను..₹
“దేని గురించి?”
“నేను దేని గురించి అడుగుతున్నానో నీకు తెలీదా?” అన్నాడు.
గౌతమ్ దగ్గర దాచేముంది, తనకి కూడా చెప్పుకోకపోతే ఇంకెందుకు? అనుకుంది తను. జరిగిందంతా చెప్పింది.
హృదయం ద్రవించింది గౌతమ్ కి… ‘జల్సా’ సినిమాలో ముఖేష్ ఋషి చెప్పిన డైలాగ్ ఈ నిమిషం నిజం అనిపిస్తోంది. (మనకొస్తే కష్టం..మనకి కావాల్సిన వాళ్లకొస్తే అది నరకం) గౌతమ్ పరిస్థితి అలాగే ఉంది. ఆమెకి దగ్గరగా వచ్చి నిలుచున్నాడు తడిసిన కళ్ళతో.
అప్పటివరకు నార్మల్ గా ఉన్న నసీమా కూడా అంత దగ్గరగా గౌతమ్ ని చూసి, కన్నీళ్లు పెట్టుకుని, “చచ్చిపోదాం అనుకున్నా గౌతమ్. బహుశా నిన్ను మళ్ళీ ఇలా కలవాలని రాసి పెట్టుందేమో…” అని అతని గుండె పై వాలి ఏడవసాగింది. చేజారిపోయి తెగిన చిన్ననాటి గాలిపటం కౌగిట్లోకి వాలినట్టు అనిపించింది అతనికి. ఆమెని ఓదార్చాడు.
“సీమా ఊరుకో…” అని ఆమె ముఖాన్ని తన చేతుల్లోకి తీసుకుని,
“నిన్ను మొదటిసారి నేను చూసినప్పుడు నువ్వు నవ్వుతూనే ఉన్నావు… చివరిసారి చూసినప్పుడు కూడా నవ్వుతూనే ఉన్నావు.. ఇక నుంచి నేను నిన్ను ఎప్పుడు చూసినా నువ్వు నవ్వుతూనే ఉండాలి…”
అతని మాటల్లో ఆప్యాయత, ప్రేమ, వాత్సల్యం అన్నీ గోచరించాయి ఆమెకి.
“మాట ఇవ్వు…” అన్నాడతను. అలాగే అన్నట్టు తలూపింది.
ప్రకృతి పురి విప్పి నాట్యం చేసినట్టు… గాలి వీచి చెట్లన్నీ ఊగుతున్నాయి. పువ్వులు రాలుతున్నాయి. అదే ఆశీర్వాదంలా అనిపించింది గౌతమ్ కి..
                                           ****
జీవితంలో ఏదో కొత్త ఉషోదయం వచ్చినట్టుగా ఉంది గౌతమ్ కి. ప్రతి క్షణం ఉల్లాసంగా, ఉత్సాహంగా అనిపిస్తుంది. అతని ఉత్సాహం చూసి చందూకి కూడా ఆశ్చర్యం వేసింది.. ఇంత త్వరగా అతను మామూలు స్థితికి చేరుకోవడం చూసి ఆనందమూ కలిగింది
ఎంత పని ఉన్నా, ఏమైనా ప్రతి రోజు అయిదు గంటలకి తను నసీమాని కలవడానికి వెళ్ళేవాడు. ఆమెతో గడిపే ఆ కొద్దిపాటి సమయం అతనికి ఎంతో రిలీఫ్ ని ఇస్తుంది. కానీ బాధ ఉన్నంత ఎక్కువ కాలం సంతోషం ఉండదు మనిషితో.
“ఈ వేళలో నీవు ఏం చేస్తూ ఉంటావో..” అని మోగుతున్న ఫోన్ తీసి చూడగానే… అతని పెదవిపై చిరునవ్వు తాండవించింది.
“చెప్పు సీమా…” అతని అనందం వెంటనే మాయమైంది, అట్నుంచి సీమా గొంతు వినగానే.
అరగంటలో అమీర్ పేట్ లోని ఇమేజ్ హాస్పిటల్ చేరుకున్నాడతను. హడావిడిగా లోపలికి వెళ్ళాడు.
క్యాజువాలిటి బయట నిలుచుని ఉంది నసీమా. గౌతమ్ ని చూడగానే ముందుకొచ్చింది.
“డాక్టర్ ఏమన్నారు?” వస్తూనే అడిగాడు.
“బైపాస్ చేయాలంటున్నారు. నాకేం చేయాలో అర్ధం కావట్లేదు గౌతమ్…” అంది ఏడుపు నిండిన స్వరంతో.
“నువ్వేం కంగారు పడకు…” అని ఆమెని సముదాయించి, తను వెళ్లి డాక్టర్ తో మాట్లాడి వచ్చాడు
ఆపరేషన్ కి ఏర్పాట్లు చేసారు డాక్టర్స్. రిసెప్షన్ లో బిల్ పే చేసాడు గౌతమ్.
“ఇంత ఋణం నేను ఎప్పటికి తీర్చగలను గౌతమ్?” అంది తను కృతజ్ఞతా భావంతో
“ఇది నేను తీర్చుకుంటున్న నీ ఋణం సీమా. నేను ఒంటరితనంలో ఉన్నప్పుడు నీ స్నేహం నాకు కలిగించిన ఊరట  వెలకట్టలేనిది. అప్పుడు నువ్వు నాకు చేసింది సాయం. ఇప్పుడు నేను నీకు చేస్తుంది కూడా సాయమే. సాయానికి కొలమానాలు ఉండవు. అవసరాన్ని బట్టి ఉంటుంది అంతే.” అతని మాటలు విని ఆనందంతో అతన్ని అక్కడే కౌగిలించుకుంది తను ఆప్యాయంగా… అతని మనసు ఆకాశంలో తేలిపోయింది.
“ఎప్పుడూ ఇలాగే నాతోడై ఉంటావా గౌతమ్?” అడిగింది తను. ఆమె మాటకి బదులుగా ఇంకాస్త గట్టిగా హత్తుకున్నాడు, అనుకోకుండా అక్కడికొచ్చిన షీబా ఆ దృశ్యాన్ని చూస్తోంది అన్న సంగతి తెలియక.
                                      ***********
సశేషం..
రచన: గిరిజ పీసపాటి
మర్నాడు ఉదయాన్నే తన అటుకుల గొలుసును కూడా జండగంటలు తాకట్టు పెట్టిన చోటే  తాకట్టు పెట్టి, డబ్బు తెచ్చింది నాగ.
సాయంత్రం వసంతను తీసుకుని ముందుగా లేబ్ కి వెళ్ళి, డబ్బు కట్టి, రిపోర్ట్స్ తీసుకుని, వాటితో డాక్టర్ గారిని కలిసింది. ఆయన రిపోర్ట్స్ చూసి “నేను ఊహించిందే నిజమయ్యింది. ప్రస్తుతం వసంత పరిస్థితి సీరియస్ గా ఉన్న మాట నిజమే కానీ, ఇది జలోదరం కాదమ్మా!”
“వసంతకు షుగర్ వ్యాధి వచ్చింది. ఈ పరిస్థితుల్లో డా.చిట్టిపంతులు గారు తప్ప ఇంకెవ్వరూ వసంతను బతికించలేరు. వెంటనే వసంతను ఆయనకు చూపించండి” అంటూ అడ్రస్ చెప్పి, రికమండేషన్ లెటర్ రాసిచ్చారు.
అక్కడి నుండి సరాసరి వసంతను తీసుకుని  డాక్టర్ చిట్టిపంతులు గారిని కలిసింది. ఆయన రిపోర్ట్స్ చూసి, వసంతను పరీక్షించి
“నేను చెప్పిన విధంగా డైట్ తీసుకుంటూ, మూడు పూటల ఇన్సులిన్ ఇంజక్షన్ ఇస్తూ, షుగర్ టెస్ట్ చేస్తూ ఉండు. వారం రోజుల తరువాత మళ్ళీ రండి” అని నాగకు చెప్పారు.
“మూడు పూటలా ఇంజక్షన్ ఇవ్వాలంటే మేమున్న చోట నర్స్ లు ఎవరూ లేరు డాక్టర్ గారూ. టాబ్లెట్స్ ఇస్తే…” అంటూ ఆపేసింది నాగ.
“చదువుకున్నదానివేగా? ఆ మాత్రం ఇంజక్షన్ చెయ్యలేవూ? టాబ్లెట్స్ కి తగ్గదు. ఇంజక్షన్ ఎలా చెయ్యాలో, షుగర్ ఎలా టెస్ట్ చెయ్యాలో నేను చెప్తాను. నేర్చుకో. ఇక మీదట ‘నాకు రాదు, నేను చెయ్యలేను’ అనే మాటలు నా దగ్గర మాట్లాడకు” అన్నారాయన సీరియస్ గా.
ఆయన అలా కసురుకుంటారని ఏ మాత్రమూ ఊహించని నాగ బిత్తరపోయి గబగబా తలాడించింది ‘సరే’ అన్నట్లుగా.
“అంతే కాదు. రోజూ మూడు పూటలా వసంతకు తినడానికి ఏం పెట్టావో, ఎంత క్వాంటిటీ పెట్టావో, ఎంత డోస్ ఇన్సులిన్ ఇచ్చావో, యూరిన్ షుగర్ ఎంత ఉందో ఒక చార్ట్ తయారు చేసి, మళ్ళీ వచ్చినప్పుడు తీసుకుని రా” అన్నారు
నర్స్ ని పిలిచి “ఎవరైనా పేషెంట్ కి ఇంజక్షన్ చేసేటప్పుడు ఈవిడకు ఎలా చెయ్యాలో చూపించు. అలాగే యూరిన్ షుగర్ ఎలా టెస్ట్ చెయ్యాలో చెప్పు” అని పురమాయించాగా, ఆ అమ్మాయి నాగకు నేర్పించింది.
వసంతను ఇంటి వద్ద దిగబెట్టి, వెంటనే కెజిహెచ్ ఏరియాలో ఉన్న సర్జికల్ షాప్ కి వెళ్ళి టెస్ట్ ట్యూబ్, స్పిరిట్ లేంప్, సొల్యూషన్ వంటి యూరిన్ టెస్ట్ కి అవసరమైన వస్తువులు కొని, మెడికల్ షాపులో ఇన్సులిన్ వెయిల్, సిరంజ్ మొదలైనవి కూడా కొనుక్కుని ఇంటికి వచ్చింది.
రాగానే వసంతకు భోజనం పెట్టి, ఇన్సులిన్ ఇంజక్షన్ చేసింది. మర్నాడు ఉదయం ఫాస్టింగ్ యూరిన్ షుగర్ టెస్ట్ చేసి, టిఫిన్ పెట్టి, ఇంజక్షన్ చేసింది. ఎప్పటికప్పుడు ఆ వివరాలన్నీ చార్ట్ లో నోట్ చెయ్యసాగింది.
డాక్టర్ గారు చెప్పిన విధంగా చేసేసరికి వారం రోజులకల్లా 4+ ఉన్న షుగర్ 2+ కి వచ్చింది.
వివరాలన్నీ ఎప్పటికప్పుడు అమ్మమ్మకు ఉత్తరాల ద్వారా తెలియజేస్తూనే ఉంది. మనవరాలికి ఇంత చిన్న వయసులోనే షుగర్ వ్యాధి రావడంతో అమ్మమ్మ కూడా చాలా వ్యధకు లోనైంది.
“ప్రస్తుతం పెళ్ళిళ్ల సీజన్‌ కావడంతో చాలా పనులు ఒప్పుకున్నాను నాగేంద్రుడూ. పనులు పూర్తి కాగానే వస్తాను. నువ్వు అధైర్య పడకు” అంటూ నాగకు ఉత్తరం రాసింది.
వారం రోజులు గడిచాక మళ్ళీ వసంతను తీసుకుని డాక్టర్ గారి దగ్గరకు వెళ్ళింది. వివరాలు నోట్ చేసిన చార్ట్ ను ఆయనకు ఇచ్చింది. దాన్నాయన పరీక్షగా చూసి “వెరీ గుడ్” అంటూ నాగను మెచ్చుకున్నారు.
వెంటనే బ్లడ్ షుగర్ కూడా టెస్ట్ చేయించి, ఆ రిపోర్ట్ కూడా చూసి తల పంకిస్తూ వసంతతో “మొత్తానికి గట్టి పిండానివే. యమధర్మరాజుని ఎదిరించావు. నీకు నూకలు చెల్లిపోయాయనుకున్నాను” అని నాగ వంక తిరిగి “ఇలాగే కంటిన్యూ చెయ్యు. మరో వారం రోజుల తరువాత మళ్ళీ రండి” అని పంపించారు.
మరో వారానికి యూరిన్ షుగర్ నార్మల్ కి వచ్చింది. డాక్టర్ గారి దగ్గరకు వెళితే ఆయన మళ్ళీ బ్లడ్ షుగర్ టెస్ట్ చేసి “ఇది కూడా నార్మల్ చూపిస్తోంది. ఇలాగే జీవితాంతం పాటించాలి. ఏమాత్రం అశ్రద్ధ చేసినా పిల్ల ప్రాణాలకు ముప్పు తప్పదు” అంటూ హెచ్చరించారు.
వసంత పిలక (జుత్తంతా ఊడిపోయి సన్నగా, పొట్టిగా పిలక అయిపోయిందని చెప్పాను కదా) పట్టుకుని ఊపుతూ “ఇలా అయితే నిన్నెవడు పెళ్ళి చేసుకుంటాడు? నాలాంటి తాత తప్ప. నీ భవిష్యత్తు ఇక నీ చేతిలోనే ఉంది. నేను చెప్పినవేవీ పొరపాటున కూడా తినకు” అని మరోమారు జాగ్రత్తలు చెప్పి “ఇక మీద వసంతను నెలకోసారి తీసుకొచ్చి చూపించు చాలు” అన్నారు నాగతో.
ఆయన మాటతీరే అంతనీ, కోపం వస్తే ఎంతగా కసురుకుంటారో పేషెంట్ తను చెప్పిన విధంగా పాటిస్తే అంతగానూ అభిమానిస్తారని అర్ధమైంది నాగకు. చనిపోవలసిన తన కూతురిని బతికించినందుకు కృతజ్ఞతలు తెలియజేసింది.
ఆనాటి నుండి ఇంట్లో పండుగ నాడు కూడా స్వీట్స్ చెయ్యడం మానేసింది. ఒక పిల్ల తినకూడని పదార్థం దాని ఎదురుగా మిగిలిన ఇద్దరు పిల్లలూ తింటే అది బాధ పడుతుందని. అదే విషయం గిరిజకి, నానికి కూడా చెప్పగా వాళ్ళు కూడా “అక్క తినకూడనివి ఇకనుండి మేమూ తినమమ్మా” అని చెప్పారు.
చెప్పినట్లే వీలు చూసుకుని వచ్చింది అమ్మమ్మ. పిల్ల ప్రమాదం నుండి బయటపడినందుకు సంతోషించి, తను ఇవ్వగలిగినంత డబ్బు నాగ చేతిలో పెట్టి, వారం రోజులు ఉండి తిరిగి హైదరాబాదు వెళ్ళింది.
ఇన్సులిన్ ఖరీదు ఎక్కువ (అప్పట్లో ఒక వెయిల్ ఖరీదు 16 రూపాయలు) కావడంతో మెల్లిగా పిల్లల బంగారం బొట్టు బిళ్ళలతో సహా మొత్తం బంగారం అంతా తాకట్టుకు వెళ్ళిపోయి, విడిపించుకోలేక అమ్మేయాల్సి వచ్చింది.
తరువాత ఇత్తడి, రాగి సామాను అమ్మి ట్రీట్మెంట్ ఇప్పించింది. రానురాను ఇన్సులిన్ కొనడానికి డబ్బు లేకుండా పోయింది. అమ్మడానికి ఇంకేమీ మిగుల లేదు మెడలో పుస్తెల తాడు తప్ప.
అది కూడా అమ్మేద్దామంటే అప్పటికే మామగారు ‘బంగారమంతా పాడుచేసింది” అని చాలాసార్లు వీళ్ళకీ, వాళ్ళకీ చెప్పి తిట్టడం వింది. ఇక పుస్తెల తాడు కూడా అమ్మితే ఆయన ఊరుకోరు. అందుకే సాహసించలేకపోయింది.
స్పిరిట్, సొల్యూషన్ కొనే స్థొమత లేకపోవడంతో యూరిన్ టెస్ట్ చేసే పరికరాలు కూడా మూలన పడ్డాయి.
ఇంతలో ఎవరో చెప్పగా కృష్ణమాచారి గారి వద్ద హోమియోపతి (తక్కువ ఖరీదు అని) ఇప్పించసాగింది.
అనారోగ్యం కారణంగా వసంత కూడా గిరిజతో పాటే టెన్త్ పరీక్షలు రాసింది. ఇద్దరూ పాసయ్యారు. టెన్త్ పాసయిన కొద్ది రోజులకే వసంత ఎడమ చేతి వేలి మీద చిన్న చెమట పొక్కు అంత కురుపు లేచింది. రెండు రోజులకే చెయ్యి మొత్తం తెల్లగా, చీము పోయినట్లు అయిపోయింది.
రాత్రి అయింది. వసంత నిద్ర కూడా పోకుండా చెయ్యి నొప్పికి విలవిలలాడుతోంది. దాంతో భయపడిపోయి “ఏం చేద్దామండీ. పిల్లకి టెంపరేచర్ 104° దాటి ఉంది. తిండి తినడం లేదు. చెయ్యు నొప్పని ఏడుస్తోంది” అంది భర్తతో బేలగా.
ఆయన మరీ భయస్తుడు కావడంతో కన్నీళ్ళు పెట్టుకుని “ఇన్నాళ్ళూ నువ్వే దాని ట్రీట్‌మెంట్‌ విషయం చూసుకున్నావు. ఇప్పుడు కూడా నువ్వే ఏదో ఒకటి చెయ్యు” అన్నాడు. 
                ***** సశేషం *****
రచన: రమా శాండిల్య
“ఒరేయ్ భీమా!”  పెద్ద గావుకేక వంటింట్లోంచి  వినిపించేసరికి పెరట్లో పశువుల కొట్టంలో పనిచేసుకుంటున్న  భీముడు “అమ్మా…వత్తన్నా,”  అంటూ పరుగున ఒక్క ఉదుటున వచ్చాడు.
“భీమా, వీధిలో లారీలేవో వచ్చినట్లున్నాయి చూడు,  దొరగారు ధాన్యం పంపిస్తానన్నారు,  కొట్టుగదిలో వేయించాలి…  ఆ బస్తాలన్నీ చూసి సింగడ్ని కూడా పిలుచుకో….  ఇద్దరూ కలిసి సాయం పట్టి కొట్టుగదిలో పడేయండి.  తెల్లారితే పిల్లలందరూ వస్తారు, అన్ని ఊళ్లనుంచీ.” అంటూ,  భీముడికి పని పురమాయించి, మళ్లీ తన పనిలో తాను మునిగిపోయింది లక్ష్మీదేవి.
భీముడు,  కొడుకు సింగడి సహాయంతో కొట్టుగదిలో బస్తాలన్నీ వేయించేసాడు. పనులన్నీ పూర్తి చేసుకొనే సరికి, బయటకెళ్లిన రామయ్య చిన్న ట్రాక్టర్ మీద కూరగాయలు, ఊర్లో దొరకని సామాన్లన్నీ తీసుకొచ్చారు.  వస్తూనే భీముడితో,  సామానంతా లోపల పెట్టించి… “భీమా!  ఇప్పటికే ఆలస్యమైపోయింది, ఇప్పుడు ఇంటికెళ్లిపో,  రేపు తొందరగా వచ్చేయ్యాలి కదా, అన్నాడు.
“పొద్దున్నే పిల్లలందరూ వచ్చేస్తారు.  రేపటినుండి, పదిరోజులు మీ ఆవిడను, పిల్లల్ని ఇక్కడే వచ్చి ఉండమను.  ఏ వేళ ఏమవసరమవుతుందో, అందరం ఒకచోటే ఉందాము.” అన్నాడు.
“సరేనండయ్యా…” అంటూ రామయ్యకు నమస్కరించి, ఇంటికి వెళ్ళిపోయాడు భీముడు.
*****
 రామయ్య, ఒక దొరగారి దగ్గర,  వారి ఆస్తి వ్యవహారాలన్ని చూస్తూ, వారి పొలంలో వ్యవసాయమంతా చేయిస్తుంటాడు. లక్ష్మీదేవి,  పేరుకు తగినట్లు చాలా చక్కటి, మంచి వ్యక్తిత్వం ఉన్నావిడ. వారికి నలుగురు మగపిల్లలు. అందరికి పెళ్లిళ్లయిపోయాయి.  అందరూ పిల్లాపాపలతో సుఖంగా ఉన్నారు. కొడుకులూ, కోడళ్లు అందరూ చక్కటి ఉద్యోగాలలో  స్థిరపడ్డారు. కానీ లక్ష్మీదేవికి ఒకటే దిగులు. పెద్దకొడుకు గుజరాత్ లోనూ, రెండవ కొడుకు చెన్నై లోనూ, మూడవ కొడుకు చండీగఢ్ లోనూ, నాలుగవ కొడుకు బెంగుళూరు లోనూ ఉద్యోగాలు చేస్తున్నారు. అలాగే ఎవరి భాష వారిది, ఎవరి పద్ధతి వారిది అయిపోయి ఒకరి పిల్లల భాష వేరొకరికి తెలియకుండా పోతోందనేదే ఆమె బాధ…
రామయ్య, లక్ష్మీదేవి ఇరువురికీ ఒకటే చింత… పిల్లలు కలవకుండానే పెద్దయి పోతున్నారు మనవలంతా…
అందుకే ఆఖరబ్బాయి పెళ్లయ్యాక… పిల్లలతో ఒక ఒప్పందం కుదుర్చుకున్నారు. ‘ప్రతి సంక్రాంతి పండుగకూ,  తప్పని సరిగా తమ దగ్గరకి రావాలి,’ అని.  ఆ మాట ప్రకారం,  ప్రతి సంక్రాంతికి, కొడుకులందరూ కోడళ్లతో, మనవలతో వచ్చి కలిసి గడుపుతారు సొంత ఊరిలో.
*****
రెండు రోజుల ముందునుంచే సంక్రాంతి పండుగ కోసం పిల్లలొస్తున్నారని, లక్ష్మీదేవి ఇరుగు పొరుగులందరి సహాయం తీసుకుని, అరిసెలు, పాకుండలు, కొబ్బరి బూరెలు, మినపసున్ని… వంటి తీపి పదార్ధాలన్నీ. జంతికలు, చెక్కలు లాంటి కారం వంటలనూ చేసి, క్రొత్త అటుకులు కొట్టించి పెట్టింది. అప్పడాలు, వడియాలు, ఊరమిరపకాయలు లాంటివన్నీ తయారు చేయించి పెట్టింది. పిల్లలొస్తే మామూలు వంటలతో సరిపోతుందని ఆమె ఆలోచన.
*****
తెల్లారింది, హడావిడి మొదలయింది. ఒక్కొక్కరుగా కొడుకులు వారి వారి కుటుంబాలతో రావడం మొదలైంది. గలగలలాడుతూ కబుర్లు, పిల్లల అరుపులు, ఏడుపులు అంతా సందడే సందడి. ఆనందంగా ఉంది అక్కడి వాతావరణమంతా!
వంటవాళ్ళు రావడం, దొడ్లో గాడిపొయ్యి వెలిగించడం, రకరకాల వంటలు వండడం మొదలైంది. ఘుమఘుమలాడుతూ అప్పుడు వెలిగించిన ఆ గాడిపొయ్యి, పిల్లలందరూ వెళ్లే వరకూ అలా వెలుగుతూనే ఉంది.
ఆడపిల్లలందరూ కలిసి మూడు రోజులు బొమ్మలు పెట్టుకొంటున్నారు. గొబ్బిళ్ళ పేరంటాలతో,  పట్టుపరికిణీలతో, ముగ్గుల   సందళ్ళతో, కొమ్మదాసర్లు, గంగిరెద్దులూ, హరిదాసులు… అంతులేని సందడి. ఇవే కాక, ఊర్లో… ప్రభల జాతరకోసం,  ఎక్కడెక్కడినుంచో వచ్చిన,  చుట్టాలందరితో సంక్రాంతి పండుగ మూడు రోజులు మూడు నిమిషాలుగా గడిచిపోయింది.  పండుగనే కాదు కుటుంబ సభ్యులు నలుగురూ కలిస్తే,  అదే పెద్ద పండుగ కదా!
*****
 ఆ సందడి చూస్తుంటే, మళ్లీ పిల్లలందరూ వెళ్లి పోతారనే దిగులెక్కువైంది లక్ష్మీదేవికి.  రామయ్య పెద్ద కోడలు స్వాతిని పిలిచి, “దగ్గరగా కూర్చోమ్మా. మళ్లీ సంవత్సరానికొస్తారు మీరందరూ… చెల్లాయిలందరినీ కూడా ఒక్కసారి పిలు, కొన్ని విషయాలు చెప్పాలి, మీ అందరికీ…’అన్నాడు.
స్వాతి, “అలాగే మావయ్యా,  ఇప్పుడే వారందరినీ పిలుస్తాను.”  అని, పెరట్లో బాదం చెట్టుక్రింద ‘చప్టా’ మీద కూర్చుని కబుర్లు చెప్పుకుంటున్న,  తోడికోడళ్లను, “మావయ్య పిలుస్తున్నారు రండంటూ పిలిచింది.” బిలబిలలాడుతూ, అందరూ మావగారి దగ్గరకొచ్చి కూర్చున్నారు.
అందరినీ చూసి ప్రేమగా “అమ్మా… మళ్లీ సంవత్సరానికొస్తారు, మీరందరూ.  అప్పటి వరకూ నేను, మీ అత్తయ్య చంద్రుడి కోసం చకోరాల్లా ఎదురుచూస్తాము.  ఈ సంక్రాంతికి మిమ్మల్నందరినీ రమ్మనడంలో నా ఉద్దేశ్యం, దేశం నలుమూలలా ఎవరికి ఎవరమో అన్నట్లు ఉన్నా అందరూ ఒకరికొకరు తెలియాలి, తెలుగు భాష, సంస్కృతి తెలుసుకోకుండానే పెరుగుతున్నారు నా మనవలంతా. అందుకే నాకు చాలా బాధగా ఉంటున్నది. ఎంత దగ్గరి బంధుత్వమో, తెలియకుండానే పెరుగుతున్నారు. అలా కాకుండా  పిల్లలకు మన ఊరు, మన భాష, మన సంస్కృతి తెలియాలని నా ఉద్దేశ్యం. అందుకే ఎంత కష్టమైనా,  మీ అందరిని సంవత్సరానికి ఒకసారైనా రమ్మని బలవంతం చేస్తున్నాను. మీరు కూడా నా మాట కాదనలేక వస్తూనే ఉన్నారు,” అన్నాడు.
దానికి రెండవ కోడలు రజని, “మావయ్యగారూ,  మీరు చెప్పినవన్నీ నిజమే, కానీ మాకు కూడా ఉద్యోగంలోనూ, ఇంట్లోనూ బాధ్యతలు పెరిగాయి. సంవత్సరానికి ఒకసారి పది, పదిహేను రోజులు ఇక్కడే సరిపోతోంది. పుట్టింటికి గాని, ఒక విహార యాత్రకు గాని వెళ్ళడానికి కుదరటం లేదు. ఇక నుంచి సంవత్సరం విడిచి సంవత్సరం రావాలని నేను, మీ అబ్బాయి మీకు చెప్పాలనుకుంటున్నాము. మీరే ఆ ప్రసక్తి తీసుకొచ్చారు,” అన్నది.
దానికి ఆఖరి కోడలు స్వప్న,  “అవునక్కయ్యా… నేనూ, మా వారు కూడా అదే అనుకుంటున్నాము” అన్నది. కోడళ్లందరూ అవునంటే అవునని తమ అభిప్రాయం కూడా అదేనని బలపరిచారు
 రామయ్య, లక్ష్మీదేవి వారికెలా నచ్చచెప్పాలో తెలియక దిగులుగా కూర్చున్నారు. రామయ్య సాలోచనగా కొడుకులతో కూడా మాట్లాడాలని నిశ్చయించుకున్నాడు.
*****
మర్నాడు భోజనాలయ్యాక, రామయ్య మగపిల్లల్ని దగ్గరగా కూర్చో పెట్టుకుని, ఆయన ఆస్తి వివరాలు, ఎవరెవరికి ఏమేమి ఇచ్చారో చెబుతూ, భీముడి కుటుంబానికి కూడా, దొడ్డి వైపు ఉన్న ఇల్లూ, అరెకరం పొలం రాసిచ్చినట్లు చెప్పాడు.
కొడుకులు, “ఇప్పుడెందుకు నాన్నా, ఈ విషయాలన్నీ?” అంటున్నా,  వినకుండా మొత్తం ఆస్తి వివరాలన్నీ వివరంగా చెప్పి… లక్ష్మీదేవిని పిలిచి, “అవునూ, నీకెప్పుడూ ఏమీ ఇస్తానని గానీ, ఇచ్చినవి గానీ గుర్తులేదు. ఇప్పుడు కూడా ఇవ్వడానికేముంది, నీది కానిది నా దగ్గర? అందుకే ఏమీ  ఇవ్వలేదు. నలుగురు కొడుకులూ నీకు ఆస్తి అనుకున్నాను. వారి మీద నీకు సర్వ హక్కులూ ఎప్పుడూ ఉంటాయి. ఒకవేళ కోడళ్లు కానీ, ఏమైనా అనుకుంటారనిపిస్తే… నీ స్వేచ్ఛకు అడ్డం లేకుండా, ఇప్పుడుంటున్న ఈ ఇల్లు నా తదనంతరం నీదే. నీకు తినడానికీ, పై ఖర్చుకూ ఎటువంటి లోటు రాకుండా కొంత పొలము, బేంక్ లో కొంచెం డబ్బు ఉన్నాయి. జాగ్రత్తగా వాడుకో…” అని  చెప్పాడు.
లక్ష్మీదేవి ఆ మాటలకు  “ఇప్పుడా మాటలేమిటి, అంత అర్జెంటుగా ఈ ఆస్తుల పంపకాలేమిటి? అయినా మీరున్నంత వరకూ, నాకు డబ్బుతో పనిలేదు. మీకంటే ముందే నేను చనిపోవాలని ఆ దేముడ్ని రోజూ ప్రార్థిస్తున్నాను…” అన్నది.
రామయ్యే, మళ్లీ… ‘ఉత్తరాయణం ఎప్పుడూ?’ అని అడిగేసరికి, లక్ష్మీదేవి, ‘సంక్రాంతి పండుగ రోజునుండి ఉత్తరాయణమే.’ అని సమాధానం చెప్పింది. అంతటితో ఆ సంభాషణ ముగించి, కోడళ్లను తీసుకుని, గాడి పొయ్యి దగ్గర వంటచేస్తున్న వంటవాళ్ళ దగ్గరకు వెళ్ళింది.
ఆ రాత్రి అందరూ కబుర్లు చెప్పుకుంటూ భోజనాలు పూర్తి చేశారు.  మళ్లీ సంక్రాంతి వరకూ,  అందరం ఒక్కసారి కూడా కలవలేమనుకుంటూ నిద్రకుపక్రమించారు. అందరూ.
‘అందరూ ఒకటే రోజు వచ్చారు, ఒకటే రోజు వెళితే మాకేమి తోచదు…’ అని లక్ష్మీదేవి  గొడవ చేస్తే… రెండేసి రోజుల తేడాతో, ఒక్కొక్క కొడుకు తిరిగి వెళ్లేట్లు, ఏర్పాటుచేసుకున్నారు కొడుకులు.
మర్నాడు చిన్నకొడుకు ప్రయాణం.  రాత్రి భోజనాలయ్యాక కాసేపు కబుర్లు చెప్పుకుని పడుకోవడం అందరికీ అలవాటు. తెల్లారగానే ప్రయాణాలు మొదలవుతాయని కొంచెం దిగులుగా ఉన్నారు లక్ష్మీదేవి, రామయ్య.
*****
పడుకోడానికని లేస్తున్న లక్ష్మీదేవి ఉన్నట్టుండి ముందుకు తూలి పడింది.  ఆమెను లేపడానికి ముందుకు వంగిన రామయ్య ఆమె మీదకు ఒరిగి పోయాడు.  మాట్లాడుతున్న పిల్లలు కంగారుగా తల్లితండ్రులను తట్టి లేపసాగారు. పెద్దకొడుకు శ్రీధర్ గాబరాగా తమ్ముళ్ల వైపు చూస్తూ డాక్టరుని పిలవండీ…” అనీ భార్య వైపు చూస్తూ ‘మంచినీళ్లు తెమ్మని సైగచేశాడు.’ స్వాతి పరిగెత్తుకుంటూ నీళ్లు తెచ్చి ఇచ్చింది. ఆ నీళ్లను తల్లిదండ్రులకు త్రాగించడానికి ప్రయత్నించసాగాడు శ్రీధర్. కానీ గుటక పడలేదు ఇరువురికి కూడా… చిన్నకొడుకు ఊర్లో ఉన్న ఆయుర్వేదం డాక్టర్ ని తీసుకు వచ్చాడు. ఆయన వారి నాడి చూసి పెదవి విరిచాడు.
అందరూ  అప్పటివరకూ తమతో మాట్లాడిన తల్లిదండ్రులిరువురూ,  ఒకేసారి చనిపోయారనే విషయాన్ని జీర్ణించుకోలేకపోతున్నారు. ఏర్పాట్లేమి చెయ్యాలో, చుట్టాలకేమని కబురు పంపాలో అర్థం కాలేదు.  ఇరుగు పొరుగు వారు వచ్చి, వాళ్లకు తోచిన సలహాలిస్తుంటే వాటిని  బొమ్మల్లా అనుసరించసాగారు. భీముడు, సింగడు చెరో కోడలి పుట్టిళ్లకు వెళ్లి వారి తల్లిదండ్రులను తీసుకువచ్చారు. దూరంగా   ఉన్నవారందరికి ఫోన్ కాల్ చేసి, కబురు తెలియచేసారు. భీముడికి తగిన ఏర్పాట్లు చెయ్యమని చెప్పారు. ఇంటి పురోహితుడికి కబురు పంపించి, ఆఖరి కార్యక్రమాలకు కావలసిన ఏర్పాట్లను చేయసాగారు. పుట్టింటివారి సహాయంతో పనులన్నీ చేయసాగారు కోడళ్లు. పండుగ కోసమనివచ్చి తల్లిదండ్రులిద్దరినీ  ఒకేసారి  పోగొట్టుకోవడం ఆ సంతానానికే కాక, ఊరు ఊరందరికీ కళ్ళనీళ్లు పెట్టించింది.
తల్లిదండ్రులిరువురినీ సాగనంపి, అన్ని కార్యక్రమాలు పూర్తయ్యాక,  శ్రీధర్ మిగిలిన వారందరినీ కూర్చోబెట్టి సమావేశపరచాడు.
“ఒరేయ్ తమ్ముళ్ళూ, నేనిక వీఆరెస్ తీసుకుందామని అనుకుంటున్నానురా…
“అయ్యయ్యో అదేమిటి అన్నయ్యా? అంత మంచి జాబ్ ని వదిలేస్తావా? నీకింకా ఐదేళ్ళు  సర్వీస్ మిగిలుంది కదా? అయినా మానేసి ఏం చేద్దామని?”
“ఆ ఒత్తిడి భరించలేక పోతున్నానురా. ఇప్పుడే రిటైర్మెంట్ తీసేసుకుంటే,  కొన్నాళ్ళపాటు ఇక్కడ ప్రశాంతంగా కాలం గడపాలని ఉందిరా… నాన్నగారు వెళ్ళిపోయారు. మన వ్యవసాయం నా చేతుల్లోకి తీసుకుంటాను. ఇక్కడి గాలి, ఇక్కడి నీళ్ళు ఇచ్చే ఆరోగ్యం పట్నంలో లేదురా… ఇక పిల్లల చదువులంటావా? అమ్మాయి, అబ్బాయి ఇద్దరూ ఫైనల్ ఇయర్ లోనే ఉన్నారు కదా… వాళ్ళను హాస్టల్స్ లో ఉంచుతాము. క్యాంపస్ సెలెక్షన్ లో ఉద్యోగాలు వచ్చేసి, ఎలాగూ వెళ్ళిపోతారు. అందుకే ఇక్కడే మనింట్లో, నేను, మీ వదినా ఉండబోతున్నాము…”
“అది కాదన్నయ్యా, అంత సంపాదన వదిలిపెట్టి… పైగా వ్యవసాయం నీకేం చేతనౌతుంది?” వారించాడు పెద్ద తమ్ముడు.
“ఉద్యోగమైనా మొదటి రోజు కష్టమే కదరా? ఇక్కడ నాన్నగారి స్నేహితులున్నారు నన్ను గైడ్ చేయటానికి. మన భీముడున్నాడు చేదోడు వాదోడుగా ఉండటానికి… అలవాటు చేసుకుంటాము. ఈ ప్రకృతి ఒడిలో సేద దీరాలని ఉందిరా… మీరెప్పటిలాగే, మీకు వీలైన పండుగలకు, ముఖ్యంగా సంక్రాంతికి తప్పనిసరిగా వస్తూ ఉండాలి.  మేము మీకు అన్నావదినలం కాము, ఇప్పటినుండీ అమ్మానాన్నలము. నాన్నగారు చెప్పినట్టు మనం పండుగలకైనా కలుస్తూ ఉండాలి…”  అని చెప్పాడు శ్రీధర్.
తమ్ముళ్ళు అందరూ  ఆనందంగా తలలూపారు.
భీముడిని పిలిచి, “నీవిప్పటినుండీ నాకు పెద్ద తమ్ముడివి. నాకు నీవు, నీకు నేను తోడుగా ఉండి పనులు చేసుకుందాము…” అన్నాడు.
అప్పటినుండీ సంక్రాంతి పండుగను ప్రతీ సంవత్సరమూ అన్నదమ్ములంతా, తమ నాన్నగారి మాట ప్రకారం, తమ కుటుంబాలతో అక్కడే ఆనందంగా జరుపుకోసాగారు.  
సమాప్తము
