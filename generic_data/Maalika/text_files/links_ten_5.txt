రచన: రామా చంద్రమౌళి 
	‘‘ హౌ ఓల్డ్‌ యు ఆర్‌ ’’ అని ప్రశ్న.
	‘‘ ఐయాం సిక్స్టీ వన్‌ ఇయర్స్‌ ఓల్డ్‌ ’’ అని ఆమె జవాబు.
	ఔను. మనుషులు పాతబడిపోతూంటారు. అసలు ఈ పాతబడిపోవడమేమిటి. అరవై ఒక్క ఏండ్లు ఎప్పటినుండి. పుట్టిననాటినుండే కదా. మనిషి పుట్టుక ఒక డేటం లైన్‌. ఆరిజిన్‌. మూల బిందువు. ఇక అక్కడినుండి లెక్క. వన్‌ డే ఓల్డ్‌. టు డేస్‌ ఓల్డ్‌. వన్‌ ఇయర్‌ ఓల్డ్‌. వన్‌ సెంచరీ ఓల్డ్‌. శతాధిక పురాతనత ఉంటుందా మనిషికి. సాధారణంగా ఉండదు.
	ఎందుకు. ?
	మనిషి ప్రామాణిక ఆయువు వందేండ్లు అని నిర్ధారణ చేసిందెవరు. అలా ఎందుకు చేయబడిరది. వందేండ్లే ఎందుకు. యాభయ్యో. నూటా యాభయ్యో. రెండు వందలో ఎందుకు కాదు. జనన మరణాల మధ్యదే జీవితమని మనం దేన్నైతే వ్యవహరిస్తున్నామో అదే నిజమైన జీవితమా. మనిషి పొందే ఖ్యాతి అపఖ్యాతులతో నిమిత్తమైన మనిషియొక్క మరణానంతర జీవితం గురించి ఏమిటి. ?
	తెలుగులో ఐతే. ‘‘ మీ వయసెంత.?’’ అన్న ప్రశ్నకు ‘‘అరవై ఒక్కటి’’ అన్న జవాబులో పాతబడ్డం ప్రస్తావనే లేదు.
	అసలు ఈ వయసు ఏమిటి. దేనికి. శరీరానికా. మనసుకా. హృదయానికా. బుద్ధికా. ‘ కొంతమంది యువకులు పుట్టుకతో వృద్ధులు ఏమిటి. ఈ వృద్ధాప్యమనేది కేవలం దేహానికి మాత్రమే సంబంధించిన వ్యక్తీకరణా. ? ‘హి డైడ్‌ ఎట్‌ సిక్స్టీ. బట్‌ హి వాస్‌ ట్వంటీ ఇయర్స్‌ యంగ్‌’ ఏమిటిది. మనిషియొక్క జీవన విధానాన్ని బట్టి, అభిరుచులనుబట్టి, మానసిక నిర్మలతను బట్టి, మనిషిలో భాసించే మానవీయ పరిమళ సాంద్రతనుబట్టి అసూయా ద్వేషాలు, రాగేచ్ఛలను బట్టి జీవితం రూపుదిద్ధుకుంటూంటుందా. మనిషిలో తనూ, తన చుట్టూ సమాజం. సహమానవులు. సాంగత్య సహవాస అనురక్తత . ఇనన్నీకూడా మనిషి జీవిత నాణ్యతపై ప్రభావిస్తాయికదా.
	అసలు ‘ కన్ను తెరిస్తే జీవితం. కన్ను మూస్తే మరణం ’ అని ఒక కవెవరో అన్నట్టు. మధ్య ఉండే నాణ్యమైన లిప్తకాలమే నిజమైన జీవితమని నిర్వచించినపుడు. నిజంగా మానవులందరూ ఎంత జాగ్రత్తగా. పదిలంగా, అపురూపంగా, ఉన్నతంగా జీవించాలి.
	కాని జీవిస్తున్నారా ఎవరైనా అట్లా.
	ఎందుకో ఆమె. సైంటిస్ట్‌ పుష్పకు చటుక్కున ఒక డంప్‌ యార్డ్‌ లో పరమ దుర్గంధపూరితమైన చెత్తను కుమ్మరిస్తున్న మునిసిపల్‌ గార్బేజ్‌ మూవర్‌ జ్ఞాపకమొచ్చింది. జలజలా కుప్పలు కుప్పలుగా ఒక రాశిలా జారుతున్న చెత్త. జీవించడం ఒక కళైనపుడు. ఆ కళ తెలియనివాడు ఆ చెత్తతో సమానులేకదా.
	నూటా ముప్పై కోట్ల మనుషుల్లో ఎంత మానవ చెత్త ఉందో ఈ దేశంలో. హ్యూమన్‌ గార్బేజ్‌. అతి
దుర్గంధపూరితమైన మానవ చెత్తను వేయడానికి ఈ దేశంలో ఏ డంప్‌ యార్డ్‌ కూడా సరిపోదు. ఇటీజ్‌ టు బి బర్న్‌ ట్‌. కాలబెట్టాలి.
	మళ్ళీ రెండు భయపెట్టే కవిత్వ చరణాలు.
	‘ బ్రతికున్నపుడు మట్టిపై నువ్వు
	మరణించిన తర్వాత నీపై మట్టి ’
	అసలు ఈ మట్టి ఏమిటి. పంచభూతాల్లో ఒకటైన మట్టి. చెట్టై, పర్వాతాలై, సముద్రాలై, ఆకాశమై, అగ్నై, నీరై, గాలై. ఈ ఐదూ సంలీనమై. మళ్ళీ భాజ్యమై. విభాజ్యమౌతూ ప్రాణాన్ని పోసుకుని సమస్త జీవరాశుల దేహాలై, జీవనిర్జీవ ప్రకృతై. మనిషి శరీరమంతా మట్టే. బొటనవ్రేలితో పెయ్యిని నలుస్తున్నపుడు తెలుస్తూంటుంది మట్టి సంగతి.
	పుష్ప తనే స్వయంగా తన జాగ్వర్‌ కార్‌ ను నడుపుకుంటూ వెళ్తోంది తాడ్వాయి అడవులగుండా ఒక్కతే. ఆమె మనసు వేసనిలో అగ్గి అంటుకున్న అడవిలా ఉంటూనే ఒక శీతాకాల ప్రాతః వేళ మంచుకురుస్తున్నవేళ తుహిణ బిందువుల్లో తడుస్తున్న ఒట్టి గులాబీ పువ్వులాకూడా ఉంది. ఒకే జీవితంలో అనేక జీవితాలు, ఒకే కాలంలో అనేక బహుముఖ అనుభూతులు, ఏకసమయంలో భిన్న తాదాత్మ్యతలు అనుభవించగల సంక్లిష్ట సాధన చేయడంవల్ల పుష్పకు అనేకానేక జీవిత ఆంతరిక శక్తులతోపాటు పరిమితులూ, అపరిమిత పరిపరి తప్తతలూ, ధ్యానమగ్నతల రహస్యాలూ తెలుసు. జీవితంలో దేన్నైనా ‘ తెలుసుకోవడం ’ ఒక రహస్య విద్య అని ఆమె ఎంతో సాధన చేసిన తర్వాత గ్రహించింది.
	జీవితకాలమంతా ఒక న్యూక్లియర్‌ సైంటిస్ట్‌ గా పనిచేసిన ఆమెకు ఎందుకో చటుక్కున ‘ శక్తి నిత్యత్వ సూత్రం ’ జ్ఞాపకమొచ్చింది . శక్తికి నాశనం లేదు. శక్తి ఒక రూపంలో అంతర్ధానమైనచో వెనువెంటనే మరో రూపంలో ప్రత్యక్షమగును. విద్యుత్‌ శక్తి రాగి వాహకంలోకి అంతర్ధానమై బల్బ్‌ లోని టంగ్స్టన్‌ చుట్టలోనుండి కాంతి శక్తిగా బహిర్గతమౌతుంది. రసాయనిక శక్తి, అయస్కాంత శక్తి, విద్యుదయస్కాంత శక్తి, యాంత్రిక శక్తి, భౌతిక శక్తి, అణుశక్తి . ఇట్లా శక్తి ఎన్ని రూపాల్లో ఉందో. ఈ శక్తి రూపాంతరతలు . అర్థం కావు.
	కారు మహా వేగంగా దూసుకుపోతోంది అడవి దారుల్లో. ఆమెకు యాదృచ్ఛికంగా ఈ విశ్వం పుట్టుకకు మూలమైన ‘ మహా విస్ఫోటన ’ బిగ్‌ బ్యాంగ్‌ సిద్ధాంతం జ్ఞాపకమొచ్చింది మెరుపువలె. దానిలో నిక్షిప్తమై ఉన్న ‘ అద్వైత తత్త్వం ’ స్ఫురించింది. చెట్టు ఆకు రాలి మట్టిలో పడ్తే కాలాన్ని మాధ్యమంగా చేసుకుని అది మళ్ళీ మట్టిగా మారాలని పడే తపన జ్ఞప్తికొచ్చింది. మట్టిలోనుండి పుట్టిన మొక్క చెట్టై. అకుగా ఎదిగి రాలిపడి మరల మట్టిగా మారడం. శక్తి నిత్యత్వత కిందికే జడత్వ సిద్ధాంతమై అనువర్తిస్తుందా. అట్లాగే మనిషికి కూడా ఏదైనా ఎత్తైన ఏ నూరు అంతస్తుల భవనంపైకో చేరి కిందికి తొంగిచూచినపుడు. ఒక లిప్తకాలం కిందికి దూకుతే ఎంత బాగుండును అని పొందే చిత్రానుభూతి ఏమిటి. అది మరణ కాంక్షేనా. మనిషి మరణం నుండే జన్మిస్తున్నాడు కాబట్టి మళ్ళీ మరణాన్ని చేరుకోవాలన్నదే ప్రకృతి పరమమా.
	మన కంటికి కనబడ్తూ, గోచరిస్తూ, అనుభవమౌతూ. కొన్నిసార్లు కనబడకా మన చుట్టూ తరంగాలు తరంగాలుగా అల్లుకుని ఉన్న ఈ భౌతిక అభౌతిక బాహ్య శక్తులు కాక మోస్ట్‌ ఇన్నర్‌. అంతర్గత అతీత శక్తుల గురించి ఏమిటి.
 కారును నడుపుతూనే ప్రక్క సీట్‌ లో ఉన్న న్యూడిల్లీకి చెందిన ప్రొఫెసర్‌ ఎ వి మొహరిర్‌ రాసిన ‘ సైన్స్‌, స్పిరిట్యువాలిటీ, అండ్‌ గాడ్‌ ’ పుస్తకం వైపు చూచింది. ‘ మనిషి వెన్నుపాము పొడవునా, నుదుటిపైనా, శిరస్సు పైనా విపులమై ఉన్న సప్త చక్రాలే దేహాత్మ శక్తి కేంద్రాలు. కఠోరమైన ప్రాణాయామంతో కూడిన ధ్యానంతో ఈ సప్త శక్తి వాహక కేంద్రాలైన మూలాధార, స్వాధిష్టాన, మణిపూరక, అనాహత, విశుద్ధ, అజ్ఞా చక్రాల ద్వారా అంతిమంగా తురీయ స్థితిలో ఉన్న సహస్రార చక్రాన్ని చేరుకోగలిగినప్పుడు మనిషిలోని మూలస్థానంలో నిద్రాణమై ఉండే ‘ కుండలినీ శక్తి ’ మేల్కొంటుంది. ఇదే విశ్వాత్మ శక్తి. మనిషి యొక్క ప్రాణమయ కోశంలో విస్తరించి ఉన్న 72000 నాడులు ఉద్రిక్తమై ప్రధాన నాడులైన ఇద, పింగళ, సుషుమ్న నాడులను ప్రేరేపించి ఆత్మశక్తిని సాక్షాత్కరింపజేస్తాయి. ఈ శక్తి ద్వారానే చేతన, ప్రేరణ, ఉద్దీపన, దివ్యత, చికిత్స సాధ్యమౌతాయి. ఇవన్నిటి గురించి విపులంగా భారతీయ శాస్త్రాలు ఎప్పుడో చెప్పాయి. ఆ కోణంలో మనిషి పరివ్యాప్తమౌతున్న కొద్దీ తనను తాను సూక్ష్మంగా. తనను మినహాయిస్తే ఇతరమై చుట్టూ వ్యాపించి ఉన్న విశ్వమంతా స్థూలమై ఒకానొక ఊర్థ్వ ప్రయాణంలో. మనసు ఆకాశంలో విహరించే పక్షవుతుంది. ఎగిరిపోతున్న హంసవుతుంది. ఒకానొక నిశ్శబ్ద సమాధిలో సంలీనం చెందుతూ పిల్లనగ్రోవి హంసధ్వని రాగమై వర్థిల్లుతూంటుంది.
	అప్పుడంతా శూన్యం. అన్నీ ఉండి ఏమీ లేని ప్రతిశూన్య స్థితి.
	పుష్ప కారు తాడ్వాయి అడవులు దాటి చిన్న బోయినపల్లి, ఏటూర్‌ నాగారం తర్వాత. శంకరాజుపల్లి. ముళ్ళకట్ట గ్రామాన్ని చేరుకుంటోంది. అదే ఆమె పుట్టిన ఊరు. అక్కడ తను చిన్ననాడు స్నేహించిన గోదావరి నది ఉంది. తన తండ్రీ, తల్లీ, ఇతర చిల్లర బంధువులు అందరూ ఎప్పుడో గతించి పోయారు. జీవితమంతా ఆకాశంలో పక్షిలా ప్రపంచమంతా తిరిగి తిరిగి. అశాంతిలోనుండి ప్రశాంతతను వెదికి వెదికి. గగన యాత్రలు. అణు విచ్ఛేదనలు. అణువే మహా శక్తిశాలి అనే గ్రహింపు. ఇవన్నీ గడిచి. అసలు ‘ అంతిమం ’ ఏమిటి అన్న అన్వేషణ. ఈ అన్వేషణలో భాగమే గోదావరి ఒడ్దున తన ఆత్మసమానమైన అలల లయాత్మక శబ్దాన్ని వినాలనే లక్ష్యంతో ప్రాణప్రదంగా నిర్మించుకున్న తన ‘కుటీరం’.
	ఆ కుటీరం ‘ తలుపు తీస్తే జలసంగీతం. అలల గానం. తలుపు మూస్తే మహాధ్యానం ’
	యాత్రలు. పర్యటనలు. శోధనలు. వెదుకులాటలు. తన మాతృకను అన్వేషించే క్రమంలో.
	మనిషికి తన ఊరు మాతృక. ఊరుకు అక్కడి మట్టి మాతృక. మట్టికి మనిషి మరణం మాతృక. మరణానికి జన్మ మాతృక. జననానికి మళ్ళీ మరణమే మాతృక. అంతా వలయభ్రమణం.
	నిన్నటినుండి ఏదో ఒక అర్థంకాని పరితపన పుష్పలో. ఎవరో పిలుస్తున్నట్టు. ఎవరో బాహువులను చాపి ఆహ్వానిస్తున్నట్టు. ఎవరో అవ్యక్త మోహవ్యామోహ మోహనంతో చుట్టూ మోహరించి తనను ఆవహిస్తున్నట్టు. ,
	ఎవరది. తన ఊరు ముళ్ళకట్టనా. తన ఊరి నేలా. ఊరి గుట్టా. ఊరి మట్టా. ఊరి గాలా. ఊరిని స్పర్శిస్తూ యుగయుగాలుగా ప్రవహిస్తున్న గోదావరి నదా. ?
	ఎవరు. పిలిచేదెవరు. ఒక అద ృశ్య ప్రేమపాశాన్ని విసురుతున్నదెవరు. ఎన్నో తెలిసిన తనకు ఈ తెలియని ‘ అర్థం కానిది ’ ఏమిటి. ?
 ఆమె వెదుకులాటలో భాగంగా. గత నెలలో థాయ్‌ ల్యాండ్‌ వెళ్ళింది. ‘ డోర్‌ వే టు సైలెన్స్‌ ’ . ‘ టాకింగ్‌ టు
నేచర్‌.’ ప్రకృతితో మాట్లాడ్డం. ఎంత సుందర భావన. అద్భుతమైన సంగీతాన్ని పరిచయం చేశారు థాయ్‌ సంగీతకారులు వాళ్ళ ప్రత్యేక వాద్యాలతో. అక్కడ పరిచయమైనవాడు ‘శాస్త్రో’. తన వేణు గానంతో, స్వరంతో ఎవరినైనా మైమరిపించి రసగంగా ప్రవాహంలో ఓలలాడిస్తూ అతీతలోకాల్లో విహంగమై విహరించే తురీయ స్థితికి తీసుకుపోయే ఒక స్వరగురు.
	అతనికి మహాద్భుతమైన మురళీ గాన ప్రావీణ్యతను దానం చేసింది భారతదేశమే. అతను మొదట తన ఆధ్యాత్మిక గురు ఓషో’ తో భారతదేశంలో కొన్నేండ్లు గడిపి ‘ధ్యానం. భావాతీత ధ్యానం’ మార్గాన్ని సంగీతంతో మేళవిస్తూ సాధన చేసి ప్రపంచం పరవశించిపోయే ‘ఫ్యూజన్‌ మ్యూజిక్‌’ కు రూపకల్పన చేశాడు. భారతదేశ అమర వాయిద్యం బాంసురీ. కృష్ణుని వాయిద్యం మురళి లో ఆత్మను పలికించే ప్రవీణుడుగా తపస్సించి అమెరికాలో ఇరవై ఏళ్లు గడిపి మొత్తం పదిహేను ఆల్బమ్స్ విడుదల చేసి ప్రపంచాన్ని ఉర్రూతలూగించాడు. జెన్‌ నోట్స్‌, తాంత్రిక్‌ హార్ట్‌, రేఖీ ఆఫరింగ్స్‌, షమాన్స్‌ హీలింగ్‌ వంటి అపురూప విద్యలతో మానవాళికి ఒక కొత్త సంగీతమార్గాన్ని చూపుతూ తనవెంట నడిపించుకు వెళ్తున్న చైతన్యశీలి శాస్త్రో. ప్రస్తుతం తన స్వంత ప్రాంతం యూరోప్‌, ఇటలీలలో నివసిస్తూ అంతర్జాతీయ రసపిపాసుల ఆధ్యాత్మిక దాహార్తిని తీరుస్తున్నాడు. 1986లో భారతదేశానికి ఒక ఫోటోగ్రాఫర్‌ గా వచ్చిన శాస్త్రో మొట్టమొదట పూణే లోని ఓషో ఆశ్రమం గేట్‌ బయట కూర్చుని వెదురుతో చేసిన ఫ్లూట్స్‌ ను అమ్ముకునేవాడు. ఒకరోజు ఓషో అతన్ని గమనించి. ‘‘ నీవిక నా దగ్గర ఫోటోగ్రాఫర్‌ గా, ఈ బాంసురీ లు అమ్ముకునే స్థితినుండి ఒక అంతర్జాతీయ స్థాయి సంగీతకారునిగా మారబోతున్నావు ’’ అని చెప్పి నడుచుకుంటూ వెళ్ళిపోయాడట.
 ఓషో అన్నట్టే శాస్త్రో ఒక విశ్వ స్వరకారునిగా మారి ఇప్పుడు ఇటలీలోని ఆశ్రమంలో ఆధ్యాత్మిక చింతనాపరులకు, దాహార్తులకు ‘ లివ్‌ మ్యూజిక్‌ ’ వినిపిస్తున్నాడు.
 అప్పటికే పుష్ప శాస్త్రో యొక్క ‘ టాకింగ్‌ టు నేచర్‌ ’ ఆల్బంను వింటోంది దారి పొడవునా. అది వింటూ తాడ్వాయి అడవిదారుల్లో దూసుకుపోవడం ఆమెకు అప్పుడే రెక్కలు మొలుస్తున్న పక్షిపిల్ల పొందే మహదానందాన్ని అందిస్తోంది.
	అలౌకికం. అంటే ఇదేనా ?
	ముళ్ళకట్ట గ్రామం వచ్చింది. కారు ఆ చిన్న గ్రామంలోకి ప్రవేశించగానే. అనుకున్నట్టే తన పరిచారిక రాజవ్వ వచ్చింది ఎదురుగా. బడి ముంగిట కలయిక. . ఎప్పుడూ. ఆ బడి తను కట్టించిందే. ప్రక్కనున్న ప్రాథమిక ఆరోగ్య కేంద్రం తను ఏర్పాటు చేసిందే. వరుసగా పద్దెమిది ఇళ్ళను నిర్మింపజేసి పేదలకు తాను దానం చేసిందే. ఇంటింటికీ మొక్కలను పెంచుకుంటూ. పొలాలలో అసాధారణ పంటలను సాగు చేసే విద్యను తనే శిక్షణనిప్పించి నేర్పించి. ముళ్ళకట్ట ఊరును తను దత్తత తీసుకుంది పదేండ్ల క్రితం.
	బిలబిలమని బడిపిల్లలు పరుగెత్తుకొచ్చారు పుష్ప దగ్గరికి. వచ్చి మోకాళ్ళ చుట్టూ ఆత్మీయంగా చుట్టుకుని. లేగదూడ వచ్చి తల్లి ఆవును పొదువుకుంటూంటే. కలిగే మాతృ అనుభూతి అది. పుష్ప రాజవ్వకు సైగ చేసింది. ఆమె పరుగున వెళ్ళి కార్‌ డిక్కీలోని పెద్ద సంచీని తీసుకొచ్చింది. ‘‘ దాంట్లో ఉన్నవన్నీ పిల్లలకూ, ఊరివాళ్ళకూ పంచిపెట్టు రాజవ్వా ’’ అని. ఎంతో అలసిపోయిన ఆమె ప్రక్కనే గోదావరి ఒడ్డున ఉన్న తన మట్టి ఇంటిలోకి వెళ్ళింది. తను కోరి కట్టించుకున్న సాంప్రదాయ మట్టిగోడల ఇల్లు అది. గోడలకు జాజు పూత, పైన సున్నపు ముగ్గులు. ఎర్రమన్నుతో అలికిన నేల. వాకిట్లో విరివిగా పూల చెట్లు. వెదురు ఆకృతులపై గుంపులు గుంపులుగా పావురాలు ఎగురుతూ జీవ సంరంభం. ఒక్కసారిగా మారిన ప్రకృతి సహజ వాతావరణం ఆమెలో కొత్త శక్తిని నింపుతూండగా. “రాజమ్మా నేను కాస్సేపు ఆ గోదావరి తల్లి ఒడ్డున కూర్చుని వస్తా . నువ్వు కాఫీ చెయ్‌’’ అని. నడుస్తూ ఒడ్డు ఒడిలోకి నడిచింది.
	తనే పెట్టిన రావి చెట్టు. పెరిగి పెద్దదై. చుట్టూ తనే కట్టించుకున్న సిమెంట్‌ చప్టా.
	కూర్చుంది నిరామయంగా.
	చిన్నప్పటినుండి. అమ్మా నాన్న. బడి ఈ ఊళ్లోనే. కొద్దిపాటి పొలం. చదువుకోసం పడరాని పాట్లు. పట్టణానికి. ములుగు. వరంగల్‌. అటు తర్వాత హైదరాబాద్‌. వారణాసి. డిగ్రీ. పి. జి. రీసర్చ్‌. పి. హెచ్‌ డి. పెళ్ళి. భిన్న తత్వాలు. భిన్న ధృవాలు. విభిన్న అభిరుచులు. స్వార్థాలు. విడిపోయే మార్గాలు. కలవని దారులు. వైరుధ్యాల భిన్న అభిప్రాయాలు. వ్చ్‌.
	వెనక్కి చెట్టు బోదెకు ఒరిగి. అప్రయత్నంగానే శాస్త్రో ‘ టచింగ్‌ సైలెన్స్‌’ ఆల్బం ను ఆన్‌ చేసింది. అంతే రాగరaరి ఉప్పొంగి. అటు గోదావరి. ఇటు రసగంగ.
	కళ్ళు మూసుకుంది పుష్ప లీనమై తాదాత్మ్యతతో. ఆత్మ లోపల వేణువు ధ్వని. బయట గోదావరి లాలింత. తలనిమురుతున్నట్టు.
	‘ నిజమైన బాహ్య స్వరమధురిమ
	ఆత్మలో నిక్షిప్తమై ఉన్న అంతర ఆత్మసంగీతాన్ని చేరి
	రెండూ సంయుక్తమై ఒక పరమ నిశ్శబ్దాన్ని ప్రసాదిస్తాయి
	అదే అంతిమం ’
	‘ దెన్‌ ది మార్కెట్‌ ప్లేస్‌ ఇన్‌ యు డిసప్పియర్స్‌. ’ ఓషో.
	అదే జరుగుతోందామెలో. సమస్త అలజడులకూ అతీతమైపోతూ ఆమె అభౌతిక వ్యక్తిగత ఆత్మ. ఇండివిజ్యువల్‌ కాన్షియస్‌ నెస్‌. విశ్వాత్మగా. యూనివర్సల్‌ కాన్షియస్‌నెస్‌ గా పరివర్తిస్తూ. అంతా అమరమైన అమృతతుల్య పరమ నిశ్శబ్దం. అక్కడ. ఆ క్షణం. 
*****
రచన: డా. వివేకానందమూర్తి
విసిరేసిన చెప్పులు సగం తిని విసిరేసిన నిలవ చపాతీముక్కల్లా కనిపిస్తున్నాయి. వాటి వేపు గోవిందయ్య కృతజ్ఞతాపూర్వకంగా చూశారు. తన కూతురి పెళ్ళికోసం అవి తమ శరీరాల్ని ధారపోసి శ్రమించాయి. నాలుగో పిల్ల నాగరత్నం పెళ్ళికోసం గోవిందయ్య ఆ చెప్పులు తొడుక్కుని నాలుగేళ్ళు తిరిగేడు. తను పూర్తిగా అలిసిపోయి, అవి పూర్తిగా అరిగిపోయేదాకా పిల్ల పెళ్ళి నిశ్చయం కాలేదు. యిన్నాళ్ళకి సంబంధం కుదిరింది. యివాళే ముహూర్తం. యింటి దగ్గర కళ్యాణశోభ అంతా ఏర్పాటైపోయింది. యిప్పుడిక యీ చెప్పులు పనికిరావు. తొడుక్కోడానిక్కూడా వీల్లేకుండా వీగిపోయాయి.
గోవిందయ్య మళ్ళా విసిరేసిన ఆ చెప్పులకేసి చూశాడు. ఏదో జంతువు ఎలాగో చస్తే ఆ చావులోంచి జన్మెత్తి యివి యిలా చచ్చిపోయాయి. పద్దతి తెలీదుగానీ లేకపోతే అవి తనకి చేసిన మేలుకి వాటికి దహన సంస్కారం చెయ్యాలనిపిస్తోంది.
ఎండలో తార్రోడుమీద నిలబడ్డ ఎలిమెంటరీ స్కూలు మేస్టరు గోవిందయ్యకి యిప్పుడు తన చెప్పుల్లేని కాళ్లు కాలుతున్నాయని తెలుస్తోంది.
రెండుపూటలా యింట్లో భోజనం కూడా ఏర్పాటు చేసుకోలేని గోవిందయ్య కుటుంబంలో నాలుగో పిల్ల నాగరత్నం ఇంట్లో ఆకలిలాగే ఎదిగిపోసాగింది. ఎలాగో తిప్పలుబడి ఇంట్లో పెరిగే బరువుని ఇంటిదాన్ని చేయడానికి ఏర్పాటు చెయ్యగలిగాడు.
పెళ్ళిపన్లన్నీ పూర్తయ్యాయి. పెళ్ళివారంతా వచ్చేశారు. తను సంపన్నుడైతే “విచ్చేసేవారు”. బజారు పనులు ముగించుకున్నాడు. ఒక ఇంటికి వెళ్ళాలి. పక్కవీధిలోనే ఇల్లు. భజంత్రీలు వినబడుతున్నాయి. కాళ్ళు కాలుతున్నాయి. ఏదేనా మంచి చెప్పుల జత కొనుక్కోవాలి.
పిల్లతండ్రికి కనీసం కాళ్ళకి చెప్పులు తొడుక్కునే స్తోమత కూడా లేదంటే, నలుగురూ నవ్విపోవడమే కాదు, పీటల మీద పెళ్ళికూడా ఆగిపోవచ్చు. మగపెళ్ళివారికి తనకి డబ్బు లేదని మాత్రం తెల్సుగానీ, తను దరిద్రుడని తెలీదు. అంచేత అర్జంటుగా చెప్పులు కొనుక్కోవాలి. పెళ్ళిసమయం కదా! చెమ్కీ చెప్పులు కొనుక్కొని తొడుక్కుంటే హాయిగా హోదాగా వుంటుంది.
గోవిందయ్య జేబులు తడుముకున్నాడు. చిల్లర చేతికి చల్లగా తగిలింది. అప్పు తెచ్చిన డబ్బంతా చెప్పులకేనా మిగలకుండా ఖర్చయిపోయింది. చెమ్కీ చెప్పులు కాదు కదా – కనీసం చెడిపోయిన చెప్పులు కొనుక్కోడానిక్కూడ దగ్గర డబ్బు లేదు. చెప్పుల విషయం ఇంతవరకూ నిర్లక్ష్యం చేసినందుకు చెప్పు తీసుకుని కొట్టుకోవాలనిపించింది. కానీ కాలికి చెప్పులేదని ఆ ప్రయత్నం విరమించుకున్నాడు.
కాళ్ళు మరీ కాలుతున్నాయి.
గోవిందయ్య ముందుకి నడక సాగించాడు.
కాస్త దూరం నడవగానే కామేశ్వర్రావు ఎదురై “గోవిందయ్యా!” అని పిలిచాడు.
గోవిందయ్య ఆగి, అతడికేసి పరాగ్గా చూశాడు.
“ఏం అలా వున్నావ్? ఏం జరిగింది?” అనడిగాడు. కామేశ్వర్రావు.
గోవిందయ్య బదులు చెప్పకపోతే కామేశ్వర్రావే మళ్ళీ అడిగాడు. “చెప్పు!”
గోవిందయ్య ఒక్కసారి రౌద్రుడైపోయి- “చెప్పు తీసుకుకొడతా?” అన్నాడు.
కామేశ్వర్రావు అతని కాళ్ళవేపు చూసి “ఏవీ! లేవుగా!” అని యికిలిస్తూ వెళ్ళిపోయాడు.
గోవిందయ్యకి కొండంత కోపం వచ్చింది. ఆత్మహత్య చేసుకోవాలన్నంత అవమానం అనిపించింది. యిక ఆగకుండా ముందుకి నడక ప్రారంభించాడు.
వీధి చివర ఏదో షూటింగు జరుగుతోంది. జనమంతా గుంపులు గుంపులుగా నిలబడి చూస్తున్నారు. పోలీసులు విరగబడే జనాన్ని అదుపులో పెడుతున్నారు. గోవిందయ్య కూడా గుంపులోకి దూరాడు.
కెమేరా ముందు ఎవరో యిద్దరు నటులున్నారు.
డైరెక్టర్ “ఏక్షన్” అని అరిచాడు. ఒకతను, రెండో అతన్ని వేడుకుంటు న్నాడు
“బాబూ! అంతమాటనకండి! నా చర్మం వొలిచి చెప్పులు కుట్టిస్తా!”
ఆ డైలాగు వినగానే, గోవిందయ్యకి అక్కడి అందరి చర్మాలు వొలిచి రకరకాల చెప్పులు కుట్టుకోవాలనిపించింది. అంతలో ఎవరో “పేకప్” అని అరిచాడు.
నటీనటులు, కెమేరాలూ, వగైరా సినిమా ప్రజలంతా అన్నీ సర్దుకుని, ఎవరి కార్లలోకి వాళ్ళు ప్రవేశించారు. విరగబడి చూసిన జనమంతా నటీనటుల కార్లమీదికి విరగబడ్డారు. గుంపులన్నీ గుమిగూడి కలగాపులగం అయ్యాయి. కార్లు కదిలి దూసుకువెళ్లిపోయాయి. పోలీసులు జనాన్ని చెదరగొడుతున్నారు. రోడ్డంతా కలగూరగుంపుగా తయారైంది. అందరూ అటూయిటూ కోలాహలం చేస్తూ పరుగులెడుతున్నారు. గోవిందయ్య కూడా వరదలో కొట్టుకుపోతున్నాడు. ఎవరో తోశారు. తను కింద పడ్డాడు. చుట్టూ చూశాడు. వందలకొద్ది కాళ్ళు, వందలకొద్ది చెప్పులు, వేలసంఖ్యలో కదలికలు.
ఆ కాళ్ళ మధ్యా, ఆ కదలికల మధ్యా గోవిందయ్య కళ్ళకి కనబడింది – ఒక చెమ్కీ చెప్పు! ఎండలో అరటితోటలో ఏకాంతకన్యలా కనబడింది. అతని కళ్ళు పెద్దవయ్యాయి. అంతే గబగబా లేచి, కాళ్ళ మధ్య నుంచి పరుగెడుతూ వెళ్ళి ఆ చెప్పుని చేతుల్లోకి తీసుకున్నాడు. మహాదానందమైంది. ఆ తోపిడిలో ఎవరిది జారిపడిపోయిందో దాని  తోటి చెప్పుకోసం గోవిందయ్య చుట్టూరా చూశాడు. దాని జతగాడు కనబడలేదు. ఆ జనం మధ్య అటూ యిటూ కదుల్తూ అంతటా వేటగాడిలా చూశాడు. అతని ఆశ ఫలించింది. రెండో చెమ్కీ చెప్పు రోడ్డుకి అవతలివేపు విడిచేసిన భార్యలా పడుంది. గోవిందయ్య ఆనందానికి హద్దుల్లేవు. యిలా యాదృచ్ఛికంగా తన సమస్య తీరిపోవడంతో అతడి మనసు ఆనందంతో గంతులు వేసింది. గోవిందయ్య దొరికిన చెప్పు చేతిలో పట్టుకొని దొరకాల్సిన చెప్పు కోసం ఒక్క గంతు వేశాడు.
మరుక్షణం అతని కళ్ళు బైర్లు కమ్మాయి. లారీ శబ్దం వినిపించి, గుండెల్లోంచి దూసుకుని దూరం కావడమే అతనికి తెల్సింది.
సూర్యుడు పొడుస్తూంటే స్పృహ తెలుస్తోంది.
కుడికాలు భాగం వేపు బాగా నొప్పిగా వుంది.
కళ్ళు విప్పి చూసుకున్నాడు. కుడికాలు రక్తసిక్తమై పండిన కోడికాలులా తయారైంది. దాన్నెవరో నమిలేసినట్టుగా కూడా వుంది. కాలు కదపబోయాడు. నరాలు జివ్వుమన్నాయి. ఆ కాలింకా తను వాడుకోలేనన్న విషయం చెప్పి, దాన్ని కాస్తా హాస్పిటల్లో తీసేస్తారని గోవిందయ్యకి తెల్సిపోయింది. ఎడం కాలు బాగానే వుంది. ఎడం  చేతిలో చెప్పు ఎక్కడికీ పోలేదు. అల్లంత దూరంలో రెండో చెమ్కీ చెప్పు ఎండలో మెరుస్తోంది. గోవిందయ్య అంత బాధలోనూ, అంత బాధని ఏ మాత్రం ఫీలవకుండా విరిగిపోయిన కాలుని ఒకసారి చూసుకుని విర్రవీగిపోతున్న ఈ రెండో చెప్పుని పరిహాసంగా చూశాడు. తనకిక బెంగలేదు. సమస్య లేదు. ఉన్నది ఒక కాలు. ఉన్నది. దానికొక కొత్త చెప్పు. ఎంతో సంతోషంగా వున్నది. తన చెప్పు సమస్య యింత సుళువుగా, తీయని బాధతో తీరిపోయిందన్న సంతోషంతో గోవిందయ్య తన ఎడం చేతిలో చెమ్కీ చెప్పుని మోజుగా చూసుకుని, దాన్ని మిగిలిపోయిన తన ఎడంకాలుకి తగిలించుకున్నాడు. కానీ, కాలు వొప్పుకున్నా, చెప్పు వొప్పుకోలేదు. తీరా తనకు దొరికింది అక్కర్లేని కుడికాలు చెప్పు అని తేల్చేసరికి గోవిందయ్యని సూర్యుడు మళ్ళీ వేడిగా పొడిచాడు.
కళ్ళు బైర్లు కమ్మూతూంటే, పక్కవీధిలో కూతురికి పెళ్ళికి ఏర్పాటు చేసుకున్న భజంత్రీలు గోవిందయ్య చెవులకి లీలగా వినిపించసాగాయి. 
*****
రచన: లావణ్య బుద్ధవరపు 
మనం చేసే పని ఎంత చిన్నదైనా పెద్దదైనా, దానికి ఫలితం ఎంత చిన్నదైనా కూడా ప్రతి అంశంలోనూ మెచ్చుకోలు ఆశించడం సహజ మానవ నైజం.
ఇది పుట్టుకతోనే వస్తుంది. సాధారణంగా పిల్లలు నడక మొదలు పెట్టడం, మాటలు పలకడం, రకరకాల విన్యాసాలు చేయడం లాంటివి తల్లిదండ్రులుగా చూస్తూ మనం మురిసిపోతూ వారిని ప్రేమమీరా ముద్దుల్లో ముంచెత్తిస్తాం. అది వాళ్ళు మరింత ఉత్సాహంగా ఇంకా ఎక్కువగా ఆ పనులను చేయడానికి పురిగొల్పుతుంది.
అది మరి ఎదిగేకొద్దీ చదువుల్లో ఆటపాటల్లో వాళ్ళు కనబరిచే ప్రతిభా పాటవాలను బట్టి ఇంట్లోనే కాదు స్కూలు, కాలేజీ, చుట్టుపక్కల వాళ్ళు అందరూ ఒక ప్రత్యేకమైన గౌరవమిస్తూ మెచ్చుకుంటూ ఉంటే అది ఒకరకమైన టానిక్కుగా పనిచేసి మరింతగా విజయం సాధించే దిశగా ముందడుగు వేస్తారు.
ఆ తర్వాత ఉద్యోగం, వ్యాపారం లేదా, ఏదైనా కళ ఎందులోనైనా ముఖ్యంగా ఏదైనా సాధిస్తే ఖచ్చితంగా మెచ్చుకోలు దొరుకుతుంది.
అంతా బాగానే ఉందిగా, మరేంటి అంటారా?
అక్కడే ఉంది చిక్కంతా. ఇవన్నీ బాగా ఆడినప్పుడు, బాగా పాడినప్పుడు, బాగా పని చేసినప్పుడు ఇలా ఏదైనా బాగా చేస్తేనే మెచ్చుకోలు. కానీ ఈ బాగా అనేది ఈ తరానికి అద్భుతంగా అనేవరకూ స్థాయి పెరిగిందంటే మనందరం ఒప్పుకుని తీరాలేమో.
ఎందుకంటే ఒకప్పుడు పాసవడం నుంచి ప్రథమ శ్రేణి అంటే 60% ఆ పై 70% అనేవి చాలా గొప్ప విషయాలు. కానీ ఇప్పుడది పెరిగి 90%+ కి వెళ్ళి, అసలు 60, 70 లాంటివాళ్ళసలు ఎందుకూ పనికిరానివాళ్ళుగా మిగిలిపోవడం మనం నిత్యం చూస్తున్నాం.
ఇది మార్కులు మాత్రమే కాదు. అన్ని అంశాలలోనూ మనం చూడచ్చనుకుంటా. ఎవరైతే అత్యద్భుతమైన ప్రతిభ కనబరచరో, ఎవరు ఏ ప్రత్యేకతా లేకుండా సాధారణంగా తమ జీవితాన్ని గడుపుతారో వారికి ఎటువంటి ప్రత్యేకమైన మెచ్చుకోలూ ఉండదు.
ఐతే ఇప్పుడేంటీ అంటారా?
ఒక చిన్న మెచ్చుకోలు మనసుకి ఆనందాన్ని, పనుల్లో ఉత్సాహాన్ని, జీవితంలో ఉల్లాసాన్ని నింపగలదు అనుకున్నప్పుడు, ఒక పని పూర్తైనా, ఒక చిన్న వంటకం వండి పెట్టినా, ఒక హోం వర్కు పూర్తిచేసినా, ఒక ప్రశ్నకు బెరుకు లేకుండా సమాధానం చెప్పినా అది ఏదైనా మెచ్చుకోదగ్గ అంశమే కదూ. మరెందుకు ఇంత చిన్న విషయాన్ని మర్చిపోతున్నాము?
ఉదాహరణకు:
ఒక భర్త తన భార్యకు ఒక చీర కొంటే, ఆమె, నాకు నచ్చినది కొని పెట్టారు, బాగుంది అని చెప్పేది ఎంత శాతం జరుగుతోంది. అది చీరలవరకే కాదు, పిల్లలను లక్షలు ఖర్చుపెట్టి చదివించడం, ఇంట్లో వాళ్ళందరి అన్ని రకాల అవసరాలు, సరదాలూ తీర్చడం, తల్లిదండ్రులు వైద్యాలు బాగోగులూ చూసుకోవడం, ఇలా ప్రతి అంశమూ నిత్యం జరిగేదే అయినా అలా జరిపించడానికి వారు పడే తపనను, వారు చేసే కృషిని మెచ్చుకునేవారెంతమందో.
ఇది మగవారికైతే మరి ఆడవారికీ అంతే, వారు చేసే వంటలు, ఇంటి పనులు, పిల్లల పెంపకం, ఇతర మర్యాదలూ, సామాజికపరమైన వ్యవహారాలు, అన్నీ సజావుగా సాగితేనే ఒక ఇంటికి సరైన గౌరవ మర్యాదలు దక్కుతాయి. ఇది తెలిసినా ఎంతమంది కుటుంబ సభ్యులు నీవల్ల నా ఇల్లు నిలబడింది అని గానీ, నువ్వు ఈ చీరలో బాగున్నావు అని, నీ చేత్తో చేసిన ఫలానా వంట బాగుంటుంది అని ఇలా బయటివారిని మెచ్చుకున్నంత తేలికగా ఇంట్లో స్త్రీలను మెచ్చుకోవడం మానేసి చాలా కాలమే అయింది.
ఎవరైనా కొత్తగా పరిచయం అయినప్పుడు చూపించినంత ఆసక్తి, మెచ్చుకోలు, ఉత్సాహం లాంటివి కాలం జరిగే కొద్దీ అన్నీ మరుగున పడిపోయి నెమ్మదిగా ‘ఆ ఇదంతా సాధారణమే అన్నట్టు గా, కనీసం గుర్తించడం కూడా లేనంతగా ముందుకు పోతుంటాం.
ఇవి పైకి కనిపించకపోయినా, మనసులో ఏదో తెలియని ఒక లోటు చోటు చేసుకుని, నెమ్మదిగా జీవితం పట్ల ఒక నిరాసక్తత పెరగడం, బయట గుర్తింపు తెచ్చుకునే ప్రయత్నాలు పెరగడం, నెమ్మదిగా సంబంధ బాంధవ్యాలలో ఆత్మీయత కరువై, నామమాత్రపు బంధాలను సమాజం కోసం కొనసాగించడం లాంటివి జరుగుతాయి.
మరి సమస్య చిన్నగా ఉన్నప్పుడు, పరిష్కారం మన చేతులోనే ఉన్నప్పుడు, మేలుకోకపోతే నా అన్న వారు చుట్టూనే ఉన్నా, స్వంతం అనే భావనని కోల్పోతున్నారు కదా. మరి కొంత సమయం మన అనేవారికోసం, వారు చేసే పనులను, వారి ప్రవర్తనలోని మార్పులను గుర్తించడం, చిన్న చిన్న విజయాలను ఉత్సాహంగా ఒకరితో ఒకరు పంచుకోవడం, ఒకరిని ఒకరు మెచ్చుకోవడం అనే ప్రయత్నాలు క్రమం తప్పకుండా జరగాలి. అదేదో ఎవరికోసమో, లేదా నటన లాగా కాకుండా మనసులోంచి వచ్చిన మాటలైతే అవతలివారిని మనసులను కట్టిపడేసి ఆప్తుల సంఖ్య పెరుగుతుంది. ఆత్మీయులు పెరుగుతారు. ఎక్కడికి వెళ్ళినా మీ ఉనికి ఇతరులకి ఒకరకమైన ఆనందాన్ని ఇస్తుంది. మరి ఏమంటారు.
మరొక విషయం, అన్ని రకాల మెచ్చుకోలు మనకి మరొకరు ఇవ్వనవసరం లేదు. మనల్ని మనం చిన్న చిన్న విషయాలు, మనకి నచ్చిన పనులు చేసినప్పుడు, మనం చిన్న చిన్న విజయాలు సాధించినప్పుడు, ఏవైనా పనులు లేదా పరిస్థితులు మనకు అనుకూలంగా ఉన్నా మనల్ని మనం మెచ్చుకోవడం మనల్ని మనం ప్రేమించడం మన అవసరం.
గుర్తుంచుకోండి, మిమ్మల్ని మీరు ప్రేమించకపోతే ప్రపంచంలో ఎవరూ మిమ్మల్ని ప్రేమించలేరు.
మిమ్మల్ని మీరు మెచ్చుకోండి, అవసరమైన చోట మనస్పూర్తిగా ఇతరులను కూడా తప్పకుండా మెచ్చుకోండి.
రచన స్వాతీ శ్రీపాద 
వెనక్కు తిరిగి చూసుకుంటే నడిచి వచ్చిన దారి పూలబాట కాదు. చక్కగా పరచిన రహదారీ కాదు.
డిగ్రీ పూర్తయినా చదువు ఆగలేదు, అదే ఊపులో ఆపాటికే నేర్చుకున్న ఇంగ్లీష్ భాషమీద వ్యామోహంతో ఎమ్. ఏ కూడా ప్రైవేట్ గానే పూర్తి చేసింది.
సజావుగా సాగుతున్న జీవితంలో ఈవెంట్ మానేజర్ గా సీత మానేజ్ మెంట్ దారిలో రవికిరణ్ అత్యున్నత స్థాయికి వెళ్ళినా, ఎన్ని విధాలుగా ప్రయత్నించినా పిల్లలు లేకపోవడం ఎవరూ తీర్చే లోటు కాదు. మెడికల్ గా లోపం లేదు. పూజలూ వ్రతాలూ ఎన్ని చెయ్యలేదు.
చివరికి అక్క చెల్లెళ్ళందరూ తమ పిల్లలను దత్తత తీసుకోమని ఎంతో బలవంతం చేసినా ఇద్దరికిద్దరూ వద్దనే అనుకున్నారు.
” మన అనుకుంటే స్వార్ధం ఎక్కువవుతుంది. లేనప్పుడూ నాకు అందరూ సమానం. మీ పిల్లలందరూ మా పిల్లలే” అని తోసిపుచ్చాడు.
అమెరికాలో పచ్చదనం, పరిశుభ్రత మాత్రమే నచ్చాయి. దాదాపు ముప్పై ఏళ్ళపాటు అక్కడే ఉండి ఏడాదికో ఆర్నెల్లకో వచ్చి వెళ్తున్నా, ఎనభైల్లోకి వచ్చిన తల్లీ తండ్రిని వదిలి పోబుద్ధి కాక సతమత మవుతున్నప్పుడు సీతే చొరవ తీసుకుంది.
“వెళ్ళిపోదాం. ఇహ ఇక్కడ ఉండి సంపాదించి ఏం చేసుకుందామని? అక్కడ అత్త, మామను చూసుకుందుకు ఎంత ఇబ్బందిగా ఉంది చూసారుగా. మీ అక్కలు ఉన్నా ఎవరి సంసార ఝంఝాటం వాళ్ళది. వీళ్ళా వెళ్ళి అక్కడ ఎవరిళ్ళలోనూ ఉండలేరు. ”
అయినా ఆర్నెల్లపాటు సుదీర్ఘంగా ఆలోచించి నిర్ణయం తీసుకున్నాక కూడా బాదరబందీ వదుల్చుకుందుకు ఏడాదిపైనే పట్టింది.
తలిదండ్రులకోసం కొన్న అపార్ట్మెంట్ సౌకర్యంగానే ఉన్నా, విశాలమైన ఇంట్లో ఉండి వచ్చిన ఇద్దరికీ అది ఇరుకిరుగ్గానే అనిపించేది.
అప్పుడే ధైర్యం చేసి పదెకరాల ఆ తోట కొన్నది.
అక్కడే ఒక చిన్న ఇల్లు తమకూ తలిదండ్రులకూ సరిపోయేలా అదీ మండువా లోగిలితో కట్టుకోవాలన్న కోరిక కలిగింది.
ఆ పని పూర్తి కాకముందే తల్లికీ, తండ్రికీ నెల రోజుల వ్యవధిలో కాలం చెల్లిపోయింది.
ఎక్కడినుండి  వచ్చారో మళ్ళీ అక్కడే జీవనం మొదలుపెట్టారు.
నాగరికత మానవతను కబళిస్తున్న ఆ సంధి సమయంలో మళ్ళి మనుషులుగా బ్రతకాలన్న తపన ఇద్దరిదీ.
ఎవరిపనులు వాళ్ళు చేసుకోడం అలవాటయాక పనివాళ్ళు ఆదరాబాదరా చేస్తే నచ్చేది కాదు.
కొన్న పదెకరాల స్థలంలో ఉచిత గురుకుల విద్యాలయం, తలిదండ్రుల పేరిట నిరంతరం అందించే ఉచిత ఆయుర్వేద వైద్యం, వృద్ధాశ్రమం సింహ భాగాన్ని ఆక్రమించగా మిగతా స్థలంలోనే సేంద్రీయ విధానాన కూరగాయల పెంపకం తమకంటూ ఉంచుకున్న చిన్న ఇల్లు.
సీత ఇప్పటికీ పిల్లలకు సంగీత పాఠాలు చెబుతూనే ఉంది.
ఎక్కడ శుభకార్యం జరిగినా సీత ఉండాల్సిందే.
రవి సాయంత్రాలు పిల్లలకు టెక్నికల్ సుళువులూ, మానేజ్ మెంట్ మెళుకువలూ నేర్పుతాడు.
ఇది ఉంది ఇది లేదు అన్న బెంగ ఎప్పుడు లేదు ఇద్దరికీ. అక్షయంలా ఉన్న సంపద సౌఖ్యాలు వదిలి సాధారణ జీవనం గడుపుతున్న వారిని చూసి పిచ్చి మొహాలు అని నవ్వుకునే వారున్నారని తెలిసినా బ్రతుకు బ్రతకనివ్వు అదే వారి సిద్ధాంతం.
భారతీయత ఔన్నత్యమే వేరు. భారతీయ జీవన విధానం అపూర్వం అద్వితీయం. వేరు పురుగుల్లా, బురదలో దొర్లే జీవాల్లా ఎందరున్నా అక్షయ పాత్రల్లా ఆర్తులకు అండగా నిలిచేవారు, ధర్మాన్ని మరచిపోని మహాత్ములు ఉన్నంత వరకు ఈ ధర్మపధం ఈ యాత్ర కొనసాగుతాయి.
బ్రతుకు బ్రతకనివ్వు అదే జీవన వేదం. 
*****
రచన: మోహనరావు MNAR
ఆనందరావు ఉషారుగా ఆఫీసులోకి ప్రవేశించి తిన్నగా మేనేజరుగారి రూము తలుపు తోసుకొని లోపలకెళ్ళి “గుడ్మార్నింగ్ సార్! మీకో సెన్సేషసల్ న్యూస్” అని తల పైకెత్తి చూసి, స్టన్నయిపోయాడు.
అక్కడ కొత్త మేనేజరుగారు స్టెనోకి ఏదో డిక్టేటు చేస్తున్నారు. ఆయన తలపైకెత్తి ఆనందరావుని చూసారు.
“ఆయన మన ఆఫీసు సీనియర్ సార్” అని పరిచయం చేసింది స్టెనో.
“నమస్తే సార్” అన్నాడు ఆనందరావు మెల్లగా.
“మిష్టర్ ఆనందరావుగారు ఇదిగో ఈ పేపరు మీద ఈ రోజుకి లీవు లెటరు వ్రాసి ఇచ్చి, రేపు మామూలుగా ఆఫీసు టైంకి రండి” అన్నాడాయన.
ఆనందరావు లీవు వ్రాసి ఇచ్చి, హాల్లోకి వచ్చాడు.
“హలో మిష్టర్ ఆనందరావు! కొత్త బాస్ దెబ్బగాని తగిలిందా అలా డల్లైపోయావు” అడిగాడు ఓ గుమస్తా.
“బహుశా అదే అయింటదండి” అని మరొకాయన సపోర్టు చేసాడు.
“అయినా రెండేసి మూడేసి రోజులకోసారి ఆఫీసుకొస్తే ఇలానే ఉంటుంది” అన్నాడు మరో ఆయన.
“హలో ఫ్రండ్సు నా గురించి ఈ మేనేజరుకి తెలియదు, అని అంటుండగానే అందరు ఒక్కసారి లేచి నిలబడ్డారు, “నిలబడ్డం ఎందుకయ్యా కూర్చోండి.  రేపో దెబ్బ కొట్టించానంటే అంతే సరైపోతుంది” అని నవ్వుతూ  వెనక్కి చూసి ష్టన్నయిపోయాడు. “సార్!” అని మాత్రం అనగలిగాడు.
“మిష్టర్ ఆనందరావు మీరు ఈ రోజు కూడా సెలవు తీసుకొని రేపు ఆ దెబ్బేదో తీసుకొని రండి” అని ఆయన రూంలోకి వెళ్ళిపోయాడు.
ఆనందరావు విలాసంగా నవ్వుకొంటు ఇంటికి చేరాడు, ఫోన్ తీసి డయల్ చేసాడు, అవతల వ్యక్తి “బాబు ఆనందరావు ఈ విషయంలో నేనేం చెయ్యలేను. ఆయన చండశాసనుడు, దయచేసి నన్ను వదిలేయి, బహుశా రేపు నీ జాతకం కూడా మారచ్చు” అని ఫోను పెట్టేసాడు ఆవతలాయన.
ఆమరనాడు ఆఫీసుకి కరెక్టు టైంకి వెళ్ళాడు, అటిండెన్సు రిజిష్టరు మేనేజరుగారి గదిలోఉందని చెప్పాడు అటెండరు. ఆనందరావు నెమ్మదిగా లోపలికెళ్ళి “నమస్తే సార్” అని సంతకం చేయబోయాడు.
“మిష్టరు ఆనందరావు! సంతకం పెట్టకండి. మిమ్మల్ని రిలీవ్ చేసాను మీకు వరంగల్ బదిలి అయింది” అని ఆర్డరు కాగితం అందించారు ఆయన.
ఆనందరావు తిన్నగా హాల్లోకి వచ్చాడు. “ఏం గురు దెబ్బ కొట్టించావా?” అడిగాడు ఒకతను
“భలేవాడివే ఆయన దెబ్బ గాని కొట్టించుంటే ఆనందంగానే ఉండును, కొంపతీసి ఈయనే దెబ్బ తిన్నట్టున్నాడు మొహం విచారంగా ఉంది” అన్నాడు మరో  ఆయన.
“అవునా ఆనందరావు” అని అడిగాడు మరొకతను.
“అవునండి లాంగ్ స్టాడింగని నన్ను వరంగల్ బదిలి చేసారండి” అని విచారంగా బైటకి నడిచాడు ఆనందరావు.
అందుకే అతి పనికిరాదని పెద్దలు అన్నారు. పాపం ఆందరావు” అని సింపతి చూపించాడో పెద్దాయన.
*****
రచన : బుద్ధవరపు కామేశ్వరరావు
వసంత ఋతువు వచ్చిందన్న సూచనగా అక్కడ ఉన్న పచ్చని చెట్లనుంచి చల్లటి పిల్లసమీరాలు అతడిని తాకుతున్నాయి. పచ్చని చేల మీద తిరిగే తెల్లని కొంగల్లా కనబడుతున్నారు, పచ్చటి మొక్కల మధ్య తెల్లటి యూనిఫారం వేసుకుని నడుస్తున్న ఆ బడి పిల్లలు.
ఆ రోజునే అక్కడ టీచర్ గా చేరడానికి వచ్చిన చంద్రశేఖర్, ఆ దృశ్యం చూస్తూ బాల్యంలో తనకు దక్కని ఆ ఆనందాన్ని వాళ్లలో చూసుకుంటూ అలా కాసేపు మైమరచి ఉండిపోయాడు.
***
ఉద్యోగ నియామకానికి సంబంధించిన తతంగం పూర్తి అయిన తర్వాత, తనకు కేటాయించిన తరగతి గది వద్దకు వచ్చిన చంద్రశేఖర్, పిల్లలను ఉద్దేశించి, “డియర్ స్టూడెంట్స్, ఈరోజు మిమ్మల్ని మీరు పరిచయం చేసుకోండి. ముందుగా మీ పేరు చెప్పి, తర్వాత మీ తల్లితండ్రులు గురించి చెప్పండి” అని ఒక్కొక్కరినే అడగసాగాడు. అందరూ తమ తమ పరిచయాలు చేసుకుంటున్నారు.
“గుడ్… నెక్స్ట్ ?” ఓ విద్యార్థిని అడిగాడు
“సార్, నా పేరు వినాయక్. మమ్మీ ఓ హాస్పిటల్ లో నర్స్” అని చెప్పి కూర్చున్నాడు.
“మరి మీ నాన్న గారు?” అడిగాడు చంద్రశేఖర్.
ఆ కుర్రాడు లేచాడు, కానీ ఏమీ సమాధానం చెప్పకుండా మౌనంగా ఉండిపోయాడు. ఈలోగా లేచిన సుభాష్ అనే కుర్రాడు, “వాడికి వాళ్ల డాడీ ఎవరో తెలియదు సార్! వీడు పుట్టకుండానే ఆయన ఇంట్లోంచి వెళ్లిపోయారుట” కొంచెం వెటకారం ధ్వనించింది అతని మాటల్లో. అది విన్న చంద్రశేఖర్,
“తప్పు సుభాష్, ఒకరు బాధపడేలా అలా మాట్లాడకూడదమ్మా. ఇకనుంచి మీరు ఇద్దరూ మంచి స్నేహితుల్లా ఉండాలి. సరేనా? ముందు ఇద్దరూ కూడా షేక్ హాండ్ ఇచ్చుకుని తర్వాత కూర్చోండి. ఓకేనా? నెక్ట్స్?” అంటూ మిగతా వారిని ప్రశ్నించసాగాడు చంద్రశేఖర్.
కాసేపటికి, బెల్ మోగడంతో, “ఇదిగో, వినాయక్! ఓసారి స్టాఫ్ రూమ్ కి వచ్చి నన్ను కలుసుకో” అని చెప్పి బయటకు నడిచాడు చంద్రశేఖర్.
***
స్టాఫ్ రూమ్ లో భోజనానికి కూర్చోబోతున్న చంద్రశేఖర్, పక్కనే చేతులు కట్టుకుని నిలబడి, ఏడుస్తున్న వినాయక్ ని చూసి, “ఏరా? వచ్చావా? గుడ్. ఔనూ, ఎందుకు అలా ఏడుస్తున్నావు?” అతని తల నిమురుతూ అడిగాడు.
“సార్! నేను కడుపులో ఉండగానే మా నాన్న మా అమ్మని వదిలేసి ఎక్కడికో పోయాడుట. అందరికీ నాన్న ఉన్నాడు. నాకే లేడు. నాకు కూడా నాన్నుంటే..” అంటూ బిక్కమొహం వేసుకుని ఏడుస్తూ చెప్పాడు వినాయక్.
“ఎవరో లేరని అలా బాధ పడకూడదురా! ఆ మామిడి చెట్టు చూడు. తనని ఎవరు నాటారో, తనకు ఎవరు నీరు పోసారో
ఆలోచించదు. తనకు తెలిసిందల్లా తను బతికినంత కాలం తీయటి పండ్లు అందించడమే! అలాగే మనం కూడా జరిగిన దానికి కాదు, జరగబోయే దాని గురించే ఆలోచించాలి, మిగతా వాటి గురించి ఆలోచించకూడదు. అర్థమయ్యిందా?” అనునయిస్తూ చెప్పాడు చంద్రశేఖర్.
“అలాగే సార్! కానీ నాన్నుంటే ఇంకా బాగుండేది కదా అని…” నసుగుతూ చెప్పాడు వినాయక్.
“సరే! నీకు నాన్న లేని లోటు గురించి నేను ఆలోచిస్తా కానీ, మీ ఇల్లు ఎక్కడ?”
ఆ అడ్రసు జ్ఞాపకం పెట్టుకుని, “సరే ఏదో ఒక ఆదివారం వచ్చి మాట్లాడతానని మీ అమ్మగారికి చెప్పు” అతని భుజం తట్టి చెప్పాడు చంద్రశేఖర్.
***
నాలుగు నెలలు గిర్రున తిరిగాయి. ఆ ఆదివారం రోజు ఉదయం వినాయక్ ఇంటికి బయలుదేరాడు చంద్రశేఖర్.
తలుపు తీసిన వినాయక్, “మమ్మీ! మన ఇంటికి మా చంద్రశేఖర్ సార్ వచ్చారు” అంటూ సంతోషం ఆపుకోలేక గట్టిగా అరిచాడు.
“నమస్కారం మాష్టారూ! రండి. మీ గురించి మా వాడు ప్రతీరోజూ చెబుతూ ఉంటాడు. ఎలా ఉంది మా వాడి చదువు” అంటూ పలకరించింది వంటింట్లోంచి వచ్చిన వాసంతి.
“బాగానే చదువుతున్నాడండీ! ఇక వాడి గురించి మీరేం బెంగ పెట్టుకోవద్దు. వాడి బాధ్యత నాది” అని చెబుతూ, తెచ్చిన స్వీట్ పాకెట్ వినాయక్ చేతిలో పెడుతూ, “ఒరే ! నేను కాసేపు ఇక్కడే ఉంటా! నేను వెళ్లేలోగా హోమ్ వర్క్ కంప్లీట్ చేసి నాకు చూపించాలి. ఓకేనా? గదిలోకి వెళ్లి ఆ పని మీద ఉండు మరి” అని వినాయక్ ని అక్కడ నుంచి పంపించాడు చంద్రశేఖర్.
***
“ఇప్పుడు చెప్పండి మాష్టారూ! ఎందుకు వచ్చారు? మా హాస్పిటల్ తో ఏదైనా అవసరం పడిందా ?” అనుమానంగా అడిగింది వాసంతి.
“అబ్బే! అలాంటి అవసరం ఇంతవరకు పడలేదండి. ఇక టైం వేస్ట్ చేయకుండా పాయింట్ లోకి వచ్చేస్తున్నా. వినాయక్ వాళ్ళ నాన్నగారు ఎవరు? ఆయన మిమ్మల్ని ఎందుకు వదిలేసారు? మీకు అభ్యంతరం లేకపోతే చెప్పండి” సూటిగా అడిగాడు చంద్రశేఖర్.
“చెప్పడానికి అభ్యంతరం ఏముంది మాష్టారూ?” అంటూ చెప్పసాగింది వాసంతి.
***
“మాది చాలా పరువు ప్రతిష్టలు కలిగిన కుటుంబం. డిగ్రీ చదువుకునే రోజుల్లో, మా కాలేజ్ కేంటీన్ లో పనిచేసే ఒకతన్ని ప్రేమించి, మా వాళ్లను ఎదిరించి అతన్ని గుళ్లో పెళ్లి చేసుకున్నాను. ఈ విషయం తెలిసి, పరువుకు ప్రాణం ఇచ్చే మా నాన్న, అన్నయ్యలు నన్ను ఇంట్లోకి కూడా రానివ్వలేదు. అంతే, పౌరుషం వచ్చి నేను కూడా జన్మలో ఈ ఇంటి గడప తొక్కనని శపథం చేసి బయటకు వచ్చేసాను” చెబుతూ ఆగింది వాసంతి.
“అయ్యో, పుట్టింటి వారు అలా ప్రవర్తించడం చాలా బాధాకరం అండీ, సరే తర్వాత ఏం జరిగింది చెప్పండి” ఆసక్తిగా
అడిగాడు.
“వెంటనే ఆ ఊరు వదిలి ఇక్కడికి వచ్చేసాం. అతడు ఇక్కడ ఓ హోటల్లో పనిచేసేవాడు. కొన్నాళ్ళు బాగానే గడిచాయి. ఇక అక్కడనుంచి నేను మా వాళ్లతో అనవసరంగా గొడవపడి వచ్చేసాననీ, మా ఇంటికి వెళ్లి వాళ్లని బతిమాలి అయినా సరే డబ్బులు తెమ్మని సాధించేవాడు. ఆత్మాభిమానం కల నేను చావనైనా చస్తాను కానీ, పుట్టింటికి వెళ్లి అడుక్కునే ప్రసక్తే లేదని కరాకండీగా చెప్పాను. అప్పుడే తెలిసింది, వాడి ప్రేమ నా మీద కాదనీ, మా నాన్న నాకు ఇచ్చే ఆస్తి మీద అని. అంతే ఓ రోజు ఉదయం లేచి చూసేసరికి వాడు కనబడలేదు. తెలిసిన అన్ని చోట్లా ఎంక్వయిరీ చేసాను. ఫలితం లేదు. ఆ తరువాత నేను వాడి గురించి వెతకలేదు. కానీ, ఆ తర్వాత తెలిసింది నేను గర్భవతిని అనీ, నాకు ఐదవ నెల అనీ” అంటూ ఏమాత్రం తత్తరపాటు లేకుండా చెప్పింది వాసంతి.
“మరి, మీరు గర్భవతి అన్న విషయం మీ ఇంట్లో వాళ్లకు చెప్పలేదా?” అనుమానంగా అడిగాడు చంద్రశేఖర్.
“చెప్పాను మాష్టారూ! మా అమ్మ అయితే విని బాధపడింది కానీ, మిగతావారు వినకుండానే ఫోన్ కట్ చేసారు. ఆత్మాభిమానంతో నేను మళ్ళీ ఈ రోజు వరకూ వాళ్లకు ఫోన్ చేయలేదు. ఆ తర్వాత ఒక సంఘసేవకురాలు నన్ను కూతురులా చేరదీసి, పురుడు పోయించి, అదే హాస్పిటల్ లో నర్స్ ఉద్యోగం ఏర్పాటు చేసింది. ప్రస్తుతం హాయిగా బతుకుతున్నాం, మాకు ఎటువంటి సమస్యలు లేవు మాష్టారూ! నా కొడుక్కి నాన్న లేడన్న ఒక్క లోటు తప్పించి..” అంటూ ఎంతో ఆత్మస్థైర్యంతో చెప్పింది వాసంతి.
అంతా విని, “మీరు ఒప్పుకుంటే, మీ అబ్బాయికి నాన్న లేని లోటు నేను…” అని చెప్పబోతున్న చంద్రశేఖర్ తో, “ముందు మర్యాదగా బయటకు నడవండి. ఇదే ప్రపోజల్ తో ఇంతవరకూ పదిమంది వచ్చారు. మా అబ్బాయికి విద్యాబుద్ధులు నేర్పే మాష్టారు అని ఆలోచిస్తున్నా! లేకపోతే మీ బండారం బయటపెట్టేద్దును. ఇదిగో ఇలాంటివి చూసిన తర్వాతే నాకు మగవాళ్ళు అంటే అసహ్యం పుట్టింది. నా ఖర్మ కొద్దీ నాకు మగపిల్లవాడినే ఇచ్చాడు ఆ భగవంతుడు” అంటూ ఆవేశంగా మాట్లాడుతూ చంద్రశేఖర్ ని బయటకు వెళ్లమన్నట్టుగా చెయ్యి చూపించింది వాసంతి.
ఆమె మాటలకు బిత్తరపోయిన చంద్రశేఖర్ కాసేపటికి తేరుకుని, “మీరు నన్ను తప్పుగా అర్థం చేసుకున్నారు. నేను చెప్పదలచుకున్నది, మీ అబ్బాయికి నాన్న లేని లోటు నేను తీర్చలేను కానీ వాడికి ఒక మేనమామగా, మీకు ఒక తమ్ముడిగా ఆ బాధ్యత తీసుకోగలను అని. నిజం అక్కా! నాకు జన్మనిచ్చిన తల్లిదండ్రులు ఎవరో తెలియదు. ఒక అనాథ ఆశ్రమంలో పెరిగాను. నాకూ ఒక పెద్ద కుటుంబం ఉంటే ఎంత బాగుంటుందో కదా అనుకునేవాడిని. మీరు అంగీకరిస్తే, మీ కుటుంబంలో ఒకనిగా…” అంటూ ఆమె సమాధానం కోసం ఎదురు చూడసాగాడు చంద్రశేఖర్.
కాసేపటికి తేరుకున్న వాసంతి, “భలేవాడివయ్యా! అందరు మగవాళ్లలాగే నిన్నూ జమ కట్టాను. నువ్వు అలాంటివాడివి కాదని తెలిసింది. సరే కానీ మా మరదల్ని కాపురానికి ఎప్పుడు తీసుకొస్తావ్?” అని నవ్వుతూ అడిగింది.
“నాకు ఇంకా పెళ్లి కాలేదక్కా! నీలాగే ఒక మంచి ధైర్యవంతురాలైన అమ్మాయి నాకు భార్యగా దొరకాలని ఆశీర్వదించు అక్కా” అంటూ ఆమె పాదాలకు నమస్కరించాడు చంద్రశేఖర్.
“తథాస్తు” అని దీవించి, “ఉండు, ఈ సందర్భంగా ఏదైనా స్వీట్ చేస్తా” అంటూ లేవబోయింది వాసంతి.
“స్వీట్ వద్దు అక్కా! ఏకంగా భోజనమే చేస్తా!” అంటూ చెప్పాడు చంద్రశేఖర్.
ఈలోగా లోపలినుంచి వచ్చి, “మమ్మీ! మనకు చందమామ అతి దగ్గరగా ఏ రోజు ఉంటాడు?” అని తల్లిని అడిగాడు వినాయక్.
“ఆ చందమామ కేవలం పౌర్ణమి రోజునే దగ్గరగా ఉంటాడు. కానీ ఈ చంద్రం మామ ఇంక ప్రతీరోజూ నీకు దగ్గరగా ఉంటాడు. వెళ్లి మావయ్యకు నమస్కారం చెయ్యి” కొడుకుతో చెప్పింది వాసంతి.
“ఒరే! ఇంట్లో ఉన్నప్పుడే మావయ్యా అనాలి. స్కూల్లో మటుకు కాదురోయ్” నవ్వుతూ చెప్పాడు చంద్రశేఖర్.
“సరే, మామా, అల్లుడు కూర్చుని కబుర్లు చెప్పుకోండి. ఈలోగా భోజనం ఏర్పాట్లు చేస్తా” అంటూ, పెరట్లో గాలికి ఊగుతున్న గులాబీ మొక్కకు పూసిన మూడు పువ్వుల వంక ఆనందంగా చూస్తూ, వాటి మీదుగా వస్తున్న సమీరాన్ని ఆఘ్రాణిస్తూ వంటగది వైపు నడిచింది వాసంతి.
***
రచన: విజయలక్ష్మి వారణాసి 
“ఎక్కడికో బయల్దేరినట్లున్నావు” నీలం సిల్కు చీర, స్ట్రైట్ చేసుకుని వదిలేసిన జుట్టు, అందంగా తయారయిన భార్య గౌతమిని మురిపెంగా చూసుకుంటూ, లాప్ టాప్ లో ఏదో పని చేసుకుంటున్న, ఉదయ్ వెనక్కి మెడ తిప్పి చూస్తూ కామెంట్ చేసాడు.
చెప్పుల దగ్గరకి వెళ్తున్న గౌతమి చివ్వున తలతిప్పి”బైటకి వెళ్తున్నాను” అన్నది.
“తెలుసులేవోయ్ బైటికేనని.  ఎక్కడికి అని అడుగుతున్నా” ఉదయ్ గౌతమి గొంతులోని చిరాకు గమనించ కుండా, “ఇంత గొప్ప మొగుణ్ణి, మగాణ్ణి ఇక్కడుంటే, నువ్వు ఇంత అందంగా తయారయ్యి ఎక్కడికోయ్?” లాప్ టాప్ మూసేసి, భార్య వైపుకి తిరిగిన ఉదయ్ విసవిసా నడుచుకుంటూ వెళ్లిపోతున్న గౌతమిని చూసి విస్తుపోయాడు!
రాత్రి ఎనిమిది దాటాక వచ్చిన భార్యకి మంచినీళ్లు అందిస్తుంటే, “నేను తీసుకోగలను” అంటూ గౌతమి విసురుగా వెళ్ళిపోయింది.
“అసలు ఎందుకు ఈ కోపం? చెప్పకుండా వెళ్లిపోయావని, నాకు రావాలి కోపం” సహనం కోల్పోతున్న ఉదయ్, గౌతమి రెక్క పట్టుకుని ఆపాడు.
“ఏమిటి కొడతారా? ఏం ఏదన్నా పనిమీద వెళ్లకూడదా? మీకు చెప్పనంతమాత్రాన ఇలా పట్టుకుని” గద్గదమౌతున్న గౌతమి గొంతు.  ఉదయ్ గౌతమిని వదిలేసాడు.  అసలు సూచన లేని ఈ తుఫాను ఎందుకో అర్థం కాని గౌతమ్ దిగ్భ్రాంతితో దిక్కు తోచక టీవీ ముందు కూర్చుండి పోయాడు.  కళ్ళు టివి చూస్తునాయంతే!
***
“ఏమైందే వీళ్ళద్దరికీ? ఎప్పుడూ గువ్వపిట్టలల్లే కువకువలాడుతూ ఉండేవాళ్ళు.  ఇలా కలవరపడుతున్నారు, మాటలు రువ్వుకుంటున్నారు సాయంకాలం నించీ” ఉదయ్ తండ్రి బలరాం మాటకి, తల్లి సుమతి, “అదేనండీ నేనూ చూస్తున్నాను.  మనవాడెప్పుడన్నా తొందరపడతాడేమో కానీ గౌతమి ఇలా మాట్లాడటం నేనెప్పుడూ చూడలేదు”అంటూ వాపోయింది.
***
బలరాం, సుమతులకి ఉదయ్ తరవాత ఒక ఆడపిల్ల సుజాత.  పెళ్లి అయ్యి అత్తగారింట్లో ఉన్నది తన ఇద్దరు పిల్లలతో.  ఉదయ్ కి పెళ్లి అయి రెండేళ్లవుతున్నది.  ఇంకా పిల్లలు కలగలేదని, ఈ మధ్యనే డాక్టరుకు చూపిస్తే ఉదయ్ కి చిన్న లోపమున్నదని చెప్పగా మందులు వాడుతున్నారు.  ఆ విషయమై కూడా పెద్దగా ఆదుర్దాపడవలసినదేమీలేదనీ, కొద్దిగా టైం పడుతుందని చెప్పారు డాక్టర్లు.
అన్ని విధాలా అన్యోన్యంగా ఉండే ఆలుమగలు ఎన్నడూ లేనిది ఇలా మాటల బాణాలతో ఒకరినొకరు హింసించుకోవడం, బలరాం, సుమతులకి చాలా బాధ కలిగిస్తున్నది.
***
రాత్రి గదిలోకొచ్చినాక కూడా, గౌతమి మూడ్ చూసి ఉదయ్ కూడా బిగుసుకుపోయాడు.  ఇద్దరూ ఎవరికి
వారు తామే ముందు మాట్లాడాలా అసలేమీ తప్పు చెయ్యకుండా అని బిగదీసుకున్నారు.  ఫలితం ఆ రాత్రి నిశ్శబ్ద నీరవ రాత్రి కాగా, నిరాశా నిస్పృహలతో తెల్లవారింది ఆ జంటకు!
వారి ఎడమొహ పెడమొహాలు అలవాటు లేని ఆ ఇంట్లో.  టిఫిన్ చేస్తున్నప్పుడు బలరాం ఇంక ఆగలేక”ఏమ్మా గౌతమీ! మావాడేమన్నా అల్లరి పెడుతున్నాడా నిన్ను? ఏదన్నా ఉంటే చెప్పు.  వీడికి క్లాసు తీసుకుని చాలా రోజులే అయింది.  నాకూ పెరపెరగా ఉన్నది క్లాసు తీసుకోవాలని” జోవియల్ గా అంటున్న మావగారి వైపు చూడకుండానే గౌతమి” పచ్చడి తీసుకొస్తా మావయ్యా” అంటూ చూపులు తప్పించుకున్నది.  అది చూసిన సుమతి, భర్తకి ఆగమని కనుసైగ చేసింది.
 ఆఫీసుకి వెళ్ళేటప్పుడు కార్లో కూడా భార్యా భర్తలిద్దరూ మాట్లాడుకోలేదు.  ఆలోచనల్లో మునిగిపోయిన ఉదయ్, ఎదురుకుండా వస్తున్న లారీని చూసుకోలేదు.  ఉదయ్ మీదే దృష్టి పెట్టిన గౌతమి ఒక్కసారి పెద్దగా” హనీ” అని అరుస్తూ ఉదయ్ భుజం మీద వాలిపోయి కళ్ళు మూసుకున్నది.  గౌతమి హెచ్చరికను విన్న ఉదయ్, మనసు కుదుటపర్చుకుని, డ్రైవింగ్ మీద దృష్టి పెట్టాడు.
“భయపడ్డావా స్వీటీ.  కానీ నువ్వు అరవడం వలన ఎంత పెద్ద ప్రమాదం తప్పిందో! నన్నే చూస్తూ కూర్చు న్నావా? ఎందుకురా ఇంత కోపం. ..  చెప్పి అలగవచ్చు కదా.  ఇంత ప్రేమ పెట్టుకుని ఒక రోజు మొత్తము వేస్ట్ చేసావు కదా.  ‘హనీ’ నీ పిలుపు కోసం నిన్నట్నుంచీ తల్లడిల్లిపోతున్నా!”
గౌతమి బుంమూతితో, “అదిగో అదే నీ దగ్గర ఉన్నది.  చేసేదంతా నువ్వు చేసి నన్నంటావు.” ఇంకా మాట్లాడు తున్నది.  గౌతమి ఆఫీస్ వచ్చేసింది.
***
సాయంత్రం గౌతమి వచ్చి తలుపు కొడితే, తలుపు తెరిచిన సుమతి, వాడిపోయిన గౌతమి ముఖం, ఒక్కతే కాబ్ లో రావటం చూసి ‘వీళ్ళ పోట్లాట తారస్థాయికి చేరుకున్నదా’ అనుకుని బాధపడ్డది.
“అత్తయ్యా! తనకి ఫోన్ చెయ్యండి.  నేను చేస్తే ఎంగేజ్ అయి ఉండింది చాలాసేపు.  తరవాత నాకు చేతకాలేదు” అంటూనే సింక్ దగ్గరకు పరిగెత్తింది.
సుమతి గబగబా నీళ్లు తీసుకుని, గౌతమికి హెల్ప్ చేసింది.  తల పగిలి పోతూ, వామిటింగ్ సెన్సేషన్ ఉండి తాను ముందుగా వచ్చేసానని చెప్పింది గౌతమి, అత్తగారికి.  బలరాం కూడా ఆదుర్దా పడుతూ గౌతమిని”నువ్వు నిన్నట్నుంచీ ఏదో బాధ పడుతున్నావమ్మాయ్.  మీ అత్తగారికి చెప్పు ఆవిడ చిటికెలో మంత్రం వేసేస్తుంది నీ బాధకి.  అంత బాధలో కూడా గౌతమి మావగారి ప్రేమకి అబ్బురపడగా చిన్నగా పెదవులు విచ్చుకున్నాయి.
బలరాం అవతలకి వెళ్ళగానే గౌతమి మొహం చూసిన సుమతికి ఏదో అనుమానం వచ్చి, “నీకు డేట్ రాలేదు కదా ఈ నెల?” అన్నది.
“అవునత్తయ్యా” అంటూ బాత్రూమ్ లోకి వెళ్ళింది.  టెస్ట్ చేసుకోవడానికి.
ఒకింత అలజడి, ఒకింత సంతోషం, ఒకింత ప్రశ్నార్థకపు మొహంతో బైటకి వచ్చిన కోడల్ని చూసి, పరిస్థితిని
గెస్ చేసిన సుమతి, గౌతమితో కంఫర్మ్ చేసుకున్నది.  శుభవార్త అని!
గౌతమిని దగ్గరకు తీసుకొని” ఎందుకు అంతలా పజిల్  అవుతున్నావు? ముందు తెలియగానే అలాగే ఉంటుందిలేమ్మా.  రిలాక్స్.  వాడు రాగానే మన డాక్టర్ దగ్గరకు వెల్దురుగాని”.  అని ఎన్నో జాగ్రత్తలు చెప్తూ” గౌతమీ! మీ పర్సనల్ విషయాల్లో తలదూరుస్తున్నాను అనుకోకపోతే ఏమైందో చెప్పమ్మా.  ఇంక ఈ టైంలో మీ మధ్య ఎటువంటి పొరపొచ్చాలు అస్సలు ఉండకూడదు” అని బుజ్జగించి అడిగింది.
నిన్నట్నుంచీ ఆపుకుంటున్న బాధ ఒక్కసారిగా పెల్లుబికింది, “అత్తయ్యా! నేను ముందు మీకే చెబుదా మనుకున్నాను.  మళ్లీ తన మీద కంప్లైంట్ నాకే ఇష్టం లేకపోయింది.  తన బర్త్ డే కి  సర్ప్రైజ్ గా గిఫ్ట్ తేవాలని ఉండింది.  దానికోసమే చెప్పకుండా బైల్దేరాను.  తను ‘ఎక్కడికి బైల్దేరావు” అని ఆరాగా, అధికారంగా అడిగేప్పటికి నాకూ కొంచెం సతాయించాలనిపించి, “బైటకి” అని చెప్పా.  కొంచెం నవ్వు బిగబట్టే చెప్పా.  తను అటుతిరిగి ఉన్నారు నా ఫీలింగ్స్ చూడలేదు.  ఆ తరవాత ఎవరి కోసమో నేను తయారయినట్లు అనేప్పటికి నాకు తిక్కరేగిపోయింది” బాధ సుడులు తిరుగుతుండగా చెప్తున్న కోడల్ని చూస్తూ, “అమ్మా! ఇదా తల్లీ నీ బాధకి కారణం. వాడు ఆ మాట అంటున్న ప్పుడు, నువ్వు విసురుగా వెళ్లిపోతున్నప్పుడు నేను అక్కడే ఉన్నాను.  నువ్వు ఎలా అటు తిరిగి నవ్వు బిగపట్టుకున్నావో అలాగే వాడూ ‘మగాణ్ణి’ అంటున్నప్పుడు నవ్వు బిగపట్టుకునే అన్నాడు.  కానీ జోక్ గా కూడా అలా అనకూడదు.  ఈ శుభసందర్భంలో మాఫ్ కర్ దో తేరే పతీ కో”
అత్తగారిని గట్టిగా పట్టుకున్నది గౌతమి.
అత్తా, కోడళ్ల నవ్వులు విని, వచ్చిన బలరాం”ఓయోయ్ నాకూ చెప్పండర్రా. నిన్నట్నుంచీ ఇంట్లోని స్ట్రెస్ నేను కూడా భరించానోయ్”
“ఆ ఆ మిమ్మల్ని మీ అబ్బాయిని ఊరికే వదుల్తామా మేము.  ఉందిలెండి మీకూ, మీ అబ్బాయికీ.” సుమతి తర్జని చూపుతూ అంటుంటే మానవుడు బిక్కచచ్చిపోయాడు!,
“ఏమయింది గౌతమికి.  స్వీటీ స్వీటీ” కంగారుగా బెడ్రూంలోకి వెళ్లబోయిన కొడుకుని అపి”ఒరేయ్! నీకీ మధ్య ఏం మాట్లాడాలో ఏం మాట్లాడకూడదో తెలియట్లేదురా.  టూ బాడ్.” అని క్రితం రోజు సంఘటన అంతా రీల్ తిప్పింది సుమతి.  భార్య దగ్గరకి వెళ్ళడానికి ఆత్ర పడుతున్న కొడుకుని వీపుమీద తట్టి ” కొన్ని మాటలు నవ్వుతూ కూడా అనకూడదురా” అంటే ఉదయ్,
 “అయ్యో అమ్మా! నేనేదో చిలిపిగా అన్నానే”.  అని సిగ్గుపడుతున్న కొడుకుని తలమీద మొట్టి “నీ మొహం కదూ.  నీ ఇంగ్లిష్ మీడియం స్కూలు, నువ్వూను. మాట మంత్రంలా ఉండాలిరా కన్నా!” అంటూ ఉదయ్ చెయ్యి వదిలింది.  బుల్లెట్ లా దూసుకుపోయాడు భార్యదగ్గరకి!
***
రచన: సి.హెచ్.ప్రతాప్
 కృష్ణా జిల్లా చీమలపాడుకు చెందిన మాధవయ్య  కుటుంబం ఒక సాదా సీదా రైతు కుటుంబం. ఉన్న ఎకరం  పొలంపై వచ్చే ఆదాయంతో మొత్తం కుటుంబాన్ని జాగ్రత్తగా పోషించుకుంటూ వచ్చాడు. అతనికి లేకలేక ఒక  కొడుకు పుట్టాడు. వాడికి మహేష్ అనే పేరు పెట్టుకొని ఉన్నదాంట్లోనే వాడికి అన్ని సౌకర్యాలు సమకూరుస్తూ అల్లారు ముద్దుగా పెంచుకున్నారు. మహేశ్ స్వతాహాగా చాలా తెలివైనవాడు. చిన్నప్పటి నుండి పేదరికంలో పెరిగినా, ఊళ్ళో వున్న ప్రభుత్వ పాఠశాలలో, ఇంటర్మీడియట్ పొరుగునున్న విజయవాడలో  సాంఘీక సంక్షేమ హాస్టల్ లో ఉండి చదువుకున్న మంచి తెలివితేటలు కనబరిచాడు. సినిమాలు, షికార్లు వంటి సరదాలను పక్కన పెట్టి మొత్తం రోజు చదువుకే కేటాయించి, కష్టపడి చదువుకొని, చివరకు బందరు  ప్రభుత్వ ఇంజనీరింగ్ కాలేజీలో కంప్యూటర్ సైన్సులో ఉచిత సీటు తెచ్చుకున్నాడు. అతడికి ఇంటర్లో వచ్చిన మార్కులు, ఎంసెట్లో వచ్చిన  మంచి ర్యాంకు ఆధారంగా ప్రభుత్వం స్కాలర్ షిప్ కూడా మంజూరు చేసింది.ఆ విధంగా మహేశ్ చదువుకు ఆర్థికపరంగా ఎలాంటి ఆటంకం కలగలేదు.
ఇంజనీరింగ్ చదువులో అసాధారణ ప్రతిభ కనబరచిన మహేశ్ కు ఆఖరు సంవత్సరంలో బెంగళూరులో ఒక మంచి మల్టీ నేషనల్ సాఫ్ట్ వేర్ కంపెనీలో ప్రోగ్రామర్ గా  నెలకు లక్ష రూపాయల  ప్యాకేజీతో ఉద్యోగం వచ్చింది.
ఉద్యోగంలో చేరుతూ తల్లిదండ్రులను కూడా బెంగుళూరుకు  తమతో రమ్మన్నాడు. పుట్టి పెరిగిన ఊరు వదిలి రావడానికి వారు ససేమిరా అంగీకరించలేదు. పైగా చావైనా, రేవైనా తమ స్వంత ఊరిలోనే అని ఖరాఖండీగా చెప్పి, అతడిని వెంటనే వెళ్ళి ఉద్యోగంలో చేరమని ఆశీర్వదించారు.
ఒక శుభముహూర్తాన బెంగళూరులో మహేశ్ ఉద్యోగంలో చేరాడు. తన అసమానమైన ప్రతిభ కనబరుస్తూ అంచెలంచెలుగా ప్రమోషన్లు సంపాదించుకుంటూ జీవితంలో మంచి విజయాలను అందుకోసాగాడు. మూడేళ్ళ తర్వాత కంపెనీ తరఫున అతనికి అమెరికాలో పని చేసే ఛాన్స్ వచ్చింది. అందుకు కూడా అభ్యంతరం పెట్టక హాయిగా వెళ్ళి అమెరికాలో ఉద్యోగం చేసుకోమని మహేశ్ తల్లిదండ్రులు అతనిని మనస్ఫూర్తిగా ఆశీర్వదించి పంపించారు.
మరొక రెండేళ్ళు గడిచాయి. మహేశ్ తల్లిదండ్రులు చూపించిన సలక్షణమైన అమ్మాయిని పెళ్ళి చేసుకొని అమెరికా తిరిగి వెళ్ళిపోయాడు. ఇద్దరూ అక్కడ మంచి ఉద్యోగాలు చేస్తూ చేజేతులా లక్షల్లో సంపాదిస్తూ మూడు పువ్వులు ఆరుకాయలుగా జీవితం ఎంతో ఆనందంగా గడుపుతున్నారు.
ఒకరోజు మహేశ్ తండ్రి అనారోగ్యంతో మంచం పట్టినట్లు కబురు వచ్చింది. ఉద్యోగానికి శెలవు పెట్టి హుటాహుటిన చీమలపాడు చేరుకున్నాడు మహేశ్. తండ్రి ఆఖరి దశలో ఉన్నాడు. కొడుకుతో “నువ్వు మంచి దశలో ఉన్నందుకు నాకు చాలా సంతోషంగా వుంది. మన కుటుంబానికి మంచి పేరు తెచ్చి నువ్వు నా ఋణం తీర్చుకున్నావు. అయితే నువ్వు తీర్చుకోవాల్సిన మరొక రుణం కూడా వుంది. అది నీ జన్మ భూమి రుణం. నేను పుట్టినప్పటి నుండి ఆఖరి ఊపిరి వరకు  నన్ను అన్నివిధాల ఈ నేల నన్ను భరించడం, నీకు కూడా పుట్టుకకు కారణమై నీ అభ్యున్నతికి ఎంతగానో సహకరించిన  ఈ జన్మభూమికి నా ఆఖరు కోరికగా ఏమైనా చేసి ఋణం తీర్చుకో” అని అడిగాడు. అలాగేనని మహేశ్  మాట ఇచ్చాక తృప్తిగా కన్ను మూసాడు మహేశ్  తండ్రి మాధవయ్య.
తండ్రికి ఇచ్చిన మాట ప్రకారం సొంత ఊరి అభివృద్ధికి ఒక పక్కా ప్రణాళిక వేసుకున్నాడు మహేశ్. అందుకు అతని భార్య కూడా నిండు మనస్సుతో సహకరించింది. అయిదు లక్షల రూపాయలు ఖర్చు పెట్టి ఈ ఊరి స్కూలు బాగు చేయించి మంచి ఫర్నిచర్ కొన్నాడు. మరుసటి సంవత్సరం  ఆ  ఊరిలో తండ్రి పేరు మీద రెండు మంచి నీటి ప్లాంట్ ఏర్పాటు చేసి అయిదు  రూపాయలకే ఇరవై లీటర్ల మినరల్ వాటర్ ఇచ్చేలా గ్రామ పంచాయితీ కార్యవర్గంతో ఒక ఒప్పందం చేసుకున్నాడు. ఆ ప్లాంటుకు అయ్యే ఖర్చులన్నీ తానే భరించే నిర్ణయం తీసుకున్నాడు.
తర్వాత ఊరి ప్రాథమిక వైద్యశాల బాగు చేయించడం, ఊరి రోడ్డు రిపేర్ చేయించడం, అత్యవసర పరిస్థితి కోసం ఒక యాంబులెన్స్ కొనడం, ఈ విధంగా తన ఖర్చులు తగ్గించుకుని, ఆదా అయిన డబ్బుతో  ఏదో  ఒక ప్రజోపకార్యం మహేశ్ ఇప్పటికీ చేస్తూనే వున్నాడు. ఆ విధంగా తండ్రికి ఇచ్చిన మాట ప్రకారం కన్న నేల  రుణం   ఎంతో కొంత ఈనాటికి కూడా తీర్చుకుంటునే వున్నాడు. తరలుదాం రండి మన జన్మభూమికి…తల్లి పాల రుణం కొంత తీర్చడానికి అందరం నడుం బిగిద్దాం. దేశం అభివృద్ధి కోసం ఒక్క ప్రభుత్వమే అన్నీ చేయడం సాధ్యం కాదని, ఇలా సంస్థలు, వ్యక్తులు కూడా సేవా దృక్పథంతో పని చేయాలని,  కార్పొరేట్ సోషల్ బాధ్యతగా పెద్ద కంపెనీలు కూడా ఇలాంటి సేవలకు ముందుకు రావాలని మహెశ్ పిలుపునిచ్చాడు. తమ తమ స్వగ్రామాలను అభివృద్ధి చేసే బాధ్యతను ఎంతో కొంత తీసుకోవాలని మహేశ్ సోషల్ మీడియా ద్వారా పిలుపునిచ్చాడు.
రెక్కలు వచ్చేక అందరినీ వారి ఖర్మలకు వదిలేసి డాలర్ల వేటలో విదేశాలకు ఎగిరిపోయే ఎందరో యువతరానికి మహేశ్ చర్యలు స్పూర్తిదాయకంగా నిలిచాయి. 
*****
రచన: లక్ష్మి ఏలూరి
అమ్మా అన్న మాట అమృత సోన,
అమ్మేగా మనకు‌ తన అమృతం నింపింది,
అమ్మ లేని రోజు మన ఉనికే లేదు.
మన జన్మ కొరకు తను పునర్జన్మ ఎత్తింది.
అటువంటి అమ్మకు ఏమిచ్చి ఋణం తీర్చుకోను!!.
మన అభివృద్ధికి అమ్మేగా సోపానాలు వేసింది.
తను నిద్రాహారాలు మాని ఎంత కృషి చేసింది.
అటువంటి అమ్మకు మనం ఎలా ఋణం తీర్చగలం!
అమ్మంటే ఆలనా, పాలనా, ఆలంబన!!
అమ్మ సుఖసంతోషాలు, ఆటపాటలు మనతోనే,
మనల్ని పెంచి పెద్ద చేసిన, క్రమంలో తన తనువును,
గమనించంక, అనారోగ్యం పాలయినా,
ఆఖరి క్షణం వరకు మనం తిన్నామా అని ఆరాటపడే,
అటువంటి అమ్మకు నీరాజనాలు, నివాళులు కాదు,
ప్రేమగా”,అమ్మా!! తిన్నావా, ఎలా ఉన్నావు?”
అనే మాటతో సంతోషంతో పొంగిపోతుంది,
అంతే కానీ మనం ఇచ్చే చీనీ, చీనాంబరాలు,
అవసరం లేదు, ఆశపడదు.

