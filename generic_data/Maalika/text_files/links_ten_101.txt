 

Jyothivalaboju
Chief Editor and Content Head
కొత్త సంవత్సరం, కొత్త ఆశలు, కొత్త ఆలోచనలు, కొత్త ఉత్సాహంతో  ముందుకు అడుగులేస్తూ, నడుస్తూ, పరుగులు పెడదాం. కాలం ఎంత వేగంగా పరిగెడుతుంది కదా. ఇప్పుడిప్పుడే కదా కొత్త సంవత్సరం అనుకున్నాం. అంతలోనే  మళ్లీ ఇంకో కొత్త సంవత్సరం వచ్చేసింది. ఈ బిజీ బిజీ లైఫ్ లో అంతా వేగవంతమయిపోయింది. ఎలా తెల్లవారిందో, అప్పుడే రాత్రి కమ్ముకుందో అనపిస్తుంది. అంత వేగంగా గడిచిపోతుందని అందరూ ఒప్పుకుంటారు.
పాఠకులకు, రచయితలకు, మిత్రులకు ఆంగ్ల నూతన సంవత్సర శుభాకాంక్షలతో మీ మాలిక అందంగా ముస్తాబై వచ్చింది. ఈ కొత్త సంవత్సరం లో రచయిత్రి, నర్తకి శ్రీమతి ఉమాభారతిగారు రచించిన “రాజీ పడిన బంధం” సీరియల్ మొదలవుతోంది.  వచ్చే నెలలో మరో ప్రముఖ రచయిత్రి మన్నెం శారదగారి సీరియల్ చీకటి మూసిన ఏకాంతం ముగుస్తోంది. ఆ తర్వాత నెలనుండి మన్నెం శారదగారి మరో నవల ప్రారంభమవుతుంది.
మీ రచనలను పంపించవలసిన చిరునామా: maalikapatrika@gmail.com
ఈ మాసపు రచనలు:
1.రాజీపడిన బంధం – 1
2.చిన్ని ఆశ
3.ఆపద్ధర్మం
4.గడిలో దాగిన వైజ్ఞానిక నుడి – 4
5.చీకటి మూసిన ఏకాంతం – 9
6.అమ్మమ్మ – 9
7.గడిలో దాగిన వైజ్ఞానిక నుడి , 1,2,3 సమాధానాలు
8.కార్టూన్స్ – సత్యం
9.కార్టూన్స్ – జెఎన్నెమ్
10.తపస్సు – మహా కాళేశ్వరం.. ఒక జలాలయం
11.మనసుతీరాన్ని తాకిన అక్షరాన్వేషణ
12. భక్తి మాలిక తిరుప్పావై 
13నలదమయంతి
14.తేనెలొలుకు తెలుగు – పత్రికలు
15.చైతన్య స్రవంతి (Stream of consciousness)-జేమ్స్ జోయిస్-యులిసెస్
16.ఏం చేయలేము మనం
17.ఓ మగవాడా….!!!
18. కనువిప్పు
19. కౌండిన్య కథలు – పిండిమర 

 
రచన: కోసూరి ఉమాభారతి
“వెండితెర – సినీ సర్క్యూట్ వారి – తాజావార్త ” – పేపర్ చదువుతూ, ఏదో ముఖ్యమైన ప్రకటన చేస్తున్న శైలిలో చేయి పైకెత్తి స్వరం పెంచిందామె.
“ ‘మొరటోడు’ సినిమా చిత్రీకరణ సమయంలో- ‘రొమాంటిక్  సీక్వెన్స్ కోసం వెరైటీగా బాక్సింగ్, ఫుట్బాల్  క్రీడల్లో  పాల్గొన్నందుకు నటి రాణి గాయాలకి లోనై అస్వస్థతకి గురవడంతో వారంపాటు షూటింగ్ నిలిపి వేసినట్టు  దర్శకుడు కరుణాకరం అందించిన వార్త.  వరుణ్ హీరోగా నిర్మాణంలో ఉన్న ఈ రొమాంటిక్ చిత్రాన్ని ఎలాగైనా  దీపావళి కానుకగా అందిస్తామంటున్నారు నిర్మాతలు..’
అరుగు మధ్యలో చెట్టునానుకుని కూర్చుని,  సినీపత్రికలోని ఆ వార్తని ఓ ప్రకటనలా చాటి చెప్తున్నది ఎవరో కాదు.  మా డియర్ ఫ్రెండ్, రమణి.
హైదరాబాద్ విమెన్స్ కాలేజీ ఆవరణలో, ఆ చెట్టుక్రింద అరుగు మాకెంతో ఇష్టమైన విశ్రాంతి స్థలం.   కెమిస్ట్రీ  క్లాసుకి ఇంకా గంట సమయం ఉంది.  కాసేపు  బాతాఖానీ  వేసి, కెమిస్ట్రీ  పరీక్షకి రీవ్యూ  చేద్దామని,  ముగ్గురం  అక్కడ  చేరాము  ….
“ఏయ్ నీలా, చిత్రా, ఈ న్యూస్ వింటున్నారా లేదా?” అంటూ మా వైపు తిరిగింది రమణి.
“అయినా, సినిమాల్లో రొమాన్స్ ఇంత అసాధారణంగా చూపెడతారెందుకో?”, “రొమాన్స్ లో కొట్టుకోడాలు, ఫుట్బాల్ గేమ్స్ ఏమిటి? చాలా స్టుపిడ్” పెద్దగా నవ్వుతూ రమణి.
అక్కడ చేరిన జూనియర్ స్టూడెంట్స్ తో పాటు అంతా నవ్వుకున్నాము. “పైగా టారిడ్  రొమాన్స్ అంటూ హారిడ్ కలర్ ఫోటోలు కూడా” అని వ్యాఖ్యానిస్తూ రమణి అందర్నీ ఆహ్లాద పరుస్తుంటే, కెమిస్ట్రీ బుక్స్ మూసేసి దాని మాటలు వినసాగాము.
సినిమా  పత్రికల్లోని  తాజా వార్తలని  ఇలా  మాకు  ఎప్పటికప్పుడు అందిస్తుంది  రమణి.
అక్కడే ఉన్న మా  జూనియర్  వందన, వెనుతిరిగి  మా  వైపు  చూసింది.  “హలో ‘తీన్ దేవియా’! సినిమాల్లో  రొమాన్స్  చిత్రీకరణ  గురించే అంతలా వాపోతే ఎలా?  మినర్వా థియేటర్లో నడుస్తున్న ‘పునర్జన్మ’ అనే డబ్బింగ్ సినిమా చూసారా? ప్రేమ, పెళ్ళి, జీవితం అంటే భయమేసేలా ఉంది.
‘శాడిస్ట్’ మొగుడుతో ఆ సినిమాలో అమ్మాయి పడే నరకం చూడాలి.  హౌజ్-ఫుల్ గా నడుస్తుంది సినిమా.  టికెట్లు దొరకవు.  మీకు కావాలంటే నాకు చెప్పండి.. ఒక్క రోజు ముందు చెప్పండి. తెప్పించగలను”  అన్నది నవ్వుతూ.
“జూనియర్  అన్న మాటే  గాని.. ఆడపులి రకం ఈ పిల్ల” అంది చిత్ర నెమ్మదిగా.  దాని మాటలకి నవ్వుతూనే, కెమిస్ట్రీ  పరీక్ష గుర్తొచ్చి  పుస్తకం  తెరవబోయాను.
“నీలా, ఆమధ్య పెళ్లి చేసుకొన్న మా కజిన్ శాలిని గురించి చెప్పాను. గుర్తుందా?” అడిగింది చిత్ర ఉన్నట్టుండి..
గుర్తు చేసుకోవడానికి ప్రయత్నిస్తూ తలెత్తాను..
“అదేనోయ్, మొగుడు ‘మొరటోడు’ అని కాపురానికి  వెళ్ళకుండా  ఎనిమిది  నెలలగా  పుట్టింట్లోనే  ఉందని  చెప్పానే!  గుర్తొచ్చిందా?” అంటూ మా వంక చూసింది చిత్ర.
“అవునవును  గుర్తే.  ఏమయింది ఆ తరువాత? విరహం ఓపలేక ఆ అమ్మాయి భర్త వద్దకు చెక్కేసిందా? చెప్పు చెప్పు”  అంటూ అరుగు దిగి మా మధ్యకొచ్చి కూర్చుంది రమణి.
“కానే కాదు. ‘భర్త ఆమడ దూరంగా ఉన్నా సహించలేను’ అంటూ సీరియస్ గానే  కోర్ట్ లో విడాకులకి  పెట్టుకొందట”  అని చిత్ర చెపుతుంటే  విని నేను, రమణి కూడా ఆశ్చర్య పోయాము.
జీవితాల్లో ఇలాంటి  సమస్యలు, సున్నితత్వాలు ఉంటాయన్నమాట  అనుకొన్నాను.
“అయినా ఆ పెళ్ళి పెటాకులవడానికి, ఆమె విడాకుల నిర్ణయం తీసుకోడానికి కారణం ఏమై ఉంటుందంటావు? అసలా పిల్లని అతను ఏం చేసుంటాడంటావు?” ఆరా తీసింది రమణి.
కాసేపు నిశబ్ధం ….
“సరే, కబుర్లు మాని కనీసం ఓ అరగంట  మౌనంగా కెమిస్ట్రీ పరీక్షకి రీవ్యూ చేద్దాము,” అని మళ్ళీ పుస్తకం తెరిచాను.
చూపు పుస్తకంలో ఉన్నా మనస్సు మాత్రం పరివిధాల ఆలోచిస్తుంది.  మా ముగ్గురి స్నేహం, మా అభిరుచుల వైపుగా సాగింది.
కాలేజీలో ముగ్గురం ఎప్పుడూ కలిసే ఉంటామని మమ్మల్ని అందరు ‘తీన్ దేవియా“ అంటారు.  రెండు  నెలల్లో  మా డిగ్రీ  చదువు  ముగిసిపోతుంది.
మా పేర్లు కూడా ముచ్చటగా ఉన్నాయని లెక్చరర్లు వ్యాఖ్యానిస్తారు.  అటెండెన్స్ తీసుకునే ప్రతిసారి  నీలవేణి అని నా పేరు, చంద్రమణి అని రమణి అని పేరు, చిత్రలేఖ అని చిత్ర పేరు  వత్తి  పలికి, భలే పేర్లు అని వారు వ్యాఖ్యానించని తడవే ఉండదు.
రమణికి  బి.ఎస్.సి  అవుతూనే వాళ్ళ బావతో  పెళ్లని  నిశ్చయమైంది.  నేను స్కూలు, కాలేజీలో ప్రధమ శ్రేణిలో నిలుస్తూ, స్కాలర్షిప్పుతో చదువుతున్నాను.  పై చదువులకి కూడా ‘గ్రాంట్’  అందుకోవచ్చని  విద్యాలయ కమిషన్ తెలియజేసింది.  మరోప్రక్క  నాకు  మావాళ్ళు  పెళ్ళి  సంబంధాలు  చూస్తున్నారు.
చిత్ర మాత్రం  మెడిసిన్ చదివి,  సైకియాట్రిస్ట్  గా మానసిక రుగ్మత  ఉన్నవారికి  సహాయపడాలన్న ఆశయం తీరాకే పెళ్లి అంటుంది..   స్త్రీకి పెళ్ళి-పిల్లలు ముఖ్యమే.  ఐనా, జీవితానికి ఒక ధ్యేయం, ఉండాలనేది చిత్ర నిర్దిష్టమైన అభిప్రాయం.
’ఏకత్వంలో భిన్నత్వం’ అనేది మా ముగ్గురు స్నేహితురాళ్ళ విషయంలో సరిగ్గా వర్తిస్తుంది. మేము చదివే పుస్తకాలనుండి మా దృక్పధాల వరకు, మా స్థితిగతులనుండి మా జీవన విధానాల వరకు అన్నిటా తేడాలున్నా, మాది ఘాడమైన స్నేహమే.  ముగ్గురం ఐదవ తరగతి నుండి క్లాస్మేట్స్.
నాటి నవలల నుండి నేటి ఇంగ్లీష్, తెలుగు బెస్ట్-సెల్లర్స్ వరకు, నే చదువుతాను. రమణి వరసబెట్టి  సినిమా  పత్రికలు  చదివితే,  చిత్ర  మాత్రం సైన్స్ సంబంధిత  సమీక్షలు,  ప్రపంచ వార్తలు చదివి మాతో పంచుకుంటుంది..  మా ముగ్గురిలో చిత్రకి మాత్రమే వంట చేయడమన్నా, కంప్యూటర్ వాడటం అన్నా ఇష్టం.  కంప్యూటర్  కోర్స్ ల్లో  నేను క్లాస్ ఫస్ట్.  అయినా  కంప్యూటర్  వాడకం  పడదు.
నేను కాటన్ చీరల్లో, సింపుల్ గా తయారవుతాను.  చిత్ర  స్కర్ట్ బ్లౌజ్,  చుడిదార్-కుర్తాలతో పాటు లిప్స్టిక్  వేస్తుంది. ఇకపోతే, జార్జెట చీరలతో పాటు గాజులు,  పర్ఫ్యూమ్  రమణి  స్టైల్.
మాది మధ్యతరగతి కుటుంబం. నాన్నగారు సౌత్ సెంట్రల్ రైల్వేస్ లో పని చేస్తారు. చిన్నతనంలోనే తల్లితండ్రులని కోల్పోయి బాబాయి ప్రాపకంలో ఉన్న  చిత్ర ఆగర్భ శ్రీమంతురాలైతే, తరాలుగా రమణి వాళ్ళది వ్యవసాయం.  సంపన్నులే.  ఇన్నిట్లో  వ్యత్యాసాలున్నా, మరెన్నో  విషయాల్లో  మేము  ఎకీభవిస్తాం  కూడా.
కాబోయే  భర్త,  సంసారం,  వృత్తి-ప్రవృత్తి, భావిజీవితం గురించిన మా ఊహలు, ఆశలు, ఆలోచనలు కూడా ఒకరితో ఒకరం పంచుకొంటాము.  ‘భర్త  అనే  వాడికి  మంచి  రూపం,  ఉన్నతవిద్యలే  కాదు,  సున్నితమైన   మనస్సు  కూడా   ఉండాలి.  రొమాంటిక్ గా ఉండాలే కానీ మనిషిలో మొరటుదనం అస్సలు ఉండకూడదు’ అన్నది మా ముగ్గురి  అభిప్రాయం.
ఇక పిల్లల విషయానికొస్తే,  పిల్లలు ఇష్టమే అయినా పిల్లల పెంపకం భయమని రమణి అంటే, దగ్గరుండి  పెంచుకోవాలంటాను నేను. ‘అమ్మతనం అద్బుతవరం’ అంటుంది  చిత్ర.
నా ఆలోచనా  శ్రవంతికి  బ్రేక్  వేస్తూ బెల్ మ్రోగింది. “రెండు  వారాల్లో  పరీక్షలని  మర్చిపోవద్దు.  అప్పటివరకు మాగజిన్స్, నావల్స్ పక్కకి పెట్టేయాలి మనం”  అన్నాను పైకి లేస్తూ.
“అవునవును అది కరక్టే.  పోతే మన చదువులు కూడా అయిపోతాయి కాబట్టి, పరీక్షలవ్వగానే ఎక్కడికైనా దూరంగా కలిసి ట్రిప్ వేద్దామని ఆలోచన వచ్చింది. ఆ సంగతి తరువాత మాట్లాడుదాములే” అన్నది రమణి మాతో పాటు వడివడిగా లెక్చర్ హాల్లోకి నడుస్తూ.
***********
“పరీక్ష  రాసిన  తరువాత  ఎన్.ఎస్.ఎస్  గ్రూప్  వాళ్ళందరూ వచ్చి నన్ను కలవండి. ఈ ఏడాదికి ఆఖరి ఫీల్డ్-ట్రిప్ టూర్ గురించి సమాచారం ఇస్తాను”, “దానిగ్గాను ఎల్లుండి పొద్దున్నే కాలేజీ నుండి బయలుదేరాలి మనం”  అంది కెమిస్ట్రీ మేడమ్.  ఆవిడే మా ‘నేషనల్ సర్వీస్ స్కీం’  గ్రూప్ కి ఇంచార్జ్ కూడా.
ఆఖరి ఫీల్డ్-ట్రిప్ – ‘స్త్రీ సంక్షేమ పధం’ దిశగా అని…క్లాస్ అయ్యాక.. సమాచారం అందించారు మాణిక్యాంబ మేడమ్.
***********
ఎన్.ఎస్.ఎస్  వారి  ‘సంక్షేమ పధం’ అమలులో ఉండేది  ఊరి  శివారుల్లోని  గ్రామాల్లో. అక్కడ నివసించే బడుగు వర్గాల స్త్రీలని కలిసి, వారి జీవనవిధానం, వారి ఆరోగ్య సంక్షేమాల గురించి  వాకబు చేసి నివేదికలు సమర్పించాలి.  అవసరమయిన కాగితాలు తీసుకుని నేను, రమణి, చిత్ర  ఓ జట్టుగా రంగంలోకి దిగాము.
మా మొదటి కేసు:  భర్త అనాదరణకి గురైన ఓ అభాగ్యురాలు. పేరు రాణి. తనకి సపర్యలు చేయకుండా పసిబిడ్డతోనే ఉంటుందని, మళ్ళీ పెళ్ళి చేసుకొని కొత్తపెళ్ళాన్ని ఇంటికి తెచ్చాడుట ఆ యువతి భర్త.  అంతేకాక, పసిబిడ్డతో సహా ఆ బాలింతని ఇంటినుండి వెళ్ళగొట్టాడట ఆ మూర్ఖుడు.
రెండవ కేసు:  రెండో తడవ కూడా ఆడపిల్లనే కన్నదని, పసిబిడ్డ తల్లిని .. పాక నుండి తరిమేశారుట ఓ భర్త, అత్త.   వేరే దారి లేక అత్తని బతిమాలితే, ఇంటి చూరక్రింద ఉండమందట. పసివాళ్ళని అలా చూర క్రింద ఉంచి, వెళ్లి పాచిపని  చేసుకొన్న డబ్బుతో వాళ్ళ కడుపులు  నింపుతుందట ఆ యువతి..
“నమ్మశక్యం కాని నరరూప  రాక్షసులే  కొందరు  మగాళ్ళు! ఆడదంటే ఒక  ఆటవస్తువు  వాళ్ళకి,” అంటూ  తిడుతూనే ఉంది రమణి.  ఆడవాళ్లంటే ఇంతటి అలసత్వం ఏమిటి?  ప్రేమించవల్సిన  భార్యని, భర్తే  హింసించడం ఏమిటి? అన్న ఆలోచనలతో  స్తబ్దుగా ఉండిపోయాను నేను.
చిత్ర  ఒక్కతే  ఎటువంటి  వ్యాఖ్యానం  చేయకుండా  ఆ యువతులని  సముదాయించి,  ఆ  పూటకి  వాళ్ళకి కావలసినవన్నీ చేకూర్చింది. మా ఇద్దరి చేత వారి పేర్లు, సమాచారం, నమోదు చేయించింది. వారికి దగ్గరలోనే ఉన్న వయోవిద్యాకేంద్రం,  ఉచిత స్త్రీ-శిశు-ఆరోగ్య సౌకర్యం గురించి వివరించి, వారికి సులభంగా లభ్యమయ్యే  స్వయం-ఉపాధి  స్కీం  గురించి  సమాచారాన్ని అందించాము.
మేము అక్కడ ఉండగా, రెండో యువతి అత్తగారు తన మనమరాళ్ళ  వంటిమీదున్న బట్టలు సవరించి మాకు దగ్గరగా వచ్చి కూర్చుంది.  నేనే ఆమెతో మాట కలిపాను.  నేనడిగిన  విషయాలకి మాత్రం జవాబిచ్చింది.
“ఏం సెప్పేది బిడ్డా? మా మగాళ్ళు మృగాలనుకో.  ఆడదంటే, బువ్వొండి, సాకిరీ చేసి, పిల్లల్ని కనే యంత్రం లెక్క.  నా మొగుడు అట్టాగే, నా కొడుకు అట్టాగే.  నా మాటేమన్నా ఇంటాడా?  తాగేసినప్పుడు నన్ను కూడా కొడతాడు.  పిల్లల్ని, కోడల్ని మంచిగా సూసుకోమని  నా కొడుక్కి ఎంతగానో  సెప్పినా.  ఇనలే.  ఇగ ఇప్పుడు  పంచాయతి పెట్టి నలుగురితో  సెప్పిస్తుండాలే”  అంది ఆ అవ్వ.
ఆమె మాటలు విన్న మేము కాస్త ఆశ్చర్యపోయాము. ‘అయితే, ఈ విషయాల్లో ఇన్ని కోణాలున్నాయా? బాధించే భర్త,  ప్రేమించే అత్త, ఇదెలా సాధ్యం?’  అనుకున్నాము.
*****
“డిగ్రీ పూర్తయిన సందర్భంగా, మీకు ‘అరకువేలీ ట్రిప్’ మా తరఫున బహుమానం,” అంటూ చిత్ర వాళ్ళ బాబాయి అన్ని ఏర్పాట్లు చేసారు.  మా ట్రిప్ ఖర్చు కూడా ఆయన భరించబోవడం నాకు, రమణికి  మొహమాటంగా  అనిపించింది.   కాని చిత్ర  ఊరుకోలేదు.  మమ్మల్ని ఒప్పించి,  మా పెద్దవాళ్ళ దగ్గర అనుమతి తీసుకొని బయలుదేర దీసింది.
మా  తమ్ముడు  వినోద్ ని  సైతం  ప్రత్యేకంగా  ఆహ్వానించింది  చిత్ర.
*****
అరకులో మేమున్న బీచ్ రిసార్ట్ లోనే ఆర్కేడ్ గేమ్స్ నుండి ఆధ్యాత్మక యోగా వరకు ఎన్నో వసతులున్నాయి.  అరకు లోని అందాలని ఆస్వాదిస్తూ కాలం ఎలా గడిచిపోతుందో కూడా తెలియనంత ఎంజాయ్ చేస్తున్నాము.  చిన్నపిల్లల్లా రమణి, వినోద్ చెయ్యని అల్లరి లేదు.  రోజంతా షాపింగులు, రిసార్ట్  ట్రాక్  మీద పరుగు పందాలు, రాత్రంతా ఆర్కేడ్ గేమ్స్….
తిరిగివెళ్ళే ముందురోజు బీచ్ ఫెస్టివల్ ఉందంటే, సాయంత్రం బీచ్ కి బయలుదేరాము.  విపరీతమైన జన కోలాహలం. వాటర్ గేమ్స్ అంటూ మరో వైపుకి వెళ్లాడు వినోద్.
మేము మాత్రం  భీమునిపట్నం బీచ్ మీద చాలా దూరం నడిచి తెల్లని, చల్లని  ఇసుక  మీద సముద్రానికి ఎడంగా కూర్చున్నాము.
మమ్మల్ని చూసి ఓ పదిహేనేళ్ళ కుర్రాడు  మా వద్దకు  పరుగున  వచ్చాడు.  సన్నజాజుల మాలలు, వేరుసెనగలు, కొబ్బరి స్వీట్స్ అమ్మజూపాడు.
చిత్ర అందరికీ అన్నీ కొని ఓ పది రూపాయలు ఎక్కువే ఇచ్చింది ఆ కుర్రాడికి.
“ఈ సన్నజాజులు, మల్లెపూవుల  గుభాళింపుల  చుట్టూ ఎంత  రొమాంటిక్ పాటలు రాస్తారో జనాలు. అంతా ఓ పెద్ద హైప్.  రొమాన్స్ మనస్సులోంచి, పక్కనున్న మనిషి నుంచి రావాలి.  రోమాన్స్ అనేది ప్రేమికుడి చూపులో, చిరునవ్వులో ఉంటుంది.  ప్రియురాలి  భావాల్లో,  భావనల్లో  ఉంటుంది కాని పాలల్లో, పువ్వుల్లో, మిఠాయిల్లో కాదు,” అంటూ కిలకిలా నవ్వింది రమణి.
“సరేనమ్మా తల్లీ! నీవు దేన్నైనా, ఆఖరికి పువ్వుల్ని కూడా డిబేటింగ్ మేటర్ లోకి మార్చేస్తావుగా.  నువ్వు పక్కనుంటే అస్సలు విసుగే ఉండదు..  మీ బావ లక్కీమాన్. కాకపోతే నీలా ఆలోచించడం నేర్వాలి” అంది నవ్వుతూ చిత్ర….
నేనూ నవ్వేసాను.
“లక్కీ అంటే గుర్తొచ్చిందోయ్.  వచ్చే ఆదివారం మన జూనియర్, అదే ఆ ‘ఫైర్ బ్రాండ్’ వందన పెళ్ళి. అందరినీ పేరుపేరునా పిలిచిందిగా! అమెరికా పెళ్ళి కొడుకంట.  సర్జన్  అంట. మంచి సంబంధం, చాలా లక్కీ గర్ల్ అంటున్నారు అందరూ.  షామీర్పేట్  అలంకృతా  క్లబ్ లో పెళ్ళి, రిసెప్షన్ కూడా.  మనం కలిసే వెళదాము” గుర్తు చేసింది రమణి.
“ఓకే అలాగే వెళదాము. ఈ సెలవల్లో వీలయినంత కలుద్దాము” అంది చిత్ర.
“నేనూ ఓకే, వందన మా ఇంటికి వచ్చి మరీ ఇన్విటేషన్ ఇచ్చింది” అన్నాను.
“పోతే మన సంగతికి వద్దాం. మరో యేడాదిలో నేను ఇక్కడే మెడిసిన్ చేస్తుంటాను.  రమణి సరే, రెండు నెలల్లో శ్రీమతి అవుతుంది. మరి నీల ఫ్యూచర్ ఏమిటో?” అంది నా వంక చూస్తూ. విని మౌనంగా ఉన్నాను…
“నాకు తెలుసు..కుదిరితే పెళ్ళి, లేదా బయాలజీ మాస్టర్స్ చేసి లెక్చరర్ అవుతుంది” నిర్ధారించింది రమణి…
“ఏమైనా, మన ఈ స్నేహం  ఇలా కొనసాగడానికి మనం ముగ్గురం కట్టుబడి ఉండాలి. సంతోషాలని  పంచుకోకున్నా పర్వాలేదు కాని  ఏదైనా కష్టం కలిగినప్పుడు  తప్పక  ఒకరికొకరు సహాయపడదాము” అంది గంభీరంగా చిత్ర. నేను, రమణి కూడా చిత్ర చేయందుకున్నాము ‘ఔననట్టుగా’..
“లెట్ అస్ గో నౌ, పొద్దున్నే తిరుగు ప్రయాణం” చిత్ర మా చేతుల్ని పట్టుకొనే పైకి లేచింది.
“వాట్ అ మార్వలస్ ట్రిప్!” అంది రమణి నడుస్తూ…
“అరకులోయ అందాలు, ఈ ట్రిప్పు కూడా మరువలేని జ్ఞాపకాలే” అన్నాను.
చేతిలో కెమెరాతో పరుగున వచ్చి కలిసాడు వినోద్.  “అక్కా, మన ట్రిప్పువి మొత్తం 999 పిక్చర్స్ తీసాము” అంటూ నా చేతిలోని పొట్లాం అందుకున్నాడు.
సశేషం…
రచన: నాగజ్యోతి రావిపాటి
పక్షిగా నా పయనం ఎటువైపో తెలియదు..కాని నిరంతరం ప్రయాణం చేస్తూనే ఉన్నా.. ఆ దూర తీరాలు కనిపించి కవ్విస్తున్నా.. అలుపెరగక ముందుకు సాగుతున్నా.. నా ఈ ఒంటరి పయనంలో ఒక చోట నాలాగే మరిన్ని ఆశా జీవులు కనిపించాయి..మాట మాట కలిసి మనోభావాలు తెలిపి ఈ సారి గుంపుగా తరలి వెళుతుంటే..ఎన్నో సూర్యోదయాలు పలకరించి పారవశ్యం కలిగించాయి. ఆ మేరు పర్వతాలు గర్వంగా నిల్చుని తమ శోభను చూపుతున్నాయి. హిమాని నదుల అందం వర్ణింప తరమా..పచ్చని పైరులు గాలికి ఊగుతూ మరింత ఆనందాన్ని  పంచుతున్నాయి…అంతం లేని ఈ ప్రయాణంలో అలసట లేకుండా చేసే అద్భుతాలు ఎన్నో.ఆకలి కడుపు నింపమని కోరుతుంటే ఆగిన ప్రతిసారి కాళ్లు పరుగులు తీయిస్తూనే ఉన్నాయి.
కనులకు నిదుర ఆవరించి కొమ్మలపై వాలి సోలి పోతుంటే చుక్కల చీరలో ఆ అంబరం సంబరంగా చూసింది.చక్కని చందమామ రేయికి రాజై కన్నుగీటి
చల్లగా చెంత చేరిన భావన.. మరో ఉషోదయం వెచ్చగా మేను తాకుతుంటే మరింత ఉత్సాహంతో మళ్ళీ పయనం మొదలు..
స్వేచ్ఛగా విహారిస్తూ ప్రకృతి అందాలతో మమేకమై తరలిపోతూ ఆగిన ప్రతిచోటా కొత్త అనుభూతి పొందుతూనే ఉన్నా ఏమిటి ఈ జన్మకు అర్ధం అని అంతర్గత ప్రశ్న తొలిచి వేస్తూనే ఉంది. కనిపించే అందాలకు ఆనందించాలా ఉన్న జీవితానికి అర్ధం కల్పించుకోవాలా అయితే ఎలా ముందుకు వెళ్ళాలి అనే స్పష్టత కోసం తపనతో సుదూర తీరాలకు ఎగురుతూనే అన్వేషణ కొనసాగుతుంది.
ఒకచోట బందీగా ఉండలేని మా జీవితం ..కాలాన్ని లెక్కలు వేసుకుంటూ బ్రతకలేక అలా అని ముగింపు ఎప్పుడో కూడా తెలియక తిరుగాడుతుంటే మళ్ళీ కొత్త ఆశలు చిగురించి చిందులు వేస్తూ అల్లరి చేస్తుంటే అదే వినే వారికి వీనుల విందు అవుతుందేమో, ఏమిటి ఆ కువ కువ అని పరికించే వేల కళ్ళను గమనిస్తూనే చేజిక్కితే ప్రమాదం అని రెక్కలతో మరో ప్రక్కకు గంతులు వేస్తూ ఊపిరి నిలుపుకుంటూ ఎగిరి పోతాం సుమా..!
అలా రెక్కలను సవరించి వెళుతుంటే దూరాన కనిపించి పిలిచినట్లు ఉన్న అందాల విరులు వయ్యారంగా చిరు కొమ్మన ఊయల ఊగుతుంటే తేనెలు జుర్రు కుందామని దగ్గరకు చేరగానే సిగ్గుల మొగ్గలుగా మారి ముడుచుకున్నాయి. ముందు నేనంటే నేనని మా గువ్వల సమూహం దరి చేరి సవ్వడి చేస్తుంటే పక పక నవ్వుతూ మురిసి పోతున్నాయి. ఆ సరగాలు శ్రావ్యంగా ఉన్నయేమో కనులు మూసుకుని ఓలలాడుతున్నాయ్ సున్నితమైన ఆ కుసుమ కుమారీలు..
ఎవరికి వారు తమ వంతు పూర్తి చేసుకుని వెళ్ళిపోతుంటే..ఆగు పక్షి రాజమా మమ్ము వదిలి పోవద్దు అని ముద్దుగా అడిగి వెడలనియలేదు ఆ జంట సుమాలు.. ఏమిటి వాటి మాట అని అడగక ముందే..ఈ రోజుతో ముగుస్తుంది మా జీవితం..నీతో మమ్ములను తీసుకెళ్లి ఆ శ్రీహరి చెంత చేర్చి విముక్తి నీయమని కోరిన ఆ చిన్ని ఆశ తీర్చుట ధన్యమనుకుని నా వెంట తీసికెళ్ళుటకు సిద్ధం అయ్యాను మరు పయనానికి
రచన:  డా. తంగిరాల మీరాసుబ్రహ్మణ్యం
రావి  చెట్టు  నీడన చప్టా  మీద  కూర్చున్న సుందరం చుట్టూ చూసాడు. ఉదయం పదకొండు గంటల సమయంలో గుడి నిర్మానుష్యంగా వుంది. గర్భ గుడి తలుపులు తెరిచి వున్నప్పుడే అర కొరగా  వుంటారు భక్త జనం. ఇక గుడి తలుపులకు తాళం పడ్డాక పిట్ట, పురుగు కూడా కనబడదు  ఆవరణలో.
ఒక అరటి పండు చేతిలో పెట్టకపోతాడా పూజారి అన్న ఆశతో వచ్చిన సుందరానికి  ఆ రోజున తొందరగా పూజ ముగించి, సైకిలు ఎక్కుతూ ఎదురుపడ్డాడు ఆయన. ఆ పూజారికి మిగిలేదీ నాలుగు కొబ్బరి చిప్పలు, అరటి పళ్ళే. హారతి పళ్ళెం లోకి భక్తులు వేసే దక్షిణ ఎక్కడ దాచుకుంటాడో అని పూజారిమీద ఎప్పుడూ ఒక కన్నేసి ఉంచుతాడు ఆలయం కమిటీ సభ్యుడు.. మంత్రయుక్తంగా పూజాదికాలు నిర్వహించినందుకు ఆయనకు వాళ్ళు ఇచ్చే జీతం నాలుగు వేలు. చదువుకున్న వేదం పొట్ట నింపక పోయినా మరో దారి లేక అదే వ్రుత్తితో బ్రతుకు బండి లాగుతున్నాడు ఆయన.
నీరసంగా చెట్టు క్రింద చతికిల పడి కళ్ళు మూసుకున్నాడు సుందరం.
అతని కడుపు వీపు కు అంటుకు పోయి వుంది. లోపలి నుండి పేగులు అరుస్తున్నాయి. ఏకాదశి ఉపవాసం చేసి కలిగిన ఆకలి, నీరసం కావవి. ఇంట్లో పట్టెడు బియ్యం గింజలు కూడా లేని ఏరోజు అయినా ఏకాదశే వాళ్ళకి. అటువంటి ఏకాదశులు నెలకు చాలా సార్లు వస్తాయి సుందరానికి.  కానీ ఇప్పుడు మాత్రం రెండు రోజులు జ్వరంతో పడుకుని, తిండి లేక పోవడం వలన కలిగిన నీరసం అది.
” అడుక్కు తినేవాడు కూడా ముష్టెత్తి పెళ్ళానికి తిండి పెడతాడు. బ్రాహ్మణ పుట్టుక పుట్టిన దానికి అటు చదువూ లేదు ఇటూ నోట్లో నాలుగు మంత్రాలు రావు. తాదూర సందు లేదు మెడకొక డోలు అన్నట్టు నా మెడలో పలుపు తాడు ఎందుకు కట్టినట్టు?  ఈ పస్తులతో రోజూ చచ్చే కన్న ఇంత విషం తాగి ఒకసారి చావడం మేలు. ” లేచినప్పటి నుండీ గొణుగుతూనే వుంది శాంత.
నిజానికి శాంత పేరుకు తగినట్టు శాంతము, సహనము గల మనిషే. భర్త చేతకానితనం, ఇంట్లో నిత్య దరిద్రం ఆమె లోని శాంతాన్ని, సహనాన్ని చంపేసాయి. రెండు రోజులు జ్వరంతో  పడుకుని లేచిన మొగుడికి  ఇంత గంజి కాచి ఇవ్వడానికి ఇంట్లో నూకలు కూడా లేని దరిద్రం ఆమె అసహనానికి, కోపానికి కారణం.
అసలు సుందరానికి పెళ్ళి అంటూ అవుతుందని ఎవరూ అనుకోలేదు. ఎందుకంటే వరుస గా మూడేళ్ళలో ముగ్గురు కొడుకులను కన్నాక, , ఎముకల  గూడైన అతని తల్లి విసిగి పోయి కడుపు పోవడానికి ఎదో నాటు మందు మింగిందట. కడుపు పోలేదు గానీ, బిడ్డ అవకరాలతో పుట్టాడు.
తండ్రి గుళ్ళో అర్చకుడైనా సుందరానికి మాత్రం అటు మంత్రాలు ఒంటబట్టలేదు, ఇటూ చదువూ అబ్బ లేదు. పుట్టినప్పుడే అర్భకంగా వున్నాడేమో ఎదిగాక కూడా గడ కర్రకు బట్టలు తొడిగినట్టు కనబడతాడు.
అతనికి ఆ పేరు ఎందుకు పెట్టారు విచిత్రం గా అంటే నిజానికి అతనికి నామకరణం అంటూ జరగ లేదు.  పుట్టిన పిల్లవాడికి బాలారిష్టాలు వున్నాయనీ అయిదో ఏడు నిండేదాకా  జాతక చక్రం వేయడం, నామకరణం వొద్దని చెప్పారు. పిల్లవాడి ఆకారాన్ని వెక్కిరిస్తూ అందరూ సుందరం అంటూ ఎగతాళిగా పిలవగా ఆ పేరే స్థిర పడిపోయింది. అతని ముగ్గురు అన్నలలో ఒకడు వంట బ్రామ్మడిగా, మరొకడు పక్క వూళ్ళో అర్చకుడిగాను బ్రతుకు బండి లాక్కొస్తున్నారు. మూడో అన్న  చిన్నప్పుడే  ఇంటినుండి పారిపోయాడు.
పూజారిగా ఉన్న సుందరం తండ్రి నలుగురితో బాటు  నారాయణ అన్నట్టు  శంకర  మఠంలో సామూహిక ఉపనయనాలలో  సుందరం మెడలో జందెం వేసేసారు అతడికి గాయత్రీ మంత్రం రాకపోయినా.  గంతకు తగిన బొంత వంటి శాంతను అతనికి కట్టబెట్టి పైకి వెళ్ళిపోయారు అతని కన్న వాళ్ళు.
శాంత కుటుంబం పేదరికానికి చిరునామాగా నిలిచేదే. దానికి తోడు ఆ పిల్లకి  గ్రహణం మొర్రి వుంది. ప్రభుత్వ ఆసుపత్రిలో ఆ పిల్ల పై పెదవికి కుట్లు వేసారు గానీ అది ఆ అందవికారాన్ని దాచడం లేదు. వయసు మీరినా పెళ్ళి కాకుండా మిగిలిపోయింది
శాంత తండ్రి నల్లని మేనిచాయ వాడు. మామూలుగా తండ్రి పోలిక కూతురికి, తల్లి పోలిక కొడుకుకు వస్తే అద్రుష్టం అంటారు. శాంతకు నాన్న పోలిక రావడం దురద్రుష్టమే అయ్యింది. ఎర్ర తోలు ఏడు వంకరలను కప్పి పెడుతుందంటారు కదా! తెల్ల దొరలకు వూడిగం చేసిన మన జాతికి ఆ తెలుపంటే వల్లమాలిన ప్రేమ. నలుపు నారాయణుడు మెచ్చు అంటూనే నల్లని చాయ అందవికారమని తీర్మానించేసారు. ఆ పార్వతీ దేవి కూడా నాధుడు వెక్కిరించాడని తపస్సు చేసి మరీ గౌరమ్మా అని పిలిపించుకున్నది మరి. దరిద్రానికి తోడు కురూపితనం కూడా కలిస్తే శాంత వంటి ఆడపిల్ల గతి చెప్పేది ఏముంది?  ? మగవాడంటూ  ఒకడు కూతురిని  మనువాడితే చాలునని  రాముడి గుడిలో పిల్లను కన్యా ధార  పోసి పాలతో చేతులు కడుక్కుని ఆ రోజు గుడిలో ఎవరిదో సంతర్పణ జరుగుతుంటే అందులో వియ్యాల వారికి బంతి భోజనం పెట్టేసారు శాంత తలిదండ్రులు. కన్నె గానే బ్రతుకంతా గడిచి పోతుందని అనుకున్న శాంత ఎవడో ఒకడు అంటూ సుందరంతో తాళి కట్టించుకుంది.
అలా శాంత సుందరం ఇల్లాలు అయ్యింది.
జ్వరం వచ్చి తగిన నీరసంతో బాటు రెండు రోజులుగా మాడుతున్న ఆకలి పేగుల మంటకు శాంత గొణుగుడు ఆజ్యం పోసినట్టు కాగా ఇంట్లోనుండి బయట పడి దగ్గరే వున్న గుళ్ళొకి వచ్చి కూర్చున్నాడు సుందరం.
సుందరానికి ఆకలితో, నీరసంతో శోష వచ్చినట్టుగా వుంది. ఆకలి, నీరసంతో బాటు అతన్ని నిలవనీయకుండ తొలిచేస్తున్నది మరొకటి వుంది. అది బాలస్వామికి తాను ఇచ్చిన మాట. బాలస్వామి ఆ శివాలయంలో  కాపలాదారుగా పనిచేసే  వీరాస్వామి కొడుకు. పెళ్ళయి పదిహేను సంవత్సరాలు అయినా పిల్లలు లేని సుందరానికి ఆ కుర్రాడంటే ఎందుకో అభిమానం. ఒత్తైన  జుత్తు, విశాలమైన కళ్ళు, అందమయిన నవ్వు చక్కని ముఖంతో బాల క్రిష్ణుడిలా వుంటాడు వాడు. వాడిని చూసినప్పుడల్లా వాడిలాటి కొడుకు తనకు వుంటే ఎంత బావుండేది అనిపిస్తుంది సుందరానికి. ఆ వూహతోనే వాడు సుందరానికి ఆత్మజుడై పోయాడు.. బాలస్వామి అయిదు  నుండి ఆరవ తరగతి కి వచ్చాడు. పన్నెండేళ్ళ ఆ పసివాడిని గుళ్ళోనే పనికి పెట్టాలని వాళ్ళ నాన్న ఆలోచన. వాడేమో చదువుకుంటానని ఏడుపు. రోజూ గుడికి వచ్చే సుందరం కి చేరిక అయిన బాల స్వామి ” “మానాన్నకు చెప్పండి సారూ నన్ను బడికి పంపమని “అంటూ సుందరం కాళ్ళ మీద పడ్డాడు.
“పసివాడిని చదువుకోని వీరాస్వామీ ” ఆన్న సుందరం మాటలకి వీరాస్వామి  కళ్ళలో నీళ్ళు నిండాయి.
” నాకు మాత్రం వాడు గొప్పోడు అయితే చూడాలని వుండదా అయ్యా. తిండి గడిచేది కష్టమైపోయె. బడికి ఎక్కడినుండి డబ్బు తెచ్చేది?”
“ప్రభుత్వ బడిలో నైనా చేర్పించు వీరాస్వామీ ” బాలస్వామి తల నిమురుతూ అన్నాడు సుందరం.
“అయ్యా అక్కడ కూడా ఎంతోకొంత కట్టాల్సిందే కదా. వీడి వెనకాల ఇంకో ఇద్దరు ఆడపిల్లలున్నారు. ఈ గుళ్ళో పని కాకుండా, బండిలో ఇసుక తోలుతాను. ఎంత కష్టపడినా ఇంట్ళో అయిదు కడుపులు నిండడం లేదు. ఆందుకే వీడిని పనిలో పెడితే ఇంకో పూట తింటామని..”  అనేసి కొడుకుని నెట్టుకుంటూ ముందుకు అడుగు వేసాడు వీరాస్వామి.
“నువ్వు చెప్పూ సారూ మా నాయనకు ” గుడ్ల నీళ్ళు కుక్కుకుంటూ సుందరం చేయి పట్టుకున్నాడు బాలస్వామి.
” ఆగు వీరాస్వామీ నేనూ కొంత సద్దుతాలే. వాడిని బడికి పోనీ. ” అనాలోచితంగా అనేసాడు.
ఆ మాట విన్నాక బాలస్వామి ముఖంలోకి గప్ఫున వచ్చిన వెలుగు సుందరాన్ని వెంటాడుతోంది.
ఏదో ఒకటి చేసి వాడిని బడిలో చేర్పించడానికి డబ్బు సద్దుబాటు చేయాలి అనే ఆలోచన సుందరాన్ని నిలువనీయడం లేదు.
చప్టా మీదినుండి దిగి అడుగు ముందుకు వేయ బోతే ముందుకు తూలాడు.
అలాగే తడబడే అడుగులతో గుడి దాటి వీధి లోకి వచ్చాడు. ఎవరో కలిమి గలిగిన మాలక్ష్మి కారు దిగి జామ పళ్ళు బేరం చేస్తోంది. ఆ ముగ్గిన జామ పళ్ళ తీయని వాసనకు సుందరం కడుపులో ఆకలి బుసకొట్టి పైకి లేచింది. చేయి జాపి అడగడానికి బాపన అభిజాత్యం  అడ్డుపడింది.
నిజానికి భవతి భిక్షాందేహి అనడం అతని కులానికి కొత్తేమీ కాదు. పొద్దున్నే వాడలోని ఒక్కో ఇంటిముందు నిలబడి సీతారామాభ్యాన్నమహ అని తిధి , వార, నక్షత్రము, రాహుకాలం,  యోగకాలం చెప్తే రాగి  చెంబు లోకి దోసెడు బియ్యం గౌరవంగా పోసేవారు.  యాయ  వార బ్రాహ్మడు అనిపించుకోవడం మరీ అంత హీనమైన విషయం గా చూసే వారు కాదు. కానీ పదో తరగతి వరకూ చదువు కుని, ఒక దంత  వైద్యుడి దగ్గర పరికరాలు అందించే పనిచేసిన సుందరానికి ఆకలి కి ఆగలేక ఒకరి ముందు చేయి జాపడానికి మనస్కరించలేదు. ఆ వైద్యుడు దంత వైద్యంలో ఇంకా కొత్త విషయాలు నేర్చుకోవడం కోసం విదేశానికి వెళ్ళడం వలన సుందరానికి ఆ వచ్చే రాబడి కూడా లేకుండా పోయింది.
సుందరం నిలబడలేక కారుకు ఆనుకున్నాడు. ఆమె కంపరంగా చూడడంతో కారు మీద నుండి చేయి తీసివేసి, పక్కన వున్న చెట్టుకు చేరగిల బడ్డాడు.
మొగుడిని కోపంతో ఇంట్లో నుండి తరిమేసిన శాంత, కాస్త మనసు శాంతించాక, నాలుగు చెంబులు చన్నీళ్ళు ఒంటి మీద పోసుకుని, వుతికిన పాత చీర కట్టుకుని, ముఖాన కాసంత కుంకుమ పెట్టుకుని వీధి తలుపు తీసి బయటకు వచ్చింది. వాళ్ళు అద్దెకుండేది రేకులు కప్పిన కారు షెడ్డు ..ఇంటివాళ్ళు విదేశంలో వున్న కూతురు దగ్గరకు పోతూ ఇల్లు చూసుకుంటూ వుంటారని సుందరం దంపతులకు ఉచితంగా తల దాచుకోను చోటు ఇచ్చాడు.
“శుక్రవారం  లక్ష్మి పూజ చేసుకున్నాను. వచ్చి చాటల వాయినం తీసుకుపో శాంతమ్మా ” అంటూ పిలిచింది ఆ పక్క ఇంట్లో వుంటున్న అలివేలమ్మ.
ఆ పిలుపుతో శాంతకు ప్రాణం లేచి వచ్చి నట్టయ్యింది. “భగవంతుడా ఈ పూట గడిచేందుకు దారి చూపించావా “అనుకుంటూ, ఆలస్యం చేస్తే ఆ అవకాశం కాస్తా ఎవరు తన్నుకు పోతారో ఆన్న భయంతో, వెంటనే తలుపు ముందుకు చేరవేసి అలివేలమ్మ ఇంటికి నడిచింది.
ముఖాన బొట్టు పెట్టి, కాళ్ళకు పసుపు రాచి,,   భుజాల మీదుగా కప్పి ముందుకు జాపిన పమిట కొంగులో చిన్న  చాట మీద మరొక  చాట కప్పి ఉన్న  వాయనాన్ని  ” ఇస్తినమ్మ వాయినం ” అంటూ అందిస్తే, ఆనందం గా “పుచ్చుకుంటి వాయినం “అని అందుకుంది శాంత.
ఇంటికి వచ్చాక, పైన కప్పిన చాట మూత తీసి చూసిన శాంత ఆనందమంతా ఆవిరయి పోయింది. ఒక సోలెడు బియ్యం, రెండు పసుపు కొమ్ములు, రెండు చిన్న బెల్లం వుండలు, ఎండిపోయిన తమలపాకులు, ఒక వక్క చీటీ, ఎన్ని చేతులు మారిందో చెప్పేట్టు మడతల దగ్గర రంగు మాసిన రవిక  గుడ్డ, అయిదు రూపాయల బిళ్ళ వున్నాయి. ఒకప్పుడు చాటల వాయినం అంటే పెద్ద చాట లో కనీసం అయిదు సోలల బియ్యం పోసి ఇచ్చేవారు. “అనుకుంటూ, ఆ బియ్యం వెసట్లో పొయ్యడానికి లేచింది శాంత.
” పొట్ట చేత బట్టుకుని ఈ బ్రాహ్మణుడు ఎక్కడ తిరుగుతున్నాడొ పాపం రెండు రోజులుగా పస్తులున్నాడు తొందరగా ఇంటికి వస్తే నాలుగు మెతుకులు తింటాడు ” అనుకుంటూ గుమ్మం లోకి వచ్చి తొంగి చూసింది శాంత.
—         —      —-
అంతలో గుడి పక్కన సందులో నుండి అటు నడుచుకుంటూ వచ్చిన ఇద్దరు తద్దినం బ్రామ్మలు చెట్టుకింద నిలబడిన సుందరాని చూడగానే గబ గబ అతని దగ్గరకు వచ్చారు.
“ఏమిటోయ్ సుందరం భోజనం అయిపోయిందా? “.  అని అడిగాడు ఒక ఆయన.
సమాధానం చెప్పే ఓపిక కూడా లేని సుందరం తల అడ్దంగా తిప్పాడు.
“అయితే పద. క్రిష్ణానందం గారి ఇంట్లో ఆబ్ధికం వుంది.  ఒక భోక్త తక్కువ పడ్డాడు. దక్షిణ కూడా బాగానే ఇస్తారు.” రెండొ అతను అన్నాడు.
ఆకలి, నీరసంతో వాలిపోతున్న సుందరం కళ్ళ లోకి వెలుగు  వచ్చి అంతలోనె దైన్యం చోటు చేసుకుంది.
“నాకు మంత్రాలు రావు. మీకు తెలుసు కదా ” అన్నాడు కాస్త సిగ్గుపడుతూ.
“మంత్రాలు సంగతి మేము చూసుకుంటాము. నువ్వు వూరికే నాలుగో భోక్తగ వస్తే చాలు. ” ఇద్దరూ ముక్తకంఠంతో చెప్పారు.
సుందరం ఇదివరకు ఎప్పుడూ ఇటువంటి కర్మలకు వెళ్ళింది లేదు. కడుపులోని ఆకలి కన్న ఎక్కువగా బాలస్వామి ముద్దు ముఖంలోని దైన్యం అతన్ని ముందుకు తోసింది., బాలస్వామి ఆశగా చూసిన చూపు అతని సంశయాన్ని జయించింది.
అందబోయే దక్షిణ తెగింపునిచ్చింది. చిన్నగా వాళ్ళ వెంట నడిచాడు.
మామూలుగా అయితే అపరాహ్ణం వేళ మొదలు కావలసిన తంతు ఆ రోజు కర్త అయిన క్రిష్ణానందం తొందరగా కార్యాలయానికి వెళ్ళ వలసి వుండడం వలన తొందరగా మొదలు పెట్టి  పన్నెండు కల్లా ముగించాల్సి వచ్చింది అంతవరకు ఎలాగో ఓపిక పట్టి కూర్చున్నాడు సుందరం.
పిండ ప్రదానం తంతు ముగియగానే బ్రాహ్మణులకు విస్తర్లు వేసారు.
బ్రాహ్మలు నలుగురూ ఆకుల ముందు కూర్చున్నారు. ఆకులో వడ్డించిన పదార్థాలు చూస్తుంటేనే సుందరం నోట్లో నీళ్ళు వూరుతున్నాయి.
“కానివ్వండి స్వామి. మా నాయన గారికి ఇష్టమని అరిసెలు చేయించాను. మినప గారెలంటే కూడా ఆయనకు ప్రాణం. కావలసింది అడిగి పెట్టించుకుని త్రుప్తిగా తినండి. “చెప్పాడు కర్త అయిన క్రిష్ణానందం.
జ్వరం పడి లేచాక పథ్యం గా తేలికైన ఆహారం తినవలసిన వాడు ఆ ఆలోచనే లేకుండా  అరచేయి అంత వున్న వడను నువ్వుల గొజ్జులో అద్దుకుని తినేసాడు.నలభై ఎనిమిది గంటల ఉపవాసం తరువాత నాలుకకు తిండి రుచి తగిలే సరికి కడుపులో సంకటం పెట్టి తిప్పి నట్టు అయ్యింది అతడికి. గుక్కెడు నీళ్ళు తాగి, తేనెరంగులో వుండి నువ్వులు అద్ది వూరిస్తున్న  అరిసె అందుకున్నాడు.
ఆబగా తినడం మొదలు పెట్టిన సుందరానికి ఆవ పెట్టిన పులిహోర ముగించేసరికి పొట్ట నిండిపోయింది. అక్కడికీ మళ్ళీ నీళ్ళు తాగకుండా జాగ్రత్త పడ్డాడు. ఇంక చాలు అనిపిస్తున్నా, మళ్ళీ ఇటువంటి భోజనం దొరికేది ఎప్పుడో అనే ఆలోచనతో మరో రెండు వడలు, పాయసము వేయించుకుని, బలవంతంగ కడుపులోపలికి  పంపించాడు.. ఎక్కి తొక్కి తినడం  వలన గొంతులోకి వెళ్ళుకొస్తున్నట్టు వుంది అతడికి.
అయిదు వందలు దక్షిణ అందుకుని, భుక్తాయాసం తో బయటకు నడిచాడు. నాలుగు అడుగులు వేయక ముందే అతని కడుపులో వికారం పెట్టడం,  వెంటనే తిన్న దంతా  వమనం కావడం జరిగింది. అప్పటికే  కూడా వున్న ముగ్గురు వాళ్ళ ఇంటి దారి పట్టడంతో ఒక్కడూ కాళ్ళు ఈడ్చుకుంటూ కాస్త దూరం నడిచి, మరి నడవ లేక చెట్టు క్రింద వున్న రాయి మీద కూర్చుండి పోయాడు.
కొద్దిగా ఓపిక తెచ్చుకుని లేచి ఆ పక్కన వున్న కొళాయి దగ్గర ముఖం కుడుక్కుని గుక్కెడు నీళ్ళు తాగి ముందుకు నడిచాడు. జేబులోని అయిదు వందలు మనసుకు బలాన్ని ఇస్తున్నా  నీరసం వలన అడుగులు తడబడుతుంటే మెల్లిగ నడుచుకుంటూ ముందుకు సాగాడు. నెమ్మదిగా నడిచి, రైలు పట్టాలకు ముందు వున్న ఆంజనేయ స్వామి గుడి ముందు చెట్టు నీడన కూర్చున్నాడు.
ఇంతలో రైలు గేటు మూసి వున్నా , స్కూటరు మీద వచ్చిన ఇద్దరు తంటాలు పడి బండిని ఇటు తీసుకు వచ్చారు.
ఎవరి కోసమో చూస్తున్నట్టు అటూ ఇటూ చూసారు.  గుడి ముందు చెట్టు క్రింద కూర్చున్న సుందరాన్ని చూడగానే అతని దగ్గరకు వచ్చారు.
నీరసంగా తల వంచుకుని కూర్చున్న సుందరం వులికిపడి తలెత్తి చూసాడు.
“వెంకటరమణ కాలనీలో ఒక ఆబ్ధికం వుంది. ముగ్గురు వున్నాము.. వస్తాను అని ఒప్పుకున్నా, నాలుగో మనిషి రాలేకపోయాడు. మీరువస్తే ఆ కార్యక్రమం గట్టెక్కించిన వారు అవుతారు. దక్షిణ కూడా బాగానే ఇస్తారు. ” అన్నాడు ఒక ఆయన.
“నాలుగో భోక్తగా వస్తే చాలు. మంత్రంచెప్పే పని లేదు. “ఇంకో ఆయన అన్నాడు.
గొంతులోనుండి తోసుకు వస్తున్న నిజాన్ని లోపలికి నొక్కేసాడు సుందరం.
“తిన్న దంతా ఒక్క మెతుకు మిగలకుండా వాంతి అయిపోయింది. కడుపు కాళీగా వుంది. వెడితే తప్పేంటి? ” దక్షిణ బాగా ఇస్తారు అన్న మాట సుందరంలో ఆశను రేకెత్తించింది. తన చేయి గట్టిగా పట్టుకున్న బాలస్వామి కోమలమైన స్పర్శ తప్పు లేదు అని మనసుకు నచ్చ చెబుతోంది.
అయిదు వందలు జేబులో వున్నాయి. మరో అయిదు వందలుంటే బాలస్వామి రేపు బడికి వెడతాడు. తప్పులేదు.  విశ్వామిత్రుడంతటి వాడు వాడు ఆకలితో ప్రాణం పోతుందేమో అన్న సమయంలో కుక్క మాంసం  తిన్నాడని కథ చెబుతారు. డబ్బు సహాయం చేస్తానని బాలస్వామికికి ఇచ్చిన మాట నిలబెట్టుకోకపోతే ప్రాణం పోయినట్టే. రేపు డబ్బు కట్టకపోతే వాడి చదువు ఆగిపోతుంది. ఆ డబ్బు సర్దడానికి తనకు మరో మార్గం లేదు. దోషం అంటదు. ఒక మంచి పనికోసం చేస్తున్నాడు కనుక ఆ ఆత్మ శపించదు.  తనకు తాను నచ్చ చెప్పుకున్నాడు సుందరం..
” వస్తాను పదండి. అంటూ వారి వెనకాల స్కూటరు ఎక్కాడు. రెండు గంటలకి ఆబ్ధికం ముగిసింది. వడ్డన మొదలు అయ్యింది. ఆకు నిండా వడలు, పాయసం, కూరలు, రవ లడ్డులు కనబడుతున్నాయి. కడుపు కాళీగానే వుంది గానీ తినబుద్ది కావడం లేదు.
“కావలసినవి అడిగి వేయించుకుని త్రుప్తిగా తినండి స్వామీ ” చెప్పాడు కర్మ చేయించిన ఆయన.
” తినండి ” పక్కన కూర్చున్న బ్రాహ్మణుడు హెచ్చరించాడు.
ఎదురుతిరుగుతున్న మనసును అదిలించి, తినడం మొదలుపెట్టాడు సుందరం.
వద్దంటున్నా వడ్డిస్తుంటె తప్పనిసరిగా ఎక్కువే తిన్నాడు.
ఈ సారి దక్షిణ మరికాస్త ఎక్కువ ముట్టింది. ఎనిమిది  వందలు చేతిలో పడే సరికి తప్పు చేసానన్న భావన కాస్త పక్కకు తప్పు కుంది. పిల్లవాడిని బడిలో చేర్పించమని వీరాస్వామికి ఆ డబ్బు ఇస్తే బాలస్వామి ముఖంలో కనిపించే వెలుగు కళ్ళకు తోచి సుందరం గుండెలో సంతోషం నిండింది.
పదండి . మిమ్మల్ని శివాలయం దగ్గర వదిలి పెడతాము. అని బండి ఎక్కించుకున్నారు కూడా పిల్చుకు వచ్చిన వాళ్ళు.
శాంత మొగుడికోసం చూస్తోంది. వెసరు వుడుకు పట్టి అప్పుడే అన్నం కమ్మని వాసన వస్తోంది. ఆకలి కడుపులో పేగులు అరుస్తున్నాయి. అన్నం లోకి చింతపండు చారు పెట్టింది. పథ్యం భోజనానికి ఇది చాలు అనుకుంది. తన గొణుగుడు భరించ లేక బయటకు పోయాడు పాపం. ఎక్కడైనా కళ్ళు తిరిగి కింద పడలేదు కదా? .
ఎక్కడ తిరుగుతున్నాడో ఈ బ్రామ్మడు? ఎలాగూ వుత్తచేతులు వూపుకుంటూ రావడమే కదా! ఆ దంత వైద్యుడు విదేశంలో శిక్షణ ముగించుకుని రావడానికి ఇంకో నెల పడుతుంది.అంతదాకా తమ గతి ఇంతే.
ఇంకోసారి బయటకు వచ్చి తొంగి చూసింది.
పీట వాల్చి కంచం పెట్టింది. మళ్ళీ వీధి లోకి వచ్చి తొంగిచూసింది
—       —        —
గుడి ముందు బండి దిగి న సుందరం మెల్లిగా లోపలికి నడిచాడు.
అతనికోసమే ఎదురుచూస్తున్నట్టు చెట్టుకింద కనబడ్డాడు చిన్ని క్రిష్ణుడి వంటి బాలస్వామి.
ఆ పక్కన గుడి ఆవరణ వూడుస్తున్నాడు వీరాస్వామి.
” ఈ డబ్బుకట్టి బాలస్వామిని బడిలో చేర్పించు ” అంటూ పిల్లవాడి చేతికి రెండు ఆయిదు వందల కాగితాలు అందించాడు. వీరాస్వామి పరుగున వచ్చి  జోడించి నమస్కారం చేసాడు.
సుందరానికి కడుపులో తిప్పుతున్నట్టు వుంది. ముందుకు వంగి మరోసారి భళ్ళున వాంతి చేసుకున్నాడు.
దగ్గరకు వచ్చిన బాల స్వామి చేతిలో మూడు వంద రూపాయల కాగితాలు పెట్టి ” ఇవి ఇంట్లో శాంతమ్మ గారికి ఇవ్వు. ” అని చెట్టుకు జారగిలబడ్డి కళ్ళు మూసుకున్నాడు. బాల స్వామి సుందరం ఇంటికి పరిగెత్తాడు.
కంచం ముందు అన్నం గిన్నె దించిపెట్టి మళ్ళీ ఒకసారి వీధిలోకి తొంగి చూసింది శాంత.
“అమ్మా! అయ్య. అయ్య … గుళ్ళో అంటూ డబ్బు పట్టుకున్న చేతిని ముందుకు జాపి వగరుస్తున్నాడు బాల స్వామి.
ఇంతలో లోపలి నుండి గిన్నె కింద పడిన చప్పుడు వినబడి లోపలికి పరిగెత్తింది శాంత .
బాలస్వామి వెనక్కి తిరిగి గుడివైపు పరిగెత్తాడు.
సుందరం చెట్టు క్రింద వున్న గట్టు మీద పడుకుని వున్నాడు. ఆతని కళ్ళు మూతలు పడుతున్నాయి. దాహంతో గొంతు తడి ఆరిపోయిందేమో నీళ్ళ కోసం సైగ చేస్తున్నాడు. ఎదురుగా నిలబడి వున్న వీరాస్వామి ఏమి చేయాలో తోచనట్టు చేతులు నలుపుకుంటున్నాడు.
బాలస్వామి పరిగెత్తి వెళ్ళి తొట్టిలోని నీళ్ళు సత్తు గ్లాసుతో ముంచుకు వచ్చాడు.
” బాపనోళ్ళురా.. మన చేతి నీళ్ళు ఎట్లా పోస్తాం? ” అంటున్న నాయన మాటలు చెవిన పడనట్లే ముందుకు వంగి సుందరం నోట్లో నీళ్ళు పోసాడు బాలస్వామి.
బాలస్వామి వెనకనే పరుగున వచ్చిన శాంత అలా చూస్తూ నిలబడిపోయింది.
రెండు గుక్కలు నీళ్ళు తాగి కళ్ళు తెరిచాడు సుందరం.
“అయ్యా ! చమించండి. ఆపదలో వున్నారని పిల్లోడు సాహసం చేసాడు.” వీరాస్వామి చేతులు జోడించాడు..
“నేను చేసిందీ ఆపద్ధర్మమే. దేవుడు క్షమిస్తాడు. ” గొణిగాడు సుందరం.
శాంత ఒక అడుగు ముందుకు వేసి బాలస్వామి తల నిమిరింది.
——       ——         —–    ——
 రచన: చిత్రపు లక్ష్మీ పద్మజ
ఉదయం ఏడున్నరయింది.  సుశీల ఈలోపు ఆరుసార్లు వాకిట్లోకి తొంగి చూసింది.  పనమ్మాయి రత్నమ్మ కోసం.  గేటు ఇప్పుడు చప్పుడవటంతో మరోసారి చూసింది.  రత్నమ్మ.
”ఏమే ఇవాళ ఇంత ఆలస్యం అయ్యింది” అంది సుశీల.
”ఏం చెప్పను అమ్మా వస్తూనే వున్నా,  రాత్రంతా మా మరిది తాగేసి వచ్చి పెళ్లాన్ని చితక బాదాడు.  గొడవంతా సద్దాుమణిగి పడుకునే సరికి ఆలస్యమైంది.  కాస్త ఆలస్యంగా లేచాను.  ఇదిగో ఎంత సేపు అంతా చక్కబెట్టేస్తాను”.  అంటూ చీపురు తీస్కుని వాకిట్లోకి వెళ్లింది.
”నీ మరిది ఆగడలు ఎక్కువై పోతున్నయ్యే” అంది సుశీల రత్నమ్మని అనుసరిస్తూ,  ”అంతా మా తలరాత అమ్మా” ఏం చేస్తాం.  మా తోడికోడలు  బాధలు చూడలేక
పోతున్నా.
మా మామ ఇచ్చిన 100 గజాల స్థలం తాకట్టు పెట్టేశాడు మాతో చెప్పకుండ.  చెరో పెంకుటిల్లు అయినా వేస్కుందాం అనుకున్నా .  అది లేకుండ చేశాడు. . .  చెయ్యిజారిపోయింది.  ఉద్యోగం లేదు,  దమ్మిడీ  సంపాదన  లేదు.  ఆ పిల్ల కష్టపడింది
కూడ తాగేస్తున్నాడు.  ఏం మనుషులో ఏమో” అంది రత్నమ్మ.
”సరే కానీవే,  ఆయనకి ఆఫీసు టైం అవుతోంది,  భోజనం బాక్స్‌ కట్టాలి” అంటూ వంటింట్లోకి వెళ్ళింది సుశీల.
*****
ఇద్దరు అన్నదమ్ములున్న ఇంటిలోకి పెద్దాకోడలిగా  వెళ్ళింది  సుశీల.   పెళ్లయి పదేళ్లయినా సంతానం కలగలేదు.  నాలుగేళ్ల క్రితమే  ట్రాన్స్‌ఫర్‌ మీదా విజయవాడ వచ్చారు  సుశీల – రామారావు దంపతులు.  రామారావు తమ్ముడు  విజయవాడ  దాగ్గర్లోనే చిన్నపల్లెలో వ్యవసాయం చేసేవాడు.  రెండేళ్ల క్రితం పాముకరిచి చచ్చిపోయాడు.  కొడుకుని పెంచుకుంటూ ఆ పల్లెలోనే  వుండిపోయింది తోడికోడలు.  కూరగాయలు పండించుకుంటూ పాలు అమ్ముకుంటూ పొట్ట పోసుకుంటున్నారు తల్లీ కొడుకులు.  అత్తామామలు   ఏనాడో  కాలం చేశారు.
*****
మళ్లీ తెల్లారింది.  సుశీల నిద్ర  లేచి డికాషన్‌ వేసి కాఫీ కలిపి భర్తకిచ్చి తనుకూడ తెచ్చుకున్నది.   ఆరోజు రత్నమ్మ రాలేదు ఎనిమిది అయినా, .  తిట్టుకుంటూ అన్ని  పనులు మొదలుపెట్టింది సుశీల.   ముందుగా వాకిట్లో  ముగ్గేసి,  ఇల్లు ఊడ్చి  వంటచేసి  ఆపైన అంట్లు తోముకుని తర్వాత  భర్తకు భోజనం వడ్డించింది.
”పనమ్మాయి రాలేదా” అడిగాడు రామారావు.
”దాని  బొందా,   రాలేదు,   దానివేకాక  దాని  మరిది  సమస్యలు  కూడ  నెత్తినేస్కుంటుంది.  మూడు మూణ్ణాళ్ళకు ఎగ్గొడుతోంది చికాకు పడింది సుశీల.  మాట్లాడ లేదు రామారావు.  మరో వారం రోజులు  గడిచాయి.  రత్నమ్మ జాడలేదు.  పని మానేసిందేమో అనుకుంది సుశీల.   ఇంకో  మనిషిని  వెత్కుక్కోవాలి  గాబోలు  అనుకుంటూ. ర,  నెమ్మదిగా  నిద్రలోకి జారుకుంది.
*****
తెల్లారింది.
పొద్దున్నే  గేటు చప్పుడవటంతో  మెళుకువ వచ్చింది సుశీలకి.   లేచి చూసే సరికి ”రత్నమ్మ” లోపలికి వస్తొంది.
”ఏమైపోయావే,  ఏంటి  రావట్లేదు” అంది సుశీల.
”మా మరిది పోయాడమ్మా” అంది రత్నమ్మ.
అయ్యో,   ఎలా జరిగింది అంది సుశీల.
”తాగుబోతు కదా అడ్డదిడ్డంగా నడుస్తుంటే లారీ గుద్దేశింది” అని చెప్పింది రత్నమ్మ.
”అన్నీ  పూర్తి చేసి,  ఉన్న ఇల్లు ఖాళీ చేసి అక్కడే ఇంకో ఇంట్లోకి  మారాము అమ్మా.  ఇప్పుడు  మా తోడికోడలు,   పిల్ల కూడ ఉండాలి కదా అందుకనే 3 గదులున్న  ఇల్లు తీసుకున్నాం.  మాకు తప్పదుగా” అంది రత్నమ్మ.
ఒళ్లు మండి పోయింది.  సుశీలకి,  ”ఏంటి తప్పదు. . . .  వాళ్లని తెచ్చి ఇంట్లో  పెట్టుకోవడమేంటి?  వాళ్ల బ్రతుకు వాళ్లు బ్రతుకలేరా. . .  అయినా ఏనాడైనా  నీ మరిది
మనశ్శాంతిగా బ్రతకనిచ్చాడా? ,  వున్న  స్థలం  కూడ పోగ్టొట్టాడు.   అయినా నీ తోడి కోడలు పని చేస్కుంటూ  బ్రతక లేదా,   అలవాటేగా వాళ్ళ బాధ్యత అంతా  మీరెందుకు నెత్తినేస్కున్నారు” అంది సుశీల ఆవేశంగా.
”అదేంటమ్మా అలా అంటారు” అంది రత్నమ్మ.
”పుట్టెడు కష్టాల్లో వున్న నాతోడి కోడలికి  నేను కాకపోతే ఎవరు ఆదుకుంటారు”?   ఈ బంధాలన్నీ  దేవుడు  పెట్టినవి అమ్మా,  అదే మనకు కష్టమొస్తే ఎవరన్నా
సాయం చేస్తారేమో అని చూడమా ?
మన ఇంటివాళ్ళని మనం కాకపోతే ఇంకెవరు ఆదారిస్తారు?  దాని పని అదే చేస్కుంటుంది,  దాని పిల్లని పోషించుకుంటుంది.  కాకపోతే అందరం ఒక చోటే  వుంటాం.  కష్టసుఖాలు పంచుకుంటాం.  ఆపైన దేవుడి దాయ” అంది రత్నమ్మ.
చెంప చెళ్లుమన్పించి నట్లైంది సుశీలకి.  రత్నమ్మ కొత్తగా కనపడింది ”పోతున్నానమ్మా” అరిచింది రత్నమ్మ.
 ఈ లోకంలోకి వచ్చింది సుశీల.  ”ఊ” అంది.
మరో రెండు రోజులు గడిచాయి.
*****
”ఏమండి” పిలిచింది సుశీల.  రామారావుని.
”ఏంటి సుశీలా ఎమైంది.  ఒంట్లో  బాలేదా లేక  మనస్సు  బాలేదా అడిగాడు” సుశీలని.
”ఇప్పుడే అన్నీ  బాగున్నట్లు న్నాయండి” అంది సుశీల.  ”మీరు మన పల్లె వెళ్ళి మీ తమ్ముడి భార్యని,  కొడుకుని తీస్కురండి.   వ్యవసాయం  కౌలుకి ఇచ్చేయ్యండి.  పిల్లాన్ని స్కూల్లో ఇక్కడే చేర్పిద్దాం.  ఆ అమ్మాయి మనతో పాటే వుంటుంది.  ఎన్నాళ్ళని అక్కడ  వుంటుంది పాపం ఒంటరిగా” అంది సుశీల.
రామారావు ఎంతో సంతోషించాడు.  ”అలాగే సుశీలా మంచి నిర్ణయం” భుజం తట్టాడు,  ”ఇదిగో ఇప్పుడే బయల్దేర్దాం” ”మన బిడ్డల్ని తెచ్చుకుందాం”  అంటున్న  భర్త ఉత్సాహం చూసి ఎంతో ఆశ్చర్య పోయింది సుశీల. 
*****
 గడి కూర్పరి: చాగంటి కృష్ణకుమారి
wts
సూచనలు :
అడ్డం:
1. సూక్ష్మ దర్శిని కి  ఇంగ్లీషు  అటుదిటుగా  (4)
3.మన ఎముకల ఆరోగ్యానికి  ఈ రసాయన లోహము కీలకమైనది ( 4)
5. — వుంటే కలదు సుఖం
6.   ఆత్రము ( 4 )
8.  తెలుగు మహిళల కోసం గృహలక్ష్మి అనే పత్రికను ప్రోత్సహించిన్  కె. ఎన్. కేసరి గారి మునిమనవడు  నేపధ్య గాయకునిగా ,  శాస్త్రీయ సంగీత గాయకునిగా  బాగాప్రసిద్దుడు . ఇతని పేరులోని మొదటి రెండు అక్షరాల అల్లికతో ఓ శాలువాఅటుదిటుగా (2)
11. చెమ్మ చేరకుండా వుండడానికి  మందుసీసాలలోని చిన్ని పొట్లాలలో ఈ రసాయనం వుంటుంది (3)
12. కర్నాటక సంగీతంలో ఒక రాగంపేరు ; వాసన లేకపోయినా  పసుపు, ఎరుపు, ఆరంజ్ రంగుళ్లో దొరికే ఈ పూవును   మల్లెల, జాజుల మాలికలలో చేరుస్తారు   .(5)
13. సమూహము వెనక్కి తిరిగింది (3)
15. వర్షాకాలం, అపరిశుభ్రత, అధికారుల నిర్లక్ష్యం కారణంగా విష జ్వరాల తో మాపల్లె — పట్టింది (2)
17. 1780 లో  ఫ్రంచ్  రసానికుడు  నికొలస్  లూయీస్  వాక్యులిన్ ( Nicolas Louis Vauquelin )  పారిస్ లో దొరికిన సైబీరియన్ రెడ్ లేడ్ (‘Siberian red lead’)  ఖనిజంలో కనుగొన్నాడు.ఈ ఖనిజాన్ని ఇప్పుడు క్రోకొసైట్ ( crocoite) అని అంటున్నాము. (4వెనకనుంచి)
18. కుర్కుమా;ఒక జాతి మొక్క,Zingiberaceae (అల్లం) కుటుంబానికి చెందిన ఇది పసుపు కొమ్ములనిస్తుంది (3)
19. వెలువరించబడడము. ఉదాహరణకి  వాయువు,  ఉష్ణశక్తి , కాంతి శక్తి ,  కాలుష్య కారకాలు  మొదలైనవి  పరిసరాలలోకి వెలువరించబడు ప్రక్రియ(4)
20.  పాత తరానికి చెందిన రికార్డ్ ప్లేయర్ . (4)
నిలువు :
1. రెని థియోఫిల్ హయసింత్ లెనెక్ (Rene Theophile Hyacinthe Laennec) అనే ఫ్రెంచ్ వైద్యుడు 1819లో ఈవైద్య పరికరాన్ని కనుగొన్నాడు
2.  లాహిరి (3)
3. కొద్దిగా (3)
4.ఈ లోహము ఆవర్తన పట్టికలో జింక్ కి  కిందా,మెర్క్యురికి  పైన వుటుంది ( కిందనుండి పైకి 4)
7. వృక్షకణం లో మాత్రమే కనబడే ఒక ప్రత్యేక భాగం. దృఢంగా వుండే ఇది కణానికి రక్షణను ఇస్తుంది (5)
9.వృక్ష శాస్త్రీయనామం Phyllanthus emblica,ఇండియన్ గూస్ బెర్రి అని అంటారు. ఈ చెట్టు కాసే కాయ పేరు (5)
10.  అందర్నీనవ్వించే సూర్యకాంతంలో  కొంత  చూడగలం; ఒంటరితనం కాదుగా!(3)
13. అనువర్తిత విద్యుత్ క్షే త్రంద్వారా ఒక వాయువు గుండా తాత్కాలికంగానో  లేదా అవిచ్చిన్నంగానో   ఎలక్ట్రాన్ లు అయానులు విడుదలైనపుడు  వాటి ప్రావాహాన్ని  విద్యుత్ —  అంటారు (4)
14.శ్రవణ సంకేతాలను  విద్యుత్  సంకేతాలుగా మార్చే  ఒక పరికరం.   అనగా ఇది అకౌస్టిక్-టు-ఎలక్ట్రిక్ ట్రాన్స్‌డ్యూసర్ లేదా సెన్సార్. రేడియో,  టెలివిజన్ ప్రసారాల వంటి అనేక  సందర్భాలలో దీని వాడుక  తప్పనిసరి. (4)
16. నాదము శరీరములోపలి  నుండి  వెడలునపుడు హృదయమునందు వుంటుంది.ఆ నాదస్థాయికి  గుర్తుగా  సంగీతశాస్త్రంలో  ఆ  స్వరం కింద చుక్కను వుంచి సూచిస్తారు.?  ఆస్థాయిపేరు. (3)
17.వాయువ్యాపన  వేగానికీ సాంద్రతకూ ఉన్న సంబంధాన్ని సూత్రీకరించిన  శాస్త్రవేత్త (3) ( కిందనుండి పైకి)
                                                                  *** 
రచన: మన్నెం శారద
రెండ్రోజుల తర్వాత సాగర్ నుండి ఫోనొచ్చింది.
“నిశాంతా నీ రిపోర్టులు వచ్చేయి. నీకేం లోపం లేదు. ఒకసారి హితేంద్రని కూడ పంపు! అతన్ని కూడ ఎగ్జామిన్ చేస్తే..‌.”
“అలాగే. థాంక్స్” అంది నిశాంత.
“ఎలా వున్నావు?”
“బాగానే వున్నాను.” ఫోను క్రెడిల్ చేస్తుండగా లోపలికొచ్చేడు హితేంద్ర.
అతనింటికొచ్చి రెండ్రోజులు దాటింది ‌
అతని వంక తేరిపార చూసింది నిశాంత.
అతని మొహం సీరియస్ గా వుంది.
“ఎవరితో మాట్లాడుతున్నావ్ ఫోన్లో!” అనడిగేడు సోఫాలో కూర్చుంటూ.
“సాగర్. నా రిపోర్టులు పాజిటివ్ గా వచ్చేయట. మిమ్మల్ని కూడ ఒకసారి వస్తే టెస్ట్ చేస్తాడట!”
“అంటే… నన్ను అతని దృష్టిలో వెధవని చెయ్యాలనా?” అన్నాడు కోపంతో ఊగిపోతూ.
అతని కోపాన్ని చూసి బిత్తరపోయింది నిశాంత.
“ఏం జరిగిందని అంతావేశపడుతున్నారు?”
“ఇంకా ఏం జరగాలి! ఈ ఊళ్ళో హాస్పిటల్స్ లేనట్లుగా వాడి ఆస్పత్రికే వెళ్ళడంలో నీ ఉద్దేశ్యం! స్నేహానికి స్నేహం, వైద్యానికి వైద్యం జరిగిపోతుందనా!”
“ఏంటి మీరు మాట్లాడేది?”
“తెలీనట్లు నంగనాచి వేషాలెయ్యకు. పెళ్ళికి ముందు మీ ఇద్దరి మధ్యా జరిగిన కధలేవీ నాకు తెలియవనుకోకు.” అన్నాడు ఎగిరిపడుతూ.
నిశాంత భర్త స్వరూపం చూసి షాక్ తింది.
“మీరేం మాట్లాడుతున్నారో మీకర్ధమవుతుందా? అలా అనుకున్నప్పుడు నన్నెందుకు పెళ్ళి చేసుకున్నారు?” అంది ఆవేశంగా.
అప్పటికే ఆమె కళ్ళు చెరువులయ్యాయి.
అది చూసి ఇంకా లోకువగా తీసుకున్నాడు హితేంద్ర.
“పెళ్ళయ్యేకనన్నా బుధ్ధిగా వుంటావని. ఇది చాలక నాలోనే లోపముందని ప్రచారం చెయ్యాలని చూస్తున్నారా మీరిద్దరూ కలిసి! ఇంత పన్నాగముండే ఆ కుంటిదాన్ని వాడి మెడకు కట్టేవు!”
“ఆపండి!” పులిలా ఘర్జించింది నిశాంత.
హితేంద్ర ఒక్క క్షణం ఉలిక్కిపడి ఆమె వైపు చూశాడు.
“మీరు రోజులకి రోజులు ఇంటికి రాకపోయినా నేనపార్ధం చేసుకోలేదు. అంతా మీ వృత్తకే అంకితమయ్యేరని భావించేను‌ కాని… మొన్న ఆ చెట్టియార్ ని పంపించి…”
“చెట్టియార్ ని నేను పంపించేనా?”
“అనే వాడు చెప్పేడు!”
“నాకేం తెలియదు.”
“అబద్ధాలాడకండి. మీ కెరీర్ కోసం భార్యనే తార్చే నీచుడని మిమ్మల్నెప్పుడూ అనుకోలేదు.”
అంతే.
వెంటనే ఆమె చెంప ఛెళ్ళుమంది.
నిశాంత నిర్ఘాంతపోయింది.
“యూ బ్లడీ బిచ్! అతనెంత కోటీశ్వరుడో తెలుసా? వాడు కనుసైగ చేస్తే కోటికి పడగలెత్తుతారు. అతన్ని కొట్టబోతావా! అయిపోయింది. నువ్వీ ఇంటికి శనిదేవతవి! ఛీ! నీ మొహం చూడకూడదు.” అన్నాడు హితేంద్ర ‌
నిశాంత నవ్వింది‌.
వెర్రిగా నవ్వింది‌.
“అవును శనిదేవతనే! మీరు ఏరు దాటేరు. నా అవసరం లేదిక. ఈ మాట అత్తయ్యే చెప్పింది. కాని… నేనే నమ్మలేదు. భార్యని కాబట్టి ఆడదాన్ని కాబట్టి ఏమైనా అనొచ్చని భావిస్తున్నారు. కాని… రెండ్రోజులు మీరు వీణ ఇంట్లో వున్నారని తెలిసి కూడ నేను… అడగలేదు.” అంది నిశాంత.
హితేంద్ర ఆమె వైపు హేళనగా చూశాడు.
“నువ్వడగక్కర్లేదు. నీదో దరిద్రపు మొహం! నీ మొహం చూడాలంటేనే అసహ్యం! గొడ్రాలివి! అందుకే నేను వీణ దగ్గరకెళ్తున్నాను‌ ఇప్పుడు కూడ వెళ్తాను. ఏం చేస్తావు!” అంటూ హితేంద్ర మళ్ళీ చెప్పులు తొడుక్కుని బయటకెళ్ళిపోయేడు.
కాసేపటికి కారు గేటు దాటిన శబ్దం వినిపించింది.
నిశాంత నిస్సత్తువగా అలానే నేల మీద కూలబడిపోయింది. ఏడవటానిక్కూడ శక్తి లేనట్లుగా.
                      ************
వారం రోజులు గడిచిపోయేయి – నిశాంత జీవితంలో మొదటిసారి అతి నిస్సారంగా, నిస్తేజంగా!
హితేంద్ర వారమూ ఇంటికి రాలేదు.
నిశాంతకీ విషయం ఎవరికి చెప్పుకోవాలో తెలియలేదు.
కావాలని కోరి చేసుకున్న పెళ్ళి!
ఎగతాళి చేయించుకోవడమిష్టం లేదు.
ఆ రోజు తబల ప్రవీణ్ ఇంటికొచ్చి “సార్ లేరా అక్కయ్యా?” అనడిగేడు.
“ఊరెళ్ళేరు” అంది నిశాంత.
అతనదోలా చూసి “అలా చెప్పేరా, నిన్న రికార్డింగుకొచ్చేరుగా! ఇదంతా దాని పని. ఏం చెబుతాం, పెద్దాయన!” అన్నాడు.
“ఎవరది?”
“వీణని కోరస్ లో పాడేది. ఈమధ్య తరచూ అక్కడికే వెళ్తున్నారని అందరూ చెప్పుకుంటారు.” అన్నాడు ప్రవీణ్ బాధగా.
“ఈ రంగంలో ఇతరుల గురించి చెడ్డగా చెప్పుకోగలంత ఉత్తముల కూడ వున్నారా ప్రవీణ్! అడిగింది నిశాంత పేలవంగా నవ్వుతూ.
ప్రవీణ్ తప్పు చేసినట్లు తలదించుకొని “అది కాదక్కా! అందరూ అందరితోనూ తిరుగుతున్నారు. ఈ రంగంలోకొచ్చిన ఆడదాన్ని అందరూ ఎక్స్ప్లయిట్ చేసి వుపయోగించుకుంటారు. కాని ఒక్కరితో ముడి పెట్టుకుంటే… మాత్రం చాల తప్పు చేసినట్లు చెవులు కొరుక్కుంటారు. అంటే ఇక్కడ మెంటల్ రిలేషన్ పెట్టుకోవడం మహా తప్పు!” అన్నాడు.
“అంటే మీ సార్ ది మెంటల్ రిలేషనా?”
“అని… కాదు. ఇదివరకు అందరితోనూ తిరిగేవాడు. కాని ఈ వీణ మాత్రం సార్ ని పట్టేసింది. దానికి తోడు చెట్టియార్ సార్ ని తన పిక్చర్స్ లో పాడ్డానికి వీల్లేదని చెప్పేసేడట. ఇక సార్ మరీ రెచ్చిపోతున్నాడు.”
“ఆ వీణ యిల్లెక్కడ?”
“ఏం, నువ్వెళ్తావా, వద్దక్కా! నువ్వు లోకువయిపోతావు!”
“లోకువయ్యేట్లు నేను ప్రవర్తించను. నాతో రా ఒకసారి!”
“మీ ఇష్టం” అన్నాడు ప్రవీణ్.
నిశాంత బట్టలు మార్చుకొని కారు బయటికి తీసింది.
ఇద్దరూ అయిదు నిముషాల్లో వడపళని చేరుకున్నారు. వీణ ఒక అపార్టుమెంటులో వుంటున్నది.
నిశాంతని చూసి ఆమె వెలతెలాబోయింది.
 “రండి, రండి నమస్కారం, కూర్చోండి” అంది గాభరాగా.
నిశాంత కూర్చుంది. ప్రవీణ్ బయటే నిలబడ్డాడు.
“అమ్మా, హితేంద్ర భార్యగారొచ్చేరే!” అంటూ లోపలికి కేకేసి “ఏం తీసుకుంటారు! కాఫీనా, టీయా…?” అనడిగింది.
“ఏం వద్దు” అంది లోపలి గదిలో హేంగర్ ని వేళ్ళాడుతున్న హితేంద్ర బట్టలు చూస్తూ.
“ఆయన లోపల వున్నారా?”
నిశాంత ప్రశ్న అర్ధమయినా కానట్లుగా “ఎవరు?” అంది అమాయకంగా మొహం పెట్టి.
“ఎవరంటే హితేంద్ర గారు! ఆయన ఇక్కడ వుంటున్నారని తెలుసు. అందుకు దెబ్బలాడాలని రాలేదు. ఏ అధికారమూ లేకుండా ఆయనతో వుంటే… తర్వాత నీ జీవితం ఏం కావాలి? కట్టుకున్న భార్యనే వదిలేసిన ఆయన నిన్ను వదిలేయరా?”
నిశాంత సూటి ప్రశ్నకి వీణకి కన్నీళ్ళొచ్చేయి.
వీణ తల్లి కల్గజేసుకుని “ఏం చేయమంటావు తల్లీ! పాలకొల్లు దగ్గర మాదీ బాగా బతికిన కుటుంబమే. దీనికి పాటల పిచ్చి. తండ్రి పోయి ఆస్తి పోయి అక్కడ నల్గురిలో హీనంగా బతకలేక ఇక్కడకొచ్చేసేం. ఏదో నాలుగు సినిమాల్లో కోరస్సయినా పాడుకుని బతకొచ్చని. మీ ఆయనగారు ఒప్పుకోందే ఎవర్నీ పాడనివ్వరు. ఆ ఒప్పుకోడానికి ఆయన పెట్టే షరతిదే. గతిలేక లొంగిపోడం కాని… మాకూ అప్రదిష్టే. ఏడుస్తూ నవ్వుతున్నాం.” అంది నిజంగానే ఏడుస్తూ.
నిశాంత భర్త సంగతి విని అవాక్కయింది.
ఒకప్పుడు తన సహాయమర్ధించి, తను వస్తే లేచి నిలబడి, తన దగ్గర చెయ్యిజాచి తన దయాధర్మాల మీద బ్రతికి – తనని ప్రేమించేనని, తను లేకపొతే బ్రతకలేనని ఏడ్చిన వ్యక్తేనా ఇతను!
అందుకే పెద్దలు పాముకు కోరల్లోనే గాని, మనిషికి నిలువెల్ల విషమేనన్నది!
“నేను మిమ్మల్ని నిలవెయ్యాలని రాలేదమ్మా. విషయం తెలుసుకుందామని వచ్చేను. అతను వీణని పెళ్లి చేసుకుంటారేమో కనుక్కోండి. నేను విడాకులిస్తాను.”
నిశాంత మాటలకి తల్లీ కూతుళ్ళిద్దరూ నివ్వెరపోయేరు.
“వద్దమ్మా, నీ కాపురం కూలగొట్టేంత పాపాత్ములం కాదు” అంది వీణ తల్లి బాధగా .
నిశాంత నిర్లిప్తంగా నవ్వింది.
“మీరు కూలగొడితే కూలిపోయిందనే సంకుచిత మనస్తత్వం కాదు నాది. లోపం నాదీ ఉండొచ్చు. కట్టుకున్న భార్యను కాబట్టి నా భర్త చాల నీతిమంతుడని, గొప్పవాడని – అతను నాశనం చేసిన ఆడవాళ్ళ మీదే తప్పు తోసేసి అతనితో కలిసి బతకగల చౌకబారు మనస్తత్వం కాదు నాది. నా భర్త ఎంతమంది జీవితాలతో ఆటలాడుతున్నాడో తెలిసేక కూడ అతన్నొక దేవుడుగా భావించి అతనితో వుండలేను. వెంటనే మీ వీణని పెళ్ళి చేసుకోమనండి. నేను సంవత్సరం కాగానే విడాకులు పంపిస్తాను” అంటూ గుమ్మం దాక నడిచి “ఒక్కమాట!” అంది.
ఏంటన్నట్లుగా చూశారు వాళ్ళు.
“నన్ను గొడ్రాలిననే నిందతో దూరం చేస్తున్నాడు. ఆ సంగతాలోచించుకోండి” అంటూ నిశాంత క్రిందకొచ్చి కారెక్కింది.
“అక్కా, నువ్వు తొందరపడుతున్నావేమో!” అన్నాడు ప్రవీణ్ బాధగా.
“లేదు. అతని అంతరంగిక స్వరూపం నాకు తెలిసినంత నీకు తెలీదు ప్రవీణ్! అద్సరే నాకో చిన్న ఇల్లు చూడు!” అంది నిశాంత.
ప్రవీణ్ తలూపేడు.
                      ***********
సాగర్ హితేంద్ర ఇచ్చిన ఇంటర్వ్యూ చూసి నిరుత్తరుడయ్యేడు.
జర్నలిస్టు అడిగిన ఒక వ్యక్తిగత ప్రశ్నకి హితేంద్ర “ఏం చేయను! నా భార్య వలన నాకు సుఖం లేదు. ఆమె గయ్యాళితనంతో అనుమానపు స్వభావంతో నాకు నిద్ర లేకుండా, మనశ్శాంతి లేకుండా చేసింది. నా గొంతు విని నన్ను ప్రేమించేనని వెంటపడి పెళ్ళి చేసుకుంది. నా కోసింగర్ వీణని అనుమానించి ఆమెనెళ్ళి కొట్టింది. అల్లరిపాలయిన వీణని రక్షించాలంటే ఆమెని నేను పెళ్ళి చేసుకొని తీరాలి. లేకపోతే ఆమె చచ్చిపోతుంది. పైగా నా భార్యకి గర్భవతయ్యే అవకాశాలు లేవు. ఆమె గొడ్రాలు!” అని చెప్పేడు.
అతను గబగబా నిశాంతకి ఫోను చేసేడు. రెస్పాన్సు లేదు.
సరిగ్గా అప్పుడే నవనీతరావు సాగర్ కి ఫోను చేసి “ఏంటిదంతా! నీకేమన్నా తెలుసా! అసలిప్పుడు నా చిట్టితల్లెక్కడుంది?” అనడిగేడు ఏడుస్తూ.
“నాకూ తెలియడంలేదు. మీరు కంగారు పడకండి. నేను, లత వెదికి పట్టుకుంటాం” అన్నాడు.
నిజానికతనికే కాళ్ళూ చేతులాడటం లేదు.
లతకి ఫోను చేసేడు. లత, శేషయ్య వెంటనే పరిగెత్తుకొచ్చేరు. ఇద్దరూ కూర్చుని ముందు వీణకి ఫోను చేసేరు. ‌హితేంద్ర ఫోనెత్తేడు.
“నిశాతెక్కడుంది?”
“నాకేం తెలుసు! ఎవడితో లేచిపోయిందో!”
“మాటలు జాగ్రత్తగా రానివ్వండి.”
“ఓహో! మాజీ ప్రియుడికి కోపం బాగానే వుంది. అది నా పరువుతీసి లేచెళ్ళిపోయింది. ఎక్కడుందో నాకేం తెలుస్తుంది!” అంటూ రిసీవర్ పెట్టేసేడు హితేంద్ర.
లత, సాగర్ ఆ సాయంత్రానికి వాహిని దగ్గర ప్రవీణ్ ని పట్టుకున్నారు.
“నిశాంత ఎక్కడుంది?”
అతను వాళ్ళని అనుమానంగా చూస్తూ “ఎవరు మీరు?” అనడిగేడు.
“ఆమెకు బాగా కావల్సిన వాళ్ళం. ఈరోజు హితేంద్రిచ్చిన స్టేట్మెంటు చదివే వరకు నిశాంత అతనితోనే వుంటుందనుకున్నాం” అన్నాడు సాగర్.
“పాపం అక్కకి చాలా అన్యాయం జరిగింది. రండి చూపిస్తాను” అంటూ వడపళనిలోని ధనలక్ష్మీ కాలనీకి తీసుకెళ్ళేడు.
మేడమీద ఒక గదిలో వుంటోంది నిశాంత.
వాళ్ళు వెళ్ళేసరికి చాప పరచి నల్గురు చిన్న పిల్లలకు ట్యూషన్ చెబుతోంది! వాళ్ళని చూసి మొదట నివ్వెరపోయి “రండి, రండి. మీరు ఈ చాపల మీదనే కూర్చోవాలి!” అంది సర్దుకుంటూ.
“ఏంటిది, ఇంత జరిగినా మాకెందుకు చెప్పలేదు?” అనడిగేడు సాగర్.
“చెప్పడానికేం శుభవార్తని. చెప్పి అందరి సానుభూతీ పొందడం యిష్టంలేక చెప్పలేదు.”
అయితే మేం బయటివాళ్ళమా? పోనీ అలా అనుకుంటే కన్నవాళ్ళని కూడ కాదనుకున్నావా అక్కా!” అంది లత.
నిశాంత వాళ్ళని అదోలా చూసి “నాకెవరి మీదా కోపం లేదు. యిలాంటి స్థితిలో దైన్యంగా వెళ్ళాలనిపించే మనస్తత్వం కాదు నాది. అందుకే కొన్నాళ్ళిలా అజ్ఞాతవాసం చేయాలనిపించింది.” అంది.
“వాడేం స్టేట్మెంటిచ్చాడో తెలుసా?” అనడిగేడు సాగర్ ఉక్రోషంగా.
నిశాంత నిర్లిప్తంగా నవ్వింది. తమ తప్పుందని గిల్టీగా ఫీలయ్యేవాళ్ళేమైనా అంటారు. మనకెందుకు బాధ!” అంది.
సాగర్ అసహనంగా చూసి “అలా వూరుకుంటే పెట్రేగిపోతాడు. ఎంతమంది చదువుతారీ వార్త!”
“ఎంతమంది చదివి ఏమనకున్నా నీలాంటి హితులు ఛస్తే అతను చెప్పింది నమ్మరు. అది చాలు నాకు!”
“సరే! జరిగిందేదో జరిగింది. మా ఇంటికెళ్దాం రా!” అంది లత.
“ఎవరూ నన్ను బలవంతం చేయకండి. కొన్నాళ్ళు నాకీ ఒంటరితనమే కావాలి! మా ఇంటిక్కూడ నేనిప్పుడు వెళ్ళను. దయచేసి నన్నపార్ధం చేసుకోవద్దు.” అంది నిశాంత చేతులు జోడించి.
“కనీసం నా హాస్పిటల్లోనన్నా పని చెయ్యి. జీతం తీసుకుని. ఈ ట్యూషన్లు చెప్పుకునే ఖర్మేంటి?” అనడిగేడు సాగర్.
“అవునక్కా. ఆయన మాట విను. నువ్విక్కడీ స్థితిలో వుంటే మాకన్నం సహిస్తుందా?” అనడిగింది లత ఏడుస్తూ.
“మా మాట విను తల్లీ!” అన్నాడు శేషయ్య.
నిశాంత అంగీకారంగా తలూపింది.
                      ************
రోజులు ఆనందంగా వున్నవారికి వేగంగానూ, బాధల్లో వున్నవారికి నిదానంగానూ సాగిపోతున్నాయి.
చూస్తుండగానే సంవత్సరం గడవడం – హితేంద్రకి – నిశాంతకి విడాకులు మంజూరు కావడం జరిగింది.
నిశాంత హాస్పిటల్లో యాంత్రికంగా పని చేసుకుంటూ పోతున్నది‌.
నిశాంత వచ్చేక హాస్పిటల్ ఆదాయం బాగా పెరిగింది. ఆమె హస్తవాసి మంచిదనే పేరొచ్చింది. సాగర్ లో ఉత్సాహం పుంజుకుంది.
నవనీతరావు రోజూ హాస్పిటల్కొస్తాడు బి.పి. చెక్ చేయించుకునే వంకతో. కాస్సేపు కూతుర్ని ఆర్తగా చూసుకుంటాడు.
నిశాంతే అతనికి టెస్టులు చేసి జాగ్రత్తలు చెబుతుంది. అప్పుడప్పుడూ వసుంధర కూడ వచ్చి ఇంటికి రమ్మని ఏడుస్తుంది.
నిశాంత నవ్వుతూనే తిరస్కరిస్తుంది.
ఆరోజు సాగర్ గబగబా వచ్చి “ఈ వార్త విన్నావా?” అనడిగేడు ‌
“ఏంటది?”
హితేంద్రకి కూతురు పుట్టిందట. పెద్ద ఫంక్షన్ చేసేడట. ప్రవీణ్ కనిపించి చెప్పేడు” అన్నాడు.
నిశాంత కంగు తిన్నట్లుగా చూసింది.
ఆ తర్వాత సర్దుకుని “అతని గురించి తెలుసుకోవాల్సిన అవసరం నాకు లేదు సాగర్! ఇంకెప్పుడూ ఏ విషయమూ చెప్పకు” అంది.
“సారీ!” అన్నాడు సాగర్.
నిశాంత పైకి గాంభీర్యం వహించినా లోలోపల కుమిలిపోసాగింది. తలనొప్పిగా వుందని తొందరగా ఇంటికెళ్ళిపోయింది. వెళ్తూ వెళ్తూ దారిలో రెండు సినీ వారపత్రికలు కొంది.
ఎంత వద్దని మనసు వారించినా పేజీలు తిప్పింది.
‘హితేంద్ర తండ్రయ్యేడు’ అనే శీర్షికలో అతనిది – వీణది – పుట్టిన బిడ్డది కలిసి కూర్చున్న ఫోటో వేసేరు. తనని తండ్రిని చేసిన వీణకి కృతజ్ఞతలు చెబుతూ తన కోరిక తీరినందుకు సంతోషం వెలిబుచ్చేడు హితేంద్ర.
ఆ రాత్రి ఆమెకు నిద్ర పట్టలేదు.
మనసొక కొలిమిలా మండసాగింది.
“ఇదెలా సాధ్యం!” అనుకుంది చాలాసార్లు.
ఆ ఆలోచనల్ని భరించలేక మొదటిసారి వాలియం టాబ్లెట్లనాశ్రయించింది నిశాంత.
                      ************
“అయితే ఈవిడలోనే లోపముందంటారా?” అనడిగింది లత సందేహంగా.
“నోర్ముయ్!” అన్నాడు సాగర్ కోపంగా.
లత అతనివైపు అంతకంటే కోపంగా చూసి “ఆవిణ్ణేవన్నా అంటే ఒంటి కాలి మీదొస్తారెందుకు? నాకన్నీ తెలుస్తూనే వున్నాయిలే! ఆవిడొచ్చేక మీ మొహం పెట్రొమాక్స్సు లైట్లా వెలిగిపోతోంది. నాకు నర్సు అన్నీ చెబుతూనే వుందిలే. మీరిద్దరూ కలిసి నా సంసారంలో నిప్పులు పోయాలని చూస్తున్నారు” అంది.
సాగర్ కోపంగా చెయ్యెత్తేడు.
“ఏంటి కొడ్తారా! దాన్ని చూసుకుని అంతదాక వచ్చేరన్నమాట! చూడు నాన్నా ఈయన నిర్వాకం!” అంటూ అరిచింది లత ఏడుస్తూ.
వెంటనే శేషయ్య గుమ్మంలోకి వచ్చేడు.
సాగర్ చెయ్యి అతన్ని చూసి దిగిపోయింది.
వెంటనే తన గదిలోకెళ్ళిపోయేడు.
శేషయ్య చిన్నగా ఆ గదిలోకొచ్చి “దాని తరఫున నేను క్షమాపణ అడుగుతున్నాను. దాని బుద్ధి పరిమాణమంతే. కేకలేసి ప్రయోజనం లేదు. నిశాంతని మాట పడకుండా చూడు” అని చెప్పి వెళ్ళిపోయేడు.
సాగర్ కి మామగారి మాటలర్ధమ్మయ్యేయి.
ఎలా నిశాంతకీ సంగతి చెప్పాలో అర్ధంకాక సతమతమవుతూ కూర్చున్నాడు.
                     ************
గుమ్మంలో అత్తగారిని చూసి ఆశ్చర్యపోయింది నిశాంత.
“నీ కొడుక్కి నాకు ఇప్పుడే సంబంధమూ లేదు. నీతో కూడ నాకే బంధమూ లేదని చెబితే వచ్చిన దారినే వెళ్ళిపోతాను. లేదూ… నేను నీక్కావాల్సిన మనిషిననుకుంటే లోపలికి రానివ్వు!” అంది సుభద్రమ్మ గడపలోనే నిలబడి.
“రండి రండి. ఇన్నాళ్ళూ ఎక్కడున్నారు?” అనడిగింది నిశాంత సూట్ కేసు అందుకుంటూ.
సుభద్రమ్మ లోపలికొచ్చి “మధ్యలో వచ్చేను. జరిగింది తెలిసి వాణ్ణి నాలుగూ తిట్టి వెళ్ళిపోయి నూజివీడు జమీందారింట్లో వంటలు చేస్తూ బతికేను. అక్కడ వాళ్ళు విదేశాలు వెళ్లిపోవడంతో తిరిగి నీ దగ్గరికి రాక తప్పలేదు.” అంది ఏడుస్తూ.
“ఆయన దగ్గరకెళ్తారా?”
“ఛస్తే వెళ్ళను. వాడెంత తెలివైన వాడైనా – మనిషికుండాల్సిన లక్షణాలు లోపించినపుడు వాడు కొడుకైనా వాడి మొహం చూడకూడదు. నువ్వు చేసినదంతా మరచిపోయేడు నీచుడు! ఇంతకింతా అనుభవిస్తాడు” అంది రుధ్ధమైన కంఠస్వరంతో.
“జరిగిపోయింది మరిచిపోండి. నాతోనే వుండండి” అంది నిశాంత.
సుభద్రమ్మ కోడల్ని కౌగలించుకుంది కన్నీళ్ళతో.
సరిగ్గా అప్పుడే శేషయ్య వచ్చి “అమ్మా, నిశాంతా!” అని పిలిచేడు.
నిశాంత అతన్ని చూసి ” రండి, ఏంటంతర్జంటుగా వచ్చేరు?” అనడిగింది నవ్వుతూ.
“నీతో మాట్లాడాలని!”
“రండి! కూర్చోండి!”
అతన్ని చూసి లోపలికెళ్ళింది సుభద్రమ్మ.
“నాకెలా మొదలెట్టి చెప్పాలో తెలియడం లేదు” అన్నాడతను ఉపోద్ఘాతంగా.
నిశాంత అతనివైపర్ధం కానట్లుగా చూసి “మా డేడీ… మమ్మీకి…”
“ఛ! ఛ! అదేం కాదు. ఇది మా స్వవిషయం. సాగర్ నిన్ను మరో ఆస్పత్రిలో పని చేసుకోమని చెప్పలేకపోతున్నాడు!” అన్నాడు మధ్యలోనే అందుకొని.
నిశాంత మ్రాన్పడినట్లుగా చూసి “ఏం జరిగింది?” అనడిగింది.
“ఏం జరగలేదు. జరగదు కూడ! కాని నా కూతురు బుర్రలో అంతర్యుద్ధం జరుగుతోంది అనుమానాలతో. మీ ఇద్దరూ కలిసి తనకన్యాయం చేస్తున్నట్లూహించుకొని గందరగోళం చేస్తోంది. సాగర్ జీవితాన్ని అల్లకల్లోలం చేస్తోంది. అది వీధిన పడి ఏదో ఒకరోజు ఆస్పత్రికొచ్చి నిన్నల్లరి చెయ్యకముందే…”
“అర్ధమయింది. నేను ఇప్పుడే మీ చేతికి రిజిగ్నేషన్ రాసిస్తాను. పట్టుకెళ్ళి మీ అల్లుడికివ్వండి.”
“ఇదంతా… ఎవరు చేస్తున్నారో తెలుసా? హితేంద్ర!”
శేషయ్య మాటలు విని విరక్తిగా నవ్వి “ఎవరు చేస్తేనేం… నాది దురదృష్టం. లతంటే నాకు చాలా యిష్టం. లతకే అన్యాయం చేసే దుర్భుధ్ధి నాకు లేదని చెప్పండి” అంటూ రిజిగ్నేషన్ లెటర్ అతనికందించింది నిశాంత.
శేషయ్య లేచి నిలబడి “నన్ను క్షమించు తల్లీ! నువ్వు రోడ్డునపడి అల్లరి కాకూడదనే ఇలా వచ్చేను. అద్సరే. నువ్వు వేరే ప్రాక్టీసు పెట్టుకుంటానంటే… నేను డబ్బు సహాయం చేస్తాను” అన్నాడు.
“అక్కర్లేదు” అంది సుభద్రమ్మ బయటకొచ్చి.
శేషయ్య ఆమె వైపు ఆశ్చర్యపోయి చూసేడు.
“ఆమాత్రం డబ్బు మా దగ్గరుంది. మీరెళ్ళిరండి!” అంది సుభద్రమ్మ. ‌
శేషయ్య వెళ్ళిపోగానే  “అత్తయ్యా!” అంది నిశాంత కన్నీళ్ళతో.
“ఏడవకమ్మా. అన్నం పెట్టిన నీమీద ఎందుకో వాడికంత కక్ష! అంతకంతా అనుభవిస్తాడొక రోజు. అద్సరే! నా దగ్గర రెండు లక్షలున్నాయి. దాంతో నీ నర్సింగ్ హోం నువ్వే పెట్టుకో! ఈ నిందలొద్దు!” అంది.
“ఎక్కడిదంత డబ్బు!” అంది.
“ఎప్పుడో మా ఆయన కట్టిన పాలసీ. అదుందని మాకు తెలీనే తెలీదు. నాకేం చెప్పేరు కనుక. నా పెట్టెలోనే పడుండేది. అదేంటో కూడ నేనెప్పుడూ తెరచి చూడలేదు. నూజివీడులో నేను తీసి పారేస్తుంటే వాళ్ళ డ్రైవరు చూసి చెప్పేడు. వాళ్ళే అన్ని ప్రయత్నాలూ చేసి నాకీ డబ్బిప్పించేరు. ఇందులో హితేంద్రదొక్క పైసా లేదు.” అంది.
నిశాంత కృతజ్ఞతగా అత్తగారి చేతులు పట్టుకుంది.
“నేనేం ఘనకార్యం చేసేనని. అలాంటి దుర్మార్గుణ్ణి కనకపోతే నీ జీవితము బాగుండేదేమో!” అంది బాధగా.
“అలా అనకండి.” అంది నిశాంత.
“అయినా వాడు నీ నగలన్నీ కాజేసేడు. సిగ్గుంటే అవి నీకు తిరిగివ్వాలిగా. ఒకరోజు నేనే వెళ్ళి దులిపేసొస్తాను” అంది సుభద్రమ్మ ఆవేశంగా.
“వద్దండీ! ఆ తొందరపాటు పని చెయ్యొద్దు” అంది నిశాంత ఆమె చేతులు పట్టుకొని.
                     ************
రచన: గిరిజ  పీసపాటి
తెనాలి తాతయ్య నాగ చదువుకోవడం కోసం చందమామ, బాలమిత్ర పుస్తకాలు ప్రతినెలా తెప్పించేవారు. నాగ స్కూల్ నుండి వచ్చేలోపు చిన్న బావ వాటిని నాగకు అందకుండా దాచేసేవాడు.
అతను రెండు పుస్తకాలు పూర్తిగా చదివిన తరువాత కానీ తిరిగి నాగకు ఇచ్చేవాడు కాదు. ఈలోపు మళ్ళీ నెల తిరిగి వచ్చేసేది. దానితో కొత్తగా వచ్చిన వెంటనే పుస్తకాలు చదివే అలవాటున్న నాగ ఆ పుస్తకాల కోసం ఏడ్చేది. వెంటనే పెద్ద బావ నాగను తీసుకెళ్లి మరో రెండు పుస్తకాలు నాగకు కొనిచ్చేవాడు.
ఒకసారి నాగకు కుడి కాలి మడమపై ఒక బొబ్బలాగా (మడమ శూల) వచ్చింది. దానితో కాలు మోపలేక నొప్పి, సులుపు, విపరీతమైన జ్వరంతో నాగ చాలా బాధ పడసాగింది. అప్పుడు తాతయ్య ఊరిలో లేని కారణంగా ఏం చెయ్యాలో అర్థం కాని అమ్మమ్మ పిండి కట్టు, పారాణి కట్టు ఇలా తనకు తెలిసిన చిట్కా వైద్యం చెయ్యసాగింది.
వాటితో తగ్గక పోగా చీము పట్టి ఇంకా ఎక్కువైపోయింది. అలాంటి పరిస్థితిలో ఉన్న నాగని పెద్ద బావ, పెద్దన్నయ్య ఎత్తుకుని తిప్పేవారు. ఊరి నుండి తాతయ్య వచ్చి నాగ పరిస్థితి చూసి వెంటనే డాక్టర్ నమశ్శివయ్య గారి దగ్గరకు తీసుకెళ్ళారు. వెంట పెద్దన్నయ్య, పెద్ద‌బావ కూడా వెళ్ళారు.
డాక్టర్ గారు కాలిని పరీక్షించి వెంటనే ఆపరేషన్ చెయ్యాలని, లేకపోతే సెప్టిక్ అవుతుందని చెప్పి ఆపరేషన్ చేసి, కట్టు కట్టి ఇంటికి పంపించారు. దగ్గరుండి మందులు ఇవ్వడం, డ్రెస్సింగ్ చేయించడం అంతా పెద్దన్నయ్య, పెద్దబావ చూసుకున్నారు.
నాగకు తొమ్మిదో ఏడు నిండి పదవ ఏడు రాగానే పీసపాటి తాతయ్య “బావా! నాగను మా ఇంటి కోడలిని చేసుకోవాలని అనుకుంటున్నాను. నా స్థితిగతులు మీకు తెలుసు. నా ఇద్దరి కొడుకుల్లో మీరు ఎవరికి ఇచ్చి చేసినా నాకు సమ్మతమే. పిల్ల మా ఇంటి కోడలయితే చాలు! మీ అంగీకారం కోసం ఎదురుచూస్తూ ఉంటాం” అంటూ తన మనసులో మాటను బయటపెట్టి ఆరాత్రే బొబ్బిలి వెళ్ళిపోయారు.
అమ్మమ్మ మాత్రం ఈ సంబంధం వద్దంది. “అది ఇంకా చిన్న పిల్ల. ఈ వయసులో దానికి పెళ్ళేంటి? ఒక్కగానొక్క పిల్లను‌ అంత దూరాన ఇస్తే మనం సంవత్సరానికి ఒకసారైనా వెళ్ళి చూసుకోలేం. ఈ చుట్టుపక్కల సంబంధం అయితే మంచిది. అదీ దానికి కొంత వయసొచ్చాక, కనీసం పదవ తరగతి వరకు చదివాక చేద్దాం” అంది.
తాతయ్య మాత్రం అమ్మమ్మ మాటలతో ఏకీభవించలేదు. “నిజమే మనకు ఒక్కగానొక్క పిల్ల కనుకనే పెద్ద కుటుంబంలో ఇద్దాం అంటున్నది. ఇక్కడ అది ఒంటిగా పెరుగుతోంది. దానికి అన్నదమ్ములు, అప్పచెల్లెళ్ళు ఎవరూ లేరు. మనకా వయసయిపోయాక పుట్టింది”
“వాళ్ళది పెద్ద కుటుంబం. తిన కుడవ లోటు లేదు. తొందరగా పెళ్ళి చేసి అటువంటి ఉమ్మడి‌ కుటుంబంలోకి పిల్లనిస్తే రేపు మన తదనంతరం వాళ్ళే దాని కష్ట సుఖాలకు తోడుగా ఉంటారు. అర్థం చేసుకో” అన్నారు.
ఇద్దరూ ఎవరికి వారు తన అభిప్రాయమే సరైనదని భావించడంలో సమస్య ఒక కొలిక్కి రాలేదు సరికదా ఇద్దరూ మాట్లాడుకోవడం కూడా మానేసారు. కానీ… చివరికి తాతయ్య మాటకు తలొగ్గక తప్పలేదు అమ్మమ్మ. తప్పనిసరిగా ఇష్టం లేకపోయినా ఒప్పుకుంది.
వెంటనే తాతయ్య నాగను పిలిచి “నాగేంద్రుడూ! నీకు పెళ్ళి చేద్దామనుకుంటున్నాం. పెద్ద బావని చేసుకుంటావా లేక చిన్న బావనా” అని అడిగారు.
పెళ్ళంటే కొత్త బట్టలు, పిండివంటలు, బాగా తయారవడం అనుకున్న నాగ “నేను పెద్ద బావనే చేసుకుంటాను నాన్నా! చిన్నబావ నన్ను కొడతాడు, కోప్పడతాడు. నా వస్తువులు, పుస్తకాలు తను లాక్కుంటాడు. మంచోడు కాదు. అదే పెద్ద బావైతే నన్ను ఎత్తుకు తిప్పుతాడు. పుస్తకాలు కొంటాడు. సినిమాకు తీసుకెళ్తాడు. అందుకే నాకు పెద్దబావంటేనే ఇష్టం” అని చెప్పింది.
నాగ సమాధానం విన్న అమ్మమ్మ “మొగుడంటే ఎత్తుకుని తిప్పేవాడు అనుకుంటోంది. ఇంత పసిపిల్లకు పెళ్ళా?” అంటూ ఏడ్చింది. తెనాలి తాతయ్య మాత్రం ఒకరోజు ఇంటికి వచ్చిన పీసపాటి తాతయ్యతో “మీ పెద్దబ్బాయికి మా నాగను ఇచ్చి చేద్దామనుకుంటున్నాం” అనే శుభవార్త చెప్పారు.
పీసపాటి తాతయ్య “సరే. మీరెలాగంటే అలాగే. పెళ్ళి అమ్మాయి సెకెండ్ ఫారమ్ (7th class) అయాక చేద్దాం” అంటూ చెప్పడంతో మరో రెండు సంవత్సరాలు సమయం ఉన్నందున కొద్దిగా ఊపిరి పీల్చుకుంది అమ్మమ్మ.
ఆ సంవత్సరం వేసవి సెలవులలో పీసపాటి తాతయ్య నాగను తీసుకుని వారి స్వగ్రామమైన రాముడువలస అగ్రహారం (బొబ్బిలి దగ్గర) వెళ్ళారు. పీసపాటి తాతయ్య, పెద్ద తాతయ్య (పీసపాటి తాతయ్య అన్నగారు) ఒకే ఇంట్లో ఉమ్మడిగా ఉండేవారు.
ఇంట్లో చిన్నా, పెద్దా కలిపి ముప్పై మంది జనాభా. పీసపాటి తాతయ్య సంపాదనతో పెద్ద తాతయ్య వ్యవసాయ భూములు, తోటలు కొని, స్వయంగా వ్యవసాయం చేసేవారు. ఆయన ఆయుర్వేద వైద్యులు కూడా. వైద్యానికి డబ్బు తీసుకునేవారు కాదు. 
పెద్ద ఇల్లు, పాడి – పంటకు లోటు లేని కుటుంబం. పట్నంలోనే పుట్టి పెరిగిన నాగకు ఆ పల్లె వాతావరణం చాలా నచ్చింది. పెద్ద తాతయ్య గారి అమ్మాయి నాగని అందరికీ ‘మా పెద్ద తమ్ముడికి కాబోయే భార్య’ అంటూ పరిచయం చేసింది.
పీసపాటి వారి కాబోయే పెద్ద కోడలు వచ్చిందని ఊరంతా వచ్చి చూసి వెళ్ళారు. మామ్మ గారితో కొందరు పెద్దలు‌”ఏంటి పాపమ్మా! కొడుక్కి ఇంకా పెళ్ళి చెయ్యక ముందే కోడలిని ఇంటికి తీసుకొచ్చేసావే!” అంటూ విగటాలు మొదలుపెట్టారు.
పెద్ద తాతయ్య గారబ్బాయి మరియు పెద్ద మామ్మ గారి అబ్బాయి ఇద్దరూ నాగ వయసు వారే కావడంతో వారితో కలిసి చక్కగా ఆడుకోసాగింది. నాగను రాముడువలస తీసుకెళ్ళిన పీసపాటి తాతయ్య ఒప్పుకున్న నాటకాలు ఉండడంతో మళ్ళీ వెంటనే వెళ్ళిపోయారు.
పది రోజుల పాటు అక్కడ బాగానే ఉన్న నాగ పదకొండవ రోజున ‘నాకిక్కడ అంతా బాగుంది, అందరూ చాలా బాగా చూసుకుంటున్నారు కానీ ఇక్కడ మీరు, పెద్దన్నయ్య, పెద్ద వదిన, బాబిగాడు (పెద్దన్నయ్య కొడుకు) లేరు. నాకు మిమ్మల్నందర్నీ చూడాలని ఉంది. నన్ను వెంటనే మనూరు తీసుకెళ్ళిపొండి. నేను వచ్చేస్తాను’ అంటూ అమ్మమ్మ, తాతయ్యలకు ఉత్తరం రాసింది.
ఆ ఉత్తరం చూసిన అమ్మమ్మ తాతయ్యతో “నాకూ పిల్లని చూడాలనే ఉంది. ఎప్పటినుండో పిల్లని వాళ్ళ ఊరు తీసుకెళ్తామని వాళ్ళు అడగగా అడగగా ఇన్నాళ్ళకు పంపించాము. వెళ్ళిన పిల్లని వెంటనే తిరిగి పంపించమంటే వాళ్ళేమనుకుంటారోనని ఆగాను. వెంటనే పిల్లను తీసుకువచ్చేయండీ” అని కన్నీళ్ళతో బతిమాలుతూ‌  చెప్పింది.
దానితో తాతయ్య వెంటనే బయలుదేరి రాముడువలస వెళ్ళి పెద్ద తాతయ్యతో చెప్పి నాగను తిరిగి తెనాలి తీసుకొచ్చేసారు. పది రోజుల తరువాత వచ్చిన నాగకు కావలసినవన్నీ వండి పెట్టి తన తల్లి ప్రేమను రంగరించి వడ్డించింది అమ్మమ్మ. పెద్ద బావ, చిన్న బావ సెలవులు అయిపోయాక తిరిగి తెనాలి వచ్చారు. 
              ******* సశేషం *******
గడి కూర్పరి: చాగంటి కృష్ణకుమారి



కార్టూనిస్ట్: సత్యం





