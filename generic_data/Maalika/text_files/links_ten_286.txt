నేచురల్ లాంగ్వేజి ప్రాసెసింగ్ (Natural Language Processing) అంటే ఏమిటి? అన్న ప్రశ్నకు తేలిగ్గా జవాబు చెప్పాలంటే, కృత్రిమ  మేధ కు(ఆర్టిఫిషియల్ ఇంటెలిజన్స్) సంబంధించిన పరిశోధనకు గల   ఉపశాఖల్లో ఒకటిగా చెప్పవచ్చు. క్లుప్తంగా దీన్ని ఎన్నెల్పీ అందాము. ఎన్నెల్పీ అన్న  సంక్షిప్త నామం  న్యూరో లింగిస్టిక్ ప్రోగ్రామింగ్ (Neuro Linguistic Programming) అన్న  శాఖకు కూడా వాడతారు కానీ, ఈ వ్యాసం లో ఎన్నెల్పీ అంటే మాత్రం‌ సహజ భాషా  ప్రవర్తనం (బూదరాజు ఆధునికవ్యవహారకోశం  ప్రకారం ప్రాసెసింగ్ అంటే – ప్రవర్తనం, విశ్లేషణ) అన్న వివరణే వాడుకుందాం!
మళ్ళీ, అసలు ఎన్నెల్పీ అంటే ఏమిటి? అన్న ప్రశ్న వేసుకుందాం – బూదరాజు గారి పుణ్యమా అని, వాడుకలో ఉన్నా,లేకున్నా, ఒక సమానార్థకం దొరికింది కదా – దాన్ని ఒకసారి పరిశీలిద్దాం.’సహజ భాషా ప్రవర్తనం’ – ఇందులో సహజ భాష అంటే – మనుషుల సహజ భాష, కంప్యూటరు భాష కాదు. కనుక, లోతుల్లోకి వెళ్ళి విశ్లేషించకుండా, తేలిగ్గా అర్థమయ్యేలా చెప్పాలంటే-కంప్యూటరుకు మనం మాట్లాడుకునే భాష (లు) అర్థమయ్యేలా తర్ఫీదునిచ్చి, భాషా  ప్రవర్తనం సంబంధమైన పనులు  దానిచేత చేయించుకోడానికి దాన్ని సిద్ధం చేయడాన్ని ఎన్నెల్పీగా అర్థం చేసుకోవచ్చు. అలాంటి పనులేవి? అంటారా? ఇప్పుడు మీరీ‌ వ్యాసం చదువుతున్నారు అంటేనే మీరు ఎన్నెల్పీ ని ప్రత్యక్షంగానో, పరోక్షంగానో, ఎప్పుడో ఒకసారి ఉపయోగించిన వారే అయి ఉంటారు. దైనందిన ఆన్లైన్ జీవితంలో మనకి తెలియకుండానే  ఎన్నెల్పీ ని ఉపయోగిస్తూ ఉంటాము. ఉదాహరణకి, మీలో చాలామంది గూగుల్  ప్రతిలేఖిని (Transliterator, మళ్ళీ బూదరాజు గారే!)వాడే ఉంటారు – అది  ఎన్నెల్పీ ని ఉపయోగించే పనిముట్టు. అలాగే, మైక్రోసాఫ్ట్ వర్డ్ లోనో, మరెందులోనో, ఆంగ్లంలో‌టైపు చేస్తూ ఉంటే -మీరేదన్నా  ఒక పదాన్ని తప్పుగా రాస్తే, వెంటనే, కొన్ని పదాలను సూచిస్తుంది ఆ  మృదులాంత్రం‌(Software, ఈసారి మాత్రం బ్లాగర్లే!). ఒక్కోసారి, మీ వ్యాకరణాన్ని కూడా సరిచేస్తుంది.  గమనించారా? అది ఎన్నెల్పీ  కలిగించిన సౌకర్యం. జీఆర్‌ఈ వంటి పరీక్షల్లో మీకు ఆటోమేటిగ్గా  మీ గత జవాబు స్థాయిని బట్టి కొత్త ప్రశ్నలు పుడుతూ ఉంటాయి కద – అక్కడా కొంత ఎన్నెల్పీ ఉంది. అలాగే, భాషా పరిజ్ఞానాన్ని పరీక్షించేందుకు  సృష్టించే మల్టిపుల్ ఛాయిస్ ప్రశ్నల్లోనూ ఎన్నెల్పీ ఉపయోగించవచ్చు (ఎన్నెల్పీ ఉపయోగించకుండా కూడా చేయొచ్చు లెండీ!). మనందరం తరుచుగా రోజూ ఉపయోగించే గూగుల్ (పోనీ, బింగ్!) వంటి  శోధనా యంత్రాల్లో‌పైకి కనబడకుండా బోలెడు ఎన్నెల్పీ ఉంది (వివరంగా కావాలంటే, మరెప్పుడైనా!). ఈ రెండింటినీ తయారు చేసిన గూగుల్, మైక్రోసాఫ్టుల పరిశోధనా శాఖల్లో ఎన్నెల్పీ కి  హేమాహేమీలతో నిండిన పెద్ద పెద్ద గ్రూపులు ఉన్నాయి. ఇక్కడ  భాషా ప్రవర్తనం అంటే – రాత రూపంలో ఉన్న భాష మాత్రమే అని గ్రహించగలరు. మాట్లాడే భాష గురించి పరిశోధించే  శాస్త్రాన్ని – స్పీచ్ ప్రాసెసింగ్ అంటారు. రెంటి మధ్యా ఎంత దగ్గరి సంబంధం ఉందో, అంత దూరం కూడా ఉంది.
అసలెందుకు  దీనికి ఇంత ప్రాముఖ్యం? అంటారా?
మీరు గూగుల్ ట్రాంస్లేట్ వాడారా? మీరు ఒక భాషలో రాసిన వాక్యాలు మరో భాషలోకి మార్చిపెట్టే మృదులాంత్రం అది. ప్రస్తుతానికి ఐరోపా భాషలకి సుమారుగా పనిచేస్తుందనుకుంటాను. ఇతరత్రా భాషలకి ఇంకా అభివృద్ధి చెందుతూ ఉంది అని నాఅభిప్రాయం. ఎంచక్కా – మనం‌ఏదన్నా కొత్త ప్రాంతానికి వెళ్తే, అక్కడి భాష రాకున్నా కూడా, అవతల రోడ్లపై ఉన్న పేర్లేమిటో, అడ్రసులేమిటో, ఫలానా  చోట ఏం రాసి ఉందో – ఇదంతా మనకి ఏ ఆంగ్లంలోకో మారి తెలిసిపోతే ఎంత బాగుంటుంది? ఇదంతా నిజం చేసేందుకు పని చేసే ఎన్నెల్పీ ఉపశాఖను – ‘యాంత్రిక అనువాద ప్రక్రియ’ (Machine Translation, నా సొంత అనువాదం) అని చెప్పవచ్చు. దీని గురించి వివరంగా తరువాతెప్పుడన్నా రాసేందుకు ప్రయత్నిస్తాను. ఇప్పటి వ్యాసంలో అవన్నీ రాస్తే, గందరగోళం కలగడం  తప్ప ఏమీ అవదు!
అలాగే,  పది పేజీల వ్యాసం‌ఒకటి పరమ నెమ్మదిగా ‘సా….గి విసిగిస్తూంటే, ఎపుడన్నా – ‘అబ్బ! ఎవరన్నా ఇదంతా చదివి అసలు సంగతేమిటో చెప్పేస్తే బాగుండు’ అనిపించిందా? ఎన్నెల్పీ లోని  టెక్స్నిక్స్ ఉపయోగించి, దీన్ని సాకారం చేసే విధానాన్ని – ‘టెక్స్ట్ సమ్మరైజేషన్’ అంటారు. ఎన్నెల్పీ ప్రయోజనాల్లో ఇదీ ఒకటి.
మనకి గూగుల్ సర్చిలో రకరకాలుగా వెదికినా కావాల్సింది దొరకని సమయాల్లో ఎప్పుడో ఒకప్పుడు కలిగే ఆలోచన – ‘నేను ప్రశ్న ఇచ్చేస్తే, అదే వెదుక్కుని జవాబు మాత్రం నాకు చూపిస్తే ఎంత బాగుంటుంది?’ అని. ఈ సమస్య ను ఎలా పరిష్కరించాలి, అని శోధించే విభాగాన్ని – ‘క్వశ్చన్ – ఆన్సరింగ్’ (question – answering) అంటారు. దీని మూలాలూ ఎన్నెల్పీ లోనే.  సమాచార యుగంలో, టన్నుల కొద్దీ డేటా రోజూ కొత్తగా పుట్టుకొచ్చేస్తూ ఉంటే, పైన చెప్పిన మూడు ఉదాహరణల్లోని పరికరాలు ఎంత ఉపయోగపడతాయో : నేను మళ్ళీ ప్రత్యేకం చెప్పనక్కర్లేదనుకుంటాను. అందుకే, ఎన్నెల్పీ పరిశోధనలకు  ప్రాముఖ్యం!
ఎన్నెల్పీ అంటే – ఎక్కడో‌ఒంటిస్థంభం మేడలో నివసించే  యువరాణిలా కాదు. దాని పుట్టుక మొదలుకుని ఇప్పటిదాకా ఎన్నో   శాస్త్రాలతో కలిసి పనిచేస్తూనే ఉంది. ఉదాహరణకి కొన్ని – లింగ్విస్టిక్స్(Linguistics), స్టాటిస్టిక్స్(Statistics), ఇన్‌ఫర్మేషన్ సైన్స్(Information Science), కాగ్నిటివ్ సైన్స్(Cognitive Science), ఆల్గారిథంస్(Algorithms), డాటా మైనింగ్(Data mining) ఇలా, ఇలా ఎన్నో శాఖోపశాఖల మధ్య సంభాషణలలోనే ఎన్నెల్పీ ఎదుగుదల ఉంది.
ఈ వ్యాసంలో నిజానికి, ఎన్నెల్పీ ఎలా వచ్చింది? దీని పుట్టు పూర్వత్తరాలేమిటి? అసలు ఏది ఎన్నెల్పీ  కాదు? వంటి విషయాలు ప్రస్తావించలేదు. ఎన్నెల్పీ ఎందుకు సులువు కాదు? కంప్యూటరుకు భాష నేర్పడం ఎందుకు కష్టం? అన్న విషయం చర్చించలేదు. కారణాలు మూడు:- ఇలా చెప్పుకుంటూ పోతే, కలగాపులగమై, ఏం చెప్తున్నానో నాకర్థం కాదు (తెలుగులో ఇలాంటివి రాయడం అలవాటు లేక)… ఏం చదువుతున్నారో మీకర్థం కాదు (నా రాతలు చదవలేక)- సాంకేతికాంశాలపై వ్యాసం ఎలా రాయాలా? అన్నది నాకింకా  వంటబట్టలేదు. వీలువెంబడి, కొంచెం వివరంగా, అప్పుడప్పుడూ రాద్దాం అన్న ఆలోచన.
2007లో ఐఐఎస్సీలో మైక్రోసాఫ్టు రిసర్చి వారి సమ్మర్ స్కూల్ ఒకటి జరిగింది, ఎన్నెల్పీ పై. దేశవిదేశాల నుండీ, ముఖ్యంగా మైక్రోసాఫ్ట్ రిసర్చి విదేశీ శాఖల నుండి  శాస్త్రజ్ఞులు,వివిధ విశ్వవిద్యాలయాల  అధ్యాపకులు దీనిలో‌లెక్చర్లిచ్చారు. అప్పుడు  దానికి ఎంపికైన దాదాపు యాభైమంది స్టూడెంట్లలో నేనూ ఒక దాన్ని. అక్కడ  ఒక ఉపన్యాసంలో ఐఐఎస్సీ అసోసియేట్ డైరెక్టర్  డాక్టర్ ఎన్.బాలకృష్ణన్ (బాల్కీ గా ప్రసిద్ధులు) మాట్లాడుతూ, ఎన్నెల్పీ మూలాలను పదిహేడు-పద్దెనిమిదో‌శతాబ్దాలనాటి – లీబ్నిట్స్ , డీ కార్ట్ ల పరిశోధనల దాకా పట్టుకెళ్ళారు. ‘ఔరా!’ అనుకున్నానే కానీ, అప్పుడు ఆయన చెప్పిన పాయింటేవిటో గుర్తు రావట్లేదిప్పుడు. వెబ్ లో సరిగా సమాచారం దొరకట్లేదు. అయితే, వీళ్ళు ఆ  కాలంలో, భాషానువాదం చేసే యంత్రాల గురించి ఊహించారనుకుంటాను. మరెప్పుడైనా వివరాలు తెలిస్తే, మీకూ చెబుతాను.
ఇంతకీ, ఎన్నెల్పీ  ఆధునిక చరిత్ర అని చెప్పుకొస్తే, అది  ట్యూరింగ్ దగ్గర మొదలవుతుంది, నేను చదివినంతలో. ‘కంప్యూటింగ్ మెషినరీ అండ్ ఇంటెలిజెన్స్’ (Computing machinery and intelligence) అన్న తన వ్యాసంలో మనిషికీ-యంత్రానికీ మధ్య సంభాషణ నడిపినపుడు, యంత్రం‌మనిషిని బోల్తా కొట్టించి, తనతో మాట్లాడుతున్నది మరో మనిషని నమ్మించగలగడం – యంత్రం తెలివికి ప్రాతిపదికగా పేర్కొన్నారు. ఇది కాక, ఎన్నెల్పీ చరిత్రగా ఎటుచూసినా, యంత్రానువాద చరిత్రే కనిపిస్తుంది. ముప్పైలలో  ప్రతిపాదించిన  అనువాద ప్రకియ లో‌నిఘంటువు తప్పిస్తే మరేం లేదు. ఆపై మరొక ప్రతిపాదన వచ్చింది  – ఇందులో, నిఘంటువుతోపాటు ఎస్పరాంటో ఆధారంగా, కొంత వ్యాకరణాంశాలను కూడా  చేర్చారట. ఆపై, ఇక క్రమంగా ఎదుగుతూ, గూగుల్ అనువాద పరికరం  పుణ్యమా  అని ఇప్పుడు అందరికీ తెలిసింది. (ఈ భాగం లో రాసిన వివరాలు వికీ లంకె లోవి.[5])
అయితే, మనుషుల భాషను అర్థం చేసుకునే యంత్రాల గురించి మాట్లాడుకునేటప్పుడు -జాన్ సియర్లే  ప్రతిపాదించిన  చైనీస్ రూం కథ కూడా చెప్పుకోవాలి [3][4]. దీన్ని ‘ట్యూరింగ్ మెషీన్ ‘ వివరణను  ప్రశ్నిస్తూ పుట్టిన వాదన అనవచ్చేమో! ఒక యంత్రం మనిషితో చాలా తెలివిగా సంభాషణ నడపగలిగిందంటే, అది నిజంగా భాషని అర్థం చేసుకునే అలా ప్రవర్తిస్తోందా? లేకపోతే, ఏమాత్రం  మేధ అవసరం లేకుండానే ఇలాంటి యంత్రాన్ని సృష్టించవచ్చా? అన్న అంశం చుట్టూ తిరిగే వాదం‌ఇది. ఉదాహరణకి, ఒక చోట చైనీస్ లో జరిగే సంభాషణలూ, ఏ వాక్యానికి ఏది జవాబు చెప్పాలి? ఇటువంటి వివరాలన్నీ ఉన్న ఒక ‘డేటాబేస్’ లాంటిది ఉంది అనుకుందాము. ఏ ప్రశ్నకి ఏ జవాబు చూపాలి అన్నది ఒక  ప్రోగ్రాంలో కోడ్ చేయబడి ఉందనుకుందాం. సియర్లే    ఈ ప్రోగ్రాంతో సహా తలుపులు వేసుకుని లోపల  కూర్చున్నాడనుకుందాం. గది  బయట నుంచి, అతనికి   నుంచి చైనీస్   అభ్యర్థనలు వస్తూ ఉంటే  అతను ఈ ప్రోగ్రాం సహాయంతో వాళ్ళకి  జవాబులిస్తూ సంభాషిస్తాడన్నమాట. ఇప్పుడిక్కడ ఈ  ప్రోగ్రాం గానీ, సియర్లీ గానీ చైనీస్ లో నైపుణ్యం సాధించినట్లే నా? – ఇది ‘చైనీస్ రూం ఆర్గూమెంట్ ‘ గా పేరొందింది.
ఇక, మనుషుల్తో మాట్లాడుతున్నామా? అని భ్రమింపజేసే ప్రోగ్రాములున్నాయి. తొలితరం కృత్రిమ మేధ  పరిశోధనల్లో భాగంగా, ఇటువంటివి వెలువడ్డాయి. ఉదాహరణకి -ఎలిజా. ఎమ్మైటీ‌కి చెందిన జోసెఫ్ వీజన్బామ్  రూపొందించిన రొజేరియన్ సైకోథెరపిస్టు ను సిములేట్ చేసే  ప్రోగ్రాం ఇది. ఈ సైకోథెరపిస్టులు  సాధారణంగా, పేషంట్ల సమస్యలు వింటూ, వాటి గురించే, కాస్త  వాక్యాలు అటూ ఇటూ‌మార్చి  ప్రశ్నలు వేస్తూ‌ఉంటారట. ఎలిజా కూడా అలాగే, మనతో సంభాషించగలదు. ఉదాహరణకి – ‘నాకు తలనొప్పిగా ఉంది’ అన్నామనుకోండి, ‘అవునా, పాపం. ఎందుకు తలనొప్పిగా ఉంది?’… ఇలాగన్నమాట. తొలి తరం ఎన్నెల్పీ గా వీటిని కొన్నిసార్లు అభివర్ణించినా, నిజానికి వీటిలో ఎన్నెల్పీ లేదు. ఎలిజా కేవలం మనుషుల వాక్య నిర్మాణాల ఆధారంగా తయారు చేసిన కొన్ని మాదిరి వాక్యాలతో, మనం మాట్లాడిన వాక్యాల్లోని పదాలనే కాస్త అటూ,ఇటూ‌మార్చి, మనతో సంభాషిస్తూ ఉంటుంది. ఈ టెంప్లేట్ లు ముందే ప్రోగ్రాం‌కాబడి ఉంటాయి. ఇటీవలే ఒక పాత వ్యాసం చదివాను. అందులో, ఇటువంటి మూడు ప్రోగ్రాముల గురించి చెబుతూ (ఏలిజా,పారీ,రాక్టర్), వీటి మధ్య జరిగిన సంభాషణలను కూడా రాసారు. రెండు ప్రోగ్రాములు మానవభాషలో సంభాషించుకునే అద్భుత దృశ్యం నేడే చూడాలనుకుంటే, మొదటి రెఫరెంసులో చూడండి. వీటిలో రాక్టర్ కవిత్వం కూడా చెబుతుంది! అలాగే, ఆలిస్ అన్నది ఎలిజాకి  కజిన్ వంటిది. దీనిపై ఆధారపడ్డ కొన్ని బాట్లను  ఇక్కడ[2] చూసి సంభాషించవచ్చు. నిజానికి, ఇందాకే అన్నట్లు, ఈ ప్రోగ్రాముల్లో  కృత్రిమ మేధ అంటూ  ఉన్నది   చాలా స్వల్పం. అయినా కూడా,కొన్ని సందర్భాల్లో  మోసపోతారు లెండి మనుషులు, రాబర్ట్ ఎప్స్టీన్ గారిలా [6]. ఇలాంటి ఒక ఆధునికమైన ప్రోగ్రాం ఈయనతో ఆన్ లైన్ డేటింగ్ కోసం ప్రయత్నిస్తున్న అమ్మాయిలా చాట్ చేసింది. కొన్నాళ్ళు బానే గడిచింది కానీ, తరువాత్తరువాత, అవతలి వైపు నుంచి వస్తున్న జవాబులు చూసి, ఈయనకి అనుమానం కలిగి, ఒకరోజు  అర్థం పర్థం లేని రాతలేవో రాసి మెయిల్ చేశాడు. అయినా కూడా, జవాబులో ఎప్పట్లాగే తన జాబుతో సంబంధం లేని సంగతులని ప్రస్తావించడంతో అర్థమైంది ఆయనకు – తాను ఇన్నాళ్ళూ‌ఒక ప్రోగ్రాంతో సంభాషిస్తున్నాడని. కంప్యూటర్ జీవి అయిన ఆయనే మోసపోగలిగినప్పుడు,మామూలు మనుషులెంత చెప్పండి?
మళ్ళీ‌మొదటికొస్తే, ఎన్నెల్పీ చరిత్ర ఎలా చెప్పాలా? అని కొంత చదువుతూ ఉంటే, పైన చెప్పిన విషయాలు   చెప్పాలని తోచిం. కాబట్టి  – బహుశా, యంత్రానువాదమే ప్రాతిపదికగానే మొదలై ఉండొచ్చు ఈ శాఖ. కానీ, కాలక్రమంలో, పరిశోధనలు జరిగే కొద్దీ, దీని ప్రయోజనం ఇతర విషయాల్లోకీ వ్యాపించింది. ఉదాహరణకి ‌శోధనాయంత్రాలనే తీసుకొండి – ఇదివరకటి వ్యాసంలోనే అన్నట్లు, ఎన్నెల్పీ వల్ల వీటికి గల ప్రయోజనం అంతా ఇంతా కాదు. అదనమాట ప్రస్తుతానికి సంగతి. ఈ వ్యాసం రాయడానికి ఉపయోగపడ్డ వ్యాసాల లంకెలు కింద ఇచ్చాను. ఇవి కాక, ఈసారి వెనుకటిలా కాక, కొన్ని వికీ వ్యాసాలు  కూడా చదివాను. ఇంకా ఇంకా ఈ విషయం పై చర్చించే అవకాశం ఉంది కానీ…అదంతా చదివేందుకు నాకు సమయం చిక్కలేదింకా!‌
1.http://www.stanford.edu/group/SHR/4-2/text/dialogues.html
2.http://www.alicebot.org/
3.http://globetrotter.berkeley.edu/people/Searle/searle-con4.html
4.http://en.wikipedia.org/wiki/Chinese_room
5.http://en.wikipedia.org/wiki/History_of_natural_language_processing
6.’From Russia With Love: How I got fooled (and somewhat humiliated) by a computer’ http://drrobertepstein.com/downloads/FROM_RUSSIA_WITH_LOVE-Epstein-Sci_Am_Mind-Oct-Nov2007.pdf
ఈ మధ్యకాలంలో భారతీయ గృహహింస నిరోధక చట్టం సృష్టించిన వివాదం అంతా ఇంతా కాదు. ఆ చట్టం బాధిత స్త్రీలకు ఉపశమనం కలిగిస్తుందని సాధారణ ప్రజల అభిప్రాయం. అయితే దాని దుర్వినియోగంపై ప్రత్యేక దృష్టి సారించిన ఆకాశరామన్న గారు తన దృక్కోణాన్ని ఈ వ్యాసం ద్వారా మనతో పంచుకుంటున్నారు.
A,B అనే ఇద్దరు వ్యక్తుల మధ్య ఒక తగాదా వచ్చి పడింది. దాన్ని పరిష్కరించమని మరో వ్యక్తి దగ్గరకి వెళ్ళారు. ఆ వ్యక్తి ఒక నిబంధన ప్రకారమే తీర్పు ఇవ్వాల్సి ఉంటుంది. ఆ నిబంధన ఏమిటంటే, తన వద్ద ఉన్న నాణేన్ని ఎగరేసి… వచ్చిన ఫలితం “బొమ్మ” అయితే — తీర్పు Bకి “వ్యతిరేకంగా” ఇవ్వాలి, అతీర్పు Bకి విపరీతమైన నష్టాన్ని, కష్టాన్ని కలిగించేదైనా పట్టించుకోనక్కర్లేదు. ఫలితం “బొరుసు” అయితే —  తీర్పు A కి “ఎలాంటి నష్టం కానీ, కష్టం కానీ కలగకుండా” ఇవ్వాలి, వీలైతే అనుకూలంగా కూడా ఇవ్వచ్చు.
ఇదేం నిబంధనా? వచ్చిన ఫలితంతోగానీ, తప్పెవరిది అన్న నిజంతోగానీ సంబంధం లేకుండా Bకి వ్యతిరేకంగానే తీర్పువస్తుంది కాబట్టి దీనంతటి వివక్షాపూరితమైన నిబంధన ఇంకొకటి ఉండదు అని అంటారా..? సరే ఈ విషయాన్ని కాస్త పక్కనబెట్టి, స్త్రీల రక్షణకోసం చేయబడిన ఓచట్టాన్ని కాస్త పరిశీలిద్దాం.
గృహహింస నిరోధక చట్టం 2005 గృహహింస నిరోధక చట్టం ఒకసారి చదినవారు ఎవ్వరైనా, అసలు ఇలాంటి చట్టం ఒకటి రూపకల్పన చేయొచ్చా? చేసినా ఆమోదాన్ని పొందగలుగుతుందా అన్న సందేహాలు పొందకుండా ఉండడం అసంభవం. కానీ, ప్రస్తుత స్త్రీవాద ప్రపంచములో అది సాధ్యమేనన్న విషయం 2006 అక్టొబరులోనే అందరికీ అవగతమయింది.
అసలు గృహహింస అంటే ఏమిటి? ఈ చట్టం, స్త్రీలపై జరిగే శారీరక హింస, మానసిక హింస, లైంగిక హింస, ఆర్థికంగా జరిపే హింస, స్త్రీ ఆరోగ్యం, భధ్రతలకు విఘాతం కలిగించడం, కట్నము తెమ్మని వేధించడంలాంటివే కాకుండా, మాటలద్వారా కలిగే హింసను కూడా చేర్చి గృహహింస అనే పదానికి విస్తృతమైన నిర్వచనాన్ని కల్పించింది. ఇందులో బాదితురాలు కేవలం స్త్రీ మాత్రమే, ఆమె కుటుంబములోని ఏస్త్రీయైనా కావచ్చు. వారందరికీ ఈ చట్టం గృహహింసనుండి రక్షణ కల్పిస్తుంది. ఇవే కాకుండా ఇందులో ఉన్న అత్యంత ముఖ్యమైన ఆంశము ఏమిటంటే స్త్రీకి నివాసపు హక్కును కల్పించడం. అంటే, ఆమె ఉంటున్న ఇల్లు ఆమెది కానప్పటికీ అందులోనుండి ఆమెను పంపించే వీలు లేదు. ఈ చట్టం, ఇది వరకు జరిగిన హింసే కాదు, భవిష్యత్తులో హింస జరిగే అవకాశాన్ని కూడా పరిగణలోకి తీసుకుంటుంది. (Not only the actual abuse but also the threat of abuse too considered)
ఈ చట్టంపైనున్న అభ్యంతరాలేమిటి:
ఈ చట్టం అమలులోనికి వచ్చిన దగ్గరనుండి మొదలుకొని ఇప్పటి వరకూ దీనిమీద వెల్లువెత్తిన విమర్శలు బహుశా మరే చట్టం మీద వచ్చివుండవు. సామాన్యుడి దగ్గరనుండి అటార్నీ జనరల్ వరకూ ఈ చట్టాన్ని అందులోని కొన్ని ఆంశాలను తీవ్రంగా విమర్శించడం జరిగింది. అంతగా విమర్శలను ఎదుర్కొన్న ఈ చట్టంలో ఉన్న కొన్ని అంశాలు..
1. ఈ గృహహింస చట్టం ప్రకారం, స్త్రీ తాను చేసే ఆరోపణలకు ఎటువంటి సాక్షాధారం చూపించనవసరం లేదు. కేవలం ఆమె నోటిమాటనే సాక్షంగా స్వీకరించి, ప్రతివాదిని దోషిగా పరిగణిస్తుంది.  ఆవిడ ఏమి చెప్పినా, అది నిజం కాదని ప్రతివాది నిరూపించేంత వరకూ, అది నిజంగానే చెలామని అవుతుంది. అంటే స్త్రీలందరూ సత్యం మాత్రమే పలికే సత్య హరిశ్చంద్రుని ఆంశ అని, దానికి వ్యతిరేకంగా నిరూపించబడే వరకూ భావించాలన్నమాట. ఇది అత్యంత ప్రమాదకరమైన అంశం. మగవాడిని స్త్రీ దయాదాక్షిణ్యాల మీద బతుకమని చెప్పడంలాంటిది.
2. ఇందులో గృహహింసకు ఇచ్చిన నిర్వచనాన్ని పరిశిలిస్తే, శారీరక హింస, ఆర్థికంగా జరిగే హింసల్లాంటివి జరిగాయనో/జరగలేదనో నిరూపించ వచ్చు. కానీ మానసిక హింసను, మాటలద్వారా కలిగే హింసను నిరూపించడం దాదాపుగా కుదరక పోవచ్చు. ఆశ్చర్య కరమైన విషయమేమిటంటే, ఇటువంటి హింసలు స్త్రీలు నిరూపించలేకపోవడానికి కారణం వాటికి సరైన సాక్షాధారాలు చూపించడం కుదరకపోవడమే అని వాదించిన స్త్రీవాదులే, ఇప్పుడు అదే హింస జరగలేదని నిరూపించుకునే భాధ్యత పురుషుడిదే అని సెలవివ్వడం. కష్టం ఎవరికైనా కష్టమే కదా? మరి మగవారిపై ఎందుకంత వివక్ష?
3. ఈ చట్టం ప్రకారం, ప్రతివాది మీద కేసును భాదిత స్త్రీయే పెట్టనవసరంలేదు. ఎవ్వరైనా పెట్టవచ్చు. కావలసిందల్లా ఆ స్త్రీకి అది అవసరమని అవ్యక్తి భావిస్తేచాలు. అంటే, ఆమె బందువులు, స్నేహితులు, పక్కింటోల్లు, చివరకు ఆమె ప్రియుడు కూడా భర్త మీద గానీ, ఆ గృహంలోని మరోపురుషుడి మీద గానీ కేసును పెట్టొచ్చు. ఇంకోవిషయమేమిటంటే, ప్రస్తుతం వివాహబంధములో ఉన్న స్త్రీలే కాదు, విడాకులు పొందిన స్త్రీలు, సహజీవనం చేసే స్త్రీలు (Live – in relationships) కూడా ఈ చట్టాన్ని ఉపయోగించుకోవచ్చు. ఒకసారి, ఈరెండింటినీ కలిపి ఆలోచించండి, ఇవి పురుషుడి జీవితాన్ని ఎలాప్రభావితం చేస్తాయో? అసలు ఈ చట్టము దుర్వినియోగం జరుగుతుంది అంటే ఆశ్చర్య పోయే వారు బహుశా వీటిని చాలా కన్వీనియంట్‌గా విస్మరించడం జరుగుతోందని చెప్పొచ్చు.
4. ఈ చట్టములో ఉన్న ముఖ్య అంశాలలో ఒకటి స్త్రీకి నివాసపు హక్కును కల్పించడం. అంటే తాను నివసిస్తున్న ఇంటినుండి ఆమెను బయటకు పంపించే అధికారం ఎవ్వరికీ ఉండదు. అది అద్దె ఇల్లు అయినా సరే. ఒకానొక కేసులో సుప్రీం కోర్టు ఈ నివాసపు హక్కుపై స్పందిస్తూ, వివాహిత మహిళకు తన భర్త ఇంటిలోమాత్రమే అధికారం ఉంటుందని తేల్చిచెప్పి కొంత ఉపశమనాన్ని కలిగించడమే కాదు, ఈ చట్టం అత్యంత లోపభూయిష్టంగా కూర్చిన చట్టంగా (Losely drafted law) అభివర్ణించింది. దీన్ని స్త్రీవాదులు వ్యతిరేకించినా, సుప్రీం కోర్టు ముందు వారి ఆటలు సాగలేదు. మరో విషయం ఏమిటంటే, ఈ చట్టాన్ని ఉపయోగించి, ప్రస్తుతం జరుగున్న హింసనే కాదు, భవిష్యత్తులో జరిగే అవకాశమున్న హింసమీద కూడా చర్యలు తీసుకోవచ్చు. ఈ రెండింటినీ కలిపితే మగవారి హక్కులకు తీవ్రవిఘాతమేర్పడుతోంది. ప్రతివాది కారణంగా తనకు ముప్పు పొంచి ఉంది అని వాదించి, అతని సొంత ఇంటినుండి అతన్ని వెల్లగొట్టవచ్చు. అంతే కాదు, అతను ఆమె నివసించే పరిసరప్రాంతాలకు రాకుండా నిరోదించ వచ్చు. ఒకవేల అతను దీన్ని అతిక్రమించినట్లు రుజువైతే అది క్రిమినల్ కేసూవుతుంది. దానికి శిక్ష చాలా కఠినంగా ఉంటుంది.
5. అసలు వీటన్నింటికన్నా అతిపెద్ద దారుణమేమిటంటే, గృహహింస అంగానే భాదితులు కేవలం స్తీలు మాత్రమేనని, మగవారు ప్రతివాదులు మాత్రమే అనే అభిప్రాన్ని బలపరిచేలా ఒక చట్టం చేయడం. అసలు సిసలైన వివక్షకు నిదర్శనం. స్త్రీల హక్కులన్నీ మానవహక్కులే అనేవాళ్లు, పురుషుల హక్కుల విషయములో చూపించిన హ్రస్వదృష్టికి నిదర్శనం. ఇది అంతర్జాతీయ మనవహక్కుల నిభందనలకేకాదు, మన రాజ్యాంగములోని సమానత్వ సిద్దాంతాలను కూడా తుంగలో తొక్కుతోంది. ఇప్పటివరకు అంతర్జాతీయంగా జరిగిన అనేక పరిశోధనలలొనూ, అధ్యయణాలలోను తేలిన విషయమేమిటంటే, గృహహింస అనేది ఏఒక్కరికో సంభందించినది కాదు. స్త్రీలు, పురుషులు ఇద్దరూ గృహహింసకు లోనవుతున్నారన్నరని, స్త్రీలు మగవారితో సమానంగా, కొన్నిసార్లు మగవారికన్నా ఎక్కువ అగ్రెసివ్‌గా ప్రవర్తిస్తారని నిరూపించబడింది. శారీరకంగా స్త్రీ బలహీనురాలైనప్పటికి దాన్ని ఏదైన ఒక వస్తువుని విసరడము ద్వారా కానీ, మరేదైనా ఆయుధాన్ని ఉపయోగించడం ద్వారాకానీ స్త్రీలు అధిగమిస్తున్నారని తేల్చింది. మరి స్త్రీలనగానే బాధితురాలు, పురుషులు అనగానే హింసించే వారు అనడం వివక్ష కాక మరేమిటి? గృహహింస పట్ల, మగవారి పట్ల సమాజములో ఉన్న దృక్పథాన్ని (అపోహలను) అద్బుతంగా చిత్రీకరించిన ఈ విడియోని ఒక సారి చూడండి.

6. ఈ చట్టాన్ని దుర్వినియోగం చేసిన స్త్రీలకు ఎటువంటి శిక్షా ఉండదు. అంటే ఇది దుర్వినియోగం చెయ్యండని వారిని ప్రోత్సహించడమే. ఇవే కాదు, గృహహింస నిరోధక చట్టం గురించి ఇంకా చాలా రాయొచ్చు. విశేషమేమిటంటే చట్టం దుర్వినియోగమె కాదు, సద్వినియోగమే జరిగినా అది కొన్నిసార్లు మగవారి హక్కులకు తీవ్రవిఘాతం కలిగించడం అత్యంత శోచనీయం.
ఇప్పుడు మనం వ్యాసం మొదట్లో చెప్పుకున్న, నాణేన్ని ఎగరేసి తీర్పు ఇచ్చే నిభందనను ఒక సారి పరిశిలిద్దాం. ఇక్కడ ఉన్న గొప్పవిషయమేమిటంటే, A,B ఇరువురికీ తమకు న్యాయం చేయమని కోరే హక్కువుంది. కానీ మన చట్టములో ఆ అవకాశం ఉండదు. A,Bలిద్దరిలో ఎవ్వరైనా తమ మీద వచ్చిన ఆరోపణలు నిజమని తేలేవరకూ నిర్దోషిగానే ఉంటారు. కానీ ఘణత వహించిన ఈ స్త్రీ సంరక్షణ చట్టాలలో, కాదని నిరూపిన అయ్యే వరకూ మగాడు దోషే. నిర్దోషత్వాన్ని నిరూపించుకునే భాధ్యత అతనిదే. అంతే కాదు, దుర్వినియోగం చేసిన స్త్రీకి ఎలాంటి శిక్షా ఉండదు.
కాకపోతే, ఈ చట్టాలు మరీ బొమ్మ, బొరుసు వేసినట్టుగా కాకుండా ఒక పద్దతి ప్రకారం విచారణ జరిపేలా చేస్తాయి. కానీ, జెండర్ సెన్సిటివిటీ, స్త్రీల సమస్యల పట్ల అవగాహన అన్న పేరుతో మీడియాని, పోలీసులనూ స్త్రీవాదులు ఎప్పటికప్పుడు బ్రయిన్-వాష్ చేస్తూ ఉంటారు. వీరికి జెండర్ సెన్సిటివిటీ ప్రోగ్రాములు ఇస్తుంటారు. వారు కానీ పొరపాటున స్త్రీలు దీన్ని దుర్వినియోగ పరిచే అవకాశముంది అనో, లేదా మగవారిపై కుడా గృహహింస జరిగే అవకాశముంది కదా అనో అభిప్రాయాన్ని వ్యక్తపరిచితే, వారికి Gender Sensitivity లేదనితేల్చి పారేస్తారు. Gender Sensitivity మీద వారందరికీ అవగాహన ఉండాలని డిమాండు చేస్తారు. ఈ తరహా Gender Sensitivity లేదని వాపోయే స్త్రీవాదులను మనం తరచూ చుస్తూనే ఉంటం. అంటే వీరు వివక్షాపూరిత చట్టాలు రూపొందించడముతో ఆగడం లేదు, వివక్షాపూరిత వాతావరణాన్ని కూడా సృష్టిస్తున్నారు. ఇక మగాడికి న్యాయం ఎలా జరుగుతుంది (హీన పక్షం కనీసం అన్యాయం జరగకుండా ఎలా ఉంటుంది).
అందుకేనేమో రేణుకా చౌదరి ఒకానొక సందర్భంలో “It’s time for men to suffer” అంటూ జాతీయ ఛానెలులోనె చెప్పారు.
P.S: భారతదేశములో ఉండే మగాళ్ళందరికీ, ఆమాటకొస్తే గృహహింస నిరోధక చట్టంలాంటీ చట్టాలు అమలవుతున్న దేశాలన్నింటిలోని మగాళ్ళందరూ తప్పకుండా పాటించాల్సిందేమిటంటే, ” ఎట్టి పరిస్థితులలోనైనా సరే ఇల్లు కొనడం అనే పనిని మానుకోవాలి”. ఇల్లు అనేది మగాడి ఆస్తికాదు. అదెప్పుడో స్త్రీల ఆస్తిగా మారిపోయింది. నీది కాని దానికోసం నువ్వు కష్టపడి సంపాదించిన డబ్బును EMIలు కట్టడానికో, ఇల్లు కట్టడానికో వెచ్చించడం ఏమాత్రం వివేకవంతమైన పనికాదు.
So Never Buy A Home.
గత రెండు దశాబ్దాలనుండీ దేసంలో ప్రతీమూలా మార్మ్రోగుతున్న పదాలు “ప్రపంచీకరణ, పరిశ్రామీకరణ”. ఆ పదాలు వినగానే మనకి స్ఫురించేవి – కష్టాలు లేని ప్రజలూ, ఇబ్బడి ముబ్బడిగా ఉద్యోగాలూ, సుఖశాంతులు గట్రా. అయితే వాటితోపాటుగా వచ్చే అనర్ధాల గురించి ఎక్కువగా ఎవరూ ఆలోచించలేదు. ఆ దృక్కోణంలో ఆలోచించిన కేక్యూబ్ వర్మ గారు మనకందిస్తున్న వ్యాసం ఇది
నేను మీముందుంచుతున్న ఈ అంశాలన్నీ మనందరికీ ఎరుకలో వున్నవే. గణాంకాల పట్టికల ద్వారా మిమ్మల్ని ఒప్పించే ప్రయత్నం చేయడానికి నేను ఆర్థిక వేత్తను కాదు కాబట్టి మీకా భయం అక్కర్లేదు. ఏదో మనసుకు నచ్చినది లేదా నచ్చని అంశాలపై నాలుగు వాక్యాలు రాసుకునే నాకు ఈ బాధ్యతను భరద్వాజ్ గారు అప్పగించడం, నాకున్న వ్యాసరచనంటే భయం చేత ఈరోజు వరకు ఇది మొదలు కాలేదు. అయినా నామీద అభిమానంతో మరల ఆయన గుర్తుచేయడంతో నాకున్న సామాజిక అనుభవం మేరకు మీతో ఇలా మాటాడే ప్రయత్నం చేయ సాహసిస్తున్నా.  గత రాజీవ్ గాంధీ ప్రభుత్వంలో ఆర్థిక మంత్రిగా వుండి ఆ తరువాత ప్రధాన మంత్రిగా అయిన పి. వి. గారి పాలనా కాలంలో ఆర్థిక మంత్రిగా చేసి ఆ తరువాత గత ఏడేళ్ళుగా ప్రధానిగా పాలన చేపట్టిన మన్మోహంసింగ్ గారు ప్రధానంగా ప్రపంచీకరణ, గ్లోబలైజే్షంపదాలను మనకు బాగా దగ్గర చేసిన వారు. వీరంతా సంస్కరణలను అమలుచేయ కంకణం కట్టుకొని భారత దేశ రూపు రేఖలను పూర్తిగా మార్చేస్తామన్న హామీతో పనిచేసిన వారు. అలాగే రాష్ట్ర ప్రభుత్వ విషయాలకు వస్తే చంద్రబాబు నాయుడుగారు మన రాష్ట్రంలోను, అలాగే దిగ్విజయ్సింగ్ మధ్యప్రదేశ్ లో, ఒరిస్సాలో నవీం పట్నాయక్, నరేంద్రమోడీ దేశ వ్యాపార రంగ ఆయువు పట్టైన గుజరాత్ లలో నమూనా రాష్ట్రాలుగా సంస్కరణలను త్వరితగతిన అమలు చేయడానికి ప్రయత్నించిన ముఖ్యమంత్రులు. వీరిలో బాబు, సింగ్ లు తప్ప మిగిలిన ఇద్దరు అధికారంలో వున్నవారే. అలాగే ఇంకొక ఆశ్చర్యకరమైన అంశం పూర్తి విరుద్ధమైనది ఎర్రజెండా నీడలో పాతికేళ్ళుగా బెంగాల్ ను ఏలుతున్న మాజీ మరియు ప్రస్తుత ముఖ్య మంత్రులు అత్యంత నియంతృత్వధో్రణిలో అమలు చేయడానికి తీవ్రంగా ప్రయత్నించడం. వీరి విషయంపై రాస్తే అది మరో పెద్ద వ్యాసం అవుతుంది. కాబట్టి అసలు విషయానికే వస్తా.
మన సమాజాన్ని ఇంతవరకు అధ్యయనం చేసిన పెద్దలంతా వ్యవసాయాధారిత ఆర్థిక రంగంతో ముడిపడి వున్నది గానే గుర్తించారు.  అలాగే నెహౄ గారు కూడా స్వాతంత్ర్యం వచ్చిన తదుపరి పాలనా పగ్గాలు చేపట్టగానే సోవియట్ సమాజంలోని ప్రణాళికలను ఆదర్శంగా మొదటి పంచవర్ష ప్రణాళికలో వ్యవసాయరంగానికే అధిక ప్రాధాన్యతనిచ్చారన్నది ఇప్పటికీ మననకు పాఠ్యాంశంగా వుంది. ఆ తరువాత నుండి జరిగిన పరిణామాలు, అమలు కాని భూసంస్కరణల వలన, మార్కెట్ సదుపాయం లేకపోవడం వలన పెరిగిన డిమాండ్ కు తగ్గ లాభాలార్జించే అవకాశాలు లేక రైతు తీవ్రమైనన సంక్షోభాన్ని మొదటినుండి ఎదు్క్కొంటూనే వున్నాడు. దీనికి కునికే నక్కపై తాటిపండు పడినట్లుగా సంస్కరణల పేరుతో దేశాన్ని ఇరవైఒకటో శతాభ్దానికి తీసుకు పోతామన్న పాలకులు ఈ రంగాన్ని పూర్తిగా విస్మరించారు. తద్వారా నలుగురికీ అన్నం పెట్టే రైతే ఆత్మహత్త్య చేసుకోవడం సమాజం సిగ్గుపడాల్సిన విషయం. మహారాష్ట్రలోని విదర్భ మొదలు మన రాష్ట్రం వరకు చూస్తే గత పదిహేనేళ్ళలో సుమారు  లక్షమందికి పైగా ఆత్మ హత్య లకు పాల్పడ్డారు. దీనికి కారణం ప్రపంచీకరణ మోజులో వ్యవసాయ రంగమెదుర్కొంటున్న సంక్షోభం పట్ల పాలకుల నిర్లక్ష్యమే. కారణమేమంటే ప్రైవేటు పెట్టుబడిదారులకు, విదేశీ కంపెనీలకు అప్పనంగా భూములను అప్పగించడంతో పాటు దేశీయ ఎరువుల ఉత్పత్తి రంగాన్ని దివాళా తీయించి తమ పెట్టుబడులతో విదేశాలలో ఎరువుల ఉత్పత్తి చేయడం వాటిని దిగుమతిచేసుకొని అత్యధిక లాభాలకు అమ్ముకోవడం ద్వారా వ్యవసాయ పెట్టుబడులు పెరిగి బ్యాంకులు బడా పారిశ్రామిక వేత్తలకు, భూస్వాములకు అప్పులిస్తూ సామాన్య రైతును పట్టించుకోక పోవడం ద్వారా వడ్డీ వ్యాపారుల కోరలకు చిక్కి,  పండిన పంటకు మార్కెట్ సదుపాయం లేకపోవడం, తరువాత నీటిపారుదల సౌకర్యం సరిగా లేక వర్షాధార మైన వ్యవసాయం కారణం కావడం, విద్యుత్ బిల్లుల మోత, భూగర్భ జలాలు అండుబాటులో లేకపోవడం వంటి మౌలిక సదుపాయాల కొరత కారణంగా వ్యవసాయం కడుభారమై ఆత్మాభిమానం కల రైతుకు చావు తప్ప మరో మార్గం లేకుండా పోయింది. దీనికంతటికీ కారణం భూసంస్కరణలు అమలు కాకపోవడం, కొద్దిమంది భూస్వాముల చేతిలో భూమి హక్కు కేంద్రం కావడం కారణం. వ్యవసాయం తప్ప మరో పని చేతకాని జనం అధికంగా వున్నందున, అత్యల్ప కమతాదారులు, కౌలు రైతులు కావడంతో ఇప్పటికే సగానికి పైగా భూమి సేద్యానికి  దూరమై కొద్ది కాలంలోనే తీవ్రమైన ఆహార కొరతను ఎదుర్కోబోతునాం.
ఈ మధ్య కాలంలో ప్రవేశ పెట్టిన జాతీయ ఉపాధి హామీ పధకం ద్వారా కూలీ రేట్లు పెరగడం దేశంలో ధన ప్రవాహం అధికంగా జరిగింది. ఇది కూడా సామాన్య రైతుకు కూలీ రేట్లు పెరగడం భారమైంది. వలసల నివారణ పేరుతో పెట్టిన పధకం అవినీతి చెదపట్టి చేరాల్సిన చోటికి చేరక వలసలు తగ్గలేదు సరికదా ఇది వేరే సంక్షోభాలకు ఆలవాలమైంది.
ప్రపంచీకరణ, సరళీకరణల పుణ్యమా అని దేశమంతా పెరిగిన ఎలక్ట్రానిక్ వాడకం, వస్తు వ్యామోహం, టీవీ చానళ్ళ ప్రచార ప్రభావం వలన ప్రతి ఒక్కరు విలాస వస్తువులవైపు మొగ్గు చూపడం ద్వారా తమకున్న పరిధి దాటి పెరిగిన ఖర్చులతో అప్పుల పాలై కుటుంబాలు రోడ్డున పడుతున్నాయి. మామూలు కంటితోచూస్తే అంతా సుఖంగా బతుకుతున్నట్లే అగుపిస్తారు. మధ్య తరగతి జీవులు పెరిగిన ధరల ప్రభావంతో ఎటూ పాలుపోని స్థితికి లోనై మునుపటికంటే సంక్షోభజీవితాన్ని అనుభవిస్తున్నారు. టూరిజమొక్కటే నేటి అభివృద్ధి నమూనాగా తీసుకున్న పాలకులు తద్వారా వచ్చిన సామాజిక మార్పులను సరిగా గుర్తించక వ్యక్తిగత నైతిక పతనానికి దారితీసిన పరిస్థితులతో ఓ పెద్ద అగాధాన్ని సృష్టించారు. డబ్బు సంపాదించే మార్గాన్వేషణలో పడిన వారు ఎంతటి నీచానికైనా ఒడిగట్టే విధంగాను, దానికి సమాజం మౌనంగా భరించే స్థితికి నెట్టబడ్డారు. ప్రైవేటు బ్యాంకుల కుంభకోణాలు, టెలికాం కుంభకోణాలు, మొన్నటి 2ఘ్ స్పెక్ట్రం కుంభకోణందాకా, చివరకు దేశ రక్షణ వ్యవస్థలో బోఫోర్స్ దగ్గరనుండి, శవపేటికలు దాకా, ముంబయిలో హౌసింగ్ కుంభకోణం వరకు ఎంత పెద్దయెత్తున అవినీతి జరిగినా కిమ్మనకుండా దాచిపెట్టే పాలకులు, ప్రశ్నించే తీరికలేని జనంతో ఆర్థిక వ్యవస్థ అతలాకుతలమవుతున్నదన్నది వాస్తవం.
అలాగే ఈ దేశంలో మొదటినుండి మనుషులుగా, వారూ సమాజంలో భాగస్వాములుగా గుర్తించబడని వారు ఆదివాసీ జనం. దేశ ప్రగతికి మూలాలైన ఖనిజ సంపద, జలవనరులు కలిగిన ప్రాంతాన్ని నిర్లక్ష్యం చేయడమే కాకుండా వారికి అనాదిగా వున్న భూమి హక్కులను కాలరాస్తూ తీసుకు వచ్చిన సెజ్ చట్టం ద్వారా ఆయా ప్రాంతాలను ప్రైవేటు పెట్టుబడిదారులకు, విదేశీ కంపెనీలకు ధారాదత్తం చేస్తూ వారి ఉనికిని ప్రశ్నార్థకం చేస్తు్న్నారు. దేశీయ వనరులను ఇక్కడి ప్రజల అవసరాలకు అనుగుణంగా ఉపయోగించే అవకాశాలను అణ్వేషించకుండా అత్యల్ప ధరలకు ఖనిజ వనరులను అమ్ముకోజూస్తూ తద్వారా పాలకుల స్వీయ సంపదలు పెంచుకునే ప్రయత్నం చేస్తున్నారు. దీనిని వ్యతిరేకించే వారిని తీవ్రంగా అణచివేయ పయత్నాలు ముమ్మరం జేస్తున్నారు. దీని వలన అడవిపై గిరిజనుల హక్కులను హరించడంతో పాటు పర్యావరణ పరంగా దేశం సంక్షోభంలో పడుతోంది.
రోడ్ల నిర్మాణమొక్కటే అభివృద్ధి నమూనాగా చూపిన పాలకులున్న దేశం మనది. అలాగే చేపట్టిన అభివృద్ది నమూనాలన్నీ ప్రపంచబ్యాంకు ఆర్థిక వేత్తల కనుసన్నలలో చేపట్టడం వలన దేశీయ పరిస్థితులకనుగుణంగా జరగకపోవడం ప్రధాన కారణం. కొత్తగా చేపట్టిన భారీ పరిశ్రమలంటూ ఏమీ లేవు గత రెండు దశాబ్ధాలుగా. వున్నవన్నీ ఎం. ఎం. సీ. ల చేతిలోకి వెళ్ళిపోయాయి. దాంతో దేశీయ పెట్టుబడి దారులు తీవ్రమైన నష్టాలలోకి నెట్టివేయబడ్డారు. ఓ పది మంది చేతులలోకి మొత్తం పారిశ్రామిక రంగం కేంద్రీకృతమైపోయింది.
అలాగే విద్యారంగం ప్రభుత్వం చేతులలో నుండి కార్పొరేట్ వర్గం చేతుల్లోకి పోయి విద్య సామాన్యునికి అందని ద్రాక్షయింది. అలాగే దేశీయంగా పెరిగిన ఇంజినీరింగ్ విద్యకు సరైన అవకాశాలు లేకపోవడంతో యువత తీవ్ర నిరాశా నిస్ఫృహలకు లోనవుతోంది. కంప్యూటర్, సాఫ్ట వేర్ రంగాలలో వెల్లువలా వచ్చి పడిన అవకాశాలు ఓ దశాబ్ధం కూడా గడవకముందే అంతర్జాతీయ ఆర్థిక సంక్షోభాల కారణంగా కలలన్నీ కల్లలైపోయాయి. విద్యారంగంలో చేపట్టాల్సిన సంస్కరణలను పాలక వర్గం కార్పొరేట్ వర్గానికి లాభాలు తెచ్చేందుకే సాయపడేట్టు చేయడంతో ప్రభుత్వ విద్యారంగ వ్యవస్థ కుప్పకూలి అట్టడుగు ప్రజానీకానికి ఉన్నత  విద్య దూరమైంది.
అదేవిధంగా ఆరోగ్యరంగం కూడా కార్పొరేటీకరించబడి ప్రజారోగ్య వ్యవస్థ క్షీణదశకు చేరుకుంది. వేలాదిమంది ప్రజలు అంటురోగాల బారిన, మలేరియా వంటి వ్యాధుల బారిన పడి మరణిస్తున్నారు. కార్పొరేట్ రంగానికి వత్తాసుగా ఆరోగ్యశ్రీ వంటి పధకాలుపయోగపడ్డాయి. ఇప్పటికీ శిశుమరణాలలో మనం రికార్డులకు దగ్గరగానే వున్నామన్నది సిగ్గుపడకుండా ఒప్పుకోక తప్పదు. ఇదంతా సంక్షేమ రాజ్యం భావన నుండి పాలక వర్గం దూరం కావడమే కారణం.  చేనేత రంగంలోని ఆర్థిక సంక్షోభం మూలంగా ఆత్మహత్యలకు కొదవలేకుండా పోయింది. ప్రపంచీకరణ వలన విదేశీ వస్త్రాల దిగుమతులు పెరిగి వీరి ఉత్పత్తి వ్యయంకూడా రాని విధంగా మారిన పరిస్థితులలో ఎగుమతులు లేక దేశీయ మార్కెట్ లో సరైన ప్రోత్సాహం లేక తీవ్ర సంక్షోభంలో పడిపోయింది. అదేవిధంగా చేతి వృత్తుల పరిశ్రమలన్నీ దెబ్బతిని కూలీలుగా మారిపోవడంతో శ్రమ అత్యంత చౌకైన సరుకుగా మారి జీవన భద్రత లేక జనం అల్లాడుతున్నారు.
ఇలా అన్ని రంగాలను సంక్షోభంలోకి నెట్టిన ప్రపంచీకరణ వలన సమాజం ఆర్థికంగా, సామాజికంగా, నైతికంగా పతనానికి దారితీసిందని నా అభిప్రాయం. మార్పు అన్నది సమాజ అభివృద్దికి దోహద పడే విధంగా వుండాలని ఓ సామాన్య పౌరునిగా ఆశిస్తూ…
తమిళనాడు శివాలయాలకి పుట్టిల్లు అంటే అతిశయోక్తి కాదేమో. అక్కడ వున్నన్ని విశాలమైన, అద్భతమైన, అపురూపమైన కళా సంపదతో కూడిన దేవాలయాలు ఇంకెక్కడా కనబడవు. దీనికి ముఖ్య కారకులు తమిళనాడు పాలకులైన చోళ, పాండ్య చక్రవర్తులు అభినందనీయులు. ముఖ్యంగా చోళులు. శివుని పట్ల తమకు గల అత్యంత భక్తి ప్రపత్తులకు నిదర్శనంగా ఈ దేవాలయాలకోసం వారు ఖర్చుపెట్టిన డబ్బు అపారం, వెలకట్ట లేనిది. ఇన్ని తరాల తర్వాత కూడా మనమీ విశాలమైన దేవాలయాలను ఇంత భక్తి శ్రధ్ధలతో దర్శించి పులకితులమవుతున్నామంటే, ఆ శిల్ప సౌందర్యానికి ముగ్ధలమవుతున్నామంటే, వీటిద్వారా చరిత్ర పుటలను తిరగేస్తున్నామంటే వారు ఖర్చుపెట్టిన ప్రతి దమ్మిడీ వెలకట్టలేనిదేకదా.

ఇన్ని వేల ఏళ్ళనుంచీ శివనామ స్మరణతో మారు మ్రోగుతున్న ఆ ఆలయాల దర్శనం మన పూర్వ జన్మ సుకృతం. అవకాశంవున్నవారు తప్పనిసరిగా దర్శించాల్సిన కోవెలలివి. అలాంటి ఎన్నో కోవెలలో ఒకటి నటరాజస్వామి వేంచేసిన, పంచ భూత శివ క్షేత్రాలలో ఆకాశ క్షేత్రంగా పేరు పొందిన చిదంబరం.
నటరాజస్వామి ఆనంద తాండవం చేసే ఈ ప్రదేశానికి కోయిల్, తిల్లయ్ వగైరా రకరకాల పేర్లు. ఇదివరకు ఈ ప్రదేశంలో తిల్లయ్ వృక్షాలు ఎక్కువగా వుండేవట. అందుకని ఆ పేరు. ఇక్కడ ప్రణవ మంత్రమైన ఓంకారానుగుణంగా నటరాజ స్వామి నర్తిస్తారు. పంచాక్షరీ సారమైన తన నృత్యం ద్వారా నటరాజ స్వామి సృష్టి, స్ధితి, లయ, సమ్మోహనం, ముక్తి అనే ఐదు క్రియలను ఉద్దీపనం చేస్తారు.
ఈ ఆలయానికి నాలుగువైపులా నాలుగు ఉన్నతమైన గోపురాలు పైన 13 పెద్ద రాగి కలశాలతో విశాలమైన వాకిళ్ళతో, అపురూపమైన శిల్ప సంపదతో అలరారుతూ వుంటాయి.
ఈ దేవాలయంలో ఐదుభాగాలున్నాయి – చిత్రాబంళం, పొన్నాంబళం, పెరంబళం, నృత్తసభ, రాజ సభ. చిత్రాంబళంలో నటరాజస్వామి కొలువై వున్నాడు. చిత్రాంబళానికి ముందు వున్నది పొన్నాంబళం. ఇక్కడ రోజుకి ఆరుసార్లు స్ఫటిక లింగానికి అభిషేకం చేస్తారు. పెరాంబళం అంటే దేవ సభ. ఇక్కడ ఉత్సవ విగ్రహాలు వుంటాయి. నృత్యసభలో స్వామి అపురూపమైన ఊర్ధ్వతాండవ నృత్యం చేశారు. ఇక్కడ స్వామి నృత్య భంగిమ విగ్రహం ప్రతిష్టించబడింది. రాజ సభ వెయ్యి స్తంబాలతో అలరారుతున్న సుందరమైన మండపం. ఇక్కడే ఆదిశేషుని అవతారమైన పతంజలి ఋషి తన శిష్యులకు వ్యాకరణ సూత్రాలను బోధించారు. ఆణి, మార్గళి మాసాలలో పది రోజులపాటు జరిగే ఉత్సవాలలో తొమ్మిదవ రోజు స్వామిని ఇతర దేవతలను ఐదు రధాలలో ఊరేగించిన తర్వాత ఇక్కడ విశ్రమింప చేస్తారు. మర్నాడు పూజాదికాల తర్వాత మధ్యాహ్నం స్వామిని, అమ్మవారిని నాట్యరీతిలో చిత్రాంబళానికి తీసుకు వెళ్తారు. ఈ వైభవాన్ని చూసితీరవలసినదేగానీ మాటలలో చెప్పనలవికాదంటారు చూసిన భక్తులు.
ఇక్కడ అమ్మవారు శివ కామ సుందరీదేవి. వెలుపలి ప్రాకారంలో ఈవిడకి ప్రత్యేక ఆలయం వున్నది. ఇక్కడే చిత్రగుప్తుని మందిరమున్నది. ఈ ఆలయంలోని శిల్పకళ, చిత్రకళ బహు సుందరం.
నటరాజ ఆలయంలో తప్పక చూడవలసిన స్వామి మూలాట్టనేశ్వరార్. ఈయన స్వయంభూ. ఈ స్వామికి ఈ పేరు రావటానికి కారణం అర్ధరాత్రి   పూజ తర్వాత ఇతర శివ క్షేత్రాలలో గల స్వామి శక్తి యావత్తు ఇక్కడి లింగంలోకి వచ్చి లీనం కావడమేనని చెబుతారు. ఇక్కడ అమ్మవారు  ఉమాదేవి. 8 అడుగుల ఎత్తు వున్న ముక్కురుని వినాయకర్, ఏడు చేతులతో నాట్య భంగిమలో వున్న కర్పగ వినాయకుడేకాకుండా, ఇంకా అనేక దేవీ దేవతామూర్తుల ఉపాలయాలు, విగ్రహాలు చూడదగ్గవి.
ఆలయ విశేషాలు
నటరాజ స్వామి ఎదురుగా నిలబడి ఎడమ వైపు తలతిప్పితే వరదరాజ స్వామి కనబడతాడు. ఒకేచోట నుంచుని శివ కేశవులను దర్శించుకునే అవకాశం బహుశా ఈ ఆలయంలో మాత్రమే వున్నదేమో.
చిదంబరం దేవాలయం సరే.. మరి చిదంబర రహస్యం ఏమిటో తెలుసుకోవాలనుకుంటున్నారు కదా. ఆ రహస్యం చెప్పేస్తున్నా….
గర్భ గుడిలో నటరాజస్వామికి కుడి ప్రక్కన ఒక చిన్న ద్వారం వుంది. దానికి తెర వేసి వుంటుంది. ఇక్కడ గోడలో ఒక విశిష్ట యంత్రం బిగించబడి వుందని చెప్తారు. అది ఏ యంత్రమో ఎవరికీ తెలియదు. దాని పైన ఎప్పుడూ దట్టమైన చందనం పూసి వుంటుంది. దానిని ఎవరూ తాకరాదు. ప్రధాన అర్చకుడు మాత్రం రాత్రి వేళ తలుపులు వేసి ఆ యంత్రానికి పూజ చేస్తారు. ఇంకెవరికీ పూజ చెయ్యటానికేకాదు పూజా సమయంలో చూడటానికి కూడా అనుమతి లేదు. అయితే ఆసక్తిగల భక్తులు అక్కడి వూజారిని అడిగి రూ. 50 టికెటు తీసుకుంటే కిటికీగుండా కొద్ది దూరంనుంచి ఆ యంత్ర దర్శనానికి అవకాశం వుంటుంది.. ఆ సమయంలో ద్వారానికి వున్న తెర తొలగించి హారతి వెలుగులో కొద్ది క్షణాలు మాత్రం ఆ యంత్ర దర్శనానికి అవకాశం కల్పిస్తారు. ఆ యంత్రంపై బంగారు బిల్వ పత్రాల మాలలు కనబడుతాయి.. ఆ కొద్ది క్షణాల దర్శనంలో ఎవరి అనుభూతులు వారివి.. ఎవరి భక్తి పారవశ్యం వారిది. ఇంతకీ ఆ స్ధలంలో ఏమి వున్నట్లు? చూసిన భక్తులకు ఏమి కనిపించినట్లు? ఎవరికీ అంతుబట్టని రహస్యం. ఇదే చిదంబర రహస్యం. అయితే విజ్ఞులుమాత్రం ఈ రహస్యం నిరాకారుడైన దేవ దేవుని ఉనికిని సూచిస్తుందనీ, చిత్ + అంబరం అంటే జ్ఞానాకాశాన్ని, అనంతాన్ని వెల్లడిస్తుందని, ఎవరి అంతరంగ భావాలననుసరించి వారికి ఆ రూపంలో నిరాకారుడైన స్వామి దర్శనమిస్తారని తెలుయజేస్తుందని చెబుతారు.
హమ్మయ్య! రహస్యం తెలిసిపోయిందికదా. ఇంక చిదంబరంలోనూ,చుట్టుపక్కలా చూడదగ్గ ప్రదేశాల గురించి తెలుసుకుందాము.
చిదంబంరంలో ఇతర దర్శనీయ స్ధలాలు
తిల్లయ్ కాళి ఆలయం
ఈ ఆలయానికి సంబంధించిన ఒక కధ.. ఒకసారి శివునికీ, శక్తికీ మధ్య నాట్య పోటీ జరిగింది. దానిలో ఓడిన శక్తిని తిల్లయ్ సరిహద్దులలో వుండవద్దని స్వామి శాసించారు. అందుకే ఆలయానికి ఉత్తరంగా ఒకటిన్నర కిలోమీటర్ల దూరంలో ఈవిడ ఆలయం వుంటుంది. ఇక్కడ శక్తి ఉగ్రరూపంలోను, శాంత రూపంలోను ఒకే ప్రాంగణంలో రెండు వేరు వేరు ఆలయాల్లో కొలువై వుంది. ఉగ్ర రూపం విగ్రహం మొత్తం కుంకుమతో అలది కళ్ళు కాటుకతో తీర్చిదిద్దారు.
పాశుపతేశ్వర ఆలయం
కాళీ ఆలయం నుంచి అన్నామలైనగర్ లో వున్న ఈ ఆలయానికి ఆటోలో 25 నిముషాల ప్రయాణం. నటరాజ ఆలయంనుంచీ ఈ రెండు ఆలయాలనూ చూసిరావటానికి ఆటోకి 140 రూ. తీసుకున్నాడు. శివుడు అర్జునునికి పాశుపతాస్త్రాన్ని ఇచ్చిన ప్రదేశం. ఇక్కడ శివుణ్ణి వేటగాని రూపంలో ప్రతిష్టించారు. అమ్మవారు నల్లనాయకి.
అన్నామలై యూనివర్సిటీ
ప్రసిధ్ధి పొందిన అన్నామలై యూనివర్సిటీ భవనాలను పాశుపతేశ్వరాలయానికి వెళ్ళే త్రోవలో చూడవచ్చు.
పిచ్చవరం
చిదంబరానికి 15 కి.మీ. ల దూరంలో వున్న పిక్నిక్ స్పాట్ ఇది. ఇక్కడి ప్రకృతి అందాలు ఆస్వాదించాలంటే సముద్రం బ్యాక్ వాటర్స్ లో వున్న బారులు తీరిన తిల్లయ్ వృక్షాల మధ్యనుంచి బోటు షికారు తప్పనిసరి. ఈ వృక్షాల వల్లనే ఆ మధ్య వచ్చిన సునామీని ఈ ప్రాంతం తట్టుకుందట. లేకపోతే నామరూపాలు లేకుండా పోయేదిట. వీటికి ఇంకో పేరు అండిలయ్ సుర పొన్నయ్. బొటానికల్ పేరు రెజోఫరా ఎపిక్యులేటా. ఇద్దరికి ప్రత్యేక బోటు గంటకి 90 రూ. లు. మనుషులు, సమయం, సీజన్ బట్టి రేట్లు మారుతాయి. ఇక్కడికి కూడా ఆటోలో వెళ్ళిరావచ్చు (250 రూ.) బస్సుస్టాండునుంచీ గంటకోబస్సు కూడా వుంది. నటరాజ ఆలయంముందునుంచి వెళ్ళే ప్రతి బస్సూ బస్ స్టాండుకి వెళ్తుంది.
రవాణా సౌకర్యాలు
చిదంబరంలోని ఈ ఆలయం చేరుకోవటానికి రవాణా సౌకర్యాలు బాగున్నాయి. చెన్నై, తిరుచిరాపల్లి మెయిన్ రైల్వే లైనులో చిదంబరం స్టేషనులో రైలు దిగితే ఒక కిలో మీటరు దూరంలో ఆలయం వుంది. తమిళనాడు రాష్ర్టంలోని వివిధ ప్రదేశాలనుంచి బస్సు సౌకర్యం కూడా వుంది.
ఇతర సౌకర్యాలు
వసతికి నటరాజస్వామి ఆలయ సమీపంలోనే హోటళ్ళున్నాయి. అద్దె రూ. 300 నుంచీ పైన. చాలాహోటల్స్ లో రూమ్ సర్వీసు వుండదు. భోజనానికి ఆలయ సమీపంలోనే కుమరన్ భవన్ (మధ్యాహ్నం 12-30 నుంచీ 3 గం. ల దాకా మాత్రమే భోజనం దొరుకుతుంది – మిగతా సమయాలలో టిఫెన్లు మాత్రమే వుంటాయి), హోటల్ శ్రీ కృష్ణా వున్నాయి (ఇక్కడ మధ్యాహ్నం కూడా భోజనం వుండదు అయితే రైస్ ఐటమ్స్ లభిస్తాయి).
తమిళనాడులో ఏ ఆలయంలోనైనా అర్చన టికెట్ల ధర తక్కువ వుంటుంది గానీ నైవేద్యానికి తప్పనిసరిగా ఫలములుండాలి (కొబ్బరికాయైతే మంచిది. వేరే ఊరిలో కొబ్బరి ఏంచేసుకోవాలంటారా ప్రసాదం ఎపరికైనా ఇవ్వచ్చు. స్వామి దగ్గర మనం తీసుకు వెళ్ళిన కొబ్బరికాయ కొట్టి నివేదన చేస్తారంటే మనకీ సంతోషం కదా). అది లేకపోతే అర్చన షోడశ నామాలకే పరిమితమవుతుంది.
సాయంత్రం 6 గం. లకి చాలా ఆలయాలలో అభిషేకం జరుగుతుంది. ఆ సమయంలో చందనాభిషేకం తర్వాత దైవ ప్రతిమ కళ్ళు, కనుబొమలు, నోరు దగ్గర చందనం తుడుస్తారు. అప్పుడు దేవుళ్ళ దివ్య సౌందర్యం చూడటానికి రెండు కళ్ళూ చాలవు అనిపిస్తుంది.
ఇవ్వండి చిదంబర క్షేత్ర వివరాలు. ఒక రోజు అక్కడ వుండేటట్లు వెళ్తే అన్నీ చూడచ్చు.
భారతదేశంలోని వివిధ ప్రాంతాలు రాజరికపు పాలనలో ఉండేవి. బ్రిటీషువారి ఆక్రమణ తర్వాత ప్రజాస్వామ్యపు పరిపాలన వచ్చి రాచరికాలు కనుమరుగైనాయి. వారి విలాస రాజభవనాలు ప్రభుత్వ కార్యాలయాలు, హోటళ్లుగా మారిపోయాయి. అటువంటి ఒక అద్భుతమైన రాజభవనం హైదరాబాదులోని ఫలక్‌నుమా ప్యాలెస్ .. “ఫలక్‌నుమా” అంటే ” స్వర్గలోకపు నక్షత్రం” అని అర్ధం. నిజంగానే ఇది ఆకాశంలో నక్షత్రంలా ఉంటుంది. 1893 లో ప్రారంభించబడింది. హైదరాబాదులోని చార్మినార్‌కు ఐదు కిలోమీటర్ల దూరంలో ఒక కొండపైన తేలు ఆకారంలో కనిపించే ఈ భవనాన్ని వికార్ ఉల్ ఉమ్రా బహదూర్ నిర్మించారు. తర్వాత ఫలక్‌నుమా ప్యాలెస్ ను ఆరో నిజాంకు బహుమతిగా ఇచ్చేశాడు. 1911 నుండి ఈ భవనం ఖాళీగా ఉంది. 32 ఎకరాల స్థలంలో విస్తరించిన ఫలక్‌నుమా ప్యాలెస్ అంతర్జాతీయ ప్రమాణాలతో 7 నక్షత్రాల హోటల్ గా రూపొందించబడింది. ప్యాలెస్ లోని ప్రధాన భాగాన్ని అలాగే ఉంచి, వెనుక భాగంలోని గదులను మాత్రమే హోటల్ సూట్ లుగా మార్చారు. దేశవిదేశాలనుండి వచ్చే సంపన్న యాత్రికులకు హైదరాబాద్ నవాబుల సంస్కృతీ సంప్రదాయాలను ప్రతిబింబించేలా ఈ హోటల్ ని తీర్చిదిద్దారు.
ఒకప్పుడు నిజాం వాడిన ఆంతరంగిక గదులను సూట్లుగా మార్చారు. అలాగే స్విమ్మింగ్ పూల్స్, స్పా, రాచరికపు హుందా ఉట్టిపడే ఫర్నీచర్స్, మొదలైనవి అమర్చారు. ఈ భవనంలోని అమూల్యమైన కళాఖండాలు, చిత్రాలకు పూర్వ వైభవాన్ని, కళను తెచ్చేందుకు ప్రిన్సెస్ ఎస్రా నేతృత్వంలో పదేళ్లుగా శ్రమించారు. నిజాం సతీమణి ఉజలా బేగం కోసం అత్యంతా విలాసంగా నిర్మించబడి, వినియోగించిన పడక గది, స్నానాల గది, డ్రెస్సింగ్ రూం, నవాబుల అతిథి గృహాలను అదే రీతిలో పునరుద్ధరించి తీర్చిదిద్దారు. సుమారు వందేళ్ల క్రింద నవాబు కుటుంబీకులు ఉపయోగించిన వస్తువులను పోలిన వస్తువులనే దిగుమతి చేసుకుని ఇక్కడ వినియోగించారు.
ఫలక్‌నుమా ప్యాలెస్ లో ప్రధాన ద్వారం తర్వాత కాలుష్య కారక వాహనాలను అనుమతించరు. పార్కింగులో వాహనాలను నిలిపిన తర్వాత గుర్రపు బగ్గీ లేదా బ్యాటరీ వాహనాల ద్వారా ప్రయాణించాల్సి ఉంటుంది. ఈ ప్యాలెస్ లో సుమారు ఆరువేల పుస్తకాలతో గ్రంధాలయం ఉంది. ఒకేసారి 101 మంది కూర్చుని విందు ఆరగించడానికి ఏర్పాటు చేయబడిన డైనింగ్ టేబుల్ ఈ ప్యాలెస్ కే మచ్చుతునక అని చెప్పవచ్చు. అతిధుల వినోదం కోసం ప్రత్యేకమైన హుక్కా గది, బిలియర్డ్స్ రూమ్ ఉంది. 36 విభిన్న ట్యూన్లను ఒకేసారి పలికించే ఆర్కెస్ట్రా కూడా ఉండడం మరో విశేషం. ఈ ప్యాలెస్ లో చెలెస్టా పేరిట ఇటాలియన్ రెస్టారెంట్, ఆదాబ్ పేరిట ఇండియన్ రెస్టారెంట్ ఏర్పాటు చేసారు. భవంతి లోపల ఖరీదైన ఇటాలియన్ ఫర్నీచర్, ఇటాలియన్ మార్బుల్ ఫ్లోరింగ్, అద్భుతమైన షాండిలియర్స్ మొదలైనవి నలువైపులా రాజరికపు వాతావరణాన్ని ప్రతిబింబిస్తాయి.
ప్రపంచంలోనే అద్భుత వాస్తు నిర్మాణంగా ప్రసిద్ధి చెందిన ఈ తాజ్ ఫలక్‌నుమా ప్యాలెస్ నవంబరు 13వ తేదీన ప్రారంభించబడింది. కళ్లు జిగేల్మనే నగిషీలు, అద్భుత నిర్మాణ నైపుణ్యం, అడుగడుగునా ఉట్టిపడే రాజసం, సుందర కళాఖండాలు, నిలువెత్తు చిత్రాలతో ఆకాశంలో నక్షత్రంలా మెరిసిపోయే ఈ హోటల్ భారత దేశంలోనే అతి ఖరీదైనది. ఇందులోని గదుల్లో బస చేసేందుకు ఒక్క రాత్రికి కనీసం రూ. 33 వేల నుండి రూ.5 లక్షలు చార్జి చేస్తున్నారు. ఇక మొత్తం ప్యాలెస్ మొత్తాన్ని తీసుకోవాలంటే ఒక్కరోజు అద్దె రూ. 1 కోటి మాత్రమేనండి..
మన ప్రాచీనాలంకారికులు చెప్పిన నవరసాల్లో హాస్యం కూడా ఒకటి. హాసం అంటే నవ్వు. ఆ నవ్వును పుట్టించేదే హాస్యం. నవ్వు నాలుగందాల చేటని కొందరు నీరసవాదులు నిరసించినా, నేడు “నవ్వు” అన్నదానికి, ఆరోగ్యానికి చాలా మంచిదని గుర్తించడం వల్లే చాలా ఊళ్లలో ‘హ్యూమర్ క్లబ్స్’ వెలిసాయి. పనిగట్టుకుని రోజూ గంటసేపు నవ్వడం ఆరోగ్యం కోసమే అని ప్రకటన ఇచ్చేవాళ్లు ఎక్కువయ్యారు. అయితే ‘అతి సర్వత్ర వర్జయేత్’ కాబట్టి అదుపాజ్ఞలు లేని నవ్వు కూడా సమర్ధనీయం కాదు. ప్రసన్నమైన చిత్తవృత్తిని ప్రకటించే చక్కని సాధనం నవ్వు. వాగ్గతమైన హాస్యం ఆరోగ్య ప్రదాయిని..
నవ్వించడమనేది సృజనాత్మక కళ. సంస్కారయుతమైన పదజాలంతో ఇతరులను నొప్పింపక తన వాక్చాతుర్యాన్ని ప్రదర్శించడం సామాన్యమైన విషయం కాదు. హాస్యం హృదయాల్ని తేలికపరుస్తుంది కాని దాని సృష్టి మాత్రం అంత తేలికకాదని ఒక ఆంగ్ల కవి ఇలా అన్నాడు. It lightens the heart, But the process to arrive at it requires serious thinking .
మనిషి జీవితం పుట్టుక నుండి చావు వరకు దుఃఖమే. అయితే అందులోనే తనకు కావలసిన ఆనందాన్ని వెతుక్కోవడానికి, పదిమందికి పంచడానికి మనిషి సాహిత్య సృష్టి చేసాడనుకోవచ్చు. ఈ ఆనందాన్వేషణ మనిషిని మిగిలిన జీవరాసులనుండి వేరు చేస్తోంది.
ఒక మహాకవి నవ్వు గురించి ఎంత అందంగా చెప్పాడో చూడండి.
“నవ్వవు జంతువుల్ నరుడు నవ్వును, నవ్వులు చిత్త వృత్తికిన్
దివ్వెలు కొన్ని నవ్వులెటు తేలవు . కొన్ని విష ప్రయుక్తముల్
పువ్వుల వోలె ప్రేమరసముల్ వెలిగ్రక్కు విశుద్ధమైన లే
నవ్వులు సర్వదుఃఖదమంబులు వ్యాఖులకున్ మహౌషధుల్. “
జంతువులనుండి మనిషిని వేరు చేసే ‘నవ్వు’ విషపూరితం కాకుండా పువ్వుల మృదువైన ప్రేమరసాన్ని అందించి దుఃఖాన్ని, రోగాన్ని ఉపశమింప చేయాలని కవి సూచన. అలాంటి నవ్వే చిత్తవృత్తికి దివ్వె అవుతుంది. గాంధీగారు కూడా “If I had no sense of humor, I would long ago have committed suicide” అన్నారు. నవ్వగలగడం ఒక వరం. ఒక ఐశ్వర్యం. అందుకే కీ.శే.జంధ్యాల
“నవ్వడం ఒక యోగం
నవ్వించడం ఒక భోగం
నవ్వలేకపోవడం ఒక రోగం “ అన్నారు.
“A man is not poor if he can still laugh” అంటాడు హిట్లర్.
“Though the room is big if there is no place to humor , we can say it is congested” అని ఇంగ్లీషులో ఒక వాక్యముంది.
వాసనలేని పూవులా పరిహాస ప్రసంగం లేని వాక్యం వ్యర్ధమన్నాడు ఒక తెలుగు కవి. హాస్యం ఆనందాన్ని, ఆరోగ్యాన్ని ఇచ్చి విషాద విచ్చేధకమవుతుంది. రోజూ ఓ గంటసేపు నవ్వితే అమృతపానం చేసినంత ఫలితం.
“Humor cures the people – both the one who gives it and the one who receives it” అని ఇంగ్లీషులో మంచి వాక్యం కూడ ఉంది.
తనివితీరా నవ్వినప్పుడు, శ్వాసకోశమంతా ప్రాణవాయుమయమవుతుంది. అతికష్టమైన యోగాభ్యాసాన్ని నవ్వు ధర్మమా అని అతి సులువుగా చేయగలరన్నమాట.
అసలు “నవ్వంటే” నిర్వచనాన్ని ఒక మహాశయుడిలా చెప్పాడు. “ఎదుటి విషయంలోని వైషమ్యం వల్ల మనసుకు కలిగే ఆశ్చర్యాన్ని సమన్వయం చేసుకోలేని వేళ కండరాల బిగింపువల్ల అప్రయత్న నిర్బంధకంగా నోట్లోంచి వెలువడే నిశ్వాసమే “నవ్వు”
“అయ్యబాబోయ్! నిర్వచనం నవ్వుని మింగేస్తోంది”. కాని నవ్వడం చేతనైనపుడు అసలు నవ్వెలా వస్తోందో అంటే పై విధంగా అన్నమాట.
నవ్వులో చాలా రకాలున్నాయి. మన ప్రాచీనులు నవ్వు ఆరు రకాలుగా విభజించారు.
1.స్మితం
2.హసితం
3.నిహసితం
4. అవహసితం
5. అపహసితం
6. అతిహసితం
 శ్రేష్ఠులకు స్మిత హసితాలు, మధ్యములకు నిహసిత, అవహసితాలు అధములకు అపహసిత, అతిహసితాలు అని కేటాయించారు. ధూషణ లక్ష్యంగా పెట్టుకోక, మర్యాద మరువక, శ్రుతి మించనీయక చేసే హాస్యమే నిజమైన హాస్యం.
అనేక గ్రంధాలలో పరిచయం, శబ్దార్ధాలపైన విశేషమైన అధికారం, విశిష్ట ప్రతిభ, అన్నింటికి మించి సమయజ్ఞత (Presence of mind) సమకూరితే తప్ప హాస్యరసాన్ని సర్వాంగ సుందరంగా ప్రదర్శించడం సాధ్యం కాదు. ప్రతి రసానికి ఒక రంగు ఉంటుంది.
హాస్యం రంగు తెలుపు. నవరసాల్లో నవనవలాడే నిత్యనూతనమైనది హాస్యమే. సుకుమారమైన హాస్యానికి పూర్ణాయుర్ధాయమే.
అయితే ఆంధ్ర సాహిత్యంలో ఈ హస్య రసం కవులచేత ఎంతవరకు గౌరవింపబడిందో స్థూలంగా దర్శిస్తే….
కీ.శే. ఆచార్య తూమాటి దోణప్పగారు “తెలుగు సాహిత్యంలో ప్రాచీన సాహిత్యపు పేరోలగంలో హాస్యరసానికి వేసిన పీట మాత్రం చాలా చిన్నది. ఆ రోజులలో వాళ్లు చాలా రసాలకు పట్టాభిషేకం చేసారు కాని హస్యం దాస్యం చేసింది. విధూషకులు, చెలికత్తెల ఆశ్రయంలో కాలం గడుపుతూ వచ్చింది. అయితే ఆంధ్రులు హస్యప్రియులు కారని గట్టిగా అనలేము. వదినా మరదళ్ల సరసాలు, పెళ్లిళ్లలో ఇరుపక్షాలవారి పరియాచకాలు … ఒకటేమిటి అడుగడుగునా, అనుక్షణమూ తెలుగువారి బ్రతుకుదారుల్లో హాస్యరసం జాలువారుతూనే ఉంది. తెలుగునాట వినోదాత్మక ప్రదర్శనల నిండా హస్యమే కనిపిస్తుంది” అంటారు.
తెలుగు సాహిత్యంలో తొలి తెలుగు రచన ఆంధ్రమహాభారతం.. కురువంశపు వీరులు, వారి చుట్టాలు, స్నేహితులు అందరూ గంభీరమూర్తులే. వారు నవ్వడం చాలా అపురూపం. కాగా భారతంలో మనం హాస్యరసాన్ని వెతుక్కుంటే అక్కడక్కడ దర్శనమిస్తుంది. అదీ స్మితమే. ఆదిపర్వంలో గరుత్మంతునిచేత పీడింపబడిన దేవతల పరుగులు, బకాసురుని వృత్తాంతంలో పసివాడి మాటలు దుర్యోధనుని భంగపాటు ఎంతో కొంత నవ్విస్తాయి.
నన్నెచోడుని కుమారసంభవంలో మన్మధుని ప్రగల్భాల కన్నా రతీదేవి భర్తని వారించడం పఠితను నవ్విస్తాయి. పరమేశ్వరుని తపోభంగం చేయడానికి తాను సపరివారంగా వెడుతున్నానని పల్కిన భర్తతో రతీదేవి…
“పరమశివుని విల్లు కనకసిరి, నీ విల్లు చెఱకుగడ, ఆయన బాణం పాశుపతం, నీ బాణం కేవలం పుష్పం. చిన్న పిల్లలు కూడా తిని, పిప్పి ఉమిసెడి చెఱకుగడను గొప్పవిల్లని విశ్వసించి, క్షణాలలో నశించే పూలని బాణాలుగా తగిలించుకొని, వేసవి ఎండకి బెదిరిపోయే వసంతుని గొప్ప స్నేహితుడని వెంటబెట్టుకొని, కాకి పిల్లల్ని చూసి బెదిరిపోయే కోకిలలు, ఆడవాళ్లు అదిలిస్తేనే ఆకాశంలోకి ఎగిరిపోయే చిలుకలు పెద్ద సైన్యంగా గర్వించి, పరమేశ్వరునిపై దాడికి వెళ్లడం మంచిది కాదు. ” అని హెచ్చరిస్తుంది. ఇలాంటి మాటల్లోని హస్యం సున్నితంగా మనసుని తాకి నవ్విస్తుంది.
తిక్కన రచనలో వ్యంగ్యం ఎక్కువ. నర్తనశాలలో స్త్రీ వేషంలో ఉన్న భీముడు కీచకునితో “నన్ను ముట్టి నీవు చెండి యు వనితల సంగతికి పోవు వాడవె” అని గూఢంగా అంటాడు. ఇలాంటి వాక్యాలు చిరునవ్వుకి పుట్టినిళ్లవుతాయి. ఇక ఉత్తరకుమారుని ప్రగల్భాలు, తీరా కురు సైన్యాన్ని చూసాక “ప్రాణములు తీపి యన వినవే” అనే అతని గోల బాగా నవ్విస్తాయి. అంతే కాదు.” పసులదయ్య మెరుగు, పడతుల సంతోషమేల నాకు, యనికి జాల నేను” అని రధం మీదనుండి క్రిందికి ఉరికి పరిగెత్తడం కడుపుబ్బ నవ్విస్తుంది. తిక్కన తన పాత్రలచేత నవ్వించిన నవ్వులు లెక్కలేనన్ని. తిక్కన పేర్కొన్న నవ్వుల జాబితా తయారు చేయడం గొప్ప ఆసక్తికరంగా ఉంటుంది. ఇన్ని రకాల నవ్వులుంటాయా అని మనకు ఆశ్చర్యం కలుగుతుంది. అయితే ఏ నవ్వూ పాత్రోచిత్యాన్ని భంగం చేయదు. అదీ విశేషం.
గౌరన నవనాధ చరిత్రలో పురోహితుడు ఎలుగుబంటితో సరసాలాడడం, హరిశ్చంద్ర వాఖ్యానంలో కలహకంఠి, కాలకౌశికుల పోట్లాటలు, రోకళ్లతో కొట్టుకోవడాలు, విపరీతంగా నవ్విస్తాయి. కేయూరబాహు చరిత్రలో జంతు పాత్రౌచిత్యమైన మాటలు, చేష్టలు, విక్రమార్క చరిత్రలోని కొన్ని సన్నివేశాలు కొంత హాస్యరస స్ఫోరకాలే.
శ్రీనాధుని హరవిలాసంలో మాయా బ్రహ్మచారి పార్వతిని పరీక్షించాలని వచ్చి ఆమె ఎదుట శివుని నిందిస్తూ, వారి కళ్యాణాన్ని నిరసిస్తూ చేసిన ప్రసంగం,,
“రాయంచ యంచు చీరెక్కు జోకయగుగాక
పచ్చి మెనిక తోలు పచ్చ్చడంబు,”.. 
వంటి వ్యంగ్యాలు హాస్య రసాన్ని అందిస్తాయి. శ్రీనాధునివిగా ప్రసిద్ధి చెందిన చాటు పద్యాలలో కావలసినంత హాస్యం మనకు కనిపిస్తుంది.
 ఒకసారి పల్నాడు వెళ్లిన శ్రీనాధునికి మంచి నీళ్లు కావలసి వచ్చి తన ఇష్ట దైవం శివుణ్ణి ఇలా దబాయించాడట.
సిరిగలవానికి చెల్లును
తరుణులు పదియారువేలు తన పెండ్లాడన్..
తిరిపెమున కిద్దరాండ్రా
పరమేశా గంగను విడుము పార్వతి చాలున్..
నీళ్లకోసం ఇలా గడుసుగా విసిరిన చమత్కారానికి ఎంత మాడుపు మొహమైనా వికసించక తప్పదు.
ఆయనదే మరో పద్యం..
పూజారి వారి కోడలు
తాజారగబిందె జారి దబ్బున పడియెన్
మైజారు కొంగు తడిసిన
బాజారే తొంగి చూసి ఫక్కుంజ నగియెన్…
ఎంత దగ్గరివారైనా ఇలాంటి సన్నివేశాల్లో దబ్బున జారిపడితే చూసినవాళ్లెవరికైనా ముందు వచ్చేది నవ్వే.. ఇలాంటి చాటువులు కోకొల్లలు..
శ్రీనాధుని యుగంలోనే అనంతామాత్యుడు భోజరాజీయమనే కథాకావ్యం వ్రాసాడు. సున్నితమైన హాస్యరసపోషణలో అనంతుడు సిద్ధహస్తుడు. మూషిక కన్య ప్రేమ వృత్తాంతం, ఎండ్రి పిల్ల కాశీ యాత్రకు ఉబలాటపడటం హస్య రసాన్ని చిందించే ఘట్టాలు. బ్రహ్మని హేళన చేస్తూ శివుడు విష్ణువుతో..
“వింటి కదా నీ తనయుని కొంటెతనము
..ఇటువంటివి పో పెక్కునోళ్ల వారల మాటల్” అంటాడు.
 భక్త కవి పోతన శబ్దాలతో ఆడుకుంటాడు. ఆ శబ్దక్రీడ మన మనసుని తాకి హాయినిస్తుంది. శ్రీకృష్ణుని బాల్య చేష్టలు మనల్ని నవ్వించి పరవశింపచేసే హాస్యప్రసంగాలు.
ఇక రాయలకాలం అన్ని రసాలకి స్వర్ణయుగం. తెనాలి రామకృష్ణుడివిగా చెప్పబడే చాటుపద్యాలు హాస్యభాండాగారాలు. ఒకనాడు శ్రీకృష్ణదేవరాయలు సభలో
“కలనాటి ధనము లక్కర గల నాటికి దాత కమలగర్భుని వశమే” అని సమస్య ఇస్తే…
“నెల నడిమినాటి వెన్నెల యలవడునే గాదెవోయ యమవస నిశికీన్.. అని పెద్దన పూరించాడు.
‘అమవసనిసికి’నచ్చని రామకృష్ణుడు హేలనగా
“ఏమితిని సెప్పితివి కపితము
బెమపడి నెరి పుచ్చకాయ నడితిని సెపితో
ఉమెతక్కయ తినిసెపితో
అమవసనిసికి యనుమాడి అలసనిపెదనా!”
అన్నాడు వికటకవి.. ఈ వెక్కిరింతకు ఆనాటి సభలోనివారికే కాదు మనకూ నవ్వు రాక మానదు. రామకృష్ణ కవి అద్భుత కృతి పాండురంగ మాహత్మ్యం. అందులో నిగమశర్మ అక్క మరవలేని తెలుగింటి ఆడపడుచు. దుష్టసావాసాలు చేస్తున్న తమ్ముడిని బాగు చేయడానికి పుట్టింటికి వచ్చిన ఆవిడ తమ్ముణ్ణి దగ్గర కూర్చోబెట్టుకొని ఎన్నో నీతులు చెబుతుంది. వాడు అన్నీ విన్నట్లే విని ఒకరోజు రాత్రి ఇంట్లో వస్తువులు పట్టుకుపోతూ పనిలో పనిగా అక్కగారి ముక్కుపుడక కూడా పట్టుకు చక్కా పోతాడు. తెల్లవారిన తర్వాత విషయం తెలిసిన ఆవిడ తమ్ముడు తన మాటలు తలకెక్కించుకోలేదన్న బాధ కన్నా తన ముక్కుపుడక పట్టుకుపోయాడని గొల్లుమనడం రసాభావమై పఠితల్ని ఫక్కుమనిపిస్తుంది.
రాయలవారి స్వీయక్ర్తి ఆముక్తమాల్యద. అందులొ ఒక సొగసైన పద్యం ఉంది. విల్లిపుత్తూరు వర్ణనలోని క్రింది పద్యం..
తలఁ బక్షచ్చట గ్రుచ్చి బాతువులు కేదారంపుఁ గుల్యాంతర
స్థలి నిద్రింపఁగఁ జూచి యారెకు లుష స్స్నాతప్రయాతద్విజా
వలి పిండీకృత శాటిక ల్సవి దదావాసంబుఁ జేర్పంగ రే
వుల డిగ్గ న్వెస బాఱువానిఁ గని నవ్వు న్శాలిగోప్యోఘముల్
విల్లిపుత్తూరు చుట్టుపక్కల ఉన్న పొలాల్లో వరిమళ్లకు కాలువలు తీసారు. ఆ కాల్వల నడుమ వేకువ సమయంలో బాతులు తమ రెక్కల సందుల్లో తలలు దూర్చు పడుకున్నాయి. నగర రక్షకులు వాటిని చూసి “తెల్లవారుఝామున కాల్వకు స్నానానికి వచ్చిన బ్రాహ్మణులు స్నానం చేసాక తమ వస్త్రాలను నీళ్లలో ముంచి తీసి పిండివేసి ఆ తడి ముద్దల్ని అక్కడ మర్చిపోయి ఇంటికి పోయారు” అని భావించి వాటిని వారి వారి ఇళ్లకు చేర్చడానికి రేవులో దిగారు. ఆ చప్పుడుకి చటుక్కున లేచి వేగంగా పరిగెత్తుతున్న బాతులను చూసి వరిపైరుకు కాపలాగా ఉన్న స్త్రీలు నవ్వారట. ఈ భ్రాంతిమదాలంకారం మనల్ని నవ్వించక మానదు.
కళాపూర్ణోదయంలో పింగలిసూరన, వైకుంఠంలో నేత్రహస్తుల బెత్తపు దెబ్బలకు జడిసి బ్రహ్మగారే పారిపోయారని చేసిన వర్ణన హస్యరసస్ఫోరకమే.
క్షీణయుగంలోని హాస్యం తన ఔచిత్యాన్ని కోల్పోయిందనక తప్పదు. చేమకూర వేంకటకవి చమత్కారాలు మాత్రం చక్కిలిగింతలు పెడతాయి.
ఇక శతక కర్తలు చాలామంది హాస్యప్రియులు. తెలుగువారి హాస్యం శతకాల్లో ఎక్కువగా దర్శనీయమౌతుంది. వేకువలో సున్నితమైన సునిశితమైన హాస్యం ఉంది.
మచ్చుకి రెండు పద్యాలు…
కోతిని పట్టి తెచ్చి కొత్తపుట్టము గట్టి
కొండముచ్చు లెల్ల కొలిచినట్టు
నీతిహీనునొద్ద నిర్భాగ్యులుందురు
విశ్వదాభిరామ వినురవేమ. … అన్నా
పాల సంద్రమునందు పవ్వళించిన హరి
గొల్ల యిండ్లకు పాలుకోరనేల
యెదుటివారి సొమ్ము యెల్లవారికి తీపి
విశ్వదాభిరామ వినురవేమ…    అన్నా
సునిశితమైన హాస్యం సంఘజీవనంతో ముడిపడి శాశ్వతత్వాన్ని సంపాదించుకుంది.
ఉన్నంతలో దానం చేయడం, ఇతరులచే దానమిప్పించడం పురుషలక్షణం. అటువంటి వారికే మీసం అలంకారం అంటూ కవి చౌడప్ప చెప్పిన పద్యం వాడిగా వేడిగా హాస్యాన్ని అందిస్తుంది.
ఇయ్యక ఇప్పించగలడు
అయ్యలకే కాని మీసమందరికేలా
రొయ్యకు లేదా బారెడు
కయ్యానికి కుందవరపు కవి చౌడప్పా…
నల్లి బాధను బాగా అనుభవించిన ఒక కవి చాటువు..
శివుడద్రిని శయనించుట
రవిచంద్రులు మింటనుండి రాజీవాక్షుం
డవిరలముగా శేషాద్రిపై
పవళించుట నల్లి బాధ పడలేక సుమీ…
అడిదం సూరకవి 18వ శతాబ్దంలో విజయనగర రాజుల సంస్థానంలో ప్రసిద్ధి కెక్కిన కవి. ఒకరోజు ఆయన భోజనం చేస్తుండగా ఆయన భార్య ప్రక్కన కూర్చును విసురుతూ గోముగా “అందరిమీదా పద్యాలు చెప్తున్నారు కదా? మన అబ్బాయి బాచన్న మీద ఒక పద్యం చెప్పవచ్చు కదా?” అని అడిగింది.
తరతమ బేధాలు లేని కవిగారు క్రింది పద్యంలో భార్య ముచ్చట తీర్చారట. పద్యం విని ఆవిడ ముఖం చిన్నబోయింది.
“బాబా బూచుల లోపల
బాచన్నే పెద్ద బూచి పళ్లున్ తానున్
బూచంటే రాత్రి వెరతురు
బాచన్నను జూచి పట్టపగలే వెరతురు”
కవి ఎంత నిరంకుశుడో చూడండి. ఎంత పళ్లెత్తైతే మాత్రం కన్నకొడుకు బూచి కన్నా భయంకరంగా ఉన్నాడని భర్త వర్ణిస్తే ఏ కన్నతల్లి మనసు చిన్నబోదు? అయినా మనకి జాలి కలగకపోగా కవిగారి చమత్కారానికి ఫక్కున నవ్వొస్తుంది.
అలాగే ఇంకో కవిగారు మహా పండితుడు. భోజనం చేసాక తాంబూలం వేసుకోవడానికి భార్యను సున్నం తెమ్మని సున్నితంగా పద్యరూపంలో అభ్యర్థించాడు.
“పర్వతశ్రేష పుత్రిక పతి విరోధి
అన్న పెండ్లాము అత్తను కన్నతండ్రి
ప్రేమతోడుత కన్నట్టి పెద్దబిడ్డ
సున్నంబుతేగదే సన్నుతాంగి..”
ఆయనకి భార్య మీద ఎంత అనురాగమో చూడండి.
పర్వత శ్రేష్ట పుత్రిక – హిమవంతుని కుమార్తె పార్వతియొక్క
పతి – భర్తయైన శివునియొక్క
విరోధి -శత్రువైన మన్మధునియొక్క
అన్నపెండ్లాము – అన్నగారైన బ్రహ్మదేవుని భార్య సరస్వతియొక్క
అత్తకు – అత్తగారైన లక్ష్మీదేవిని
కన్నతండ్రి – కన్నతండ్రైన సముద్రుని
ప్రేమతోడుత బిడ్డా – పెద్దకుమార్తె యైన జ్యేష్టాదేవి
సున్నంబు తేగదె సన్నుతాంగి – సున్నము తీసికొనిరా ( సన్నుతాంగి అనేది ఉత్తుత్తి సంబోధన)
“ఓ! దరిద్రపుగొట్టు పెద్దమ్మా! సున్నం పట్టుకురా” అన్నాడు. పాపం ఆవిడ చాలా పతివ్రత. పతిని అనుసరించే మాట్లాడుతుంది. అందుకే సున్నం తెస్తూ..
శతపత్రంబుల మిత్రుని
సుతు జంపిన వాని బావ సూనిని మామన్
సతతము తలదాల్చునాతని
సుతువాహన వైరి వైరి సున్నంబిదిగో…. అని అంటించింది.
శతపత్రంబుల మిత్రుని – సూర్యుని
సుతు – కర్ణుని
చంపినవాని – చంపిన అర్జునుని
బావ – శ్రీకృష్ణుని
సూనుమామన్ – కుమారునకు మేనమామయైన చంద్రుని
సతతము – నిత్యము
తలదాల్చునాతని – నెత్తిమీదమోసే శివునియొక్క
సుతు – కుమారుడైన వినాయకుని
వాహన – వాహనమైన ఎలుకకు
వైరి – శత్రువైన పిల్లికి
వైరి- శత్రువైన ఓ కుక్కా
సున్నంబిదిగో – ఇదిగో సున్నం తీసుకో.
“ఓ కుక్కా! సున్నమిదిగో అని వాత పెట్టింది. ఈ కొసమెరుపు చదివినవారందరికీ ఫక్కున నవ్విస్తుంది.
ఇలాంటి వెటకారపు పద్యాలు, వ్యంగ్య బాణాలు, చతురోక్తులు ఆధునిక తెలుగు సాహిత్యంలో కోకొల్లలు. వాస్తవానికి ఆధునిక యుగంలోనే హస్యప్రాధాన్యత ఆంధ్రులకు బాగా తెలియవచ్చిందనవచ్చు. ఇంగ్లండు, ఫ్రాన్స్, అమెరికా దేశాలు హస్యానికి నెలవుకాగా, ఆయాదేశాల్లో పుట్టిన సాహిత్యంలో హస్యం రాజ్యమేలింది. ఆంగ్లభాషతోనూ, ఆ సాహిత్యంతోనూ భారతీయులకు పరిచయమేర్పడ్డాక మన సాహిత్యంలో కొత్త ప్రక్రియలేర్పడ్డాయి. ఎక్కడ మంచి ఉన్నా గ్రహించి సాహిత్యం ద్వారా పఠితల కందించాలనే తపన మన కవులకున్న సుగుణం. అలాగే మార్క్ ట్వెయిన్ , డికెన్స్, మొలియర్ వంటి హాస్యవేత్తల మార్గంలో ఒకరిద్దరు తెలుగు రచయితలు హస్యాన్ని అందలమెక్కించే ప్రయత్నం చేసారు. ఏమైనా అంత గొప్ప హాస్యం మన సాహిత్యంలో ప్రవేశించలేదని ఒప్పుకుని తీరాలి.
కీ.శే. భమిడిపాటి, మొక్కపాటి, మునిమాణిక్యంగార్లు తెలుగులో హస్య కవిత్రయం. మునిమాణిక్యంగారి కాంతం కథలు, మొక్కపాటివారి బారిస్టర్ పార్వతీశం, చిలకమర్తివారి ప్రహసనాలు, పానుగంటి వారి సాక్షి వ్యాసాలు.. ఇలా ఎన్నో రచనలు హాస్యరసాన్ని పండించాయి. అయితే మన కవులు, రచయితలు తమ రచనలు ఏ రసప్రధానమైనవి అయినా వాటికి సాంఘిక ప్రయోజనం ఉండాలనే లక్ష్యంతో హాస్యాన్ని హద్దుల్లోనే ఉంచారు. మన నైతిక విలువలు హాస్యం పేరుతో దెబ్బతినకూడదనే భావన సుమారు పాతిక సంవత్సరాల క్రితం వరకు ఉన్నదనే చెప్పవచ్చు. ఆధునికయుగంలో సుప్రసిద్ధులైన కవి, రచయిత కీ.శే.చిలకమర్తివారు హస్యధోరణిలో పకోడీలను వర్ణిస్తూ పద్యాలు చెప్పారు. వాటి సారాంశం..
‘కోడి’ తినని శాకాహారులకు వాని రుచిలో సమానమైన ‘పకోడీ’ని బ్రహ్మ సృష్టించాడు. పెళ్లిళ్ల సమయంలో అక్షింతల వాడుక ఎక్కువగా ఉంటుంది కదా. పూజకి, ఆశీర్వచనానికి తలంబ్రాలకి ఇలా చాలా చోట్ల వాడతారు. అయితే మంగళ ప్రదమైన ఈ అక్షింతలు తల మీదనుండి క్రింది పడుటచే కాళ్లక్రింద పడి నలిగిపోతుంటాయి. కాబట్టి అక్షింతలకు బదులుగా మనం పకోడీలను వాడితే వచ్చినవాళ్లు వాటిని తొక్కకుండా జాగ్రత్తగా ఏరుకుని తింటూ హాయిగా కూర్చుంటారని, పెళ్లిపీటలమీద కూర్చున్న వధూవరులకు పకోడీల దండ వేయిస్తే వాళ్లు ఆ ఘుమఘుమలను ఆఘ్రాణిస్తూ అవకాశం వస్తే ఒకటి రెండు నములుకుంటూ కాలక్షేపం చేస్తారనే ఆయన సూచన హాస్యరసాన్ని పుష్కలంగా అందిస్తుంది.
అభ్యుదయ కవిగా, విప్లవ కవిగా ప్రసిద్ధి కెక్కిన శ్రీశ్రీ కూడా తన శతకాల్లో అక్కడక్కడ హాస్యాన్ని మెరిపించారు.
 “దయ్యాలను చూపిస్తా
నయ్యారమ్మనుచు నొక్క ఆసామి నా
కయ్యో తన కూతుళ్లను
చెయ్యూపుచు పిలిచి చూపె సిరిసిరిమువ్వా ”
ఇక పేరడీ అనేది ఫక్కున నవ్వించే ప్రక్రియ
‘అప్పిచ్చువాడు వైద్యుడు’ అనే పద్యానికి శ్రీశ్రీ పేరడి ప్రసిద్ధమైనది.
“ఎప్పుడు పడితే అప్పుడు
కప్పెడు కాఫీ నొసంగ గలిగిన సుజనుల్
చొప్పడిన యూరకుండుము
చొప్పడకున్నట్టి యూరు చొరకుము మువ్వా ”
శ్రీశ్రీ రాసిన ‘ఏ దేశ చరిత్ర చూసినా’ కవితకు మచిరాజు దేవీప్రసాద్ గారి పేరడీ.
“ఏ రోడ్డు చూసినా ఏమున్నది గర్వకారణము
రహదార్ల చరిత్ర సమస్తం ధూళి ధూస పరివ్యస్తం. ”
ఆమోదయోగ్యమైన హాస్యాన్ని ఆనందంగా, అనుభవిస్తేనే ఆహ్లాదం, ఆరోగ్యం.
కీ.శే. జంధ్యాలవంటి రచయితలు హాస్యాన్ని అంగిరసంగా ఎన్నో రచనలు చేసారు. అగ్రస్థానంలో నిలబడ్డారు. ఆరోగ్యకరమైన హాస్యం అన్నివేళల అపురూపమే. ఆ ఆవశ్యకతను తెలిసికొని నిపుణులైన రచయితలు, కవులు తమ సృజనాత్మక శక్తితో రచనలు చేస్తే గొప్ప సంఘసేవ చేసినట్టే.
ఇది హస్యరసాన్ని గూర్చి కేవలం విహంగ వీక్షణం మాత్రమే. పద్యాలలో, వచనాలతో కవితలతో పరమాద్భుత విన్యాసాలు చేసి పఠితల్ని పరమానందభరితుల్ని చేసిన ఎందరో హస్యరస పోషకులు ఇంకా ఉన్నారు. అయినా ఇంకా మరెందరో వస్తేనే సమాజం సుహాసిని అవుతుంది.
“నేనింతా ఒక పిడికెడు మట్టే కావచ్చు, కానీ కలమెత్తితే నాకు ఒక దేశపు జెండాకున్నంత పొగరుంది.” – అని గర్జించిన గుంటూరు శేషేంద్ర శర్మ పరిచయం అవసరం లేని కవి. శేషేంద్ర శర్మ ను విప్లవకవి అనో, ఇజాల కవి అనో, వాదాల మరియూ నినాదాల కవి అనో ఒకగాటన కట్టేయలేం. ఆయన కవితల ద్వారా ఆయనేమిటో ఒక్క మాటలో చెప్పడం దుర్లభమేకానీ, ఒక్కమాటలోఆయనేమి కాదో మాత్రం తప్పకుండా చెప్పవచ్చు. ఆయన అకవి కాదు, కుకవి కాదు. ఆయనెప్పుడు గొంతెత్తినా, వ్యథాపదఘట్టనల క్రింద శతాబ్దాల తరబడి నలిగిన మనిషి గొంతే వినిపిస్తుంది. ఛందోబద్ధ పద్యం వ్రాసినా, పదకవిత వ్రాసినా, వచనం వ్రాసినా కవిత్వం తొణికిసలాడుతుంది.
ఈయన కలం నుంచి వివిధ కాలాల్లో వెలువడిన పక్షులు అనే పద్యకావ్యం, సముద్రం నాపేరు అనే వచనకవితా సంపుటి, ఈ నగరం జాబిల్లి అనే గజల్ లక్షణాలను తెలిపే గీతికావ్యం లను ఒకటిచేసి,  “శేషేంద్ర” అనే పేరుతో శేషేంద్ర మెమోరియల్ ట్రస్టు వారు ఒక చిన్న, అందమైన పుస్తకం గా ప్రచురించారు. ప్రతులు అన్ని విశాలాంధ్ర, నవోదయ, నవయుగ పుస్తక దుకాణాల్లో లభిస్తాయి. పుస్తకం ముఖపత్రం మీద శ్రీకృష్ణదేవరాయల వేషం లో చిద్విలాసంగా, ఠీవిగా కూర్చున్న శేషేంద్ర చిత్రం ఆకర్షణీయంగా ఉంటుంది.
ప్రముఖ పాత్రికేయులు ఎ.బి.కె.ప్రసాద్ గారు వ్రాసిన “శిథిల జీవుల కోసం శిరస్సు ఎత్తిన కవితా శివుడు శేషేంద్ర!” అన్న శీర్షికన వ్రాసిన ముందుమాటతో పుస్తకం ప్రారంభం అవుతుంది. శేషేంద్ర సాహిత్యం తో ఇంతకు మునుపు పరిచయం లేని వారు మొదటగా ఈ ముందుమాట తో ప్రారంభించవచ్చు. మూడుపేజీల నిడివిలో ప్రసాద్ గారు శేషేంద్ర గారి బహుముఖప్రజ్ఞత్వాన్ని మనకు చూచాయగా పరిచయం చేస్తారు.
తరువాత వచ్చే శబ్దాలు-శతాబ్దాలు అనే ఒక సుధీర్ఘకవిత ఒక కావ్యాత్మక కథనం. శేషేంద్ర ఉత్తమ పురుషలో ఈ కథనాన్ని నడిపిస్తాడు. వివిధ దశాబ్దాలు, శతాబ్దాలు ఎడంగా వివిధ దేశాల్లో జన్మించిన మహనీయుల్ని తన అద్భుతమైన కల్పనలో సమకాలీనులను చేసి, ఆయా వ్యక్తులు తమ తమ జీవితకాలాల్లోనూ, రచనల్లోనూ వ్యక్తపచిన భావాలను మరలా వారి చేత చెప్పిస్తాడు శేషేంద్ర. తన కథానికలో వారే పాత్రలు, వారి వారి అభిప్రాయాలే వారి సంభాషణలు, వీటన్నిటీ సమన్వయపరచినట్టు గా చేస్తూ, తను చెప్పదలచుకున్న విషయాన్ని రప్పిస్తాడు శేషేంద్ర. ఇలాంటి మహత్తరమైన పని, అదీ కవితాత్మకంగా చేయడం చదువరులను అబ్బురపరస్తుంది. కాళిదాసు, భవభూతి, టి.యస్.ఎలియట్, వేమన, వాల్మీకి, బొదిలెర్. రేంబో, శీశ్రీ, ప్లేటో ఇలాంటి వారందరూ ఒకరితోనొకరు సమాలోచలు చేసుకుంటుంటే, దానిని శేషేంద్ర లాంటి కవి అక్షరీకరిస్తే పండగే మరి!! [pullquote]కాళిదాసు, భవభూతి, టి.యస్.ఎలియట్, వేమన, వాల్మీకి, బొదిలెర్. రేంబో, శీశ్రీ, ప్లేటో ఇలాంటి వారందరూ ఒకరితోనొకరు సమాలోచలు చేసుకుంటుంటే, దానిని శేషేంద్ర లాంటి కవి అక్షరీకరిస్తే పండగే మరి!![/pullquote]
శేషేంద్ర “పద్యం” అన్న పదాన్ని విస్తృత అర్థం లో వాడతారు. ఛందోబద్ధమైన పద్యాలూ ఆయనకు పద్యాలే, పద కవితలూ పద్యాలే. సరిగ్గా అలాంటి పదకవితలు, ఛందోబద్ధ పద్యాల సంకలనమేపక్షులు అన్న పద్యకావ్యం. ఈ పద్యాల్లో శేషేంద్ర తన గుండె భాష మాట్లాడతాడు. “చెరకు విల్లు విరిచినవాడే చిగురుకైత చెబుతాడు” “జీవితంలో లేని కవిత కాగింలో వస్తుందా/తునక మబ్బులేకుండా చినుకు నేల పడుతుందా” అంటూ కవులగూర్చి చెబుతాడు. “పిలుపులో నీ కంటి మలుపులో ఉందో/తలపులో జాబిల్లి తెలుపులో ఉందో/ ఎక్కడుందో వపు యెలా వచ్చిందో” అనే భావుకత్వాన్ని ప్రదర్శిస్తాడు. “కులగోత్రమ్ములు లేవు మాకు, ధనిక క్రూర క్రియా పీడిత జ్వలిత ప్రాణీ చమూ సమూహమొకటే” – అని శ్రామికుల పక్షాన నిలబడి హూంకరిస్తాడు. “ఎందుకురాదు విశ్వజగతీ మహతీ శతకోటి త్ంత్రులై ముందుకు పోవు రోజు” అని నిగ్గదీస్తాడు. ఈ పద్యకావ్యం లో శేషేంద్ర లోని భావుకత, పదచిత్రణా వైచిత్రి, భావగాంభీర్యం, అల్వోకగా పదాతో ఆడుకునే తీరు ఇవన్నీ కనిపిస్తాయి.
“సముద్రం నా పేరు” అనే వచనకవితా సంఫుటిలో శేషేంద్ర లోని విప్లవకారుడు పదాలతో భావాలతో, ప్రతీకలతో విశ్వరూపం చూపిస్తాడు. పదాల్లో వ్యక్తీకరించలేని ఒక బలమైన భావం యొక్క అభివ్యక్తికై ఒక ప్రతిభావంతుడు పడే తపన కనిపిస్తుంది ఈ కవిత ఆసాంతం. “సముద్రమంటే నీఖేం తెలుసు?” అని మొలుపెట్టి “సముద్రాలెక్కడ ఆకాశాల్ని పిడికిళ్లతో పొడుస్తాయో అక్కడికే పోతాను; తుఫానులతో నే స్నేహం చేస్తాను…” అంటాడు. బాగా గుర్తుండిపోయే మాటలు – “నీ బాణానికి గురి ఎవడో శత్రువు, నా భాణానికి గురి ఏదో హృదయం; గాలివాలు తెలిసి ఎగిరే పక్షివి నీవు గాలి కూడా భయపడే గమ్యం కోసం రగిలే పక్షిని నేను-” అన్నవి. ఇలా గాలి కూడా భయపడే గమ్యం కోసం రగిలే పక్షులే ఇలాగ వ్రాయగలరేమో అనిపిస్తుంది.   ఒకక్షణం అంతులేని కరుణను ఒలికించి, మరుక్షణం తుఫానులా చెలరేగుతూ తన భావాల అలలపై చదువరులతో సర్ఫింగ్ చేయించటం లో శేషేంద్ర దిట్ట.
“ఈ నగరం జాబిల్లి” గజల్ లక్షణాలను తెలిపే గీతికావ్యం, గజల్ పూర్వాపరా విశ్లేషణలను చేసే వ్యాసాల సంకలనం.
“నేను జేబులలో కోకిలలు వేసుకుని రాలేదు.
పిడికిళ్ళలో బాంబులతో వచ్చాను.
నేను మోకరించి ప్రార్థిస్తున్నాను
ఓ జిందగీ నన్ను
సుఖం మీద శిలువ వేయకు”
అని అందంగా, అర్థవంతంగా చురుక్కుమనేట్టు ఆంధ్రజ్యోతి వీక్లీలో లో శేషేంద్ర తన తెలుగు గజళ్ళన ఎనభయ్యవదశకం లో ప్రకటించారట. వాటి సంకలనం, గజళ్ళను గూర్చిన వ్యాసాలు “ఈ నగరం జాబిల్లి”.
ఈ పుస్తం చదవడం పాఠకులకు ఒక మంచి అనుభూతిగా మిగిలిపోగలదు. దీని వెల వందరూపాయలు. ప్రతుల కోసం అన్ని ప్రముఖ పుస్తక దుకాణాల్లోనూ చూడండి.
రచన : శ్రీ రాఘవ కిరణ్

భారతదేశంలో కర్ణాటకసంగీతం నేటిరూపును సంతసించుకోవటానికి కారకులైన వాగ్గేయకారులలో ప్రముఖులు జయదేవులు, తిరుజ్ఞానసంబంధులు, అన్నమాచార్యులు, పురందరదాసు, నారాయణతీర్థులు, క్షేత్రజ్ఞులు, భద్రాచల రామదాసు, సదాశివ బ్రహ్మేంద్రులు, ఊత్తుక్కాడు వేంకటసుబ్బయ్య, శ్యామాశాస్త్రులు, ముత్తుస్వామి దీక్షితులు, త్యాగబ్రహ్మము, వీణ కుప్పయ్య, మహారాజా స్వాతి తిరుణాళ్, పల్లవి శేషయ్య, పట్నం సుబ్రహ్మణ్యయ్యరు, రామనాథపురం శ్రీనివాస అయ్యంగారు, హరికేశనల్లూరు ముత్తయ్యభాగవతులు, మైసూరు వాసుదేవాచార్యులు, సుబ్రహ్మణ్య భారతి ప్రభృతులు. ఈ వాగ్గేయకారులలో పురందరదాసు “కర్ణాటకసంగీతపితామహు”నిగా పేరొందితే, “కర్ణాటకసంగీతత్రిమూర్తులు”గా పేరువడసినవారు త్యాగబ్రహ్మము, ముత్తుస్వామి దీక్షితులు, శ్యామాశాస్త్రులు గార్లు. వీరు ముగ్గురూ ఒకే కాలానికీ ఒకే ఊరికీ (తిరువారూరు) చెందినవారు కావటం విశేషం. ఈ సంగీతత్రయంలో త్యాగబ్రహ్మంగారి పేరు వినని తెలుగువారు ఉండరని చెప్పటం సాహసం కాజాలదు. అలాగే ముత్తుస్వామి దీక్షితులు వ్రాసారని తెలియకపోయినా వాతాపిగణపతిం భజే, మహాగణపతిం మనసా స్మరామి వంటి కృతులు విననివారూ ఉండరు. ఐతే బహుశా ఆంధ్రదేశంలో రామభక్తులు ఎక్కువమంది ఉండటం వలననో లేదా నారికేళపాకంలో రచింపబడిన వీరి కృతులు పాడాలంటే గాయకులకు విశేషపరిశ్రమ అవసరమవ్వటం చేతనో లేదా వీరి శిష్యబృందం చిన్నది కావటం చేతనో లేదా వీరు రచించిన కృతులే తక్కువ కావటం చేతనో ఏమో తెలియదు కానీ ముఖ్యంగా కామాక్షిపై మాత్రమే కృతులు రచించిన శ్యామాశాస్త్రులవారు ఎక్కువమందికి తెలియరు. ఈ వ్యాసపు ప్రధానోద్దేశ్యం ఏతద్దేవీభాగవతునిగుఱించి చెప్పుకోవటం.
 
 
 
పూర్వం కాంచీపురంలో తపఃఫలితంగా బ్రహ్మగారు పరాశక్తిదర్శనం చేసికొని ఆ ఆనందపరవశంతో అమ్మవారి బంగారుమూర్తిని చేసి అక్కడి కామాక్షి ఆలయంలో ఉంచారనీ, తరువాత తరువాత ఆదిశంకరాచార్యులు కంచి ఆలయంలోని మూలవిరాట్టుకూ ఈ బంగారుమూర్తికీ నిత్యార్చనాదికములు నిర్వర్తించే బాధ్యతను “కంభం”వారికి అప్పగించారనీ చెబుతారు. ఆంధ్రదేశంలో ప్రకాశం జిల్లాకు చెందిన ఈ కంభంవారు తమిళదేశంలో కాంచీపురానికి తరలిపోయి అక్కడి స్మార్మబ్రాహ్మణులైన ఔత్తరవడమలలో కలిసిపోయి “కంబట్టార్” అని పిలువబడ్డారు. ఈ కంభంవారు గౌతమసగోత్రులు బోధాయనసూత్రులు. విజయనగరసామ్రాజ్యం పతనమైన తరువాత రాబోయే ఉపద్రవాలనుండి ఏతన్మతమును కాపాడుకోవాలని ఈ బంగారుమూర్తినీ మఱొక ఉత్సవమూర్తినీ వెంటబెట్టికొని కొంత ద్రవ్యంతో కుటుంబసమేతంగా ఈ అర్చకులు అమ్మవారిని సేవించుకుంటూ అడవులలోనూ గ్రామాలలోనూ తిరిగి తిరిగి దాదాపు రెండు శతాబ్దాల తరువాత తిరువారూరు చేరారు. తిరువారూరు చేరాక వారు అక్కడ ఉన్న శ్రీత్యాగరాజస్వామి ఆలయమండపంలో ఈ బంగారుమూర్తిని ఉంచి నిత్యార్చనాదికాలు యథావిధి కొనసాగించారు. తరువాత హైదరాలీ తిరువారూరుపై దండెత్తబోతే ఆ సమయానికి అర్చకులలో ముఖ్యుడైన విశ్వనాథయ్యరు తంజావూరు మహారాజుకు ఈ విషయం విన్నవించి తంజావూరు కోటలోనే అమ్మవారి పూజనాదికములకు ఏర్పాటు చేసికొన్నారు. హైదరాలీ మరణించిన తరువాత బంగారుకామాక్షికై తంజావూరు మహారాజు భూములను సమకూర్చి ఒక ఆలయాన్ని కట్టించారు.
 
తిరువారూరు అనబడే శ్రీపురంలో నిత్యం బంగారుకామాక్షినే సేవించికొనే విశ్వనాథయ్యరు వెంగలక్ష్మి దంపతులకు సంతానం లేకపోవటం చేత, వేంకటాచలపతికి కైంకర్యం చేస్తున్న భావనతో వారు ప్రతి మాసంలోనూ చివఱి వారంలో రోజూ అతిథిబ్రాహ్మణసత్కారం చేసేవారు. ఆ దంపతులు ఈ బ్రాహ్మణపూజనాన్ని ఒక వ్రతంగా చేస్తున్నపుడు ఒకనాడు “ఒక బ్రాహ్మణుడు ఒక సంవత్సరం గడిచేలోపు గుణయశోవంతుడైన పుత్రుడు జన్మిస్తా”డని ఆశీర్వదించాడు. అలా, వారికి చిత్రభానునామసంవత్సరంలో సూర్యుడు మేషరాశిలో ఉండగా చంద్రుడు కృత్తికానక్షత్రంలో ఉన్నరోజున (హూణశకం 1762వ సంవత్సరం 4వ మాసం 26వ దినం) “వేంకటసుబ్రహ్మణ్యము” అనే అబ్బాయి జన్మించాడు. ఈ అబ్బాయిని తల్లిదండ్రులు ముద్దుగా “శ్యామకృష్ణు”డని పిలుచుకునేవారు. ఏడవ ఏట ఉపనయనమైన తరువాత తెలుగు సంస్కృతమే కాక ఈ శ్యామకృష్ణుడు తన మేనమామదగ్గఱ సంగీతం కూడా నేర్చుకున్నాడు. ఐతే విశ్వనాథయ్యరు గారి కుటుంబంలో సంగీతం నేర్చుకున్నవారు లోగడ లేకపోవటం చేత తమ పిల్లవాని ప్రతిభను ఆ తల్లిదండ్రులు గుర్తించలేదు. శ్యామకృష్ణులు తన తల్లిదండ్రులు కామాక్షి అమ్మవారిని భక్తితో సేవించటం చూచి తను కూడా అమ్మవారిపై అచంచలమైన భక్తివిశ్వాసాలు పెంచుకున్నారు. విశ్వనాథయ్యరు కుటుంబసమేతంగా బంగారుకామాక్షి అమ్మవారితో తిరువారూరునుండి తంజావూరుకు చేరేసమయానికి ఈ శ్యామకృష్ణులు  18 ఏళ్ల యువకుడు.
 
 
విశ్వనాథయ్యరుగారు తంజావూరులో ఉన్న రోజులలో ఒకసారి కాశీలో ఉండే సంగీతస్వామి అనే సంన్యాసి దక్షిణదేశసంచారం చేస్తూ చాతుర్మాస్యానికై తంజావూరు వచ్చారు. పూర్వాశ్రమంలో ఆంధ్రబ్రాహ్మణుడైన ఆయన సంగీతంలోనూ నృత్యంలోనూ గొప్ప విద్వాంసుడు. ఒకనాడు విశ్వనాథయ్యరు ఈ సంగీతస్వామిని తన ఇంటికి భిక్షకై పిలిచారు. అక్కడ శ్యామకృష్ణుని చూచి ఆయన ప్రతిభనూ భవిష్యత్తునూ గుర్తించిన సంగీతస్వామి ఆయనను శిష్యునిగా స్వీకరించి ఈ చాతుర్మాస్యకాలంలోనే సంగీతశాస్త్రంలోని అనేక మర్మాలు బోధించారు. సంగీతస్వామి తంజావూరునుండి కాశీకి తిరిగి వెళ్లిపోయేముందు తన శిష్యుడిని పిలిచి సంగీతంలోని శాస్త్రభాగాన్ని శ్యామకృష్ణులు నేర్చుకోవటం పూర్తయ్యిందనీ, ఐతే ఏతచ్ఛాస్త్రాన్ని మఱింతగా ఆకళింపు చేసుకోవటానికి ఇకపైన మంచి సంగీతం వినవలసి ఉందనీ, అందుకోసం తంజావూరులోని పచ్చిమిరియం ఆదిఅప్పయ్య గారి సంగీతం వినమనీ, ఐతే ఆయనవద్ద ఏమీ నేర్చుకోవద్దనీ చెప్పారు. అలా సంగీతస్వామి ప్రబోధంపై పద్ధెనిమిదేళ్ల శ్యామాశాస్త్రులు తంజావూరు రాజాస్థానంలోని యాభై ఏళ్లు పైబడ్డ ఆదిఅప్పయ్య గారి సంగీతం వినటమూ, తరువాత వారిరువురి మధ్య స్నేహం చివురించి బలపడటమూ జఱిగింది. విశ్వనాథయ్యరు గారి తరువాత బంగారుకామాక్షి పూజనాదికములు సంక్రమింపజేసుకున్న శ్యామాశాస్త్రులను ఈ పచ్చిమిరియం ఆదిఅప్పయ్య గారు “కామాక్షీ” అని గౌరవంగా పిలిచేవారు.

 
శ్యామాశాస్త్రులు పరమదేవీభాగవతులు, బోలెడు సందర్భాలలో ఆయనకు కామాక్షీదర్శనం చేసికొన్నారు. అలా దేవిని దర్శించిన సమయాలలో కన్నులవెంట ఆనందాశ్రువులు కారుతూండగా, ముఖ్యంగా తెలుగు సంస్కృత భాషలలో, అత్యంతలలితమైన పదాలతో, ఆయన గానం చేసిన కృతులు ఒక చిన్నిపిల్లవాడు తన తల్లికై ఏడిచినంత లేతగా కరుణార్ద్రంగా ఉంటాయి. మనోహరమైన భావంతో గంభీరమైన రాగతాళగతులతో చౌకమధ్యమగతులలో పాడబడి ఈ కృతులు అలరారుతూంటాయి. వీరి “పాలించు కామాక్షి పావని” (మధ్యమావతి) కృతిలో చివఱనున్న “కారుణ్యమూర్తివై జగముఁ గాపాడిన తల్లి కదా, నేను నీదు బిడ్డను, లాలించి పాలించు కామాక్షీ” అన్న పంక్తులు కదలించివేస్తాయి.
 
అమ్మవారి భక్తులైన తన తల్లిదండ్రులు తనను శ్యామకృష్ణా అని ముద్దుగా పిలవటం చేత ఆయన తన కృతులలో “శ్యామకృష్ణ” అనే ముద్రనే వాడారు. శ్యామాశాస్త్రులు నరులకై కృతులు వ్రాయలేదు, ప్రత్యేకించి తన కృతులను ఎవరికీ నేర్పనూ లేదు. ఐతే ఒకే ఊరివారు కావటం చేత తఱచుగా శ్యామకృష్ణులవారూ త్యాగబ్రహ్మముగారూ కలుసుకుంటూ ఉండేవారని అనేకానేక విషయాలు వారి చర్చలలో వచ్చేవనీ తెలుస్తోంది. ముత్తుస్వామి దీక్షితులకు శ్యామశాస్తులవారే శ్రీవిద్యను ఉపదేశించారని కూడా చెబుతారు.
 
అమ్మవారి ప్రేరణపై మధురలో మీనాక్షీదర్శనము చేసికొన్న శ్యామాశాస్త్రులు ఆశువుగా అమ్మవారిపై తొమ్మిది కృతులు పాడారనీ, వాటికి “కమలాంబానవరత్నమాలికాకృతులు” అని పేరనీ చెబుతారు. ఐతే ప్రస్తుతానికి ౧ సరోజదళనేత్రి హిమగిరిపుత్రి (శంకరాభరణం) ౨ దేవి మీననేత్రి (శంకరాభరణం) ౩ మఱి వేఱే గతి యెవ్వరమ్మ (ఆనందభైరవి) ౪ నన్ను బ్రోవు లలితా (లలిత) ౫ మా యమ్మ యని నేఁ బిలచితే (ఆహిరి) ౬ దేవి నీదు పదసారసములే దిక్కు (కాంభోజి) ౭ మీనలోచని బ్రోవ యోచనా (ధన్యాసి) అనే ఏడు కృతులు మాత్రమే ప్రాచుర్యంలో ఉన్నాయి.  మిగతా రెండు కృతులు ఏమిటి అన్న విషయం ప్రస్తుతం ఇదమిత్థంగా తెలియదు.
 
ఈ నవరత్నమాలికాకృతులే కాక “రత్నత్రయం” అని చెప్పదగిన మూడు స్వరజతులను యదుకులకాంభోజి, తోడి, భైరవి రాగాలలో శ్యామాశాస్త్రులవారు కల్పించారు. ఈ మూడు స్వరజతులూ భావప్రస్తారంలోనూ రాగస్వరూపాన్ని చూపించటంలోనూ మిక్కిలి గంభీరంగా ఉండి గాయకులకూ శ్రోతలకూ సమానంగా ఆనందం కలిగిస్తాయి. పదవర్ణాలకు దగ్గఱగా ఉండే స్వరజతులు అప్పటివఱకూ నాట్యానికి మాత్రమే పరిమితమైతే, శ్యామాశాస్త్రులు వాటికి సంగీతంలో కూడా ప్రత్యేకస్థానం కల్పించారు.
 
శ్యామాశాస్త్రులవారికి ఆనందభైరవి రాగం అంటే మిక్కిలి ప్రీతి ఉన్నట్టుగా తెలుస్తోంది. ఓ జగదంబా నన్ను నీవు జవమున బ్రోవుము, పాహి శ్రీగిరిరాజసుతే, మఱి వేఱే గతి యెవ్వరమ్మ మహిలో బ్రోచుటకు, హిమాచలతనయ బ్రోచుటకిది మంచిసమయము రావే, సామిని రమ్మనవే, మొదలైనవి విన్నవారికి ఆనందభైరవి రాగం వినాలంటే శ్యామాశాస్త్రుల రచనలే వినాలని అనిపిస్తుంది అనటం ఏమాత్రం అతిశయోక్తి కాదు. అంతలా ఆ రాగాన్ని తన స్వంతం చేసుకున్న ప్రతిభాశాలి ఆయన.
 
ఆనందభైరవి, భైరవి, కాంభోజి, కల్యాణి, శంకరాభరణం, తోడి వంటి రాగాలేగాక; కలగడ (పార్వతి నిన్ను నే నెఱనమ్మితి), మాంజి (బ్రోవవమ్మా), చింతామణి (దేవి బ్రోవ సమయమిదే) వంటి అపూర్వమైన రాగాలలో కూడ శ్యామాశాస్త్రులు కామాక్షి అమ్మవారిని స్తుతించి ఆనందించారు. అలాగే శ్యామాశాస్త్రులకు ఉన్న లయజ్ఞానం అపారమైనది అని త్యాగబ్రహ్మమంతటివారే బహుధా ప్రశంసించారని, శ్యామాశాస్త్రుల కృతులు లయబద్ధంగా పాడలేని ఆయన శిష్యులను త్యాగబ్రహ్మంగారు మందలించారనీ చెబుతారు.
 
ఒకసారి తంజావూరు ప్రజలందరి కోరికపై, బొబ్బిలి కేశవయ్య అనే గొప్ప సంగీతవిద్వాంసుడు “సింహనందన” అనే తాళంలో (ఒక ఆవృతానికి 128 అక్షరాలు) పాడిన పల్లవిని శ్యామాశాస్త్రులు తాను అలవోకగా పాడి, తిరిగి “శరభనందన” (ఒక ఆవృతానికి 79 అక్షరాలు) అనే తాళంలో తాను పాడిన పల్లవిని పాడమని అడిగితే పాడలేక కేశవయ్య వెలవెలబోయారు. శ్యామాశాస్త్రుల లయజ్ఞానానికి సంబంధించి ఈ సంఘటన ఒక నికషోపలం. త్యాగబ్రహ్మం గారు భావానికీ, ముత్తుస్వామి దీక్షితులు రాగానికీ, శ్యామాశాస్త్రులు తాళానికీ ప్రసిద్ధులు.
 
శ్యామాశాస్త్రుల కృతులు గహనమైన గతులలో ఒప్పుతుంటాయి. సరోజదళనేత్రి (ఆది), హిమాద్రిసుతే (రూపక) కృతులనే ఇందుకు ఉదాహరణగా చెప్పుకోవచ్చు. ఐతే ఆది రూపక తాళాలలో కృతులకంటె మిశ్రచాపులో ఉన్న శ్యామాశాస్త్రుల కృతులు ముఖ్యంగా చెప్పుకోదగినవి. సామాన్యమైన మిశ్రచాపు (తకిట-తకధిమి నడక) మాత్రమే కాక విలోమచాపు (తకధిమి-తకిట నడక) కూడా వీరి ప్రయోగాలలో చూడవచ్చు. తిస్ర మిశ్రాది నడకలలో రచింపబడిన వీరి కృతులు ఈయనకు లయపై ఉన్న పట్టును తెలియజేస్తున్నాయి. లయలో అందాన్ని అనుభవించాలంటే చాపుతాళమే చూడాలి, అందులోనూ శ్యామాశాస్త్రులవారి కృతులే వినాలి అని పెక్కుమంది సంగీతజ్ఞుల అభిప్రాయం.
 
రక్తిరాగాలైన ఆనందభైరవి వంటి వాటిపైన శ్యామాశాస్త్రులకు మక్కువ కలగటానికి బహుశా వారి ముందు తరానికి చెందిన పల్లవి గోపాల అయ్యరు, తిరుచ్చి మాతృభూతయ్య గార్లు కొంతవఱకూ కారణం అయ్యుండవచ్చునని కొందరు అభిప్రాయపడతారు. అలాగే మిశ్రచాపువంటి తాళాలపైన అభిమానం పెరగటానికి నాటి భాగవతమేళాలవారి నాటకాలూ దారువులు కారణమయ్యుండవచ్చు అంటారు. అంతే కాక శ్యామాశాస్త్రుల భైరవి స్వరజతిపై పచ్చిమిరియం ఆదిఅప్పయ్య గారి (విరిబోణి వర్ణం) ప్రభావం ఉందని అంటారు.
 
కృతిరచనలో స్వరాక్షరాలు వాడటంలో కూడా శ్యామాశాస్త్రులది అందివేసిన చేయి. ఉదాహరణకు వీరి “దేవి నీదు పదసారసములే” కృతిలో “పదసా”రసములే అన్నపుడు ప-ద-సా అన్న స్వరాలే పాడబడతాయి. స్వరాక్షరాల వాడుక మాత్రమే కాక, తాళానికి అతీతంగా “సరసముఖి” “వరమొసగు” “కమలముఖి” మొదలైన పంచలఘువర్ణాలు వాడటం కూడా ఈయన రచనలలో గమనించవచ్చు. ఇటువంటి అద్భుతమైన లయజ్ఞానం వలన, వీరి కృతులలో కొన్ని రెండు తాళాలలో పాడుకోవటానికి అనువుగా ఉంటాయి. ఉదాహరణకు వీరి “శఙ్కరి శం కురు చంద్రముఖి” కృతిని రూపక తాళంలో పాడినా ఆదితాళచ్ఛాయలు కనబడుతూంటాయి. ఏ ఇతర వాగ్గేయకారుడూ కూడా శ్యామాశాస్త్రులలాగ లయప్రస్తారం చేయలేదు అని చెప్పవచ్చు. వీరి కృతులలో కళ్యాణిరాగంలో పాడబడే “హిమాద్రిసుతే” “బిరాన వరాలిచ్చి” కృతులకు వేఱు వేఱు సాహిత్యాలైనా (మాతువు) ఒకే స్వరం (ధాతువు) ఉండటం విశేషం.
 
వీరి ఇతర కృతులలో ముఖ్యమైనవి: కనకశైలవిహారిణి (పున్నాగవరాళి), నన్ను బ్రోవు లలిత (లలిత), దురుసుగాఁ గృపజూచి (సావేరి), ఏమని మిగుల వర్ణింతు (తోడి), వేగమే వచ్చి (తోడి), కరుణఁ జూడవమ్మా (వరాళి), దయఁ జూడ (జగన్మోహిని), అఖిలాండేశ్వరి (కర్ణాటకకాపీ), పాలింపవమ్మా (ముఖారి), నీలాయతాక్షీ నీవే జగత్సాక్షి (మాయామాళవగౌళ), నన్ను బ్రోవరాదా (జనరంజని), నన్ను బ్రోవరాదా (గౌళిపంతు), తరుణం ఇదమ్మా ఎన్నై రక్షిక్క (గౌళిపంతు), నిను వినా (పూర్వీకళ్యాణి), నిన్నే నమ్మితి  (కేదారగౌళ), పరాకేల నన్ను (కేదారగౌళ), కరుణఁ జూడు (శ్రీ).
 
ముత్తుస్వామి దీక్షితులు, త్యాగబ్రహ్మం గార్లవలె శ్యామాశాస్త్రులు కూడా జ్యోతిశ్శాస్త్రంలో ప్రవీణులు. తన భార్య చనిపోయిన ఆఱవనాట తను కూడా సిద్ధి పొందుతానని ముందే చెప్పికొన్నారు. వ్యయనామసంవత్సరంలో మకరమాసంలో శుక్లదశమి నాడు (హూణశకం 1827వ సంవత్సరం 2వ మాసం 6వ దినం) తన ద్వితీయపుత్రుడైన సుబ్బరాయశాస్త్రుల ఒడిలో తలపెట్టికొని, కొడుకు తన చెవిలో కర్ణమంత్రం ఉచ్చరిస్తూండగా శ్యామాశాస్త్రులు కామాక్షిలో ఐక్యమయ్యారు.
 
 
శ్యామాశాస్త్రుల శిష్యులలో సుబ్బరాయశాస్త్రులు, పొరంబూరు కృష్ణయ్య, అలసూరు కృష్ణయ్య, దాసరి అనే నాదస్వరవిద్వాంసుడు ప్రముఖులు. దుందుభి నామ సంవత్సరంలో సింహమాసంలో కృత్తికానక్షత్రంలో జన్మించిన శ్యామాశాస్త్రుల రెండవ కుమారుడైన సుబ్బరాయశాస్త్రులు తన తండ్రిగారివద్దనే కాక, సంగీతత్రయంలోని మిగిలిన ఇద్దరివద్ద కూడా సంగీతం నేర్చుకున్నారు. శ్యామాశాస్త్రుల కృతులవలెనే సుబ్బరాయశాస్త్రుల కృతులు కూడా ఘనభావరాగతాళాలతో శ్రోతలను రంజింపజేస్తాయి. శంకరి నీ యని (బేగడ), ఏమా నిన్నే (ముఖారి) వంటివి ఆయన అద్భుతమైన స్వరసాహిత్యాలకు నిలువుటద్దాలు. సుబ్బరాయశాస్త్రులు “కుమార” ముద్రతో చేసిన రచనలలో ముఖ్యంగా వేంకటశైలవిహార (హమీర్ కళ్యాణి), నిను వినా గతి గాన జగాన (కళ్యాణి), జననీ నిను వినా (రీతిగౌళ) మొదలైనవి కచేరీలలో తఱచుగా వినబడుతూ ఉంటాయి.
 
 
లలిమైన పదసంపదతో, ఘనమైన రాగతాళగతులో, నారికేళపాకంలో రచింపబడ్డ శ్యామాశాస్త్రులకృతులు అర్థం చేసుకొని పాడే దమ్ము లేని కొందరు సంగీతజ్ఞులు శ్యామాశాస్త్రుల కృతులు కష్టమైనవి అన్న ప్రచారం కల్పించారు. ఈ విషయాన్నే చెబుతూ సుబ్బరామ దీక్షితులు సంగీతసంప్రదాయప్రదర్శినిలో శ్రీనాథుని శృంగారనైషధంలోని ఈ పద్యాన్ని ఉదహరించారు:
 
పనివడి నారికేళఫల పాకమునం జవియైన భట్టహ
ర్షుని కవితానుగుంభములు సోమరిపోతులు కొందఱయ్యలౌ
నని కొనియాడనేరరదియట్టిద లేజవరాలు చెక్కు గీ
టిన వసవల్చు బాలకుఁడు డెందమునం గలఁగంగ నేర్చునే (1-17)
 
[యవ్వనవతి ఐన స్త్రీ పాలుగారే బాలుని బుగ్గ గిల్లినా ఆ బాలుడు ఏమైనా కలతపడతాడా? అలాగే నారికేళపాకంలో రచింపబడిన ప్రౌఢకావ్యాన్ని అర్థంచేసికొని ఆనందించాలంటే ప్రయత్నమే కాదు పాండిత్యం కూడా కావాలి.]
శ్యామాశాస్త్రుల రచించిన కృతులు మున్నూఱు మాత్రమే. రాశిలో ఎక్కువ కాకపోయినా వాసిలో ఘనమైనవి కావటం చేత శ్యామాశాస్త్రుల కృతులకు కర్ణాటకసంగీతంలో అద్వితీయమైన స్థానం ఉంది.
శ్యామశాస్త్రి కృతులు కొన్ని ఇక్కడ వినవచ్చు::
 రచన:
భారతీప్రకాష్ ( డైరెక్టర్, స్వరాలంకృత మ్యూజిక్ స్కూల్) – email : bharatiiyengar@yahoo.co.in
 
 
 
 
 
 
22వ మేళకర్త రాగం.
4వ  చక్రమైన “వేద” లో 4వ రాగం.
మూర్చనకారక మేళరాగం.ఈ రాగము యొక్క
’రి’ ని షడ్జమం చేస్తే  హనుమత్తోడి,
’గ’ ని షడ్జమం చేస్తే మేచకల్యాణి,
’మ’ ని షడ్జమం చేస్తే హరికాంభోజి,
’ప’ ని షడ్జమం చేస్తే నటభైరవి,
’ని’ ని షడ్జమం చేస్తే ధీరశంకరాభరణం గా మారుతాయి.
 
ఆరోహణ —> స రి గ మ ప ద ని స
అవరోహణ–>  స ని ద ప మ గ రి స
 
షడ్జమ, పంచమములతో పాటు చతుశృతి రిషభం, సాధారణ గాంధారం. శుధ్ధమధ్యమం, చతుశృతి దైవతం  మరియు కైశిక నిషాదం ఈ రాగం లోని స్వరాలు.
సంపూర్ణ రాగం.
సర్వ స్వర గమక వరీక రక్తి రాగం.
’రి’, ’గ’, ’ద’ మరియు ’ని’ లు రాగఛాయా స్వరాలు మరియు న్యాస స్వరాలు.
’రి’, ’ప’ ఆధార స్వరాలు.
“ప్రత్యాహత గమకం” ఈ రాగానికి మంచి స్వరూపాన్ని ఇస్తుంది.
నెమ్మదిగా ఉపయోగించే
“నీ ద పా మ గా రీ”
“నీ ద ప ద ని ద ని స నీ ద పా మ గా రి ”
ఈ రెండు ప్రయోగాలూ రంజిత ప్రయోగాలుగా చెప్పవచ్చు.
రాగాలాపనకు బాగా అవకాశమున్న రాగం.
అన్నివేళలూ పాడతగిన రాగం.
ఈ రాగంలో నుండి ఎన్నో జన్యరాగాలు పుట్టాయి.
గానరస ప్రధానరాగం.
త్రిస్థాయి రాగం.
ఈ రాగంలోని రచనలు ఎక్కువగా “స, రి, ప, ని ” స్వరాలతోనే ప్రారంభమవుతాయి.

ఈ రాగం కోసం మనం శ్రీ త్యాగరాజు కి ఎంతో ఋణపడి వున్నామని చెప్పాలి. ఆయన ఈ రాగం లొ   ఎన్నో అద్భుతమైన కీర్తనలు వ్రాసారు. అందువలనే ఈ రాగం ఎంతో ప్రాముఖ్యత సంపాదించింది. ఈ రాగం వలన “భైరవి” స్వరూపం బాగా తేటతెల్లమమ్యింది.
ఈ రాగం హిందుస్థానీ కాఫీ రాగంతో కలుస్తుంది.
ఈ రాగం పేరు దీనికి ఎంతో బాగా సూటవుతుంది.
“ఖర” అనేది కటపయాది సూత్రం కోసం చేర్చబడింది. “హరప్రియ” అంటే శివునికి ప్రీతిపాత్రమైనది లేదా చెవుల కింపైనది అని అర్ధం. ఇది చాలా పురాతనమైనరాగం.
సంచారం 
రి గ మ పా మ గా రి – నీ ద ప ద ని ద పామ గా రి –
రి గ మ ప ద ని సా – స ని ద పా మ గా రి -రి గ మ ప ద ని సా స ని దా-
ప ద ని స రీ రీ – ద ని స రి గా గా గ రి –  గ మ గా గ రి రీ –
రీ సా స ని దా – ప ద ని స రి గ రి స నీ ద – ప ద ప ద ని స
నీ ని ద పా -మ ప ని ద – ప మ గా రీ -నీ ని ద ద ప ప
మ మ గ గ రి రీ – సా ని ద – ని స రి స రీ – ని ద ప ద ని ద పా మ గా రి సా –
ని ద ని స రి సా ||
(స -ఎరుపు రంగు లో వున్న స్వరాలు హెచ్చుస్థాయి స్వరాలుగాను
స – ఆకుపచ్చ రంగులో వున్న స్వరాలు మంద్రస్థాయి స్వరాలుగాను
గమనించ ప్రార్ధన.)
 
కొన్ని ముఖ్య రచనలు  
 
1. చక్కని రాజమార్గం –  కృతి – ఆది – శ్రీ త్యాగరాజు
2. నడచి నడచి –         కృతి – ఆది – శ్రీ త్యాగరాజు
3.  కోరి సేవింప  –          కృతి  -ఆది – శ్రీ త్యాగరాజు
4. ప్రక్కల నిలబడి –      కృతి – త్రిపుట- శ్రీ త్యాగరాజు
5. రామా నీ సమానమెవరు  – కృతి – రూపక – శ్రీ త్యాగరాజు
6. సంకల్పమే –           కృతి –    ఆది – శ్రీ పట్నం సుబ్రమణ్యయ్యర్
7. త్యాగరాజ –             కృతి  – ఆది – శ్రీ తిరువత్తియార్ త్యాగయ్యర్
 
చక్కని రాజమార్గం.. 
 
చక్కని రాజమార్గము లుండగ
సందుల దూరనేల ఓ మనసా  ?
 
చిక్కని పాలు మీగడలుండగ
ఛీయను గంగా సాగరమేలే..? |చ|
 
కంటికి సుందరతరమగు రూపమే – ము
క్కంటికి నోట చెలగే నామమే – త్యాగరా
జింటనే బాగ నెలకొన్నాది దైవమే యిటు
వంటి శ్రీ సాకేత రాముని భక్తియనే…|చ|
 
శ్రీరామ చరణారవింద భక్తి శ్రవణ కీర్తనాదులతో తొమ్మిది విధములుగా ప్రహ్లాదుడు పేర్కొనినాడు. అవియే పరమాత్మపదము చేరుటకు రాజమార్గములు. ఙ్ఞాన, వైరాగ్యములు ఉత్తమభక్తి యందే ఇమిడియున్నవి. అట్టి రాజమార్గములుండగా “సందుల దూరనేల మనసా ?” యని శ్రీ త్యాగరాజు ప్రబోధించినారు.
అందుకు ఉదాహరణముగా – చిక్కని పాలు మీగడలుండగా , ఛీ యను గంగాసాగరము (తాత్కాలికముగా మత్తు నిచ్చి తర్వాత సర్వానర్ధములు కలుగచేయునది) సేవించుటయేల అని తెలిపారు.
కంటికి సుందరరూపుడైన శ్రీరాముడే అక్షరక్షకుడు. పరమశివునికి కూడ నిత్య జపమైన దివ్య తారకనామము శ్రీరాముడు.
ఈ నామరూపములు ధ్యానించుట వలన ముక్తిపదము నందుట విశేషము. అట్టి శ్రీరాముడు త్యాగరాజింటనే ఇలవేల్పుగా నెలకొనియున్నాడు.
అనగా త్యాగరాజు స్వానుభవముతో రాముడు అంతరారాముడై చిన్మయముగా అనుభవించ బడుచున్నానని తెలిపి, అట్టి రామభక్తియను రాజమార్గము ననుసరించిన ధన్యులు శాశ్వతానందమంద గల్గుదురని ఉపదేశమిచ్చారు.
ఈరాగములో ఎన్నో సినిమా పాటలున్నా నాకు ఇష్టమైన పాట…
సంగీత సాహిత్య సమలంకృతే
 
స్వరరాగ పదయీగ సంభూషితే
 
శ్రీ భారతీ మనసా స్మరామి
 
శ్రీ భారతీ శిరసా నమామి..||
చిత్రం – స్వాతికిరణం
సంగీతం – శ్రీ కె. వి. మహదేవన్
పాడినవారు – శ్రీ ఎస్. పి. బాలసుబ్రహ్మణ్యం
 
 
 
********************************************************
 
రచన : శ్రీధర అయల
 
నీళ్లు నిండిన బిందె అరుగు మీదికి దించి, నెరసిన కబరీ భరం  జారిన  ముడి వేస్తూ, ‘అమ్మయ్య’ అంటూ నిట్టూర్చింది వరలక్ష్మమ్మ..
‘ ఇక లాభం లేదు, ఈ ౫౨ పావంచాలూ గడచి నాగావళి ఏట్లో  బిందె ముంచి, ఇంటికి తెచ్చే  ఓపిక తనలో  క్షీణించి పోయింది. నిన్న మొన్నటి వరకూ, కొంగు వెనకాలే తిరుగుతూ నోటికీ, చేతికీ ఆసరాగా నిల్చిన ‘విశాలి’ కూడా వెళ్లిపోయింది. అయినా పెళ్లి అయిన ఆడపిల్ల పుట్టింట్లో ఎంత కాలం  ఉంటుంది ! ఆ అత్తగారికి  మాత్రం తనలాగ  సుఖ పడాలని ఉండదూ !’ చిన్నగా తనలో తనే నవ్వుకొంది ఆమె. ‘ఏది ఏమైనా సరే, ఈ మాఘం లోనే, ‘రామానికి’ పెళ్లి చేసేసి, లక్ష్మిలాంటి  కోడలు  పిల్లను  తెచ్చుకొంటూనే గాని, తనకి  విశ్రాంతి అనేది  ఉండదు.’.
ధృడమైన నిశ్చయానికి వచ్చినట్లుగా, ముడి బిగించి కట్టి, బిందెని చంక నేసుకొని, గదిలోకి అడుగు పెడుతూనే వరండా లోని కవాచీ బల్ల వైపు దృష్టి సారించింది.
ఆరున్నర అడుగుల పోడవు, కవాచీ బల్ల మీద మూలగా, సగం టేకు చెక్కతో  చేసిన  వ్యాస పీఠం,అందులో శ్రీనాధుని కాశీఖండం , దానిమీద పొందికగా  అమర్చిన  సులోచనాల జత మాత్రమే కన్పించాయి  ఆమెకి !
‘  ఈ వేళప్పుడు ఈ పెద్దమనిషి  ఎక్కడికి  వెళ్లేరు చెప్మా ! పొలానికి గాని పోలేదు కద !’ రోజూ అలవాటుగా తంపి నుండి తీసిచ్చే మీగడ పాలు త్రాగకుండానే, వెళ్లిపోయారేమోనన్న ఆందోళన  వెన్ను తడుతూంటే, బిందె క్రిందకి దించి, వెండి పంచ పాత్రతో నీళ్లు తీసి, తులశమ్మ మొదట్లో  పోసిందామె, అన్యమనస్కం గానే. తులశి  చెట్టుకి నీళ్లు పోసి, వెనుకకు తిరగగానే, పెరటి వైపు నుంది వస్తున్న,‘ పెద్దమనిషి ’ కనిపించే సరికి, మనసు చల్లబడింది. “ ఎక్కడికిపోయారండీ ?” ఆందోళనా భరితమైన ప్రశ్న.
“ దొండపాదు కొనలు పందిరి కెక్కించడానికి పెరట్లోకి వెళ్లాను. అయినా మంచి నీళ్ల బిందె దించకుండానే, ఘడియ  సేపు కనిపించక పోయే సరికి ఎందుకూ ఇంత  ఆత్రం ! ఎవరైనా అమాంతంగా  ఎత్తుకు పోయారనుకొన్నావా  ఏం ?” నిండుగా నవ్వుతూ అన్నారు రామనాథం గారు.
“ పొండి !” అంటూ, చాటు చేసుకొన్న ముఖంలో గతించిన  పడుచుతనం, తులశమ్మ  ముందు వెలిగించిన  హారతి కర్పూరంలో భగ్గుమని  వెలిగి పోయింది.
అంతా ఓరగా  గమనించిన రామనాధం గారిలో కూడ ఙ్ఞాపకాల పట్టుతెరలు సున్నితంగా కదులుతూంటే,
గబగబా, కవాచీ బల్ల దగ్గరికి వెల్లి, సులోచనాలు సరి చేసుకొని, కాశీఖండం తిరగేసారాయన.
రామనాధం గారిది  ఆరువేల  నియోగి బ్రాహ్మణ కుటుంబం. ఒక్క సెంటు భూమి కూడ ఇటూ అటూ కానీయకుండా, అనాదిగా  వస్తున్న సాంప్రదాయాలు ఆనవాయితీగా  పాటిస్తూ, తన  ముందు తరం  వేసిన బాటలోనే ఆయన  జీవన  స్రవంతి కూడ నడిచింది. ఏ మాత్రం ఒడుకు దుడుకులు లేకుండా, వంశ పారంపర్యంగా సంక్రమించిన ఇరవై ఎకరాల పల్లపు మాగాణీ  సొంతంగా, సేద్యం చేసుకొంటూ.
వరలక్ష్మమ్మ  ఆయనకి తగిన ఇల్లాలు, ఇంటి పనుల లోనూ, భర్త శుశ్రూష లోనూ, నిముషం విశ్రాంతి ఎరుగదామె. ఎప్పుడూ  ఫాలభాగాన  కనిపించే కుంకుమ బొట్టులో, హృదయం నిండిన అమయకత్వమూ, నైర్మల్యమూ సూక్ష్మ రూపంలో కన్పిస్తాయి, ఆమెని జాగ్రత్తగా  చూసిన  వాళ్లకి. ఆమె దాన ధర్మాలకీ, పుజా పునస్కారాలకీ, ముచ్చట్లకీ, రామనాధం గారు  ఏ నాడూ అడ్డుపెట్టలేదు. అందుకే  ఆమె దృష్టిలో  అతను ఉత్త సాధు పురుషుడు, గంగి గోవులాంటి మనిషిన్నూ.!
పోతే ఆ దంపతు లిద్దరికీ సంతానం కూడ  సరి సంఖ్యలోనే ఉంది. పెద్దకూతురు విశాలకి క్రిందటేడే పెల్లి చేసి, ఏవో ముచ్చట్లు పేరు చెప్పి. నాలుగు నెలలు ఉంచుకొని, అత్తింటికి పంపించిందామె. అయినా  పెళ్లయిన  ఆడపిల్లని  ఎన్నాళ్లని ఇంట్లో  ఉంచుకోగలదు కనుక ! అప్పటినుంచి  లంకంత  కొంపలోనూ, ఫక్తు ఒంటరిగా నిలిచి పోయింది ఆమె.సంవత్సరానికోసారి వచ్చే వేసవి సెలవుల్లో, కనొపించే  చిన్న  కొడుకు రామం  తప్ప ఆ ఇంట్లో అలికిడి  చేసే వాళ్లెవరూ ఉండరు.
ఇకపోతే  రామనాధం గారు ! బయటికి వెళ్తే  పొలం పనుల్తోను, ఇంట్లో ఉంటే దేవతార్చన, కాశీఖండం, అప్పుడప్పుడు కబుర్లు చెప్పడాని కొచ్చే, ఊరి పెద్దలతోనే  సరి పోతుంది. అయినా  ఆయనకేం, మగ మహారాజు ! ఊపిరి  తీసుకోలేని పనుల్తో తోచకేం చేస్తుంది !
‘ రామానికి త్వరలోనే  పెల్లి చేసేయాలి ’ ఆ వేళకి నూట పదో మాటు, నిశ్చయం చేసుకొందా  ఇల్లాలు ! మేనరికం కూడ సిధ్ధంగానే  ఉంది. రామం కూడ అక్కడే  కదా  చదువుతూంట ! రోజూ పిల్లా, పిల్లాడు అన్యోన్యం చూసుకొంటూనే ఉన్నారు.రామం కూడా తన  మాట కాదనడు.అయినా ‘లక్ష్మి’ కేం కొదవ ! ఎప్పుడో చూసిన అయిదారేళ్ల లక్ష్మిని ఙ్ఞాపకం తెచ్చుకోవడానికి ప్రయత్నం చేస్తూ అనుకొందామె.
‘ మే,! మే !’ ఆమె  ఆలోచనకి అంతరాయం కలిగిస్తూ, పెరట్లోంచి ‘కృష్ణమృగం’ అరుపు వినిపించింది.
‘ ఈ వేళప్పుడు దీనికేం జరిగింది. అలా అరుస్తుందేం ! ఆతృతగా  పెరట్లోకి పరుగెట్టిన వరలక్ష్మమ్మ , తన  కంటె ముందుగా అక్కడికి చేరుకొని ఆప్యాయంగా, ఆకులు తినిపిస్తున్న రామనాధం గారిని చూసి నిండుగా నవ్వుకొంది.
‘ అయినా  ఆ నల్లమేక  అంటే ఆయనకి పంచ  ప్రాణాలు ! కొడుకు, కూతురూ చెయ్యి  దాటినప్పటి  నుంచి, ఆ మేకనే  ఆప్యాయంగా  చూసుకొంటున్నారాయన ! వచ్చి పోయే వాళ్లు, నల్లమేక  అని ఎక్కడ అని పోతారేమోనని, ముందుగా ‘కృష్ణమృగం’ అనె పేరుతో  పరిచయం చెయ్యడం అతనికో  విచిత్రమైన అలవాటు ! వరలక్ష్మమ్మ పాదాలు అలవాటుగా వంటింటి  వైపు  దారి తీసాయి.
**************
గొల్లకావిడి పడమర వాలి పోయింది. సప్తర్షి మండలం ఇంచు మించు ఆకాశానికి మధ్య భాగంలో వచ్చి నిలిచింది. నిండు చంద్రుడు జేగీయమానంగా  వెన్నెల కురిపిస్తున్నాడు. ప్రకృతి ప్రశాంత రమణీయంగా ఉంది.
రాత్రి రెండు ఝాములు దాటింది. వరండాలో పట్టి మంచం మీద దొర్లుతూ విసుక్కొన్నాడు రామనాధం. ‘ఈ పాడు.నిద్ర ఎంతకీ రాదేం !’ అంటూ.
పడక గదిలో మంచి నిద్రలో ఉన్న భార్య ఉఛ్వాస నిశ్వాసాల చప్పుడు మందంగా వినిపిస్తోంది.
‘దినమంతా  రెక్కలు ముక్కలు చేసుకొని పని చేస్తుంది. నిద్ర దానికి రాకపోతే నాకెందుకు వస్తుంది ? నిద్రా దేవి కాస్త ఆలస్యంగానే  వరించినా, ఏ నాడూ ఇంతగా విసిగించ లేదు !’ దుప్పటి సర్ది , తలగడ దిళ్లు స్థలం మార్చి తిరిగి మేను వాల్చారాయన.,
అప్పటికీ ఏమంతగా ప్రయత్నం ఫలించ లేదు. కళ్లు మూసుకొని , తనను తాను మరచి పోయే ఆలోచనా స్రవంతిలో మునిగి పోతే, ‘నిద్ర దానంతటదే వస్తుంది’ అనుకొంటూ ఆలోచనలని ఒక కొలిక్కి తీసుకు రావడానికి ప్రయత్నిస్తూ కళ్లు మూసుకొన్నారాయన !
సరిగా అదే సమయంలో పెరట్లోంచి, చిర పరిచితమైన  ధ్వని వినిపించింది ఆయనకి. దిగ్గున లేచి మంచం మీద కూర్చొని ప్రక్కనే ఉన్న నిడుపాటి  చేతికర్రని  బలంగా పట్టుకొని పెరటి తలుపు సగం తెరచి, చుట్టూ చూసారాయన.
తాటి మట్టలతో అల్లిన గొడ్లశాల, దానికి ప్రక్కగా ఎండిన జొన్న కర్రల కట్ట ( కటిక పుల్లల కట్ట ) ఆ ప్రక్కనే నుయ్యి, దాని మీద గిలక, ఆ పైన రెండున్నర అడుగుల ఇటిక గోడ వెనుక ‘నరసింహావధాని గారి పెరడు.
ఆ నుయ్యి ఇద్దరికీ ఉమ్మడి సొత్తు ! అందుకే  గోడకి సగం ఇవతల, సగం అవతల ఉందది. వెన్నెలలో ఎంతో మనోహరంగా ఉందా దృశ్యం !
అయినా  రామనాధం గారికి తృప్తి కలగలా ! ఈ మాటు పెరటి తలుపు పూర్తిగా తెరచి గొడ్లశాల లోకి వెళ్లారాయన. ఉన్న రెండు గొడ్లూ గేదెలు, దూడలతో  సహా పడుకొని నెమరు వేసుకొంటున్నాయి. రామనాధం గారిని చూసి గుర్తించినట్లుగా తల  విదిలించి ఎప్పటిలాగే  నెమరు వేసుకొంటున్నాయి అవి.
ఈ సారి అతని దృష్టి కృష్ణ మృగం మీద పడింది. గొడ్లపాకలో, బర్రెలకి దూరంగా, రాటకి కట్టబడి  ఉందది. దగ్గరగా వెళ్లి ఆప్యాయంగా  దాని మేని నిమిరారాయన. అది నిశ్శబ్దంగా  దిడ్డి ద్వారం  వంక చూపులు  మరలించింది.
ఆ దిడ్డి తలుపు  తరువాత, సన్నని కాలిబాట  తప్ప మరేమీ లేదు. పాలేర్లు వగైరా  గొడ్లని మేతకి తోలుకొని పోవడానికి సాధారణంగా  ఆ దారంటే  రాకపోకలు సాగిస్తారు. రామనాధం గారు వెనక వైపు ఉండే ఇళ్లకి వెళ్లడానికి అదొక్కటే దారి ! ఆ పైన అంతా  బయలు, అడదిడ్డంగా పెరిగిన అడవి చెట్లూ, ఆ పైన నిండుగా, నిశ్శబ్దంగా ప్రవహించే  ‘నాగావళి’ తప్ప మరేం లేవు.
కృష్ణమృగం చూపుల ననుసరించి దిడ్డి తలుపు వైపు చూసాడు రామనాధం.
అది తెరచే ఉంది ! అయినా వార్థక్యం ,రాత్రి పడుకోబోయే ముందు దానిని వెయ్యడం మరచిపోయాడు కాబోలు !
దిడ్డి తలుపు మూయడానికి ముందడుగు వెయ్యబోయిన రామనాధం , ఆశ్చర్యంతొ ,సంభ్రమంతో  నిశ్చేష్టుడే అయ్యాడు.దిడ్డి తలుపు దగ్గర గాజుల చప్పుడు, ఆకు పచ్చని పువ్వుల పరికిణీ మీద  తెల్లని వల్లెవాటు , ఎవరో స్త్రీ ఆకారం  అక్కడ నిల్చి ఉంది !
“ ఎవరది ?” రామనాధం నోటంట , కొంత సేపటికి ధ్వని పెగిలింది.
ఈ మాటు ఆ ఆకారం గుమ్మం నుండి లోపలికి తొంగి చూసింది. ఎత్తుగా పెరిగిన ,వేప కొమ్మల నీడ, కుడి చెంప మీద నల్లగా పడి, మబ్బు తునక క్రమ్మిన చంద్ర బింబాన్ని తలపించింది ఆమె ముఖం !
సంభ్రమం కంగారు హారతి కర్పూరం లాగ , హరించి పోయాయి రామనాధం గారిలో. “ నువ్వటే మల్లీ ! ఇంత  రాత్రి పూట ఎందుకిలా వచ్చావ్ ?” అడిగాడు రామనాధం నవ్వుతూ.
“ గొల్లవీధిలో తోలుబొమ్మలాట చూడడానికి వెళ్లినాను బాబూ ! తిరిగి ఇంటికి వస్తూ, దిడ్డి తలుపు తెరచి
ఉండడం చూసి, ఈరిగాడున్నాడేమో నని  చూసి పోదామనుకొన్నా ! ఆ మాత్రం అలికిడికే , ఆ నల్ల మేక , ‘బేపిలా’ అరిచి గోలెట్టింది !”
వెన్నెల చల్లదనంతో పాటు, నాగావళీ  తరంగాల  చలిని కూడ  సంతరించుకొని, నరాలు జివ్వుమనేలాగ, తెరచి ఉన్న దిడ్డి తలుపు గుండా  గాలి తెరలు తెరలుగా వీచింది.
“ రాత్రంతా  ఈ చలి ఇలాగే ఉంటుంది గాబోలు , రెండు జొన్నకట్టలు పట్టుకు పోవే ! మంత వేసుకోవచ్చు.” అన్నాడు రామనాధం, చలితో మల్లెమొగ్గే  అయిన ‘ మల్లి’ వంక కుతూహలంతో చూస్తూ.
మల్లి అందుకే వచ్చిందన్న నిజం అతని మెదడు క్షణంలో పసిగట్టింది., తెరచి ఉన్న దిడ్డి తలుపు గుండా కనిపించిన జొన్న కట్టల మీద కన్ను పడి, తీసుకెళ్లడానికి సంశయిస్తూ, నిలబడి పోయిందని గ్రహించడానికి  అతనికి అట్టే సేపు పట్టలేదు. అతని మనసులో మంచి చెడులు, దొంగ పనులు పసిగట్ట గల తన, కృష్ణమృగం పైన కించిత్తు గర్వం కూడా కలిగింది !
“ అలాగే బాబూ ! ” కళ్లతోనే  కృతఙ్ఞతలు చెప్పుకొని, కుప్పగా పడి ఉన్న జొన్నకట్టల వైపు మళ్లింది మల్లి.
క్షణంలో రామనాధం మదిలో ఏం మెదిలిందో ఏమో, అతని అడుగులు దిడ్డి తలుపు వైపు సాగాయి !
అంత వరకు జరిగినదంతా, తన విశాలమైన నల్లని కండ్లతో చూస్తున్న కృష్ణమృగం , ఏదో తెలియని భయంతో వెర్రికేక పెట్టింది !!
*****************
ప్రపంచ వ్యాపారాలతో ఏ మాత్రమూ  నిమిత్తం లేని, ప్రభాకరుడు, తూర్పున లేచి, కళ్లు నులుముకొనే సరికి, ‘అగ్రహారం ’ అంతా లేచి, తెల్లగా తెల్లవారి పోయింది.
“ ఏమోయ్ ! రోజూ  బ్రహ్మ ముహూర్తానికల్లా నిద్ర లేపే, కృష్ణమృగానికి సుస్తీ గాని చేసిందా, ఏం ? అనుష్టానాలన్నీ చాల చాల ఆలస్యంగా,అవుతున్నాయి ?”
వీధి అరుగు మీద  కూర్చొని, దంత ధావనం చేస్తున్న, రామనాధాన్ని విస్మయంతో చూస్తూ, ప్రశ్నింఛాడు నరసింహావధాన్లు.
రామనాధం నిర్లిప్తతతో నవ్వి ఊరుకొన్నాడు .
భర్త కోసం ఒక చేతితో, నీళ్లు నిండిన మరచెంబూ, రెండవ చేతితో ఖాళీ బిందె  పట్టుకొని, ఏటికి నీటికోసం  వెళ్తున్నవరలక్ష్మమ్మ మాత్రం  ఆ ప్రశ్నకి జవాబిచ్చింది.. “ నిజమే అన్నయ్యా ! దానికేం తెగులు చేసిందో ఏమో, రాత్రంతా ఒకటే గోల పెట్టింది ! ఇప్పుడు చూస్తే, చలనం లేదు. ఎటో చూస్తూ యోగిలాగ మౌనంగా కూర్చొంది” అని.
“ అందుకే కాబోలు బావగారు కూడా మూగనోము పట్టారు ! అయినా  ఆ నల్ల మేకకీ, ఆయనకీ ఏ జన్మ ఋణాను బంధమో ఏమో ?” అంటూ సమాధానాన్ని ఆశింఛకుండానే, కండువా గట్టిగా దులిపి ఏటివైపు సాగి పోయాడు అవధానులు.
వరలక్ష్మమ్మ  ఆశ్చర్యంతో స్థాణువై  పోయింది , భర్త నిర్లిప్తత చూసి ! మరో రోజు అయితే,  ఈ నరసింహావధాన్లే  కాదు, బ్రహ్మ రుద్రులైనా  సరే, దానిని ‘ నల్లమేక  అంటే  ఒప్పుకొనే తత్వం కాదు అతనిది. ఇవాళ ఎందుకో  ఈ తారుమారు ! అనుకొంటూ సడి చేయకుండా, బిందె పుచ్చుకొని  బయలు దేరింది.
వాళ్లిద్దరూ మిగిల్చి పోయిన నిశ్శబ్దంలో మునిగి పోయిన రామనాధం తిరిగి  పాలేరు వేంకటేశు మాటలతో గాని, తెప్పరిల్ల లేదు ! కృష్ణమృగం కోసం తెచ్చిన రావి ఆకుల కట్ట , ప్రక్కన పెడుతూ, యజమని వినడంతో  సంబంధం లేకుండా, చెప్పుకు పోయాడు వెంకటేశు.
“ ఏం చెప్పమంటారు బాబూ ! మన ఈరిగాడు మనువాడిన మల్లి లేదూ, అది ఏట్లో‘  ఏనుగుల  రాయి ’ కాడ మునిగి తేల్తా ఉంది బాబూ ! కుండ ఒడ్డున పెట్టి, స్నానానికని దిగిందో ఏమో, ఏనుగు రాయి  కాడ, మూడు నిలువుల లోతు నీళ్లలో చిక్కుపడి ఫోనాది ! పానాలు లేవు బాబూ ! ఈరిగాడిని ఆప శక్యం కాకుండా ఉంది ! ఒకటే ఏడుపు,” అంటూ.
వెంకటేశు మాటలు మరి మనసుకెక్కలా  రామనాధానికి. ‘శివ, శివ’ అంటూ ఆకుల కట్ట తీసుకొని, పెరట్లోకి వెళ్లిపోయాడు. గుండెల అలికిడిని గొంతులోంచి బయటికి రానీయకుండా అదిమి పెట్టుకొంటూ.
ఆకులు పట్టుకొని, తనవైపే వస్తున్న రామనాధాన్ని చూసింది  కృష్ణమృగం . చూడనట్లుగా ముఖం చాటు చేసుకొంది. రామనాధం మనస్సు చివుక్కుమంది  ! రోజూ ఈ వేళకి, ఆకులు తేగానే, ఎగిరి పడి అందుకొనే కృష్ణమృగమేనా ఇది ! బాధతో ఆకుల కట్ట దాని ముందు పడేసి, వెళ్లిపోయాడు రామనాధం.
అంతే ! ఒకరి బాధలతోనూ, బరువులతోనూ, నిమిత్తం లేని, కాలచక్రం , ఒక మలుపు తిరిగే సరికి, కృష్ణమృగం  ముందర  ఎండిన  ఆకు  కట్టలు పోగు పడ్డాయి !
రామనాధమే కాని, వరలక్ష్మమ్మే గాని, స్వయంగా తినిపించాలని చూసినా, పచ్చిగడ్డి కూడా ముట్టలేదు అది !
అలా ఎంతకాలమో నిలువలేని, కృష్ణమృగం వెన్నెల  రాత్రులు తరిగి, చీకటి రాత్రులు రాకుండానే, ఒక రోజు హఠాత్తుగా ప్రాణం విడిచింది !
యజమాని హృదయం లోని, ఆప్యాయతని, అనురాగాన్నీ, తెల్లదనాన్నీ మాత్రమే  చూసిన కృష్ణమృగం—
ఆ నాటి తెల్లని వెన్నెల రాత్రి —
హఠాత్తుగా అతని హృదయం లోని, నల్లటి ఛాయల్ని గుర్తెరిగి, ఆ నల్లదనాన్ని భరించ లేక, ప్రకృతిలో లీనమయిందని , ఒక్క సర్వాంతర్యామికే  తప్ప, ఎవరికి తెలుస్తుంది !!!
*****************
