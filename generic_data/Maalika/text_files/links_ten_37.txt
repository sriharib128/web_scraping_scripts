రచన : యం. ధరిత్రీ దేవి
పార్కులో హుషారుగా నడుస్తున్న వాడల్లా ఠక్కున ఆగిపోయారు రాఘవ రావు గారు, కాస్త దూరంలో ఓ సిమెంటు బెంచీ మీద కూర్చున్న దయానంద్ గారిని చూసి. మెల్లిగా అటువైపు అడుగులు వేశారాయన. దాదాపు కొన్ని నెలలయి ఉంటుంది ఆయన్ని చూసి. మనిషి బాగా నీరసించిపోయారు. ముఖంలో ఏదో చెప్పలేని దిగులు స్పష్టంగా కనిపిస్తోంది.
 రాఘవరావు గారు, దయానంద్ గారు ఇద్దరూ కాలేజీ ప్రిన్సిపాల్స్ గా చేసి రెణ్ణెళ్ల తేడాతో పదవీ విరమణ చేశారు. దయానంద్ గారు ఆయన రిటైర్మెంట్ ఫంక్షన్ కు తన ప్రొఫెషనల్ ఫ్రెండ్స్ తో పాటు తెలిసిన వాళ్ళందర్నీ పిలిచారు. కానీ వారి నుండి పెద్దగా స్పందన అయితే కానరాలేదు. ఆ తర్వాత రెన్నెళ్లకు రాఘవరావు గారి రిటైర్మెంట్ ఫంక్షన్ జరిగింది. బాగా దగ్గరి వాళ్లకు మాత్రమే ఆ విషయం తెలియజేసినా, ఆయనను ఎరిగినవారంతా ఆహ్వానించక పోయినా రావడం ఆ రోజు పెద్ద విశేషం! దయానంద్ గారు కూడా రాఘవరావు గారి పిలుపునందుకొని హాజరయ్యారు. ఆ రోజు ఆయన రావడానికి కారణం, వారిద్దరూ లెక్చరర్స్ గా ఉన్నప్పటి నుండీ ఒకరినొకరు బాగా తెలిసి ఉండడం ఒకటైతే, రాఘవరావు సహృదయత మరో కారణం. కానీ, తీరా వచ్చాక దయానంద్ గారు, ” వచ్చి పొరపాటు చేశానా ” అని తీవ్రంగా మధన పడసాగారు.
 ఆ సమయంలో అతనికి తనకు జరిగిన సాదాసీదా సన్మానం గుర్తుకు రావడమే అందుకు కారణం. బంధు మిత్రులు, తోటి సహచరులు, విద్యార్థుల సమక్షంలో ఎంతో ఘనంగా జరుగుతుందనుకున్న అతని ఆశ అది కాస్తా పేలవంగా జరగడంతో అడియాశే అయింది. కాలేజీ వాళ్ళు ఏదో మొక్కుబడిగా కార్యక్రమం అయిందనిపించారంతే!
 ఇప్పుడు రాఘవరావు గారి పదవీ విరమణ సన్మానం చూస్తూ ఉంటే రెండు కళ్లూ సరిపోవనిపించింది. వచ్చిన వాళ్లంతా ఆయనతో తమకున్న అనుబంధం, అనుభవాలూ చెప్తూ అందరి ముందూ తమ ఆనందాన్ని పంచుకుంటున్నారు. విద్యార్థుల కరతాళ ధ్వనుల మధ్య అత్యంత వైభవంగా జరుగుతూ పోతోంది ఆయన సన్మాన కార్యక్రమం. పూల దండలు ఓ పక్క గుట్టలుగా పడిపోయాయి. శాలువాలు, కానుకలు మరో పక్క!
 చివర్లో దంపతులు ఇద్దరూ అందరికీ చిరునవ్వుతోనే కృతజ్ఞతలు చెప్పుకున్నారు. దయానంద్ గారికి ఇదంతా చూస్తూ ఉంటే లోపల ఏదో తెలియని గుబులు ఆవరించింది. రాఘవరావు మీద అసూయ అని కాదుగానీ, ఎందుకో అతని మనసంతా బాధతో నిండిపోయింది. కార్యక్రమం అవగానే రాఘవరావు గారితో కరచాలనం చేసి సెలవు పుచ్చుకున్నాడు.
 అది మొదలు అడపా దడపా ఇద్దరూ కలుసుకుంటున్నా పెద్దగా మాట్లాడుకున్నది లేదు. సాధారణంగా ఇద్దరూ సాయంత్రం వాకింగ్ సమయంలో కలుస్తుంటారు. దయానంద్ గారు అలాంటప్పుడు ఓ విషయం బాగా గమనించారు. వారికి ఎదురుపడిన వాళ్లలో చాలామంది, ముఖ్యంగా ఆయన సహోద్యోగులు రాఘవరావు గారితో ఎంతో మర్యాదగా, మరింత ఆప్యాయతగా మాట్లాడేవారు. అందులో వింతేమీ లేక పోయినా దయానంద్ గారికి ఆశ్చర్యం కలిగించే విషయమేమంటే తను ప్రిన్సిపాల్ గా చేసినప్పుడు తన వద్ద పనిచేసిన అధ్యాపకులు కూడా రాఘవరావు గారితోనే ఎంతో చనువుగా మాట్లాడడం! దయానంద్ గారిని ఏదో అలా ఓసారి పలకరింపుగా చూడ్డమే గానీ పెద్దగా పట్టించుకోకపోవడం! అదే అతనికి కించిత్ బాధగా అనిపించేది. కారణమేమిటో బోధపడేది కాదతనికి!
 అలా అలా రెండేళ్ళు గడిచిపోయాయి. యధాలాపంగా ఈరోజు ఇద్దరూ కలుసుకున్నారు. దయానంద్ గారి పక్కనే కూర్చుంటూ ఆయన భుజం మీద చేయి వేసి, నెమ్మదిగా అడిగారు రాఘవరావు గారు,
“దయానంద్ గారూ, కొద్దిరోజులుగా అడగాలి అనుకుంటూ ఆగిపోతున్నాను. మీరెందుకో దేనికో లోలోపల బాధపడుతున్నట్లుగా నాకనిపిస్తోంది. అభ్యంతరం లేకపోతే నాతో పంచుకోగలరా.”
 ఎంతోఅనునయంగా అడిగిన ఆ తీరుకు దయానంద్ గారి కళ్ళల్లో నీళ్లు చిప్పిల్లాయి. బలవంతంగా ఆపుకుంటూ పెదవి విప్పారు.
“రాఘవరావు గారూ, బాగా ఒంటరినైపోయానండీ, ఉద్యోగం చేస్తున్నన్నాళ్లూ ఆ బిజీ లైఫ్ లో ఏమీ తెలీలేదు. రిటైరయ్యాక ఏమిటో అంతా శూన్యంగా అనిపిస్తోంది. ఒక్కసారిగా మాట్లాడేవారే కరువైపోయారు అంటే నమ్మండి. అప్పుడు సలాంలు కొట్టిన వారంతా ఏమయ్యారు? ఇప్పుడు, కనీసం అటెండర్ గా చేసిన వాడు కూడా చూసీ చూడనట్టు జారుకుంటున్నాడు. లోపం ఎక్కడుందో తెలియడం లేదు.”
 బాధ గొంతుకు అడ్డం పడి ఆయన మాటలు ఆగిపోయాయి. రాఘవరావు గారికి ఒక్కసారిగా సమస్య పూర్తిగా అర్థమైపోయింది. ఓ నిమిషం పాటు ఆయన చెయ్యి నొక్కుతూ ఉండిపోయారాయన. తర్వాత మెల్లిగా పెదవి విప్పారు.
“దయానంద్ గారు! మీ బాధకు అర్థం ఉంది. కానీ, కఠినంగా అనిపించినా అందులో మీ పాత్ర కూడా చాలా ఉంది.”
తలెత్తి చూశారు దయానంద్ గారు. తల పంకిస్తూ,
“అవును, చెబితే నమ్మబుద్ధి కాదు గానీ, మీరే కాదు చాలామంది ఉన్నత పదవులు నిర్వహించిన వారి పరిస్థితి ఇలాగే ఉంటుంది. పదవిలో ఉన్నప్పుడు తమ క్రింది ఉద్యోగుల పట్ల చూపిన అధికార దర్పమే దానికి ప్రధాన కారణం అంటే మీరు నమ్ముతారా? కూర్చున్న కుర్చీ శాశ్వతం కాదనీ, ఆ అధికారం, హోదా, దర్జా– ఇవన్నీ పదవీ విరమణ వరకేననీ గ్రహింపు లేక అవసరానికి మించిన ఆధిపత్యం చూపిస్తుంటారు. ఇంకా మితిమీరి పెత్తనం చలాయిస్తుంటారు. ఒక్కసారి వెనక్కి తిరిగి చూసుకోండి దయానంద్ గారూ, మీరేమైనా మీ సబార్డినేట్స్ పట్ల ఆ విధంగా ప్రవర్తించేవారా?.. ”
 నెమ్మదిగానే అయినా, సూటిగా అడిగారు రాఘవరావు గారు. ఆ మాటలతో ఉన్నట్టుండి దయానంద్ గారి లో కదలిక మొదలైంది. తాను ప్రిన్సిపాల్ గా చేసిన పది సంవత్సరాల కాలంలో తన క్రింది ఉద్యోగుల పట్ల తన దురుసు ప్రవర్తన, అజమాయిషీ, వాళ్లను చిన్న బుచ్చుతూ మాట్లాడ్డం, అటెండర్ లను తన సొంత సేవకుల్లా చూడ్డం.ఇవన్నీ సినిమా రీళ్ళలా తిరిగాయి అతని మస్తిష్కంలో. అందరికీ తన పట్ల ఓ విధమైన ఏహ్యభావం! వాళ్ళంతా భయంతోనే గానీ, గౌరవంతో ఎన్నడూ సహకరించని వైనం! అతని కళ్ళముందు కదిలాయి. అతని హావభావాలు గమనించిన రాఘవరావు గారు,
“మన ప్రవర్తన ఎదుటివారికి బాధ కలిగించకూడదు దయానంద్ గారు. ఎలాంటి దుడుకు స్వభావం గలవారైనా సరే మన మంచి స్వభావం వల్ల మన దారికి వచ్చే అవకాశం చాలా ఉంటుంది. అది గ్రహించుకుని అందర్నీ ఒక్క తాటి మీదకు తెచ్చుకునేలా అధికారి చాకచక్యం చూపించాలి. ఎవరి పట్ల ఎలా మసలుకోవాలో ఆలోచించే పరిజ్ఞానం చాలా అవసరం కూడా. ఇదంతా మీకు తెలియదని కాదు, కొందరైతే తమ స్థాయి ఎక్కడ తగ్గుతుందోనన్న శంకతో సబార్డినేట్స్ కు చనువివ్వరు. అహం అడ్డొస్తుంది కూడా.”
 ఆయన చెబుతున్నదంతా అక్షరాలా నిజం అని తన స్వభావం బాగా తెలిసిన దయానంద్ గారికి తేలిగ్గానే తెలిసి వచ్చింది. కుర్చీ శాశ్వతమనుకొని అహంభావం తలకెక్కించుకున్న తన నైజం మీదా తొలిసారి ఏవగింపు కలిగిందతనికి.
“మరో విషయం వింతగా అనిపిస్తుంది ఇది వింటే, నమ్మబుద్ధి కూడా కాదు. ఉద్యోగ జీవితంలోనే కాదు, సొంత కుటుంబంలో కూడా కొందరు ఇలాగే ఉంటుంటారు. కోడళ్ల తో చనువుగా మాట్లాడితే తన విలువ ఎక్కడ తగ్గిపోతుందో అనుకుంటూ గాంభీర్యాన్ని పాటించే మామగార్లు ఉంటారు! అంతెందుకు? భార్య విషయంలో కూడా ఇలాగే ఉండే భర్తల్ని నేను చూశాను.”
 ఆయన చెప్పుకుంటూ పోతున్నారు.
“ఈ రోజు బాగున్నాం కదాని ఆధిపత్యం చెలాయిస్తే, రేపు వయసుడిగి పోయాక వాళ్లతోనే అన్ని సేవలూ చేయించుకోవాల్సిన దుర్గతి పడుతుందన్న దూరాలోచన లేక పోవడం ఇలాంటి వాళ్లు చేసే తప్పిదం. అది ప్రత్యక్ష నరకమే కాదా?.”
 ఉలిక్కిపడ్డారు దయానంద్ గారు. తాను తన ఇద్దరు కోడళ్ల పట్ల ఎలా ప్రవర్తిస్తూ ఉంటాడో క్షణకాలం మదిలో మెదిలిందాయనకి. మనవలు, మనవరాళ్ళు కూడా తన వద్దకు చనువుగా రాకపోవడం తలపుకొచ్చింది. అవును మరి! ఎన్నడైనా వాళ్లను ప్రేమగా దగ్గరకు తీసుకుని కబుర్లాడి ఉంటేగా! అంతెందుకు! కన్న కొడుకులు కూడా అత్యవసరమైతే తప్ప తనతో నాలుగు మాటలు మాట్లాడి ఎరుగరు! అందుకే ఇంట్లో పది మందిలో ఉన్నా ఒంటరి అయిన భావన అతన్ని వెంటాడుతోంది ఈమధ్య!
 ఎక్కడికో వెళ్లిపోయిన ఆయన్ని తడుతూ,
“సరే, అవన్నీ ఇప్పుడు అనవసరం అనుకో, ఏదో గడిచిపోయింది. మనస్తాపం కాస్తయినా తగ్గాలంటే ఒకటి చెప్పగలను. గతంలో మీతో ఒకరిద్దరయినా సఖ్యంగా, సన్నిహితంగా ఉండే ఉంటారు. అలాగే బంధువుల్లో కూడా. వారితో మాట్లాడే ప్రయత్నం చేయండి. వారు మాట్లాడనప్పుడు నేను ఎందుకు మాట్లాడాలి అనుకోవద్దు. మనమే ఒకడుగు ముందుకేస్తే పోలా! ఇది చెప్పడం చాలా ఈజీ. కానీ, ప్రయత్నించడంలో తప్పు లేదు కదా! ఏ ఒక్కరు స్పందించినా మంచిదే.అలా అలా.అలాగే ఇంట్లో వాళ్లతో, మనవళ్ళు, మనవరాళ్లతో సన్నిహితంగా మెలుగు. కొద్దిరోజుల్లోనే మార్పు గ్రహిస్తావు. ఈ నిర్లిప్తత, నైరాశ్యం దూరం కాగలవు. సరే.ఇవేవీ కుదరవంటావా. ఏదో ఒక వ్యాపకం మీకు ఇష్టమైనది మొదలు పెట్టండి.ఎవరితోనూ పనిలేకుండా సమయం గడిచిపోతుంది.”
 ఆయన చెయ్యి తన చేతిలోకి తీసుకొని, ఏమంటావు, అన్నట్లుగా చూశారు రాఘవ రావు గారు. అతని మాటల ప్రభావమో ఏమో, చిత్రంగా దయానంద్ గారి వదనం మబ్బులు విడిన ఆకాశంలా అయిపోయింది. ప్రసన్నంగా చూస్తూ,
“తప్పకుండా.ఒక్కమాట.ఎవరిదాకానో ఎందుకు, ప్రతీ రోజూ అయిదు నిముషాలు మీతో గడిపితే చాలనిపిస్తోంది. సంతోషానికి చిరునామా మీరు. అయినా, మీ సలహా కూడా తప్పకుండా పాటిస్తాను. ”
అతనిలో ఏదో కొత్త ఉత్సాహం! గంట క్రితం అతన్నావరించియున్న నైరాశ్యం అతనిలో ఇప్పుడు మచ్చుకైనా కనిపించలేదు రాఘవరావు గారికి!
“మంచిది. మాటల్లో పడి టైమ్ మరిచిపోయాము, ఇక లేద్దామా” అంటూ లేచారాయన. ఇద్దరూ కలిసి గేటు వైపు దారి తీశారు. చుట్టూ చీకట్లు అలుముకుంటున్నాయి. కానీ దయానంద్ గారు మాత్రం అప్పుడే సూర్యోదయం అయినట్లు అనుభూతి పొంది హుషారుగా ముందుకు కదిలారు. 
 *****************
రచన: పంతుల ధనలక్ష్మి
గోపీ ఆఫీసునుండి ఇంటికి వచ్చేడు.
ఆ రోజు బస్సు ల వాళ్ళు ఆటోవాళ్ళు ఏదో ఏక్సిడెంట్ విషయంలో కొట్టుకుని పంతం తో ఇరువురూ స్ట్రైక్ చేసి తిరగటం మానేశారు.
పదిహేను కిలోమీటర్ల దూరం నడిచి ఇంటికి చేరేడు. ఉసూరుమని కూర్చుని
“రాధా! కొంచెం కాఫీ ఇస్తావా?’ అని అడిగేడు.
“ఎందుకివ్వనూ? అదేదో ఎప్పుడూ ఇవ్వనట్టు! ఆ!” అంది.
“ఇవాళ సినిమా ప్రోగ్రాం అన్నారు?” దీర్ఘం తీసింది రాధ.
ఓ చూపు చూసి ఊరుకున్నాడు.
“ఇవాళ హోటలుకి తీసికెళ్తానన్నారూ?” అన్నది.
మళ్ళీ గోపి మౌనం.
“ఏమిటీ! నేను ఏమి మాట్లాడినా అలా ముద్దపప్పులా ఊరుకుంటారేం? అవునులెండి! చిన్నప్పటి నుంచి మీకు
అదే యిష్టమని  పప్పే పెట్టి పెంచారటగా?”
మళ్ళీ మౌనం గోపి.  చిన్న నవ్వు.
కాస్సేపటికి కాఫీ తెచ్చింది.  ఠక్ మని శబ్దం చేస్తూ పెట్టింది. నోరు కాల్లేదు.  వేడిగానే తాగేడు.
“హమ్మయ్య! కాఫీ ఇచ్చింది” అనుకున్నాడు.
స్నానానికి వెళ్ళి తువ్వాలు చుట్టుకొని ఇంకో తువ్వాలు బాల్కనీలో ఆరేస్తున్నాడు.
ఎదురింట్లో కొత్తగా దిగేరు.  మెళ్ళో ఏమీలేదు ఆ అమ్మాయికి.  బట్టలు
ఆరేస్తోంది వాళ్ళ బాల్కనీలో.
రాధా అది చూసి “ఓహోహో! ఏం వయ్యారం! ఈ టైములో రోజూ మీరు తువ్వాలు ఆరెయ్యడం,  ఆవిడగారు బట్టలు ఆరెయ్యడం!!”బావుంది వరస!” అంది వెటకారంగా.
ఆ అమ్మాయి కి వినిపించింది.
“ఏమీ లేకుండా ఎందుకలా వేధించుకు తింటారో?” అన్నది ఆ అమ్మాయి.
“ప్రతీదీ వెక్కిరింత, వేళాకోళమే! పెళ్ళయ్యాక ఒక్కోరోజు కూడా గోల చెయ్యకుండా లేదు. పోనీ పెద్ద కారణాలు లేవు.  పెద్దవాళ్ళకు చెబుదామంటే ఆ మాత్రం పెళ్ళాన్ని కంట్రోల్ చేసుకోలేవా?” అంటారని భయం.
ఆ మధ్య సినిమాకి వెళ్ళేము.  తనకి జమున అంటే ఇష్టం.
” శ్రీకృష్ణ తులాభారం” సినిమా.
ఇద్దరమ్మాయిలు వచ్చేరు.  ఇవతలి పక్క భార్యాభర్తలు .  వాళ్ళ పక్క నలుగురు మగవాళ్ళు.  అతను అటు కూచుని భార్యని రాధ పక్కని కూర్చోపెట్టాడు.
 ఆ ఇద్దరమ్మాయిలు గోపీ పక్కన కూర్చున్నారు.  వాళ్ళని సీటు మారమని చెప్పింది.  ” మేము మారము” అని చెప్పేసారు.
అస్తమానూ నన్ను ఆ అమ్మాయిల్నీ చూడటమే.  పాప్కార్న్ కొనుక్కొచ్చి తింటూ వాళ్ళమీద పడేయటం,  ఐస్ క్రీమ్ తింటూ వాళ్ళు కుర్చీ మీద చెయ్యి పెట్టుకుంటే అంటించడం సారీ అనటం చేసింది.
సత్యభామ శ్రీకృష్ణుని కాలితో తంతే గట్టిగా నవ్వి చప్పట్లు కొట్టి హాలంతా వినపడినట్టు అరిచింది.
వాళ్ళు చిరాకుపడి మధ్యలో వెళ్ళిపోయారు.
శుభం కార్డు పడ్డాక “హోటలు కెళ్దామండీ” అంది
“మసాలా దోశ తింటానండీ” అంది.
“కాఫీ మీరు నేను సాసర్లో తాగుదాం”అంది.
” బాగుండదు , అందరూ చస్తున్నారు” అన్నాడు.
“ఏం మనం మొగుడు పెళ్ళాలమేగా?” అంది.
చేసేదిలేక సాసర్లో ఇద్దరూ తాగేశారు.
రాధా చాలా అందంగా వుంటుంది.
ఇష్టపడి చేసుకున్నాడు.
పెళ్ళిలో బిందెలో ఉంగరాలు తీసేటప్పుడు తనకి ఉంగరం దొరకలేదని కోపంగా మొహం పెడితే ” నీ మొహం
కోపంలో చాలా బావుందివోయ్”! అన్నాను.
అదే నా పొరపాటు.  అనుకున్నాడు గోపి.
“ఎప్పుడూ రుసరుస.  కోపం”అనుకున్నాడు గోపి.
దూరంగా బొంబాయి హెడ్డాఫీసుకి ట్రాన్సఫర్ చేయించుకున్నాడు.
వెళుతూ ” ఇల్లు దొరికేక తీసికెళ్తానన్నాడు.”
ఇంటికి డబ్బు పంపిస్తున్నాడు.
చీరలు, ఇష్టమైన బహుమతులు పంపుతున్నాడు. నెలలు గడుస్తున్నాయి.
“తన భర్త ఎంత మంచివాడో! తన భర్త ఎవరి వల్లో నో పడిపోతాడని ఎప్పుడూ భయపెట్టడానికి దెబ్బలాడేది! ప్చ్! ఇప్పుడెలా? తానే భయపడే స్థితి!” అని భోరుమని ఏడుస్తోంది.
అంతా తానే చేసుకుని అతను వెళ్ళిపోయాక ఏడుస్తోంది
“శృంగార నాయిక కలహాంతరితలా”!
కావ్యమయితే అంతే. కానీ మనం కలిపేద్దాం పోనీ బాధ పడుతోంది కదా!
తలుపు చప్పుడైంది.  ఎదురుగా గోపీ.
శుభం!!!
రచన: రాజ్యలక్ష్మి బి
నీరజకు యీ మధ్య భర్త రాజారాం పైన అనుమానం వస్తున్నది.
 “ఆఫీసు 5 కల్లా అయిపోతుంది కదా? మీరు రాత్రి 11 అయినా ఇంటికి చేరరు? “ఒకరోజు నీరజ భర్తను నిలదీసింది.”
మా ఆఫీసర్ కి నేనంటే నమ్మకం, నమ్మకమైన ఫైళ్లు నాచేత చేయిస్తాడు,  అనో “స్నేహితులు పట్టుబట్టి సినిమాకు లాక్కుపోయారు “అనో రోజూ ఏదో ఒక అల్లుతాడు రాజారాం !
ఒక్కొక్కరాత్రి మెలకువ వచ్చి చూస్తే నీరజకు పక్కమీద కనపడడు !
“ఏమండీ “అని ప్రశ్నిస్తే
“ఉక్కపోస్తుంటే ఆలా బయట చల్లగాలిలో నడిచి వస్తే నిద్ర పడుతుందని వెళ్లాను “సమయానుకూలంగా జవాబు వస్తుంది
ఒక రోజు నీరజ ఆయాసంగా మెట్లెక్కడం రాజారాం చూసాడు.
 “ఒళ్లు విపరీతంగా పెంచావు ఆ పొట్ట చూడు, ఆయాసం రాక మరేం వస్తుంది “అంటూ నవ్వాడు.
 దాంతో నీరజకు భర్త పైన రోజురోజుకు అనుమానం పెరుగుతున్నది.
కొంపదీసి యీయన యే వన్నెల వయ్యారికో చిక్కలేదు కదా తాను లావుగా వున్నానని యేమార్చి తిరగడం లేదు కదా !! నీరజకు సవాలక్ష సందేహాలు !!!!
ఈ మధ్య ఖరీదైన వాచీ కొన్నాడు.
” డబ్బులెక్కడివి “అడిగింది.
“ప్రమోషను వచ్చింది “అన్నాడు.
ఒక్కోసారి ఇంటికే రావడం లేదు
అడిగితే “కాంపుకెళ్లాను “సమాధానం
ఇక లాభం లేదు, ఆ రంగేళీ యెవరో తెలుసుకోవాలి, చూస్తూ కూర్చుంటే కాపురం కొల్లేరవుతుంది అనుకున్నది నీరజ.
ఎలాగయినా అసలు భర్త యెక్కడికి వెళ్తున్నాడు, తెలుసుకోవాలి !
ఒకరోజు కోటుజేబులో వెయ్యిరూపాయల నోట్లకట్ట కనిపించింది.  నీరజకు దుఃఖం ఆగలేదు !
కానీ యేడ్చి ఏం సాధిస్తాను అనుకున్నది.  బాగా ఆలోచించింది.  నేరాలు కూపీ తీసే ఆఫీసుకు వెళ్లి భర్త వివరాలు యిచ్చి అసలు సంగతి కనుక్కోమంది.
వాళ్లు నవ్వుతూ “హత్యలు నేరాలూ కూపీ తీసాం యిలాంటి కేసు మాకు మొదటిది “అన్నారు.
ఆ తర్వాత నీరజ రాజారాం చెప్పేవి నవ్వుతూ వినేది.
వారం రోజులు గడిచాయి.  ఒకరోజు రాజారాం బీరువా సొరుగు నీరజ చూసింది.  అట్టపెట్టె మెత్తటి శాటిన్ లో మిలమిలా మెరుస్తున కాసులపేరు గొలుసు !యేమైనా యీ గొలుసు ఆ వయ్యారికి దక్కకూడదు అనుకుంటూ నీరజ నగను తన బీరువాలో దాచేసుకుంది.
 అప్పుడే రాజారాం వచ్చాడు అక్కడికి. తన బీరువా సొరుగులో నగ కనిపించలేదు.
“నీరజా అట్టపెట్టె తీసావా “ప్రశ్నించాడు
“ఏం పెట్టె “తెలియనట్టు అడిగింది
“కాసులపేరు పెట్టె “అన్నాడు
“మనకెక్కడిది? “అడిగింది
“ఎక్కడిదేమిటే పిచ్చిమొహమా నీ కోసమే కొన్నాను “అన్నాడు రాజారాం.
“కొంటున్నట్టు నాకెందుకు చెప్పలేదు అయినా ఇంత డబ్బెక్కడిది మీకు ? “అంటూ నీరజ నిలదీసింది !
“నీకెందుకు అదంతా! యేది ఆ పెట్టె “విసుక్కుంటూ రాజారాం చికాకుగా చూసాడు.
ఇంతలో తలుపు యెవరో బాగా శబ్దంతో కొడ్తున్న చప్పుడు వినిపించింది.
నీరజ తలుపుతీసి చూస్తే —–పోలీసులు !!!!!!!!విస్తుపోయింది.
వాళ్లు వస్తూనే రాజారం చేతులకు సంకెళ్లు వేసారు. నీరజకు అర్ధం కాలేదు !
ఇల్లంతా సోదా చేసారు.  రాజారాం బీరువాలో బట్టల మడతలలో రకరకాల బంగారు కాయిన్లు, రకరకాల పెన్నులు, నోట్లకట్టలు బయటకు తీసారు ! కాసులపేరు గొలుసుకూడా లాక్కున్నారు
 “అది నా భార్య గొలుసు, ఆమెది ఆమెకు యిచ్చెయ్యండి “అన్నాడు రాజారాం.
 “ఆ సంగతి కోర్టులో తేలుతుంది.  యీ నగ కూడా దొంగసొమ్ములో చేర్చాల్సిందే “అన్నారు పోలీసులు.
“దొంగసొమ్మేమిటీ “నీరజ కంగారు కంగారుగా ప్రశ్నించింది.  “ఎమ్మా యేమి తెలియనట్టుగా మాట్లాడుతున్నారు ?
దొంగ గారి భార్య కదా ఘరానాగానే మాట్లాడుతారు “ఒక పోలీసు వేళాకోళంగా అన్నాడు.
“నిజం గా మీకు బహుమానం యిప్పించాలి అమ్మా ! మీ ఆయన యెవరో వన్నెల వయ్యారితో తిరుగుతున్నాడని కూపీ తియ్యమని చెప్పారు కదా,  అది మాకు చేరింది.  మీ ఆయన బండారం బయటపడింది “అన్నారు పోలీసులు.
నీరజ కుప్పలా కూలిపోయింది.  
రచన: G.S.S. కళ్యాణి. 
ఉదయం ఏడుగంటల ప్రాంతంలో, తమ వరండాలోని పడక్కుర్చీలో కూర్చుని ఆ రోజు దినపత్రికను తిరగేస్తూ, తన పక్కనే బల్లపైనున్న కాఫీ కప్పును తీసుకుని ఒక గుటక వేసిన రమాపతి, చిరాగ్గా మొహంపెట్టి, “ఒసేయ్ శ్రీకళా! ఓసారి ఇలా రావే!!”, అంటూ తన భార్య శ్రీకళను కోపంగా పిలిచాడు.
భర్త అరుపుకు భయపడి, చేతిలో ఉన్న పనిని వదిలేసి పరిగెత్తుకుంటూ వరండాలోకి వచ్చి, “ఏంటండీ? ఏమైందీ??’ అని రమాపతిని కంగారుగా అడిగింది శ్రీకళ.
“ఇంత చల్లటి కాఫీని నా మొహాన కొట్టి ఎటు పోయావ్? కాఫీ వేడిగా ఉండాలని నీకెన్నిసార్లు చెప్పినా అర్ధం కాదు! ఛ! ఒట్టి మట్టి బుర్ర!!” శ్రీకళను కసురుతూ అన్నాడు రమాపతి.
“అది కాదండీ! నేను కాఫీ చాలా వేడిగా ఉన్నప్పుడే తెచ్చి ఇక్కడ పెట్టి, వెంటనే ఆ విషయం మీకు చెప్పి, తులసిలో నీళ్లు పొయ్యటానికని వెళ్లాను. మీరు చూసుకున్నట్టు లేరు! అందుకే కాఫీ చల్లారిపోయింది!” భయంతో వణుకుతున్న కంఠంతో, తల దించుకుని రమాపతికి వివరించబోయింది శ్రీకళ.
“అవునే! తప్పంతా నాదే!! అసలు నిన్ను కట్టుకోవడమే నేను చేసిన పెద్ద పొరపాటు!” అన్నాడు రమాపతి పళ్ళు కొరుకుతూ.
అవకాశం దొరికినప్పుడల్లా రమాపతి శ్రీకళను అలాంటి సూటీ-పోటీ మాటలు అంటూనే ఉన్నా, గత యాభై సంవత్సరాలుగా ఆ బాధను ఎవరికీ తెలియనివ్వకుండా అతికష్టం మీద దిగమింగి, మాటలకందని వ్యధను మనసులోనే భరిస్తూ వచ్చింది శ్రీకళ! ఎప్పుడూ ఏదో ఒక చిన్న విషయానికి రమాపతి తనను నోటికొచ్చినట్లు తిట్టడం, ఆపై తను మౌనంగా కాసేపు కుమిలిపోవడం శ్రీకళకు అలవాటైపోయింది! అసలు రమాపతి తనతో ప్రేమగా మాట్లాడి ఎరుగదు శ్రీకళ!
***
రమాపతి సొంత ఊరు చింతలపల్లె అనే కుగ్రామం. ఊహ కూడా తెలియని అతి చిన్నవయసులోనే తన తండ్రిని కోల్పోయాడు రమాపతి. అటువంటి క్లిష్ట పరిస్థితులలో, ఎన్నో కష్టాలకోర్చి అన్నీ తానై రమాపతిని పెంచి పెద్దవాడిని చేసింది రమాపతి తల్లి సీతమ్మ. చదువు పూర్తి కావటంతోనే ఉద్యోగవేట మొదలుపెట్టిన రమాపతికి, తన స్నేహితుడిద్వారా పట్నంలో ఒక మంచి సంస్థలో ఉద్యోగం ఉందని తెలిసింది. సీతమ్మకు తగిన జాగ్రత్తలు చెప్పి ఆ ఉద్యోగవివరాలు కనుక్కుని రావడానికి పట్నం వెళ్ళాడు రమాపతి. సంస్థవారికి రమాపతి నచ్చడంతో ఆ ఉద్యోగంలో వెంటనే చేరిపొమ్మని అతడికి ఆదేశాలిచ్చారు. రమాపతి ఉద్యోగంలో చేరేందుకు రెండు రోజులు గడువడిగి సీతమ్మను తన వెంట తీసుకువెళ్ళడానికి తమ ఊరు చేరుకున్నాడు. రమాపతికి పట్నంలో గుమాస్తాగా ఉద్యోగం వచ్చిందని తెలిసి చాలా సంతోషించింది సీతమ్మ.
భోజనాలయ్యాక మధ్యాహ్నం వేళప్పుడు సీతమ్మతో కబుర్లు చెబుతూ, “అమ్మా! నిన్ను రేపు నాతో పాటూ పట్నం తీసుకెళ్లాలని ఉంది నాకు. కానీ నేను ప్రస్తుతం నా స్నేహితుడి గదిలో ఉంటున్నాను. అక్కడ నువ్వు ఇబ్బంది పడతావేమో! నువ్వు ఇంకొక్క వారం ఇక్కడే ఉండగలనంటే నేను పట్నంలో ఒక మంచి ఇల్లు అద్దెకు తీసుకుని అప్పుడు నిన్ను పట్నం తీసుకెడతాను. సరేనా?” అని అడిగాడు రమాపతి.
అందుకు సీతమ్మ, “నా గురించి నువ్వు అస్సలు కంగారు పడకురా! నువ్వు ముందు కొత్త ఉద్యోగంలో కుదురుకుని ఆ తర్వాత నిదానంగా నన్ను నీ వెంట తీసుకుని వెడుదువుగానిలే! నా కోసం ఆలోచిస్తూ నువ్వు ఇబ్బంది పడకు. ఎంతైనా ఇది మన సొంత ఊరు కదా! ఊళ్ళో అందరూ నాకు తెలిసినవారే! ఏదైనా కావాలంటే ఎవరో ఒకళ్ళు నాకు సహాయం చేస్తారులే!” అంది నవ్వుతూ.
“అమ్మా! చిన్నప్పటినుండీ నా చదువుకోసం నిన్ను చాలా కష్టపెట్టాను! ఇక పై నేను నిన్ను అస్సలు కష్ట పెట్టను! నాకు చేతనైనంతలో నిన్ను బాగా చూసుకుంటాను. నువ్వు సుఖంగా, ఆనందంగా ఉంటే నేను చూడాలి. అది నా కోరిక! నాకు సాధ్యమైనంత త్వరలో నేను నిన్ను పట్నం తీసుకెళ్ళిపోతాను!” అన్నాడు రమాపతి.
“సరేరా నాయనా! అయినా, నీకొక విషయం చెప్తాను విను! ప్రతి తల్లికీ తన బిడ్డపై ఉండేది అమితమైన ప్రేమ! అందువల్ల పిల్లల బాగు కోసం ఆ తల్లి ఇష్టంతో చేసే పనులు ఆమెకు కష్టమని అనిపించవు! నువ్వు ఇన్నాళ్లూ నన్ను కష్టపెట్టలేదురా! నాకు బిడ్డవై పుట్టి ‘అమ్మ’ అని పిలిపించుకునే అదృష్టాన్ని నువ్వు నాకు కలిగించావు! నీకు కావలసినవన్నీ సమకూర్చడం ఒక తల్లిగా నా బాధ్యత! నువ్వు ఆనందంగా ఉంటే అదే నాకు పదివేలు!” అంటూ రమాపతి బుగ్గలు మురిపెంగా నిమిరింది సీతమ్మ.
‘అదే! ‘తల్లి మనసు’ గొప్పతనం!’అనుకున్నాడు రమాపతి.
ఆ రోజు రాత్రి సీతమ్మ వంటింట్లో పనిచేస్తూ ఉన్నట్టుండి కళ్ళు తిరిగి పడిపోయింది! రమాపతికి కాళ్ళూ చేతులూ ఆడలేదు. ఎందుకంటే సీతమ్మకు అత్యవసర వైద్య సేవలందించడానికి వారి ఊరిలో వైద్యసదుపాయము లేదు! దాంతో ఆ చీకట్లో రమాపతి సీతమ్మను తన చేతులపై మోస్తూ ఎంతో కష్టపడి పరుగులాంటి నడకతో పక్క ఊరిలోని ఆసుపత్రికి తీసుకెళ్లాడు. కానీ రమాపతి పడిన కష్టానికి ఫలితం దక్కలేదు! ‘ఇంకొంచెం ముందుగా తెచ్చి ఉంటే ఆవిడను మేము కాపాడగలిగి ఉండేవాళ్ళం!’ అని చెప్పారు అక్కడి వైద్యులు.
తన చేతుల్లోనే ప్రాణాలు విడిచిపెట్టిన తన తల్లిని చూసి ఒక్కసారిగా కుప్పకూలిపోయాడు రమాపతి! అనుకోకుండా అదే ఆసుపత్రిలో వేరే పనికని వచ్చిన రమాపతి దూరపుబంధువు పరంధామయ్య రమాపతి పరిస్థితిని చూసి జాలిపడి, అతడిని ఓదార్చి ధైర్యం చెప్పి తనతోపాటు తీసుకెళ్లి కొద్దిరోజులు వాళ్లింట్లోనే ఉండమని చెప్పాడు. వారం తర్వాత రమాపతి పట్నం వెళ్లి ఉద్యోగంలో చేరిపోయాడు. రమాపతి చదువును, ఉద్యోగాన్నీ చూసిన పరంధామయ్య తన కూతురు శ్రీకళను పెళ్లి చేసుకోమని రమాపతిని కొంచెం బలవంతం చేశాడు. తనకు ఏమాత్రం ఇష్టం లేకపోయినా, తను కష్టంలో ఉన్నప్పుడు ఆదరించిన వ్యక్తి మాట కాదనలేక శ్రీకళను పెళ్లి చేసుకున్నాడు రమాపతి.
శ్రీకళ చాలా నెమ్మదస్తురాలు. ‘పతియే ప్రత్యక్ష దైవం!’ అని నమ్మే ఇల్లాలు! వివాహం అయిన తర్వాత కూడా సీతమ్మ గురించే ఆలోచిస్తూ, ఎప్పుడూ ముభావంగా ఉండేవాడు రమాపతి. ఓసారి శ్రీకళను చూసి వెడదామని వచ్చిన పరంధామయ్య రమాపతిని గమనించి, పిల్లలు కలిగితే అతడి తీరు మారుతుందేమోనని, “అల్లుడూ! త్వరలో నన్ను తాతయ్యను చెయ్యండి!”, అని చెప్పాడు. పరంధామయ్యంటే ఉన్న అభిమానంవల్ల రమాపతి, ‘ఊఁ!’ అన్నాడు. రమాపతి, శ్రీకళలకు ఇద్దరు మగపిల్లలు కలిగారు. శ్రీకళ మూడోసారి గర్భవతి అయ్యేసరికి రమాపతి అగ్గిపైగుగ్గిలం అయ్యాడు.
“నేనేమైనా కోట్లు సంపాదిస్తున్నానని అనుకున్నావా? మూడోవాడిని నేనెలా పెంచుతాను? వాడికి బట్టలు కొనడం, తిండి పెట్టడం, చదివించడం నావల్ల కాదు!!” అని శ్రీకళకు కచ్చితంగా చెప్పేశాడు రమాపతి.
శ్రీకళకు మూడోసారి కూడా మగపిల్లవాడే కలిగాడు. భర్తకు ఎదురు చెప్పలేక, మూడోబిడ్డను దూరం చేసుకోలేక, “మన మూడో బిడ్డ సంగతి మీరు మర్చిపోండి! వాడిని మీకు భారం కానివ్వను! నేనే పెంచుతాను! మీకు ఇద్దరే పిల్లలని అనుకోండి!” అంది శ్రీకళ విపరీతమైన దుఃఖంతో.
“నన్ను ఎదిరించడానికి ఎంత పొగరే నీకు? నువ్వు అంత ఘనురాలివే అయితే ఒక్క మూడో బిడ్డ బాధ్యతే ఎందుకు? మనకున్న ఆ మిగతా ఇద్దరు పిల్లలను కూడా నీ ఇష్టం వచ్చినట్టు నువ్వే పెంచుకో! వాళ్ళిక నీ పిల్లలు!” అని రమాపతి అక్కడినుండి విసురుగా వెళ్ళిపోయాడు.
అంతే! అప్పటినుంచీ రమాపతి పిల్లల గురించి కానీ, శ్రీకళ గురించి కానీ పట్టించుకోవడం పూర్తిగా మానేశాడు!! ఎప్పుడూ ఒంటరిగా తన గదిలో సీతమ్మ పటం వంక చూస్తూ ఒక్కడే కూర్చునేవాడు. తను పడిన బాధ ఇంకెవరూ పడకూడదనీ, తమ సొంతఊరిలో ఎప్పటికైనా ఒక ఆసుపత్రి నిర్మించాలని రమాపతికి మనసులో గట్టి కోరిక ఉండేది. కానీ అందుకు తగ్గ ఆర్ధిక స్థోమత తనకు లేకపోవడంతో ఏమీ చెయ్యలేక ఊరుకుండిపోయాడు రమాపతి.
రమాపతి ప్రవర్తన వల్ల పిల్లలను పెంచే బాధ్యతంతా శ్రీకళ ఒక్కత్తే తీసుకోవలసి వచ్చింది. ప్రతి నెలా ఇద్దరు పిల్లల అవసరాలకు కావలసినంత డబ్బు మాత్రమే శ్రీకళకు ఇచ్చేవాడు రమాపతి. చూస్తూండగా పిల్లలు ముగ్గురూ పెద్దవాళ్ళైపోయారు. అందరిలోకీ పెద్దవాడు రాజీవ్ రాజకీయ నాయకుడయ్యాడు. రెండవవాడు ముకుంద విదేశాలకు వెళ్ళిపోయాడు. మూడోవాడు తేజస్ కాలేజీ చదువులకొచ్చాడు. ఉద్యోగంపై ఎక్కువ శ్రద్ధ పెట్టకపోవడంతో రమాపతి గుమాస్తాగానే మిగిలిపోయాడు!
***
ఆ రోజు కాఫీ విషయంలో రమాపతి కోపగించుకోవడంతో వేరే గ్లాసుతో వేడివేడి కాఫీ వరండాలో కూర్చుని ఉన్న రమాపతి వద్దకు పట్టుకొచ్చింది శ్రీకళ. కాఫీ అందుకోవడానికని చెయ్యి పైకి ఎత్తిన రమాపతి తనకేదో అవుతోందంటూ హఠాత్తుగా కుర్చీలో పక్కకు వాలిపోయాడు. కాసేపటి తర్వాత రమాపతికి స్పృహ వచ్చింది. ఆ సమయానికి అతడు ఒక పెద్ద ఆసుపత్రిలోని ఐ. సి. యు. వార్డులో ఉన్నాడు.
‘నేను ఇక్కడెందుకున్నాను?’ అని కంగారు పడుతున్న రమాపతి దగ్గరకు ఒక వైద్యుడు పరిగెత్తుకుంటూ వచ్చి, “కంగారు పడకండి! మీరు ప్రాణాపాయస్థితినుండి పూర్తిగా బయటపడినట్లే!” అన్నాడు. “ధన్యవాదాలు!” అన్నాడు రమాపతి.
“నాక్కాదండీ! ఆ మాట బయట కూర్చుని ఉన్న మీ భార్యకు చెప్పండి! ఆవిడ మీకు గుండెనొప్పి వచ్చిన వెంటనే సమయస్ఫూర్తితో వ్యవహరించారు! లేకపోతే మిమ్మల్ని మేము కాపాడగలిగి ఉండేవాళ్ళం కాదు! అటువంటి భార్య దొరకడం మీ అదృష్టం!” అని చెప్పాడు వైద్యుడు.
రమాపతికి నోట మాట రాలేదు! శ్రీకళ పట్ల ఇన్నేళ్లూ తనెంత దారుణంగా ప్రవర్తించాడో తనకే తెలుసు!
రమాపతికి స్పృహ వచ్చిందన్న సంగతి వైద్యుడి ద్వారా తెలియటంతో శ్రీకళ రమాపతి దగ్గరకు వచ్చి, రమాపతి పడుకుని ఉన్న మంచానికి పక్కనున్న కుర్చీలో కూర్చోబోతూ ఉండగా, తన పక్కన కూర్చోమన్నట్టు సైగ చేశాడు రమాపతి. శ్రీకళ కాస్త మొహమాటంగా రమాపతి పక్కన కూర్చుంది. రమాపతి శ్రీకళ వంక చిరునవ్వుతో చూశాడు!
అంతలో తేజస్ వారి వద్దకు వచ్చి, “నాన్నా! మీ ఆరోగ్యం గురించి దిగులు పడకండి. మీకు నేను రెండు శుభవార్తలు చెప్పడానికొచ్చాను! మొదటిది, చింతలపల్లెలో పెద్దన్నయ్య కృషివల్ల పెద్ద ఆసుపత్రిని నిర్మించేందుకు మనకు అనుమతి లభించింది! ఆ ఆసుపత్రిని అన్ని వసతులతో నిర్మించేందుకు అవసరపడే ధనం రెండో అన్నయ్య విదేశాలనుండి ఏర్పాటు చేస్తానని చెప్పాడు. ఇక రెండో శుభవార్త! నాకు మెడిసిన్ లో సీట్ వచ్చింది!! త్వరలో మన సొంత ఊరిలోని ఆసుపత్రిలో నేను కూడా ఒక డాక్టర్ గా సేవలు అందించగలుగుతాను! మీ చిరకాలపు కోరిక తీరినట్లే నాన్నా! మీరు అనుకున్నట్లే చింతలపల్లెలో బామ్మ విషయంలో మీరు ఎదుర్కున్న పరిస్థితి భవిష్యత్తులో ఇంకెవరికీ రాదు!” అని చెప్పాడు.
రమాపతికి ఏమీ అర్ధం కాలేదు! ‘ఏమిటిదంతా?’అన్నట్లు శ్రీకళ వంక చూశాడు.
“దయచేసి కోపగించుకోకుండా ప్రశాంతంగా వినండి! పిల్లలు పసిగా ఉన్నప్పుడు ఒకరోజు మీరు మీ స్నేహితుడితో మాట్లాడుతూ ఉండగా చింతలపల్లెలో ఆసుపత్రి నిర్మాణం గురించి మీకున్న కోరిక నాకు తెలిసింది! మీరు మీ జీవితాశయంగా భావించాలని అనుకుంటున్న ఆ కోరికను నేను తీర్చగలిగితే ఎప్పుడూ దిగులుగానూ, గంభీరంగానూ ఉండే మీ ముఖంలో ఆనందం చూడగలుగుతానని నాకు అనిపించింది. అందుకని మీ కోరికను నా లక్ష్యంగా మార్చుకుని మన పిల్లలను ఆ దిశగా ప్రోత్సహించాను. వాళ్ళు నాకు సహకరించారు. మీ కోరిక తీరబోతోంది! నాకు చాలా సంతోషంగా ఉంది!” అంది శ్రీకళ.
“మరి తేజస్ ను పెద్ద చదువు చదివించేందుకు నీకు అంత డబ్బెక్కడిది?”ఆశ్చర్యంగా అడిగాడు రమాపతి.
“మన ముగ్గురు పిల్లలూ మంచి తెలివితేటలుగలవారు కావడం ఆ భగవంతుడి దయ! మన తేజస్ చదువులో బాగా రాణించి స్కాలర్ షిప్పులు సంపాదించాడు. అందుకనే వాడి చదువుకు ఎక్కువ డబ్బు ఖర్చు కాలేదు. నాకు చిన్నప్పుడు మా అమ్మానాన్నలు సంగీతం నేర్పించారు. నేను బాల్యంలోనే సంగీతంలో ఎంతో ప్రతిభను కనబర్చి ఎందరో విద్వాంసుల మన్ననలను పొందాను. వివాహం తర్వాత సంగీతం గురించి ఆలోచించే పరిస్థితులు లేకపోవడంతో ఆ విషయం మీ దగ్గర ఎప్పుడూ ఎత్తలేదు. తేజస్ పుట్టాక మన పిల్లలను పెంచేందుకు ఆర్ధికంగా మనకు కొంత డబ్బు అవసరపడింది. ఆ సమయంలో నాకున్న సంగీతజ్ఞానంతో నేను కొందరు పిల్లలకు సంగీతపాఠాలు నేర్పుతూ కొద్దిగా డబ్బు సంపాదించగలిగాను. ఆ డబ్బును మీ సంపాదనతో కలిపి పొదుపుగా వాడుకుంటూ పిల్లల చదువుకు కొంత డబ్బును కూడపెట్టగలిగాను. ఇప్పుడు మీకు వైద్యం అందించిన వైద్యుడి కూతురు గతంలో నా వద్దే సంగీతం నేర్చుకుంది. ఆనాటి పరిచయం ఇవాళ నాకు ఉపయోగపడింది! మీరు చలనం లేకుండా పడి ఉండటం చూసి, వెంటనే ఆ వైద్యుడికి కబురు పంపి, మీకు అత్యవసర వైద్యసేవలు సమయానికి అందించగలిగాను! మిమ్మల్ని కాపాడుకోగలిగాను! ఈ విషయాలన్నీ మీకు చెప్పాలని ఎన్నోమార్లు ప్రయత్నించాను కానీ నాకు ఆ అవకాశం దొరకలేదు! నన్ను మన్నించండి!” అంది శ్రీకళ.
“శ్రీకళా! నిన్నెప్పుడూ మట్టిబుర్ర అని హేళన చేస్తూ ఉంటాను కదా? నువ్వు ఆ మట్టినుండీ బంగారం సృష్టించావు! నీ దగ్గర పిల్లలు ప్రయోజకులయ్యారు! డబ్బును కూడబెట్టేందుకు నువ్వు పడ్డ కష్టం, అందుకు నీ సుఖాలను వదులుకుని నువ్వు చేసిన త్యాగం, నేను అర్ధం చేసుకోగలను! నిన్ను బాధ పెట్టినందుకు నన్ను క్షమించు!” అన్నాడు రమాపతి.
“అయ్యో! నేను మీ అర్ధాంగిని! మీరు నాకు దేవుడితో సమానం! మీరు నన్ను క్షమించమని అడగకూడదు! నాకు మీరన్నా, పిల్లలన్నా అమితమైన ప్రేమ! నా భర్తకూ, నా పిల్లలకూ కావలసినవి చేసిపెట్టడం నా బాధ్యత! అది నేను నాకు ఆ దేవుడిచ్చిన అదృష్టంగా భావిస్తాను. అందుకని నేను ఇన్నాళ్లూ చేసిన పని ఇష్టంతోనే కానీ కష్టంతో కాదు! మీరందరూ ఆనందంగా ఉంటే అదే నాకు పదివేలు!” అంది శ్రీకళ.
ఆ మాటలు విన్న రమాపతికి తన తల్లి సీతమ్మ మాటలు గుర్తుకొచ్చి ఒళ్ళు గగుర్పొడిచింది! ఆ క్షణం శ్రీకళలో తన ‘తల్లి మనసు’ కనపడింది రమాపతికి!!
భావోద్వేగంతో పెల్లుబికిన కన్నీళ్లను తుడుచుకుని, “శ్రీకళా! నిన్ను భార్యగా పొందగలగడం నిజంగా నాకు ఆ భగవంతుడిచ్చిన వరం!” అని అంటూ మొట్టమొదటిసారి శ్రీకళను ప్రేమగా దగ్గరకు తీసుకుని కౌగలించుకున్నాడు రమాపతి. 
*****
రచన: షమీర్ జానకీదేవి
కీర్తనకు చిన్నప్పుడు సైకిల్ నేర్చుకోవాలనే కోరిక చాలా బలంగా ఉండేది. ఎందుకో తెలియదు. తన  క్లాస్మేట్ రమ్య, తను ఇద్దరు చాలా క్లోజ్ గా ఉండేవాళ్ళు. వాళ్ళిద్దరు ఇరుగు పొరుగున వుండేవారు. తనకు తమ పెద్ద మామయ్యంటే చాలా భయం. ఆయనను చూడగానే అందరు కనపడకుండా ప్రక్కకు వెళ్ళేవాళ్ళు. ఒక రోజు ఆ మామయ్య బయటికి వెళ్ళిన తర్వాత కీర్తన, రమ్య ఇద్దరు కలిసి సైకిల్ తెప్పించుకుని ప్రాక్టీస్ చేయాలని అనుకున్నారు. వారికి దగ్గరగా ఇంకొక తెలిసిన అమ్మాయి ఉండేది. తను కొంచెం ఫ్రీగా బయటకు వెళ్ళేది. వాళ్ళ పెద్దలు బయటకు పోకూడదు, తిరగకూడదు అంటూ ఆంక్షలు పెట్టేవాళ్ళు. కనీసం రెండు జడలు కూడా వేసుకునిచ్చేవారు కాదు. అందుకని పెద్దవాళ్ళకు తెలవకుండా, ఆ తెలిసిన అమ్మాయి ద్వారా సైకిల్ తెప్పించుకునేవారు.
అలా ఆ రోజు ఇద్దరు ఆమెతో సైకిల్ అద్దెకు తెప్పించుకున్నారు. గంటకు పావలానో, అర్థరూపాయో వుండేది.. అనుకున్న ప్రకారం, మామయ్య బయటికి వెళ్ళిన తర్వాత తమ స్నేహితురాలు సైకిల్ తిసుకుని వచ్చింది. ఆమెకు కూడా సైకిల్ తొక్కటం రాదు. అక్కడికి దగ్గరే కాబట్టి సైకిల్ నడిపించుకుంటూ తీసుకొచ్చింది. కాసేపు సైకిల్ చుట్టూ తిరిగారు. తన ప్రెండుకు కొన్ని మెళకువలు తెలుసు. అవి ఆమె చెపుతుంటే, కీర్తన, రమ్య తమకు దొరికిన వరంలాగా, క్లాసులో పాఠాల్లాగా విన్నారు. ఇద్దరు ఒకటి, రెండు సార్లు నడిపారు.
ఇంతలో  మామయ్య వస్తున్నట్లుగా తెలిసింది. ఆయన ఎప్పుడూ మంది మార్బలంతో, తెల్లటి బట్టలు వేసుకుని, మన ఘంటసాలగారిలాగా పంచెలో ఉండేవారు. ఎవరినైనా శాసించే స్వరం. ఆయన అంటే అందరికీ భయమే. ఆయనకు ఇంట్లో ఒక చెక్క బీరువా ఉండేది. అందులో అనేక ప్రముఖుల పుస్తకాలు, విశ్వనాథవారి ‘వేయి పడగలు’, అడవి బాపిరాజు గారి ‘గోన గన్నారెడ్డి’, ఇంకా శరత్, చలం గారలు వ్రాసిన పుస్తకాలు అనేకం ఉండేవి. ఆ బీరువాలో అన్ని వస్తువులు చక్కగా, నీట్ గా అమర్చి ఉంచేవాడు. కొంచెం చెదరినా గుర్తించేవాడు. అందుకే అందరూ చాలా జాగ్రత్తగా వ్యవహరించేవారు. ఇక ఆయన బయటి నుంచి ఇంటికి రాగానే ఎప్పుడూ నేరుగా లోపలికి వచ్చేవారు కాదు. ఇంటి ముందున్న బావి దగ్గర కాళ్ళు చేతులు కడుగుకొని లోనికి వచ్చేవారు. ఆ రోజుల్లో స్నానాలు బావి దగ్గరే చేసేవారు. పనివాళ్ళు నీళ్ళు తోడి పోస్తుంటే స్నానం చేసేవాళ్ళు. ఆయన తన జేబులో ఉన్న డబ్బులు (అప్పుడు చిల్లర పైసలెక్కువగా ఉండేవి), ఇతర వస్తువులు కూడా నీళ్ళతో కడిగేవారు. అవి ప్రస్తుత పరిస్థితులలో మనకు బాగా సరిపోతాయి.
కరోనా ఇలాంటివి గుర్తు చేసి మనల్ని మంచి మార్గంలోకి తీసుకెళ్తోంది. ఆయన వస్తున్నాడని తెలియగానే  సైకిల్ వదిలేసి ఇద్దరూ ఎవరింట్లోకి వాళ్ళూ వెళ్ళిపోయారు.. ఆ రోజు  అదృష్టం బాగుండి,  మామయ్య  చూడలేదు. సైకిల్ తెచ్చిన  ఫ్రెండ్ మాత్రం పర్ఫెక్ట్ గా నేర్చుకుంది.
అలా సైకిల్ నేర్చుకోవాలనే కోరిక కిర్తనకు ఉత్తరోత్తర కాలంలో, తుంగలో తొక్కినట్లుగా మరుగున పడిపోయింది. కానీ ఆ కొరిక మాత్రము, తనలో వటవృక్షంలా పెరిగింది. ‘మనసుంటే మార్గముంటది’ అని ఒక పాటలో విన్నది. అవసరం మనిషిని అన్ని నేర్చుకునేలా చేస్తుందేమో అని అనుకున్నది కీర్తన..
కీర్తనకు రెండో అమ్మాయి పుట్టినప్పుడు దగ్గరలొ వున్న బ్యాంకులో పని చేసేది. అందరి కంటే ముందుగా వెళ్ళడం, అన్ని టాలీ చేసుకుని ఇంటికి రావడం ఇదీ తన దిన చర్య.  ఇంటికి దగ్గరగా ఉంటుందని తనే అక్కడికి ట్రాన్స్ఫర్ చెయించుకున్నది. అక్కడ కొచ్చిన తర్వాత ఇంకొక సమస్య. అక్కడ బస్సులు అంత ఫ్రీక్వెంట్ గా ఉండేవి కావు. ఆటోలు తక్కువే. నడకకు ఎక్కువా బస్ ప్రయాణానికి తక్కువా అన్నట్లుగా ఉండేది కీర్తనకు. అంతకు ముందు చేసిన బ్రాంచికు శ్రీవారితో స్కూటర్ మీద వెళ్ళేది. కన్వేయన్స్ గురించి అంత బెంగ ఉండేది కాదు. ఈ బ్రాంచికి వచ్చిన తర్వాత ఈ సమస్య మొదలయింది. ఉద్యోగం చేసే వాళ్ళకు డ్రైవింగ్ రావాలి. సొంత వెహికిల్ ఉండాలి అనుకునేది. తరువాత కాలంలో పిల్లలు ముగురూ చక్కగా, స్వంతంగా డ్రైవ్ చేసుకునే స్థాయి కెదిగారు. అది తనకు తీరిన కలలా అనుకునేది.. రోజు అలా రోడ్ మీద నిల్చోవడం, అందరూ సానుభూతి చూపటం, తనకు నచ్చేది కాదు. చాలా సమయం ఇలా బస్ కోసం నిల్చుని ఎదురుచూడటం (కూర్చోవడానికి కూడా అనుకూలంగా ఉండేది కాదు) కొంచెం ఇబ్బందిగా వుండేది. పోరాటం నుండే విజయం వస్తుంది అనటానికి, ఇక్కడ తన అనుభవం చాలా ఉపయోగ పడింది. మెటర్నిటి లీవులో వున్నప్పుడు, రెండో అమ్మాయి పుట్టిన తరువాత ఒక నెల మాత్రమే రెస్ట్ తీసుకున్నది. అంతే.
తరువాత మాటల సందర్భంలో తను లూనా తీసుకోవాలనుకుంటున్నట్లు శ్ర్రీవారితో చెప్పింది. అందుకు ఆయన ముందుగా సైకిల్ నేర్చుకుంటేనే బ్యాలన్సింగ్ వస్తుందని చెప్పి ఇంకొక పని ఎక్కువ చేసారు. ఈ వయసులో సైకిల్ తొక్కటం, అందులో బయట రోడ్ మీద ఎలా అనుకున్నది. అమ్మవాళ్ళ ఇంటి ఆవరణ చాలా పెద్దది. ఇక్కడే నేర్చుకో చాలు, కొంచెం నీకు హాండిల్ చేయటం వస్తే చాలు, లూనాను ఈజీగా డ్రైవ్ చేయవచ్చు. శ్రీవారి ఉచిత సలహ.
ఒక శుభ ముహూర్తాన  సైకిల్ అద్దెకు తెప్పించుకుని సైకిల్ నేర్చుకోవటం మొదలుపెట్టింది.  ‘చీరలో ఉంటావు. ఎలా’ అన్నారు శ్రీవారు. అది కూడా ఒక సమస్యే. “పర్వాలేదు, నేను ఇలాగే నేర్చుకుంటాను” అని తీరబోతున్నతన కలను తలుచుకుంటూ మొదలు పెట్టింది. లోపలి నుంచి అమ్మ కేకలు. “అసలే బాలింతరాలివి, వంటి పచ్చి కూడా ఇంకా ఆర లేదు. ఏదన్నా జరిగితే పేగు జారుతుంది” అంటూ వెనుకకు లాగే ప్రయత్నం చేసింది. ఒక కోరిక తీరాలంటే దాని కోసం ఎంతైనా శ్రమ పడాలి. అలా ఆవరణలో, శ్రీవారి సహయంతో  సైకిల్ తొక్కటం దిగ్విజయంగా నేర్చుకుంది. ఒక వారంలో వచ్చేసింది తనకు. అక్కినేనిగారి లాగా ‘ఎదిగే వయసు కాకుండా, స్పందించే మనసుతో’ సాధించాను అనుకున్నది కీర్తన.
ఇక ఆ తరువాత రు.5000/- పెట్టి కొత్త లూనా కొన్నది.. అందరూ వద్దంటున్నా. పర్వా లేదు. నాకు క్రొత్తదే కావాలని. ఇది మొండితనమో లేక ఆత్మ విశ్వాసమో తెలియదు. ముందు కొన్ని రోజులు తెలిసిన వారి TVS చాంప్ మీద గ్రౌండ్ కి వెళ్ళి ప్రాక్టీస్ చేసింది.
ఎప్పూడూ వెనుక కూర్చునే తనకు అలా కొత్త లూనాపై వెళుతుంటే, ఆ ఆనందం అనిర్వచనీయం. మెటర్నిటీ లీవు తరువాత లూనా మీద బాంకుకు వెళ్ళడం.  ఇంటి నుండి 10 నిమిషాలు మాత్రమే.  ఇద్దరు అమ్మాయిలతో ఎక్కువ సమయం గడిపే అవకాశం దేవుడు అలా ప్రసాదించాడని అనుకున్నది కీర్తన.
కొన్ని రోజులు అలా లూనా మీద వెళుతుంటే, శ్రీవారు స్కూటర్ మీద  వెనుక వచ్చారు, ముందు జాగ్రత్తగా. కానీ ఒక్క రోజు కూడా చిన్న సమస్య కూడా రాకుండా నడిపింది.. బ్యాంక్ దగ్గర్లోనే పిల్లల చదువుకున్న స్కూల్ ఉండేది. అప్పుడప్పుడు  పెద్దమ్మాయి స్కూల్ నుండి కీర్తన దగ్గరకు వచ్చేది. ఇద్దరూ కలిసి ఇంటికి వెళ్ళేవాళ్ళు.. తను వెనుక కూర్చుని “మమ్మీ చూడు, అందరూ ఎలా చూస్తున్నారో. ఇక్కడ ఎవరైనా ఆడవాళ్ళు లూనా నడుపుతున్నారా?’ అంటూ ముఖమంతా ఎలానో పెట్టుకుని వచ్చేది. పాత కాలం రోజులు, అమ్మమ్మ ఇన్ఫ్లూయన్స్ తన మీద ఎక్కువగా ఉండేది. కీర్తనకు టైమ్ చాలా సేవ్ అయ్యేది. ఆ రోజుల్లో, ఆ ఏరియాలో,  ప్రత్యేకంగా, ‘లూనా’ నడిపిన వనితగా  అందరికి స్ఫూర్తి నిచ్చింది తను. ఆడవాళ్ళు ఉద్యోగం చేయాలంటే, రాణించాలంటే ఇలాంటి ఎన్నో అనుభవాలు చవి చూడాలి. తప్పదు.

5 వ స్కంధము, 17వ కథ
శుంభ నిశుంభ వృత్తాంతము
దేవీ భగవతి యొక్క చరిత్రలు అతి ఉత్తమములు.  ఆ కథలు సకల ప్రాణులకు సుఖమున యిచ్చెడివి.  సకల పాపములు రూపుమాపును.
పూర్వము శుంభుడు,  నిశుంభుడు అను దానవ అన్నదమ్ములు ఉండెడివారు.  మహాబలశాలురు.  వారు బ్రహ్మను గూర్చి తపమును చేసి పది సంవత్సరములు యోగసాధనా నిరతులైరి.  వారి తపస్సును మెచ్చిన బ్రహ్మ ప్రత్యక్షమై వరమును కోరుకోమనగా వారు అమరమునకై అర్ధించిరి.  ఎవరి చేతను చావు లేకుండా ఉండాలని కోరగా బ్రహ్మదేవుడు అది అసాధ్యమని,  ఈ ప్రపంచమున పుట్టిన ప్రతి ప్రాణి మరణించుట తథ్యము కావున వేరొక విధముగా కోరమని చెప్పగా వారు దానవులు,  దేవతలు,  పక్షులు,  జంతువులు ఈ విధముగా ఎవరి వలన వారి ప్రాణములకు ముప్పు లేకుండా ఉండాలని,  కేవలం స్త్రీవలన మాకు ఏ భయము లేదు కావున ఏ స్త్రీచేతనైనను మాకు మరణము కల్గు వరమిమ్మనిరి.  స్త్రీలు అబలలని,  శక్తిహీనులని వారి అభిప్రాయము,  బ్రహ్మ అట్లే అని వరమొసగి వెళ్ళిపోయెను.
యిక శుంభనిశుంభుల ఆగడాలకి అంతే లేకుండెను.  మిక్కిలి అహంకారముతో విర్రవీగుచూ వారు లోకమున ఎవరికీ లెఖ్ఖచేయక చెలరేగుచుండిరి.  చివరకు దేవతలపై దండెత్తి స్వర్గాధిపత్యమునకై యుద్ధము చేసిరి.  ఇంద్రుని జయించి,  ఐరావతమును,  వజ్రాయుధమును,  కల్పవృక్షమును,  అమృతమును అనేక స్వర్గ సుఖములన్నింటినీ లాగుకొనిరి.  యధేచ్ఛగా అమృతమును తాగుచుంటిరి.  శుక్రాచార్యుడు వారికి గురువు.  ఎందరో దానవులు,  దేవతలు వారికి దాసులైరి.
చండముండులను సోదరులు,  ధూమ్రలోచనుడు,  రక్తబీజుడను మహా బలవంతులు అతనికి సేవచేయుచు సేనాపతులుగా ఉండిరి.  శుంభుడు ఇంద్రపదవి చేజిక్కించుకుని వాడి పేరుతోనే హవనములు చేయించుచు విర్రవీగసాగెను.  నందనవనం అతని వశమాయెను.  కుబేరుని కూడా జయించెను.  సూర్య చంద్రులు,  యముడు,  అతని అధికారమును అంగీకరించక తప్పలేదు.
దేవతలు పర్వత గుహలలోనూ,  అడవులలోను తలలు దాచుకొనిరి.  వారి తేజస్సు క్షీణించెను.  ప్రారబ్ధము వలన వారెక్కడనూ సుఖముగ ఉండలేకపోయిరి.  కాలగతి వలన ధనవంతుడు కూడా భిక్షకుడగును.  పండితులు అజ్ఞానులగుదురు.  బలవంతులు శక్తిహీనులగుదురు.  ధీరులు పిరికివారగుదురు.  కాలమహిమను ఎదిరించలేక వెయ్యి సంవత్సరములు శుంభుని పరిపాలనకు వారు తలవొగ్గిరి.  తుదకు వారంతా వారి గురువైన బృహస్పతిని కలిసి తరుణోపాయము చెప్పమని అడుగగా,  బృహస్పతి వారిని అనునయించి,  యిదంతా కాలప్రభావమని బోధించి,  భగవతి అంబికను ప్రార్థించమనగా దేవతలందరూ హిమాలయ పర్వత సమీపమునకు వెళ్ళి మాయా బీజమును హృదయమున ధారణచేసి దేవిని ఆరాధించిరి.
ఇస్తోత్రమంత్రములను పఠించుచు అందరిలోనూ విరాజమానjైు వున్న దేవీ మా కార్యములను సంపన్నము చేయగల మహాశక్తివని,  క్షమ,  దయ,  వివక్ష,  స్మృతి,  ధృతి,  బుద్ధి,  జర,  తుష్టి,  పుష్టి,  కాంతి,  శాంతి,  సువిద్య,  సులక్ష్మి,  గతి,  కీర్తి,  అన్నీ నీవే అని సాష్టాంగపడిరి.  ఓ సనాతనీ,  మమ్ము కరుణించు అని అనేక విధముల స్తుతించిరి.  భగవతి ప్రకటితమయ్యెను.  ఆమె సమస్త శుభలక్షణములతో సుశోభితjైు ఉండెను.  జగత్తును మోహింప జేయు గొప్ప మోహినీ రూపముతో వెలుగుచుండెను.  ఆ జగజ్జనని దేవతలను కరుణించి వారి రాకకు కారణమడుగగా దేవతలందరూ ఆమె శరణు కోరిరి.  శుంభ,  నిశుంభుల ఆగడాలను వినిపించిరి.  పూర్వము మహిషాసుర వధానంతరము ఎప్పుడైన ఆపద వచ్చినా నన్ను ధ్యానింపుమని అమ్మా! నీవు సెలవిచ్చితివి.  కావున మేము మిమ్ములను శరణు జొచ్చితిమని వారందరూ సాగిలపడి దేవి చరణములకు మరల మరల నమములిడిరి.  ఆ దానవుల వలన మాకు కలిగిన పీడను వదిలించి మమ్ము కావుము అని దీనముగా ప్రార్థించిరి.
వారిట్లు స్తుతించగా ఆ దేవి విగ్రహంనుండి మరొక రూపము ప్రకటితమయ్యెను.  దేవీ పార్వతినుండి జగదంబ సాకారరూపయిన ప్రకటితురాలయ్యెను.
ఆ దేవిని అందరూ ‘‘కౌశికి’’ అని పిలిచిరి.  పార్వతి శరీరము కృశించి నల్లనాయెను.  అందువలన ఆమెను ‘కాళి’ అని పిలిచిరి.  ఆమె మిగుల భయంకరముగానుండెను.  కాళరాత్రి అను నామము కూడా గలదు.
జగత్తును మోహింపజేయు గానము వారి నోటినుండి వెలువడగా అందరూ ఆశ్చర్యపడుచుండిరి.  చండముండులు ఈ విషయము శుంభనిశుంభులకు తెలియజేసిరి.  వారు వెంటనే ఆ స్త్రీని యిక్కడకు తెమ్మని చండముండులను పంపగా వారనేక విధములుగా ఆ స్త్రీలతో సంభాషణము చేసిరి.  దేవి ఎవరైతే తనతో యుద్ధము చేసి,  వీరత్వమును చూపి గెలిచెదరో వారిని యిష్టపడెదనని చెప్పెను.  కాని వారు యుద్ధమునకు అంగీకరించలేదు.  శుంభుని ఆజ్ఞతో వారు ఆ జగదంబికతో పోరు సలిపి తుదకు మరణించిరి.  ధూమ్రలోచనుడు మహావీరుడు.  ఆతడును దేవి ఖడ్గమునకు బలి అయ్యెను.  రక్తబీజుడు అనేక విధములుగా యుద్ధము చేయుచూ తన రక్తము చిందినచోట మరల ఎంతోమంది దానవులు పుట్టునట్లు చేసెను.  అపుడు దేవి కాళితో ఆ రక్తబీజుని రక్తము పడినపుడు దానిని ఒక్క చుక్క కూడా పృధివిపై పడకుండా నాకివేయమని చెప్పగా,  కాళి రూపమున ఉన్న దేవి ఆ రక్తబీజుని తలను ఖండిరచి,  ఆ రక్తము భూమిపై పడకుండా నాకివేసినది.  అతడి కాళ్ళు,  చేతులు ఖండిరపబడెను.  మహాకాళి రక్తబీజుని చివరకు నిర్వీర్యము చేసినది.
నిశుంభుడు కూడా అట్లే భద్రకాళితో పోరుసలిపి ఎదిరించెను.  కాని సింహారూఢjైున మాయామోహిని ధాటికి ఆగలేక చివరకు ప్రాణములు విడిచెను.
అఖరుకు శుంభుడు యుద్ధభూమి చేరి భగవతి జగదంబికను చూచి ఆమె మోహినిరూపము నుండి కళ్ళు తిప్పలేక ఈ రూపములో నీవు సుకుమారిగా వుంటివి.  భీకరరూపమున ఉండిన నేను నీతో పోరు సలిపెదనని చెప్పగా మూర్ఖుడా నీవు భద్రకాళీ చాముండితోనే పోరుసలుపుము నేను వీక్షించెదనని దేవి పలికెను.
శుంభునితో భద్రకాళి స్వయముగా తలపడెను.  గదా ప్రహారము చేసెను.  శుంభుని బంగారు రధమును కాళి ముక్కముక్కలు చేసెను.  శుంభుడు పాదచారిjైు కాళిని సమీపించి గదా ప్రహారము చేసెను.  దేవి తన కరవాలముతో వాడి కుడిభుజమును నరికెను.  తరువాత ఎడమ భుజమును,  ఆ పిమ్మట కాళ్ళను నరికి వేసెను.  మహాభయంకర నినాదము వాడు చేయుచుండగా భద్రకాళి వాని శిరస్సును తన కరవాలముతో ఖండిరచెను.  అప్పుడు వాని ప్రాణములు వాని శరీరమునుండి వెళ్ళిపోయెను.
శుంభ నిశుంభుల మరణములను కనులారా చూసిన దేవతలు జయజయ నినాదములు చేసిరి.  భగవతి చండికను,  కాళికను స్తుతించసాగిరి.  శుద్ధ వాయువులు వీచసాగెను.  అంతటా వెలుగులు వ్యాపించెను.  అందరూ భగవతి జగదంబికకు ప్రణమిల్లిరి.  మిగిలిన దానవులందరూ పాతాళమునకు వెళ్ళిపోయిరి.  భూమండలమునున్న జనులంతా ఈ ఉపాఖ్యానమును చెప్పుకోసాగిరి.  భగవతి కృపతో పుత్రహీనులు పుత్రవంతులైరి.  నిర్ధనులు ధనవంతులైరి.  ఈ గాధలు విన్నవారందరీ సకలసుఖములను పొందిరి.  శత్రుభయము లేకుండెను.  శ్రవణము చేసినవారికి ముక్తి కలిగెను.  శుంభ నిశుంభుల కథ సమాప్తం. 
5 వ స్కంధము, 18వ కథ
మహామాయ వృత్తాంతము
కృష్ణద్వైపాయనుడు (వ్యాసమహర్షి) జనమేజయుని కోరిక మేరకు చాలా అసక్తికరమైన భగవతీదేవి జగదంబ యొక్క మహాత్మ్యమును గూర్చి ఈ కథను చెబుతూ యిట్లు వివరించెను.
అతి ప్రాచీన కాలమున స్వారోచిష మన్వంతరమున సురథుడను రాజుండెను.  చాలా మంచి ఉదార స్వభావుడు.  సత్యవాది.  కర్మనిష్ఠి.  ఎవరితోనూ శత్రుత్వము లేదతడికి.  ఒకసారి కొందరు పర్వతనివాసులగు మ్లేచ్ఛులతో అతడికి అకారణముగా పోరువచ్చెను.  అతడి మంత్రులు,  సేనాపతులు శత్రు పక్షము చేరడంతో సురధుడు ఓడిపోయెను.  నీచబుద్ధి కలిగిన వారిని నమ్మరాదు.  లోభిjైున వాడు తల్లిదండ్రులను,  స్నేహితులని కూడా చూడరు.  అతడు ఇలా ఆలోచించి గుర్రమునెక్కి ఒంటరిగా అడవిలోనికి చాలా దూరము ప్రయాణము చేసి సుమేథుడను గొప్ప మునిని కలిసి,  అతనికి సాష్టాంగ ప్రణామము చేయగా,  ‘‘నీకు మంచికలుగునని’’ సుమేథుడు దీవించెను.  తదుపరి,  ఆ ముని వివరములు అడుగగా రాజు తనవిషయములన్నీ వివరించి అతనిని శరణుజొచ్చెను.  అప్పుడు రాజా మీరు ఇక్కడ నిర్భయముగా జీవితమును గడపవచ్చునని సుమేధుడు భరోసా నిచ్చెను.  పిమ్మట సురథుడు అతని ఆశ్రమమున తలదాచుకొనెను.
వేదపఠనము చేయు శిష్యులు,  పలు పక్షులు,  మృగములతో ఆ ఆశ్రమము సురధునికి చాలా ఆనందం కలిగించింది.
అతడొకరోజు ఒంటరిగా ఆశ్రమములో కూర్చుని తన కుటుంబము గూర్చి చింతించుచుండెను.  ఈలోగా ఒక వైశ్యుడు అక్కడికి వచ్చెను.  అతడు రాజుని గూర్చి తెలుసుకొనెను.  తనను గూర్చి ఇలా చెప్పెను.  తన పేరు సమాధి యని,  తాను సత్యము తప్ప వేరొకటి పలుకనని,  ధర్మముపైనే తన దృష్టి కలదని,  తన భార్య,  పుత్రులు తనను పిసినారి యని వ్యవహరించుచున్నారని యింటి నుండి వెళ్ళగొట్టిరి అని తెలిపెను.  వారిరువురు కొంత సేపు ఒకరి కథ మరొకరు తెలుసుకొని శాంతులైరి.  వైశ్యుడు కూడా అక్కడే నివసించసాగెను.
యిరువురు వారిమనసులోని దుఃఖమునకు విచారించి ఋషి పాదములపై పడిరి.  తరుణోపాయము చూపించమని వేడుకొన్నారు.  స్వామీ,  ఎంత వద్దనుకున్ననూ మాకు మా భార్యా పుత్రులు,  మిత్రుల ఆలోచనలు మారుట లేదు,  అని శోకించిరి.  సుమేధుడు శోకమోహములు పోయెడి ఉత్తమ జ్ఞానమును ఉపదేశించెను.
సకలజీవులను బంధమోహముల్లో పడవేసేది మహామాయ.  సకల జనులు,  దేవతలు,  జంతువులు మాయకు అధీనులే! రజో,  తమో గుణములచే ప్రేరేపింపబడి ప్రాణులు ఈ మహామాయలో చిక్కుదురు.  ఆ మాయ అనాది.  ఆమెకు జన్మలేదు.  ఆ మాయ లేనిచో జీవి చైతన్యరహితుడేను.  సురులు,  మనుషులు తమ దుఃఖములు నశించుటకు ఆమెను శరణువేడెదరు.  ఆ జగదంబ కృపవల్లనే దేవతలకు శక్తులు లభించెను.  ఆమె అధీనము నందే సర్వమూ ఉన్నది.  అందుచే ఆమెను ఆరాధించు విషయమును మీకు నేను తెలిపెదను.  విధిపూర్వకముగా శుచిస్నాతులై రండి.  హవనము ఎట్లు చేయవలెనో చెప్పెదను అని వారిరువురకు హోమము చేయుటకు,  నవరాత్రి వ్రతమును చేయుటకు ప్రోత్సహించెను.  సంతానం లేనివారు,  రాజ్యభ్రష్టులు,  విద్యార్థులు,  యిలా ఎవరు ఈ నవరాత్రవ్రతమును చేసినా తప్పక మంచి ఫలములు లభించునని తెలిపెను.  వారు మిక్కిలి సంతోషించి,  భక్తితో అతనికి నమస్కరించిరి.  వారి అంతఃకరణము పవిత్రమైనది.  ఈర్ష్యాద్వేషములు పోయినవి.  గంగవలె పవిత్రులైరి.
సుమేధుడు వారికి నవాక్షర బీజమంత్రమును ఉపదేశించెను.  శాంతచిత్తులై తపస్సునొనరించుటకు వారు సిద్ధపడిరి.  ఒక మాసము గడిచిన పిదప వారి సంకల్పవికల్పములు పోయాయి.  మరో సంవత్సరం తపం చేసిరి.  అప్పుడు ఫలమును మాత్రమే ఆహారముగా తీసుకొనసాగిరి.  ఆ పిమ్మట ఎండిన ఆకులు తింటూ మరోఏడాది.  ఇంద్రియములను వశపరచుకొని జప,  ధ్యానములందు నిమగ్నమైరి.  మరో రెండేళ్ళ తరువాత వారికి జగదంబ దర్శనభాగ్యమ్ము కలిగినది.  స్వప్నమున దర్శించుకోగలిగిరి.  వారు జలమును కూడా విడిచి తపముచేసిరి.  మూడువత్సరముల తరువాత దేవి ప్రత్యక్ష దర్శనము కాకపోతే శరీరములు వదిలిపెట్టాలని అనుకొన్నారు.  చివరకు దేవిని దర్శింపగలిగిరి.
వారి మనసులో గల కోరికను దేవి గ్రహించి రాజునకు పదివేల సం.  వరకు భూమండలమును పాలించమని,  తదుపరి నీవు శాంతించి సూర్యుని వద్ద జన్మించి మనువు పదవిని పొందెదవని దీవించెను.
వైశ్యుడడిగిన విధముగా అతనిక జ్ఞానమొసగెను.  తరువాత రాజు ఋషికి ప్రణామము చేసి తన రాజ్యమును తిరిగి పొంది తన పరివారమును కలిసి పృధివిని పాలించెను.  వైశ్యుడు కూడా పరమజ్ఞానిjైు వైరాగ్యము కలిగి ప్రాపంచిక బంధముల నుండి ముక్తుడై జ్ఞానమయ జీవితం గడుపుతూ భగవతి చరిత్రలను జనులకు వివరిస్తూ,  గానము చేయుచూ తీర్థయాత్రలను చేసెను.  దేవి ఆరాధన వలన సురధునకు,  సమాధికి సముచిత పదములు లభించెను.  ఈ ఉత్తమ ప్రసంగమును వినుట్లన జనులకు సాంసారిక సుఖములు ప్రాప్తించును.  జ్ఞాన మోక్షములు లభించును.  ఏమియు సంశయము లేదు. 
ఆరవ స్కంధము,  19వ కథ
వృత్రాసురుని కథ
పూర్వము వృత్రాసురుడను పరాక్రమవంతుడైన అసురుడుండెను.  ఇంద్రుడతనిని వధించెను.  అతడు బ్రహ్మవంశమున జన్మించుటచే అతడిని చంపిన ఇంద్రునికి బ్రహ్మ హత్యా పాపము తగులుకొనెను.  ఇంద్రుడు కపటముతో నీటి నురుగు ద్వారా అతనిని చంపెను.  ఈ గాధ చాలా ప్రాచీనమైనది.  వృత్రాసురుడొక్కడేకాని యిరువురు ఎట్లు వధించిరి అని జనమేజయుడు అడుగగా ఈ కథ ‘‘బహృచ బ్రాహ్మణమునందు,  పురాణ ప్రసిద్ధమై యున్నదని వ్యాసుడిట్లు వృత్రాసురుని వృత్తాంతమును జనమేజయునికి వివరించెను.
‘‘త్వష్ట’’ యను ప్రజాపతి గొప్ప తపస్వి దేవతలలో ప్రముఖుడు.  దేవకార్యములన్నీ అతడే నిర్వర్తించేవాడు.  కార్యకుశలుడు.  బ్రాహ్మణులంటే అమిత గౌరవం.
త్వష్టకు విశ్వరూపుడు అనే ఒక కుమారుడుండెను.  వాడికి మూడుతలలు.  అతడు ఆకర్షితుడుగా ఉండి శోభిల్లేవాడు.  వేరువేరు కార్యములను ఒకేసారి చేసేవాడు.  వేదములు చదవడం,  సురాపానం చేయడం సకల దిక్కులను చూస్తుండేవాడు.  గొప్ప తపము నాచరించెను.  ధర్మనిష్టగలవాడు.  అగ్ని వేసవిలో పంచాగ్నుల మధ్య తపస్సు చేసేవాడు.  హేమంతంలో చల్లని నీటిలో తపము చేసేవాడు.  నిరాహారిగా ఉంటూ ఇంద్రియముల నియంత్రించి ఘోరతపమాచరిస్తూ ఉండే వాడు.  కాని అతని బుద్ధి యందు కొంత మాలిన్యము ఉండెను.
అతని తపము ఇంద్రునికి దుఃఖము కలిగించెను.  తన ఇంద్రపదవిని అతడు పరిగ్రహించునేమో అని తలచి రాత్రింబవళ్ళు నిద్రకరువైంది.  విశ్వరూపుని శక్తి అధికమయ్యెను.
శత్రువు శక్తి వృద్ధి అగుట చూసి ఇంద్రుడు అనేక ఉపాయములు పన్నెను.  అప్సరసలను పంపి తపోభంగము చేయమనెను.  వారి నృత్యములతో,  అందముతో,  హావభావములతో,  శృంగార చేష్టలతో అతని దృష్టి మరలించుటకు ప్రయత్నించేరు.  కాని ఇంద్రియ విజయడు అగుటచేత వారి ప్రయత్నములు విఫలములయ్యెను.  ఓటమితో ఇంద్రుని చేరిరి.  ‘‘తపః ప్రభావమున అగ్ని వలె అతని తేజమున్నది.  మా ప్రయత్నములు విఫలమయ్యెను.  సౌభాగ్యవశము అతని శాపమునకు గురికాలేదు అని వారు ఇంద్రునితో విన్నవించుకున్నారు.
ఇంద్రుడు ఐరావతము నెక్కి విశ్వరూపుని సమీపించెను.  అతడు ధ్యానమగ్నుడై ఉండెను.  తన వజ్రాయుధముతో అతని శిరస్సును ఖండిరచెను.  పర్వత శిఖరమువలె ముని నిర్జీవిjైు పడెను.  అక్కడి మునిజనులు ఇంద్రుని బ్రహ్మ హత్యా పాతకము తగులునని దూషించిరి.
ఇంద్రుని వజ్రాయుధము తగిలినను ముని జీవించుచున్నట్లే కనబడసాగెను.  అపార తేజముతో వెల్గుచుండెను.  ఇంద్రుడు తక్షకుడను సర్పరాజును పిలిచి అతని భుజములు శిరస్సు ఖండిరచమని ఆజ్ఞాపించెను.  తక్షకుడు తానా కర్మ చేయనని అది పరమ నీచమని చెప్పెను.  ఈ నీచకర్మ చేసిన నాకు లాభమేమి అని అడుగగా అప్పటినుండి యజ్ఞముల యందు శాశ్వతముగా భాగమునివ్వవలెనని ఇంద్రుడు నిశ్చయించెనని చెప్పెను.  మానవులు బలులు ఇచ్చెదరని,  అవి తక్షకునికి చెందునని ఇంద్రుడు సెలవిచ్చెను.
లోభముతో తక్షకుడు యింద్రుని ఆజ్ఞతో ధృఢమైన గండ్రగొడ్డలిని తీసుకుని త్రిశిరుని మూడు తలలు ఖండిరచెను.  ఆ తలలు భూమిమీద పడగానే వాటినుండి వేలకొలదీ పక్షులు జన్మించెను.  ముని ముఖమునుండి పావురములు,  తిత్తిర పక్షులు,  గోరువంకలు,  వేరువేరుగా ఆవిర్భవించెను.  సోమరసము పానము చేయు ముఖమునుండి పావురములు,  నలుదిక్కుల చూసే ముఖమునుండి తిత్తిర పక్షులు,  మధువు త్రాగు ముఖమునుండి గోరువంకలు ఉత్పన్నమాయెను.  పక్షులు అన్నీ ఆకాశమునకు ఎగిరిపోయెను.
యజ్ఞఫలము దక్కునని తక్షకుడు సంతోషించెను.  శత్రువు మరణించెనని ఇంద్రుడు సంతోషించెను.  బ్రహ్మహత్యాఫలమునకు ఆతడు చింతించలేదు.  కాని తన కుమారుని మరణమునకు త్వష్ట అమిత విచారము పొందెను.  నా కుమారుని చంపినవానిపై నేను ప్రతీకారం తీర్చుకుందునని ప్రతిన బూనెను.  అతనిని చంపుటకు మరల పుత్రుని కంటాను అని త్వష్ట అధర్వణ వేదమంత్రములను ఉచ్ఛరించుచు అగ్నిలో హవనము చేసెను.  అతనిలో కోపము రగిలెను.  ఎనిమిది రాత్రులు యజ్ఞము చేసెను.
ఆ అగ్ని నుండి ఒక పురుషుడు ప్రకటితమయ్యెను.  మహా తేజస్సుతో అగ్నివలె నుండెను.  అతడు త్వష్టను చూడసాగెను.  అప్పుడు త్వష్ట ‘‘బాలుడా! నీవు ఇంద్రుని శత్రువువి.  నా తపః ప్రభావముతో శక్తివంతుడవు కమ్ము’’ అనెను.
ఆ పురుషుడు అగ్నితేజముతో మిక్కిలి పెద్దగా పెరగసాగెను.  పర్వతమువలె పెరగసాగెను.
తండ్రీ మీరెందుకు కలతపడుతున్నారు.  తండ్రి దుఃఖమును తీర్చువాడే పుత్రుడు కదా.  సముద్రమును త్రాగవలెనా,  కొండలు పిండిచేయమందురా అని అతడు గర్జించెను.
నాయనా నీవు ‘‘వృత్రుడని జగత్తులో ప్రసిద్ధుడవగుదువు.  ఆపదనుండి రక్షించేవాడవు,  నీ సోదరుని ఇంద్రుడు వధించెను.  ఆ ఇంద్రుడు మహాపాపి.  బ్రహ్మఘాతకుడు, ’’ అని చెప్పి శీఘ్రగమనము గలది మరియు సమర్ధవంతమైన ఒకరథమును ఆతనికొసగెను.  అతడు ఇంద్రునిపైకి యుద్ధమునకు సిద్ధపడెను.  ఆ భయంకరాకారుని గూర్చి ఇంద్రుని దూతలు ఇంద్రునకు వివరించిరి.  అదే సమయమున అనేక అపశకునములు ఎదురయ్యెను.  కాకులు,  గ్రద్దలు,  డేగలు ఇళ్ళలోకి జొరబడు చుండెను.  జంతువుల కళ్ళనుండి నీరు కారెను.  మహోత్పాతములు జరుగుచుండెను.  నక్కలు ఇళ్ళముందు తిరుగాడసాగెను.  ఇంద్రుడు బృహస్పతిని పిలిచి తరుణోపాయము అడిగెను.
నీవు నీచకర్మను చేశావు.  సకలదేవతలూ కలిసినా ఆ అసురుని చంపలేరు అని పలికెను.  మునులు,  దేవతలు ఇళ్లను వదిలి పారిపోయిరి.
వసువులు,  అశ్వనీకుమారులు,  భగుడు,  వాయువు,  ఆదిత్యులు,  ఇంద్రుడు వారి వారి వాహనములపై బయలుదేరిరి.  యుద్ధము ప్రారంభమయ్యెను.  దేవతలు పరాజితులైరి.  త్వష్ట సంతోషించెను.
అతడు తన సుతునకు తపస్సుయొక్క ప్రాముఖ్యమును వివరించెను.  తపమువలన లక్ష్మి లభించగలదని,  బుద్ధి,  బలము చేకూరునని,  విజయము కల్గునని చెప్పెను.  బ్రహ్మ తూర్చి తపము చేయుమని చెప్పెను.  గంధమాదన పర్వత సమీపమున వృత్రాసురుడు ఘోరతపము మొదలిడెను.  ఇంద్రుని ఆజ్ఞతో దేవతలు తపోభంగమునకు పూనుకొనిరి.  కాని ఫలితము దక్కలేదు.  వంద ఏళ్ళు తపమొనరించగా బ్రహ్మ ప్రత్యక్షమయ్యెను.  వరము కోరుకోమనెను.  ఆతడు బ్రహ్మకు ప్రణమిల్లి ఇట్లు వరమడిగెను.  ‘‘లోహముతో గాని,  కఱ్ఱతోగాని,  తయారైన,  ఎండిన,  తడిసిన శస్త్రాస్త్రములతోను మరణము రారాదు, ’’ అని అడుగగా బ్రహ్మ అటులనే అని వరమొసగెను.  తండ్రికి తన వరము గురించి తెలిపి వృత్రాసురుడు మరల ఇంద్రునిపై యుద్ధము ప్రకటించెను.  భయంకర యుద్ధము దేవదానవుల మధ్య జరిగెను.  అతడు క్రోధాగ్నితో ఇంద్రుని కవచమును వస్త్రములను తీసి ఇంద్రుని నోటిలో వేసుకొనెను.
దేవతలందరు బృహస్పతి అ అనుమతితో ఇంద్రుని విడిపించుటకు శత్రుసంహారమొనరించు ఆవులింతను సృష్టించిరి.  వృత్రాసురుడు నోరుతెరిచి ఆవులించెను.  ఇదే అదనుగా యింద్రుడు సూక్ష్మరూపములో బయటకు వచ్చెను.  అప్పటినుండి లోకములో ఆవులింతలు వచ్చెను.  మరి పదివేల సంవత్సరములు పోరుసలిపిరి.  ఇంద్రుడు పారిపోయెను.  దేవతలు పారిపోయిరి.  స్వర్గాధిపత్యమును వృత్రాసురుడు దక్కించుకొనెను.  స్వర్గసుఖాలన్నీ అతని అధీనము లోనికి వచ్చినవి.  పారిజాత వృక్షము,  ఐరావతము,  ఉచ్ఛైశ్రవము,  కామధేనువు,  నందనవనం అన్నీ వానికి లభించాయి.  దేవతలకు యజ్ఞభాగములు అందలేదు.  ఇంద్రునితో సహా అందరూ కైలాస పర్వతమునకు వెళ్ళిపోయిరి.  అందరూ శంకరుని శరణు వేడిరి.  బ్రహ్మతో సహా అందరూ విష్ణువుకడకు వెళ్ళిరి.
ఆ శ్రీహరి వారి మొరవిని ఒక ఉపాయము తెలిపెను.  బ్రహ్మ వరముచే అతడు పెట్రేగిపోతున్నాడు.  ఏదైనా ప్రలోభముచే అతడు ఓడును.  అందుచే అందరూ వెళ్ళి అతనికి యింద్రునితో మైత్రిని కలిగించండి.  మంగళకారిణి jైున భగవతిని ఆరాధించండి.  ఆ మాత కృపవలన సిద్ధికలుగునని,  మధుకైటభులను వధించుటకు ముందు తాను కూడా ఆ పరాశక్తిని ఆరాధించానని విష్ణువు చెప్పెను.
అమ్మా! మాకు ప్రసన్నురాలవు కమ్ము మమ్ము రక్షింపుము అని అనేక విధముల స్తోత్రములతీ దేవతలంతా దేవిని ప్రార్ధించిరి.  దేవి ప్రత్యక్షమై మనోహర రూపములో వారి ఎదుట నిలిచెను.  చతుర్భుజములతో,  సకలాభరణములతో,  చక్కని స్వరముతో,  ఘల్లు ఘల్లు శబ్దములతో ఆమె కనబడెను.  అట్టి సుందరమైన రూపిjైున అంబికను చూసి వారు ప్రణామాలిడిరి.  వారికి విజయము కల్గునని ఆమె అంతర్థానమయ్యెను.
దేవతలు కపటముతో వృత్రాసురుని చేరి ప్రియమైన మాటలను చెప్పసాగిరి.  సామనీతిని ఉపయోగించిరి.  అతనితో సంధి తమకు సమ్మతమనిరి.  ఎండి,  తడిసిన అస్త్రములతో,  రాళ్ళతో,  వజ్రములతో,  పగటి,  రాత్రులలో,  దేవతలలో గూడి ఇంద్రుడు తనను చంపరాదని నియమముతో వృత్రాసురుడు ఇంద్రునితో సంధికి ఒప్పుకొనెను.  వారిరువురు కలిసి తిరుగుచుండిరి.  సముద్రతీరమున యధేచ్ఛగా తిరుగసాగిరి.  త్వష్ట అనేక మారులు పుత్రుని హెచ్చరించెను.  ఇంద్రుడు కపటి యని,  పూర్వవైరి యని చెప్పెను.  కాని వృత్రాసురుడు తండ్రి మాటలను లెక్కచేయలేదు.
ఒక సంధ్యవేళ వృత్రాసురుడు సముద్రతీరమున నుండెను.  రాత్రి పగలు కాదు,  సముద్రము మీద నురుగు ఉండెను.  అది ఎండినది,  తడిసినది కాదు.  శస్త్రము కాదు.  ఆ నురుగును ఇంద్రుడు చేతిలోకి తీసుకుని పరాశక్తి భగవతిని ప్రార్ధించెను.  ఆ శక్తి ఆ నురుగులో ప్రవేశించెను.  వజ్రమునందు విష్ణువు ప్రవేశించెను.  ఆ వజ్రము నురుగుతో కప్పబడెను.  యింద్రుడు నురుగుతో ఉన్న ఆ వజ్రాయుధము వృత్రాసురునిపై విసిరెను.  అతనిని ఆ వజ్రాయుధం ఖండిరచెను.  వాడు నేలగూలెను.
దేవతలు,  ఇంద్రుడు ఆనందమునకు అంతేలేదు.  అనేక విధముల స్తోత్రములతో వారు దేవిని ప్రార్ధించిరి.  ప్రణతులిడిరి.  పద్మరాగ మణులతో భగవతి మూర్తిని నిర్మించిరి.  తమ దివ్య భవనముల యందు ప్రతిష్టించిరి.  త్రిసంధ్యలలో ఆరాధించిరి.  అప్పటినుండి ఆ శ్రీదేవి దేవతలకు దేవత అయ్యెను.  అందరూ ఉత్సవాలు చేసుకొనిరి.  ఇట్లు వృత్రాసురుని సంహరించుట ఇంద్రునికి సులభమయ్యెను.  ఆ దేవి ఇంద్రుని ద్వారా అతనిని వధింపజూచెను.  అందువలన ఇంద్రుడు ఆ దానవుని చంపెనని అందురు.
వృత్రాసురుని వధ సమాప్తం
రచన: శ్యామ సుందరరావు
భృగు వంశానికి చెందిన ఋచీకుడు అనే మహర్షి వివాహము చేసుకోవాలనే తలంపుతో కుశ వంశానికి చెందిన గాది మహారాజు దగ్గరకు వెళ్లి అయన కూతురు సత్యవతిని ఇచ్చి వివాహము చేయమని అడుగుతాడు రాజు. నున్నటి శరీరము, నల్లటి చెవులు ఉండే వెయ్యి ఆశ్వాలను ఇమ్మని కోరతాడు. అప్పుడు ఋచీకుడు వరుణుని ప్రార్ధించి వెయ్యి అశ్వాలను పొంది గాది మహారాజుకు ఇచ్చి సత్యవతిని పెళ్లాడుతాడు. వివాహము చేసుకున్నాక సత్యవతి తనకు ,తన తల్లికి పుత్ర సంతానాన్ని ప్రసాదించమని భర్త అయినా ఋచీకుని కోరుతుంది ఋచీకుడు యాగము చేసి విప్ర(బ్రాహ్మణ) మంత్ర పూతం అయిన  హవిస్సును, రాజ మంత్రపూతం (రాకుమారుడిని ప్రసాదించే) హవిస్సును తయారుచేసి స్నానానికి వెళతాడు ఈ విషయము తెలియని సత్యవతి విప్రమంత్రపూతమైన హవిస్సును తల్లికి ఇచ్చి రాజమంత్ర పూతమైన హవిస్సును తాను  తీసుకుంటుంది. భర్త ద్వారా విషయము తెలుసుకొని తనకు సాత్వికుడైన విప్రకుమారుడు కావాలని భర్తను ప్రాధేయపడుతుంది. ఋచీకుడు కొడుకు సాత్వికుడు అయినప్పటికీ మనుమడు క్షత్రియ లక్షణాలతో ఉగ్రుడవుతాడు అని చెపుతాడు
ఆ విధముగా ఋచీకునికి సత్యవతికి జన్మించిన సాత్వీకుడు జమదగ్ని. గాది మహారాజుకు పుట్టినవాడే విశ్వామిత్రుడు. జమదగ్ని రేణుక దంపతులకు జన్మించిన చిన్నకొడుకే సాక్షాత్తు విష్ణుమూర్తి అవతారమైన పరశురాముడు.  రేణుకను వివాహము చేసుకున్న జమదగ్ని ఒకనాడు నర్మదాతీరమున విహరిస్తున్నప్పుడు సూర్యుడు గమనించి “నీవు వేదకర్తవీ. అన్ని తెలిసిన బ్రాహ్మణుడివి పగటి పూట భార్యతో ఈ విధముగా సంచరించటం ఉచితము కాదు” అని అంటాడు. అది విన్న జమదగ్ని సూర్యుని మాటలు లెక్కచేయకుండా ఆగ్రహించి సూర్యుని నీవు రాహువు చేత మ్రింగఁబడి తేజస్సును కోల్పోతావు అని శపిస్తాడు. ప్రతిగా సూర్యుడు కూడా జమదగ్నిని నీవు క్షత్రియునిచే అవమానింపబడి మరణము సంభవిస్తుంది అని శపిస్తాడు. కశ్యపుని వలన వీరిద్దరి తగవు తెలుసుకొని బ్రహ్మ వచ్చి ఇద్దరినీ శాంతింపజేస్తాడు. వారి ఇద్దరి శాపాలు వారికి మంచినే చేస్తాయి అని ఇరువురిని ఆశీర్వదించి వెళతాడు.
జమదగ్ని తన తపోశక్తితో హోమ ధేనువును పొందాడు. ఈ ధేనువు(ఆవు) కోరినవి అన్ని ఇవ్వగల ధేనువు. ఒకసారి దత్తాత్రేయుని ప్రసన్నము చేసుకొని వేయి చేతులు పొందిన, మహా వీరుడు  హైహయ వంశస్తుడైన కార్తవీర్యార్జునుడు వేటకు వచ్చి అలసి జమదగ్ని ఆశ్రమానికి వస్తాడు. జమదగ్ని మహర్షి రాజుకు, అయన పరివారానికి షడ్రషోపేతమైన విందును ఏర్పాటు చేస్తే, కార్తవీర్యార్జునుడు అశ్చర్యపోయి ఇది ఎలా సాధ్యము అని అడుగుతాడు. అప్పుడు జమదగ్ని దీని అంతటికి కారణము కోరిన కోరికలు తీర్చే కామధేనువు సంతానానికి చెందిన గోవు అని చెపుతాడు. వెంటనే రాజు ఆ గోవును తనకు ఇమ్మని అడుగుతాడు. జమదగ్ని నిరాకరించగా కార్తవీర్యార్జునుడు బలవంతముగా ఆ గోవును తీసుకుపోతాడు.
ఆశ్రమానికి వచ్చిన పరుశురాముడు విషయము తెలుసుకొని, కార్తవీర్యార్జుని రాజ్యమైన మాహిష్మతికి వెళ్లి, యుద్ధము చేసి, ఆ రాజు వెయ్యి చేతులను, తలలను తన పరుశుతో  నరికి, తను చేసిన పని తండ్రి జమదగ్నికి చెపుతాడు. తండ్రి పరుశురాముడిని మందలించి యుద్దాలు చేయటము మునుల పని కాదు, రాజును చంపిన పాప పరిహారార్ధముగా ఒక ఏడాది పాటు పుణ్యక్షేత్రాలను దర్శించి రమ్మని చెపుతాడు. పుణ్యక్షేత్రాల దర్శనము అనంతరము ఆశ్రమానికి చేరిన కొంతకాలానికి ఒకసారి రేణుక నీటికి చెరువుకు వెళ్లి అక్కడ గంధర్వుల జలక్రీడలను చూస్తూ తిరిగి రావటము ఆలస్యము చేస్తుంది. పరపురుషులను చూడటము వలన ఆవిడ పాతివ్రత్యాన్ని భంగము కలిగింది, ఈ విషయాన్నీ గ్రహించిన జమదగ్ని ఆగ్రహించి, కొడుకులను పిలిచి తల్లి రేణుకను వధించమని ఆజ్ఞాపిస్తాడు. కానీ కుమారులు ఎవ్వరు ముందుకు రారు. ఆ సమయములో పితృ వాక్య పరిపాలన కోసము పరుశురాముడు తల్లిని, సోదరులను సంహరిస్తాడు. తన మాట ప్రకారము తల్లిని సోదరులను చంపిన పరుశురాముడిని ఏదైనా వరము కోరుకోమంటాడు. అప్పుడు పరుశురాముడు తల్లిని, సోదరులను బ్రతికించమని కోరతాడు. ఆ విధముగా పరుశురాముడు తల్లిని సోదరులని తిరిగి బ్రతికించుకుంటాడు.
జమదగ్ని మహర్షి పితృకార్యము కోసము ఆవుపాలను ఉంచితే, కోపదేవత జమదగ్నిని పరీక్షించటానికి ఆ పాలను నేలపాలు చేస్తుంది అయినప్పటికీ జమదగ్ని ఆగ్రహించకుండా ఉంటాడు ఇది చూసిన కోపదేవత “మీ భృగు వంశస్తులకు కోపము ఎక్కువ కదా ఆ విషయము పరీక్షించటానికి ఈ పని చేసాను నన్ను క్షమించండి” అని చెప్పి వెళ్ళిపోతుంది. కానీ పితృదేవతలు పితృ కార్య నిర్వహణలో అలక్ష్యము వహించినందుకు జమదగ్నిని ముంగివై పుడతావని శపిస్తారు. ఈ తప్పు తానూ తెలిసి చేసిన తప్పు కాదని తన్ను క్షమించి శాప విముక్తి చేయమని జమదగ్ని పితృదేవతలను ప్రాధేయపడతాడు. అప్పుడు వారు శాంతించి ధర్మరాజు అశ్వమేధ యాగము చేసిన తరువాత శాప విమోచనము కలుగుతుంది అని, ఆ తరువాత జన్మ రాహిత్యము లభిస్తుంది అని వరము కూడా ఇస్తారు. అందుచేత జమదగ్నికి మరో జన్మ అంటూ ఉండదు.
పశురాముడు లేని సమయము చూసి కార్తవీర్యార్జుని కుమారులు జమదగ్ని ఆశ్రమానికి వచ్చి అయన తల నరికి మాహిష్మతి రాజ్యానికి తీసుకుపోతారు. పరుశురాముని తల్లి భర్త  శవము పై పడి  21 సార్లు గుండెలు బాదుకుంటూ రోదిస్తుంది. ఇది చూసిన పరుశురాముడు ఆగ్రహముతో మాహిష్మతి రాజ్యానికి పోయి కార్తవీర్యార్జుని కుమారులను చంపి, జమదగ్ని తల  తెచ్చి మొండానికి అతికించి తండ్రిని బ్రతికించుకుంటాడు. అంతటితో ఊరుకోక మొత్తము  క్షత్రియ జాతిపై ఉన్న ఆగ్రహముతో క్షత్రియులపై 21 సార్లు దండెత్తి, క్షత్రియ వంశాలను చంపి శ్యమంతక పంచకమనే ఐదు సరస్సులను క్షత్రియుల రక్తముతో నింపి తల్లిదండ్రులకు తర్పణములు అర్పిస్తాడు. ఆ సమయములో దశరధుడు లాంటి కొద్దిమంది రాజులు గోవుల మందలలో దాక్కొని ప్రాణాలను కాపాడుకుంటారు. ఆ విధముగా క్షత్రియులను నిర్మూలించానని భావించిన పరుశురాముడు భూమినంతటిని కశ్యపునికి దానమిచ్చి తానూ తపస్సు చేసుకోవటానికి వెళ్ళిపోతాడు.
రచన: ఉమా పోచంపల్లి గోపరాజు
 ప॥
మరుమల్లెల తావిలా
మందారం పూవులా
నీవిలాగే ఇలాగే
ఇంపుగా, సొంపుగా
వికసిస్తూ, విరబూయుమా 
1వ చ॥
పదములే పృథివిపైన
మెత్తనైన అడుగులై సాగనీ
పలుకులే రామచిలుక పలుకులై
మాధుర్యములొలకనీ!
2వ చ॥
అడుగులే నడకలలో
నాట్యమయూరిగా
చూపులే శరత్జ్యోత్స్న
కాంతికిరణ చంద్రికయై
కనుపాపలోని కాంతివై
3వ చ॥
ఉరకలతో పరుగులతో
చదువులలో ప్రఖ్యాతివై
ఆటలలో పాటలలో
అభ్యున్నతి నొందుమా
4వ చ॥
జగములనెల్లా జయించు
లోకాలకు మేటివై
మేలొనరెడు నేతవై
సుదీప్తివై సుమనస
సుహృదయస్ఫూర్తివై!
దారి చూపు దీనులకు
ప్రగతి పథం చేరుటకై!
5వ చ॥
సుతవై, ప్రేమతోడ సోదరివై
హసితవై, సుమిత్రవై, ప్రాణమిచ్చు హితవై
ప్రియ సతివై ప్రేమను పంచుమా
ప్రీతితోడ ప్రణయసుధవై 
6వ చ॥
నీ అశేష లావణ్య, పటిమ,
మేధస్సును, పంచి ఇచ్చు
మాతృమూర్తివై, అనురాగమూర్తివై
వెలుగుల నింపుమా ఇలను
కోవెలగా నీ పదునారు కళలతో!

 




