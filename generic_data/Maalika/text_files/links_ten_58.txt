రచన: చంద్రశేఖర్
తెలుగంటే భాష కాదు దైవం
తెలుగంటే సరస్వతి రూపం
తెలుగంటే తీయని మమకారం
తెలుగంటే అమ్మ ప్రేమ అమృతం 
తెలుగంటే ఓంకారంతో శ్రీకారం
తెలుగంటే చక్కని సంస్కారం
తెలుగంటే పల్లె సంప్రదాయం
తెలుగంటే కష్టానికి తగిన ఫలం
తెలుగంటే జ్ఞానానికి మూలధనం
తెలుగంటే బతుకు బండి ఇంధనం
తెలుగంటే వీరుల చిరస్మారకం
తెలుగంటే అందరికీ ఆదర్శం 
తెలుగంటే పోతన కవి కల వర్షం
తెలుగంటే ఎలుగెత్తిన శ్రీ శ్రీ  హాహాకారం
తెలుగంటే ఎందరో కవులకు నిలయం
తెలుగంటే ‌మది పులకించే కమ్మని భావం
తెలుగంటే గోదావరి నదీ ప్రవాహం
తెలుగంటే పరిమళాల పూలవనం
తెలుగంటే సంక్రాంతి సంబరం
తెలుగంటే ఉగాది నూతన ఉత్సాహం 
తెలుగంటే చిగురించే నవ వసంతం
తెలుగంటే తొలకరి చినుకుల వర్షం
తెలుగంటే మంచు కురిసే హేమంతం
తెలుగంటే మాటలతో చేసే నాట్యం 
తెలుగంటే మౌనాన్ని తుంచే ఖడ్గం
తెలుగంటే వెలుగు పంచే మణి దీపం
తెలుగంటే దేశ భాష లందు లెస్స
తెలుగంటే అన్ని భాష లందు హైలెస్సా!!
మా తెలుగు తల్లికి
మంగళారతులతో
రచన: మోహన మణికంఠ
తల్లి గర్భంలో అండ సృష్టి చేసేవాడు మాధవుడు,
నేలతల్లి గర్భంలో విత్తు నాటే వాడు మన కర్షకుడు.
కడుపులో పెరుగతున్న బిడ్డపై తల్లికి ఎంత ప్రేమో,
పుడమిలో మొలకెత్తుతున్న విత్తుపై కూడా ఆ తల్లికి అంతే ప్రేమా!!
కాన్పు సమయంలో అమ్మ పడే ప్రసవ వేదనలా బహుశా విత్తు మొక్కగా మొలిసిన సమయంలో నేలమ్మా అంతే వేదన అనుభవిస్తుందేమో..
నారు పోసినవాడే నీరు పోయును అనే నానుడిలా
బిడ్డకు భగవంతుని దీవన, మొక్కకి రైతు ఆలనా.
ఎదుగుతున్న పిల్లలని చూసి
మాతృ హృదయపు ఆనందం,
పెరుగుతున్న మొక్కలను చూసి
ధరణి తల్లి సంతోషం
రెండూ అపురూపమయం.
నూకలు చెల్లాయని దేవుడు,
ఊడ్పులు పట్టాలి అని మన రైతు దేవుడు
అకస్మాత్ గా పిల్లలని తనతో తీసుకువెళ్లిన వేళ
ఆ తల్లుల బాధ వర్ణానాతీతం.
ఎంతైనా దేవుడు దొడ్డోడు కదా,
ఏమి చేసినా అందరి మంచికే!!
రచన: డా. బాలాజీ దీక్షితులు పి.వి
నా గుండె ధైర్యం తను
నాకు కొండంత బలం తను
నా  ప్రేమ తపస్వి తను
నా జీవన యశశ్వి తను
నా మార్గ ఉషస్సు తను
నా నిరంతర మేధస్సు తను
గుండెలకెత్తుకు ఆడించి
చిటికెన వేలు పట్టుకు నడిపించి
భుజాల మోసి
నెత్తుటి చెమట చిందించి
తను తినక  మనకు తినిపించి
నను పెంచిన నాన్నా….
నీకు ప్రేమతో 
మాలిక పత్రికను అమితంగా ఆదరిస్తున్న పాఠకులు, రచయితలందరికీ ధన్యవాదాలు. ఇటీవల మాలికపత్రిక సహకారంతో కోసూరి ఉమాభారతిగారు పడతీ! ఎవరు నీవు అన్న శీర్షికన కథలపోటీ, మంథా భానుమతిగారు ఉగాది కథలపోటీ ప్రకటించారు. మంచి స్పందన వచ్చింది. కథలన్నీ న్యాయనిర్ణేతలకు పంపడం జరుగుతుంది. వీలైనంత త్వరలో వీటి ఫలితాలు ప్రకటిస్తారు.
ఈ మాసపు పత్రికలో మీకు నచ్చే, మీరు మెచ్చే విశేషాలు:
రచన: కోసూరి ఉమాభారతి
కార్ పార్క్ చేసి, “పదమ్మా” అంటూ హాస్పిటల్ ఎమర్జెన్సీ వార్డ్ వైపు నడిచారు ఆనంద్.  గజిబిజిగా అయిపోయిన మనస్సు, తడబడుతున్న కాళ్ళు,  నీరసించిపోతున్న  ఆలోచనలని కూడదీసుకొని పరుగులాంటి నడకతో అనుసరించాను.
మా కోసమే ఎదురు చూస్తున్న శ్యాం, చిత్ర మమ్మల్ని వెంటనే డాక్టర్ ఆఫీస్ లోకి తీసుకొని వెళ్లారు.  అందరం  ఆదుర్దాగా డాక్టర్  ఎదురుగా కూర్చున్నాము.
డా. విద్య ఎక్సరేలని తదేకంగా చూస్తుంది.  ఇక ఉండలేక, “నా సందీప్ కి ఏమయ్యిందో చెప్పండి ప్లీజ్” ఆపుకోలేక  ఎడ్చేసాను.  పక్కనే ఉన్న చిత్ర నన్ను పొదవి పట్టుకొంది.
డా. విద్య వచ్చి మాకెదురుగా కూర్చుంది.  నా వంక సానుభూతిగా చూసింది. “మీ  ఆవేదన అర్ధం చేసుకోగలను. కానీ బాబుకి తగిలిన దెబ్బలు మామూలివి కావమ్మా”  టేబిల్ పైనున్న నా చేతిపై తట్టింది ధైర్యం చెబుతున్నట్టు….
ఆ తరువాత నేను  విన్న సంగతులు నన్ను పాతాళంలోకి  తోసేసాయి……
“అంత ఎత్తు నుండి అదాట్టుగా పడిపోవడంతో,  బయటకి కనబడే దానికన్నా తల లోపల ఏర్పడిన అఘాతం వల్ల, అపస్మారక స్థితిలో ఉన్నాడు పేషంట్.  చేయవలసిన పరీక్షలన్నీ చేస్తున్నాము.  రిపోర్ట్లు  రావడానికి కొద్ది  సమయం పడుతుంది.  పైగా బాబు స్పృహలోకి రావడం గురించి కూడా వేచి చూస్తున్నాము” అని ముగించింది డాక్టర్.
నేను విసురుగా లేచాను.  బాబుని చూడాలన్న ఆలోచనతో బయటికి వచ్చి  ఐ.సి.యు  వైపు పరిగెత్తాను.
చిత్ర నా వెంటే వచ్చి, “నువ్విలా ఆవేశంగా ఉంటే బాబుకి ఏమీ లాభం లేదు.  పైగా బాబు క్షేమం రీత్యా,  నిన్ను దూరం నుంచే చూడనిస్తారు. కాస్త నెమ్మదిగా ఉండడానికి ప్రయత్నించు.  వెళ్లి సందీప్ ని చూద్దాము” అని నా భుజాల చుట్టూ చేతులు వేసి  ఐ.సి.యు కి తీసుకెళ్ళింది.
**
అక్కడ బెడ్ మీద నా బాబు చేతికి ట్యూబులు, ముఖానికి మాస్క్ వేసి ఉన్నాయి. అలా వాడిని చూసిన నాకు, వొళ్ళు తెలియని దుఃఖంతో  గుండెలు అవిసిపోయి కాళ్ళు చేతులు చల్లబడ్డాయి.
వణుకుతూ తూలి కుప్పకూలి పోవడం మినహా, అటు పైన ఏమయిందో తెలియదు.
**
కళ్ళు తెరిచేప్పటికి  హాస్పిటల్లోనే బెడ్ మీద ఉన్నాను.  పక్కన అత్తయ్య, అమ్మ, వినోద్ ఉన్నారు.  అమ్మ లేచి దగ్గరగా వచ్చింది.  “ఎలా ఉందమ్మా వొంట్లో” అమ్మ అడిగినా ఏమీ మాట్లాడక కళ్ళు మూసుకున్నాను.
చిత్ర వచ్చి, నా తల మీద చేయి వేసింది. “నీ కేమీ అవ్వలేదు. ఇప్పుడు బాగానే ఉన్నావు. నిన్న సొమ్మసిల్లి పోయావు.  విశ్రాంతిగా ఉండాలని నీకు మందులు, ఇంజక్షన్  ఇచ్చి  ఇక్కడే ఉంచాము” అంది.
“ఇంతకీ వేద ఎలా ఉంది? ఎవరు చూసుకుంటున్నారు” ఆదుర్దాగా అడిగాను.
“నీవేమీ బెంగపెట్టుకోవద్దు.  అత్తమ్మా వాళ్లకి ఇబ్బంది ఉండకూడదని,    మీ అమ్మావాళ్ళతో పాటు వేదని మా ఇంట్లోనే ఉంచాము.  వేదని  చూసుకోడానికి విశాల కూడా ఉంది. పాప క్షేమంగా ఉంది.   మా వంటమనిషి కూడా ఉందిగా..ఏం పర్వాలేదు.
”మంచిది… సందీప్ ని చూడాలి చిత్రా” అని పైకి లేచాను.
“సరే ఇలా రా”  అని పక్కనే ఉన్న ఆఫీస్ రూములోకి నడిపించుకు వెళ్ళింది చిత్ర.  నా వెనుకే అంతా వచ్చారు.  నన్ను కూర్చోబెట్టి చిత్ర నా ఎదురుగుండా కూర్చుంది.
**
“చూడు నీల, బాబువి కొన్ని రిపోర్ట్స్ వచ్చాయి.  ఇంకాసేపట్లో,  అంటే తొమ్మిదికల్లా రిపోర్ట్స్ చూసే డా. విద్య ఇక్కడికి వస్తారు. అన్ని సంగతులు వివరిస్తారు.   ఆ తరువాత జరగవలసినది చేద్దాము” చిత్ర నాతో అంటుండగానే గదిలోకి  డా. విద్య,  వెంట మామయ్య, శ్యాం వచ్చారు.
అప్పటివరకు అందిన రిపోర్ట్స్ చదివి, ఎక్స్రేలు చూసారు ఆమె.
ఊపిరి బిగబెట్టి ఆమెనే చూస్తున్నాను..
కొద్దిక్షణాలకి నా వంక చూసారామే…
“రిపోర్టులని బట్టి, సందీప్ అపస్మారక స్థితిలోనే ఉన్నాడని  అర్ధమయింది. పేషంట్ పరిస్థితిలో మార్పు లేదు.  వైటల్స్  తో పాటు మిగతా ప్రమేయాలన్నీ నిలకడగా  అయితే ఉన్నాయి” అన్నారు విద్య.
“యేదైనా, రావల్సిన మరిన్ని రిపోర్ట్స్ ని కూడా న్యురాలజిస్ట్  పరిశీలించాకే, అసలు పరిస్థితి తెలుస్తుందమ్మా” వివరించారు డా. విద్య.
**
ఎవరితో ఏమీ అనకుండా లేచి, ఐ.సి.యు కి వెళ్లి సందీప్ ని బయట నుండే చూసాను.   ‘నన్ను క్షమించు బాబు, నా కడుపు విషం రా. జన్మ నైతే ఇచ్చి, నిన్ను కంటికి రెప్పలా చూసుకున్నానని అనుకున్నానే గాని, నిజానికి నేనే నీ జీవితానికి ముప్పునిరా..కన్నా’, ‘నన్ను క్షమించు బాబు’ అని మనుసులోనే వాడిని వేడుకున్నాను.  ఆగని కన్నీటిని తుడుచుకొని బయలుదేరాను.
నా కోసం ఆమడ దూరంలో  నిలబడి చూస్తున్న వినోద్, చిత్ర, ఆనంద్ ల వద్దకు వెళ్లాను.  చిత్ర నడిగి కాస్త నగదు తీసుకొని బయలుదేరాను.
“ఆగమ్మా, ఎక్కడికి? నేను తీసుకెళతానుగా! ఒక్కదానివి వెళ్ళద్దు”  అంటూ నన్ను అనుసరించారు ఆనంద్, చిత్ర.. ఆనంద్ ని హాస్పిటల్లోనే ఉండమంది చిత్ర.
ఎక్కడికి వెళ్ళాలో చెప్పి కార్ లో జారిగిల పడ్డాను.  వెనక సీట్లో వినోద్ కూర్చున్నాక, తానే కార్ డ్రైవ్ చేయసాగింది.
**
లాయర్ గారి ఆఫీసు…..
పొద్దున్న పదకొండు అయింది.  వినోద్, చిత్రలతో పాటుగా సీనియర్ అడ్వకేట్ రాఘవ శర్మ గారి ఆఫీస్ వెయిటింగ్ రూములో  మౌనంగా కూర్చున్నాను.. లోపల మరో క్లైంట్ తో బిజీగా ఉన్నారాయన.
**
అరగంట తరువాతగాని ఆయన్ని కలవలేక పోయాము.
నన్ను చూస్తూనే, “ఏమిటమ్మా? ఫోన్ కూడా లేకుండా వచ్చావు?  ఏమి సంగతి?  నీ ఆరోగ్యం బాగుందా?” అన్నారాయన నా వంక నిశితంగా చూస్తూ.
చేసుకున్న నిర్ణయాలతో గుండె బండబారి పోయింది.  ఓ క్షణం మనసు కూడదీసుకొని,  “శర్మ గారు, మీకు నా పరిస్థితి ఇదివరలోనే చెప్పాను.   మీ సలహా ప్రకారం అన్నీ స్థిమితంగా ఆలోచించాను.  వారం క్రితమే మా ఇంట్లో వాళ్లకి సంగతి వివరించి, ‘లీగల్ సెపరేషన్’ గురించి చెప్పాను” అంటూ ఆగాను.  “ఆ మేరకు అవసరమైన కాగితాలు తయారు చేయండి” గట్టిగా ఊపిరి తీసుకున్నాను.
“సరే నీలవేణి…అలాగే చేద్దాం.  కానైతే నీవిప్పుడు ఇంత హైరానాగా ఉన్న కారణం చెప్పు… మళ్ళీ కొత్తగా ఏదన్నా సమస్య తలెత్తిందా?” ఆరా తీసారు రాఘవ గారు.
“మా బాబు సందీప్ మళ్ళీ గాయపడ్డాడు. నా భర్త వల్ల.  ప్రతిసారి ప్రత్యక్షంగానో,  పరోక్షంగానో  పసివాడి  చావుదెబ్బలకి  కారణమౌతున్నది  వాడి తండ్రే.  విచక్షణ  లేకుండా  పసివాణ్ణి పదేపదే  అలివికాని  వాటికి  నెడుతుంటారు.  ఈసారైతే, వాడు హాస్పిటల్లో కోమాలో ఉన్నాడు.  బతుకుతాడో లేదో కూడా తెలియదు.  నాకు, నా బిడ్డలకి నా భర్త నుండి పూర్తి విముక్తి వెంటనే కావాలి సార్” అంటూ చేతులు జోడించి వేడుకున్నాను.
**
శర్మగారు అంతా విన్నారు.  పక్కనే కూర్చున్న చిత్రని, దూరంగా వెనకాల కూర్చున్న వినోద్ ని చూసి, “వీరెవరు?” అని అడిగారు.
“ఈమె నా ఫ్రెండ్ డా. చిత్ర.  వీడు నా తమ్ముడు వినోద్. నేను మీకు చెప్పిన కొన్ని సంఘటనలకి  వీడు ప్రత్యక్ష్య సాక్ష్యం కూడా.  వీళ్ళ నుండి నా విషయం దాచవలసిన అవసరం ఇక  లేదు, శర్మ గారు” అన్నాను.
“సరే అయితే, వెంటనే డాకుమెంట్స్  తయారు చేద్దాం.  ఆ నివేదికలో అన్ని విషయాలు నమోదు చేయవచ్చు.  మళ్ళీ ప్రత్యేకించి నీ భర్త నుండి పిల్లలకి విడిగా బధ్రత కోరడం అనవసరం” వివరించారు శర్మ గారు..
ఓ క్షణం ఆగి, సెక్రెటరీని పిలిచారు…
నా వంక చూస్తూ, “చూడు నీల, పక్కన కాన్ఫెరెన్స్ రూములో కూర్చుని,  మొదటినుంచి నీవు నాకు చెప్పిన విషయాలన్నీ డాక్యుమెంట్ చేయించు.  నాకు కావలిసిన మిగతా వివరాలు  నేనే తీసుకుంటాను.
ఈ కేసు విషయంగా ఈలోగా నీ పరిస్థితులు మారి, నీ ఆలోచనలో మార్పు వస్తే కూడా నాకు చెప్పవచ్చు.  నీ విషయమై ఓ పోలిస్ అధికారిని కూడా సంప్రదిస్తాను.  సరేనా?” అన్నారాయన ఫోన్ అందుకుంటూ.
**
మేమంతా కాన్ఫెరెన్స్ రూములో కూర్చున్నాము.  చిత్ర వంక చూసాను. దాని ముఖాన ఎన్నో ప్రశ్నలు, మరెన్నో అనుమానాలు. నేను ఔనన్నట్టు తలాడించాను.  ఇంతలో, సందీప్ విషయంగా చిత్రకి ఫోన్ వచ్చింది.  మరునాడు  పొద్దున్నే  ఎనిమిదింటికి  న్యూరోసర్జన్ తో మీటింగ్ అని తెలియజేశారు.
రాఘవ గారి సెక్రెటరీ ల్యాప్టాప్ తో వచ్చి  మా ఎదురుగా కూర్చున్నాడు.
పదేళ్ళగా నా జీవితాన జరిగిన సంఘటనలని అవసరమైన వివరాలతో ఒక్కోటి చెప్పవలసినంత చెప్పాను.  సందీప్ గాయపడ్డ సంఘటనలని  ప్రత్యక్ష సాక్షిగా ఉన్న  వినోద్ చేత చెప్పించాను.
**
అంతా అయ్యాక, నా వంక తిరిగాడు వాడు. “పోతే  అక్కా,  పతంగీలు ఎగర  వేస్తూ,  అందరం అక్కడే  ఉన్నాము.  అప్పటికే ముందంజలో ఉన్న మన సందీప్ టీమ్ గెలవాలని, వాడితో పాటు బావ కూడా పట్టుదలగా ఉన్నారు.  పోటీ ఆఖరి విడతగా..,ఎత్తైన కట్టడం  మీదకి సందీప్ కూడా వెళ్లారు బావ.  కిందనుండి ఫాలో అవుతూ మేమంతా కూడా ఉత్సాహంగా ఉన్నాము…. ఉన్నట్టుండి అందరికంటే ముందుకి, కట్టడం అంచులవరకు పరిగెత్తాడు సందీప్.   అక్కడున్న గార్డ్స్, బావగారు కూడా  ఆగమని చెబుతున్నా, పతంగీ ఎగరవేస్తూ మరింతగా ముందుకు పరిగెత్తాడు.  అంచున ఉన్న రాయి తగిలి ముందుకు తూలాడేమో, త్రుటిలో ఎవరూ అనుకోని విధంగా వాడు పైనుండి పడిపోయాడు.  ప్రమాదవశాత్తు జరిగిందక్కా”  అంటూ బాధపడ్డాడు. కాసేపు మౌనంగా ఉండిపోయాము.
అక్కడి నుంచి మిగతా విషయమంతా చిత్ర కి కూడా తెలుసునన్నాడు.
నీరు నిండిన కళ్ళతో చిత్ర వంక చూసాను.  తను కూడా అదే పరిస్థితిలో ఉంది.
కళ్ళు తుడుచుకుని నీరసించిన గొంతుతో ”కాంటీన్ నుండి పిల్లలకి స్నాక్స్, డ్రింక్స్ తీసుకుని వస్తున్న నాకు,  వినోద్  ఫోన్ చేసి సంగతి చెప్పాడు.  బాబు పరిస్థితి చూసి ఆంబులెన్స్  పిలిపించాము.  ఎలాగూ ముందు బాబుకి వైద్యం అవసరం కాబట్టి,  వాడితో  మేమంతా హాస్పిటల్ కి వెళ్ళాము.  మీ నాన్నగారు, మామయ్యగారు  కూడా వెనకాలే వచ్చారు” వివరించింది చిత్ర.   “అదే సమయంలో హాస్పిటల్ కి వెళ్లి వస్తూన్న ఆనంద్ కి విషయం చెప్పి ..  నిన్ను హాస్పిటల్ కి తీసుకురమ్మనన్నాను. ఇదిరా జరిగింది, చాలా బాధగా ఉంది నీలా” అంటూ చిత్ర వాపోయింది.
పిల్లవాడి వయసు, సామర్ధ్యతతో  సంబంధం లేకుండా, కేవలం ఆటల్లో గెలవాలన్న కాంక్ష మాత్రమే ఉంది  శ్యాంలో. అసలా పసివాణ్ణి అతిగా ప్రోత్సహించడం, అదీ వాడి బలాబలాలు తెలిసి కూడా అంతగా నెట్టడం సరికాదు అని తలుచుకుంటే వొళ్ళు మండిపోతుంది.
**
లాయర్ గారికి కావలసిన డాక్యుమెంటేషన్ ముగించి, సెక్రెటరీ లోనికి వెళ్ళాడు.  భుజం మీద చేయి వేసింది చిత్ర.. “నీలా ఇదంతా నిజమా నీలా? నీ జీవితం అగ్నిగుండంలా ఉంది. చాలా ఆశ్చర్యంగా ఉంది నాకు” అంది.
“ఇన్నాళ్ళగా రాజీ పడి జీవితాన్ని నెట్టుకొస్తున్నందువల్లనే …ఇప్పుడిక అర్ధంలేని విధంగా తయారయింది…”  అన్నాను నిర్లిప్తంగా.
ఇంతలో సెక్రెటరీ వచ్చి, మేమింక వెళ్లవచ్చని, లాయర్ గారు  ఫోన్ చేస్తారని  చెప్పాడు.
“నన్ను ఆసుపత్రిలోనే దిగబెట్టండి.  బాబు వద్ద ఉంటాను.  మీరు ఇళ్లకి వెళ్లి పొద్దున్నే మాత్రం వచ్చేయండి” అంటూ కారు వద్దకి నడిచాను.
**
మరునాడు పొద్దుట ఎనిమిదింటికి అందరం డా. నిఖిల్ ఇనాందార్  ఆఫీసులో కలిసాము .
కాసేపటికి చేతిలో రిపోర్ట్స్ తో  వచ్చారు డాక్టర్ గారు. ప్రశాంతంగానే  ఉన్నారాయన.  ఎదురుగా కూర్చుంటూ మా వంక నిశితంగా  చూసారు.
బాబుది  సర్జరీతో బాగవ్వగల పరిస్థితేనని ఆయన అభిప్రాయపడ్డారు.  తీవ్రమైన కుదుపుకి తల లోపలి  భాగంలో ఏర్పడ్డ రక్తస్రావం (సెరబ్రెల్ హెమరేజ్) అన్నారు.   గట్టెక్కే  అవకాశం  మెరుగ్గానే ఉందని అన్నారు…
బ్రెయిన్ మడతల నడుమ రక్తస్రావాన్ని ఆపగలిగితే,  అందున్న వాపు  తగ్గి, బాబు ఇప్పుడున్న గడ్డు పరిస్థితి నుండి తేరుకునే అవకాశం ఉందన్నారు.
తక్షణమే సర్జరీకి సమయం కేటాయించారు.
వేయి ఉద్యానవనాలు ఒకేసారి విరగబూసినంత ఆనందం నిండింది గుండెల్లో.  సంతోషంతో  పిచ్చిదాన్నయ్యాను. సర్జన్ కి  ధన్యవాదాలు తెలిపి,  మామయ్య, శ్యాం సర్జరీకి ఏర్పాట్లు చేయడానికి వెళ్ళారు.   నేను అక్కడి నుండి లేచి బాబుని చూడ్డానికి ఐ.సి.యు దిశగా అడుగులు వేశాను.
**
ఈ సారి బాబుని చూసిన క్షణం, వేయి ఏనుగుల బలంతో ముందుకు సాగిపోతాను అనిపించింది.
“నేను బాగయి పోతాను మమ్మీ” అని సందీప్ అంటునట్టుగానే తోచింది.
శ్యాం, మామయ్య కూడా లోనికొచ్చి వాడిని చూసాక, సందీప్ ని  ఆపరేషన్ థియేటర్ వైపు తీసుకెళ్ళారు…
**
దేవుని మీదే భారం వేసి, ఐ.సి.యు బయటకి నడిచాను.  కాస్త దూరంలో నిలబడున్న  ఆనంద్, చిత్రలని కలిసాను.
“చూడమ్మా, మేమిద్దరం ఇవాళ నీ అందుబాటులోనే  ఉన్నాము” అన్నారు ఆనంద్ నా వంక చూస్తూ.
నాతో పాటే ఉన్న మామయ్య కలగజేసుకున్నారు.
“సందీప్ సర్జరీకి కొన్ని గంటలు పడుతుందన్నారు.  నీవు కాసేపు ఇంటికి  వెళ్ళి రెస్ట్ తీసుకోమ్మా” అన్నారాయన నాతో.
“ఇంటి నుండి కూడా అందరు మధ్యాహ్నం  వస్తారు..  ఇప్పుడు వెళ్ళి, వాళ్ళతో రావచ్చు” అన్నాడు శ్యాం నన్నుద్దేశించి..
“లేదు మామయ్య, నేనిక్కడే ఉంటాను.  చిత్రతో ఓ సారి గుడికి వెళ్ళి వచ్చేస్తాను.  మీరు ఇంట్లో వాళ్ళందరికీ చెప్పండి సందీప్ బాగయిపోతాడని” అన్నాను…
**
నన్ను, చిత్రని ముందుగా హాస్పిటల్లోని కాంటీన్ కి తీసుకువెళ్ళారు ఆనంద్.  దూరంగా ఉన్న ఓ టేబిల్ వద్ద కూర్చున్నాము.
ఆర్డర్ చెప్పి వచ్చి ఎదురుగా కూర్చున్నారు ఆనంద్. చిత్ర ద్వారా నా విషయం అంతా తెలిసిందదన్నారు.    మౌనంగా ఉండిపోయాను. “బాగా అలోచించి, లాయర్ గారితో కూలంకుషంగా సంప్రదించి మరీ  అడుగువేయాలి నీలా” అని  సలహా ఇచ్చారు.  అవసరమయితే లాయర్ వద్దకు తామూ వస్తామన్నారు..
ఇంతలో ఆర్డర్ చేసిన ఫుడ్, కాఫీ తెచ్చి టేబిల్ మీద సర్డాడు బేరర్.  కాఫీ మాత్రం  తాగి రౌండ్స్ చేయడానికి వెళ్ళిపోయారు ఆనంద్.
టిఫిన్ చేస్తూ నేను, చిత్ర మిగిలాము. “వేద మిమ్మల్ని రాత్రిళ్ళు మేలుకోబెట్టడం లేదు కదా! విశాల అన్నీ  సరిగ్గా చూసుకుంటుందా?” అడిగాను.
“వేద గురించి నువ్వు ఆనంద్ ని అడగవలసింది.  వర్క్ నుండి ఇంటికెళ్ళడం ఆలస్యం…పాపని తనే చూసుకుంటున్నారు” అంది చిత్ర.
“మీకు నేనెలా థాంక్స్ చెప్పుకోవాలో తెలీదు చిత్రా.  ఇటువంటి క్లిష్ట సమయంలో అమ్మావాళ్ళతో పాటు వేద నీవద్ద ఉండబట్టి, నేను సందీప్ ని చూసుకోగలుగుతున్నాను”  అన్నాను కృతజ్ఞతగా…
“నీవు నాకు థాంక్స్ చెప్పాలా? వేదతో గడుపుతున్న సమయం  మాకు చాలా ఆనందాన్నిస్తుంది.  ఇకపోతే, హాస్పిటల్కి మా అపార్ట్మెంట్ బాగా దగ్గర కదా!  అందుకని అమ్మవాళ్ళు  మావద్ద ఉండడమే వీలు కూడా… ”  అంది చిత్ర.
మారో సారి కాఫీ ఆర్డర్ చేసి, అక్కడే కాసేపు కూర్చుండిపోయాము
“ఇప్పుడు ఇంత తెలిసాక, నా దగ్గర ఏదీ దాచకుండా ఇంకా ఏమన్నా ఉంటే చెప్పు,” అంది సూటిగా చిత్ర.
క్షణం మౌనంగా ఉన్నాను.  గట్టిగా ఓ సారి ఊపిరి తీసి, చిత్ర వంక చూసాను.
“అయితే, నేను చెప్పేది ఓపిగ్గా విను.  నీవు ఊహించినది నిజమే.. శారీరకంగా, మానసికంగా నేను ‘శ్యాం బాధితురాలినే.  పైశాచికం, శాడిజం నా భర్త శ్యాంప్రసాద్ నైజం అన్నది నేను నమ్మిన నిజం.  మా కుటుంబాల పరువుప్రతిష్టలు దెబ్బ తింటాయేమో అన్న భయంతోనే,  ఇన్నాళ్ళూ సంసారమనే నరకం నుండి బయటపడే సాహసం చేయలేదు” అంటూ నిట్టూర్చాను.
శ్యాం మొరటు ప్రవర్తన, నా పట్ల అతని దౌర్జన్య వైఖరి, గర్భవతినైన నేను గాయాలతో హాస్పిటల్లో  జేరడం వెనుక అసలు నిజం పూస గుచ్చినట్టు చెప్పాను చిత్రకి.   అతని మూలంగా మాటిమాటికి సందీప్ గాయపడిన వైనం, మానసికంగా నేనెంత అలజడికి గురయిందీ వివరించాను.
అంతా విని, మౌనంగా ఉండిపోయింది చిత్ర……కొంతసేపటికి తేరుకొని నోరు విప్పింది చిత్ర.  “ఎంతటి దుస్థితి అనుభవించావు నీలా?  ఇంతటి దావాగ్ని నీలో నివురుగప్పి ఉందని మాత్రం నేనస్సలు ఊహించలేదు తెలుసా” అని కన్నీళ్లు పెట్టుకొంది.
“మా పట్ల శ్యాం ప్రవర్తన ఏ కోవకి చెందిన ‘మానసిక ప్రవృత్తి’ అనేది, నువ్వే నాకంటే బాగా చెప్పగలవు” అన్నాను చిత్రతో.
… తానేదో అనబోయేలోగా చిత్ర సెల్ ఫొన్ మోగింది.
“హలో, రమణీనా? ఓ నిముషం ఆగు” అని నా వంక చూసింది..
“రమణి చాలా సార్లు నీ కోసం ఫోన్ చేసింది” అంటూ ఫోన్ నాకందించింది.
రమణి నాకు ధైర్యం చెప్పింది……నన్ను చూడ్డానికి, ఈ సారి తన ఇద్దరి పిల్లలతో ఢిల్లీ వస్తానంది.
“అవును, చిత్ర ద్వారా విషయం తెలిసింది..కవలలు పుట్టబోతున్నరటగా! చాలా సంతోషం.  నీకు పిల్లలకి దేవుని అనుగ్రహం సంపూర్ణంగా ఉండాలని కోరుకుంటాను రమణి” అన్నాను.
**
సందీప్ కి సర్జరీ అయ్యి నాలుగు రోజులయింది.  ఆపద నుండి వాడు బయట పడ్డట్టేనన్నారు డాక్టర్లు.  ఇక వాడు క్షేమంగా ఉన్నట్టే….
ప్రతిపూట మామయ్య, శ్యాం డాక్టర్ని కలిసి వాడి పరిస్థితి తెలుసుకుంటున్నారు.
సందీప్ సంతృప్తికరంగా కోలుకుంటున్నాడని,  రెండు రోజుల్లో డిస్చార్జ్ చేస్తామన్నారు డాక్టర్లు…
**
సందీప్ హాస్పిటల్ నుండి ఇంటికి వచ్చి కూడా నాలుగు రోజులయింది.
కొద్దికాలం వాడి కోసం నర్స్ ని ఉంచాము.  డాక్టర్ గారి ఆదేశాలు పాటిస్తూ సవ్యంగా కోలుకుంటున్నాడు.
ఇప్పటి వరకు నాకు సాయంగా ఉన్న అమ్మావాళ్ళు తిరుగు ప్రయాణమయ్యారు.  మరి రెండు గంటల్లో వారి ట్రైన్.  వెళ్లేముందు నాకు జాగ్రత్తలు చెప్పారు  అమ్మావాళ్ళు..
పిల్లల క్షేమాన్ని దృష్టిలో పెట్టుకుని  శ్రేయస్కరమైన నిర్ణయాలు తీసుకోబోతున్నానని, బెంగ పెట్టుకోవద్దని వాళ్ళకి చెప్పాను.
అత్తయ్య కూడా గేటు వరకు వచ్చి వాళ్ళని సాగనంపారు..
“మళ్ళీ వస్తానక్కా”  అని వెడుతూ, కళ్ళనీళ్ళు పెట్టుకున్నాడు వినోద్.
**
కారు  కదిలిపోయాక  వెనుతిరిగి  ఇంట్లోకి  వస్తుండగా  నా  సెల్ ఫోన్ రింగ్ అయింది.  లాయర్ గారి  నుండే.  ఆదుర్దాగా తీసాను.
డాకుమెంట్లు రెడీ అని,  మరునాడు పొద్దున్నే కలవమన్నారు.
**
ఆనంద్, చిత్రలతో, శర్మగారి వద్దకు వెళ్లాను. వాళ్ళని నా శ్రేయోభిలాషులుగా పరిచయం చేసాను.
నేను కోర్టులో వేయబోయే పిటీషన్ గురించి శర్మ గారు మాకు వివరించారు.  ఫామిలీ కోర్ట్ లో దాఖలయ్యే  ‘లీగల్ సేపెరేషన్’  పిటీషన్ ల పై సంతకాలు పెట్టాను.  ‘రిస్ట్రైనింగ్ ‘ ఆర్డర్ అవసరం లేదని నిర్ధారించారు.
నా తరఫున ఆనంద్ అడిగిన కొన్ని ప్రశ్నలకి బదులుగా, “శ్యాం నుండి ఈ పిటీషన్ కి వ్యతిరేకత ఉండదని నా అభిప్రాయం.  అతను ఏ విధంగానూ ప్రతిఘటించే విధంగా కౌంటర్ వేసే అవకాశం  లేదు…” అన్నారు శర్మ గారు.
లీగల్ నోటిసులు శ్యాంకి సోమవారమే  వెళతాయట.  డాక్యుమెంట్  కాపీలు నాకు అందజేశారు.   ఆయనకి ధన్యవాదాలు చెప్పి సెలవు తీసుకొని, అక్కడి నుండి బయటకొచ్చాము.
**
నన్ను ఇంటి వద్ద దిగబెట్టి,  చిత్ర వాళ్ళు గార్గావ్ గ్రామం దిశగా వెళ్ళారు.  ఈ మధ్యనే  అక్కడ ఎకరాల భూమిని  కొనుగోలు చేసారు ఆనంద్..
..’ఆనందా కుటీర్’ అన్న పేరుతో ఆ భూముల్ని అభివృద్ధి పరుస్తారట.
**
రచన: మాలతి దేచిరాజు
మొహమ్మద్ ముష్తాక్ షాదీ ఖానా – (ముస్లిముల పెళ్ళి మండపం )
ఎలాంటి అలంకరణ లేదు భవనానికి. మెయిన్ గేట్ నుంచి భవనం లోపలికి వెళ్ళే దారి మాత్రం రంగురంగుల కర్టెన్లతో, పూలతో, చెమ్కీలతో (మెరుపుల మాలలు) అలంకరించి ఉంది. కింద పచ్చరంగు తివాచి పరిచి దానిపై పచ్చగడ్డి చల్లారు. బంధువుల హడావిడి, సమయం పగలు తొమ్మిది… మగ పెళ్ళివారు వచ్చి అప్పటికే అరగంట అయ్యింది.
“ఆపా (అక్కా) ఛోటూ కో బులా ..రసం కర్నా” ఆజ్ఞాపించినట్టు చెప్పింది పెళ్ళి కూతురి పిన్ని. క్షణాల్లో వచ్చాడు ఛోటూ. ఇరవై ఏళ్ల కుర్రాడతను.
వచ్చి పెళ్ళి కొడుకుకి సలాం చేసాడు..అతడు ప్రతినమస్కారం చేసాడు.
ముందుగా బేసిన్(పెద్ద గిన్నె) లో ఉన్న చెంబు తీసుకుని అందులో సగం మునిగి సగం పైకి ఉన్న వేప పుల్ల అందుకున్నాడు. దానికి ఒక వైపు ఎర్రటి గుడ్డ చుట్టి ఉంది. గుడ్డ చుట్టి ఉన్న వైపు పట్టుకుని పెళ్ళి కొడుక్కి పళ్ళు తోమించాడు. కుడి వైపు రెండు తిప్పుళ్ళు. ఎడమ వైపు రెండు తిప్పుళ్ళు. చుట్టూ చుట్టాలు. ఆడవాళ్ళంతా ఒక వైపు మగవాళ్ళంతా ఒక వైపు. వీడియో గ్రాఫర్ తన పని తాను చేసుకుపోతున్నాడు… ఎవరికీ ఏ ఇబ్బంది కలగకుండా, ముఖ్యంగా తనకూ తన కెమెరాకి ఏ ఇబ్బంది కలగకుండా…
చెంబులో నీళ్ళు అరచేతిలో తీసుకుని పెళ్ళి కొడుకు నోటికి పట్టించాడు ఛోటూ. వరుడు
నీళ్ళు పుక్కిలించి బేసిన్ లో ఊసాడు ఇది కూడా రెండు సార్లు చెయ్యాలి.
చిన్న గిన్నెలో ఉన్న చోబా (తురిమిన కొబ్బరిలో పంచదార కలిపిన మిశ్రమం) అందుకుని  స్పూన్ తో తినిపించాడు. రెండో స్పూన్ తినిపించబోయి లటుక్కున నోట్లో వేసుకుని,   తను తినేసాడు. (ముస్లిం పెళ్ళిలో ఇదో సరదా… దీనినే రసం అంటారు. ఇది మొత్తం మూడు సందర్భాల్లో వేరే వేరే విధంగా ఉంటుంది.)
గ్లాసులో పాలని స్పూన్ తో తాగించాడు.రెండో స్పూన్ తాగించబోయి తను తాగేసాడు. ఈ సారి పెళ్ళి కొడుకు రెండో స్పూన్ కూడా తాగడానికి ప్రయత్నించాడు కానీ, ఛోటూ ఆ అవకాశం ఇవ్వలేదు.
అరచేతికి మల్లెపుల్ల గుత్తి చుట్టాడు,మెడలో రెండున్నర మూరల మల్లెదండ వేసాడు. పెళ్ళికొడుకు ఇక లేవబోతుంటే అంతా అరుస్తున్నారు నవ్వుతూ. అతన్ని లేవనివ్వట్లేదు.
ఓ పక్క పెళ్ళి కొడుకు కూర్చున్న కుర్చీ వెనక నిలబడ్డ తన బంధుమిత్రులు ‘లేచి వచ్చేయ్’ అని ప్రేరేపిస్తున్నారు. ఆడ పెళ్ళి వాళ్ళు కదలనివ్వట్లేదు. ఇక చేసేది లేక అతను జేబులో నుంచి అయిదు వందల నోటు తీసి ఛోటూ చేతిలో పెట్టాడు. రసం ముగిసింది. అందరి మొహాల్లో సరదా నవ్వులు.
పెళ్ళికొడుకు లేచి  “సబ్ కో ఏకూచ్ సలాం (అందరికీ ఒక్కటే సలాం)” అన్నాడు.
“వాలేకుం అస్సలాం” ఎవరికి వాళ్ళు బదులు చెప్పారు అతనికి.
ఇక పెళ్ళికొడుకు తనకి కేటాయించిన రూమ్ లోకి వెళ్ళిపోయాడు.
“భైజాన్ నాస్టా …” (బావగారూ, బ్రేక్ ఫాస్ట్.)
“కలీజీ కా సాల్ల (లివర్ కర్రి) దాలో..”
“జర్ర దాలో… బస్..”
“క్యావ్ రే ఓ …దరిందర్ మరా …”(ఏవిట్రా అది..దరిద్రపుగొట్టు వెధవ.) ఓ తల్లి తన ఆరేళ్ళ పిల్లాడ్ని తిడుతోంది.
ఇలా రకరకాల మాటలు,నవ్వుల మధ్య అందరి ఫలహారం ముగిసింది.
సమయం పదిన్నర కావొస్తుంది. ఎండ నెమ్మదిగా వేడి ఎక్కుతోంది, ఆహ్వానితులంతా అప్పుడప్పుడే వస్తున్నారు.
పెద్ద హాల్ లో సుమారు రెండు వందల యాభై కి పైగా కుర్చీలు వేసి ఉన్నాయి.కొన్ని జనంతో నిండి ఉన్నాయి, కొన్ని ఖాళీగా ఉన్నాయి. స్టేజ్ పైన నాలుగు వైపులా పిల్లర్స్ పెట్టి వాటికి తెలుపు, ఎరుపు రంగుల్లో ఉన్న కర్టెన్లు చుట్టారు. ప్రతి పిల్లర్ పైభాగాన పుష్ప గుచ్ఛాలు అమర్చారు. పిల్లర్స్ మధ్య ఉన్న స్థలంలో రెండు పెద్ద పెద్ద పరుపులు వేసి దానిపై దుప్పట్లు కప్పి, నాలుగు గుండ్రటి దిండ్లు ఉంచారు.
మౌలానా (ముస్లింల పెళ్ళి చేసే పెద్ద) వచ్చి ఒక పెద్ద పుస్తకాన్ని తీసి పెళ్ళికొడుకు పేరు తల్లిదండ్రుల పేరు వ్రాసుకున్నారు. అలాగే, పెళ్ళి కూతురి వివరాలు కూడా.
ఇంతలో పెళ్ళికొడుకుని తీసుకురాసాగారు,
ఓ నలుగురు మగవాళ్ళు. ముఖం కనపడకుండా పూలతో కప్పేసారు. పెళ్ళికొడుకు వచ్చి స్టేజ్ పై పరుపుల మీద కూర్చున్నాడు. కొంత మంది పెద్దమనుషులు, మౌలానా, పెళ్ళికొడుకు, వధూవరుల తండ్రులు అంతే. మిగతావారంతా స్టేజ్ కి ఎదురుగా వేసున్న కుర్చీల్లో కూర్చున్నారు.
“అలహందులిల్లా… అలహందులిల్లా… లాయి లాహ్ ఇల్లల్లా మొహమ్మదర్ రసూలుల్లా” అంటూ ముందుగా బయాన్ (ముస్లింల ప్రార్థన) మొదలుపెట్టాడు. అందరూ తలపైన తెల్లటి టోపీలు ధరించారు. ఆడవాళ్ళు చెంగును తలపై కప్పుకున్నారు.
ఇరవై నిమిషాల ప్రార్థన తర్వాత వధూవరుల తండ్రుల చేతులు కలుపుతూ,
“మొహమ్మద్ అజీం సాబ్ కే బేటీ కో ఆప్ కీ బహూ (కోడలు) బనానేకీ మంజూర్ హే?” అడిగాడు మౌలానా.
“మంజూర్ హే.” మూడు సార్లు చెప్పాడు పెళ్ళికొడుకు తండ్రి.
“మొహమ్మద్ గఫార్ ఖాన్ కే బేటే కో ఆప్ కే దమాద్ (అల్లుడు) బనానే కీ మంజూర్ హే?”
“మంజూర్ హే..” అతను కూడా మూడు సార్లు.
“మొహమ్మద్ అజీం సాబ్ కే బేటి నసీమా సే నిఖా ఖుబుల్ హే?” పెళ్ళికొడుకుని అడిగాడు
“ఖుబుల్ హే..” మూడు సార్లు చెప్పాడతడు. పుస్తక లో సంతకం చేసాడు.
పుస్తకం పట్టుకుని పెళ్ళి కూతురి దగ్గరికి వెళ్ళాడు మౌలానా. అక్కడ కూడా పెళ్ళి కూతుర్ని ఇలాగే అడిగి సంతకం తీసుకుని వచ్చాడు. నిఖా అయిపోయింది ఇక.
(ఒకవేళ మౌలానా ఇలా అడిగిన సమయంలో “ఖుబుల్ నహీ” (ఇష్టం లేదు) అంటే తక్షణమే ఆ నిఖాను రద్దు చేసే సంప్రదాయం ఉంది ముస్లిం పెళ్ళిళ్ళలో.)
ముందుగా మౌలానాకి ఆలింగనం ఇచ్చాడు పెళ్ళికొడుకు. కుడిభుజం, ఎడమ భుజం మళ్ళీ కుడి భుజం మూడు సార్లు ఇచ్చాడు. తర్వాత పెళ్ళికూతురి తండ్రికి, తర్వాత తన తండ్రికి, ఇలా పెద్దలందరికీ.
బంధుమిత్రులంతా విందు చేస్తున్నారు..మటన్ బిర్యాని వాసన ఘుప్ ఘుప్ మని వస్తోంది. సమయం సాయంత్రం నాలుగున్నర కావొస్తుంది.
“జల్దీ జిల్వా కరో నికల్ జాయేంగే” అన్నారెవరో పెళ్ళికొడుకు తరుపు వాళ్ళు.
అమ్మలక్కంతా చీరలు మార్చేసారు. మగవాళ్ళకి ఆ ఆవకాశం లేదు, ఎందుకంటే ‘జిల్వా’ పూర్తిగా ఆడవాళ్ళ తతంగం.
పెళ్ళికూతుర్ని , పెళ్ళి కొడుకును  ఎదురెదురుగా కూర్చోబెట్టారు. నసీమా ఘూంఘట్ కప్పుకుని ఉంది.  పెళ్ళికూతురి మొహం చూడకూడదు పెళ్ళికొడుకు.
ఇద్దరి మధ్య ఒక ప్లేట్ పెట్టారు. అందులో పటికబెల్లం, అద్దం, చోబా, పాలు ఉన్నాయి.
పెళ్ళికూతురికి కుడి వైపు, పెళ్ళికొడుకు వదిన వరస అయిన ఎవరో ఒకరు కూర్చోవాలి.
ఒకావిడ కూర్చుంది.
ముందుగా పటికీబెల్లం అమ్మాయి కుడి భుజం పై పెట్టి, “మిషిరి (పటికిబెల్లం) మిట్టి? ఆరస్ (పెళ్ళి కూతురు) మిట్టి (బెల్లం తియ్యనిదా, పెళ్ళాం తియ్యనిదా?)” అనడిగింది.
(పెళ్ళాం తియ్యనిది అని చెబితే బెల్లం ఇచ్చేయాలి..బెల్లం తియ్యనిది అంటే ఇవ్వకూడదు.)
“మిషిరి మిట్టి..” (బెల్లం తియ్యనిది)అని టక్కున లాక్కున్నాడు పెళ్ళికొడుకు.
అందరూ గోల చేసారు… నవ్వులు, సందడి.
రెండో సారి ఎడమ భుజం పై పెట్టి అడిగింది.
“మిషిరి మిట్టి.” అని లాక్కోబోయాడు, ఆమె ఈసారి గట్టిగానే పట్టుకుంది బెల్లం ముక్కని
లాక్కోటానికి చూస్తున్నాడు, ఆమె ఇవ్వట్లేదు.
మళ్ళీ ప్రయత్నించాడు..ఊహు లాభం లేదు
మళ్ళీ..మళ్ళీ..మళ్ళీ.. అయినా సరే ఇవ్వలేదు… ఆవిడ ఏమరుపాటుగా ఉండటం గమనించి చటుక్కున లాగాడు..బెల్లం దొరికింది. నవ్వులు.. గోల!
ఈసారి పెళ్ళి కూతురి అరచేతిలో పెట్టి అడిగింది… ఇదో టాస్క్… అరచేతిలో పెట్టి అడిగితే నోటితో తీసుకోవాలి.
“మిషిరి మిట్టి” అని తీసుకోబోయాడు, దొరకట్లేదు… పెళ్ళికూతురి అరచేతికి చక్కిలిగింతలు పుడుతున్నాయి అతనలా నోటితో అందుకోడానికి ప్రయత్నిస్తుంటే. బెల్లం పట్టుకున్న ఆవిడ ఈసారి అస్సలు ఇవ్వకూడదు అని విశ్వ ప్రయత్నం చేసింది.
ఇక తప్పక… “ఆరస్ మిట్టి” అన్నాడు పెళ్ళికొడుకు. ఈసారి పెళ్ళి కూతురి తరుపు వాళ్లు గోల చేసారు. బెల్లం ఇచ్చేసింది ఆవిడ.
పళ్ళెంలో ఉన్న అద్దం తీసుకుని పెళ్ళి కూతురి మొహాన్ని అద్దంలో చూపించారు పెళ్ళి కొడుక్కి. తర్వాత చోబా తీసుకుని పెళ్ళికూతురు,పెళ్ళి కొడుక్కి తినిపించింది. పొద్దున్నలాగే సరదా సరదాగా జరిగింది ఆ తంతు కూడా. కాకపోతే పొద్దున్న బామ్మరిదితో  గాని ఆ వరస ఉన్న వాళ్ళతో గాని… ఇప్పుడు మాత్రం పెళ్ళికూతురితోనే. రసం (జిల్వా రసం) ముగిసింది.
“బాబుల్ కి దువా యే లేకే జా ..”  ఆలపిస్తున్నారెవరో మెల్లిగా ఒక్కొక్కరు అందుకున్నారు ఆడాళ్ళంతా. అమ్మాయిని అత్తారింటికి పంపుతూ పాడే పాట ఇది… హృదయ విదారకంగా ఉంటుంది. పాట సాగుతున్నంత సేపూ అందరి కళ్ళలో కన్నీటి సుడులు. తాము ఎంతో అల్లారుముద్దుగా పెంచుకున్న అమ్మాయి తమని వదిలి వెళ్ళి పోతుందనే దుఃఖం అది.
పాట ముగిసింది, అప్పగింతలు జరిగాయి. ఎవరి దారిన వాళ్ళు వెళ్ళిపోయారు.
                             ********
రాత్రి! మంచం అలంకరించి ఉంది, పూలతో! పక్కన పళ్ళు, స్వీట్లు కూడా ఉన్నాయి. ముస్లిం సంప్రదాయంలో శోభనానికి ప్రత్యేకంగా ముహూర్తం ఉండదు. వివాహం జరిగిన రోజు రాత్రే కార్యం కూడా…అమ్మాయి, అబ్బాయి మాత్రమే ఉన్నారు. ఘూంఘట్ తీసి కూర్చుంది నసీమా.అతను షర్ట్, ప్యాంట్ తీసి లుంగీ కట్టుకుని వచ్చి మంచం పై వాలాడు. టక్కున ఆమెని తనపై లాక్కున్నాడు ఉలిక్కిపడింది. కంగారు పడింది, రెప్పపాటులో ఆమెపై అతనున్నాడు. విస్మయంగా చూస్తోంది తను, అతను ఏదో సాధించినట్టు నవ్వుతుంటే.
ఒక మాట లేదు, ఒక పలకరింపు లేదు, కబుర్లు కాకరకాయ సంగతి సరేసరి.  స్త్రీ అంటే అందులోనూ భార్య అంటే కేవలం పడక సుఖమేనా? అనుకుంటుండగానే ఆమె అర్థ
వివస్త్ర అయిపోయింది. తన తనువు తన ఆధీనంలో లేదు, అతని స్పర్శకు హాయి కలిగే చోట కూడా ఇబ్బంది కలుగుతోంది. అతని స్పర్శలో అనుభూతి లేదు, అతని ముద్దులో ప్రేమ లేదు, అతని కౌగిలిలో సొంతమనే భావన లేదు, అతని ఒత్తిడిలో ఆశావాదం లేదు… మొత్తంగా ఆ శృంగారంలో రసజ్ఞత లేనే లేదు.
ఆ రాత్రి అతడు కరిగిన మేఘం, ఆమె తడిసిన నేల అంతే!  
***
రెండు నెలలు గడిచాయి. నసీమా ఆ ఇంటి వాతావరణానికి దాదాపు అలవాటు పడిపోయింది. పొద్దున్నే లేవడం, ఇంటి పని, వంట పని… అత్తగారు ఇక్కడ పుల్ల తీసి అక్కడ పెట్టదు, పెట్టలేదు. ఆవిడకి పక్షవాతం వచ్చి నెల రోజులైంది. మామగారు రిటైర్ అయ్యారు. సమయానికి తినడం, పడుకోవడం, అయిదు పూటలా నమాజు తప్ప మరేమీ చేయడు. ఇద్దరు మరుదులు చదువుకుంటున్నారు. ఒకరు డిగ్రీ సెకండ్ ఇయర్, ఇంకొకరు ఇంటర్ సెకండ్ ఇయర్.
ఉదయం ఆరు నుంచి తొమ్మిదిన్నర దాకా ఆమె యంత్రంలా ఆ ఇంట్లో తిరుగుతుంటుంది. పది నుంచి పన్నెండు దాకా వంటపని, బట్టలు ఉతికే పని. ఒంటి గంటకి అత్తగారికి అన్నం తినిపించి మందులిస్తుంది. మధ్యాహ్నం నమాజు నుంచి వచ్చాక తింటాడు మామగారు. ఒక్కోసారి అప్పటికే తన పని అంతా అయిపోయి తను తినేస్తే, హాల్ లోనే అలా నడుం వాలుస్తుంది. లేదంటే మామగారు తిన్నాక తనూ తిని ఒక గంట కునుకు తీస్తుంది. అది కూడా నిద్ర పడితే, అత్తగారు కాళ్ళకి నూనె రాయమని అనకుండా ఉంటే…
ఇహ సాయంత్రం నాలుగు నుంచి మళ్ళీ అంట్లు కడుక్కోవడం టీలు, కాఫీలు, ఉతికారేసిన బట్టల ఇస్త్రీ… ఇలా ఆరు, ఆరున్నర వరకు ఉంటుంది. ఆరున్నర నుంచి ఏడున్నర దాకా రాత్రి వంట ముగించి, స్నానం చేసి వచ్చి, అత్తగారికి అన్నం తినిపించి మందులిస్తుంది. తొమ్మిది ,తొమ్మిదిన్నర వరకు ఇంట్లో అందరి భోజనాలు అయిపోతాయి. అన్ని సర్దుకుని తన బెడ్ రూమ్ లోకి వెళ్లేసరికి పదవుతుంది.
ఎప్పుడైనా మరుసటి రోజుకి ఏ ఇడ్లీనో, దోశలో చెయ్యాల్సి వస్తే ముందు రోజు రాత్రే పిండి రుబ్బి పెడుతుంది ఫ్రిడ్జ్ లో. అలా చేసిన రోజు పదకొండు కూడా అవుతుంది తను పడుకునేసరికి. అప్పటికే ఒళ్ళు హూనమైపోయి ఉంటుంది తనకి. అయినా సరే తన భర్త తనని తాకితే ఎప్పుడూ అభ్యంతరం చెప్పలేదు. అలా అని మనస్ఫూర్తిగానూ దగ్గర చేరదు. ఇంట్లో ఇన్ని పనుల్లో, అది కూడా అప్పుడప్పుడూ ఉండే కాస్త పెద్ద పని అనుకుంటుంది అంతే…
ఇంతా చేసి చూస్తే తనేమీ పల్లెటూరి బైతు  కాదు. లోకం తెలియని అమాయకురాలూ కాదు. ‘ఎం.ఏ తెలుగు లిటరేచర్.’
ఇజాక్ అబ్బుర పడ్డాడు. నసీమాకి మనసులోనే సలాం కొట్టాడు. ఆత్రంగా పేజీ తిప్పాడు.
ఒకరోజు స్నానం చేస్తుంది తను. ఉన్నట్టుండి ఎందుకో తలుపు వైపు చూసింది. ఎవరో తనని చూస్తున్న భావం కలిగింది తనకి. ‘ఏమీలేదులే’ అనుకుని స్నానం ముగించింది.
బయటకు వచ్చి తన బెడ్ రూమ్ కి వెళ్లి చీర కట్టుకుంటోంది.. మళ్ళీ అదే భావన.. తలతిప్పి చూసింది, చీర కప్పుకుంది తలుపు కింది భాగం దగ్గర కాళ్ళ వేళ్ళను చూసి.
“కౌన్ (ఎవరు?)” అంది. ఆ మాటకి గుమ్మం దగ్గర కాళ్ళు మాయం అయ్యాయి.
గబగబా చీర కట్టుకుని తలుపు తీసి హాల్ లోకి వచ్చి చూస్తే రసూల్ సోఫాలో కూర్చుని చదువుకుంటున్నాడు.
“ఎవరైనా వచ్చారా?” అడిగింది ఉర్దూలో.
“లేదు, ఏం వదినా?” అమాయకంగా అడిగాడు అతను.
తల అడ్డంగా ఊపింది ఏం లేదన్నట్టు. సరాసరి వంటింట్లోకి వెళ్ళిపోయింది. ఇలా రెండు మూడు సార్లు జరిగింది. ఏదో పిచ్చి ఆలోచన అనుకుని అంతగా పట్టించుకోలేదు తను.
అవి పిచ్చి ఆలోచనలు కావని తెలుసుకునే రోజు తొందర్లోనే రాబోతోంది.
                             ********
చాలా కాలం తర్వాత ఆ ఊరికి వచ్చాడు గౌతమ్ కృష్ణ. చిన్నప్పుడే అమ్మ,నాన్న చనిపోవడంతో అమ్మమ్మ తాతయ్యల దగ్గరే పెరిగాడు. పదో తరగతి దాకా అక్కడే చదువుకున్నాడు. తర్వాత పై చదువులకి హైదరాబాద్ వెళ్ళిపోయాడు.
కొత్తలో అప్పుడప్పుడు వస్తుండే వాడు ఆ ఊరికి. చదువు పూర్తయ్యి ఉద్యోగం వచ్చాక తీరిక దొరకలేదు తనకి. ఇన్నాళ్ళకి మళ్ళీ వచ్చాడు. వచ్చీ రాగానే ముందుగా స్కూల్ వైపు వెళ్ళాడు. గేట్ బయటే నిలుచుని జ్ఞాపకాల్ని నెమరేసుకున్నాడు…
కాలన్ని వెనక్కి తిప్పే ఆవకాశం ఉంటే అతను సరిగ్గా తన బాల్యానికి, ముఖ్యంగా ఆ బడిలో గడిపిన క్షణాల దగ్గరకి తెచ్చి ఆపేస్తాడు… అవును మరి అతని ఒంటరితనం దూరమైంది అక్కడే, అతనికి జీవితం పట్ల ఆశ కలిగింది అక్కడే, అతనికి తనదని చెప్పుకోటానికి ఒక తోడు దొరికిందీ అక్కడే. ఆ తోడు పేరే నసీమా!
చిన్నప్పటి నుంచి ఇద్దరూ మంచి స్నేహితులు. అమ్మా, నాన్న లేని గౌతమ్ కి నసీమా స్నేహం చాలా బలంగా నిలబడింది. అయిదో తరగతి వరకు గౌతమ్ చదువులో పూర్ .
ఆటలు, పాటలు ఎందులోనూ చురుకుదనం ఉండేది కాదు. ఎప్పుడూ ముద్ద పప్పులా ఉండేవాడు. అలాంటి గౌతమ్ ఈ రోజు – పెద్ద చదువు, సాఫ్ట్ వేర్ ఉద్యోగం! ఇదంతా నసీమా చలవే… నసీమాకి కూడా గౌతమ్ అంటే అభిమానమే. అలా సాగిన వారి స్నేహం పదో తరగతిలో ప్రేమగా మారింది. కానీ ఇద్దరూ ఎప్పుడూ పైకి చెప్పుకోలేదు.
అలా చెప్పుకోలేదు కాబట్టే ఎవరి ప్రేమ వాళ్ళ మనసులోనే ఉండిపోయింది.
నసీమాకి తనంటే ఇష్టం అని గౌతమ్ కి తెలుసు, నసీమాకి కూడా తెలుసు గౌతమ్ కి తనంటే ఇష్టమని… కానీ అది కేవలం ఇష్టమేనా, అంతకు మించా? అని తేల్చుకునే ధైర్యం చేయలేదు ఇద్దరూ. ఒక వయసొచ్చాక ధైర్యం చేయాలనుకున్నా, వయసుతో పాటు తెలివి కూడా వచ్చింది. ప్రాక్టికల్ గా ఆలోచించే వయసొచ్చాక, ప్రేమనేది జ్ఞాపకాలకి దగ్గరగా, వాస్తవికతకి దూరంగా ఉంటుందని అర్థం అయింది. అందుకే ఒకరంటే ఒకరికి ప్రాణం ఇచ్చే ప్రేమ ఉందని తెలిసినా, ఒకటయ్యే దారి లేకపోవడంతో వాళ్ళ ప్రేమని బయట పెట్టలేదు. కాబట్టి వాళ్ళ ప్రేమ ఎప్పటికీ ఓడిపోదు.
నసీమాని చూడాలనే ఆశతో ఆమె ఇంటి వైపు కదిలాడు. పది నిమిషాల నడక తర్వాత అతను ఆమె ఇంటికి చేరుకున్నాడు.
“ఎవరూ?” అడిగాడు నసీమా తండ్రి గౌతమ్ ని చూసి, చాలా కాలం అయ్యింది కదా,
బహుశా ఆయన గుర్తు పట్టలేదు కాబోలు అనుకుని, “నేను గౌతమ్. నసీమాతో టెన్త్ వరకు చదువుకున్నాను” చెప్పాడు. ఆయన ఇంకా గుర్తుపట్టలేక ఎవరా అన్నట్టు చూస్తున్నాడు.
“దశరథ రామయ్య గారి మనవడ్ని…” అనగానే
“ఓహ్ నువ్వా బేటా, బావున్నావా? చూసి చాలా రోజులైంది కదా, గుర్తు పట్టలేదు..” నవ్వుతూ చెప్పాడాయన.
“ఫర్లేదు అంకుల్… మీరెలా ఉన్నారు?”
“బానే ఉన్నా బేటా …”
“నసీమా ఉందా అంకుల్?” క్షణం ఆలస్యం చేయకుండా అడిగాడు.
“నసీమాకి షాదీ అయిపోయింది బేటా..”
గుండెకీ, ఒంటికీ మధ్య తెలియని నొప్పి కలిగినప్పటికీ అతని మొహంలో భావం మారలేదు.
“అవునా… ఇప్పుడు ఎక్కడ ఉంటుంది అంకుల్ ?”
“విజయవాడ..” అన్నాడాయన.
“ఓహ్…” ఇంకేం మాట్లాడలేకపోయాడు.
“ఇంకేంటి బేటా…?” అడిగాడు ఆయన ఆప్యాయంగా..
అతని గొంతులో నుంచి మాటలు రావడానికి చాలా కష్టపడుతున్నాయి…
కాసేపటికి, “సరే అంకుల్ …నేను బయల్దేరుతా..”అని వీడ్కోలు పలికి కదిలాడతను..
మనసంతా బరువుగా ఉంది గౌతమ్ కి…”సబ్ మిలా దిల్ నషీ..ఏక్  తూ హీ నహీ..” అన్న గుల్జార్ పాట అతని గుండెలో మోగుతోంది. తొలిప్రేమ అనేది ఎవరికైనా ..తియ్యని గాయం, రాయని గేయం. పక్కన లేనితనాన్ని గాయంగా… కలిసున్న క్షణాల్ని గేయంగా అనుకుంటూ ముందుకు సాగిపోవడమే మనం చేయగలిగింది… అతనికి దుఃఖం వస్తోంది. కన్నీళ్లు రావట్లేదు. బాధ వేస్తోంది. ఆందోళన కలగట్లేదు. తన జీవితంలో నసీమా ఒక మైలు రాయి… అంతే కాదు. ఆమె తన ఉనికి.
తన జీవితానికి మార్గదర్శి.
అలాంటి ఆమె సాన్నిధ్యం కలకాలం ఉంటే అది వరమే కదా! కానీ వరాలు అంత సులువుగా దొరికేవా? ఘోర తపస్సు చేయాలి. అయినా కూడా అనుగ్రహించవు కొన్ని సార్లు…
నిజానికి అతను నసీమాని పెళ్ళి చేసుకోవడానికి రాలేదు. ఆ ఆవకాశం లేదన్న సంగతి అతనికి ఎప్పుడో తెలుసు… కానీ,
ఇప్పటికీ నసీమా తనని ప్రేమిస్తుందా, ఒకవేళ అలా ప్రేమిస్తే మాత్రం ఆమెని తన జీవితంలోకి ఆహ్వానించాల్సిందే అనే ఆలోచనతో వచ్చాడతను…
ఈ ..బై ఛాన్స్ ఫార్ములాని చాలా మంది అనుసరించి ఫెయిల్ అవుతుంటారు చాలా మంది ప్రేమికులు..
అమ్మాయిల జీవితాలు వాళ్ళ చేతుల్లో కన్నా చుట్టాల చూపుల్లో, ఇరుగుపొరుగోళ్ళ నోళ్ళల్లో ఎక్కువ నానుతుంటాయి. అందుకే అమ్మాయిలు త్వరగా మూవ్ ఆన్ అయిపోతారు. దాన్ని కొందరు అబ్బాయిలు మోసం అని ఆడిపోసుకుంటూ ఉంటారు.
కొంతమంది అర్థం చేసుకుని ఆశీర్వదిస్తారు. గౌతమ్ కూడా అదే చేసాడు.
నసీమా తన జీవితంలో లేకపోయినా, ఆమె ఎక్కడున్నా సంతోషంగా ఉంటే చాలు అనుకున్నాడు, అందరి ప్రేమికుల్లా.
ఆ సంతోషంగా ఉన్న ముఖాన్ని చూడాలని, వీలయితే మాట్లాడాలని అతని మనసు ఉవ్విళ్ళూరుతోంది… ఎందుకంటే..
ప్రేమించిన అమ్మాయితో ఏమైనా ఆశువుగా మాట్లాడగలం… ఒక్క ప్రేమిస్తున్నామనే విషయం తప్ప.
విజయవాడ వెళ్ళబోతున్న బస్ ఎక్కి కూర్చున్నాడు గౌతమ్… బస్ కదిలింది. బస్సు ఊరు దాటుతుంటే అతనికి తన గతాన్ని, తన ప్రేమని, అక్కడే వదిలి వెళుతున్నట్టు అనిపిస్తోంది…
 వీస్తున్న గాలిలో కొత్త పరిమళం, రాలిపోయిన పూలగంధాన్ని గాలి అద్దుకోదు కాబోలు… పారుతున్న ఏరులో జాడలేని కాగితపు పడవల్ని వెతకసాగాడతను…
ఊగుతున్న మర్రి ఊడల్లో, చిన్ననాటి చెలి చేతివేళ్ళ గురుతులు అతనికింకా గురుతే… రేగుతున్న మట్టి వాసనలో పారేసుకున్న అడుగు జాడల ఆనవాళ్ళు… ఇప్పుడతనికి వీడ్కోలు చెబుతున్నాయి.
సాగుతున్న కాలం, రాలుతున్న జ్ఞాపకాల్ని దోసిట్లో నింపుకుని, వెళుతోంది… ఆడుతున్న ప్రాణం… రాయలేని ప్రేమలేఖని చదువుతూ మూగబోయి మిగిలింది…
అతని మనసులో సుడులు తిరుగుతున్న ఆలోచనలకి చెక్ పెట్టినట్టు అరిచాడు కండక్టర్…
“విజయవాడ… విజయవాడ… విజయవాడ… ” అంటూ…
కళ్ళు విప్పాడు గౌతమ్. జనం దిగుతున్నారు. అక్కడి వరకు ధైర్యంగా వచ్చినవాడు, నసీమా ఇంటికి వెళ్ళాలా, వద్దా అనే సందిగ్ధంలో పడ్డాడు.
మనం అనుకున్నట్టు జీవితం ఉండదు. జీవితం చెప్పినట్టు మనం నడుచుకోలేము. ఈ డోలాయమానంలోనే మనిషి ఎప్పుడు ఊగుతుంటాడు. తను అనుకున్నట్టు నసీమా సంసార జీవితం సుఖంగా సాగుతుందో, లేదో తెలుసుకోవడానికి గౌతమ్ కి ఇంకా కొన్ని నిమిషాల కాలం పడుతుంది… కాలమే అన్నిటికీ మార్గము, సమాధానము!
***
రచన: గిరిజ పీసపాటి
‘పున్నామ నరకం నుండి తప్పించేవాడు కొడుకు మాత్రమే’ అనుకునే రోజులవి. తనకు కొడుకు పుట్టినా దక్కలేదు. కనుక, వియ్యంకుడికైనా మనవడు పుడితే బాగుండునని అమ్మమ్మ ఆరాటం. అంతే తప్ప ఆడపిల్లల పట్ల చిన్నచూపు ఎంత మాత్రమూ కాదు.
నాగ తోడికోడలికి కూతురు పుట్టిన ఏడు నెలలకు నాగ మళ్ళీ గర్భవతి అయిందని వియ్యంకుడి దగ్గర నుండి ఉత్తరం వచ్చింది అమ్మమ్మకి. మళ్ళీ అమ్మమ్మకి హడావుడి మొదలైంది.
ఈసారి తొమ్మిదవ నెలలో రాముడువలస వెళ్ళి, సీమంతం జరిపించి, నాగ పురుడు పోసుకునే వరకు రాముడువలసలోనే ఉండిపోయింది అమ్మమ్మ. వెళ్ళి మళ్ళీ రావడం అంటే శ్రమ, డబ్బు వ్యర్ధమని.
1975 వ సంవత్సరం సరిగ్గా సంక్రాంతి పండుగ రోజున ఉదయం ఏడు గంటలకు ధనిష్ఠ నక్షత్రంలో నాగ పండంటి మగ పిల్లాడికి జన్మనిచ్చింది. నాగ జన్మ నక్షత్రం కూడా ధనిష్టే కావడంతో, ఒక వేళ ఆడపిల్ల ధనిష్ఠ నక్షత్రంలో పుడితే నాగకు ప్రాణ గండమని తెలిసిన పీసపాటి తాతయ్య, టెన్షన్ భరించలేక పొలానికి వెళ్ళిపోయి, పొలం గట్టు మీద పచార్లు చేయసాగారు.
ఇంతలో పెద్ద పాలేరు వచ్చి “బుగతా! నాగమ్మలుకి కొడుకు పుట్టినాడట. మిమ్మల్ని ఎమ్మటే రమ్మనమని అమ్మగారు కబురు సేసేరు” అని చెప్పగానే పీసపాటి తాతయ్య ఆనందంగా ఇంటికి వచ్చారు.
పదకొండవ రోజున ఘనంగా బారసాల జరిపించి, ఇంటి ఇలవేల్పుల పేర్లతో పాటు ఇద్దరి తాతయ్యల పేర్లు, రాయగడ మధ్య గౌరమ్మ పేరు కలిపి ‘పీసపాటి వెంకట నాగ నరసింహ గౌరీ వర ప్రసాద్ శాస్త్రి’ అని పిల్లవాడికి నామకరణం చేశారు. అమ్మమ్మ తను పెట్టాల్సిన బట్టలు, పిల్లాడికి వెండి గ్లాసు చదివించింది. పిల్లాడిని ముద్దుగా అందరూ ‘నాని’ అని పిలవసాగారు.
మరికొన్ని రోజులు ఉన్నాక, తన పనులు పోతాయంటూ హైదరాబాదుకి ప్రయాణమై వెళ్ళింది. మళ్ళీ కొన్ని సంవత్సరాల వరకూ రాముడువలస వెళ్ళలేకపోయింది. నాగను చూసి చాలా కాలమయ్యింది. క్షేమంగా ఉన్నామని వియ్యంకుడు రాసిన ఉత్తరాలలోనే నాగ క్షేమ సమాచారం తెలిసేది.
అప్పుడప్పుడు రాజేశ్వరమ్మ గారిని కలిసి, కాసేపు ఉండి వస్తోంది. వియ్యంకుడు నాటకాల రీత్యా హైదరాబాదు వస్తే, ఆ నాటకం జరిగే ప్రదేశానికి వెళ్లి (తాతగారి నాటకాలు ఎక్కువగా రవీంద్రభారతి, త్యాగరాయ గానసభ లో జరిగేవి) నాగ, పిల్లల క్షేమ సమాచారం తెలుసుకునేది.
ఒకరోజు వియ్యంకుడి దగ్గర నుండి ఉత్తరం అందుకున్న అమ్మమ్మ, అందులో ఉన్న వార్తకు ఆనందించాలో లేక బాధపడాలో అర్ధం కాని అయోమయానికి గురయింది.
‘పెద్ద బాబుకి విశాఖపట్నంలోని AVN కళాశాల హై స్కూల్ లో గుమస్తా ఉద్యోగం వచ్చిందనీ, గిరిజను మా దగ్గర ఉంచి, పెద్ద పాపని, నానిని తీసుకుని వెళ్ళి, విశాఖపట్నంలో పెద్ద బాబు, నాగ కాపురం పెట్టారని’ ఆ ఉత్తరం సారాంశం.
తెనాలిలో తమ దగ్గర ఉండి, మెట్రిక్యులేషన్ పూర్తి చేసి‌న పెద్ద బాబు చేత ఐటిఐ చేయించి, తెలిసిన వాళ్ళకు చెప్పి, మంచి ఉద్యోగం వేయించాలని అప్పుడు నాగ వాళ్ళ నాన్నగారు ఎంత ప్రయత్నించినా “మాకు ఉద్యోగం చెయ్యాల్సిన అవసరం లేదు. ఉద్యోగం చేస్తే తప్ప జరుగుబాటు కాని కుటుంబం కాదు మాది” అని అన్నారు.
‘ఇప్పుడు పెళ్ళయి పిల్లలు పుట్టేసరికి ₹75/- జీతానికి ఉద్యోగంలో చేరాడు. ఆ కొద్ది మొత్తంతో నెలంతా గడపాలంటే ఎంతో కష్టపడాలి. అపురూపంగా పెరిగిన పిల్లకు ఆఖరికి ఈ గతి పట్టించి వెళ్ళిపోయాడాయన’ అని అనుకుంది చనిపోయిన భర్తను తలచుకుని.
వాళ్ళు అడగకపోయినా అప్పుడప్పుడు నాగ పేరున ఎంతో కొంత మనియార్డర్ చేసేది. అలాగే నాగ పుట్టిన రోజుకు, పెళ్ళి రోజుకి బట్టలు కొనుక్కోమని డబ్బు పంపేది. పంట బియ్యం రాముడువలస నుండి తెచ్చుకుంటూ, జీతం, అమ్మమ్మ పంపించే డబ్బులతో హాయిగా గడిచిపోసాగింది నాగ సంసారం.
ఒకసారి నాగను, పిల్లలను చూసి మూడు సంవత్సరాలు అయ్యాయని, వైజాగ్ వచ్చింది అమ్మమ్మ. ఐదు రోజులు గడిచాక “నాగేంద్రుడూ! నిన్ను, బాబును, వసంతని, నానిని చూసాను కానీ గిరిజను చూడలేదు. ఒకసారి దాన్ని కూడా చూడాలనుంది” అని అడిగింది.
“సరేనమ్మా! ఈయనతో చెప్పి ఒకసారి రాముడువలస వెళ్ళి, గిరిజను చూసి వద్దాం. నేను కూడా చూసి మూడు నెలలు దాటింది” అంది నాగ. అందరూ కలిసి రాముడువలస వెళ్ళారు. గిరిజను అమ్మమ్మ ప్రేమగా దగ్గరకు తీసుకోబోతే, ఎవరో అనుకుని, భయపడి, మామ్మ వెనక దాక్కుంది గిరిజ.
అప్పుడు మామ్మ “తప్పమ్మా! ఆవిడ మీ అమ్మమ్మ గారు. పరాయి వ్యక్తి కారు” అని చెప్పి, గిరిజ చెయ్యి పట్టుకుని, మెల్లిగా అమ్మమ్మ దగ్గరకు తీసుకుని వెళ్ళింది. “అమ్మమ్మ అంటే!?” ఐదేళ్ల గిరిజ అమాయకంగా ప్రశ్నించింది.
“నేను మీ నాన్నకు ఎలాగైతే అమ్మనో, అలాగే ఆవిడ మీ అమ్మకు అమ్మ. అంటే నీకు అమ్మమ్మ” అన్న మామ్మ మాటలకు కాస్త ధైర్యం వచ్చినా, బిడియం తగ్గలేదు గిరిజకు. రెండు రోజులకు అమ్మమ్మకు కాస్త చేరికయ్యాక “నీకేం పాఠాలు వచ్చు” అని అడిగిన అమ్మమ్మకు అన్ని పాఠాలు గబగబా అప్పచెప్పేసింది.
“ఇంకేం వచ్చు నీకు?” అనడిగిన అమ్మమ్మతో “నాకు పాట పాడుతూ డాన్స్ చెయ్యడం వచ్చు” అంది గిరిజ. “ఏదీ! చెయ్యు చూస్తాను” అనగానే… “కలియుగ కాలమండోయ్! మీరిది గమనించి చూడరండోయ్”, “ఎండెద్దు పమిడెద్దు ఉయ్యాలో… మా అన్నలు తెచ్చారు ఉయ్యాలో…” అనే రెండు పాటలు పాడుతూ, ఆ పాటలకు తగ్గ హావభావాలను ప్రదర్శిస్తూ, డాన్స్ చేసింది గిరిజ.
“చాలా బాగా చేసావమ్మా! నువ్వెళ్ళి ఆడుకో!” అని అమ్మమ్మ అనగానే, అక్కడే ఉన్న తన పుస్తకాల సంచీ లోంచి ‘తెలుగు వాచకం’ పుస్తకం తీసి అమ్మమ్మ పక్కనే కూర్చుని చదువుకోసాగింది.
“ఏమిటే అమ్మాయ్!? పిల్ల ఇలా తయారవుతోంది. మిగిలిన ఇద్దరు పిల్లలూ బాగానే ఉన్నారు. గిరిజ మాత్రం బాగా బిడియంతో కొత్తవాళ్ళను చూస్తేనే ముడుచుకుపోతోంది. అందరితో సరదాగా కలసిపోయే మనస్తత్వం లేదు.
“పైగా ఆ పాటలు, వాటికి అది వేసిన పిచ్చి గెంతులు చూస్తే నాకే బాధ అనిపిస్తోంది. కన్నతల్లివి మరి నీకేం అనిపించట్లేదూ! ఆ ఇద్దరు పిల్లలతో పాటు దీన్నీ మీతో తీసుకెళ్ళి మంచి స్కూల్ లో జాయిన్ చెయ్యండి. చాలా తెలివైన పిల్ల. బాగా రాణిస్తుంది” అని ఎంతో చెప్పి చూసింది.
అమ్మమ్మ ఎన్ని చెప్పినా, నాగ సమాధానం ఒకటే “నాకూ నా పిల్లలు ముగ్గురూ నాతో ఉండాలనే ఉంటుంది. కానీ, అత్తయ్య గారు, మామయ్య గారు దీనిని పంపడానికి ఇష్టపడరు. వాళ్ళను కాదని ఈయన తీసుకురాలేరు. కనుక నా చేతుల్లో ఏమీ లేదు” అంటూ తన నిస్సహాయతను తెలియజేసింది.
“ఏమిటో! అక్కడ హైదరాబాదులో చిన్న చిన్న పిల్లలు యూనిఫామ్ వేసుకుని, టై కట్టుకుని, బెల్టు పెట్టుకుని, షూ వేసుకుని, ఉదయాన్నే ఏడు గంటలకల్లా తయారైపోయి, స్కూల్ బస్సు కోసం ఎదురుచూస్తూ ఉంటారు. పిల్లలు నీట్ గా, కడిగిన ముత్యాల్లా ఉంటారు. నా మనవరాళ్ళని, మనవడిని కూడా అలా చూసుకోవాలని నా కోరిక. అంతే తప్ప వేరే  ఉద్దేశం లేదు నాకు.”
“మీ నాన్నే బతికి ఉంటే వీళ్ళని ఎంత బాగా చూసుకునేవారో… మనవలను చూసుకునే అదృష్టం ఆయనకి, ఆయన ఒడిలో పెరిగే భాగ్యం వీళ్ళకీ లేదు. ఏం చేస్తాం. అంతా విధి రాత” అని పెద్దగా నిట్టూరుస్తూ, పెరట్లో ఉన్న వియ్యపురాలి దగ్గరకు వెళ్ళింది అమ్మమ్మ.
                  ***** సశేషం ******
రచన: మన్నెం శారద
అతని కళ్ళు మసకబారుతున్నాయి. చీకటిని మింగుతోన్న సముద్రం నల్లగా మారుతోంది.
అతని కళ్లనుంచి రెండు వేడి కన్నీటి బొట్లు జారిపడ్డాయి.
ఇప్పటికే శేఖర్‌కి తానన్ని విభాగాలుగా రుణపడిపోయి వున్నాడు.
ఇంకా అతన్ని స్నేహం పేరుతో దోచలేడు.
శేఖర్ మనస్ఫూర్తిగా స్వాతిని ఇష్టపడుతున్నాడు. పెళ్ళికూతుర్ని చూసి వచ్చిన దగ్గర నుంచి ఊహాలోకంలో తేలిపోతున్నాడు.
అలాంటి శేఖర్‌కి నిజాన్ని చెప్పి అఘాధంలోకి త్రోయలేడు.
ఈ రోజు తను, తన వాళ్ళు ఇలా సుఖంగా బ్రతకటానికి అతనే కారణం.
అతని కోసం తన మనసుని రాయిగా చేసుకుని అతని పెళ్ళి జరిగేట్టుగా చూడాలి. అతని సుఖం కోసం  త్యాగం చేయగల్గాలి. తప్పదు.
దూరంగా బైక్ ఆపి మెట్లు దిగి బీచ్‌కి వస్తున్న శేఖర్‌ని చూసేడు సారధి.
గబగబా కళ్లు తుడుచుకుని లేచి నిలబడ్డాడు.
“ఇదేవిట్రా నువ్విక్కడ దేవదాసులా కూర్చున్నావు. ఆ శంకరంగారు క్షణానికో కబురు చేస్తున్నారు. ఏం చేయాలో నాకు తెలియదు. నీకు తెలుసు కనుక అన్నీ నువ్వు చూసుకుంటావని నేను ధైర్యంగా వుంటే నువ్విలా తప్పించుకు తిరుగుతున్నావు. నేను పెళ్లి చేసుకోవడం నీకిష్టం ఏదా?” శేఖర్ సీరియస్‌గా అడిగేడు.
“చ అదేవిట్రా. ఊరికే చల్లగాలికొచ్చేను. నీ తర్వాతే నా గురించి ఆలోచిస్తాను నేను.” సారధి మనసుని దాచుకుని బైక్ వెనకాల ఎక్కి కూర్చున్నాడు.
స్వాతి, శేఖర్‌ల వివాహం జరిగిపోయింది.
సారధే దగ్గరుండి అన్నింటికీ పెద్దగా వ్యవహరించేడు.
శుభలేఖ పంపినా శేఖర్ తల్లిదండ్రులు రాలేదు.
రారన్న విషయం అందరికీ తెలిసినదే అయినా, అలా జరిగినందుకు  శంకరంగారు ఎంతగానో నొచ్చుకున్నారు.
“ఇంతకూ పిల్ల అదృష్తవంతురాలు.” అన్నారు కొంతమంది పెద్దలు. శేఖర్ చాలా సామాన్యంగా స్వాతిని తన ఇంటికి తీసుకొచ్చేసేడు. అయితే సారధికి అసలు యిబ్బంది యిప్పుడే మొదలయింది. స్వాతిని తనేమని పిలవాలి. ఒంటరిగా ఎదురయితే ఏం మాట్లాడాలి? తన మనోభావాలు శేఖర్ పసిగడితే ఏం చెయ్యాలి?
అందుకే సారధి ఆఖరికి రూం ఖాళీ చేసి వెళ్లిపోటానికి నిర్ణయించుకున్నాడు.
సామాను సర్దుకుంటున్న సారధిని ఆశ్చర్యంగా చూసేడు శేఖర్.
“ఎక్కడికి ప్రయాణం?”
“ఎల్లమ్మ తోటలో ఓ చిన్న రూం దొరికింది. ఇది మీకు చాలదుగా అందుకని” తల వంచుకునే చెప్పేడు సారధి.
శేఖర్ ఆశ్చర్యంగా చూసేడు.
“చాలదని నేను చెప్పానా?”
“వేరే చెప్పాలా? నేనామాత్రం గ్రహించలేనా. ఇదివరకంటే మనమిద్దరం మగవాళ్లం. ఎలాగైనా గడిపేసేం. మరో మగవాడు యింట్లో తిరుగుతుంటే ఆడవళ్లకు ఎంత యిబ్బందో నీకు తెలీదు.”
“స్వాతీ!”శేఖర్ కేకకి పరుగెత్తుకొచ్చింది స్వాతి.
“ఇల్లు చాలదని వీణ్ని పొమ్మన్నావా?”
స్వాతి అయోమయంగా చూసింది.
“అదేవిట్రా ఆవిణ్ని బెదిరిస్తావు? ఆవిడేమీ అన్లేదు. ఇది నా నిర్ణయం” సారధి సమర్ధింపుగా అన్నాడు.
“అంటే ఈ తెలివంతా నీదొక్కడిదే నన్నమాట “శేఖర్ నిష్టూరంగా అన్నాడు.
“దేనికిరా అంతగా బాధపడ్తావు? నేనెక్కడికే పోతున్నాను. మరో రెండు వీధులవతలికి. కేవలం పడక మాత్రమే అక్కడ. మిగతా కాలమంతా యిక్కడే, సరేనా!” అన్నాడు అనునయంగా సారధి.
“పోనీ యింకాస్త పెద్దిల్లు తీసుకొని అందరం అక్కడికే వెళ్లిపోతే పోలా?” శేఖర్ అన్నాడు.
ఆ మాటలు విని స్వాతి లోపలికెళ్లిపోయింది.
సారధి స్వరం తగ్గించి “నీకెలా చెప్పాలో తెలియటం లేదు. నువ్వింత వాజెమ్మవనుకోలేదు. పెళ్లి చేసుకున్నావు గానీ, బుర్రలో సరుకు లేదు.”అన్నాడు చిరాగ్గా.
“అంటే?”
“మీ యిద్దరి మధ్య నేనుండకూడదు. అది అంతే!” సారధి నిశ్చయంగా అన్నాడు.
శేఖర్ నవ్వుతూ “ఏవిటో అనుకున్నాను. నువ్వు ఘటికుడివే!” అన్నాడు.
విషయం యింత తేలిగ్గా విడిపోయినందుకు తేలిగ్గా నిట్టూర్చాడు సారధి.
ఆ రోజు నుంచి సారధి మకాం రెండు వీధుల కవతలికి మార్చబడింది. అయినా శేఖర్ సారధిని ఓ పట్టాన వదిలేవాడు కాదు. సినిమాలకు, షికార్లకు అతను వెంట వుండాల్సిందే.
స్వాతిని చూసినప్పుడల్ల ఆతని గాయం రేగుతూనే వుండేది.
“స్వాతి కూడా తనని ప్రేమించిందా? తనలాగా బాధ దిగమింగుతోందా?” అని జవాబు దొరకని ప్రశ్నలు.
అడగాలని మనసులో ఉన్నా అడగలేని స్థితి.
ఆ రోజు సారధి సడన్‌గా చూపించిన ట్రాన్స్‌ఫర్ ఆర్డర్స్ చూడగానే శేఖర్‌కి మతిపోయింది.
“నో. నెవ్వర్. నేనిప్పుడే కాన్సిల్ చేయిస్తాను” అన్నాడు తీవ్రంగా.
“వద్దురా! నాకు కూడా వెళ్ళాలనే వుంది. నేనింకా మద్రాసు చూడనేలేదు. కొంతకాలం యిలాగయినా పరాయి ప్రదేశాలు చూడాలని వుంది”
“అంటే నువ్వు ఈ ఊరు విడిచి వెళ్లిపోవడానికే నిశ్చయించుకున్నావన్నమాట” శేఖర్ నిష్టూరంగా అడిగేడు.
“అవున్రా. అంతమాత్రాన మిమ్మల్ని మరచిపోతానని అనుకోకు. త్వరలోనే తిరిగి వచ్చేయడానికి ప్రయత్నిస్తాను. పోతే నువ్వు కూడా గవర్నమెంటు వుద్యోగస్తుడివే. నీకు కూడా ఈ ఊరు స్థిరమా?” అన్నాడు సారధి.
సారధి కావాలనే ఈ ట్రాన్స్‌ఫర్ చేయించుకున్నాడని తెలియని శేఖర్ మరేం మాట్లాడలేకపోయాడు.
సారధి వారం రోజుల్లో మద్రాసు వెళ్లడానికి అన్ని విధాలా సిద్ధమయ్యేడు. పల్లెటూళ్లో వున్న పెంకుటిల్లు అమ్మేసి, తల్లిని, చిన్న చెల్లెలు సుహాసినిని కూడా తీసికెళ్లడానికి నిశ్చయించుకున్నాడు.
ఆ అనుకున్న రోజు రానే వచ్చింది.
స్వాతి, శేఖర్‌లతో పాటు, స్వాతి  పెద్ద చెల్లెలు సునంద ఆమె భర్త భార్గవ స్టేషన్‌కి వీడ్కోలిచ్చేందుకు వచ్చేరు.
రైలు భారంగా కదిలింది.
శేఖర్ సారధి చేయి గట్టిగా పట్టుకొని నొక్కేడు.
అతని కళ్లలోంచి నీళ్లు వుబికేయి.
అర్ధం కాని వారిద్దరి అభిమానం చుట్టూ ఉన్నవారికి వింతగా అనిపించింది. రైలు ప్లాట్‌ఫారంకి దూరం అవుతోంది.
స్వాతి చిత్తరువులా నిలబడి చూస్తోంది.
సారధి ఆఖరిసారిగా ఆమెని కన్పించినంతవరకూ చూస్తూనే వున్నాడు. చూస్తుండగానే రైలు చిన్న బిందువులా మారి శూన్యంలోకి కలిసి పోయింది.
ఇంకా వుంది..













