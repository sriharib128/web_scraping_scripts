రచన: రవీంద్ర కంభంపాటి
కంగారుగా నడుచుకుంటూ తన క్యూబికల్ దగ్గరికి వచ్చిన చరిత, అటూ ఇటూ చూసింది. అప్పటికే టీమ్ అంతా మీటింగ్ కి వెళ్ళిపోయేరు. ఛ.. వద్దు వద్దంటున్నా ఆ కృతిక వచ్చి కాఫీకి లాక్కెళ్లిపోయింది. వీకెండ్ వాళ్ళు చూసిన సినిమాల కబుర్లు చెప్పుకుంటూంటే, టైమే తెలీలేదు.
ఇప్పుడు ఆ టీం మీటింగ్ లో అందరి ముందూ వాళ్ళ ప్రాజెక్ట్ మేనేజర్ విమల్ చులకనగా చూసే చూపూ, విసిరే కామెంట్లూ పడాలి, అనుకుంటూ మెల్లగా మీటింగ్ రూమ్ వైపు నడిచింది.
మీటింగ్ రూంలో అందరూ వాళ్ళ టాస్క్ స్టేటస్ చెబుతున్నారు. మెల్లగా లోపలికి వచ్చిన చరిత వైపు విమల్ అసహనంగా చూసేడు.
తలొంచుకుని నుంచుంది చరిత.
“నీ కోడ్ ని పీర్ రివ్యూ చేయించుకోకుండా అప్లోడ్ చెయ్యొద్దని చెప్పాక కూడా, ఎందుకు చేసేవు?” అడిగేడు విమల్
“అంటే. టెస్టింగ్ కోసం వెంటనే డిప్లాయ్ చెయ్యమని కోమల్ చెప్పింది” మెల్లగా అంది చరిత
“తను అడిగితే మాత్రం? ఇక్కడో ప్రాసెస్ అనేది ఉంది.. ఆ ప్రాసెస్ ఫాలో అవ్వాలని తెలీదా? ఎందుకూ పనికి రాని ఆ కోడ్ ని ఫిక్స్ చెయ్యడానికి నిన్న రాత్రి, నేను, అనిరుధ్, కార్తీక మూడు గంటలపాటు ఆఫీస్ లో ఎక్స్ట్రా అవర్స్ పని చేయాల్సొచ్చింది.. రెస్పాన్సి బిలిటీ, అకౌంటబిలిటీ లాంటి పదాలు ఎప్పుడైనా విన్నావా నువ్వు ?”
అందరూ చరిత వేపు జాలిగా చూస్తున్నారు, చరిత ఏమీ మాట్లాడలేదు, తలొంచుకుని నుంచుంది.
“మళ్ళీ మళ్ళీ చెప్పను. ప్లీజ్ ఇంప్రూవ్ యువర్ వే ఆఫ్ వర్కింగ్” అని మీటింగ్ క్లోజ్ చేసి వెళ్ళిపోయేడు విమల్
టీమ్ అందరూ చరిత దగ్గర చేరి, “టేక్ ఇట్ ఈజీ.. విమల్ సంగతి తెలుసు కదా నీకు.. టూ మచ్ స్ట్రిక్ట్” అంటూ ఎవరికి తోచినట్లు వారు ఓదార్చేరు.
మానస అంది, “ఓ కాఫీ తాగొద్దాం.. ఉదయాన్నే ఈ స్టేటస్ మీటింగ్ తో బుర్ర హీటెక్కిపోయింది”, అందరూ సరేనంటూ కాంటీన్ వేపు నడిచేరు.
“నువ్వు కాబట్టి ఓర్చుకుంటున్నావుగానీ, అదే నేనైతే ఎప్పుడో ఈ కంపెనీ వదిలేసి బయటికివెళ్ళిపోయేవాడిని” అన్నాడు మోహన్. అతను కూడా విమల్ టీంలో డెవలపర్.
“అవును. బయటకి వెళ్తే బోల్డు ఆఫర్స్ వస్తున్నాయి.. ఇక్కడి కన్నా మినిమం 40-50% హైక్ కూడా వస్తుంది” అని మానస అంటే, అందరూ తలూపేరు.
“అవును.. నిజమే.. వీళ్ళిచ్చే బోడి సాలరీకి మళ్ళీ రెస్పాన్సిబిలిటీ లాంటి పెద్ద పెద్ద మాటలొకటి” అంది చరిత
“పైగా వీకెండ్ వర్క్ కూడా. ఏమన్నా అంటే ప్రాజెక్ట్ క్రిటికల్ అంటాడు విమల్” విసుక్కున్నాడు అజయ్
మానస ఫోన్ మోగింది.
 తీసి మాట్లాడిన మానస “నీ కోసం అడుగుతున్నాడు విమల్. ‘ఫోన్ చేస్తే తియ్యట్లేదు.. డెస్క్ దగ్గర లేదు’ అంటున్నాడు” అంది చరితతో.
“కాస్సేపు ప్రశాంతంగా కాఫీ కూడా తాగనివ్వడు. ఫోన్ ఛార్జ్ అవుట్ అయ్యిందని చెప్పు” అంటూ బయల్దేరింది చరిత
***
తన డెస్క్ దగ్గరికి వచ్చేసరికి, అక్కడే అసహనంగా నుంచుని ఉన్నాడు విమల్.
బెదురుగా ఏంటన్నట్టు చూసింది చరిత
“ఒకసారి మీటింగ్ రూమ్ లోకి రా “ అని పిలిచేడు. 
మీటింగ్ రూమ్ లోకి వెళ్ళగానే చెప్పేడు,”ఇప్పటికే అందరూ నేను నిన్నేదో ఇన్సల్ట్ చేస్తున్నాను అన్నట్టుగా చూస్తున్నారు.. అందరి ముందూ నిన్ను తిట్టడం ఇష్టం లేక ఇక్కడికి పిలిచేను.. క్రిస్ తో నిన్న సాయంత్రం మీటింగ్ అటెండ్ అవ్వాలి.. నువ్వు అటెండ్ అవ్వలేదు.. నిన్ను ఫైర్ చెయ్యడం ఎంతోసేపు పట్టదు.. నేను ఏదో మంచిగా ఉంటున్నాను కదా అని నువ్వు ఇంత కేర్‌లెస్‌గాఉండడం కరెక్ట్ కాదు..”
“సారీ సర్. నిన్న ఇంట్లో ఏదో అర్జెంట్ పని ఉండి సడెన్ గా వెళ్ళిపోవాల్సి వచ్చింది.. ఐ విల్ నాట్ రిపీట్ థిస్” అంది చరిత
“ఏదో ఫార్మల్ గా ‘సర్’ లాంటివి అక్కర్లేదు. నీ పని నువ్వు సరిగా చేసుకుని ఇంకొకళ్ళకి బర్డెన్ అవకుండా ఉంటే చాలు” అన్నాడు విమల్
“ష్యూర్ సర్.. థాంక్స్ ఫర్ యువర్ ఫీడ్బాక్” అని వెళ్ళిపోయింది చరిత!
ఆ సాయంత్రం చరిత క్యూబికల్ వేపు వెళ్తూ, అక్కడ చరిత కనబడకపోయేసరికి, విమల్ గుండె గుభేల్మంది. ఫోన్ చేసేడు.. ప్చ్.. నాట్ రీచబుల్.
మానసని అడిగేడు, “ఏదో పనుందని వెళ్ళిపోయింది విమల్” అని చెప్పిందామె
ఒళ్ళు మండిపోయి, తన డెస్క్ దగ్గరికి కూచుని, చరిత చెయ్యాల్సిన పెండింగ్ వర్క్ అంతా చెయ్యడం మొదలెట్టేడు. ఆ కోడ్ అంతా పూర్తి చేసి, ఓసారి టెస్ట్ చేసి, క్లయింట్‌కి అప్డేట్ చెప్పి ఇంటికి వెళ్ళేసరికి రాత్రి పదయింది.
హాల్లో కూచుని టీవిలో బిగ్‌బాస్  చూస్తున్న భార్య అంది, “ఇవ్వాళ నాకు వంట చేసే ఓపిక లేదు.. నువ్వే ఏమైనా చేసేయ్”
ఇంక చేసేదేం లేక, “ఛస్.. ఏదో ఈ హౌసింగ్ లోన్ తీరడం కోసం అని తనని ఉద్యోగం లో పెడితే నన్నాడుకుంటూంది” అని మనసులో అనుకుంటూంటే, “త్వరగా చేసేయ్.. మళ్ళీ లేట్ గా తిని లేట్ గా లేస్తే, నువ్వే మళ్ళీ నన్ను ఆఫీసులో విసుక్కుంటావు” అని హాల్లోంచి అరిచిందా చరిత !
* * *
రచన: రామా చంద్రమౌళి
అదృష్టం. అంటే దృష్టము కానిది. అంటే కనబడనిది .
ఏమిటి కనబడనిది.?
ఏదైనా. నేటికి రేపు. కనబడనిది. వర్తమానానికి భవిష్యత్తు కనబడనిది. మనిషికి మనసు. కనబడనిది. కళ్ళకు గాలి కనబడనిది. అసలు మున్ముందు జరుగబోయే జీవితం ఏమిటో. అస్సలే కనబడనిది.
ఒక స్త్రీ, పురుషుడి జీవితంలో ‘ పెళ్ళి చూపులు ‘ అనే ప్రహసనం ఎంత పెద్ద జోకో అనుకుంది లీల. వెంటనే అమ్మ జ్ఞాపక మొచ్చిందామెకు. తనను పెళ్ళి చూపులకు అలంకరించి హాల్లోకి తీసుకు వస్తూ అమ్మంది  “ఈ పెళ్ళి చూపులు ఒట్టి తంతమ్మా. ఎవరికి ఎవరు నుదుటిపై రాసిపెట్టుంటే వాళ్లతోనే పెళ్ళి. అంతా అదృష్టం. అంతే.” అని . నిజమే కదా. ఆ క్షణం వరకు ఒకరి ముక్కూ ముఖం మరొకరికి తెలియని ఒక అమ్మాయి, ఒక అబ్బాయి ఓ పావు గంటలో ఒకరినొకరు ఏమి తెలుసుకుంటారు. ఏమి చూచుకుంటారు. ఒట్టి ముఖం, రూపురేఖలూ, రంగూ, ఒడ్డూ పొడుగూ వంటి శారీరక పరామీటర్స్ తప్పితే, మనసు. తత్వం. ప్రవర్తన. అభిరుచులు. జీవితం పట్ల దృక్పథం. ఒకరి వ్యక్తిత్వం గురించి మరొకరికి అవగాహన. ఒక జీవితకాలం కలిసి జీవించవలసిన ఇద్దరు వ్యక్తులు ఒకరిని మరొకరు విశ్వసించి  ముందడుగు వేయగల ధీమా. ఇవన్నీ ఎలా అర్థమౌతాయి. అమ్మ చెప్పినట్టు . అంతిమంగా ఒక  స్త్రీకి పురుషుడు, పురుషుడికి స్త్రీ కేవలం అదృష్టాన్ని బట్టే లభిస్తారా.”
ఉన్నట్టుండి ఆకాశం భయంకరంగా ఫెళఫెళ మని ఉరిమి. ఎక్కడో పిడుగు పడ్డట్టయి ఉలిక్కిపడ్డది లీల.
ఇరవై ఆరేళ్ళ బంగరు బొమ్మ లీల. లీల ఎం ఎ ఇంగ్లిష్. గోల్డ్ మెడిలిస్ట్. యూనివర్సిటీ టాపర్. మంచి డాన్సర్. గాయకురాలు. ఇంటర్ లో ఉన్నపుడే ‘పాడుతా తీయగా’ లో ఎంపికై ఫైనల్ రౌండ్ దాకా వచ్చింది. ఏక సంథాగ్రాహి. ఇవన్నీ బయటకు కనిపించే సుగుణాలు. కాని బయటకు కనబడనిది .ఆమెలోని అతి సున్నిత మనస్తత్వం. అభినివేశం. స్వంత వ్యక్తిత్వం.
లీల రోడ్డుపై నడూస్తూంటే చుట్టుప్రక్కలున్న మగ జీవులన్నీ ఆమెవైపే గాక ఇంకెటువైపూ చూపులను తిప్పలేవు.
పెళ్ళైన ఈ రెండేళ్లలో ఆమె గ్రహించింది. తన వ్యక్తిత్వం పూర్తిగా ధ్వంసమై పోయిందని. ఆమె సున్నితత్వం పూర్తిగా బండ బారిపోయిందని. తనలోని సకల కళలు, తెలివితేటలు ఒక్క ” నోర్ముయ్ ” అరుపుతో పెనుగాలికి ఎండిన ఆకుల్లా కొట్టుకు పోయాయని. తను ఒట్టి నిస్సహాయయై .  ఒక రకంగా చెప్పాలంటే అత్తవారింటికి, సో కాల్డ్ మొగుడు అనబడే  ఒక అతి సాధారణ  మగాడికి  తను  బానిసైపోయిందని.
అమ్మ చెప్పింది. “ఆడదానికి రెండు జీవితాలమ్మా. ఒకటి ఇక్కడ. మరొకటి అక్కడ” అని.
కాని అమ్మ చెప్పలేదు.  స్త్రీకి మరణాలెన్నో.
భర్త అభిరుచులే భారత సామాజిక వ్యవస్థలో స్త్రీ మీదా, ఆ కుటుంబం మీదా, ఆ కుటుంబ సభ్యుల ప్రవర్తనలపైనా ప్రభావ వంతంగా పనిచేస్తాయి. పితృస్వామ్య ఆధిపత్యాలే అన్నీ. స్త్రీ చాలా సందర్భాల్లో ఒట్టి నిమిత్తమాత్రురాలు. ఒట్టి పట్టు చీరలకూ, నగలకూ, సమాజంలో అమ్మలక్కల వికారపు మొహమాటపు సకిలింతలకు మాత్రమే పరిమితమై కుక్కలా పడి ఉండవలసిన ఒక అర్భకురాలు.
“నేను ఉద్యోగం చేస్తా” అంది తను.
“అవసరం లేదు” అని అత్తవారింట్లో అందరి ఏకగ్రీవ తీర్మానం. తల వంచక తప్పని స్థితి.
” సర్దుకుపోవాలి తల్లీ ” అని అమ్మ ఉవాచ. “జీవితమంటేనే రాజీపడ్తూ. పరస్పర అవగాహనతో గుట్టుగా జీవించడం” అని ఒక  అదనపు సలహా.
వెరసి, అందరూ కలిసి మూకుమ్మడిగా చెప్పేది “నోర్ముయ్” అని.
నోరు మూతబడింది.
ఓ ఆరు నెలల్లో మొగుడికి ఈ వరంగల్లు నగరానికి ట్రాన్స్ ఫర్. లెక్చరర్ ఇన్ బాటనీ.  ప్రభుత్వ డిగ్రీ కాలేజ్. యు జి సి స్కేల్స్. మొత్తం డెబ్భై ఆరు వేల జీతం.  పై పైన బయట అన్నీ చిల్లరమల్లర దందాలు. చిట్టీలు నడుపుడు. ఎల్ ఐ సి ఏజెన్సీ. రియాల్టీ  వ్యవహారాలు.  పై అధికారులకు తొత్తుగా ఉంటూ చిన్న చిన్న పైరవీలు. అన్నీ కలిపి సాధ్యమైనంత తొందరగా సాధ్యమై నంత ఎక్కువగా డబ్బు సంపాదించాలనే దుగ్ధ. పైగా హద్దుమీరిన మూఢ విశ్వాసాలు. ఎవడో న్యూమరాలజీ వాన్ని సంప్రదించి తన పేరు ఇంగ్లిష్ స్పెల్లింగ్ ను వికృతంగా మార్చుకునుడు. ఎడమ చేతి దండకు ఒక తాయెత్తు. చేతికి ఒక ముస్లిం ముల్లా సలహాపై ఒక పిల్లికన్ను రంగు రాయితో వెండి ఉంగరం. అంతా చెత్త. మాట్లాడితే. రోత.  ‘ చేరి మూర్ఖుల మనసు రంజింపరాదు ‘ అన్న జ్ఞానోదయం మనకే.
ఆకాశం లీల హృదయం వలేనే భీకరంగా అరిచి అరిచి, వర్షించడం మొదలైంది. పెద్ద పెద్ద చినుకులు. మబ్బులు అప్పటి నుండీ  కమ్ముకొచ్చీ కమ్ముకొచ్చీ మొత్తం పగలు చీకటిగా మారింది. రివ్వుమని గాలి. ఒకటే హోరు.
ఒక స్త్రీ తను ఎంత ఉన్నత సంస్కారంగలదైనా, ఎంతో రిఫైండ్ గా , శాస్త్రీయంగా ఆలోచించగలదైనా యాదృచ్ఛికంగా దొరికిన మొగుడు ఒక మూర్ఖుడైతే  ఇక ఆమె జీవితం చెప్పుకింది కాగితంలా చిరిగిపోవలసిందేనా. తన బతుకిప్పుడంతే కదా.
” ఇవ్వాళ స్పాట్ వాల్యుయేషన్ ఉంది. డిగ్రీ పేపర్లు. ఎన్ని పేపర్లు దిద్దితే అంత ఇన్కం. కనీసం రెండొందల పేపర్లన్నా దిద్దాలి. రావడానికి లేటౌతుంది” అని చెప్పి వెళ్లాడు రాజు అనబడే మొగుడు. అంటే ఏ రాత్రో. పదింటికి. అన్ని పనులూ  ముగించుకుని. మందుకొట్టి, తూలుతూ రావడం అనర్థం.
టైం చూచుకుంది లీల. ఆమెకు ఆ క్షణం అకారణంగానే పట్టరానంత దుఃఖం ముంచుకొచ్చింది. వెక్కెక్కిపడి బిగ్గరగా ఏడ్వా లనిపించింది నిస్సహాయంగా. చిన్ననాటినుండీ ఒక సఖిగా, స్నేహితురాలిగా, అమ్మగా సన్నిహితురాలైన తల్లికి ఫోన్ చేసి మాట్లాడా లనిపించి అనాలోచితంగానే ఎదుట ఉన్న ల్యాండ్ ఫోన్ రిసీవర్ తీసి నంబర్ డయల్ చేసింది.
అప్పుడుగాని ఫోన్ డెడ్ ఐ నిన్ననే బి ఎస్ ఎన్ ఎల్ కు కాంప్లేయింట్ ఇచ్చిన విషయం గుర్తొచ్చి,
మొబైల్ ఫోన్ ను చేతిలోకి తీసుకుంది.
సరిగ్గా అప్పుడే అతి భీకరమైన గాలివానకు తాము కిరాయికుంటున్న ఆ దూరంగా విసిరేసిన ఒంటరి ఇంటి ఆవరణలో ఉన్న  మామిడి చెట్టు ఫెళఫెళా విరిగి ప్రక్కనే ఉన్న కాంఫౌండ్ గోడపైన కూలిన చప్పుడు వినబడింది పెద్దగా. చటుక్కున బయటికి పరుగెత్తి చూస్తే, చెట్టు నేలకొరిగి, పెద్ద పెద్ద చినుకులతో భీకరమైన జడివాన. ఇంట్లో తనొక్కతి. ఊహించని పెద్ద వర్షం. ఊరిబయట ఒంటరి ఇల్లు. చుట్టు ప్రక్కల ఒక తోడుగానీ, ఇరుగుపొరుగుగానీ లేని దూరంగా విసిరేసినట్టున్న ఒకే ఒక్క గృహం.
” ఊరిబయట. ప్రశాంతంగా, ప్రకృతి ఒడిలో, అద్భుతంగా ఉంటది లీలా. నీకు తెలుసుకదా నేను ప్రకృతి ఆరాధకుణ్ణి ” అన్నాడు రాజు ఆరోజు.
కాని నిజం అది కాదనీ. ఇంటి కిరాయి రెండు వేలు తక్కువగా ఉండడమే ఆ ఇంటిని రాజు ఎంచుకోడానికి కారణమని. లీలకు తెలుసు. ఐతే చుట్టూ ప్రశాంతమైన వాతావరణం నచ్చి తను కూడా తలూపింది.
కాని ఈ విపత్కర బీభత్స సమయంలో, ఏదో భయం. బెరుకు. లోలోన ఆందోళన.,
టైం చూచుకుంది. మధ్యాహ్నం మూడూ పది.
కాని బయటంతా చీకటి. మబ్బులు కమ్మేసి ఆకాశం ఇక కూలిపోతుందా అన్నంత విహ్వలత.
సరిగ్గా అప్పుడు మ్రోగిందామె మొబైల్ ఫోన్. ఒక్కసారిగా ఉలిక్కిపడి” హలో ” అంది.
“మేడం మేము బి ఎస్ ఎన్ ఎల్ టెక్నీషిఎన్స్ ము మేడం. మీ టెలిఫోన్ రిపేర్ చేయడానికి. వచ్చి ఇక్కడ మీ ఇంటి బయట చెట్టుకింద నిలబడ్డాం. లోపలికి రమ్మంటారా. ” అని వినయంగా ఒక మగ గొంతు,
ఈ బీభత్స సమయంలో వీళ్లైనా తోడుంటారుకదా అనుకుని ” రండి ” అంది లీల.
ఓ ఐదు నిముషాల్లో బయటి గేట్ చప్పుడై. కిటికీలోనుండి చూస్తే, ఇద్దరు ఖాకీ దుస్తుల్లో.
యువకులే ఇద్దరూ. ఒకడి చేతిలో టూల్స్ బ్యాగ్. గేట్ ను లోపలినుండి మూస్తూ.
తలుపులు తెరిచింది లీల యథాలాపంగా.
లోపలికి వచ్చిందే తడవు వెంటనే ఒకడు లీల పైకి లంఘించి, ముఖంపై, ముక్కు దగ్గర తన దస్తీని బలంగా అదిమిపట్టి,
క్షణకాలంలో లీల స్పృహ కోల్పోతూ. గిలగిలా తన్నుకులాడుతూ, కొద్దిగా కళ్ళు తెరిచి వాళ్ళిదరినీ గమనిస్తూ,
ఒకడు బలిష్టంగా. ముఖంనిండా జ్వలిస్తున్న సెక్స్ కోరికతో, మరొకడు ఆకలిగొన్న సింహంలా,
గొరగొరా బెడ్ రూంలోకి లాక్కుపోయి. మంచంపైకి బలంగా తోసి,
ఒకడు రెండు కాళ్ళనూ పైన రెండు చేతులనూ ఎదుట హ్యాంగర్ పై నున్న లుంగీతో బంధిస్తూ,
స్పృహ కోల్పోయింది లీల పూర్తిగా.
చాలా సేపటి తర్వాత మెలకువొచ్చి . మెల్లగా. పర్వాతాలను ఎత్తుతున్నట్టు కను రెప్పలను విప్పి, తలపై ఎవరో ఒక స్లెడ్జ్ హామ్మర్ తో బాదినట్టనిపిస్తూండగా,
అంతా అవగతమైంది లీలకు.
ఇద్దరూ తనను విచ్చలవిడిగా తమ ఇచ్ఛమేరకు అనుభవించి వెళ్ళిపోయారని. కాళ్ళకు కట్లు అలాగే ఉన్నాయి. చేతులను మాత్రం విప్పినట్టున్నారు వెళ్ళిపోతూ.
బయట ఇంకా వర్షం చప్పుడు అలాగే ఉంది ఉధృతంగానే. గాలి ఊపు కూడా. మెల్లమెల్లగా మానసిక స్థితి జ్ఞాపకాలను సంతరించుకుంటూ,
మొబైల్ ఫోన్. బి ఎస్ ఎన్ ఎల్ వ్యక్తులు. టెలిఫోన్ రిపేర్.
అంతా అర్థమైంది. మెల్లగా లేచి కూర్చుని తనవైపు తానే చూచుకుంది. విధ్వంసానంతర ఉద్యానవనంలా శరీరం. అత్యంత సౌందర్యభరిత సుందర దేహం. పగిలి వ్రయ్యలైన కుండలా. బీభత్స అవశేషమై,
లేచింది. మంచం దిగింది. ముందు డ్రాయింగ్ రూంలోకి నడిచింది. చుట్టూ కలియ జూస్తే. ఇల్లంతా ఎట్లున్నది అలాగే చెక్కు చెదరకుండా. ఉన్నదున్నట్లు. ఏ వస్తువూ కదల్చబడకుండా,
అంటే వాళ్ళిద్దరూ కేవలం తనను అనుభవించడాని మాత్రమే సిద్ధపడి. దొంగలు కారు వాళ్ళు. కాని ,
ఇప్పుడు తను ‘శీలహీనా? ‘
తన ప్రమేయమేమీ లేకున్నా జరిగినదానికి. ఇప్పుడు తన ప్రతిక్రియ ఏముంటుంది. ఏముండాలి. అసలు ఈ శీలం. శీల భగ్నత. దానికి కారణాన్వేషణ. ఫలితం. భార్య భర్త. ఈ పరస్పరతలో శీల స్వచ్ఛత. సంరక్షణ. అర్పణ. ఇద్దరిలోనూ ఉండవలసిన పారదర్శకత. వాట్లో ఒక మూల కారకంగా ఒకరిపట్ల మరొకరికి ఉండవలసిన నైతిక జవాబుదారీతనం. విలువల పరిరక్షణ. ఇదంతా ఏమిటి.?
గంట దాటింది. అలాగే కూర్చుంది లీల సోఫాలో. బయట వర్షం అలాగే ఉంది. తగ్గేలా లేదు. ఉరుములు మెరుపులు.
కిటికీలోనుండి. విరిగి గోడపై పడిపోయిన మామిడి చెట్టు కనిపిస్తోంది.
‘చెట్టు విరిగిపోయింది. ఎందుకు.? ‘ ఎందుకు. అనుకుంది.
ఎదురుగా గోడ గడియారం. టైం ఆరున్నర. చీకటిపడ్తూ. బయట పల్చటి వెలుగు.
భర్త అనబడే రాజు కనీసం ఒక్కసారైనా ఫోన్ చేయలేదు వెళ్ళినప్పటినుండి. హు.
లేచి బయటి లైట్ వేసింది. మనిషి ఏదో స్థిరపడ్తున్నట్టు. నడిచి స్నానాల గదిలోకి వెళ్లి. తలారా స్నానం చేసింది ఓ పావు గంటసేపు. బట్టలు మార్చుకుని. వంటగదిలోకొచ్చి ఒక కాఫీ తయారు చేసుకుని ప్రశాంతంగా వచ్చి హాల్లో సోఫాలో కూర్చుని . సిప్ చేస్తూ.ఆలోచించడం మొదలెట్టింది.
వాట్ టు డు .?
మొదటి ముగింపు
రాత్రి పది దాటింది.
రాజు ఇంకా రాలేదు. కనీసం ఫోన్ కూడా చేయలేదు.
వర్షం వెలిసింది. కిటికీల్లోనుండి ఈదురుగా గాలి.
వణికిపోతోంది లీల. తన సంస్కారం. తన వ్యక్తిత్వం. తన చదువు. నిజాయితి. వీటన్నింటి మధ్య ఏదో ఒక నిశ్శబ్ద ఘర్షణ.
సరిగ్గా పదీ యాభై నిముషాలకు. బయట మోటార్ బైక్ చప్పుడై. గేట్ తీసిన శబ్దం. లోపలికొచ్చి కాలింగ్ బెల్. బజర్.ర్ ర్ ర్.
మనిషినుండి గుప్పుమని విస్కీ వాసన ముందు. తర్వాత చల్లగా విసురుగా. వాన వెలిసిన తర్వాతి బలమైన గాలి.
“అన్నం తిన్నవా” అని ప్రశ్న తూలి పడిపోబోయి నిగ్రహించుకుంటూ, ” నేను బయటనే తిన్న. గుడ్ నైట్ ”
నువ్వు తిన్నవా అని అడగాలన్న స్పృహ లేదు.
“మీతో మాట్లాడాలి నేను కొద్దిగా” అంది లీల. చాలా బలహీనంగా.
“ఊ” అని కొద్దిగా తూగుతూ ఆగి. చెప్పమన్నట్టు చూస్తూ,
” ఈ రోజు మధ్యాహ్నం, ఏమైందంటే.” అని ప్రారంభం. ఎంతసేపూ ఒక జరుగవలసిందికాని పని జరిగిందని చెప్పి తన మనస్సులోని భారాన్ని దించుకోవాలన్న తపన ఆమెలో.
ఒక్కో ఘట్టం చెబుతున్నకొద్దీ. రాజు ఒంట్లోని తాగుడు మత్తంతా ఆవిరైపోయి. ముఖమంతా జేవురించి,
“ఇప్పుడెలా” అని తోక తెగిన కుక్కలా అటూ ఇటూ తిరిగి.”పద.బట్టలు సర్దుకో నీవు. వెళ్ళాలి మనమిప్పుడే.” అని పురమాయించాడు.
లీల భయం భయంగా అతని ముఖంలోకి నిర్లిప్తంగా చూచి లేచింది సోఫాలోనుండి.
ఆ లోగా రాజే. చకచకా బెడ్రూంలోకి తుఫానులా దూస్కుపోయి. చేతికందిన లీల బాపతు కొన్ని బట్టలను ఓ బ్యాగ్ లో కుక్కి, చేయి పట్టుకుని ఇంటి బయటికి లాక్కొచ్చి, తలుపులకు తాళమేసి, మోటార్ సైకిల్ ను స్టార్ట్ చేసి, వెనుక ఎక్కుమని సైగ చేసి, ఒకసారి చేతి వాచీలో టైం చూచుకుని రైల్వే స్టేషన్ దిక్కు  పోనిచ్చాడు బండిని.
ఆ క్షణం లీల మౌనంగా, దుఃఖితగా, ఒట్టి ఖాళీగా ఉంది.
“సత్యం వధః” అని ఆమె అంతరంగాల్లో ఒక ప్రతిద్వని ఆ క్షణం.
మళ్ళీ ఆకాశం ఫెళఫెళ మని ఉరుముతూ. పునః సమాయత్తం వర్షించడానికి.
చాలా గమ్మత్తుగా. రాజు ఆమె పుట్టింటి ఊరుకు  టికెట్ తేవడం. ఇద్దరూ ఒక్క మాట కూడా మాట్లాడుకోకుండా రైల్వే ప్లాట్ ఫాంపై అపరిచితుల్లా నిలబడి, పది నిముషాల తర్వాత రైలు రాగానే. ఆమె కంపార్ట్ మెంట్ లోకి ఎక్కడం. అతను గిరుక్కున వెను దిరిగి వడి వడి అడుగులతో వెళ్లిపోవడం.
బోగీలో ఎక్కువ మంది లేరు. ప్యాసింజర్ బండి అది. కిటికీ దగ్గర తలపైనుండి చీర కొంగును కప్పుకు కూర్చుని చీకట్లోకి చూస్తున్న లీలకు. ‘ తనిప్పుడు తన ప్రమేయమే లేకున్నా శీలాన్ని కోల్పోయినందువల్ల భర్తచే నిరాకరించబడ్డట్టా. సీతా రాముడూ పుట్టిన ఈ పుణ్య భూమిలో. లేక సకల దుర్లక్షణాలు మూర్తీభవించిన, స్త్రీని ఒక బానిసగా భావించిన భర్త అనబడే దుర్మార్గుని నుండి విముక్తినీ , స్వేచ్ఛను పొందినట్టా ‘
లీల చాలా నిశ్చలంగా చూస్తోంది చీకట్లోకి .
రెండవ ముగింపు
సరిగ్గా పదీ యాభై నిముషాలకు. బయట మోటార్ బైక్ చప్పుడై. గేట్ తీసిన శబ్దం. లోపలికొచ్చి కాలింగ్ బెల్. బజర్.ర్ ర్ ర్.
భర్త రాజు. రాత్రి పదీ యాభైకి వచ్చాడు. బాగా తాగి తూలుతూ. ప్రతి రోజులాగానే.
“భోజనం వడ్డించనా” అంది లీల.
” ఊ.” అన్నాడు డైనింగ్ టేబుల్ పై కూర్చుంటూ,
వడ్డించి. అతని ముందు కుర్చీలో కూర్చుండి. తను కూడా భోజనం వడ్డించుకుని,
ఇద్దరి మధ్యా నిశ్శబ్దం చాలా సేపు.
“చెప్పు లీలా. ఎందుకు నిశ్శబ్దంగా అదోలా ఉన్నావ్” అన్నాడు రాజు యథాలాపంగా.
“ఒక ఘోరం జరిగిపోయిందండీ” అందామె బెరుకు బెరుగ్గా.
చెప్పు అన్నట్టు తలెత్తి చూశాడతను.
లీల జరిగిందంతా నెమ్మదిగా. విషాదంగా. వివరంగా చెప్పింది పదినిముషాల్లో.
రాజు షాక్ ఐ. భోజనాన్ని మధ్యలోనే విడిచిపెట్టి. లేచి పడగ్గదిలోకి వెళ్ళి పోయి. మంచంపై వెనక్కి వాలి,
కాస్సేపాగి లీల కూడా వెళ్ళింది గదిలోకి, ఆందోళనగా.
ఒక పావుగంట ఇద్దరి మధ్య నిశ్శబ్దం తర్వాత. అతనన్నాడు.”దీంట్లో నీ ప్రమేయమే లేదు కదా లీలా. ఇది ఎటువంటి ఘటనంటే మనకు సంబంధమే లేకుండా పైన ఒక బల్లి పడితే. ఏం చేయగలం మనం. ఊర్కే స్నానం చేసి. శరీరాన్ని శుద్ధి చేసుకుని మన పనిలో మనం పడిపోతాం కదా. ఇదీ అంతే. దాన్ని జ్ఞాపకాల్లోనుండి పూర్తిగా తొలగించి. అన్నీ మర్చిపో. జస్ట్ రిలాక్స్. నిశ్చింతగా నిద్రపో.” అని.
లీల కొయ్యబారిపోయినంత ఆశ్చర్యంగా రాజువైపు చూచి కృతజ్ఞతగా నవ్వుకుంది. కళ్ళనిండా ఒక అభావ దృక్కుతో అలా ఉండిపోయి . ఓ రెండు నిముషాల తర్వాత నిద్రలోకి జారిపోయింది.
రాజు ఆమె ముఖంలోకి అలా చూస్తూండగానే. ప్రసన్నమైన లీల ముఖం అతనికి ఏ మబ్బూ లేని నిర్మలాకాశంలా కనబడిందా క్షణం.
మూడవ ముగింపు
చాలాసేపే తర్జనభర్జన పడింది లీల. ఇప్పుడేం చేయాలా అని.
వెనుకటి పాత తెలుగు సినిమాల్లో హీరోయిన్ను ఒక దుండగుడెవడో రేప్ చేస్తే. ఘంటసాల ఎలుగెత్తి. ఉచ్ఛైస్వరంలో.’ తల్లీ, నీ శీలం పోయెనా చెల్లీ ‘ అని ఒక నేపథ్య గీతం పాడుతున్న ఘటన జ్ఞాపకమొచ్చి,
శీలం. చెరుచుట. తన ప్రమేయమే లేని ఒక బలవంతపు దుష్కార్యంను పరిగణనలోకి తీసుకునుట. అంతా ఒట్టి ట్రాష్. పరమ చెత్త. ఒంటిపై బురద పడితే కడుక్కునుట. దట్ మచ్ సింపుల్ ఇటీజ్. ఆ వచ్చిన దుర్మార్గులెవరు. తనను కట్టేసి. స్పృహ కోల్పోయేట్టు డ్రగ్ ఏదో ఇచ్చి. అసలు తనకేమీ తెలియదు. ఏం జరిగిందో. ఏమిటో అది. అంతా ఒట్టి కలలోలా మిథ్య. అప్రమేయ చర్య. దానికి అసలు ఉనికే లేదు.
చక చకా లేచి వెళ్ళి ముందు గదిలో ఉన్న ర్యాక్ లోనుండి ‘జయకాంతన్ కథలు’ పుస్తకం తెచ్చుకుంది.
” అగ్ని ప్రవేశం” కథను చదవడం మొదలెట్టింది.
‘ వ్యక్తిగతమైన ఏ చర్యలోనైనా. మనిషియొక్క పరిగణించదగ్గ ప్రమేయమున్నప్పుడు మాత్రమే ఆ క్రియకు గుర్తింపూ. విలువా ఉంటాయి. ప్రమేయమే లేనప్పుడు. అసలది లెక్కలోకి తీసుకోదగ్గ విషయమే కాదు. కేవలం త్యజిస్తూ మరిచిపోదగ్గ ఘటనే ఔతుందది ‘ అంటాడు జ్ఞానపీఠ పురస్కార గ్రహీత జయకాంతన్. కొన్ని అప్రాచ్యపు విషయాలను ఊర్కే మనసులోనుండి తొలగించి సింపుల్ గా మరిచిపోవడం మంచిది. అనుకుంది లీల.
సరిగ్గా అప్పుడే కాలింగ్ బెల్ మ్రోగింది.
రాజు పిలుస్తున్నాడు కూడా. ‘ లీలా లీలా’ అని.
గబ గబా వెళ్ళి తలుపులు తెరిచి.,
ఆ రోజు రాజు తాగి రాలేదు. ప్రసన్నంగా కూడా ఉన్నాడు. ‘ఇవాళ మూడువేలు మొత్తం సంపాదన’ అన్నాడు సంతోషంగా. అని వెళ్ళి ఓ పది నిముషాల్లో స్నానం చేసి వచ్చి డైనింగ్ టేబుల్  పై కూర్చున్నాడు.
లీల నిశ్శబ్దంగానే తామిద్దరికీ వడ్డించింది.
ఇద్దరూ భోంచేస్తూ ఆ రోజు మామిడి చెట్టు విరిగి పడిపోవడం గురించి లీలా, తను ఎలా క్యాంప్ ఆఫీసర్ ను మేనేజ్ చేసి ఎక్కువ పరీక్ష పేపర్లను దిద్దిందీ రాజూ  మాట్లాడుకున్నారు.
తర్వాత అరగంటకు. వాళ్ళ బెడ్ రూంలో సన్నగా బెడ్ ల్యాంప్ వెలుగుతోంది.
ఇద్దరూ అదమరిచి ప్రశాంతంగా నిద్రపోతున్నారు.
బయట వర్షం పూర్తిగా తగ్గి వెన్నెల కురుస్తోంది.
(నేను ఒక ఇంజనీరింగ్ కాలేజ్ లో ప్రొఫెసర్ గా పని చేస్తున్నప్పుడు ఈ కథను ఓ యాభై మంది విద్యార్థినులకిచ్చి చదివి లీలకు సంబంధించిన ఏ ముగింపు సరియైందో చెప్పమని అభిప్రాయ సేకరణ చేశాను. చాలా మంది మూడవ నిర్ణయమే సరియైందని అభిప్రాయపడ్డారు. ఈ తరం అమ్మాయిల ఆలోచనా విధానం అర్థమౌతోంది . కదా – రచయిత )
రచన: స్వాతీ శ్రీపాద
“నాగరత్నం మా అమ్మ.” అంటూ లేచి పారిజాతం
“మా అమ్మ లోకం తెలిసిన మనిషి కాదు. మేనత్త దగ్గర ఒద్దికగానే పెరిగినా లోకం పోకడ అసలు తెలియదు. భర్తే ప్రపంచం అనుకుంది. పెళ్ళైన ఆరునెలలకే మేనత్త కాలం చేసినా వెళ్ళి చూసే అనుమతి కూడా దొరకలేదు.
మేనత్త మైల మూడు రోజులతో సరి – అంటూ ఇంటిపనులన్నీ చేయించారట దుఃఖంలో ఉన్న అమ్మతో.
ఇహ నాన్న సంగతి సరేసరి. పదిళ్లపూజారి.
ఏ రోజునా ఏ పనీ బాధ్యతగా చేసిన మనిషి కాదు. చేతినిండా డబ్బు , జల్సాగా జీవితం ఇదే కావలసినది. ఇంటికి వచ్చినప్పుడు సకల భోగాలూ అందించడానికి భార్య – ఫలితంగా పిల్లలు. అవసరపడినప్పుడు పసుపుకుంకుమగా ఆమె తెచ్చుకున్న నగానట్రా అమ్మి డబ్బు చేసుకోడం. అదీ కుటుంబ వాతావరణం.
అయితే ఉమ్మడి కుటుంబంలో అతని ఆటలు ఎన్నాళ్ళో సాగలేదు.
మేనత్తలు పెద్దమ్మ సాగనివ్వలేదు.
ప్రత్యక్షంగా నాగరత్నాన్ని, పరోక్షంగా నవీన్ చంద్రనూ కుటుంబం మీద పడి తింటున్నారనీ, సంపాదన లేకపోయినా హంగులకు లోటు లేదనీ నానా రకాలుగా ఎత్తిపొడిచేవారు.
ఇహ లాభం లేదని, ఉన్న ఊళ్ళో వేరు కాపురం కుదరదని పక్కూళ్ళో ఆయుర్వేద నిలయం పెట్తుకుంటానని తండ్రిని అడిగాడు.
కాని దాని ఖర్చులు భరించడానికి ససేమిరా ఒప్పుకోలేదు తండ్రి. ఎక్కడైనా వెళ్ళి ఉద్యోగంలో చేరమనే సరికి పౌరుషం పొడుచుకు వచ్చింది.
నాగరత్నం ఒక్కతే మిగిలిన దారి.
“మీ అత్త రాసిచ్చిన ఇల్లు ఉందిగా, ఆ కాగితాలు ఇవ్వు. అది అమ్ముకుని వేరే వెళ్లిపోదాం” అంటూ రోజూ నసే.
ఇహ తప్పక అవి అతని చేతుల్లో పెట్టింది.
లోలోన కొంత ఆ ఇంటి చాకిరీ తప్పుతుందని సంతోష పడింది కూడా.
పర్యవసానంగా ఇద్దరు మొగపిల్లలను తీసుకుని ఇంటికి సుదూరంగా వలస వెళ్ళిపోయాక పుట్టింది పారిజాతం.
పెద్దగా యాభై ఇళ్ళు కూడా లేని పల్లెలో ఆయుర్వేదం మందుల సంగతి పక్కన పెట్టి, చౌకగా వస్తున్న స్థలం కొని వ్యాపారం చెయ్యాలని మనసు మార్చుకున్నాడు నవీన్ చంద్ర.
ఇల్లు అమ్మగా వచ్చిన డబ్బు చేతిలో పుష్కలంగా ఉంది.
“మీ ఇష్టం ఏదైనా చెయ్యండి. నాకు నాలుగు గాజులు కొనివ్వండి. మిగతా డబ్బు మీ ఇష్టం” వినయంగానే అడిగింది నాగరత్నం.
కాని డబ్బు మొత్తం ఆమె మొహాన విసిరికొట్టి “నీ డబ్బనే కదా ఆ అహంకారం” అంటూ అలిగి నానా యాగీ చేసాడు. వారం రోజుల పాటు కొత్త చోట భార్యానూ పసివాళ్లనూ వదిలి ఇంటి మొహం చూడకుండా, ఎక్కడున్నాడో చెప్పకుండా అలక సాగించి, భార్య నోరెత్తదని గ్రహించు కున్నాకే ఇంటికి వచ్చాడు.
మరోమాట లేకుండా మొత్తం డబ్బు అతని చేతిలో పెట్టింది నాగరత్నం.
తులసి చెప్పుకు వచ్చింది.
” నాన్న చాలా కష్టపడి పైకి వచ్చాడు. బెల్లం చుట్టు ఈగల్లా, ఒకప్పుడు ఏ మాత్రం లెక్కపెట్టని బంధువులు చుట్టూ మోగడం ప్రతి చిన్న అవసరానికీ కాళ్ళ వేళ్లా పడటం మొదలైంది. మాకు మా చదువులకు ఏ లోటూ ఉండేది కాదు. తెలిసిన వారందరిలోకీ ఎంతో అపురూపంగా పెరిగాం. స్కూల్ కి వెళ్ళడానికి, రాడానికి,మాకోసం ఒక కారు డ్రైవర్ ఎప్పుడూ సిద్ధంగా ఉంచే వాడు.
పుట్టినరోజులకు నచ్చిన బట్టలు కొనడమే కాదు మా భవిష్యత్తు కోసం ఎన్నో సమకూర్చి పెట్టాడు. కాని దురదృష్టం పెద్దన్నయకు సెరెబ్రల్ పాల్సీ. ఆరేళ్ళకే బెడ్ రిడెన్, ఇరవై నాలుగ్గంటలూ ఎవరో ఒకరు అతన్ని చూడాల్సిందే. అతను అలాఉండి మిగతా పిల్లలందరూ అన్ని సఔఖ్యాలూ అనుభవిస్తూ ఉండటమూ నరకప్రాయంగానే ఉండేది. చివరికి పుట్టిన రోజులు చేసుకోవాలన్నా బెరుకే.
ఇహ ఆ మనోవేదన భరించలేక నాన్న చివరకు వికలాంగుల హాస్టల్ లో చేర్పించారు. అయినా మా అందరికీ జీవితం వెలితి వెలితిగానే ఉండేది.
మా ముగ్గురు అక్క చెల్లెళ్ళకూ బాగా చదువులు చెప్పించారు. అక్కలిద్దరూ ఒకరు మెడిసిన్, ఒకరు ఇంజనీరింగ్ చదివి పై చదువులకు అమెరికా వెళ్తానంటే పంపించాడు.
ఇద్దరికిద్దరూ అక్కడ కష్టపడి చదువుకున్నారు పొదుపుగా బ్రతికారు. కష్టపడి సంపాదించు కున్నారు.
బాగా స్థిరపడ్డారు. పెళ్ళిపెళ్ళంటూ నాన్న ఎంత వెంట పడినా తొందరపడలేదు. అన్ని విధాలా స్థిరపడిన జీవితం కోసం వేచి ఉన్నారు. ’పెద్దక్కకు నాన్న ఒక పాతిక సంబంధాలైనా చూసి ఉంటాడు. కొందరు నాన్న ఆస్థి చూసి వచ్చిన వాళ్ళు, మరికొందరు అక్క సంపాదనకు ఆశ పడేవాళ్ళూ… ఒకరికి నచ్చితే ఒకరికి నచ్చక … దానికి తగినవాడూ దొరికే సరికి ముప్పై ఏళ్ళు నిండిపోయాయి.
రెండో అక్క చుపారుస్తుం. కాలేజీలో తన జూనియర్ ను ప్రేమించింది. అతను అక్కకన్న మూడేళ్ళు చిన్నవాడు. అందుకే ఈ మాట చెప్పడానికి అక్క పెళ్ళయేవరకూ ఆగింది. ఇద్దరూ అమెరికాలో ఉద్యోగాలు సంపాదించుకున్నారు. అక్క పెళ్ళయాక ఈ మాట బయటకు వచ్చింది. ముందు రెండు వైపుల వాళ్ళూ ఒప్పుకోలేదు.
కాని వాళ్ళ కమిట్మెంట్,  ప్రేమ గుర్తించాక కాదనలేకపోయారు. అక్క పెళ్ళైన ఆర్నెల్లకే ఇద్దరి పెళ్ళి ఎవరూ లేకున్నా అమెరికాలో శాస్త్రోక్తంగా జరిగింది.
ఈ లోగా నేను లండన్ వెళ్ళి ఫిజియో థెరపీ చదువుకున్నాను. తమ్ముడు చదువుకోసం అమెరికా వెళ్ళాడు.
ఎవరూ నాన్నతో లేకపోతే అమ్మా నాన్న అన్నయ్యతో మరింత కుంగిపోతారని మళ్ళీ తిరిగి
వచ్చి ప్రైవేట్ గా క్లినిక్ ప్రారంభించాను. ఎందుకో అమ్మకు నాన్నకు అండగా ఇక్కడే ఉండి పోదామనిపించింది.
అమర్ ఎవరికో ఫిజియోథెరపీ కోసం వచ్చి పరిచయమయ్యాడు. సాఫ్ట్ వేర్ ఇంజనీర్నని అమెరికా వెళ్లడం ఇష్టం లేక ఇక్కడ ఉండిపోయాననీ చెప్పుకున్నాడు. మృదువుగా మాట్లాడేవాడు ఆత్మీయంగా అనిపించేది. రోజు విడిచి రోజూ వచ్చి వెళ్ళేవాడు.
“మిమ్మల్ని చూడకపోతే తోచదు అనేవాడు” చివరికి పెళ్ళి చేసుకోమని అడిగాడు అదేమిటో ఆ క్షణంలో నావీ అతనివీ ఒకటే భావాలు అనిపించింది. ఇద్దరికీ విదేశాలకు వెళ్ళి ఉద్యోగం చేసే ఉద్దేశ్యాలు లేవు. నాకు సపోర్ట్ గా ఉంటాడనిపించింది.
తల్లి దండ్రులకు ఒక్క కొడుకునేనని చెప్పాడు. వాళ్ళను తీసుకు వచ్చాడు కూడా. అమాయకంగా అనిపించారు.
కాని నిశ్చితార్ధం జరిగాక, పెళ్ళికి ముందు అదనీ ఇదనీ ఖర్చులు సమకూరడం లేదనీ దాదాపు నాన్న దగ్గర పదిలక్షల వరకూ తీసుకున్నాడట. పెళ్లికి రెండు రోజుల ముందు నా కోసం నగలు ఆర్డర్ చేసాననీ, సమయానికి రావలసిన డబ్బు వాయిదా పడిందనీ యాభై లక్షలు అడిగాడట. ఆ విషయం నాన్న నాకు చెప్పాడు.
“ఎందుకో అతని ప్రవర్తన అనుమానాస్పదంగా ఉంది. మించిపోయింది లేదు. ఇంకా పెళ్ళికి సమయం ఉంది ఆలోచించు” అన్నాడు.
అయినా ప్రేమ గుడ్డిది కదా, నేను అతన్ని నమ్మాను. నగలు వద్దులే అని అతనికి నచ్చజెప్పి పెళ్ళికి ఒప్పించాను.
పెళ్ళి జరిగాక ఓ పది రోజులు బాగానే గడిచాయి.
నేను క్లినిక్ కి వెళ్ళడం అతను వర్క్ ఫ్రమ్ హోమ్ అంటూ ఇంట్లోనే ఉండటం. పదకొండో రోజున ఉన్నట్టుండి లే ఆఫ్ అన్నాడు.
పోనీలే తను మాత్రం ఏం చేస్తాడని బీరువాలో డబ్బుంది కావలిస్తే వాడుకో అన్నాను.
మూడునెలలు గడిచాయి. ఉద్యోగం వెతుకుతున్నానంటాడు. కాని నాన్న అతన్ని నమ్మడం లేదు.
నాకు నీరసంగా ఉంటోంది. అనుమానంగా ఉండి, నెల తప్పానేమోనని, కాని ఎవరికీ చెప్పే ఆస్కారమే లేదు.
అలాటి స్థితిలో నాన్న ఏమనుకున్నాడో గాని ఆస్థ్లులు పిల్లలందరికీ పంచేసి ఎవరిది వారికి రిజిస్టర్ చేసారు.
నా పేరిట ఒక ఫ్లాట్ కొంత స్థలం వచ్చాయి.
నెమ్మదిగా రోజులు గడుస్తున్నాయి.
కాని ఇదివరకులా కాదు. ఎందుకో నా మీద ఏదో కుట్ర జరుగుతోందని అనుమానం వచ్చింది.
అరా తీస్తే నమ్మలేని పచ్చి నిజాలు, నా ఆస్థి చూపి చేతికందిన మేరకు అప్పులు తెచ్చాడు అమర్. చుట్టూ ఎటు చూసినా అప్పులే.
నిలదీసి అడిగితే ఉన్నట్టుండి గొంతు పట్టుకున్నాడు, ఎవరో రావడంతో ప్రాణాలతో బయట పడ్డాను. ఆ రోజు నుండి ఇంటికి రాలేదు అతను.
కాని తెల్లారింది మొదలి ఇంటి చుట్టు అప్పుల వాళ్ళే. ఒకటీ రెండూ కాదు నా ఆస్తి కాగితాలు తనఖా పెట్టుకుని లక్షలాది రూపాయల అప్పులు.
ఎలా ఇచ్చారు అంటే మీ భర్తే కదా అంటారు.
ఓ పక్కన నాలుగు నెలలు దాటుతున్నాయి. మరో పక్క ఈ న్యూసెన్స్. అత్తింటికి వెళ్లి అడిగితే అసలు సంగతి బయట పడింది. అతను టెంత్ క్లాస్ కూడా పాసవలేదు. కాని చిన్నప్పటి నుండి క్లాస్ గా ఉండటం అలవాటు. ఏదో ఒకటి చేసి దర్జాగా బ్రతకాలి అదే అతని పాలసీ.
“ఏం చేస్తాం , మేం ఎప్పుడో చెప్పేసాము మాకూ వాడికీ ఏ సంబంధం లేదని. ఇప్పుడు అదే మాట” అంటూ తప్పించుకున్నారు.
ఓ పక్కన ఇలా సతమతమవుతుంటే మరో పక్క నన్ను చంపేస్తే నాపేరిట ఉన్న ఆస్తి అతని దవుతుందని అతని ఆశ.
ఎవరినో కిరాయి గూండాలను పంపాడు – తప్పించుకుని మీ ఆశ్రయంలోకి వచ్చాను.
తులసి గొంతులోనూ కళ్ళలోనూ తడి.
పారిజాతానికి తండ్రి బాధ్యతారాహిత్యం గుర్తుకు వచ్చింది.
అయినవాళ్లకు దూరంగా తల్లీపిల్లలను ఉంచి ఎప్పుడూ ఒక పని చేసిన పాపాన పోలేదు. ఆయుర్వేదంతో వచ్చిన డబ్బు తప్ప మరో ఆదాయం లేదు.
అదీ సవ్యంగా చేస్తే కదా. పట్టుమని పదిరోజులు ఇంట్లో ఉంటే ఎక్కడికి వెళ్తాడో ఏ ఆర్నెల్లకో తిరిగి వచ్చేది.
ఏడాదికో బిడ్డ.
బాధ్యతా రాహిత్యం వల్ల ఎక్కడి కక్కడ గిడసబారిన జీవితాలు.
పారిజాతం జీవితం అర్ధాంతరంగా ఆగిపోయింది. ఎవరికీ జవాబులు చెప్పలేక నుదుట బొట్టు చెరిపేసుకుని పెళ్ళికాకుండానే వైధవ్యం నుదుట రాసుకుంది.
చటుక్కున లేచి తులసిని దగ్గరకు తీసుకుంది. “నువ్వు ఈ రోజునుండి నా బిడ్డవు”.
ఇద్దరూ ఏ రక్త సంబంధమూ లేని తల్లీ బిడలు.
 ******
అమ్మా , అమ్మమ్మ కాని అమ్మమ్మా నేను పుట్టక మునుపే అమెరికా వచ్చేసారు. – అంటూ నిట్టుర్చింది సుమబాల. 
ఇంకా వుంది
రచన: డా.  వివేకానందమూర్తి
“కాస్త చూసి నడువికా!” అన్నాడు బేతాళుడు.  విక్రమార్కుడు ఆగి బేతాళుడి కేసి కోపంగా చూశాడు.
“అపార్థం చేసుకోకు మార్కా! అసలే మనం నడిచేది హైదరాబాదులో చిక్కడపల్లి రోడ్డు.  అదీగాక ఎదురుగా వచ్చేది ఎవరోకాదు ఆర్. టి. సి.  బస్సు, దానికి యన్టీరామారావైనా ఒకటే.  ఎక్స్ ట్రా నటుడైనా ఒకటే”.
విక్రమార్కుడు ఒకసారి రోడ్డంతా కలయజూశాడు.  ఆవాళే రిలీజయిన చిత్రం మొదటి ఆట అప్పుడే వదిలినట్టుంది.  రోడ్డు.  నడక వేగం తగ్గించి జాగ్రత్త పడ్డాడు.
“విక్రా! నీకు ఆయాసం రాకుండా వుండగలందులకు ఈ వారం – అప్పుడయితే ఓ డబ్బింగు చిత్రంలో హెవీ సీన్లు చెప్తాను”.  అంటూ మొదలెట్టాడు.
“ఓ భట్టి విక్రమార్క మహారాజా! విను.  అనగనగా ఓ నటేశన్ ఉన్నాడు.  “ఓ” అంటే ఒక అని అపోహపడకు.  “ఓ” అంటే యింగ్లీషులో “O” అతని యింటి పేరు.  పూర్తి పేరు ఓవర్ నటేశన్.  ఉహహ్వహ్వ! అవునూ! రాజా!ఓవర్ నటేశన్ “అనగనగా ఒక తల్లి” అనే నే చెప్పబోయే తమిళ డబ్బింగు చిత్రంలో హీరో, నా
డైలాగ్ డెలివరీ వేరేగా ఉందని భావిస్తున్నావా బాబా! చెప్పేది డబ్బింగు చిత్రం గూర్చి కనుక డబ్బింగు భాషే వాడుతున్నాను.  వీరుడా! చెవులు పెట్టి విను.  చిత్రంలో అర్ధరాత్రి అంతా భయంకర చీకటి.  అయితే నిశ్శబ్దం మాత్రం లేదు.  తమిళ డబ్బింగ్ కాబట్టి, బ్యా గ్రౌండ్ లో అరవదేశంలో గుడ్లగూబ “బా!” అని అరుస్తూ వుంటుంది.  హీరో ఓవర్ నటేశన్ కి మేడమీద గదిలో ఎంత దొర్లినా నిద్రపట్టలేదు.  ఒక్కసారి “ఓ ఆం!” అని అరిచి లేచాడు.  లేచి “ఓ దుప్పటీ! నా నిద్రకి నేడు సహాయకారి కాలేక పోయావే పైత్యకారీ!” అని దుప్పటిని పట్టుకుని, పరపరా పది ముక్కలుగా చింపేశాడు.  చింపేసిన ముక్కలన్నీ మెళ్లో వేసుకుని “ ఓ దుష్ట మంచమా! నాకీ రోజు నిద్రని ప్రసాదించలేకపోయావే! ఓ సుఖమీయని చెక్క వస్తువా? ఆయ్-అహహ్వ అని మంచం కోళ్ళన్నీ చేత్తో విరిచేసి, వికటాట్టహాసం చేస్తూ కోళ్ళు విరిగిన మంచాన్ని మధ్యకి – ఓ గుద్దుగుద్ది రెండు ముక్కలు చేసేశాడు.  గది బైటకి వచ్చాడు.  మేడమీంచి దిగువకున్న మెట్ల వరసని చూచి “ఉహూహ్వ” అని మళ్ళీ నవ్వి, మెట్లమీంచి దిగకుండా, సైడునున్న నున్నటి వుడ్ వర్కుమీద గుర్రం మీద కూర్చున్నట్లు కూర్చుని క్రిందికి జారాడు.  నేరుగా తల్లి నిద్రోతున్న గదిలోకి వెళ్ళి “అమ్మా! ఓ తల్లీ!” అని అరుస్తూ ఆమెను నిద్రలేపాడు.  ఆమె “ఏరా! నా ముద్దు బిడ్డా! ఏమయిందిరా! వాగరా! వాగు!” అంటూ ఆప్యాయంగా లేచింది.  “రా అమ్మా రా” అని తల్లిని చెయ్యి పట్టుకుని వంటింట్లోకి బరబరా లాక్కుపోయాడు.  లైటు వేశాడు.  లైటు వెలిగిందిగానీ స్విచ్ చేతిలోకి వూడొచ్చేసింది.  దాన్ని గుప్పిట్లో బిగించి, పొడిచేసి, గుప్పిట తెరిచి ఆ పొడిని వుమని వూదేసి తల్లికేసి చూశాడు.  తల్లి “ఏమిరా! ఏంది నీ ఆత్రుత! నేను కన్న నా సొంత బిడ్డా! చెప్పరా!” అనడిగింది.  ఓవర్ నటేశన్ “చూడమ్మా” అని చొక్కా విప్పేసి భుజంమీద వేసుకుని, కుడిచేత్తో తన పొట్టమీద, “ఛపట్-ఛపట్” మని కొట్టుకుని – “అవునూ – అమ్మా! నువ్వు నా కన్నతల్లివే అయితే వేగిరమే ఒక బాల్చీడు సాంబారు కాచమ్మా! నువ్వు ప్రేమతో కాచిన ఆ ప్రేమ సాంబారుతో ఈ రాత్రే నేనీ వుదరాన్ని నింపాలమ్మా! అయ్యో! ఓ రామా! సాంబారు; సాంబారు; అని వంటిల్లంతా తిరిగి తిరిగి ఆయాసపడ్డాడు.  అప్పుడతని పొట్ట బాణం తగిలిన రాబందు పొట్టల్లా ముందుకీ వెనక్కీ వూగింది.  వెంటనే తల్లి- “హారిబిడ్డా! నా పొట్టన పుట్టిన నా బిడ్డ పొట్ట ఆకలితో ఆక్రోశించవల్సిందేనా మురుగా! వుండు.  శీగ్రమే సాంబారు చేస్తాను” అని వెనువెంటనే సాంబారు తయారుచేసింది.  ఓవర్ నటేశన్ బాల్చీడు సాంబారూ రెండుచేతుల్లో బాల్బీని ఎత్తిపట్టుకుని, చంటి పిల్లాడు పాలు తాగినట్టు, గడగడా తాగేసి “బ్రేవ్”మని త్రేన్చి, డ్రెస్సులున్న గదిలోకి వెళ్లాడు.  సూటు వేసుకుని హాల్లో సోఫాల మధ్య కొచ్చి తల్లితో – “అమ్మా! అప్పుడయితే నువ్వు నా తండ్రి భార్యవే అయితే నన్నిప్పుడే దొడ్డ చదువులకి విదేశాలు పంపమ్మా!” అనడిగాడు.  తల్లి “తప్పకుండా పో కొడుకా! విదేశాలు పోయి వింత మనిషివై తిరిగిరా” అని ఆశీర్వదించి ఓవర్ నటేశన్ ని ఫారిన్ తోలింది.
కొన్నాళ్ళ తర్వాత ఓవర్ నటేశన్ ఓవర్ కోటు వేసుకుని తిరిగి వచ్చాడు.  ఇంటి దగ్గర కారు దిగి గేటు తెరుచుకుని బరువుగా అడుగులు వేస్తూ లోపలికి నడుస్తున్నాడు.  నడుస్తూ చేతివేళ్ళతో కోటు బొత్తాన్ని మెలి తిప్పడం ప్రారంభించాడు.  ఇంటి గుమ్మంలోకి రాగానే హఠాత్తుగా ఆగిపోయాడు.  ఎందుకంటే బొత్తం తెగిపోయి చేతిలోకి వూడొచ్చేసింది.  ఇంతలో అతని తల్లి ఎదురొచ్చింది.  వచ్చి – “ఒరే బిడ్డా! నీ దేశానికి మళ్లీ తిరిగొచ్చావా నాయనా! రారా! రా, నీ కాళ్లతో నడిచి శీఘ్రమే లోపలికి రా” అంది.  ఓవర్ నటేశన్ మారుమాట్లాడకుండా – “సూది వుందా అమ్మా!” అనడిగాడు.  వెంటనే తల్లి భోరుమని ఏడుపు ప్రారంభించింది.  హీరో మళ్ళీ- “సూది వుందా తల్లీ!” అనడిగాడు.  తల్లి మళ్లీ తలబాదుకుంటూ ఏడ్చింది.  కాస్సేపయ్యాక ఏడుపు ఆపుకుంటూ- “బిడ్డా! సూదయితే వుంది గానీ దాని మొన విరిగిపోయింది బాబూ!” అని మళ్ళా ఏడిచింది.  వెంటనే ఓవర్ నటేశన్ ఠక్కున వెనక్కి తిరిగాడు.  “బిడ్డా!” అని అరిచి తల్లి అతని కాలు పట్టుకుంది.  “లోపలికి రా బిడ్డా, లోపలకి రా!” అంది.  హీరో కాలికి తగలుకున్న తల్లిని తెగిపోయిన చెప్పు తొడుక్కున్నట్టు నడుస్తూ నడుస్తూ – “రాలేనమ్మా! అప్పుడయితే రాలేను.  తరతరాలుగా మన వంశ ప్రతిష్ఠనీ, కుల గౌరవాన్ని కాపాడుతూ వచ్చిన మన “కుటుంబ సూది” మొన విరిగిపోయాక- హు! మొన విరిగిన మొండిసూది వున్న ఈ యింట్లోకి నేను అడుగుపెట్టలేను”.  అని యింకా ముందుకి తల్లిని ఈడ్చుకుంటూ పోతాడు.  తల్లి అలాగే కాలు వదలకుండా- “రారా! దాని మొన విరిగితే ఏరా? దబ్బనం వుంది.  దాన్ని తెచ్చిస్తారా! లోపలికి రా బిడ్డా!” అంది.  హీరో మళ్ళా కాలు ఈడుస్తాడు.  ఈసారి తల్లి చేతుల్లోకి అతని బూటు వూడొచ్చేస్తుంది.  అయినా ఓవర్ నటేశన్ అలాగే ఓ కాలికి బూటు లేకుండా నడుస్తూ – “వద్దమ్మా! వద్దు.  దబ్బనం వద్దు.  గునపం వద్దు.  నా కోటు బొత్తం తెగిపోయింది.  నేనింక మన గృహంలోకి రాలేను”.  అని తల్లినీ, తల్లి చేతిలో బూటుని అలాగే వదిలేసి వెనక్కి వెళ్ళిపోతుంటాడు.  తల్లి – “పోరా పో! మీ నాయనే వుంటే యిలా పోతావా.  మీ యబ్బే పోకపోతే యిలా వాగగలవా! అవునూ, నిన్ను విదేశాలు తోలడం నాదే తప్పు.  నీకింకా ఓ సొంపైన తండ్రి కూతురితో కళ్యాణం చేద్దామని అనుమానపడ్డాను.  యిన్నాళ్ళకి నీ ఉల్లం నాకు తెలిసింది.  ఉండులే.  వీధిలోనే ఉండు” అంటూ భోరు భోరున విలపిస్తుంది.
– అదీ విక్రమార్కా డబ్బింగ్ చిత్రం.  అయితే నాకో చిన్న డౌటు.  ఓవర్ నటేశన్ వూడొచ్చేసిన కోటు బొత్తాన్ని ఏం చేసాడు? ఎలా కుట్టుకున్నాడు? చివర్లో నేను నిద్రొచ్చి పడుకోడం చేత ఆ కాస్తా మిస్సయ్యాను.  అంచేత నా డౌటు క్లియర్ చెయ్యి.  మరి నీకు తెలిసి కూడా సమాధానం చెప్పకపోయావో నీకర్జంటుగా బట్టతల వచ్చి విగ్గు పెట్టుకోవాల్పోస్తుంది” అని ముగించాడు బేతాళుడు.
“ఓ! బేతాళా! నా చేత మోయబడే బేతాళా! ఓవర్ నటేశన్ అప్పుడయితే వూడొచ్చేసిన కోటు బొత్తాన్ని తిరిగి కుట్టుకోలేదు.  యిటూ అటూ చూసి గబుక్కున నోట్లో వేసుకుని కసిగా “పట్రక్ పట్రక్”మని చప్పుడు చేస్తూ వేయించిన చిట్టి వడియాన్ని తిన్నట్టు తినేసి తలవూపుతూ “బేవ్”మని “ఉ ఆ హాహ్వహ్వా” అంటూ విశాల ప్రపంచంలోకి గేటు వెయ్యకుండా నడిచి వెళ్ళిపోయాడు” అని చెప్పడంతో విక్రమార్కుడికి మౌనభంగం కలిగి, బేతాళుడు కాల్షీట్స్ కి దొరకని హీరోయిన్గా ఎగిరి చెట్టెక్కి కూచొని, ఓ కొమ్మ విరిచేశాడు. 
* * * * *
రచన: రమాదేవి బాలబోయిన
“శారదక్కా! ఈరోజు మీరు ఆ భోజనాల ఆటోతో రోడ్ నెంబర్ 13 లోని రాజనందనం అపార్ట్మెంట్స్ కి వెళ్ళి ఫుడ్ డెలివరీ చేయండి” అంది జ్యోతి మధ్యవయస్కురాలైన ఓ స్త్రీ వైపు చూస్తూ.
“అలాగేలేమ్మా” అని తలూపుతూ…ఇక తప్పుతుందా అన్నట్లుగా మొహం తిప్పుకుని కౌంటర్ మీద ఉన్న ఐడెంటిటీ కార్డ్ మెడలో వేసుకుంది శారద.
మళ్ళీ ఏదో గుర్తొచ్చిన దానిలా…”ఆహ్… అక్కా! వాళ్ళు మనకు పదహారు వేల మూడొందల రూపాయలు ఇస్తారు. ఈ రశీదు వారికిచ్చి డబ్బు తీసుకురండి” అంటూనే “ఇదిగోండి అక్కా! తిరిగి వస్తూన్నప్పుడు రేపటి కోసం కావలసిన కూరగాయలన్నీ రైతుబజార్ లో కొనుక్కురండీ” శారదకు వెయ్యి రూపాయలు ఇస్తూ అన్నది జ్యోతి చిరునవ్వుతో.
“మరెవరినైనా పంపొచ్చుగా?” కాస్త విసురుగానే అడిగింది శారద.
“మనకు రేపు ఉదయం రెండు, సాయంత్రం ఒకటి మొత్తం మూడు ఆర్డర్లు ఉన్నాయి అక్కా…వీళ్ళకి తలా ఒక పని ఉండనే ఉంది…మీరెళ్ళొచ్చే దారిలోనే కాబట్టి మీకు చెప్పాను. ఇదిగోండి లిస్ట్ రాసి పెట్టాను…వీటిలో ఉన్నవి అన్నీ తీసుకురండి” అంటూ శారదను ఆటోతో పంపించేసింది జ్యోతి. శారద మాత్రం మూతి తిప్పుకుని అయిష్టంగానే వెళ్ళింది.
అసలే మధ్యాహ్నం సమయంలో కడుపులో ఎలుకలు పరిగెడుతుంటే ఘుమఘుమలాడే వంటకాలను కళ్ళెదుట ఉంచు కుని తినలేకపోగా, ఆ కస్టమర్ వాళ్ళ బంధువులకు భోజనం వడ్డించడం అంటే ఎంత బాధనో ఎంత ఇబ్బందో ఈమెకేం తెలుసు. లోలోన గొణుక్కుంటూ ఆటోలో వెళ్ళిపోయింది శారద. ఎవరూ లేని తాను పొట్టకూటికోసం అక్కడ పనిచేస్తే మాత్రం అలా తిండీ తిప్పలు లేకుండా మాడ్చేస్తోందని తిట్టుకుంది కూడా.
చిన్నగా నవ్వుకుంటూ అక్కడున్న మరో పన్నెండు మంది మహిళలకు తలా ఒక పని అప్పజెప్పింది జ్యోతి. తరువాత తన ఇతర పనుల్లో నిమగ్నమైపోయింది. నిజానికి అక్కడున్న వాళ్ళలో తక్కువ పనిచేసే శారద గుణం అందరికీ తెలుసు.
అక్కడ వివిధ వయసుల్లో ఉన్న మహిళలల్లో కొందరు బియ్యం, పప్పులు శుభ్రం చేయడం, కొందరూ టిఫిన్లకు పప్పులు నానబెట్టడం, పచ్చళ్ళకు ముక్కలు తరగడం,వడియాలు పెట్టడం లాంటి పనులన్నీ చకచకా చేస్తున్నారు.
 అక్కడున్న వాళ్ళందరూ చాలా సంతోషంగా పనిచేస్తున్నారు. తమ తమ కుటుంబ పోషణ కోసం ఏ పనీ దొరకని సమయంలో అక్కడ చేరారు. వాళ్ళంతా నలభై యాభై ఏళ్ల వయసులో విధి వంచించగా ఆ విధినే ప్రశ్నిస్తూ జీవితాన్ని గెలవాలనుకుంటున్నవాళ్ళు.
 ముఖ్యంగా జ్యోతి ఏనాడూ యజమానురాలిగా ప్రవర్తించకుండా అందరినీ “అక్కా” అంటూ పిలుస్తూ అందరినీ కలుపుకు తిరిగుతుంది. ఆమె వెంట ఉన్నంతసేపు వాళ్ళకసలు సమయమే తెలిసేది కాదు. ఆమె ఆత్మీయతలో అలసట కూడా తెలిసేది కాదు. పనిలో ఉత్సాహం పెరిగేది. అందుకే అంతా కలిసి “జ్యోతి హోం”లో ఆత్మీయబంధువుల్లా ఉండేవారు.
 జ్యోతి తన కేటరింగ్ & హోంఫుడ్ సప్లై హోం కి ప్రొప్రైటర్ . కస్టమర్ల నుండి ఆర్డర్లు తీసుకోవడం, సమయానికి అన్నీ తయారు చేయించి కస్టమర్ చెప్పిన సమయానికన్నా అరగంట ముందే అందజేయడం లాంటివన్నీ దగ్గరుండి మరీ చూసుకుంటుంది. అందుకే ఆమె ఫుడ్స్ కు అతి తక్కువ సమయంలోనే కస్టమర్స్ పెరిగి చాలా మంచి పేరొచ్చింది.
చిన్నప్పటి నుండి అనాధగా పెరిగినా కూడా ఎన్నడూ తన కష్టాలను ఎవరితోనూ పంచుకోని జ్యోతి గుంభనంగా ఉంటుంది. చిన్నప్పుడు భోజనం కోసం తాను ఎంత అంగలార్చిందీ, అడిగిన వాళ్ళు ఛీ కొడితే ఎంత దుఃఖించిందీ ఎన్నడూ మరువలేదు. అందుకే ఎవ్వరినీ పస్తులుండనీయదు.
** *
ఎప్పటిలాగే పనిలో లీనమైపోయింది జ్యోతి. అంతలో ఫోన్ మోగింది. కస్టమర్ అనుకుని ఫోన్ లిఫ్ట్ చేసింది.
“హలో…ఔనండీ జ్యోతినే మాట్లాడుతున్నాను”
అటునుండి వాళ్ళు ఏం చెబుతున్నారో తెలియదు‌…జ్యోతిలో వస్తున్న మార్పులు చూసి అక్కడే పనిచేస్తున్న వాళ్ళంతా జ్యోతి చుట్టూ మూగారు.
“ఏమైందమ్మా…ఎందుకలా నీరసపడిపోతున్నారు. జ్యోతమ్మా…ఏమైందమ్మా”అందరూ కంగారు పడుతూ అడుగసాగారు.
“మన ఫుడ్ ఆటోని లారీ గుద్దేసిందంట. శారదక్కకు గాయాలయ్యాయని చెబుతున్నారు. నన్ను గాంధీ హాస్పిటల్ కి వెంటనే రమ్మన్నారు. నేను త్వరగా వెళ్ళాలి” అంటూ స్కూటీపై బయలుదేరింది జ్యోతి.
హాస్పిటల్ చేరుకున్న జ్యోతికి అదిరిపడే వార్త చెప్పారు సిబ్బంది. “చూడండి జ్యోతి ఆక్సిడెంట్ లో శారదకు కడుపులో బలంగా దెబ్బతగలడంతో లివర్ డ్యామేజ్ అయింది. వెంటనే లివర్ మార్పిడి శస్త్రచికిత్స చేయకుంటే ఆమెకు చాలా ప్రమాదం” అని అన్నాడు డాక్టర్.
“అయ్యో! మరిప్పుడు దాత ఎవరు దొరుకుతారు”
ఏం చేయాలో పాలుపోలేదు జ్యోతికి.
ఇంతలో “నేను ఇస్తాను జ్యోతమ్మా!”అంటూ వచ్చింది జ్యోతి దగ్గర పనిచేసే డైబ్బయ్యెళ్ళావిడ. అది చూసి మాకు కూడా పరీక్ష చేయండి అంటు వచ్చారు మిగిలినవారంతా. ఎవరి గ్రూపూ సరిపోలేదు. ఒక్క జ్యోతి లివర్ మాత్రమే సరిపోతోంది.
ఏమాత్రం ఆలోచించకుండా జ్యోతి లివర్ నుండి కొంతభాగం శారదకు దానం చేసింది. ఆపరేషన్ లు వరుసగా జరిగి పోయాయి.
వారంరోజుల్లో శారదకు నయమైపోయింది…ఆ రోజే డిశ్చార్జి అయి సంపూర్ణ ఆరోగ్యవంతురాలిగా ఇంటికి తిరిగొచ్చింది.
హోం లోని మహిళలంతా ఆమెను సాదరంగా ఆహ్వానించారు. వాళ్ళ ఆనందానికి అవధులు లేవు. జ్యోతి శారదకు దిష్టి తీయించిందీ.
హోం చేరిన శారద పశ్చాత్తాపంతో కుమలిపోసాగింది. తన గత ప్రవర్తన గుర్తొచ్చి సిగ్గుపడింది. తానెంత రుసరుసలాడినా మనసులోఉంచుకోక ఆత్మీయంగా తనను జాగ్రత్తగా చూసుకుంటున్న జ్యోతినీ, బృందాన్ని చూసి ఆనందాశృవులు జలజలా రాలాయి.
శారదను కౌగిలించుకుని ఊరడించిన జ్యోతిని పట్టుకుని భోరుమంది. ఇలా ‘ఆత్మీయత చూపడమే అసలైన సంతృప్తి’ అని తెలుసుకుంది.
అంతేకాకుండా తానెంత కష్టాల కొలిమిలో ఉన్నా మంచుపూలవానలా ప్రేమకురించే జ్యోతి ప్రేమలో తడిసిపోయింది శారద. తన గుణం మార్చుకుని అనతికాలంలోనే అందరికీ ప్రీతిపాత్రురాలైంది శారద.
~~~~~~~సమాప్తం~~~~~~~
రచన: లక్ష్మీ ఏలూరి
  “ఓయ్…! హనుమంతురావు… నీకు మన బాస్ ఏమన్నా చెప్పారా!?అని మల్లేష్ అడిగాడు.
 “ఆ… చెప్పారు, మనం ఆఫీసులో కొన్ని పోస్ట్ లకు ఇంటర్వూ లు జరుగుతాయని,  వాటికి అప్లై చేయమన్నారు. దాని కొరకు ఎంప్లాయిమెంట్ ఎక్సేంజ్ కి వెళ్లి సీనియారిటీ లెటర్ తెచ్చి అప్లికేషన్ నింపి సబ్మిట్ చేయమన్నారు”అని హనుమంత రావు చెప్పాడు.
 “నాకు కూడా అదే చెప్పారు, నేను వెళ్లి మన ఇద్దరి సీనియారిటీ లెటర్స్ తెస్తాను లే” అని మల్లేష్ అన్నాడు.
దానికి “సరేలే”అన్నాడు హనుమంతరావు.
మల్లేష్,  హనుమంతరావు ఇద్దరూ ప్రాణస్నేహితులు.  ఇద్దరూ ఆర్మీ నుంచి రిటైర్ అయ్యి కొత్తగా డిఫెన్స్ కంపెనీలో క్యాజువల్ బేస్ మీద రీ ఎంప్లాయిమెంట్
అయ్యారు. ఇద్దరినీ వాళ్ళ బాస్ పర్మినెంట్ జాబ్ కొరకు అప్లై చేయమన్నారు.
హనుమంతరావు స్నేహానికి అతిగా ప్రాణమిచ్చే మనిషి. మల్లేష్ మటుకు స్నేహం గానే ఉంటూ వెనుక తన స్వార్థం చూసుకొనే మనిషి.
తెల్లవారి హనుమంతరావు వాళ్ళ ఊరినుంచి ఎవరో దగ్గర వారు కాలం చేశారని కబురు వచ్చింది. తప్పనిసరిగా వెళ్ళవలసిన పరిస్థితి. అలాంటి టైములో కూడా మల్లేష్ కు హనుమంతరావు ఫోన్ చేసి”సీనియారిటీ లెటర్స్ ఇద్దరవీ తీసుకుని రా”
నేను ఊరికి వెళ్ళి,  ఎట్టి పరిస్థితుల్లోనూ.  రేపటి వరకు వస్తాను. ఏమైనా ఇబ్బంది ఉంటే నాకు ఫోన్ చెయ్యి.” అన్నాడు.
మూడవరోజు హనుమంతరావు ఊరినుంచి వచ్చి “ఏమైంది… ఇద్దరిది సీనియారిటీ లెటర్స్ తెచ్చావా?”అని అడిగాడు.
దానికి మల్లేష్”చెప్తా… చెప్తా”అంటూ అక్కడి నుంచి బిజీగా ఉన్నట్టు వెళ్లిపోయాడు.
ఇంతలో అటెండ్ రాజు “బాస్ పిలుస్తున్నారు” అని హనుమంతరావు చెప్పాడు.
ఈయన వాళ్ళ బాస్ దగ్గరకు వెళ్ళి”నమస్తే సార్… ! పిలిచారంట”అనగానే వాళ్ళ ఆఫీసర్ “ఏమయ్యా!?మీ కేమయినా తెలివి ఉందా!? జాబ్ పర్మినెంట్ కోసం,  సీనియారిటీ లెటర్ తెచ్చి అప్లికేషన్ నింపి హెడ్ ఆఫీసులో సబ్మిట్ చేయమన్నాను కదా…! నీతోటి వాడు మల్లేష్ నిన్ననే సబ్మిట్ చేశాడు, నీకు తెలుసా?”అని కేకలు వేశాడు.
దానికి నివ్వెరపోవడం హనుమంతరావు వంతు అయ్యింది. వెంటనే మల్లేష్ ను కలిసి ‘”ఏమిటి!? నా సీనియారిటీ లెటర్ తెచ్చావా!? నువ్వు నిన్ననే అప్లికేషన్ హెడ్ ఆఫీస్ లో సబ్మిట్ చేశావని కదా!?”అని అడిగాడు.
దానికి మల్లేష్”అయ్యో చెప్పటం మరిచాను,… నా ఒకనిదే ఇచ్చారు. నీది ఇవ్వలేదు. అందుకని నా అప్లికేషన్ నింపి హెడ్ ఆఫీస్ లో సబ్మిట్ చేశాను” అన్నాడు.
దానికి హనుమంతరావు”ఆ మాట ముందే చెపితే నేనే తెచ్చుకొనేవాడిని కదా…  మన బాస్ చెప్పేవరకు నీ అప్లికేషన్ హెడ్ ఆఫీస్ లో సబ్మిట్ చేసింది కూడా
చెప్పలేదు, నేను అడుగుతున్నా కూడా. నీవు నాకు ఇంత ద్రోహం చేస్తావని నేను కలలో కూడా అనుకోలేదు”అని బాస్ పర్మిషన్ తీసుకుని సీనియారిటీ లెటర్ తెచ్చి అప్లికేషన్ నింపి హెడ్ ఆఫీస్ లో సబ్మిట్ చేశాడు.
మల్లేష్ అసలు ఉద్దేశం ఏమిటంటే!తను ముందు అప్లికేషన్ ఇస్తే సీనియారిటీ ప్రకారం తాను ముందు పర్మినెంట్ కావాలని ఇలా చేశాడు. అసలు మొదట
హనుమంతరావుకే సీనియారిటీ ఉంది.
ఇలాంటి స్నేహితులతో ఎప్పటికీ ముప్పు ఉంటుంది.
స్నేహం ముసుగులో వెనుక గోతులు తీస్తారు. మచ్చ లేని స్నేహానికి ఇలాంటి వారి వలన కళంకం ఏర్పడుతుంది.
తరువాత ఇంటర్వూలో,  టెస్ట్ లో అందరి‌ దగ్గరికి రికమండేషన్ కొరకు తిరిగాడు మల్లేష్.
హనుమంతరావు మటుకు టెస్ట్ రాసి,  ఇంటర్వూకు వెళ్లి, ఇంకా తన మామూలు ఆఫీస్ పనులలో చేరాడు.
ఇక రిజల్ట్ తెలిసే రోజు వచ్చింది. మల్లేష్ పుల్ కాన్ఫిడెంట్ గా ఉన్నాడు. తీరా చూస్తే తాను ఒకరికి ద్రోహం చేయాలనుకుంటే పైన ఉన్న వాడు గమనించుతాడు. ఇక హనుమంతరావు పేరు మాత్రమే లిస్ట్ లో ఉంది. నల్ల‌బడిన మొఖంతో మల్లేష్ అక్కడ నుంచి వెళ్ళిపోయాడు. ఇలాంటి నమ్మకద్రోహులతో స్నేహం పాముకు పాలు పోసి పెంచినట్లే. 
* * *
రచన: G.S.S. కళ్యాణి
సమయం సాయంత్రం మూడు గంటలు కావస్తోంది. నగరంలోని ఒక ప్రఖ్యాత కార్పొరేట్ ఆసుపత్రిలో మంచంపై పడుకుని ఉన్న ప్రసాదరావుకి మెల్లిగా స్పృహ వస్తోంది. అలా ఎన్ని గంటలు పడుకున్నాడో తెలియదు, కానీ తన భార్య కళావతి తనున్న గది బయట నిలబడి ఎరితోనో మాట్లాడుతూ ఉంటే, అస్పష్టంగా వినపడుతున్న ఆ మాటలను వినడానికి ప్రయత్నించాడు ప్రసాదరావు.
“డాక్టరుగారూ! మావారిని బ్రతికించుకునే మార్గమే లేదంటారా? ప్లీజ్ డాక్టర్!! మీరే ఏదో ఒక మార్గం చూపించి ఆయనకేమీ కాకుండా చూడండి” ప్రాధేయపడుతోంది కళావతి.
“మేడం! మా ప్రయత్నం మేము చేస్తూనే ఉన్నాము. మరో ఇరవైనాలుగు గంటలవరకూ ఏమీ చెప్పలేం” చెప్తున్నాడు డాక్టర్.
ఆ మాటలు విన్న ప్రసాదరావు గాభరాగా “కళావతీ! కళావతీ!” అంటూ గొంతు పెకలించుకుని మరీ కేకలు వేసేసరికి, “ఆఁ ఆఁ వస్తున్నానండీ!” అంటూ పరుగున గదిలోకి వచ్చింది కళావతి. కళావతి కళ్ళు ఏడ్చి ఏడ్చి ఎర్రబడి వాచిపోయినట్లున్నాయి.
“కళావతీ! అసలు నాకు ఏమైందీ? నేను ఈ ఆసుపత్రిలో ఎందుకున్నాను?” ఆత్రంగా అడిగాడు ప్రసాదరావు.
“అబ్బెబ్బే..ఏమీ లేదులెండి!” అసలు విషయం దాచే ప్రయత్నం చేసింది కళావతి.
“కళా! నిజం చెప్పు. ఏమైంది నాకు?” ఈసారి కాస్త గంభీరంగా అడిగాడు ప్రసాదరావు. భర్త మాట అంటే ఎంత గౌరవముందో అంతకు మించిన భయం ఉంది కళావతికి.
“ఇవాళ పొద్దున్న మీకు ఒంట్లో బాగుండక నీరసంతో మన ఇంట్లో పడిపోయారు. డాక్టర్ సలహాతో మిమ్మల్ని ఇక్కడ చేర్పించాము. టెస్టులన్నీ పూర్తయ్యాయట. ఆ విషయమే డాక్టరుగారితో మాట్లాడుతున్నాను. అంతే!” అంటూ చీర కొంగుతో తన కళ్ళు తుడుచుకుంటూ చెప్పింది కళావతి.
“అంతేనా..? ఇంకా ఏమైనా చెప్పారా ఆ డాక్టరు?” కళావతి కళ్ళల్లోకి సూటిగా చూస్తూ ప్రశ్నించాడు ప్రసాదరావు.
ప్రసాదరావు కోపం ఎలా ఉంటుందో కళావతికి బాగా తెలుసు. ఇక నిజం చెప్పక తప్పదని అనుకున్న కళావతి, “అయ్యో ! మీకు ఈ విషయం ఎలా చెప్పనండీ? మీ గుండెల్లో ఎప్పటినుంచో ఏదో తీవ్రమైన సమస్య ఉందట. ఇన్నాళ్లూ ఎక్కడా బయటపడని ఆ సమస్య ఇప్పుడు ఒక్కసారిగా మన మీద పడింది! మరో ఇరవైనాలుగ్గంటల్లో.. మీకు నూరేళ్లూ నిండిపోతాయట…!” అంటూ భోరున విలపించింది.
ఆ మాటలు విన్న ప్రసాదరావు నిశ్చేష్టుడయ్యాడు.
“కళా! ఏమిటే? నువ్వంటున్నది నిజమా?? అంటే.. నాకు బతకడానికి ఇంకా కొద్ది గంటలే మిగిలి ఉందా?!” విపరీతమైన ఆందోళన చెందుతూ అన్నాడు ప్రసాదరావు.
మృత్యువు తనకోసం ముంగిట్లో వేచి చూస్తోందన్న తలపు మింగుడు పడటంలేదు ప్రసాదరావుకి. అతడి ముఖమంతా ఒక్కసారిగా చమటలు పట్టేశాయి. తల తిరిగిపోతున్నట్లు అనిపిస్తోంది. ఉన్నట్లుండి తన చుట్టూ భయంకరమైన నిశ్శబ్దం ఆవరించినట్లుంది. వేగంగా కొట్టుకుంటున్న తన గుండె ఆగడానికి ఇక ఎంతో సమయం లేదని అనుకున్న ప్రతిసారీ తన గుండెచప్పుడు తనకే వినపడుతోంది వింతగా! కళ్ళు మూసుకుని, తన మనసులో ఎడతెరపి లేకుండా వస్తున్న ఆలోచనలకు అడ్డుకట్ట వెయ్యాలని విఫల ప్రయత్నం చేస్తున్న ప్రసాదరావుకు తన అరవయ్యేళ్ళ జీవితం కళ్ళముందు తిరిగింది. తనకు జన్మనిచ్చి, తనను ఎంతో కష్టపడి చదివించి, పెంచి పెద్దచేసిన తల్లిదండ్రులను వారి చివరి రోజుల్లో వృద్ధాశ్రమం పాలుచేసి వారిపట్ల తన బాధ్యతను సరిగ్గా నిర్వర్తించలేకపోవడం, తన చెల్లెలి పిల్లలైన పరిమళ, మిథున్ లకు అవసరానికి మించిన సహాయం చేస్తూ, కట్టుకున్న భార్యనూ, కన్నకొడుకు రాఘవనూ నిర్లక్ష్యం చెయ్యడం, తన ఇష్టాలకు వ్యతిరేకంగా ఏది జరిగినా ఓర్వని క్షణాలూ, తన పంతమే నెగ్గాలన్న పట్టుదలతో తన వారిని కష్టపెట్టిన ఘటనలూ, తను చేస్తున్న వ్యాపారంలో తన చిన్ననాటి స్నేహితుడు హరిశ్చంద్ర తనకు ఎక్కడ పోటీకి వస్తాడో అన్న భయంతో అవకాశం దొరికినప్పుడల్లా న్యాయాన్యాయాలను పట్టించుకోకుండా అతడిని తొక్కి పెట్టి ఉంచిన సందర్భాలూ, స్వార్ధంతో అక్రమంగా సాధించిన విజయాలను చూసి గర్వపడిన రోజులూ, అన్నీ ఒక్కొక్కటిగా ప్రసాదరావుకి జ్ఞాపకమొస్తున్నాయి. జీవితంలో తను ఇన్నాళ్లూ చేసిన పనులు మంచివా కాదా అన్నది తెలుసులేక మనశ్శాంతిని కోల్పోతున్నాడు ప్రసాదరావు.
తన భర్త పరిస్థితిని గమనించిన కళావతి, ఎక్కడలేని ధైర్యం కూడగట్టుకుని, “అనవసరమైన ఆలోచనలతో మీరు మనసు పాడు చేసుకోకండి. కాసేపు విశ్రాంతి తీసుకోండి!” అంది.
“కళా! నాకింకా కొన్నాళ్ళు బతకాలని ఉంది!” విచారంగా అన్నాడు ప్రసాదరావు కళావతితో.
తన భర్త ముఖంలో ధైర్యమే తప్ప భయమెన్నడూ చూసి ఎరుగదు కళావతి. అలాంటిది ఇప్పుడు ప్రసాదరావు కంఠంలో కళావతికి మొట్టమొదటిసారి వణుకు వినపడుతోంది!
“అధైర్య పడకండి. నేను నమ్ముకున్న ఆ భగవంతుడు మీకేమీ కాకుండా చూసుకుంటాడు!” అంది కళావతి.
కళావతి భగంతుడి పేరు ఎత్తినప్పుడల్లా ఆమెను కసిరేవాడు ప్రసాదరావు. కానీ ఇవాళ అతడికి కళావతిని గుడి విషయంలో కోప్పడాలని కానీ, కసరాలని కానీ అనిపించడంలేదు. ఎందుకంటే ఆ భగవంతుడు నిజంగా ఉండి తనకు సహాయం చేస్తాడేమోనని ప్రసాదరావు మనసులో ఎక్కడో ఒక చిన్న ఆశ!
అంతలో అనుకోకుండా ప్రసాదరావు స్నేహితుడు హరిశ్చంద్ర కొన్ని పళ్లతో ప్రసాదరావుని చూడటానికి వచ్చి,”ఒరేయ్ ప్రసాదూ! ఏమిట్రా మమ్మల్నందరినీ తెగ కంగారు పెడుతున్నావ్? నీకేమీ కాదురా! నీ వెనుక నేనున్నాను. వ్యాపారం వ్యాపారమే. స్నేహం స్నేహమే! ఈ చిన్ననాటి మిత్రుడు నీకు ఎప్పుడూ తోడుంటాడని మర్చిపోకు. నువ్వు త్వరగా కోలుకోవాలని నేను మనస్ఫూర్తిగా కోరుకుంటున్నానురా!” అని ప్రసాదరావుకీ, కళావతికీ ధైర్యం చెప్పి వెళ్ళిపోయాడు.
“నేను ఇన్నాళ్లూ నాకు శత్రువని భావించినవాడు నాకు ఆప్తుడని ఇప్పుడే తెలుసుకున్నాను!” అంటూ ఆశ్చర్యపోయాడు ప్రసాదరావు.
కాసేపటి తర్వాత, ప్రసాదరావు విషయం తెలుసుకున్న అతడి తోటి సహోద్యోగులు కూడా ఒక గుంపుగా వచ్చి ప్రసాదరావుని పరామర్శించి వెళ్లిపోయారు.
“కళా! ఇంతమంది వస్తున్నారు. మరి పరిమళ, మిథున్ లు ఏరీ?” కళావతిని అడిగాడు ప్రసాదరావు.
“వాళ్ళా? నేను ఇందాక మీ చెల్లెలికి ఫోను చేసి, మీ ఆరోగ్యం సంగతి చెప్పాను. పరిమళ, మిథున్ లకు వేరే ఏవో ముఖ్యమైన పనులున్నాయట. ఆసుపత్రికి రావడానికి వీలుపడదనీ, ఫోనులో కూడా వాళ్ళు అందుబాటులో ఉండరనీ మీ చెల్లెలు చెప్పింది. మీ చెల్లెలికి తలనొప్పిగా ఉండటంవల్ల ఆసుపత్రికి తను కూడా రాలేనని చెప్పిందండీ” అంది కళావతి మొహమాటపడుతూ.
“అర్ధమయ్యింది కళా! నేను ఇంతవరకూ ఎవరి సుఖం కోసం తాపత్రయపడ్డానో వారికి నేను ముఖ్యం కాదన్నమాట! ” అన్నాడు ప్రసాదరావు దుఃఖంతో.
” బాధపడకండి! మీకోసం ఎవరు ఉన్నాలేకపోయినా నేనూ, రాఘవా ఉన్నాము” అంది కళావతి ప్రసాదరావుని ఓదారుస్తూ.
“ఇంతకీ మన రాఘవ కనపడడేం?” అడిగాడు ప్రసాదరావు.
“వాడు వాళ్ళ స్నేహితుడు విక్రం దగ్గరకు వెళ్ళాడండీ. మరికాసేపట్లో వచ్చేస్తాడట!” చెప్పింది కళావతి.
“స్నేహితుడా? వీడికి స్నేహాలు తగ్గించుకోమని ఎన్నిసార్లు చెప్పినా…” అంటున్న ప్రసాదరావుని కళావతి వారిస్తూ, “రాఘవకి మీరంటే ప్రాణం. వాడు ఈ సమయంలో స్నేహితుడి దగ్గరకు వెళ్లాడంటే ఏదో బలమైన కారణం ఉండే ఉంటుంది. నేను ఇప్పుడే ఇక్కడికి దగ్గర్లోని వెంకటేశ్వర స్వామి ఆలయానికి వెళ్లి వస్తాను. మీరు కాసేపు విశ్రాంతి తీసుకోండి” అంది.
“వద్దు కళా! నువ్వు ఇక్కడే ఉండు!” దీనంగా అడిగాడు ప్రసాదరావు.
“ఈ సమయంలో మనకు సహాయం చెయ్యగలిగినవాడు భగవంతుడొక్కడే! ఒక్క అరగంటలో నేను తిరిగి వచ్చేస్తాను!” అంటూ ప్రసాదరావుని బతిమలాడి ఒప్పించి గుడికి వెళ్ళింది కళావతి.
కళావతి బయటికెళ్లిన కాసేపట్లో రాఘవ తన స్నేహితుడు విక్రంతో ప్రసాదరావు వద్దకు వచ్చి, “నాన్నా! నీకిప్పుడు ఎలా ఉందీ? వీడు నా స్నేహితుడు విక్రం. విక్రం కార్డియాలజిస్ట్ గా పనిచేస్తున్నాడు. నీ రిపోర్టులన్నీ ఒకసారి చూస్తానంటే ఇక్కడికి పట్టుకొచ్చాను” అన్నాడు. సరేనని నర్సు తన పక్కన పెట్టి వెళ్లిన రిపోర్టుల ఫైలును తీసి విక్రంకు ఇచ్చాడు ప్రసాదరావు.
విక్రం ఫైలులో ఉన్న వివరాలన్నీ పరిశీలించి రాఘవతో, “ఒరేయ్ రాఘవా! రిపోర్టులను బట్టి మీ నాన్నగారి ఆరోగ్యం ఆందోళన చెందవలసిన విషయమేరా. ఒక్కసారి నాతోరా. నీకొక చిన్న విషయం చెప్పాలి” అంటూ రాఘవను తీసుకుని గది బయటకు వెళ్ళాడు.
‘నన్ను కాపాడగలిగే దిక్కే లేదా??’ అని నిట్టూరుస్తూ కళ్ళు మూసుకున్నాడు ప్రసాదరావు. ఆ మరుక్షణం తన నుదుటిపై తగిలిన చల్లటి స్పర్శకు కళ్ళు తెరిచి చూసిన ప్రసాదరావుకి ఎదురుగా కళావతి తనకు దేవుడి బొట్టు పెడుతూ కనపడింది.
“మిమ్మల్ని ఆ వేంకటేశ్వరుడు కాపాడతాడండీ. ఇదిగోండి ప్రసాదం!” అని అంటూ వేడి వేడి చక్రపొంగలి ఉన్న విస్తరాకును ప్రసాదరావు చేతిలో పెట్టింది కళావతి.
కళావతి చెబుతున్న వాక్యం పూర్తి చేసేలోపే రాఘవ ప్రసాదరావున్న గదిలోకి రివ్వున వచ్చి పట్టరాని సంతోషంతో, “నాన్నా! నాన్నా! నీకేం కాదు! మరి కాసేపట్లో మనం ఇంటికి వెళ్లిపోవచ్చట!!” అని చెప్పాడు.
“ఏమిట్రా? ఏమైందీ?? ఏమిటి విషయం?” రాఘవని ఆత్రంగా అడిగాడు ప్రసాదరావు.
“విక్రం చెప్తాడు విను!” అంటూ ముసిముసి నవ్వులు నవ్వుతూ విక్రంను ముందుకు తోశాడు రాఘవ.
“అంకుల్! మీ ఫైల్ పరిశీలించాక నాకు ఒక అనుమానం కలిగింది. ఫైలులో ఉన్న రిపోర్టుల ప్రకారం మీ ఆరోగ్యం ఉన్నట్లయితే, మీరు కళ్ళు కూడా తెరిచే స్థితిలో ఉండరు. అలాంటిది మీరు లేచి కూర్చుని ఉండటమేకాక, తత్తరపాటు లేకుండా చక్కగా మాట్లాడగలుగుతున్నారు. అంటే ఆ రిపోర్టులలో ఏదో తేడా ఉందని గ్రహించాను. వెంటనే డ్యూటీలో ఉన్న డాక్టర్లను అప్రమత్తం చేశాను. వాళ్ళు నర్సును పిలిచి ఆరా తీస్తే నర్సు వేరొకరి ఫైలును మీ ఫైలనుకుని ఇక్కడ ఉంచిందని తెలిసింది. మీ కేసును చూస్తున్న డాక్టర్ మనోహర్ ఇవాళ సెలవులో ఉన్నారట. ఆయన స్థానంలో వచ్చిన డాక్టరు సందీప్ గారికి ఈరోజు పేషెంట్లు ఎక్కువగా ఉండటంతో మీ రిపోర్టులను పైపైన మాత్రమే చూడగలిగారు. సందీప్ గారు ఫైలును పరిశీలించిన సమయానికి మీరు మందుల ప్రభావంవల్ల గాఢ నిద్రలో ఉండేసరికి మీ ఆరోగ్య పరిస్థితి నిజంగానే బాగాలేదని అనుకున్నారాయన. పొరపాటు జరిగిందని ఇప్పుడు అందరికీ అర్ధమయ్యింది. మీ అసలు రిపోర్టులు నేను పరిశీలించాను. అవి చాలా వరకూ బాగానే ఉన్నాయి. అందులో మీరు కంగారు పడాల్సినది ఏదీ లేదు!” అన్నాడు విక్రం చిరునవ్వుతో.
విక్రం మాటలు ప్రసాదరావుకు నమ్మశక్యం కాలేదు.
“ఇది మన ఊళ్ళో బాగా పేరున్న ఆసుపత్రి కదా! ఇక్కడ ఫైళ్లు అలా ఎలా తారుమారవుతాయి? పేషెంట్ పేర్లను వైద్య సిబ్బంది చూసుకుని ఉండాలి కదా?” ఆశ్చర్యంగా అడిగాడు ప్రసాదరావు.
“ఫైళ్ల మీద ఉన్న పేషెంట్ పేర్లు ఒక్కటే కావడంవల్ల ఈ గందరగోళం తలెత్తింది అంకుల్. మీరన్నట్లు ఇది పేరున్న ఆసుపత్రే. వీళ్ళు రోగుల విషయంలో ఎటువంటి పొరపాట్లూ జరగకుండా చాలా జాగ్రత్తగా వ్యవహరిస్తారు. కానీ, ఒకప్పుడు కేవలం పెద్దవయసులో ఉన్నవారికి మాత్రమే వచ్చే హృద్రోగ సమస్యలు ఇప్పుడు యుక్త వయసులో ఉన్నవారికి కూడా వస్తున్నాయి. అందువల్ల ఇక్కడికి వచ్చి చేరే రోగుల సంఖ్య రోజురోజుకీ పెరిగిపోతోంది. ఆ కారణంగా ఇక్కడ పనిచేసే నర్సులు కూడా పని ఒత్తిడిని విపరీతంగా అనుభవిస్తున్నారు. ఇద్దరు నర్సులు తమ పని కాస్త తగ్గుతుందనో ఏమో తమ ఫైళ్ల పైన పేషెంట్ పేర్లను పూర్తిగా రాయకుండా వాటిని చిన్నవి చేసి, ‘ఏ.వీ. ప్రసాదరావు’ అని రాశారు. దాంతో ఆ రెండు ఫైళ్లూ తారుమారయ్యాయి. తప్పు జరిగిందని తెలిశాక వివరాల్లోకి వెడితే మీ ఇద్దరి పూర్తి పేర్లు వేరని తేలింది. మీరు ఏ. వెంకటేశ్వర ప్రసాదరావు అయితే ఆ ఇంకొకాయన ఏ. వర ప్రసాదరావు! అదీ విషయం” వివరించి చెప్పాడు విక్రం.
విక్రం మాటలు విన్న కళావతి ఆనందంతో ఉబ్బితబ్బిబ్బైపోతూ, “అంటే నిజంగా ఆ వేంకటేశ్వరుడే మిమ్మల్ని కాపాడాడండీ!” అంది ప్రసాదరావుతో.
“నిజమేనే కళా! ఇన్నాళ్లూ కళ్ళుమూసుకుని అహంకారంతోనూ, స్వార్ధంతోనూ ప్రవర్తించిన నాకు, నేను చేసిన తప్పులను తెలియజేసి, నిజంగా నాకోసం తపించేవారెవరో నాపై ప్రేమను నటించేవారెవరో నాకు తెలియబరిచేందుకే ఆ భగవంతుడిలా చేసినట్లున్నాడు. భగవంతుడున్నాడని ఇప్పుడు నేను కూడా పూర్తిగా నమ్ముతున్నాను కళా! ఆయనే నాకీ పునర్జన్మను ప్రసాదించాడు. ఇక నా శేష జీవితం ఆ భగవంతుడి సేవకు అంకితం!” అంటూ ఆనందాశ్రువులు నిండిన కళ్ళతో భక్తిగా చక్రపొంగలిని కళ్ళకద్దుకుని నోట్లో వేసుకున్నాడు ప్రసాదరావు.
*****
 రచన: సి. హెచ్. ప్రతాప్
ఒక చిత్రకారుడు మంచి మంచి చిత్రాలను గీస్తూ ప్రజలలో మంచి పేరు ప్రతిష్టలు,  కీర్తిని సంపాదించుకున్నాడు.  కానీ అవేమీ అతనికి సంతృప్తిని ఇవ్వలేకపోయాయి.  ద్వారకలో వున్న శ్రీకృష్ణుడు నగరంలోని కవులను,  కళాకారులను పిలిచి ఘనంగా సత్కరిస్తున్నారని అతనికి తెలిసింది.  ఎలాగైనా తన ప్రతిభ శ్రీ కృష్ణుని ముందు ప్రదర్శించి శ్రీకృష్ణుడి నుండి కూడా ఆమోదం పొందాలని అతను ధృఢంగా నిర్ణయించుకున్నాడు.  ఒక శుభముహూర్తాన ఆ చిత్రకారుడు ద్వారక వెళ్ళి శ్రీ కృష్ణుడి దర్శనం చేసుకొని ఆయన యొక్క చిత్రపటాన్ని గీయాలన్న తన కోరికను వ్యక్తం చేసి,  ఆయన చిత్రాన్ని చిత్రించగలిగేలా నిశ్చలంగా ఉండ మని అభ్యర్థించాడు.  రూపురేఖలు సిద్ధం చేసి,  వారం రోజుల్లో చిత్రపటాన్ని తీసుకువస్తానని శ్రీ కృష్ణ భగవానుడు చెప్పాడు.  తాను గీయబోయే ఈ అద్భుత చిత్రపటాన్ని శ్రీకృష్ణుడు తన శయన మందిరంలో వుంచుకోవాలని కూడా కళాకారుడు కోరాడు. ఈ మాటలలో వున్న అహం శ్రీకృష్ణుని దృష్టిని దాటిపోలేదు.
చెప్పినట్లుగానే ఒక వారం తరువాత,  చిత్రకారుడు తెల్లటి గుడ్డతో కప్పబడిన పూర్తి చిత్తరువును తీసుకువచ్చాడు.  శ్రీ కృష్ణుడి సమక్షంలో అతను చిత్తరువును బయటకు తీసినప్పుడు ,  శ్రీ కృష్ణుడికి మరియు తను వేసిన చిత్రానికి మధ్య సారూప్యత లేకపోవడంతో చిత్రకారుడు స్వయంగా ఆశ్చర్యపోయాడు.  తాను రాత్రింబవళ్ళు శ్రమించి గీసిన ఈ చిత్రం శ్రీ కృష్ణుడికి తప్పక నచ్చుతుందని,  తద్వారా స్వయంగా భగవంతుని నోటి నుండి తన పట్ల ప్రశంసలు వినాలని ఎంతగానో అభిలాషించిన ఆ చిత్రకారుడు ఈ చిత్రపటంలో శ్రీ కృష్ణుడి పోలికలు లేకపోవడంతో ఖినుడయ్యాడు.  ఈసారి శ్రీ కృష్ణుడి రూపురేఖలు జాగ్రత్తగా తన మనస్సులో జ్ఞాపకం పెట్టుకొని, తదనుగుణంగా చిత్రం తిరిగి గీసి ఒక వారం రోజులలో తీసుకువస్తామని చెప్పాడు.  ఆ వారం రోజులు తిరిగి శ్రమించి ఆ చిత్రకారుడు చిత్రపటాన్ని గీసి శ్రీ కృష్ణుడికి చూపించాడు.  అయితే చిత్రంగా ఈసారి కూడా శ్రీ కృష్ణుడి అసలు రూపు రేఖలు చిత్రపటంతో సరిపోలేదు.  ఇదివరకటిలాగా తిరిగి వారం తర్వాత కొత్త చిత్రపటంతో వస్తానని ఆ చిత్రకారుడు వెళ్ళిపోయాడు.  ఈ సంఘటన ఇలా పలుమార్లు పునరావృతమయ్యింది.  శ్రీ కృష్ణుడి చిత్రపటం గీయడంలో ఆ చిత్రకారుడు పూర్తిగా విఫలమయాడు.
ఇలా చాలాసార్లు ప్రయత్నించాడు కానీ ప్రతిసారీ ఫలితం సమానంగా నిరాశపరిచింది.  పూర్తి నిరాశ మరియు నిస్పృహతో,  అతను నగరాన్ని విడిచిపెట్టి వెళ్ళిపోవాలనుకున్నాడు.  అతను ఇంకొక నగరానికి ప్రయాణం చేస్తుండగా మధ్యమార్గంలో వెళ్ళే టప్పుడు  నారద మహర్షి అతనిని కలిశాడు.  నారదుడు శ్రీకృష్ణుని బొమ్మను చిత్రించటానికి ప్రయత్నించడం అసంభవం అని చెప్పాడు.  భగవంతుడికి స్థిరమైన రూపం లేదు మరియు అతను ప్రతి క్షణంలో తన లీలా విలాసాలతో ప్రతీ క్షణం తన రూపు రేఖలను మార్చుకోగలరు.  నారదుడు  “నువ్వు ఆయనను చిత్రించాలనుకుంటే,  అలా చేయడానికి మీకు వీలు కల్పించే ఒక పద్ధతి చెబుతాను” అని సలహా ఇచ్చాడు.  నారదుడు కళాకారుడి చెవిలో ఏదో గుసగుసలాడాడు.
నారదుడు ఇచ్చిన సలహాను అనుసరించి,  చిత్రకారుడు తిరిగి వచ్చి,  తెల్లటి గుడ్డతో ఏదో కప్పి,  మళ్ళీ కృష్ణుడి వద్దకు వచ్చి,  ఈసారి చిత్తరువు భగవంతుడిని ప్రతిఫలించేలా వుంటుందని చెప్పాడు.  గుడ్డ తీసివేసినప్పుడు,  కృష్ణుడికి అద్దం మాత్రమే కనిపించింది మరియు ఈ అద్దం కృష్ణుడి యొక్క ఖచ్చితమైన ప్రతిరూపాన్ని పునరుత్పత్తి చేసింది.  కాబట్టి,  దేవుడు ఇలా ఉన్నాడా లేదా అలా అని మీరు చిత్రించినట్లయితే,  అది సరైనది కాదు.  మీరు దేవుడిని వర్ణించలేరు మరియు మీ ప్రయత్నాలు విఫల మవుతాయి.  మీ మనస్సును స్పష్టంగా మరియు శుభ్రంగా చేసుకోండి. ప్రేమ మరియు భక్తితో నింపండి.  అది మీకు భగవంతుని యొక్క నిజమైన దర్శనాన్ని కలిగిస్తుంది అన్నదే ఈ భావగర్భితమైన కధ సారాంశం. 









