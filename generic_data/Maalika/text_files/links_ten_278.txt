రచన: కప్పగంతు వెంకట రమణమూర్తి..

నవయుగ కవితా చక్రవర్తి గుఱ్ఱం జాషువా తెలుగు సాహిత్యరంగంలో ఒక విశిష్టమైన స్థానాన్ని ఆక్రమించుకున్న కవి.  తెలుగు పద్యం బలహీనపడుతున్న దశలో పద్యానికి జవజీవాలు అందించినవాడు జాషువా.  పద్యానికి పదునుపెట్టి సామాజిక ప్రయోజనం కోసం కవిత్వం రాశారాయన.  జాషువా కవిత్వం మీద ఇరవయ్యో శతాబ్దపు ఉద్యమాలు, రాజకీయ, సాంఘీక, ఆర్ధిక, సామాజిక స్థితిగతులు ప్రభావం చూపాయి అనటంలో ఏమాత్రం సందేహం లేదు.
 
గుంటూరు జిల్లా వినుకొండలో మిస్సమ్మతోటలో 1895 సెప్టెంబర్ 28న జన్మించిన గుఱ్ఱం జాషువా బాల్యం నుంచి ఎన్నో ఒడిదుడుకులను ఎదుర్కొని గొప్ప కవిగా నిలిచారు. అవమానాలను, చీత్కారాలను భరించి తెలుగు కళామతల్లికి లబ్దిప్రతిష్టలను చేకూర్చి పెట్టారు.  భావకవిత్వం క్షీణదశకు చేరి అభ్యుదయ కవిత్వం పుంజుకుంటున్న రోజుల్లో సాహిత్యరంగంలో ఎగిసిన కెరటంలా వచ్చారు.  జాషువా పదప్రయోగం  విలక్షణమైనది. తెలుగు నుడికారానికి లోకోక్తులు, మధురమైన శబ్దాలతో కూడిన సమాసాలు సంస్కృత శబ్దాలను సందర్భోచితంగా ప్రయోగించితంలో జాషువా దిట్ట.  ఆయన కవిత్వంలో రసస్పర్శ ఉంటుంది.  సాంఘీక ప్రయోజనంలేని కవిత్వం వ్యర్ధమన్నాడాయన.
” కులమతాలు గీచుకున్న గీతలజోచ్చు 
  పంజరాన గట్టు వడను నేను
  నిఖిలలోకమెట్లు నిర్ణయించిన నాకు 
  తరుగులేదు విశ్వనరుడ నేను “ అని ఆయన ప్రకటించుకున్నారు.
జాషువా దాదాపు ముప్పది కావ్యాలు, మరికొన్ని ఖండకావ్యాలు రాశాడు.  అనేక నాటకాలనూ రాశాడు.  వీరి రచనల్లో ఫిరదౌసి, స్వప్నకథ,  కాందిశీకుడు, గబ్బిలం, ముంతాజ్ మహలు వంటి కావ్యాలు జాషువాకు  తెచ్చిపెట్టారు.
 
జాషువా పద్యాలు మానవతావాదం, అభ్యుదయం, సామాజికస్పృహ, కారుణ్యం, విశ్వప్రేమను కలిగి ఉంటాయి. జాషువా తన పద్యాలలోని చివరి పంక్తిని విలక్షణంగా మలుస్తాడు. కవిగా తాను చెప్పదలచుకున్నది ఆ చివరి పంక్తిలో అత్యంత శక్తివంతంగా చెబుతాడు.  చాలా సందర్భాలలో చురకలు అంటించేవిగా ఉంటాయి.
 
జాషువాకు కవిగా గుర్తింపు తెచ్చిన మొదటి కావ్యం ‘ఫిరదౌసి’.  భారతదేశంలోని దేవాలయాలను ద్వంసంచేసి ఆలయ సంపదలను బస్తాలతో  ఒంటెలకెతించుకుని స్వదేశం చేరుకున్న గజనీ మహమ్మదు తన ఆస్థానకవి ఫిరదౌసిని వంచించటాన్ని జాషువా తన కావ్యవస్తువుగా తీసుకున్నారు.  ఒకొక్క పద్యానికి  ఒక బంగారు నాణెం ఇస్తానని చెప్పి దానికి బదులుగా వెండి నాణాలను ఇస్తే ఫిరదౌసి తిరస్కరిస్తాడు.  గజని శిరచ్చేదం విధిస్తాడు.  శిక్ష అమలుచేసేలోపే ఫిరదౌసి మరణిస్తాడు.  ఈ కావ్యంలో గజనీని ఉద్దేశిస్తూ ఫిరదౌసి ఇలా అంటాడు.
 
ఒక్కొక్క పద్దియంబునకు నోక్కక్క నెత్తురు బొట్టు మేనిలో
దక్కువగా రచించితి, వృధాశ్రమ యయ్యె గులీనుడైన రా
జిక్కరణిన్ మృషల్వలుకునే? కవితా ఋణమీయకు౦డునే
నిక్క మెఱు౦గనైతి గజనీ సులతాను మహమ్మదగ్రణీ!

 
 
స్వప్నకథ కావ్యంలో వృద్దురాలి కథ వివరిస్తూ మాతృప్రేమని స్పురింపచేశారు.  కాందిశీకుడు కావ్యంలో వివేకానందుడు, రామణర్షి, ముసలి కోమటిసెట్టిల గొప్పదనాన్ని వర్ణించి భరతఖండం నాల్గు ఖండాలకు ధర్మమార్గం చూపిందని భారతదేశ ప్రశస్తి చేశారు.

 
” అది శివాజీ వీరు డహితుని కడుపులో గత్తులాడి౦చిన కదన భూమి
  అది ప్రతాపుని వీరకదన సైంధవ హేష ప్రతిశబ్దమీనిన పర్వతంబు” 
 
గబ్బిలం కావ్యంలో దళితులకు భగవంతునికి మధ్యవర్తిగా గబ్బిలాన్ని ఎంచుకోవటం జాషువా చేసిన ఒక వినూత్న చైతన్యస్ఫూర్తి.  గబ్బిలంలోని ప్రతి పద్యం దళితుల బాధాతప్తమాయమైన జీవితాన్ని ఆవిష్కరిస్తుంది.
 
ఆలయంబున నీవు వ్రేలాడు వేళ
శివుని చెవి నీకు గొంత చేరువగనుండు 
మౌని ఖగరాజ్ఞి –  పూజారి లేనివేళ
విన్నవింపుము నాదు జీవిత చరిత్ర
 
కవి గబ్బిలంలో ‘పూజారి లేనివేళ విన్నవించవమ్మా’ అని చెబుతాడు.
 
” పామునకు బాలు చీమకు పంచదార 
  మేపుకొనుచున్న కర్మభూమిం జనించి 
  ప్రాక్తనంబైన ధర్మదేవతకు గూడ
  నులికిపడు, జబ్బు గలదు, వీడున్న చోట” అని జాషువా హైందవ సాంప్రదాయాన్ని విమర్శించాడు.  గబ్బిలంలోని ప్రతి ప్రద్యం కవి ఆవేదనను వ్యక్తపరుస్తుంది.
 
ముంతాజుమహలు కావ్యంలో జాషువా కరుణకే ప్రాధాన్యతనిచ్చారు.  ఈ కావ్యంలో ముంతాజ్ “మహీవలయ౦బను సత్రశాలలో నీ సతినై ముగించితి ప్రవాసయాత్ర” అని షాజహాన్ కు ప్రత్యక్షంగా వేదాంత బోధ చేసింది.
 
రాణి విడిచిపోయె రాజునొంటరి జేసి
రాజు విడిచిపోయె  రాజ్యరమను 
రాజ్యరమయు విడచె రాజుల బెక్కండ్ర
తాజి విడువలేదు రాజసంబు
 
అని తాజుమహలు గూర్చి అన్నాడు.
 
సాహితీ క్షేత్రంలో కృషీవలుడు కావాలనే కాంక్షతో తీవ్రంగా తపించి, శ్రమించి కవితా సుక్షేత్రంలో పసిడినే పండించారు.  ప్రాధమికోపాద్యాయునిగా జీవితం ప్రారంభించి, నాటి మూకీ చిత్రాలకు వ్యాఖాతగా ఊరూరా తిరిగి వీరేశలింగం, చిలకమర్తుల ఆశీర్వాదాలు పొంది కావ్య జగత్తులో స్థిరపడ్డారు.  ఉభయ భాషా ప్రవీణులై తెలుగు పండితునిగా, ద్వితీయ ప్రపంచ సంగ్రామ సమయంలో యుద్ధ ప్రచారకునిగా, స్వాతంత్ర్యానంతరం 1956 నుండి 1960 వరకు ఆకాశవాణి మద్రాసు కేంద్రంలో ఉద్యోగాలు నిర్వర్తించారు. జాషువా వెయ్యికిపైగా సన్మానాలు పొందారు.  కవి కోకిల, కవి విశారద, కవి దిగ్గజ, మధుర శ్రీనాథ, నవయుగ కవి చరక్వర్తి, విశ్వకవి సామ్రాట్ బిరుదులు పొందారు.  గండపెండేరం ధరించి, కనకాభిషేకాలు పొంది గజారోహణం చేసి పగటి దివిటీల పల్లకిలో ఊరేగారు.  గుంటూరు పట్టణం  స్వేచ్చా  పౌరసత్వం ఇచ్చి గౌరవించింది.  క్రీస్తు చరిత్ర కావ్యానికి కేంద్ర సాహిత్య అకాడమి అవార్డు బహూకరించింది.  ఆంధ్రప్రదేశ్ ప్రభుత్వం శాసనమండలి సభ్యులుగా కూడా నియమితులయ్యారు.  ఆంద్ర విశ్వవిద్యాలయం కళాప్రపూర్ణ బిరుదు నిచ్చింది.  దేశ ఉన్నత గౌరవం పద్మభూషణ్ లభించింది.  ఇటీవలే తెలుగు అకాడమి గుఱ్ఱం జాషువా పరిశోధనా కేంద్రాన్ని హైదరాబాదులో ఏర్పాటు చేసింది.  గుఱ్ఱం జాషువా 1971 జూలై 24న గుంటూరులో పరమపదించారు.
” రాజు మరణించె ఒక తార రాలిపోయె
కవియు మరణించె  నొక తార గగనమెక్కె
రాజు జీవించె  రాతి  విగ్రహములందు
సుకవి జీవించె  ప్రజల నాలుకల యందు “
 
 
*కప్పగంతు వెంకట రమణమూర్తి, బి2 ఎఫ్12, రామరాజా నగర్, సుచిత్రా జంక్షన్ పోస్ట్, సికింద్రాబాదు – 500 067. వీరు వాణిజ్య , న్యాయశాస్త్రాల్లో పట్టా పొందారు.  పొట్టి శ్రీరాములు తెలుగు విశ్వవిద్యాలయం నుంచి ఏం.ఏ. తెలుగు పూర్తి చేశారు.  వివిధ విశ్వవిద్యాలయాల నుంచి మేనేజ్మెంట్, ప్రజాసంబంధాలు, మానవహక్కులు, సైబర్ చట్టాలు, మేధో సంపత్తి హక్కులు, మీడియా చట్టాలపై డిప్లోమాలు పొందారు.  వీరి స్వస్థలం గుంటూరు జిల్లా తాడికొండ మండలంలోని ఉంగుటూరు గ్రామం. ప్రస్తుత నివాసం హైదరాబాదు.
 

పెళ్లిచూపుల్లో అందరిముందూ
నీ సమ్మతి తెలిపాక, వెళుతూ వెళుతూ
‘ఇక మన మనసులు రెండు కావు ఒకటే’ అనేలా
తన మెరిసే  కళ్లల్లోకి  నువు మురిపెంగా చూసినపుడు
…ఆమె మురిసిపోయింది





మంగళ వాద్యాల మధ్య
ఆమె మెడలో మూడు ముళ్లు వేశాక
మనసా వాచా కర్మణా
‘ఇక మన జీవితాలు రెండు కావు ఒకటే’ అనేలా
తన సంశయ నయనాల్లోకి నువు నమ్మకంగా చూసినపుడు
…ఆమె తృప్తిపడింది





ముత్తైదువుల కిలకిలనవ్వుల మధ్య
నీ గదిలోకి నెట్టివేయబడ్డాక
ఆమె చుబుకం పైకెత్తి
‘ఇక మన తనువులు రెండు కావు ఒకటే’ అనేలా
నువు ఆమె అరమోడ్పు కళ్లల్లోకి ఆర్తిగా చూసినపుడు
…ఆమె సిగ్గుమొగ్గయింది





నీ స్పర్శ తగిలిన చోటల్లా
సుమ సౌరభాలు పూయగా
ఆ కమ్మని గుభాలింపులో తన్మయురాలై
‘ఇక ఈ జన్మ నాది కాదు నీది’ అని
నీలో విలీనమయినపుడు
..ఆమె ధన్యురాలయింది




నీ కలలు తాను కని
నీ వ్యధలు తనవనుకుని
నీలో సగమై నీకనుగుణమై
నీ జీవానికి ప్రాణం పోసి
‘ఇక మన ఆశలు రెండు కావు ఒకటే’ అని
నిన్ను సమర్ధుడిని చేసినపుడు
…ఆమె సార్ధకురాలయింది
రచన : తన్నీరు శశి

 
మెల్లగా పారుతున్న యమునమ్మ చుట్టూ అలుముకున్న నిశ్శబ్దం…
పున్నమి వెళ్లి కొన్ని రోజులే అయినా చంద్రుని మోము చిన్న పుచ్చుకొని జాలిగా చూస్తున్నాడు…
ఎవరి చైతన్య స్ఫర్శో కావాలని గాలి మారం చేస్తూ ఆకుల చెవిలో గుస గుసలు …
అంతట అలుముకొన్న స్తబ్దత లో… హు…అని మెల్లగా  నిట్టూర్చింది  పొన్నచెట్టు కింద ఆనుకొని  కూచున్నరాధ.
నిట్టూర్పు వేడి సెగకి చుట్టూ  రాధ గుండె రగులుతూ…
“రాడేమి ఈ నల్లనయ్య …ఝాము గడిచిపోతున్నా   అలికిడి లేదేమి…
తన కోసం ఎదురు చూసే  ఈ ప్రాణాన్ని మరిచి పోయాడేమో   ..”మళ్ళా కళ్ళు చుట్టూ వెదికాయి
తనకు కావలిసినది దొరుకుతుందేమోనని…
విరహం విసుగుగా మారింది…”ఏముంది..వానిలో.. నల్లని శరీరం, వెదురు ముక్క, నెమలీక…”
ఈ పాటికే తనకోసం ఎదురు చూడాలా? లేదు..ఇక చూసేదే లేదు..ఈ రోజునుండి తానెవరో..నేను ఎవరో”
కాని  మనసు నిలవక ఎటో పరుగులు తీస్తూ…..
విరహపు వేడికి చేతిలో పూమాలలోని పూలు  రాధ మొహంలా చిన్నపోతూంటే ………
పక్కనున్న పొన్న చెట్టు కొమ్మపై వేసింది……..ఒక్క సారి చల్లటి తెమ్మెర చెట్టు నుండి …
విరహాన్ని నిమురుతూ…..చెట్టుకి కూడా కన్నయ్య గుర్తొచ్చి  పులకింతలు రేగినట్లు…..
 
అంతలోనే కోపం ఎటు పోయిందో … దిగులుగా మారిపోయింది……ఏమైంది వీడికి ఇంకా
రాడేమి…….మనసు బరువుతో ఇసుకతిన్నేపై వాలిపోయింది……సజలాలైన కళ్ళతో
చుక్కల్ని చూస్తూ వాటి ని ప్రతిబింబిస్తూ కన్నీళ్ళలో రంగుల హరివిల్లులు………
చుక్కలు కూడా చిత్రంగా చూస్తున్నాయి…..ఆమె కన్నీళ్లను …..ఎప్పుడైనా నీళ్ళలో
మీనాలని చూసాము కాని…… మీనాలలో నీళ్ళని ఇప్పుడే చూస్తున్నాము  అని…….
 
మొగలిరేకు గంధం మొత్తం వ్యాపించినట్లు …..రాధ బాధ ప్రకృతి  అంతటా వ్యాపించీ
కృష్ణా…..కృష్ణా….కృష్ణా……కృష్ణా……..రావా…..రాధమ్మ కోసం ……..నీ రాధమ్మ  కోసం….
తన మనోరధం ఈడేర్చటానికి ……..తన మనసుని మురిపించటానికి………అని వేడుకుంటున్నట్టుగా ఉంది.. యమున కూడా రాధ బాధ తగిలి వేడెక్కినట్లు చుట్టూ సెగతో నిండిపోతుంది……….కృష్ణా…..రావా….. రాధేయ రావా…
ఎప్పుడు వస్తావు నీవు అని……..అంతటా ఎదురుచూపు…..
చిన్నగా యెక్కడో…ఏమిటది?….గాలికి గంధాలు పూస్తూ  ఇసుక తిన్నలపై మత్తుగా పారాడుతూ
మురళీ గానం…ఎక్కడకు పోయిందో అలక ….లేచి ఆ వైపు పరుగులు తీసింది మనసు…

మనసు వేగాన్ని అందుకోలేక తడబాటు పడుతూంది  తనువు..
చల్లని వాడు…నల్లని వాడు…
కొంటె నవ్వుల చిన్నవాడు…..
అబ్బ…ఏమిటి వేణువులో శ్వాసను ఊదుతున్నాడా? నా ప్రాణాన్నా?
అన్నీ చేసి ఏమి ఎరగనట్లు ఆ నవ్వు చూడు…నేనే వెళ్ళాలి కాబోలు…అలకకి సమయం లేదు..
వెళ్లి వెంటనే కృష్ణుని ముంగిట వాలిపోయింది…
ఏమిటది.. భుజాలపై నుండి పాకుతూ మెల్లిగా తన లోపలి వెళ్లి హృదయాన్ని స్పృశిస్తూ
హాయిగా…….మనసులోని దిగులు…..మబ్బుకి సూర్యుడు మాయమై …..వెన్నెలగా విరిసినట్లు….
విరహం ఎక్కడకి పోయిందో……మురళీగానానికి పూరి విప్పి ఆడుతూంది రాధా హృదయం……
చల్లని చేతుల్లో మురిసి గుండెలపై  ఒదిగిపోయింది……చాలు…చాలు….చాలు…..ఈ క్షణమే తన
జీవితాన శాశ్వతం…… అరె ఎక్కడుంది తానూ….లేదు..లేదు…..రాధ వేరు ,కన్నయ్య వేరు కాదు…
అంతటా వారే ….అన్నీ వారే …….అంతటా వారే………
 
విరహం వారే…..వలపు వారే…….
వెన్నెల వారే……చీకటి వారే……..
చింత వారే……..చేతనా వారే……..
అవని వారే……ఆకాశం వారే…….
ప్రక్రుతి వారే….ప్రణయం వారే……
నృత్యం వారే…..గానం వారే……
జననం వారే….మరణం వారే……
పలుకు వారే…మౌనం వారే ……
రాదే శ్యాముడు….శ్యాముడే రాధ……
.అంతటా వారే…అంతటా వారే….
రాధే శ్యాం…రాధె శ్యాం ….రాదే శ్యాం…రాదే శ్యాం………
…….ప్రకృతి మొత్తం పరిబ్రమిస్తూ……ఒకటే మాట…..
యెప్పటి మాట…..యేడి ఆ నల్లనయ్య …అక్రూరులు వారితో వెళ్ళింది మొదలు ఇటు మొహమైనా
చూపిందేలేదు?అందరిని మరిచిపోయాడు కాబోలు….
నేను చేదయిపోయానేమో .
అష్ట భార్యల ప్రక్కన…యమునా నది దిగులుగా చూస్తుంది రాధ వైపు ..మెల్లిగా ఒదారుస్తున్నట్లుగా….
ఎన్ని పున్నములు ఇగిరిపోయాయి కిట్టయ్య లేక….దిగులుగా ఇసుక పై పడుకుంది ..
చెక్కిలిపై విరహం ముత్యాలుగా జారుతూ మనసుని చల్లబరచాలని చూస్తూంది.
దూరంగా….మినుకు మినుకు మంటూ చుక్కలు చంద్రునికి దూరమయ్యామని దిగులు పడుతూ
దూరంగా ఊరిలో మినుకు మంటూ వెలుగుతూ దీపాల వరసలు….సంబరాలు…
ఏమిటో…కృష్ణయ్య నరకాసురుడిని చంపాడట…పదహారువేల గోపికలను చెర విడిపించి
చేపట్టాడట.ఇంక వారికి కూడా నా బాధ మొదలు…యెంత కటినుడివి కన్నయ్య ..
నేను వేరనే కదా వేరు చేసావు…బాధ పొంగి యమునగా పొరలుతుంది….
 
అరె..ఏమిటిది? కళ్ళు విప్పార్చి ఆకాశం వైపు చూసింది…అమావాశ్య లో  చందమామ..ఎలా?
ఏమిటిది?నిజమా కళ్ళు నులుముకొని చూసింది…చల్లగా నవ్వుతూ కిట్టయ్య దానిలో..
కృష్ణా….నిజమేనా .ఇది నిజమేనా…..వచ్చేసావా…హృదయం ఆనందంగా గంతులు వేస్తుంది…
 
అరే! ఎక్కడివి వేనవేల దీపాలు కృష్ణయ్య నుండి రవ్వలుగా రాలుతూ….చుట్టూ నాట్యం చేస్తూ..
ఎక్కడ చూసినా దీపాలే…ఆకాశమంతటా  వెలుగుతూ దీపాలలో గోపికలే..ఆనంద నృత్యాలే…
బృందావనం….అక్కడే చుట్టూ…తిరుగుతూ ఆకాశమంతా దీపాలే ..గోపికలే….
అరె అది నేను కదా..అవును రాధే…రాధే…
అన్ని దీపాలలో రాధే..కిట్టయ్యే ….దీపాలు కిట్టయ్యలోకి వస్తూ పోతూ …
ఏమిటిది?నేనెక్కడా?అరె క్రిష్ణయ్య…మురళి ఊదుతూ…..నేనెక్కడా?
రాధ మనసు బాధతో మూలిగింది…ఎక్కడ?ఎక్కడ?….
అరె అదిగో ఆయనలోనే రాధ….దీపాలన్నీ ఆయనలోనే కలిసిపోతూ…
రాధే శ్యాం…రాధే శ్యాం….అవును తను వేరు…కన్నయ్య వేరు కాదు…..తనే నేను….నేనే తను….
విడిపోయే మాటేక్కడ?…………దీపాలు తిరుగాడుతూ హారతి పడుతూ….అదే దీపావళి…ఆత్మా పరమాత్మల..
సంగమం….రాధే శ్యాం…రాధే శ్యాం…రాధే శ్యాం……
 
 
రచన : మల్లాది వెంకట కృష్ణమూర్తి
 

ఈ సంఘటన నా  చిన్నప్పుడు 1950లో విజయవాడలో గాంధీనగర్‌లోని మా ఇంట్లో జరిగింది. మా నాన్న దక్షిణామూర్తిగారికి కోపం వస్తే అందరిలా తిడతారు. మరీ ఎక్కువ కోపం వస్తే ఆయన ప్రవర్తన విచిత్రంగా ఉండేది.
ఓసారి జమీందార్ సి.వి.రెడ్డిగారు గవర్నర్ పేటలోని వారింటి నించి తమ గుర్రపు బగ్గీలో మా ఇంటికి వచ్చారు. (ఎస్సారార్ ఆండ్ సివీఅర్ కాలేజీని, స్కూల్‌ని స్థాపించిన ధార్మికుడాయన). మా నాన్నగారు, రెడ్డిగారు ముందు గదిలో కూర్చుని మాట్లాడుకుంటున్నారు. ఆ సమయంలో మా ఇంటి ముందు ఓ బిచ్చగాడు నిలబడి ‘అమ్మా! బిచ్చం వేయండి’ అని అరిచాడు. వాడు రెండు మూడు సార్లు అరిచినా వంట గదిలో పనిలో ఉన్న మా అమ్మకి అవి వినపడలేదు. మా నాన్నగారు ఆ బిచ్చగాడ్ని వెళ్ళమని చెప్పాడు. ఐనా వాడు వెళ్ళకుండా పదే పదే బిచ్చం వేయమని అరవసాగాడు. మా నాన్నగారికి కోపం వచ్చి వాడ్ని వెళ్లమని గట్టిగా చెప్పాడు. ఐనా వాదు అది పట్టించుకోకుండా అరుస్తూనే ఉన్నాడు. మా నాన్నగారి కోపం తీవ్ర రూపం ధరించింది. వెంటనే అలాంటి సందర్భాలలో ఆయన రియాక్ట్ అయ్యే విధంగా  చేసేవారికి విభ్రాంతి, తర్వాత తలుచుకుంటే నవ్వు వచ్చేలా ప్రవర్తించారు.
వాడి దగ్గరకు వెళ్లి మర్యాదగా చెప్పాడు.
“బాబూ! ఇంతసేపు నీ అరుపులు విని నీ మీద కోప్పడ్డందుకు క్షమించండి. లోపలికి రండి..”
వాడికి అది వింతగా తోచినా బిచ్చం వేస్తారని లోపలికి వచ్చాడు.
“రెడ్డిగారూ, మీరు లేవండి” మా నాన్నగారు ఆ పెద్దమనిషిని కోరారు.
ఆయన ఏమిటో అనుకుని లేవగానే మా నాన్న ఆ బిచ్చగాడ్ని ఆ కుర్చీలో కూర్చోమన్నారు. వాడు బిత్తరపోతూ చూస్తుంటే చెయ్యి పట్టుకొని కుర్చీలో కూర్చోబెట్టి చెప్పారు.
“మా ఆవిడ లోపల వంటపనిలో  ఉంది. అరవకుండా కూర్చో. ఆవిడ ఎప్పుడు బిచ్చం వేస్తే అప్పుడు వెళ్దువుగాని. ఈయన విజయవాడలోని కోటీశ్వరుడు, జమీందార్ రెడ్డిగారు. ఈయనతో మాట్లాడుతుండబట్టి నేను నీకు బిచ్చం తేలేకపోయాను క్షమించు. నీకు బిచ్చం వేసేదాక మేమిద్దరం నుంచునే మాట్లాడుకుంటాం.”
ఆ బిచ్చగాడు ఠక్కున లేచి బయటకు వెళ్తుంటే,
“అయ్యో! లేస్తారే కూర్చోండి. వెళ్తారే? బిచ్చం ముట్టాక వెళ్ళండి” అని మర్యాద చేసారు.
వాడు మా సందులో ఇంకే ఇంటి దగ్గరా ఆగకుండా వెళ్ళిపోయాడు. అంతే కాదు మళ్లీ మా ఇంటి ముందు నిలబడి ఎన్నడూ అరవలేదు.
 
******************************************************
 
1987 ఆగస్టులో మా నాన్నగారు మల్లాది దక్షిణామూర్తిగారు మరణించారు. నేనూ, మా చెల్లెల్లి భర్త ముట్నూరి గోపాలకృష్ణమూర్తి స్మశానానికి ఏర్పాట్లు చూడడానికి వెళ్ళాం. సమీపంలో కట్టెలవాడితో కట్టెలు కావాలని చెప్పాం. నేను బేరం ఆడితే అతను ఇలా చెప్పాడు.
“ఇప్పటికి ఈ రేటుకి తీసుకోండి. మరోసారి తగ్గిస్తాను.”
వెంటనే మా బావగారు కోపంగా అరిచారు.
“మరోసారి తగ్గింపుకి మళ్లీ మేం రావాలా?
ఇప్పటికీ ఈ జోక్ మా బావగారు చెప్తుంటారు..
రచన: డా.తాడేపల్లి పతంజలి

పల్లవి
హిమగిరి తనయే  హేమలతే అంబ
ఈశ్వరి శ్రీ లలితే మామవ
 
అనుపల్లవి
రమా వాణి సంసేవిత సకలే
రాజరాజేశ్వరి రామ సహోదరీ
చరణం
పాశాంకుశేషు దండ కరే అంబ
పరాత్పరే నిజభక్త పరే
ఆశాంబరే హరి కేశ విలాసే
ఆనంద రూపే అమృత ప్రతాపే
పదార్థం
హిమగిరి తనయే                    =        హిమవంతుని పుత్రికవైన తల్లీ!
హేమలతే                                      =        బంగారపు తీగెవంటి ఆకృతికలదానా!
అంబ                                          =        ఓ జననీ!
ఈశ్వరి                               =        సకలమునకు అధినేత్రీ!
శ్రీ లలితే                              =        శ్రీ లలితా!
మామవ(మాం +అవ)              =        నన్నురక్షించు!
రమా                                          =        లక్ష్మి
వాణి                                           =        సరస్వతి మొదలగు దేవతలచేత
సకలే                                 =        కళలతో కూడి
సంసేవిత                                       =        పూజలందుకొనెడి దానా!
రాజరాజేశ్వరి                         =        సర్వాధిష్ఠాన  దేవతా!
రామ సహోదరీ                      =        విష్ణు మూర్తి సోదరియైన నారాయణీ!
కరే                                             =        చేతులయందు
పాశ                                           =        తాడు(బంధము)
అంకుశ                               =        అంకుశము(ఏనుగు కుంభస్థలమునందు
పొడిచెడి  ఆయుధము)
దండ                                           =        ఉపాయము, దుడ్డుకర్ర కల దానా!
అంబ                                          =        సమస్త చరాచర సృష్టికి తల్లివి
పరాత్పరే                                      =        శ్రేష్ఠులకందఱికి శ్రేష్ఠు రాలివి
నిజభక్త పరే                                    =        నమ్ముకొన్న భక్తులను కాపాడు తల్లివి
ఆశాంబరే                                      =        దిక్కులు వస్త్రముగా కల దానివి(సర్వ
వ్యాపిత అని భావం)
హరి కేశ విలాసే            =        హరికేశ అను నామ ముద్ర కలిగిన
ముత్తయ్య భాగవతార్ కీర్తనల్లో  విలాసంగా కదలాడు అక్షర దీప్తివి
ఆనంద రూపే                        =        ఆనందమే రూపముగా కల దానివి
అమృత ప్రతాపే                      =        అందమైన తేజస్సు కల దానివి
అయిన నువ్వు
మామవ(మాం +అవ)              =        నన్నురక్షించు
విశేషాలు
కవి పరిచయం
 
త్యాగరాజు తరువాత అత్యంత ముఖ్యమైన స్వరకర్తల్లో ఒకరు ముత్తయ్య భాగవతార్ . (15-11-1877 నుండి 30-06-1945 )సంస్కృతం, కన్నడ, తెలుగు మరియు తమిళ భాషల్లో ప్రముఖ విద్వాంసులైన ముత్తయ్య భాగవతార్ తమిళనాడులోని హరికేశనెల్లూర్ లో జన్మించారు. ఆయన కలం పేరు “హరికేశా” (జన్మ స్థలమే కలంపేరు).
సంగీత కల్ప ద్రుమ ఆని తమిళంలో ఒక సంగీత శాస్త్రాన్ని రచించారు.ముఖారి రాగం ఆయనకు చాలా ఇష్టమైనది.
చాముండి అమ్మవారి మీద ఆయన  రాసిన  103 కీర్తనలు చాలా ప్రసిద్ధమైనవి. అందులో ఈ హిమగిరి తనయే  కీర్తన ఒకటి.ఈ కీర్తనలో అమ్మవారిని నుతించిన కవి సంబోధనలు సార్థకమైనవి. ఎంతో అంతరార్థాన్ని కలిగినవి. వాటిలో కొన్నింటిని విశ్లేషించటానికి ప్రయత్నిస్తాను.
 
హిమగిరి తనయే
.               తాపాన్ని పోగొడుతుంది కనుక  మంచును హిమమన్నారు. “అమ్మ కూడా మన తాపత్రయాలను పోగొడుతుంది’ అని సూచించటానికి కవి ఇక్కడ హిమగిరి అనే శబ్దాన్ని వాడాడు. (తాపత్రయాలు మూడు 1.ఆధ్యాత్మికము (శరీరానికి కలిగే బాధలు)2.ఆధి భౌతికము(భార్యాపుత్రులు మొదలైన  వారికి కలిగే బాధల వల్ల బాధ పడటం )3. ఆధిదైవికం(లోకంలో కలిగే భూకంపాలు, అతివృష్టి, సమ్మెలు మొదలైన వాటివల్ల కలిగే దుఃఖం))
రామ సహోదరీ
ఇక్కడ రామ శబ్దానికి విష్ణు మూర్తి అని అర్థం చెప్పుకోవాలి. విష్ణు మూర్తి సోదరిగా దేవి పురాణ ప్రసిద్ధ. అందుకే విష్ణువు నారాయణుడయితే ఆమె నారాయణిగా పేరు పొందింది.లలిత సహస్ర నామాల్లో కూడా ఈ రామ సహోదరి వృత్తాంతం మనకు కనబడుతుంది (ఓం పద్మనాభ సహోదర్యై నమః)
ఫాశాంకుశేషు దండ కరే
ప్రతి మానవునికి ఎనిమిది రకాల పాశాలు ఉంటాయని పెద్దలు చెబుతారు. (పాశ చతుష్టయం , పాశ పంచకం  అని కూడా ఉన్నాయి) అవి వరుసగా  1.భార్య(భర్త) 2.పిల్లలు 3. సంపద 4.పశువులు 5.వాహనం 6.భూమి 7. ఇల్లు 8. స్నేహితుడు (స్నేహితురాలు) ఈ పాశాలను కల్పించేది, నశింపచేసేది తానేనని చెప్పటానికి అమ్మ పాశాన్ని ధరిస్తుంది.
ఆంకుశము దుర్మార్గాన్ని శిక్షించగల అమ్మ పరాక్రమానికి చిహ్నం.
నాలుగు ఉపాయములలో ఒ కటి   దండం.; (  ఇది మూడు రకాలు 1.వధించుట, 2.ధనము హరించుట, 3.పీడించుట ) తనను ఆశ్రయించే భక్తులకు వారి వారి కర్మానుసారముగా ప్రాప్తించే  దండ బాధలను  తొలగించే సమర్థురాలను తానని చెప్పటానికి అమ్మ దండాన్ని(=దుడ్డు కర్రని ) ధరిస్తుంది.
అమృత ప్రతాపే
అమృత తేజస్సు అమ్మది. అందుకే ముత్తయ్య భాగవతార్ అమ్మని అమృత ప్రతాపే  అన్నాడు. ఇక్కడ ప్రతాపమనే పదానికి  తేజస్సు అను అర్థమే బాగుంటుంది. అమృత  తేజస్సు  కల్గిన అమ్మను భక్తితో దర్శిస్తే   అమృతత్వం తప్పకుండా సిద్ధిస్తుంది.  మానవుని చివరి గమ్యం  అమృతత్వం. (మృత్యోర్మా అమృతత్వం గమయ) అందుకే , మన తుట్టతుది గమ్యాన్ని నిర్దేశిస్తూ ముత్తయ భాగవతార్ కూడా అమృత ప్రతాపే అని కీర్తన చివర్లో రాసాడు.
ఆనందరూపి యైన అమ్మ నామాన్ని, రూపాన్ని స్మరిస్తుంటే ఆనందం తప్పకుండా కలుగుతుంది. కుండలినీ వర్తినియైన రాజ రాజేశ్వరి  తన విషయంలో అనందించే భక్తులకు అమృతత్వం తప్పకుండా కలుగ చేస్తుందనే విషయాన్ని తన కీర్తన ద్వారా భంగ్యంతరం గా తెలియ చేసిన ముత్తయ్య భాగవతార్ ధన్యుడు. స్వస్తి.                                    ***
 
రచన : లలిత.జి.
 
“సాయంత్రం పూట పిల్లలు ఆడుకుంటున్నారు. అందరిలోకీ పెద్ద పిల్ల అందరికంటే చిన్న అమ్మాయి కళ్ళు మూసి ఆమె చేతికి ఒక బెత్తం ఇచ్చి చుట్టూ ఉన్న వారిని ఒక్కొక్కరినే చూపిస్తూ, “వీరీ వీరీ గుమ్మడి పండూ వీరీ పేరేమి?” అని అడుగుతోంది. ఆ అమ్మాయి పేర్లు సరిగ్గా చెప్పలేకపోతోంది. వాళ్ళు పారిపోయి దాక్కుంటున్నారు.  అందరూ వెళ్ళి దాక్కున్నాక కళ్ళు మూసిన అమ్మాయి “దాగుడు మూతా, దండా కోర్, పిల్లీ వచ్చే ఎలకా చోర్, ఎక్కడి దొంగలు అక్కడే, గప్ చిప్ సాంబార్ బుడ్డీ!” అని పాట ముగించి చిన్న అమ్మాయిని దొంగలని పట్టుకోవడానికి వదిలేసింది. ఆ చిన్న పిల్ల మరీ కష్టపడుతోందనుకున్నప్పుడు తెలిసీ తెలియకుండా పెద్దమ్మాయి సాయం చేసి మొత్తానికి దొంగలందరూ పట్టుబడేలా చేసింది. ఆ సరికి దీపాలు వెలిగించే సమయం అయ్యింది. అందరికీ ఇళ్ళనుంచీ పిలుపులొచ్చాయి. పిల్లలందరూ ఇళ్ళకు పరిగెత్తారు. స్నానాలు చేసి శుభ్రమైన బట్టలు తొడుక్కుని భోజనాలు చేశారు. ఆరుబయట వేసి ఉన్న మంచాల మీద ఎక్కి పడుకున్నారు. చుక్కల్ని లెక్కపెట్టుకుంటూ, చంద్రుడ్ని గమనిస్తూ, మబ్బుల వెంబడి ప్రయాణం చేస్తూ, అమ్మలూ, మామ్మలూ, అమ్మమ్మలూ, చెప్పే కథలు వింటూ నిద్రల్లోకి జారుకున్నారు. ”
 
పలకరింపు కోసం వచ్చిన పక్కింటి బామ్మ గారు పిల్లలకి తన చిన్ననాటి ముచ్చట్లు కథగా చెప్తోంది.  అది విని సుమ మనసులో “Hide and seek కి వచ్చిన తిప్పలు కావూ ఇవి? ఒక అమ్మాయి ఇంకో అమ్మాయి కళ్ళు ముయ్యడం ఎందుకో. ఎంచక్కా నెంబర్లు లెక్కపెట్టుకుంటూ ఎవరికి వారే కళ్ళు మూసుకుని ఒక నెంబరు దగ్గిర ఆగి వెతికితే పోయేదానికి. పిల్లలు పెరిగే కొద్దీ వాళు నేర్చుకునే నెంబర్లు పెరిగి లెక్కపెట్టే సంఖ్యా పెరుగుతుంది. చదువుకి చదువూ, ఆటకి ఆటా. ఈ బామ్మ గారి మాట విని రేప్పొద్దున నుంచీ నన్ను వాళ్ళ కళ్ళు మూసి పేరు చెప్పించమంటారు కాబోలు. ఇప్పుడు నాకింకో కొత్త పని. అసలు అమెరికాలో ఉంటూ కూడా ఇదెక్కడి గోలో. తెలుగు వాళ్ళమని తెలిస్తే చాలు తలుపు కొట్టి లోపలికి వచ్చేస్తారు.” అని తెగ బాధ పడిపోసాగింది.  ఎలాగైతేనేం, ఆ కబురూ ఈ కబురూ చెప్పి  వాళ్ళ కోడలు ఆఫీసునుంచి వచ్చే సమయానికి పక్కింటి బామ్మ గారు బయటకి కదిలింది.
 
“ఆమె కోడలిదే అదృష్టం. ఇంకా పిల్లా జెల్లా కూడా లేరు. ఇంటి పనంతా ఈ ముసలావిడ చేస్తే ఆమె పనికెళ్ళి వస్తుంది. రోజూ సాయంత్రం షాపింగులు. ఇల్లు అందంగా డెకరేట్ చేసుకుంటుందంటే చేసుకోదూ మరి!” అని మనసులోనే విసుక్కుంది సుమ. తన అత్తగారు వచ్చినప్పుడు వంటింట్లోకి ఆమె అడుగు పెడితే ఆమెకి ఎక్కడ అధికారం వస్తుందోనని తనే అన్ని పనులూ చేసుకుంటూ  ఆమె తనకి అస్సలు సాయం చెయ్యదని వాపోవడం గుర్తుకు రాలేదు. ఆ సమయంలో. అమ్మ వచ్చినప్పుడేమో ఆమెకి బోరు కొడుతుందని ఆ పనీ ఈ పనీ చెప్తూ తను ఆఫీసు పని ఇంకో గంట ఎక్కువ చేసుకోవడమూ గుర్తుకు రాలేదు.
 
పొరిగింటావిడ ఇంకొకామె ఈ సమయంలో గుర్తుకు వచ్చింది. ఆమెకి తెలుగంటే ఇష్టమట. తెలుగులో బలే బ్లాగులు వ్రాస్తుందట. ఆమె వ్రాసే విషయాలని మెచ్చుకుంటూ వ్యాఖ్యలు కూడా వస్తాయట. పిల్లల కోసమని పని మానేసి ఇంట్లో కూర్చుంటొంది. కాలక్షేపం కోసమని కొత్తగా ఇది మొదలు పెట్టింది. సుమ వాళ్ళాయనేమో అంతర్జాలంలో ఏదో వెతుకుతూ ఆమె వ్రాసినదేదొ పట్టుకుని చదివి మెచ్చుకున్నాడు. అంతే, ఆమె మీద సుమకి కసి పెరిగిపోయింది. పైసా వచ్చే పని కాదు. ఆ వ్రాసేదేదో బిజినెస్ గురించో, డబ్బులు సంపాదించేలా హిట్లు సంపాదించడానికో ఐనా ప్రయోజనం. ఊరికే వ్రాసి మెచ్చుకుంటే వచ్చేదేముంది?” మరి తను ఒక మెచ్చుకోలు మాట ఆమె గురించి వినగానే ఇంత సతమతమైపోతోంది ఎందుకనో అని ఆలోచన రాలేదు సుమకు.
 
“పైగా అమెకి స్త్రీవాదులతో స్నేహాలొకటి!” మరి తన భర్త చేసే ఇంటి పనులు, తనూ ఇంటి భారం మోస్తున్నాను అనిపించాలని ఉద్యోగం వదలకపోవడమూ, సంపాదించకుండా తిని కూర్చుంటోందని తోడికోడలిని గురించి తక్కువగా అనుకోవడమూ గుర్తు రాలేదు అప్పుడు.
 
ఈ విధంగా తనకు గుర్తొచ్చిన వారిలో తనే అందరికంటే బాధ్యతగా, తెలివిగా, మంచిగా తన జీవన శైలిని సాగిస్తున్నానీ, తన కంటే ఇంకెవ్వరూ ఎక్కువ కష్టపడట్లేదనీ తెలుసుకుని తృప్తిగా నిట్టుర్చింది. ఇక పనులలో పడి పిల్లలు నేర్చుకున్న కొత్త ఆట గురించి మర్చిపోయింది. పనులన్నీ ముగించుకుని పక్క మీద చేరి నడుము వాల్చింది. అంతట్లోనే ఆమెకి సన్నగా ఎవరో ఆడుకుంటున్న అలికిడి వినిపించింది. మెట్లు దిగి కిందకి వచ్చి చూస్తే పెరట్లో దాగుడు మూతలు ఆడుతున్నారు ఎవరో.
 
ఈ ఆటలో ఏదో తేడా ఉంది. కళ్ళు మూసుకుని కూర్చున్న అమ్మాయి పేరు చెప్పాక, కళ్ళ పై చేతులు ఉంచిన ఆమె, ఆమె చూపించిన వారిని దూషించి పొమ్మంటున్నది. ఆ ఆట ఇలా సాగింది.
“వీరీ వీరీ గుమ్మడి పండూ, వీరీ పేరేమి?”
“స్త్రీవాది”
“స్త్రీవాదులంటే నాకసహ్యం! వాళ్ళకి మగవాళ్ళని పీడించడం, పురుషులు దయతలిచి ఇచ్చిన స్వేచ్ఛను దుర్వినియోగం చెయ్యడమే తెలుసును! పారిపో!”
“వీరీ వీరీ గుమ్మడి పండూ, వీరీ పేరేమి?”
“బ్లాగరి”
“బ్లాగరులంటే నాకసహ్యం! ఇంట్లో ఉన్న సమస్యలన్నీ అంతర్జాలంలో పెడతారు. చదివే వారు సానుభూతి చూపిస్తుంటే సరదా పడతారు. బ్లాగుల్లో సలహాలిస్తూ కుటుంబాన్ని పాడుచేసుకుంటుంటారు. పారిపో!”
“వీరీ వీరీ గుమ్మడి పండూ, వీరీ పేరేమి?”
“గృహిణి”
“గృహిణులంటే నాకసహ్యం. ఇంట్లో పని చెయ్యకుండా తేరగా మొగుడు తెచ్చిన సొమ్ము తింటూ ఉండడం మాత్రమే తెలుసు వీరికి. పారిపో!”
“వీరీ వీరీ గుమ్మడి పండూ, వీరీ పేరేమి?”
“ఉద్యోగం చేసే ఇల్లాలిని”
“ఉద్యోగమూ, ఇల్లూ రెండూ వెలగబెడ్తున్నావంటే నమ్మమంటావు. ఉద్యోగం పేరుతో ఇల్లు వదిలి బయట బలాదూర్ తిరిగి వస్తావు. ఇంటికొచ్చాక అలసిపోయానంటూ ఇంటి పనులకి ఎగనామం పెడతావు. పారిపో!”
“వీరీ వీరీ గుమ్మడి పండూ, వీరీ పేరేమి?”
“తల్లి”
“తల్లివట మహా చెప్పొచ్చావు. తల్లివైతే పిల్లలని పట్టించుకోకుండా బ్లాగరి, స్త్రీవాది స్నేహితులతో కూర్చుని సమయం వృథా చేసుకుంటావా? పారిపో!”
“వీరీ వీరీ గుమ్మడి పండూ, వీరీ పేరేమి?”
“నేనూ ఒక మనిషిని”
“మనిషివైతే నా లాగా కష్టపడి పని చేస్తావు. ఇంటి పనులూ బయట పనులూ అన్నీ సమర్థవంతంగా నెరవేరుస్తావు. ఒక్క తప్పు చెయ్యవు. పొరపాటు చేసే వాళ్ళు మనుషులు ఎలా అతారు? పారిపో!”
“దాగుడు మూత, దండాకోర్! పిల్లీ వచ్చే ఎలకా చోర్! ఎక్కడి దొంగలు అక్కడే! గప్ చుప్ సాంబార్ బుడ్డీ!”
అక్కడ ఉన్న వారంతా పారిపోయి ఎవరిళ్ళకు వారు వెళ్ళిపోయారు. కళ్ళు మూసిన అమ్మాయి చేతులు తీసింది. విచిత్రం ఇద్దరు అమ్మాయిలూ ఒక్కరే. ఆ ఇద్దరూ తనే!
అలారం మోగితే హఠాత్తుగా మెళుకువ వచ్చి లేచి కూర్చుంది సుమ. అప్పటిదాకా తను చూసింది కల అని తెలిసి ఊపిరి తీసుకుంది.
కల గురించి ఆలోచించే తీరిక ఆమెకి ఎక్కడ ఉందీ. తన నిత్య కార్యక్రమాల్లో పడి కల వచ్చిన విషయమే మర్చిపోయింది. తన చుట్టూ ఉన్న వారి గురించి తను తీర్పులిచ్చుకుంటూ మానసికంగా అందరినీ దూరం చేసుకుంటున్న విషయం లీలగానైనా ఆమెకి అర్థం కాకపోయింది.
 
గమనిక: ‘సుమ’ పాత్ర చిత్రీకరణ ఒక రకం మనస్తత్వానికి ఓ మాత్రం వెలుగు చూపించే చిరు ప్రయత్నం మాత్రమే. ఆ ‘గుమ్మడి కాయల్లోనూ’ అన్నీ ప్రశస్తమైనవే అని కాదు. ఇటువంటి మనస్తత్వాన్ని తక్కువ చేసి చూపించడమూ కాదు. రచనకి ఒక వస్తువు, వ్యక్తీకరణకు ఒక సాధనం, పాఠకులకు ఒక కాలక్షేపం ప్రస్తుత కథనం ఆశించే ప్రయోజనాలు.
 
 
రచన : లంకా గిరిధర్

 
ఈ లఘువ్యాసము పండితజనరంజకము కానేరదు. తెలుగు కావ్యపఠన ప్రారంభించి అవగాహన జ్ఞానసముపార్జనలో తొలిమెట్టు మెట్టి  ప్రాచీనకృతులలో మాధుర్యాన్ని చవిచూడడం నేర్వబూనిన విద్యార్థి కలమునుండి  అట్టి జ్ఞానార్థులకోసం వెలువడిన వ్యాసముగానే పరిగణించ వలెనని ప్రార్థన.
అందుకు మనుచరిత్రలోని కావ్యారంభ పద్యమును ఎన్నుకోవడంలో వింతలేదు. మన ప్రాచీన కవులు కావ్యాది పద్యాలను శుభసూచకములుగా ఆగామివస్తుసూచకములుగా వ్రాసేవారు. అంటే కృతినిర్మించిన వారికి కృతిని స్వీకరించిన వారికి శుభము కలిగేవిధంగా శాస్త్రసమ్మతమైన పంథాలో మొదటి పద్యము రచించబడేది.  మున్ముందు పాఠకులు చవిచూడబోయే ముఖ్యమైన రసమేదో తెలియజేసే విధముగానూ ఉండేది. రసవిషయపరిచయంతో పాటు కథలోని గూడార్థాన్ని నిక్షిప్తము చేసుకన్న పద్యాలూ ఉన్నాయి ఇవి కవిప్రతిభకు తార్కాణాలు. ఇవి సాధించిన పిదప పద్యాన్ని మరింత చమత్కారపూరితం చేయగలగడం గొప్పకవులకే సాధ్యం. ఇవన్నీ పెద్దన మనుచరిత్ర కృత్యాది పద్యములో సాధింపబడ్డవి.
మొదటి పద్యము శ్రీకారముతో కూర్పబడినట్లైతే సకల శుభములొసగు నని ఛందోశాస్త్రము చెపుతోంది. అమృతాక్షరాలు, ఘోషాక్షరాలు, విషాక్షరాలు మున్నగునవి గమనించి అవి ఏయేస్థానాలలో నిలుపవచ్చునో  ఎచ్చట నిలుపరాదో కూడా తెలియజేస్తోంది. ఉదాహరణగా శ్రీకారము ఉండనే ఉంది. మఱొకటి తకారము. తకారాన్ని కృత్యాది పద్యములో ఆఱవస్థానంలో నిలిపితే అది శాపనార్థమవుతుంది. ఇలాంటి తప్పటడుగులు ఛందోశాస్త్రమును అవపోసన పట్టిన కవులు వేయరు.
అక్షరాలకే కాకుండా గణాలకి కూడ లక్షణాలు చెప్పబడ్డాయి. శివుని మూడు కన్నుల నుండి పుట్టిన మూడు గురువుల కలయికైన ఆదిగణము మగణమును పద్యాదిలో నిలిపితే అగణితశుభములు నెలకూడునని ఛందోశాస్త్రము చెపుతోంది.  మగణానికి ఉన్న లక్షణాలు ఏమిటంటే
౧.మగణము పురుషగణము
౨.మగణారంభ పద్యము వలన కృతికర్తకు ఆయురారోగ్యైశ్వర్యములు సిధ్ధిస్తాయి.
౩.మగణముతో మగణము కలిసివస్తే కృతిభర్తకు సకలవిజయాలు, సగణముతో కలిసివస్తే కీర్తిప్రతిష్టలు, జగణముతో కలిసివస్తే శత్రువిజయములు కలుగుతాయి.
 
అంటే శార్దూరవిక్రీడితముతో కావ్యాన్ని ప్రారంభిస్తే కవికీ కావ్యకన్యను చేపట్టిన ప్రభువుకీ శుభదాయకమే. పెద్దన మనుచరిత్రను ఆరంభించినది శార్దూలముతోనే.

పద్యము.
శ్రీవక్షోజ కురంగనాభ మెదపైఁ జెన్నొంద విశ్వంభరా 
దేవిన్ తత్కమలాసమీపమునఁ ప్రీతిన్ నిల్పినాఁడో యనం
గా వందారు సనందనాది నిజభక్తశ్రేణికిన్ దోఁచురా
జీవాక్షుండు కృతార్థుఁజేయు శుభదృష్టిన్ గృష్ణరాయాధిపున్
 
స్థులంగా భావము.
శ్రీదేవి వాడిన కస్తూరి శ్రీమన్నారాయణుని వక్షస్థలమున లేపితమై అందముగా కనిపిస్తున్నది.ఆ కస్తూరిని చూచి సనందనాది భక్తులు నారాయణుడు గుండెలపై లక్ష్మీదేవితోపాటు భూదేవిని నిలిపికొన్నాడని భ్రమపడినారు. అట్టి భ్రమకలిగించిన భగవంతుడు కృష్ణదేవరాయునికి విజయములు చేకూర్చును.
పద్యము శుభసూచకమని ప్రత్యేకంగా చెప్పవలసిన అవసరము లేదు.
ఆగామివిషయార్థసూచకమేమిటో అని తఱచి చూస్తే తెలియవచ్చేది భ్రమ. ఇదివఱకే విశ్లేషకులు ఈ భ్రాంతిపై పలువిషయాలు తెలియజెప్పారు.కావ్యాది భాగములో వరూధిని ప్రవరుని చూచి మోహించి మాయాగంధర్వుడే ప్రవరుడని భ్రమపడి సంభోగించి స్వరోచిని కన్నది.స్వరోచిలో బ్రాహ్మణతేజస్సు కీ భ్రమయే కారణభూతము.ఇదియే స్వారోచిషుడు మనువై భువినేలడానికి కావలసిన లక్షణములను జనియింపజేసినది.
ఇదియే కాకుండా మఱొక విషయమూ ఉన్నది.ఈ కావ్యము పైకి శృంగార కావ్యమువలె కనిపించిననూ కేవలము శృంగారకావ్యమే అనుకుంటే అది భ్రమయే. స్వరోచి వైరాగ్యప్రవృత్తి,  స్వారోచిషమనువు యొక్క క్షాత్రధర్మపాలనము కూడ చివఱి మూడు అధ్యాయములలో చెప్పబడినవి. పెద్దన శృంగార వైరాగ్యములలో కడపడి ప్రవృత్తికే విజయమును సూచించినాడని విమర్శకుల అభిప్రాయము.
 
పెద్దన ఊహించి ఉండని పరిణామమొకటి కావ్యవ్యవహారిక నామములో తటస్థించింది. అది మనువు యొక్క చరిత్ర అని భ్రమము కలిగించే పేరు కావ్యానికి సార్థకమవడం.
ఇక పద్యాన్ని సూక్షమంగా చూస్తే తెలిసేది చమత్కారము. ఇమిడి ఉన్న భావసాంద్రతని విడగొడితే కనబడేవాటిల్లో మొదటిది రాసలీల. అందునే లక్ష్మీదేవి వక్షములయందున్న కస్తూరి విష్ణువు గుండెలపై లేపితమైనది. రెండవది అమాయకత్వము. మూడవది దానిచే జనించిన భ్రాంతి.
బ్రహ్మమానసపుత్రులైన సనకుడు, సనందుడు, సనత్కుమారుడు, సనత్సుజాతుడు బ్రహ్మచారులు. శృంగారములో వారికి ఆసక్తి గాని అనురక్తి గానీ లేవు,  తెలియనిదనమే ఉంది. శరీరాంలకారము వారికి విభూతిలేపనమే. పరిమళపు వస్తువంటే గంధము తప్పు వేఱొండు వారికి తెలిసియుండదు. కురంగనాభమును శృంగారాలంకార వస్తువు గుర్తించకపోవడం వారి ప్రవృత్తికి సహజమే.  కురంగము అంటే జింక, కురంగనాభము అంటే జింకబొడ్డునుండి వచ్చినది. అదే ప్రపంచానికి వేలాది సంవత్సరాలుగా తెలిసిన సహజపరిమళపదార్థము. చూడడానికి అది నల్లని బంకమట్టిని పోలి ఉంటుంది. దానిని చూచి వారు భూదేవి యొక్క ఆకారమని భ్రమపడడంలో వింతలేదు. మఱొక విషయము కూడా ఉన్నది. పెద్దన పదాలు ఆచితూచి వాడడంలో నేర్పరి. బ్రహ్మ పద్మనాభుని పుత్రుడు, సనందనాదులు బ్రహ్మమానసపుత్రులు – అంటే, వారు విష్ణుమూర్తికి నిజంగా నిజభక్తులే. ఇటువంటి చమత్కారాన్ని పద్యంలో పొందుపఱచిన పెద్దన గొప్పతనము ఎంత పొగడినా తక్కువే.
 
వెతికిన కొలదీ కావ్యశిల్పవిశేషాలు మనుచరిత్ర పద్యాలలో ఎన్నో వెల్లడి అవుతాయి. అందుకే కృష్ణరాయలు పెద్దనను అతుల పురాణ ఆగమ ఇతిహాసకథార్థస్మృతియుత ఆంధ్రకవితాపితామహు డని పేర్కొన్నది.
రచన : లీల  మంత్రి
నేను “అ౦ద౦గా” లేనని తెలుసు
నా “అక్షరాలు” “ఆణిముత్యాల్లా” అ౦దమైనవి
కావని యి౦కా బాగా తెలుసు- అయినా
నా “భావాలు” మాత్ర౦ “అ౦ద౦”గా ఉ౦టాయని
నేన౦దరిలో చెప్పగలను.-
నేను “కోయిల”లా పాడలేనని తెలుసు- కాని
ఇ౦కా “కాకి” లా అరవనని కూడ తెలుసు- అ౦దుకే
పదిమ౦దిలో “గొ౦తెత్తి కమ్మగా” పాడగలనని
నే”న౦దరిలో” చెప్పగలను
జన్మలన్నిటిలో ఈ “మానవ జన్మ” ఎ౦తో “ఉత్కృష్త”
మైనదని తెలుసు- అ౦దుకే
“మనీషిగ” జీవి౦చలేకపోయినా
ఒక “మ౦చి మనిషి”గా- “మనసున్న మనిషి” గా
జీవిస్తానని నేన౦దరితో చెప్పగలను
->>><<<-
రచన : ఉమా పోచంపల్లి
 
ప్రభ౦జన౦ ఇది వినపడలేదా?
ముడుచుకుని కూర్చు౦టే ము౦చేస్తు౦ది
దావానలమిది కానగలేవా?
అజ్ఞానాన్ని దహిస్తు౦ది
బడబానిలమిది కనపడలేదా?
ఓనమాలు నేర్చుకో ఒడ్డెక్కుతావు
అ౦తర్జాల౦ అ౦తా జల్లి౦చి,
అట్టడుగున
ఉన్న ఆణిముత్యాలను
అ౦దరికీ ప౦చే
తెలుగు వెలుగు అదే చూడు
చీకట్లు భీతిల్లే వెల్లువ
వస్తున్నది పల్లె పల్లెకీ
వాడవాడకీ
ఎవడురా వాడు
తేటతెలుగునే గతి౦చి౦దనుకున్నాడూ?
గతమె౦తొ ఘనకీర్తి గల వాడు
రానున్న వెలుగులకు
నెలవు వీడు
జై జై జై కొట్టరా!
వీడు తెలుగువాడు!
ఆ౦ధ్రభూమి కన్నవాడు!
భాషామతల్లి దీవెనలు కలవాడు!
 
రచన: అప్పారావు, ఖాదర్ ఖాన్ (సురేఖాన్)
 
పాత్రలు: డాక్టరు, పేషేంట్
 
ముక్కుతూ మూలుగుతూ రోగేశ్వర్రావు డా. ధన్వంతరి హాస్పిటల్లోకి ప్రవేశిస్తాడు.
ధన్వంతరి : రావయ్యా! రోగేశ్వర్రావు! బాగున్నావా!!
రోగేశ్వర్రావు: హు! బాగుంటే  మీ దగ్గరకెందుకు వస్తానండి! వళ్ళంతా భరించలేని నొప్పులు. ఈ చూపుడూ వేలుతో తలమీద, చేతిమీద, కాలిమీద, పొట్టమీద, నడుం మీద ఎక్కడ నొక్కినా భరించలేణి నొప్పి, ఇంతకన్నా చావే నయమనిపిస్తున్నది.
ధన్వంతరి : నా దగ్గర కొచ్చారుగా అ అవిషయం నాకొదిలేయండి. నే చూసుకుంటాగా! ఏదీ ముందు మీ వేలును చూడనివ్వండీ. (అంటూ వెలును నొక్కి చూస్తాడు)
రోగేశ్వర్రావు: అయ్య నాయనోయ్! చచ్చాన్రోయ్!
ధన్వంతరి : అంత తొందరే! నే వైద్యం మొదలెట్టందే!!
రోగేశ్వర్రావు: అయితే ఇప్పుడు నా వేలికి కూడా నొప్పి పాకిందన్నమాట. నేనేం చేయన్రోయ్!
ధన్వంతరి : నీ మొహం మండా! నన్ను చెప్పనియ్యవయ్యా… నీ ఒంటికి జబ్బెమీ లేదు. జబ్బల్లా ఈ వేలికే.. వేలు బెణికింది. అందువల్లే ఈ వేలుతో ఎక్కడ నొక్కినా నొప్పెడుతున్నది. సరే ఇంతకీ నీ చెవినొప్పెలా వుంది? మాత్రలిచ్చా వేసుకున్నావా?
రోగేశ్వర్రావు: మీరు చెప్పినట్టే మాత్రలు మూడు, మూడు పూట్లా వేసుకున్నాను. ఐనా నొప్పి తగ్గకపోగా మరింత పెరిగింది.
ధన్వంతరి : ఆ మాత్రలతో నొప్పి తగ్గలేదా! ఏదీ చెవి చూడనివ్వు, (చెవిని చూస్తూ) ఇదేమిటి చెవిలో ఏవిటో వున్నాయి. అదే ఇవి నేనిచ్చిన మాత్రలే. చెవిలోకి ఎలా వచ్చాయి?
రోగేశ్వర్రావు: అదేమిటి? చెవిలోకి ఎలా వచ్చాయ్ అని అడుగుతున్నారు? మీరేకదా చెవినొప్పికి మాత్రలు వేసుకోమని ఇచ్చారు. మూడుపూటలా మీరు చెప్పినట్టే చెవిలో వేసుకున్నాను.
ధన్వంతరి : ఆఁ ఏమిటి? నీ మొహం మండా! చెవిలో వేసుకున్నావా?. నోట్లో వేసుకోవాలయ్యా మహానుభావా.
రోగేశ్వర్రావు: పోదురూ. భలేవారే! ఆ మధ్య నోటిపుళ్ళతో మీ దగ్గరికి వస్తే మాత్రలిచ్చి వేసుకోమన్నారు. వేసుకోగానే తగ్గింది. మరిప్పుడు చెవిపోటంటే చెవిలో వేసుకోక నోట్లో ఎలా వేసుకుంటానండి. నేనంత తెలివితక్కువ దద్దమ్మననుకుంటున్నారా!
ధన్వంతరి : నువ్వెక్కడ దొరికావయ్యా మహానుభావా? సరే నొప్పి తగ్గడానికి ఇంజక్షన్ చేస్తాను. (ఇంజక్షను చేయడానికి రెడీ అవుతుంటాడు)
రోగేశ్వర్రావు: డాక్టరుగారు.. మీ దగ్గర ఇంజక్షన్ చేయించుకోడం ఇదే మొదటిసారి. నొప్పిలేకుండా చేస్తారుగా..
ధన్వంతరి : భలేవాడివే! నేను పాతికేళ్ల నుండి ప్రాక్టీసు చేస్తున్నా తెలుసా! (గర్వంగా కాలరెగరేస్తాడు)
రోగేశ్వర్రావు: అయ్యబాబోయ్! ఏవిటి? ఇంజక్షన్ చేయడం పాతికేళ్లనుండి ప్రాక్టీస్ చేస్తున్నారంటే  మీకింకా ఇంజక్షన్ చేయటం బాగా రాదన్నమాట. బాబూ మాత్రలే ఇవ్వండి. డాక్టరుగారూ. పత్యమేమైనా వుందా? వంకాయ, టమాటా తినొచ్చా?
ధన్వంతరి : బ్రహ్మాండంగా తినొచ్చు.
రోగేశ్వర్రావు: తోటకూర, పాలకూర, మెంతికూర.
ధన్వంతరి : తినొచ్చయ్యా!
రోగేశ్వర్రావు: బెండకాయ, దొండకాయ, దోసకాయ.
ధన్వంతరి : (విసుగ్గా) అబ్బా. అన్నీ తినొచ్చు.
రోగేశ్వర్రావు: కోప్పడకండి. బలానికి జీడిపప్పు, బాదంపప్పు.
ధన్వంతరి : చంపుతున్నావ్ కదయ్యా! నా బుర్ర, గన్నేరుపప్పు తప్ప అన్నీ తినొచ్చయ్యా! చూశావా ఎంతమంది పేషెంట్లు నాకోసం ఎదురు చూస్తున్నారో (సీట్లలోని జనాలను చూపిస్తూ)
రోగేశ్వర్రావు: ఊరుకోండి. ఎవరైనా నవ్విపోతారు. వాళ్ళు మీ పేషెంట్లు కాదండి. నేను హాస్పిటల్‌కు వస్తూ  నాకు తోడుగా తెచ్చుకున్న నా ఫ్రెండ్స్. వస్తా.. (బయటకు వెడుతూ తిరిగి వచ్చి) డాక్టరుగారూ..
ధన్వంతరి : అబ్బా! మళ్లీ ఏమొచ్చింది?
రోగేశ్వర్రావు: ఇంతకీ ఈ మాత్రలు టీతో వేసుకోమంటారా? కాఫీతో వేసుకోమంటారా?
ధన్వంతరి : (తల పట్టుకుంటూ) సారాతో తప్ప దేనితోనైనా వేసుకోవయ్యా! నీలాంటి పేషెంట్లుంటే నా పేరును ధనవంతరిగా కాకుండా రోగవంతరిగా మార్చుకోవడం ఖాయం.
రోగేశ్వర్రావు: డాక్టరుగారు పాపం మీకు బాగా తలనొప్పి వచ్చినట్లు అగుపిస్తున్నారు. ఓ మాత్ర వేసుకుని టీయో కాఫీయో త్రాగండి.
ధన్వంతరి : ఆగాగు. ఫీజు ఏది? క్రితం కీళ్ల నొప్పులకు వైద్యానికి ఫీజు కోసం నువ్విచ్చిన చెక్కు బ్యాంకు నుంచి తిరిగొచ్చింది.
రోగేశ్వర్రావు: దాందేముందండి. మీరు వైద్యం చేసిన కీళ్ల నొప్పి కూడా తిరిగొచ్చిందిగా. వస్తా…
 
??????????????????????????
 
