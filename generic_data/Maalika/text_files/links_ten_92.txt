రచన: మన్యం రమేష్ కుమార్

సంగీతం క్లాసు పూర్తయ్యాక బైటికొచ్చి ఆ దారి వెంట నడవసాగారు సుదీప్తి, నీరజ. ఆ సందు చివరికి వెళితే మెయిన్ రోడ్ వస్తుంది. అక్కడి వరకూ వెళ్లి అక్కడ ఆటో ఎక్కి ఇద్దరూ ఉమెన్స్ హాస్టల్ కి వెళతారు.
“నీ వల్ల సంగీతం నేర్చుకోవాలన్న నా కల కొంతవరకైనా నేరవేర్చుకోగలుగుతున్నానే..” అంది నీరజ.
సుదీప్తి నవ్వి “అది నీ కల మాత్రమే కాదు. నాది కూడా..” అంది.
సుదీప్తి, నీరజ ఇద్దరూ ఓ కంపెనీ లో ఉద్యోగం చేస్తున్నారు. ఇద్దరికీ ఇంకా వివాహం కాలేదు. ఒకే ఉమెన్స్ హాస్టల్ లో వుండే వాళ్ళిద్దరికీ ఒక కామన్ ఇంట్రెస్టు వుంది. అదే మ్యూజిక్. ఇద్దరూ సంగీతం గురించీ, పాటల గురించీ గంటల తరబడి మాట్లాడుకునేవారు. ఓ రోజు సుదీప్తి సంగీతం నేర్చుకుంటే బాగుంటుందన్న అభిప్రాయం వెలిబుచ్చడమే కాక అందుకు తగ్గట్టుగా సాయంత్రం సమయంలో సంగీతం నేర్పే ఓ సెంటర్ ను వెతికి పట్టుకుని నీరజకు కూడా చెప్పింది. ఇద్దరూ ఉత్సాహంగా అక్కడ జాయినయ్యారు. తమ ఆఫీస్ అవర్స్ అయ్యాక అక్కడికి వెళ్లి సంగీతం నేర్చుకోవడం ప్రారంభించారు.
అంతా బానే వున్నా ఆ సంగీతం నేర్పే సెంటర్ టౌన్ కి కాస్త దూరంలో వుండటం.. అక్కణ్నుంచి తాముండే వైపు రావడానికి బస్సులు లేకపోవడం లాంటి చిన్న ఇబ్బందులు వున్నాయి. అయితే వాళ్ళిద్దరికీ సంగీతం మీద వుండే ఇష్టం ఆ ఇబ్బందుల్ని అధిగమించేలా చేసింది.
ఆరోజు సుదీప్తి సంగీతం క్లాసు నుంచి హాస్టల్ కు వెళ్ళడానికి ఆటో కోసం చూస్తోంది. ఆఫీస్ లో లేటవడం మూలంగా నీరజ ఆరోజు క్లాసుకు రాలేదు.
శీతాకాలపు సాయంత్రం కావడంతో చలిగాలి తన ప్రతాపం చూపించడం మొదలైంది. ఆటో ఒకటి సుదీప్తి ముందు ఆగింది. లోపలికి చూసింది. డ్రైవర్ ఆ రూట్ లో అప్పుడప్పుడూ వచ్చేవాడే కావడంతో సందేహించకుండా ఎక్కింది. లోపల ఇద్దరు మగవాళ్ళతో పాటు ఇంకొకామె వుంది. ఆమెకు యాబై ఏళ్ళు దాటి వుంటాయి. చేతిలో చిన్న గుడ్డ సంచితో వున్న కేరేజు వుంది. బహుశా భవన నిర్మాణ కూలీ అయ్యుండొచ్చు అనుకుంది సుదీప్తి. ఆమె తర్వాతి స్టాప్ లో దిగాల్సి వున్నట్టుంది. ఆ స్టాప్ రాగానే డ్రైవర్ ఆమెకు గుర్తు చేశాడు. కానీ “ఇక్కడ దిగను బాబూ.. ఈరోజు
మా సెల్లెలింటికి వత్తానని సెప్పాను.. ఆ సంగతి మర్సిపోయాను. అక్కడికెళ్ళాలి. గాంధీ బొమ్మ కాడ దిగుతాను..” అంది. ఆ స్టాప్ లోనే సుదీప్తి కూడా దిగాల్సివుంది. ఆటో అక్కడకు రాగానే ఆడవాళ్ళిద్దరూ దిగిపోయారు.
మర్నాడు నీరజ కూడా సంగీతం క్లాసుకు వచ్చింది. సాయంత్రం క్లాసు పూర్తయ్యాక ఇద్దరూ ఆటో కోసం నిలబడ్డారు. ఆటో వచ్చింది. సుదీప్తి లోపలకు చూసింది. అదే డ్రైవర్..! తరచుగా అదే రూట్లో కనిపించే
ఆ డ్రైవర్ మొహం నీరజ కు కూడా పరిచయమైనదే..! ఇద్దరూ ఎక్కాక ఆటో బైల్దేరింది. ఆటోలో వీళ్ళిద్దరూ కాక మరో ఇద్దరు మగవాళ్ళు వున్నారు. ఒకడు డ్రైవర్ పక్క కూర్చుంటే మరొకడు వెనక సీట్లోనే వున్నాడు.
ఆటో ప్రయాణిస్తుండగా సుదీప్తి సెల్ లో ఏవో మెసేజులు చేస్తూండటం గమనించింది నీరజ.
అప్పటికే చీకటి పడింది. ఆటో వేగంగా వెళ్తోంది. కొంతదూరం వెళ్ళాక కుడివైపుకి తిరిగింది. “ఇదేమిటి..? ఇటు వెళ్తోంది..?” సుదీప్తిని అడిగింది నీరజ.
“ఇటు వెళ్లి ఆయన్ని దింపేసి మళ్ళీ అటుపక్క నుంచి మొయిన్ రోడ్ లోకి వచ్చేద్దాం మేడమ్..” ఆటో నడుపుతున్నవాడు చెప్పాడు.
సుదీప్తి ఏమీ మాట్లాడలేదు. ఆటో వేగంగా ప్రయాణించి కొంత దూరం వెళ్ళాక మళ్ళీ కుడివైపుకి తిరిగింది.
ఆ ఏరియాలో జనావాసాలు లేవు. కొత్తగా లేఅవుట్లు వేస్తున్నారు. ఆటో స్పీడుగా ఇంకా ముందుకు పోతూనే వుంది.
“ఎటు వెళ్తున్నాం మనం..” అయోమయంగా కాస్త ఆందోళనగా అడిగింది నీరజ. ఆటో డ్రైవర్ సమాధానం ఇవ్వలేదు. ఆటో లోపల లైట్ ఏమీ లేకపోవడంతో మసక చీకటి ఆవరించింది.
“మన మీద ఎటాక్ జరగబోతోంది.. నువ్వు ధైర్యంగా వుండు.. ఇది తీసుకో..” ఆమె చెవిలో అతి నెమ్మదిగా గుసగుసలాడి పక్కవాడు గమనించకుండా ఆమె చేతిలో ఏదో వస్తువు పెట్టింది సుదీప్తి.
నీరజకు కొన్ని క్షణాల పాటు ఏమీ అర్థం కాలేదు. భయంతో బిగుసుకు పోయింది. చేతిలో వస్తువు వంక చూసింది. అదేదో స్ప్రే లాగా వుంది. ఆమె బుర్రలో లైటు వెలిగింది. అయినా లోపల భయం మాత్రం విపరీతంగా పెరిగిపోయింది.
సుదీప్తి ఒక్కసారిగా “ఆపండి.. ఎటువెళ్తున్నాం మనం..” అంటూ గట్టిగా అరిచింది. నీరజ కూడా అప్రయత్నంగానే “హెల్ప్.. హెల్ప్..” అంటూ అరవడం మొదలుపెట్టింది. ఆటో ఓ పక్కగా వెళ్లి ఆగింది. వాళ్ళు దిగగానే డ్రైవర్, ముందు సీట్లో వున్నవాడు ఇద్దరూ కలిసి వీళ్ళ మీదకి రాబోయారు. సుదీప్తి వేగంగా రియాక్టయింది.. తన చేతిలో వున్న పెప్పర్ స్ప్రే ని వాళ్ళిద్దరి కళ్ళల్లోకి వెంటవెంటనే స్ప్రే చేసింది. ఈలోపు జరిగింది గమనిస్తున్న నీరజ కూడా తేరుకుని మరోవ్యక్తి కళ్ళలోకి స్ప్రే కొట్టింది. అయితే ఆ చర్య కొద్దిగా ఆలస్యం కావడం వల్ల.. భయంతో ఆమె చెయ్యి వణకడం వల్ల ఆ వ్యక్తి పక్కకు తప్పుకున్నాడు. డ్రైవర్, మరో వ్యక్తి కళ్ళమంటలతో అరుస్తూ వుంటే మూడో వ్యక్తి ఇద్దరు ఆడవాళ్ళ మీద దాడికి దిగాడు. నీరజ ను పక్కకు లాగి సుదీప్తి తను వాడికి ఎదురెళ్ళి అతడి కడుపులో బలంగా కిక్ ఇచ్చింది. ఆమె అలా దాడి చేస్తుందని ఊహించని ఆ మనిషి తూలి వెనక్కి పడ్డాడు. వెంటనే లేచి సుదీప్తిని జుట్టు పట్టుకుని విసురుగా లాగి మొహం మీద గుద్దబోయాడు. సుదీప్తి చాకచక్యంగా తప్పించుకొని అతడిని వెనకనుంచి కాలితో బలంగా తన్నింది. నీరజ జరుగుతున్నదాన్ని జీర్ణించుకోలేనట్టు బిత్తర పోయి చూస్తోంది. ఈలోపు కళ్ళ మంటలతో అయోమయానికి గురైన ఇద్దరూ తేరుకొని నీరజ ను పట్టుకున్నారు. నీరజ భయంతో కొయ్యబారిపోయింది. ఆమెకి ఈరోజుతో ఇంక తమ పని ఆఖరు అన్న భావం వచ్చేసింది. మిగిలిన మనిషి సుదీప్తిని ఒడిసి పట్టుకోవడానికి ముందుకొచ్చాడు.. ఈలోపు నీరజ ను పట్టుకున్న వాళ్ళలో కూడా ఒకడు సుదీప్తి దగ్గరకు వచ్చాడు. ఇద్దరూ కలిసి సుదీప్తిని పట్టుకున్నారు. ఆమె గింజుకుంటూ విడిపించుకోవడానికి ప్రయత్నించసాగింది. నీరజ ఇంక ఆశలు వదిలేసింది. సరిగ్గా అప్పుడు వచ్చింది పోలీస్ జీప్. వెంటనే బిలబిలమంటూ ఐదుగురు పోలీసులు దిగారు. ఎస్సై రివాల్వర్ ఎక్కుపెట్టాడు. మిగిలిన వాళ్ళు దుండగులు ముగ్గురినీ అదుపులోకి తీసుకున్నారు. సరిగ్గా ఆ సమయంలోనే పోలీసులు ఎలా వచ్చారన్నది దుండగులకే కాదు.. నీరజ కు కూడా అర్థం కాలేదు.
* * * * *
పోలీస్ స్టేషన్ లో ఫార్మాలిటీస్ పూర్తయ్యాక సుదీప్తి, నీరజ ఇద్దరూ రూమ్ కి చేరుకున్నారు. నీరజ మనసులో వున్న ఎన్నో అనుమానాలకు సుదీప్తి సమాధానం ఇచ్చింది.. “నిన్న నేను అదే ఆటోలో ప్రయాణం చేశాను.
డ్రైవర్ కాకుండా ఆ మరో ఇద్దరు నిన్న కూడా వున్నారు. నాకు మొదట అనుమానం రాలేదు. కానీ ముందు స్టాప్ లో దిగాల్సిన ఆమె నా స్టాప్ వరకూ వచ్చింది. సరిగ్గా అప్పుడే డ్రైవర్ వాళ్లకి ఏదో సూచన ఇస్తున్నట్టు ‘ఇప్పుడు కాదు..’ అన్నట్టు చూపుడు వేలు ఆడిస్తూ సైగ చెయ్యడం నా కంటబడింది. వెనక వున్నవాడు కూడా డ్రైవర్ వంకే చూస్తూ చిన్నగా తలూపినట్టు అనిపించింది. అప్పుడొచ్చింది అనుమానం..! అంటే బహుశా వాళ్ళేదో ప్లాన్ చేసుకున్నారు. ఎలాగూ ముందు స్టాప్ లో దిగిపోతుంది కదా అని ఆమెను ఎక్కించుకుని వుంటారు. ఆమె నా స్టాప్ వరకూ వస్తుందని వాళ్ళు ఊహించలేదు. దాంతో వాళ్ళ ప్లాన్ మిస్సయ్యింది. నువ్వు నిన్న రాకపోవడం కూడా ఒక కారణం కావచ్చు.. అసలు మనిద్దర్నీ వాళ్ళు టార్గెట్ చేసి వుంటారు. ఇద్దరం రోజూ ఈ టైమ్ వస్తూండడం అనేది వాళ్ళు ఎడ్వాంటేజ్ గా తీసుకున్నారు. ఈ రోడ్లో పెద్ద ట్రాఫిక్ వుండదు.. పైగా దారి మళ్ళించి అటువైపు వెళ్తే ఊరి బైటకు వెళ్ళిపోతాం కాబట్టి కిడ్నాప్ లేదా అత్యాచారం సులువుగా కుదురుతుంది అనుకుని ప్లాన్ చేసి వుంటారు. నేను ఆ విషయాన్ని ఊహించి వూరుకోలేదు.. పోలీస్ స్టేషన్ కు వెళ్లి మొత్తం వివరించాను.
ఎస్సై గారు నేను చెప్పిందంతా శ్రద్ధగా విన్నారు. వాళ్ళు ఎటాక్ చెయ్యడానికి నిశ్చయించుకున్నారు అనే విషయం నువ్వు ఖచ్చితంగా చెప్పగలవా..? అని అడిగారు. నిజంగా వాళ్ళు అలా చెయ్యడానికి నిశ్చయించుకున్నారా..? లేదా..? అనేది నేను కూడా నిశ్చయంగా చెప్పలేను. ఎందుకంటే వాళ్ళ సైగల్ని బట్టి నాకలా అన్పించింది. పైగా వాళ్ళను పట్టుకున్నా ఏ కేస్ మీద వాళ్ళను అరెస్ట్ చెయ్యాలా అన్నది ప్రశ్న. అప్పుడు ఎస్సై గారే ఒక మంచి సూచన చెప్పారు. ‘అదే ఆటో మళ్ళీ మీరు ఎక్కడం జరిగితే వెంటనే మాకు ఇన్ఫార్మ్ చెయ్యండి. మీ సెల్ ఫోన్ సిగ్నల్ ఆధారంగా మేము మిమ్మల్ని ట్రేస్ చేసి వెంటనే మీ దగ్గరకు వస్తాం. వీలయితే గూగుల్ మేప్స్ లో లొకేషన్ కూడా పోస్ట్ చెయ్యండి. అప్పుడు మీ దగ్గరకు రావడం, మిమ్మల్ని ఫాలో చెయ్యడం మాకు మరింత సులువవుతుంది. మీకు ఎప్పటికప్పుడు మెసేజ్ కూడా ఇస్తాం. ఏమీ జరగక పొతే మా దారిన మేము వెళ్ళిపోతాం. ఎలాంటి అనూహ్యమైన సంఘటన ఎదురైనా మేము వెంటనే వాళ్ళని ఎటాక్ చేసి పట్టుకుంటాం. నిజంగా మీరు ధైర్యం చేస్తే ఇది సాధ్యమౌతుంది.. అయితే మీరు మాకు సమాచారం ఇచ్చినా మేము రావడానికి కనీసం కొన్ని నిముషాల సమయం పడుతుంది. ఈలోపు మీరు ధైర్యంగా వుండడం.. విపత్కర పరిస్థితి ని ఎదుర్కోవడానికి సిద్ధంగా వుండడం.. అవసరం. ఇదంతా మీరు చెయ్యగలమనుకుంటే చెప్పండి.. కొన్ని సూచనలు ఇస్తాను.. లేదా ఎందుకీ రిస్కు అనుకుంటే ఆ ఆటో లేదా ఆ డ్రైవర్ కనిపిస్తే అందులో వెళ్ళకుండా వుండండి.. మీరు చెప్పిన వివరాల ప్రకారం మేము ఆ డ్రైవర్ పట్టుకుని రొటీన్ ఎంక్వయిరీ చెయ్యగలం కానీ అంతకు మించి ఏమీ చెయ్యడానికి వుండదు.. ఎందుకంటే మీ ఊహ నిజమో కాదో మనకు తెలీదు కాబట్టి..!’ అన్నారు. నేను మళ్ళీ అదే ఆటోలో వెళ్తే.. వాళ్ళు నిజంగానే మనల్ని టార్గెట్ చేస్తే రిస్కు తీసుకునైనా సరే వాళ్ళని పట్టిస్తానని చెప్పాను. అప్పుడు పెప్పర్ స్ప్రే గురించీ మరికొన్ని రక్షణ విధానాల గురించీ ఆయన వివరించారు. ఆయన సెల్ నెంబర్ కూడా ఇచ్చారు.
మొత్తానికి నేను ఊహించింది నిజం కావడం.. పోలీసులకు ఇన్ఫార్మ్ చెయ్యడం.. అంతా విజయవంతంగా జరిగింది. కాకపోతే నువ్వు ఆ వ్యక్తి కళ్ళల్లోకి స్ప్రే కొట్టడం లో కొంచెం తేడా రావడం వల్ల మనం కొంచెం రిస్కును ఎదుర్కోవలసి వచ్చింది. నేను హైస్కూల్ టైములో కరాటే నేర్చుకుని వుండడం కూడా పనికొచ్చింది.. మొత్తానికి పోలీసులు వచ్చేలోపు దుండగులను ఏదో రకంగా నిలువరించగలిగాం. పోలీసులకు వాళ్ళని పట్టించగలిగాం.
ఈ ప్లాన్ విషయమంతా ముందే చెప్తే నువ్వు బెదిరిపోతావని చెప్పలేదు.. అంతే.. అదీ జరిగిన కథ..” వివరించింది సుదీప్తి.
నీరజ ఇదంతా విని నిజంగానే ఆశ్చర్యపోయింది. సుదీప్తి ధైర్యానికి ఎంతగానో మెచ్చుకుంది.
రెండు రోజుల తర్వాత ప్రెస్ మీట్ ఏర్పాటు చేసిన పోలీసులు సుదీప్తిని, నీరజను కూడా ఆహ్వానించారు. విలేకర్లకు ఎస్సై గారు విషయం చెబుతూ.. “నేను చెప్పిన పథకానికి ఒప్పుకుని ధైర్యంగా దుండగుల్ని పట్టించిన సుదీప్తి మహిళలకు ఆదర్శంగా నిలిచింది. ఇదంతా నావల్ల కాదు అంటే మేము చెయ్యగలిగింది ఏమీ లేదు. అసలు ఇటువంటి సంఘటన ఎదురైతే స్టేషన్ కు వచ్చి చెప్పి మా దృష్టికి తీసుకువచ్చేవారు చాలా తక్కువ. ఆ రూట్లో రావడం మానేయడమో లేక అలాంటి ఆటోలకు దూరంగా వుండడమో చేస్తారు. కానీ సుదీప్తి ఆ విధంగా చెయ్యకుండా విషయం మాకు చెప్పి మాతో సహకరించి ధైర్యం, సమయస్ఫూర్తి చూపించి వాళ్ళని పట్టించింది. నిజానికి ఆ రూట్లో రోజూ వస్తున్న వీళ్ళని చూసి దుండగులు ఒక పథకం వేసుకున్నారు. కానీ అక్కడ అమలు జరిగింది మాత్రం వాళ్ళ ఎత్తుకు పై ఎత్తుగా మేము వేసిన పథకం..! ఈ విషయంలో ఎంతో ధైర్య సాహసాలు ప్రదర్శించి దుండగుల్ని పట్టించిన సుదీప్తిని అభినందిస్తూ పోలీస్ డిపార్ట్ మెంట్ తరపున మీ అందరి ఎదుట చిరుసత్కారాన్ని అందజేస్తున్నాము..” అంటూ ఆమెకు బొకే అందజేసి ఒక చెక్ ను కవర్లో పెట్టి అందించారు.
తర్వాత సుదీప్తి మాట్లాడింది.. “ముందురోజు వాళ్ళ ప్రవర్తనను బట్టి నేను ఊహించింది నిజమే అయ్యింది. అయితే ఇదంతా ఎస్సై గారికి చెప్పినప్పుడు ఆయన నా మాటల్ని కొట్టిపారేయకుండా మళ్ళీ వాళ్ళు ఎదురైతే ఏం చెయ్యాలో.. వాళ్ళని ఎలా పట్టించవచ్చో ఒక మంచి పథకం చెప్పి వాళ్ళ ఆట కట్టించడానికి నాకు మార్గం చూపించారు. అలాంటప్పుడు నేను భయపడితే వాళ్ళు చట్టం చేతి నుంచి తప్పించుకుంటారు. మాకు కాకపోయినా మరెవరికైనా వాళ్ళనుంచి ప్రమాదం ఎదురుకావచ్చు.. అదే నేను ధైర్యం చేసి వాళ్ళని పట్టిస్తే ప్రమాదకరమైన ఆ దోషుల బారినుంచి మరెవరికీ ఇటువంటి అపాయం జరగకుండా కాపాడినట్టవుతుంది.. అందుకే నేను ఈ పథకానికి ఒప్పుకున్నాను.. ఎస్సై గారు మిగిలిన సిబ్బంది సహకారంతో విజయవంతంగా వాళ్ళని పట్టించాను..” అని చెప్పింది. ఆమె మాట్లాడడం పూర్తి కాగానే అక్కడ ఉన్నవారందరూ చప్పట్లు కొడుతూ తమ అభినందనలను ఆమెకు తెలియజేశారు.
@@@ ———- @@@@@ ———- @@@
రచన: శ్రీ శేషకల్యాణి గుండమరాజు – USA

సాయంత్రంవేళ రైల్వేస్టేషన్ జనంతో కిటకిటలాడుతోంది. రైళ్లు ఎక్కేందుకు వేచి ఉన్న వాళ్ళు కొందరైతే అప్పుడే రైలు దిగి సామాన్లతో స్టేషన్ బయటకు వెళ్లేవారు కొందరు.
ఆ రద్దీలో తన సూట్ కేసు పై కూర్చుని కొంచెం తాపీగా ఆ రోజు వార్తాపత్రిక తిరగేస్తున్నాడు రాఘవ. వార్తాపత్రికలో ప్రస్ఫుటంగా ప్రచురించిన వార్త ఒకటి రాఘవ దృష్టిని ఆకర్షించింది. అది ఒక యువతి కనబరచిన ధైర్యసాహసాలకు సంబంధించినది. ఊరి పొలిమేరల్లో ఎవరో ఆకతాయిలు ఆ యువతిని ఒంటరిని చేసి ఏడిపించబోతూ ఉంటే ఆ యువతి వారందరినీ చిత్తు చేసి పారిపోవడం అక్కడి సీసీ కెమెరాలో చిక్కింది. అయితే ఆ కెమెరా సంఘటనా స్థలానికి చాలా దూరంగా ఉండటంతో ఆ యువతి ఎవరనేది మాత్రం తెలియలేదు. కానీ ఆమె చూపిన తెగువ సంచలన వార్త అయ్యి చిన్నా-పెద్దా ప్రముఖులందరికీ చర్చనీయాంశమయ్యింది.
‘ఎవరో ఈ యువతి!’, అని రాఘవ అనుకుంటూ ఉండగా తను ఎక్కబోయే రైలు బయలుదేరటానికి సిద్ధంగా ఉందని ప్రకటన వినబడింది. వార్తాపత్రిక మడిచి చంకలో పెట్టుకుని, సూట్ కేసు పట్టుకుని, తన బోగినెంబర్ చూసుకుని, రైలు ఎక్కాడు రాఘవ. అప్పటిదాకా రాఘవ ఎన్నో రైలు ప్రయాణాలు చేశాడు కానీ ఆ రోజుది తనకు చాలా ప్రత్యేకం. ఎందుకంటే తను ఆ మర్నాడు రాష్ట్ర రాజధాని నగరంలో జరగబోయే స్వాతంత్ర దినోత్సవ వేడుకలలో తన మొట్టమొదటి ప్రసంగం ఇచ్చేందుకు వెడుతున్నాడు.
రాఘవను ఐ.ఏ.ఎస్. ఆఫీసర్ గా చూడాలన్నది రాఘవ తల్లి సీతమ్మ కోరిక. రాఘవ ఆ కోరికను కొద్ది నెలల క్రితం తీర్చడమేకాక తను ఎంతగానో కలలుగన్న ఉద్యోగం సంపాదించగలిగాడు. ఉద్యోగంలో చేరిన కొద్ది రోజులలోనే రాఘవ మంచి పేరు తెచ్చుకున్నాడు. తన పనిని మెచ్చుకుంటూ తన పై అధికారులు తనను స్వాతంత్ర దినోత్సవ వేడుకలలో ప్రసంగించమని ఆహ్వానించారు. రాఘవ ఉండే ప్రాంతం నుండీ రాజధాని నగరం చేరుకోవడానికి విమానం టిక్కెట్లు కూడా పంపుతామన్నారు. సహజంగా ఆడంబరాలంటే గిట్టని రాఘవ సాధారణ ప్రయాణీకుడిలా రైల్లో వస్తానని చెప్పాడు. రాఘవ ప్రయాణం వెనుక ఉన్న కథ ఇది!
రైలు బయలుదేరింది. స్టేషన్ వదిలి ఊరి పొలిమేరల వైపుకు తన వేగాన్ని పెంచుతూ వెడుతోంది రైలు. రైలు చేస్తున్న లయబద్ధమైన చప్పుడును, కిటికీలోంచి తనకు ఆగి ఆగి తగులుతున్న చల్లటి గాలిని మనస్ఫూర్తిగా ఆస్వాదించగలుగుతున్నాడు రాఘవ. అందుక్కారణం అతను జీవితంలో అనుకున్నది సాధించడం కావచ్చు.
‘ఈ ప్రయాణంలో నాకు ఒక మంచి నేస్తం దొరికితే బాగుండు’, అని అనుకుంటూ తన ఎదురు సీట్ వైపు చూశాడు రాఘవ. అక్కడ ఎవరో ముసలవ్వ రైలు కిటికీకి దగ్గరగా కూర్చుని అస్తమిస్తున్న సూర్యుడివైపు చూస్తోంది. చలి వల్లనో ఏమో మందంగా ఉన్న ఒక రగ్గుతో తన ఒంటిని పూర్తిగా కప్పేసుకుని ఉంది. మసకగా ఉన్న వెలుగులో కేవలం ఆ అవ్వ కళ్ళు, గాలికి ఎగురుతున్న ఆమె తెల్లటి ముంగురులు మాత్రమే కనబడుతున్నాయి రాఘవకు.
రైల్లో అందరూ పడుకోవడానికి ఇంకా చాలా సమయం ఉండటంతో, “ఏం అవ్వా! ఎక్కడిదాకా ప్రయాణం?”, అని ఆ అవ్వతో కాలక్షేపానికి మాట కలుపుదామని అడిగాడు రాఘవ. అవ్వ ఏమీ మాట్లాడలేదు.
“ఏ ఊరు వెడుతున్నావవ్వా?”, మళ్ళీ అడిగాడు రాఘవ.
“నేనేఊరెడితే నీకెందుకు బాబూ?”, కాస్త కటువుగా కసిరినట్టు అంది అవ్వ.
“అంత కోపమెందుకులే అవ్వా..! ఊరికే అడిగా. చెప్పాలని లేకపోతే పర్లేదులే”, అన్నాడు రాఘవ.
కొద్దిసేపు గడిచిన తర్వాత అందరూ ఫలహారాలు తినడం మొదలుపెట్టారు. రాఘవ కూడా తన వెంట తెచ్చుకున్న పూరి, కూరతో పాటూ తింటూ, ‘ఆహా! మా అమ్మ చేతి పూరి అద్భుతం!’, అని అనుకుంటూ అవ్వ వంక చూశాడు. అవ్వ ఇంకా రగ్గు కప్పుకుని తన సీట్ లో ఒక మూలకు కూర్చుని కిటికీ బయటకు చూస్తోంది.
“ఏంటవ్వా? నువ్వేమీ తినట్లేదూ? ఇంద. ఈ పూరి తీస్కో. మా అమ్మ చాలా బాగా చేసింది. తిను “, అంటూ రెండు పూరీలు ఇవ్వబోయాడు రాఘవ.
“నాకొద్దు బాబూ”, అంది అవ్వ.
“ఇంట్లో వండినది అవ్వా..! ఆకలితో ఎలా పడుకుంటావ్? తిను”, అన్నాడు రాఘవ.
“నాకొద్దని చెప్పానా?”, మళ్ళీ కసిరింది అవ్వ.
“ప్రతిదానికీ నామీద కోప్పడతావేంటవ్వా? నేను నీ మనవడిలాంటివాడిని”, అన్నాడు రాఘవ బాధగా.
“మీ మగాళ్లను అస్సలు నమ్మకూడదు!”, అంది అవ్వ.
“ఎందుకని?”, అడిగాడు రాఘవ.
“ఆడది కనబడితే చాలు. మీకేదో పుడుతుంది. మీదపడి తినేసేట్టు చూస్తారు.ఛ..ఛ..!”, అంది అవ్వ.
ఆ సమాధానం విని రాఘవ ముందు కొంచెం ఆశ్చర్యపోయి, “అందరు మగవాళ్ళు ఒకేలా ఉండరులే అవ్వా. నేను మంచివాడినే. నీకు ఆకలేస్తోందేమోనని ఇచ్చానంతే!”, అన్నాడు.
రాఘవ మాటల్లో నిజాయితీని గమనించిన అవ్వకు రాఘవ పై జాలి కలిగింది.
“సరేలే నాయనా.. ! ఈ రోజుల్లో ఎవరెలాంటివారో చెప్పడం చాలా కష్టంగా ఉంది. ఏమీ అనుకోకు”, అంది అవ్వ.
“ఇప్పుడైనా చెప్తావా అవ్వా.. ఏ ఊరు వెడుతున్నావో?”, అడిగాడు రాఘవ.
“రాజధాని నగరం”, చెప్పింది అవ్వ.
“నేనూ అక్కడికే! రేపు జరగబోయే స్వాతంత్ర దినోత్సవ వేడుకలలో నేను ప్రసంగం ఇవ్వబోతున్నాను. వీలైతే నువ్వు కూడా రా అవ్వా”, చెప్పాడు రాఘవ.
“స్వాతంత్రం!”, అంటూ నిట్టూర్చింది అవ్వ.
“ఏమైంది అవ్వా? అలా అన్నావ్?”, అడిగాడు రాఘవ.
“నా ఉద్దేశం దేశంలో ప్రతి ఒక్కరికీ స్వేచ్ఛ రావడమే నిజమైన స్వాతంత్రం. అంతవరకూ ఈ వేడుకల కన్నా జరగాల్సిన మార్పు పై దృష్టి సారిస్తే బాగుంటుందేమో”, అంది అవ్వ.
“ఇప్పుడెవరికి స్వేచ్ఛ లేదంటావు అవ్వా?”, అడిగాడు రాఘవ.
“ఆడవారికి! ఆడవారు ఒంటరిగా ఎక్కడికెళ్ళాలన్నా భయపడాల్సిన రోజులొచ్చాయి”, అంది అవ్వ. అవ్వ గొంతులో కొంత కోపం కూడా వినపడింది రాఘవకు.
“అవును నిజమే! ఆ మాటకొస్తే ఈ మధ్య వార్తాపత్రికలలో సమాజంలో జరుగుతున్న అరాచకాలకు సంబంధించిన వార్తలే ఎక్కువగా వస్తున్నాయి”, అన్నాడు రాఘవ.
“ఈ సమస్యకు ఎదో ఒక పరిష్కారం వెతకక తప్పదు”, అంది అవ్వ.
“అవ్వా..! నీ మాటలబట్టి చూస్తే నిన్నెవరో తీవ్రంగా బాధ పెట్టినట్టున్నారే! ఇంతకీ ఆ పరిష్కారం ఏమైవుంటుందీ?”, అడిగాడు రాఘవ.
“నేను ముసలిదాన్నైనా ఒక ఆడదాన్నే కదా బాబూ? అందరు ఆడవాళ్ళలానే నేను కూడా కొందరు నీచులవల్ల బాధపడ్డాను”, అంది అవ్వ.
“అవ్వా.. బాధపడకు. నువ్వు జీవితంలో ఎన్నో కష్టాలు పడి ఉంటావు. నేను అర్ధంచేసుకోగలను. నీ అనుభవంతో ఈ సమస్యకేదైనా పరిష్కారముందేమో చెప్పు”, అన్నాడు రాఘవ.
“నాయనా! నువ్వు ఈ అరాచకాలను చేసే వారి వయసు గమనించు. వారిలో చాలామంది సుమారుగా నీ వయసున్న యువకులే!” ,అంది అవ్వ.
“అవును. అయితే..?” అన్నాడు రాఘవ.
“యువత చెడిపోవడానికి ముఖ్య కారణం వారిని సరైన మార్గంలో పెట్టే పెద్దవారు లేకపోవడమని నా అభిప్రాయం. డబ్బు కొరత వల్లనో లేక వేరే ఏదో ఒక కారణంతోనో కన్నవారు తమ పిల్లలను పట్టించుకోకపోతే వారు గాలికి పెరిగి చెడు అలవాట్లకు బానిసలయ్యి అడ్డు అదుపు లేకుండా ప్రవర్తిస్తున్నారు. మద్యపానం వంటి వ్యసనాలవల్ల వారు మంచి చెడు విచక్షణను కోల్పోయి చెయ్యకూడని పనులు చేస్తున్నారు”, అంది అవ్వ.
“మరి ఈ విషయంలో మనము ఏమన్నా చెయ్యగలమంటావా అవ్వా?”, ఆలోచిస్తూ అడిగాడు రాఘవ.
“మనసుంటే ప్రతి సమస్యకీ ఏదో ఒక పరిష్కారం దొరక్కపోదు. జబ్బు నయం కావాలంటే ఆ జబ్బు మూలానికి మందు పడాలి. అలాగే రేపటి యువత బాగుండాలంటే ఇప్పటి పిల్లలకు క్రమశిక్షణ, కట్టుబాట్లు అలవాటు చెయ్యాలి. మన భారతీయ సంస్కృతీసాంప్రదాయాల గొప్పదనం వారికి తెలిసేలా చేసి, వాటి ప్రకారమే వారి ఆహారవ్యవహారాలు ఉండేటట్లు చూసుకోవాలి. చిన్నతనంలోనే వారికి దైవభక్తి, పాపభీతి అలవర్చాలి. మొక్కగా ఉన్నప్పుడే వంచే ప్రయత్నం చెయ్యాలి. వృక్షాన్ని పెకలించడం కష్టం”, అంది అవ్వ.
“నువ్వు నిజం చెప్పావ్ అవ్వా..! కానీ ఈ పరిష్కారం రాత్రికి రాత్రి దొరికేది కాదు. ఒక తరం వేచి ఉండాలి!”, అన్నాడు రాఘవ.
“వేచి చూస్తూ ఉంటే దుర్మార్గం ఇంకా పెరిగిపోతుంది. ఈ సమాజంలో పెడ త్రోవ పడుతున్న వారిని సరిచేసేందుకు నాకు తోచిన పని నేను చెయ్యటానికే రాజధాని నగరానికి వెడుతున్నాను. ప్రతి మతం ఎంతో కొంత మంచిని బోధిస్తూ ఉంటుంది. గమ్యం లేకుండా ఇష్టం వచ్చినట్టు పెరిగే పిల్లలకు ఒక గమ్యాన్ని ఏర్పాటు చేసి, వారికి మానవతావిలువలను నేర్పి, నియమనిబంధనలతో వారిని ఉత్తమ పౌరులుగా తీర్చి దిద్దాలనేది నా కోరిక. ధర్మబుద్ధి ఉన్నవాడు ఎన్నటికీ తప్పు చెయ్యలేడు. అందుకు అంతరాత్మ ఖచ్చితంగా అడ్డు పడుతుంది”, అంది అవ్వ.
వయసు ఎక్కువైనా అవ్వ సంకల్పంలోని దృఢత్వం, నమ్మకం ఆమె కంఠంలో సుస్పష్టంగా ధ్వనించాయి. అది విని ఆశ్చర్యపోయాడు రాఘవ. వయసు మీద పడిన అవ్వే ఏదో ఒకటి చెయ్యాలని తాపత్రయ పడుతూ ఉంటే యువరక్తంతో అన్నీ చెయ్యగలిగిన సమర్ధత ఉన్న తను సమాజం కోసం ఏమీ చెయ్యలేనా అని ఆలోచనలో పడ్డాడు రాఘవ.
“మరి అవ్వా! మంచి ఉద్యోగాల్లోనూ, మంచి హోదాలలోనూ పెద్ద మనుషులుగా చలామణీ అవుతున్నవారిలో కూడా కొందరు చెడ్డ పనులు చేస్తున్నారు కదా? వారి దుశ్చర్యలను ఎలా ఆపగలం?”, అడిగాడు రాఘవ.
“అటువంటి వారిపై కఠినమైన చర్యలు తీసుకునే వ్యవస్థను ప్రవేశపెట్టి అది సక్రమంగా అమలు అయ్యేటట్టు చూడాలి”, అంది అవ్వ.
“అంటే.. మరణదండన లాంటిదా?”, అడిగాడు రాఘవ.
“ఛ! మరణం ఏ సమస్యకూ పరిష్కారం కాదు. తప్పు చేసినవాడిని మన మధ్యే ఉంచుతూ వాడు ఆ తప్పు ఎందుకు చేశానా అని పశ్చాత్తాప పడేటట్టు చెయ్యాలి. వాడు చేసిన చెడ్డ పనివల్ల అవతలివారికి ఎంత క్షోభ కలిగిందో వాడికి అర్ధమయ్యేలా చెయ్యాలి. పూర్వకాలం చెడ్డ పని చేసిన వారిని ఊరినుండి వేలి వేసేవారు కదా? అలాగే ఇప్పుడు కూడా తప్పు చేసిన వారిని, వారిలో మంచి మార్పు వచ్చే దాకా సమాజం నుండీ దూరంగా ఉంచడం వంటివి చెయ్యాలి. తప్పు చెయ్యాలంటే ప్రతి ఒక్కరూ అందుకు వారు అనుభవించాల్సిన శిక్షలను తలుచుకుని భయపడే పరిస్థితి రావాలి”, అంది అవ్వ.
“అవ్వా.. ! ఏదేమైనా నీ సంకల్పం చాలా గొప్పది. నువ్వన్నట్టు ఈ కాలం పిల్లలకు, యువతకు మన సంస్కృతి ఎంత గొప్పదో తెలిసేలా చెయ్యాలి. అసలు రామాయణం తెలిసిన వారందరికీ ఆడవారి శక్తి ఎంతటిదో తెలిసే ఉంటుంది. రావణాసురుడు గొప్ప శివభక్తుడు. అత్యంత బలవంతుడు. అటువంటి కొన్ని మంచి గుణాలుండి కూడా సీత వంటి మహా పతివ్రతను ఏడిపించడం వల్ల పతనమయ్యాడు. అధర్మము ఏ కాలంలోనైనా నిలవదు. నువ్వు తలపెట్టిన ఈ పనిలో నాకు చేతనైన సహాయం నేను తప్పకుండా చేస్తానవ్వా. నీ ఫోన్ నెంబర్ ఉంటే నాకివ్వు”, అన్నాడు రాఘవ.
“నా సంకల్పాన్ని మెచ్చుకుని ప్రోత్సహిస్తున్నందుకు చాలా సంతోషం రాఘవా. నాకు ఫోన్ లేదు. నీ నెంబర్ నాకు ఇవ్వు. అవసరపడితే నేనే నిన్ను రమ్మని అడుగుతా”, అంది అవ్వ.
“సరే. నా విజిటింగ్ కార్డు నీ దగ్గర ఉంచు. అవసరమైతే ఫోన్ చెయ్యి. నాకు వీలయినంత త్వరగా నీ దగ్గరుంటా”, అన్నాడు రాఘవ.
“ఇంక పడుకుంటే మంచిది. తెల్లవారకుండానే మనం దిగాల్సిన స్టేషన్ వచ్చేస్తుంది”, అంటూ తను కప్పుకున్న రగ్గులోకి పూర్తిగా దూరిపోయింది అవ్వ.
అవ్వతో జరిగిన సంభాషణను నెమరువేసుకుంటూ నిద్రలోకి జారుకున్నాడు రాఘవ.
మరుసటి రోజు ‘చాయ్ చాయ్’ అని ఎవరో టీ అమ్ముకునే వాడి అరుపుకు ఉలిక్కిపడి లేచాడు రాఘవ. స్టేషన్ లో రైలు ఆగి ఉంది. అప్పటికే అవ్వతో సహా చాలా మంది రైలు దిగేసారు. గబగబా తన సూట్ కేసు పట్టుకుని రైలు దిగి తనకోసం కేటాయించిన హోటల్ గదికి వెళ్ళాడు రాఘవ.
స్వాతంత్రదినోత్సవ వేడుకలు ప్రారంభమయ్యాయి. తన ప్రసంగంలో అవ్వతో మాట్లాడిన అంశాలను చేర్చి నేటి యువతలో రావలసిన మార్పును సూచిస్తూ, భావితరాలకు నేర్పవలసిన మంచి నడవడికను గురించి ప్రస్తావిస్తూ చివరిగా, “ఆడవారికి సమాజంలో ధైర్యంగా తిరగగలిగే స్వేచ్ఛను కలిగించడం మనందరి కనీసపు బాధ్యత. మనకు జన్మనిచ్చి, మనకు తోబుట్టువులై పుట్టి, నిరంతరం మన శ్రేయస్సును కోరుతూ, మన జీవిత భాగస్వాములై, మన సుఖం కోసం తమ సుఖాన్ని త్యాగం చేసే స్త్రీలను గౌరవించడం మన ధర్మం. మన కర్తవ్యం. మనలో ప్రతిఒక్కరూ వారి రక్షణ బాధ్యతను స్వీకరించాలి. ఆడవారిని ఒక తల్లిగా, ఒక అక్కగా, ఒక చెల్లిగా, ఒక కూతురిగా భావించి వారికి ఎటువంటి ఇబ్బంది కలుగకుండా చూసుకోగలిగితే మన దేశ అభివృద్ధికి అది తోడ్పడుతుంది. ఇక మన చుట్టూ జరిగే మోసాలూ, అరాచకాలూ రోజు రోజుకీ పెరిగిపోతున్నాయి. ఇది మీ అందరికీ తెలిసిన విషయమే! ఈ సమాజంలో జరిగే అకృత్యాలను నిర్మూలించడంలో మన వంతు కృషి మనము చేద్దాం. మంచితనాన్ని, మానవత్వాన్నీ పెంచి, దుర్మార్గులు చెడ్డ పని చెయ్యడానికి సిగ్గు పడేలా చేద్దాం. మనవికాని పద్ధతులకు స్వస్తి చెప్పి, మన భారతీయ సంస్కృతిని అనుసరిస్తూ మనకు పెద్దలందించిన సత్సాంప్రదాయాలను కాపాడుకుందాం. సైనికులు ఏ విధంగా అయితే దీక్షాబద్ధులై ఈ దేశమాత కోసం తమ ప్రాణాలను సైతం లెక్క చెయ్యకుండా అనుక్షణం దేశ ప్రజలందరికీ రక్షణ కల్పిస్తారో అదే విధంగా మనమంతా కలసికట్టుగా పనిచేసి, నేటి పిల్లలు ఎదిగేందుకు అన్ని విధాలా వారికి ఆరోగ్యకరమైన, ఆహ్లాదకరమైన పరిస్థితులను కల్పించి, ఈ కలికాలపు విపరీతపు ధోరణులు, ఆలోచనలు, అనైతిక పోకడలు వారిని ప్రభావితం చెయ్యకుండా వారికి మనము అనుక్షణం రక్షణకవచంగా నిలిచి, భావితరాలవారికి శాంతిభద్రతలున్న నవ సమాజాన్ని అందిద్దాం!”, అన్నాడు రాఘవ.
ప్రసంగం ముగిసిన వెంటనే ఆ ప్రాంగణమంతా కరతాళ ధ్వనులతో మార్మోగిపోయింది. ఆ ప్రసంగం అన్ని ప్రసార సాధనాల ద్వారా జనమందరికీ చేరడంతో తన పై అధికారులతో సహా అందరూ రాఘవను ఎంతో మెచ్చుకున్నారు. సీతమ్మ రాఘవకు ఫోన్లో తన సంతోషాన్ని పంచుకుని ఆశీర్వాదాలు తెలిపింది. హోటల్ రూంకి చేరుకున్న రాఘవ సోఫాలో కూర్చుని సేద తీరుతూ ఉండగా తన ఫోన్ మోగింది. ఏదో కొత్త నెంబర్ లా ఉందే అని అనుకుంటూ ఫోన్ ఎత్తాడు రాఘవ.
“రాఘవా.. ! నేను అవ్వను. నీ ప్రసంగం విన్నాను చాలా అద్భుతంగా చెప్పావు. నిన్ను కలవాలనుకుంటున్నాను”, అంది అవ్వ.
“అవ్వా! నీ గురించే ఆలోచిస్తున్నా. నువ్వెక్కడుంటావో చెప్పు. అరగంటలో బయలుదేరి నీ దగ్గరుంటా”, అన్నాడు రాఘవ.
“నేనుండేది సద్గుణ అనే స్వచ్చంద సంస్థలో. ఈ పేరు ఊరందరికీ సుపరిచయమే. ఇక్కడికి తేలిగ్గా చేరుకోవచ్చు” ,అని అడ్రస్ ఇచ్చింది అవ్వ.
“అవ్వా..ఇంతకీ నీ పేరేంటీ? నువ్వు నాకెదురుగా ఉన్నా నేను నిన్ను గుర్తుపట్టలేను. ఎందుకంటే నాకు నిన్న రాత్రి రైల్లో ఉన్న చీకట్లో నీ కళ్ళు, జుట్టు తప్ప ఇంకేమీ కనబడలేదు”, అన్నాడు రాఘవ.
“నా పేరు ధరణిజ”, అని ఫోన్ పెట్టేసింది అవ్వ.
అవ్వది ఈ కాలం పేరులా ఉందే అని అనుకుంటూ సద్గుణకు బయలుదేరాడు రాఘవ.
సద్గుణ ప్రాంగణం చాలా పెద్దది. అందులో నాలుగైదు భవంతులు ఉన్నాయి. ఒకటి బడి, ఇంకొకటి గుడి, మరొకటి వసతి గృహం. ఇక చివరిది కార్యాలయం అని గ్రహించాడు రాఘవ.
ఆ కార్యాలయంలోకి ప్రవేశించగానే అక్కడ ఒక మహిళ పలకరించి, “మీరు ధరణిజ మేడం కోసం వచ్చారా? రండి. ఇక్కడ కూర్చోండి. మేడం ఇప్పుడే వస్తారు”, అంటూ ఒక గదిలో ఉన్న కుర్చీలో కూర్చోమని చెప్పింది. అక్కడున్న అలమరాల నిండా పిల్లల మనస్తత్వం గురించి ఏవేవో పుస్తకాలు ఉన్నాయి. అక్కడి బల్ల పైన ‘డా|| ధరణిజ, పి.హెచ్.డి. ‘ అన్న పేరు రాసి ఉన్న బోర్డు కనపడింది రాఘవకు.
‘అరె! అవ్వ ఇంత విద్యావంతురాలన్నమాట. అందుకే అవ్వ మాటలు, సంకల్పం అంత గొప్పగా ఉన్నాయి’, అని అనుకున్నాడు రాఘవ.
అంతలో, “రాఘవా! ఎలా ఉన్నావ్?”, అని అవ్వ గొంతు వినపడింది.
“బాగున్నానవ్వా”, అంటూ తలెత్తి చూసిన రాఘవకు అక్కడ ఒక అందమైన యువతి కనబడింది.
“నేనే అవ్వను రాఘవా!”, అంది ఆ యువతి. అవాక్కయ్యాడు రాఘవ!
“మరి నిన్న రైల్లో ఎందుకలా?”, కాస్త అయోమయంగా అడిగాడు రాఘవ.
“ఏం చేయమంటావు రాఘవా..! పాపిష్టి ఆలోచనలు ఉన్న మగవాళ్ల బారి నుండీ నన్ను నేను కాపాడుకోవటానికి అలా చేశా”, అంది ధరణిజ.
“అర్ధంచేసుకోగలను”, అన్నాడు రాఘవ.
“నువ్వు మొదటినుంచీ నన్ను సరైన రీతిలో అర్ధం చేసుకుంటున్నావనే నేను తలపెట్టిన కార్యంలో నీ వంతు సహాయం చేస్తావని రమ్మన్నా”, అంది ధరణిజ.
“ఏం చెయ్యాలో చెప్పు.. సారి.. చెప్పండి”, అన్నాడు రాఘవ.
“ఏకవచనం ఉపయోగించులే..! ఏమీ అనుకోను. ఇక నేను తలపెట్టిన కార్యం గురించి చెబుతాను విను. ఈ రాజధాని మహానగరం. ఇక్కడ పూటకు గతిలేని వాళ్ళు చాలా ఎక్కువ. అటువంటివాళ్ళు, తమ పిల్లలను పోషించే స్థోమత, సామర్ధ్యం లేక వారిని రోడ్లపై వదిలేస్తున్నారు. మా కార్యకర్తలు అటువంటి పిల్లలను గుర్తించి వారి తల్లిదండ్రులకు చెప్పి ఇక్కడకు పట్టుకొస్తారు. మేము ఆ పిల్లలను మా దగ్గరే ఉంచుకుని వారికి విద్యాబుద్ధులు, మంచి అలవాట్లు నేర్పుతున్నాము. నువ్వు చదువుకున్న వాడివి, తెలివైన వాడివి. నీకు తెలిసినది అప్పుడప్పుడూ ఇక్కడకు వచ్చి మా పిల్లలతో పంచుకుంటావేమోనని అనుకుంటున్నా”, అంది ధరణిజ.
“మీరు చేస్తున్నది చాలా మంచి పని. ఇటువంటి మహత్కార్యంలో నేను తప్పకుండా పాలుపంచుకుంటా”, అన్నాడు రాఘవ.
“వెరీ గుడ్! ఈ శుభ సందర్భంలో మంచి కాఫీ తాగుదాం!”, అంటూ అక్కడున్న ఫ్లాస్క్ లోని వేడి కాఫీని రెండు కప్పుల్లో పోసింది ధరణిజ. అంతలో ఆ గదిలోని గోడ పైన ధరణిజ పేరుతో ఉన్న కరాటే సర్టిఫికెట్ కనపడింది రాఘవకు.
“నీకు కరాటే కూడా వచ్చా?”, అడిగాడు రాఘవ.
“వచ్చు. నాకు బ్లాక్ బెల్ట్ ఉంది. మరి దుర్మార్గులను ఒంటరిగా ఎదిరించాలంటే ఆత్మరక్షణకు ఇలాంటి విద్యలు తెలిసుండాలి కదా!”, అంది ధరణిజ.
“అయితే… ఆ రోజు ధైర్యసాహసాలు కనబరచి సంచలనం సృష్టించిన ఆ యువతీ…”, అని ఆగాడు రాఘవ.
“నేనే!”, అని ముసి ముసి నవ్వులు నవ్వింది ధరణిజ. ఆశ్చర్యపోయాడు రాఘవ.
“మరి నువ్వన్న ఆ ‘రక్షణ కవచం’ తయారు చెయ్యడానికి సన్నాహాలు చేద్దామా?”, అడిగింది ధరణిజ.
“ఓ! తప్పకుండా!! మీవంటి వారితో కలిసి పని చెయ్యడం నా అదృష్టంగా భావిస్తాను!”, అని అన్నాడు రాఘవ ఉత్సాహంగా.
*****
రచన: డా. జె. శ్రీసత్య గౌతమి

సావిత్రీ, రాజారావులు కూతురు అంజలిని కలవడాని కి వైజాగ్ ప్రయాణమవుతున్నారు.”ఇంకా ఎంతసేపు సావిత్రీ? లేటు చేస్తే ట్రాఫిక్ లో ఇరుక్కుంటాం. బస్సు మిస్సవుతాం…” హడావిడి పడుతున్నారు రాజారావు.
“ఇదిగో … అయిపోయింది. అన్నీ వెతుక్కొని ఒక దగ్గర పెట్టుకొనేసరికే టైము గడిచి పోతోంది” సావిత్రి సర్దుబాటు తన ఆలశ్యానికి.
“సావిత్రీ, ఉండాల్సినవన్నీ ఒక చోట వుంటే కావాల్సినప్పుడు ఇంత శ్రమ వుండదు”.
“మరేం… సంవత్సరానికి ఎన్నిసార్లు బయటికి ట్రిప్పులు వెళతామో కదా.. మరి అందుబాటులో ఉండదూ ???”
“ఈ వెటకారానికి తక్కువ లేదు. అవసరానికి ఇలా ఎప్పుడయినా బయల్దేరుదామంటేనే నీకు చేత కాదు. మళ్ళీ ట్రిప్పులు కూడానూ.. నీతో కలిసి!” … రాజారావు గారి చురక.
సావిత్రమ్మ ముఖం వాడిపోయింది. “మీకు మమ్మల్ని బయటకు తీసుకు వెళ్ళుంటే, నాకూ అంజలికి కూడా అలవాటుండేది. ఎప్పుడూ ఇంట్లోనే, చుట్టాలందరూ ఇక్కడే ముసరడం… మరో లోకమే తెలియకుండా పోయింది”.
“సర్లే సర్లే… నీ గోల ఎప్పుడూ వుండేదే. ఏం అంజలికేం … హాయిగా బంధువుల చేతుల్లో బంతిపువ్వులా పెరిగింది. నీ ఏడుపుగొట్టుతనం దానికంటించకా … అయినా నీ వాళ్ళు మాత్రం వచ్చి పోయేవారు కాదా??”
“ఎవరు వచ్చిపోతున్నారని కాదండీ” … అని చెప్పబోతూ ఆగి, “అయినా ఇదంతా అప్రస్తుతం. కాస్త ఖాళీ దొరికితే చాలు నాతో లంఘించుకుంటారు. అందుకే నా బిజీలో నేనుండాలి!” అని వడి వడిగా అక్కడినుండి వెళ్ళిపోయింది.
రాజారావు ఉస్సూరుమన్నారు. “ఛీ.. మూడ్ కాస్త పాడు చేస్తుంది” అని విసుక్కుంటూ మళ్ళీ పెద్ద గావుకేక పెట్టారు. “ఏమయ్యిందీ, బయల్దేరేదేమన్నావుందా? అమ్మాయి మన గురించి వెయిట్ చేస్తూంటుంది. ఆ అబ్బాయిని కూడా వెయిట్ చేయిస్తావేమో” అని ఉత్తరం వైపుకు తిరిగి సావిత్రి గది ముందు దండకం చదువుతున్నారు.
సావిత్రమ్మ ప్రక్క ద్వారం నుండి బయటికి వచ్చేసి, చెప్పులేసుకొని చేతిలో బ్యాగ్ కూడా పట్టుకొని, వాకిట్లో నిలబడి రాజారావు వ్యవహారం చూస్తూ మాట్లాడకుండా వింటుంది.
సావిత్రమ్మ చేతిలో బ్యాగ్ చూసి, ఎక్కడికో బయలుదేరుతుండవచ్చు అని, నేరేడు చెట్టు నీడలో సేదదీర్చుకుంటున్న ఆటో మల్లేశు ఏకంగా ఆటో స్టార్ట్ చేసుకొని సావిత్రమ్మ దగ్గిర నిలబెట్టాడు.
అప్పుడు వెనక్కి తిరిగి చూసారు రాజారావు. చూసేసరికి తానింకా షూ కూడా వేసుకోకుండా ఇంటి లోపలే తను, ఆల్రెడీ ఆటో ఎక్కేసి కూర్చొని సావిత్రమ్మ!
“షూ వేసుకొని బయలుదేరండి. టైం అవుతోంది. అవతల ట్రాఫిక్ కూడా ఎక్కువ” అని తిరిగి ఫన్ చేస్తూ సావిత్రమ్మ నవ్వుతున్నారు.
రాజారావు హతాశుడయ్యి, వెంటనే ఆదరా బాదరాగా షూ వేసుకొని, తలుపుకు తాళాలేసొచ్చి తానూ ఆటో ఎక్కారు.
“నీకున్న పాపులారిటీ ముందు నేనెంత” అంటూ “ఏం మల్లేశూ.. అమ్మగారు ఇలా కాలు బయట పెట్టగానే రధం రెడీ చేసావు. ఎప్పుడయినా నన్ను అడిగావురా?”
“హ హ హ… అదేంటి సారూ, అమ్మగారి చేతిలో బ్యాగ్ వుందంటే మీరిద్దరూ ఎక్కడికో వెళ్తున్నారనేగా, అందుకే వచ్చేసాను” అన్నాడు మల్లేశు. ఇలా ఏదోక మాట, దానికి మళ్ళీ మడత పేచీ. ఇలా మడత పేచీలతో బస్సెక్కి వైజాగ్ పోయి అంజలి రమ్మన్న రెస్టారెంట్ కి చేరుకున్నారు.
ఒక టేబుల్ దగ్గిర్నుండి “హాయ్ మమ్మీ… హాయ్ డాడీ …” అని చలాకీగా పలకరించింది నవ్వుతూ అంజలి.
కూతురు అందంగా, హుందాగా తయారయ్యింది. తమ రాకకోసం ఎంతో ఉత్సాహం తో ఎదురుచూస్తున్నట్లున్నది. ఈ మార్పు కన్న వాళ్ళిద్దరికీ ఆశ్చర్యంతో పాటు ఆనందాన్నిచ్చింది.
అంజలి వైజాగ్ లో బి. టెక్. చేస్తోంది. అంతకు మునుపు చదువంతా నర్సీపట్నం లో కానిచ్చింది. బి. టెక్. కంప్యూటర్స్ చేయడానికి మొదటిసారిగా ఇల్లు వదిలి బయటికెళ్ళింది. ఇంకా మూడవ సంవత్సరం చదువుతోంది. మ్యారేజ్ ప్రపోజల్స్ వస్తున్నాయి అంజలికి. ఆ మాటే చెవిన వేశారు రాజారావు, సావిత్రమ్మ ఫోన్ లో మూడు వారాల క్రితం. అప్పుడే అంజలి తన నిర్ణయాన్ని తెలిపింది.
“అమ్మా…నాన్నా, నేను ప్రేమించి పెళ్ళి చేసుకుంటాను”.
“ఎవరమ్మా అతను? ఎప్పుడు పరిచయం? ఎక్కడ పరిచయం? నీ క్లాసు వాడా? మన కులమేనా? ఏ వూరు అతనిదీ? … ఇలా ప్రశ్నల మీద ప్రశ్నలు వేశారు రాజారావు, సావిత్రమ్మ.
“వీటన్నిటికీ సమాధానం ఎవరు చెప్తే బాగుంటుందో వారు చెప్తేనే బెటర్. మనమంతా కలిసి కూర్చొని ఒక నిర్ణయానికొస్తే పెళ్ళి ఏర్పాట్లు చేసుకొవడానికి అవకాశం దొరుకుతుంది. తననొచ్చి మీరు కలిసేంత వరకూ …నన్నే ప్రశ్నలు అడగవద్దు. శనివారం సాయంత్రం ఆరింటికల్లా హోటల్ హయాత్ కి వచ్చేసేయండి” అంది అంజలి.
“హోటల్ హయాతా?” అని సావిత్రమ్మ ఏదో అనబోతుండగా అంజలి “అవునమ్మా. తానొక బిజీ డాక్టర్. అస్సలు టైం వుండదు వూర్లు తిరగడానికి. అందుకే ఏమనకోకుండా ఇక్కడికి మీరే రండి” అని అనునయంగా అడిగింది.
“సరే” అన్నారు. అవతల అంజలి ఫోన్ పెట్టేసింది.
రాజారావు, సావిత్రమ్మ ఆశ్చర్య చకితులయ్యారు. “తమ అంజలియే… ఇంత పెద్దదయ్యిందా? రెండేళ్ళ క్రితం మౌనమే తన భాష అన్నట్లుండేది. అయినా కాలం! కాలమే తీర్చి దిద్దుతుంది అందరికీ..” అని అంజలి పరిచయం చేస్తానన్న కుర్రాడి ఆలోచన్లలోకి మారారు. “ఎప్పుడెప్పుడు శనివారమొస్తుందా …” అని ఎదురు చూసి, ఇదిగో … ఇప్పుడిలా వచ్చారు.
అంజలిని చూసి రాజారావు, సావిత్రమ్మ చెయ్యి వూపుతూ టేబుల్ దగ్గిరకొచ్చారు, కూర్చున్నారు.
“చాలా బాగుందమ్మా హోటల్”… అన్నారు సావిత్రమ్మ.
“అవునమ్మా… ఇది 5 స్టార్ హోటల్, నీకయితే అన్నీ విచిత్రమైన వంటలనిపిస్తాయి”.
“అంటే ఉడకబెట్టి ప్లేట్ నిండా నింపి ఇస్తారు, నువ్వేది ఆర్డర్ చేసినా…” అని సావిత్రిని చూసి నవ్వారు రాజారావు.
“అంత ఎగతాళి చెయ్యక్కర్లేదు మీరిద్దరూ. 5 స్టార్ అంటే నాకూ తెలుసు. సూప్స్ బాగుంటాయి, ప్లేట్ లో ఒక ఫిష్ దాని ప్రక్కన ఏ మొక్కో, పండో పెట్టి తినమంటారు..” అని నవ్వేసారు సావిత్రమ్మ.
అలా అందరూ కలసి నవ్వులమయం. ఈలోపు బేరర్ వచ్చాడు ఆర్డర్ తీసుకోవడానికి. అంజలి మళ్ళీ రమ్మని చెప్పి పంపేసింది. తనక్కాబోయే వాడికోసం వెయిటింగు, అమ్మానాన్న వచ్చేసినా … అని సావిత్రి మనసులోనే కాస్త కినుక పడింది.
“భోంచెయ్యడానికి కూడా వెయిటింగే… ఏవిటో ఈ సిటీ లైఫ్, వేళకింత తినరో ఏమో … అని అనుకుంటే ఎలా సావిత్రీ?” అని రాజారావు సావిత్రికేసి చూసారు. సావిత్రి ఉలిక్కిపడి మనసులో … “సర్లే, తానడగాల్సినవన్నీ నా మీద పెట్టి అడుగుతారు” అని వూరుకుంది. అంజలి ఫోన్ చేస్తోంది. “అబ్బాయికి ఫోన్ చేస్తోంది గావోసు”… సావిత్రి రాజారావు చెవిలో అన్నది. అట్నుండి ఏమి సమాధానమో గానీ, అంజలి ముఖం కాస్త జేవురించింది.
“ఏమ్మా … ఏమయింది?”
“అబ్బే ఏం లేదు నాన్నా … తనకు ఇంకా కాస్త లేటవుతుందిట, ట్రాఫిక్ జామయిందిట.
“అయ్యో… దానికేముందమ్మా, బయటెక్కడా నిలబడలేదుకదా? హాయిగా లోపలే వున్నాము కదా, ఫర్వాలేదు”.
కొద్ది నిముషాలు పోయాక … రాజారావు మళ్ళీ మొదలెట్టారు.
“ఈ కాలంలో కులమేమిటే పిచ్చిదానా? అయినా ప్రేమకు కులముంటుందా? కులం చూసుకొని ప్రేమ పుడుతుందా? కాకపోతే ఆ పుట్టేదేదో మన కులం వాడయితే అన్ని విధాలుగా బాగానే వుంటుంది. అయినా దేవుడు నీ మొరాలకించొద్దూ? అంతకన్నా ముందు నీ కూతురు… అయినా నీ కూతురికి తెలీదుటే … నీకేం కావాలో? నాకయితే నా కూతురు కళ్ళల్లో ఎప్పుడూ సంతోషాన్ని నిలపగలిగే వ్యక్తి తన జీవితంలోకి రావాలి అని కోరుకుంటాను”
“ఏంటి నాన్నా?” అంజలి ఆర్తిగా అడిగింది.
“ఏం లేదు తల్లీ … అవన్నీ ఆయన నిన్నడగాలనుకుంటున్నవి నా మీద పెట్టి అడుగుతున్నారు. నేనయితే అబ్బాయిని ముందు చూడాలి. ఆపై అతనే చెప్తాడుగా వివరాలు… తినబోతూ రుచెందుకో?” సావిత్రమ్మ కుండ బద్దలుకొట్టారు.
ఇంతలోఅంజలి ఫోన్ మ్రోగింది. ఫోన్ వింటూనే అంజలి మొహం చందమామలా వెలిగింది. “అబ్బాయి వచ్చేసినట్లున్నాడు” రాజారావ్ అన్నారు.
“అవును నాన్నా” … అని అంజలి సర్దుకొని కూర్చుంది. తల్లిదండ్రులు కూడా ద్వారం వేపే చూస్తున్నారు.
ఈలోపు సూట్ వేసుకొని అలేఖ్య లోపలికి అడుగు పెట్టి, అంజలి ప్రక్కన కూర్చుంది.
కన్నవాళ్ళు ద్వారం వైపు నుండి చూపు మరల్చి, “ఎవరీ అమ్మాయి, నీ క్లాస్ మేటా?” అని అడిగారు.
అలేఖ్య చలాకీగా, దర్జాగా అడుగులు వేసుకుంటూ ఎడమ చేతితో కళ్ళకున్న రేబాన్ గ్లాస్ ని స్టైల్ గా తీసి టేబుల్ మీద పెట్టి, అంజలి ప్రక్కన కూర్చుంటూ అంజలిని దగ్గిరగా తీసుకొని, ఆమె నుదుటి మీద ముద్దు పెట్టింది. రాజారావు, సావిత్రి కళ్ళప్పగించి చూస్తున్నారు. రాజారావు గొంతు పెగల్చుకొని, “ఈ పాపెవరు? ఫ్రెండా?” అని అడిగారు. అప్పుడు అలేఖ్య నమస్కారం చేస్తూ … “నమస్కారం అంకుల్, నమస్కారం ఆంటీ” అంటూ తన కుడి చేతిని అంజలి భుజం చుట్టూ వేసి “నేను అంజలి ఫియాన్సీ ని” అని చెప్పింది.
రాజారావు గొంతు పెగల్లేదు. సావిత్రమ్మ ఆ… అని నోరు వెళ్ళబెట్టింది.
*******X**********X***********
“మీరు విన్నది కరక్టే ఆంటీ, అంకుల్. మేము పెళ్ళి చేసుకోవాలనుకుంటున్నాం. మేమిద్దరం సంతోషంగా వుంటామనే నమ్మకంతో ఈ నిర్ణయం తీసుకున్నాం. మీరు మమ్మల్ని అర్ధం చేసుకోవాలి” పాయింటుకొచ్చేసింది అలేఖ్య.
“ఏంటమ్మా ఇదంతా? ఏం మాట్లాడుతుందామ్మాయి? పెళ్ళి ప్రస్తావన తీసుకొస్తే, ఇద్దరినీ రమ్మన్నావు. రాకుంటే నీ మనసు బాధపడుతుందీ, ఒక్కగానొక్క గారాల బిడ్డవు, నీ యిష్ఠానికే తలవంచి వస్తే … ఇలా ఒక అమ్మాయిని చూపించి పెళ్ళంటావేంటి? జీవితం అంటే ఆటగా వుందా?” నాన్న కోప్పడ్డారు అంజలి మీద.
అంజలి “అమ్మా … నాన్నా… కాస్త సావధాన పడండి ముందు. మాక్కావలస్నదేమిటో మీరు అర్ధం చేసుకోండి ” అన్నది.
“అర్ధం లేని మాటలు మీరిద్దరూ మాట్లాడుతున్నారు. అమ్మాయిని అమ్మాయి పెళ్ళాడడమేమిటి? స్వలింగ సంపర్కమా? చూడు అలేఖ్యా … ఇవన్నీ మేము తట్టుకోలేము. మా పిల్లకు అమెరికా సంబంధాలు వస్తున్నాయి. నువ్వు ఎవరో ఏవిటో … మా పిల్లను బుట్టలో వేసుకున్నావు. అంజలికి లోకం తెలియదు. చిన్న పిల్ల. చూస్తే ఆమెకన్నా నువ్వు పెద్దదానిలా ఉన్నావు. ఇలా చెయ్యడం నీకు తప్పనిపించడం లేదూ? అయినా ఇటువంటి ఆలోచనలు నీకెలా వస్తున్నాయమ్మా? అమ్మానాన్న ఎక్కడుంటారు?” రాజారావు ఆవేశంగా మాట్లాడేస్తున్నారు.
వాళ్ళ మాటలకు ఏ మాత్రం అంతరాయం కలిగించకుండా పూర్తిగా విని అలేఖ్య… “నేను అంజలిని బుట్టలో వేసుకున్నానంటున్నారు, హు.. అసలు మీ అమ్మాయి ఏ పరిస్థితిలో నా హాస్పిటల్ కి వచ్చిందో తెలుసా? అంజలి ఆత్మహత్యా ప్రయత్నం చేసింది. చావు బ్రతుకుల మధ్య కొట్టు మిట్టాడుతుంటే ఆమె స్నేహితులు హాస్పిటల్ కి తీసుకొచ్చారు. అతి ప్రయాస మీద ఆమెను కాపాడగలిగాం. చాలా ఎక్కువ మోతాదు లో స్లీపింగ్ పిల్ల్స్ తీసుకుంది” అని ఆగింది.
రాజారావు, సావిత్రులు బెంబేలు పడిపోయి కళ్ళల్లో నీళ్ళతో … ఏవిటీ ..ఏం మాట్లాడుతున్నావ్? ఎప్పుడు? ఎందుకు? అని ప్రశ్నల వర్షం కురిపించారు.
అప్పుడు అంజలి, తల్లి చేతిని తన చేతిలోకి తీసుకొని ” సారీ అమ్మా… ఇంకెప్పుడూ అలా చెయ్యను” అంది తానూ కళ్ళనీళ్ళ పర్యంతమవుతూ.
అప్పుడు అలేఖ్య కల్పించుకొని “అవును ఆంటీ…దీనంతటికీ కారణం తనకు చిన్ననాటి నుండీ జరిగిన చేదు అనుభవాలే. ఆమెను ప్రాణాపాయ స్ఠితినుండి బయట పడేసి, తన మానసిక ఆందోళనలనలన్నిటినీ దూరం చేసి, ఇదిగో ఇలా మామూలు మనిషిని చేసాను” అంటూ అంజలికేసి ప్రేమగా చేస్తూ ఆమె నుదుటి మీద ముంగురులు సరి దిద్దుతుంది అలేఖ్య.
“అసలేం జరిగింది?” రాజారావు ఫ్రస్ట్రేషను.
“అంజలికి ఎంతో ప్రేమ కావాలి, తనని గౌరవించే ప్రేమ కావాలి”
“ఏం మాట్లాడుతున్నావ్? మాకామె గారాల పట్టి. ఎంతో ప్రేమగా పెంచుకుంటున్నాం” అన్నారు రాజారావు, సావిత్రి.
“మనిషి యొక్క వ్యక్తిత్వం కేవలం తల్లిదండ్రుల ప్రేమా, పోషణ మీద మాత్రమే ఆధారపడి వుండదు. రక్షణ కూడా ఇవ్వాలి. ఆమె వ్యక్తిత్వాన్ని కూడా రక్షించుకోవాలి. తనను కించ పరిచే అనుభవాలు కలిగినప్పుడు, ఆడపిల్ల చిన్నబుచ్చుకొని మానసికాందోళనలకు గురవుతుంది. మానసిక వికాసాన్ని కోల్పోతుంది. ఆ స్టేజ్లో వున్న మనిషికి ఏ చిన్న వ్యతిరేకత ఎదురయినా అది తట్టుకోలేక సమన్వయాన్ని కోల్పోతుంది. ఇదేదో ఒక రోజు, రెండు రోజుల్లో వచ్చిన మార్పు కాదు అంజలిది. తన పదేళ్ళ వయసునుండీ తాను పడుతున్న క్షోభ. ఇంటికొచ్చిన ప్రతి గాడిద చుట్టం, ఇరుగిల్లు పొరుగిల్లు గాడిదలు ఆమె పై చెయ్యి వేసి, అప్పుడే వికసిస్తున్న ఆమె అంగాలపై దాడి చేస్తూ … మీ అమ్మానాన్నకు చెప్పావంటే, నువ్వు మంచి పిల్లవు కావని చెప్తాం, నిన్ను ఇంట్లోంచి తగిలేస్తారు అని బెదిరిస్తుంటే … పాపం పిచ్చిపిల్ల .. తెలిసీ తెలియని వయసులో అది నిజమనుకొని మానసిక ఆందోళనలకు గురవుతూ వచ్చింది” అలేఖ్య చెప్పసాగింది.
“ఎప్పుడూ తల్లి ఇంట్లోనే వుంటుంది. ఇలాంటివి జరిగే అవకాశం ఎక్కడా?” అని సావిత్రికేసి చూసాడు రాజారావు.
మళ్ళీ అలేఖ్య “ఇది దురదృష్ఠం. అంజలి తన మనోభావాలను మీకు చెప్పలేకపోవడం, జరిగిన సంఘటనలను సంక్షోభం చెందుతూ మగ వెధవల బెదిరింపులకు భయపడుతూ వారి నుండి పారిపోతూ తనకు తానే దూరమయిపోయింది. అందరి మధ్యావున్నా ఒంటరితనంతో మగ్గి పోయింది. తాను పుట్టింది కేవలం భాషలేని ఆవేదన గురించే పుట్టినట్లుగా భావించుకొంది. సాటి విద్యార్ఢితో మట్లాడాలంటే తనలో ఒక భయం. ఆ భయాన్ని పోగొడుతూ స్నేహంతో గౌరవించే స్నేహితుడే ఆమె జీవితంలో కరువయ్యాడు. సాటి విద్యార్ధునులు కూడా ఆమె సమస్యను అర్ధం చేసుకోలేక పోయారు” చెప్పసాగింది.
“అవునమ్మా… చిన్ననాటినుండి జరిగిన చేదు అనుభవాల వల్ల ఈ ప్రపంచం యొక్క స్పీడును అందుకోలేకపోయాను. పై చదువులకు వెళ్ళాక మరింత ఒంటరితనాన్ని ఫీల్ అయ్యాను. అందరూ చేసే ఎంజాయ్మెంట్లు నేను చేయలేక పోయాను. స్నేహితులు దూరమయ్యారు, చదువు మీద ధ్యాస పోయింది. తక్కువ మార్కులు వస్తున్నాయి. వీటన్నిటినీ ఎలా అధిగమించాలో తెలియక పిచ్చిదాన్నయ్యాను. ఆత్మహత్యా ప్రయత్నం చేసాను. తప్పే. నాది నిజంగా తప్పే. అలేఖ్య పరిచయంతో నేను మళ్ళీ మామూలు మనిషిని కాగలిగాను. నేను తనతోనే జీవిస్తానమ్మా. నీ ప్రేమలో వున్న చల్లదనం అలేఖ్య ప్రేమలో కూడా ఉందమ్మా. నాకు మగవారితో పెళ్ళొద్దమ్మా …” అంటూ అంజలి ఏడ్చింది.
“ఎవరమ్మా నిన్నీ స్థితికి తెచ్చింది?” అంటూ సావిత్రి అడిగారు గద్గద స్వరంతో. అంజలి ఒక విరాగి నవ్వు నవ్వుతూ “అందులో నీ తమ్ముడు కూడా ఉన్నాడమ్మా” అంది.
మళ్ళీ అలేఖ్య అందుకొని, “అమెరికా సంబంధాలు వస్తున్నాయన్నారు కదా అంకుల్, నేను కూడా అమెరికా పౌరురాలినే. నేను అక్కడే పుట్టాను. సైక్రియాట్రిస్టుని. అమెరికాలో ఎందరికో మానసిక వైద్యం అందించాను, ఇప్పుడు ఇండియాలో కూడా అందిస్తున్నాను. పదండి మిమ్మల్ని ఒక దగ్గిరకి తీసుకెళ్తాను” అని లేచింది. అందరూ అలేఖ్య బెంజికారులో కూర్చున్నారు. పది నిముషాల్లో కారు ఒక కనస్ట్రక్షన్ ముందు ఆగింది. “అంజలీ గ్రూప్ ఆఫ్ హాస్పిటల్స్” …పైన కమాన్ పై అందమైన అక్షరాలు. అలేఖ్య ఒక పెద్ద రిసార్ట్ ని కొని, దాన్ని హాస్పిటల్స్ గా మారుస్తోంది, మానసిక వైద్యశాల దగిరనుండి రిహాబిలిటేషన్ సెంటర్ వరకూ ఎన్నో సదుపాయాలతో ఎన్నో రకాల వైద్యరీతులను ప్రజలకు అందించాలని కోరుకుంటోంది. “అంకుల్ … ఈ హాస్పిటల్స్ అన్నిటికీ మన అంజలే ఎం.డి.” అని అంటోంది అలేఖ్య.
“అలేఖ్యా.. మా అమ్మాయికి పునర్జన్మనిచ్చావ్. దానికి చేతులెత్తి నమస్కరిస్తాను. ఒక మగవాడు స్త్రీకి సాంఘికంగా ఏమివ్వగలడో అవన్నీ మా అమ్మాయికి ఇస్తున్నావు. ధనిక ప్రపంచాన్ని చూపించావ్, వ్యాపార వేత్తను చేస్తున్నావ్, అయినా నువ్వొక అమ్మాయివి. మరి సంతానమెలా? నలుగురూ ఏమనుకుంటారు? మీ ఇద్దరి యొక్క రిలేషన్ ని అంగీకరించలేకపోతున్నాను. అన్నీవున్న నువ్వు అంజలితో ఎందుకు బ్రతకాలంకుంటున్నావు?”
“అంకుల్… మీ అమ్మాయిది మానసిక పరమైన సమస్య. నాది జెనిటిక్. ఇక పిల్లలు. ఎంతో మంది పిల్లలు తల్లిదండ్రులు లేక ఒంటరి వాళ్ళవుతున్నారు. వాళ్ళకి మేము తల్లిదండ్రులమవుతాము.
“మా పాత తరం ఆలోచనలు దీనికి అంగీకరించలేవు అలేఖ్య…” అని ఖచ్చితంగా చెప్పేసారు రాజారావు.
అంజలీ, అలేఖ్యలు సావిత్రమ్మ గారి వైపు చూసారు. తానేమీ మాట్లాడలేదు. కొద్ది సమయం ఎదురుచూసి అంజలీ, అలేఖ్యలు భారంగా కదిలి కారు వైపు నడిచారు. నిశ్శబ్దంగా వారిద్దరి వెనుక సావిత్రి కూడా అడుగు ముందుకేసారు.
“సావిత్రీ”… రాజారావు గారి పిలుపు.
సావిత్రి తన హృదయలోతుల్లోంచి … “నవమాసాలు మోసానండి. కోల్పోలేను”.
“అందరి దగ్గిరా ఎలా తలెత్తుకుంటావ్ సావిత్రీ?” రాజారావు గారి గొంతులో వణుకు.
“మార్పు చిన్న అడుగుతోనే మొదలవుతుంది. మనిషి ఆలోచన, ప్రవర్తన భౌతిక కారణాలపై ఆధారపడివుంటుంది. ఇది అర్ధమయితే వ్యవస్థకూడా మారుతుందండి. వ్యవస్థ ఈ మార్పుకు సిద్ధపడినప్పుడు మార్పు తప్పక సంభవిస్తుందండి” అంది సావిత్రమ్మ గంభీరంగా. రాజారావు గారు ఆలోచనలో పడ్డారు.
(సమాప్తం)
రచన: మన్నెం శారద
సారధి చుట్టూ చూసేడు.
ఎదురుగా పది అడుగుల దూరంలొ బైక్‌కి జేరబడి.. ఓ యువకుడు అతన్నే పరీక్షగా చూస్తున్నాడు. అతను.. అతను నాల్గురోజుల క్రితం తనకి హోటల్లో బిల్లు పే చేసిన యువకుడు.
సారధి సిగ్గుతో లేచి నిలబడ్డాడు. అతను దగ్గరగా వస్తున్నాడు.
అనుకోని విధంగా అతను సారధి భుజాలమీద చేతులుంచి ఆప్యాయంగా నొక్కాడు.
“ఐ కెన్ అండర్‌స్టాండ్ యువర్ ప్రాబ్లం. కాని చావు దానికి పరిష్కారం కాదు” అన్నాడతను.
సారధి మాట్లాడలేదు.
“పద” అతను చనువుగా సారధి చేయి పుచ్చుకొని బైక్ దగ్గరకి తీసికెళ్ళేడు.
సారధి మాట్లాడకుండా వెనుక కూర్చున్నాడు.
బైక్ వాల్తేరు అప్‌లాండ్ లో ఈ అందమైన బంగళా ముందు ఆగింది. సారధిని రమ్మని సైగ చేసి మేడ మీదకి దారి తీసేడు.
సారధి అనుసరించేడు.
అతను రూం తాళం తీస్తుంటే సారధి అప్రయత్నంగా అక్కడున్న నేమ్ ప్లేట్ చదివేడు.
శేఖర్ బి.ఇ. (సివిల్)
శేఖర్ సారధిని లోపలికి ఆహ్వానించాడు.
లోపల రెండు గదులున్నాయి. గదుల్లో సామాను ఖరీదుగానే వుంది. అటాచ్‌డ్ బాత్రూం చూపించి “స్నానం చెయ్యండి” అన్నాడు శేఖర్.
“వద్దండి నేను వెళ్ళిపోతాను” బెరుకుగా అన్నాడు సారధి.
“మిస్టర్. మీ పేరు తెలియదు. నాకు చెప్పినట్లు వినకపోతే చాలా కోపం వస్తుంది. ముందు వెళ్లి తల మీద స్నానం చెయ్యండి. మీతో నేను చాలా మాట్లాడాలి” శేఖర్ సీరియస్‌గా అన్నాడు.
సారధి మారు మాట్లాడకుండా బాత్రూంలోకి వెళ్ళేడూ. షవర్ బాత్ చేస్తుంటే సారధి వంట్లోని నరాలన్నీ చల్లబడుతున్నట్లనిపించసాగింది. స్నానం వద్దన్న అతను వళ్లు మరిచి అదే పనిగా స్నానం చేస్తూనే వున్నాడు.
బాత్రూం తలుపు టకటక లాడింది.
సారధి తలుపు తీసేడు.
“మిస్టర్! టాంకులో నీళ్లయిపోతే ఇల్లుగలవాళ్లు వూరుకోరు. ఇక చాలించి బయటకు రండి” అతను తలుపు సందులోంచి లుంగీ అందించేడు.
సారధి లుంగీ అందుకుని కట్టుకుని బయటికి వచ్చేడు. వచ్చేటప్పటికే శేఖర్ డైనింగ్ టేబుల్ మీద క్యారియర్ విప్పి భోజనం వడ్డించేడు.
శేఖర్ భోజనాల దగర ఏం మాట్లాడలేదు. సారధిని క్రీగంట గమనిస్తూనే తింటున్నాడు. సారధి భోజనం అయిందనిపించేడు. ఈ “శేఖర్” అనే వ్యక్తి తనని అడ్డుకోకపోతే తనెపాటికి తునాతునకలయి ధూళిలో కలిసిపోయి వుండేవాడు.
గుర్తుతెలియని తన శవం కన్నీళ్లకు కూడా నోచుకోకుండా నక్కల పాలయ్యేది. ఇంటి దగ్గర తన రాక కోసం తన వాళ్లు ఎదురు చూసి చూసి ఏడ్చేవాళ్ళు.
వాళ్లకి ఏడుపు క్రొత్త కాదు.
కొందరు కేవలం ఏడవటానికే పుడతారు. పుట్టు దరిద్రంలో పుట్టినవాళ్లకి కేవలం పొట్ట ఎలా పోసుకోవాలన్న బాధ తప్ప మరోటి ఆలోచించేందుకు కుదరదు.
ఇంటికి పెద్దవాడుగా పుట్టటం, ఆపైన తండ్రి చనిపోవటం, తన వెనుక పుట్టినవాళ్ళు అందరూ ఆడపిల్లలు కావటం , తమకంటూ ఓ చిన్న పెంకుటిల్లు తప్ప మరొకటి లేకపోవటం, ఇవన్నీ తను పుడుతూనే మోసుకొచ్చిన శాపాలు.
ఉన్నదంతా ఊడ్చి తనకు డిగ్రీ చెప్పించి, మిగతా వాళ్లకి ఒంటినిండా గుడ్డ, కడుపునిండా తిండి యివ్వలేకపోయినా, తనకి ఫీజులు కట్టి తనకో ఉద్యోగం వస్తే గంజయినా త్రాగొచ్చని వాళ్లు ఎదురు చూడటం, వాళ్ళు చేసుకొన్న పాపాలు.
వాళ్ల ఆశలు తీర్చాలని తను అయిదేళ్లనుంచీ ప్రయత్నం చేస్తూనే వున్నాడు. ఎన్నో ఇంటర్వ్యూలకి తిరిగేడు.
కేవల అప్లికేషన్ ఫారాలకే అప్పు చేసి ఎంతో తగలబెట్టాడు. ఇంటి పరిస్థితులు తల్లక్రిందులయ్యేయి.
తన అసమర్ధత చూసి తల్లి మంచం పట్టింది.
ఇటు చదువు, అటు డబ్బు లేని స్థితిలో చెల్లెళ్ళు కొరగాకుండా పడి వున్నారు. ఏనాడొ పూర్వీకులిచ్చిన యిల్లు, ఏనాడూ రిపేరుకు నోచుకోకపోయినా ఇన్నాళ్లూ తమని కాపడుతూ గట్టిగానే ఉండేది. కాని అది కూడా మార్వాడీ అప్పుతో మరింక నిలవలేనట్లు క్రుంగిపోయింది. బీటలు వారిన గోడలు, వంగిపోయిన వాసాలు తనని హేళన చేస్తుంటే యింక ఆ యింటికి ఏ ముఖం పెట్టుకుని వెళ్లగలడు.
ఈసారి తనకు ఉద్యోగం రాలేదని ఎలా చెప్పుకోగలడు. ఆ క్షణంలో తన ప్రాణాన్ని కాపాడినందుకు శేఖర్ని అభినందించాలా/ దుయ్యబట్టాలా?
సారధి మానసిక స్థితి అయోమయంగా వుంది
*****
దూరంగా వెన్నెలలో సముద్రం పాలవిరుగుడులా వుంది. చలిగాలికి ముడుచుకొన్నట్లు కూర్చున్నాడు సారధి. సారధి కథ విన్న శేఖర్ మౌనంగా వుండిపోయేడు. శేఖర్ డబ్బులో పుట్టేడు. డబ్బులో పెరిగేడు. తల్లిదండ్రులకి ఒక్కగానొక్క కొడుకుగా అపురూపంగా పెరిగేడు. డబ్బుని ఏయే రూపాల్లో ఎక్కడెక్కడ ఎలా మరోకంటికి తెలియకుండా దాచాలో తెలియక తికమకపడే తండ్రి కష్టాలే తనకు తెలుసు. కానీ, యిలా తిండికి కూడా అష్టకష్టాలు పడే బ్రతుకులుంటాయని, అందుకోసం అత్యంత ప్రీతిపాత్రమైన ప్రాణాలు కూడా తీసుకునే అభాగ్యజీవులుంటారని అతనికి తెలియనే తెలియదు.
కేవలం అతను సరదాగా చదివేడు. సరదాగానే ఉద్యోగం చేస్తున్నాడు. నిజానికి అతని జీతం అతనికి ఒక్కరోజు ఖర్చుకి కూడా రాదు. వారానికొకసారి ఇంటికి ఫోన్ చేసి వేలువేలు తెప్పించుకుంటాడు. పర్స్‌లో వేయి రూపాయలకి ఒక్క పైసా తగ్గినా డబ్బులేనట్లు, బ్రతకలేనట్లు విలవిలలాడిపోతాడు. అలాగని అతనికి దురలవాట్లు లేవు. సినిమాలు, సిగరెట్లు, స్నేహితులు మాత్రమే అతని వ్యసనాలు. డబ్బుని మంచినీళ్లకన్నా తేలిగ్గా అతని చుట్టూ స్నేహితులు చేరటం పెద్ద వింతేం కాదు.
డబ్బుని దుబారా చేస్తున్నాడని యింటికి వెళ్ళినప్పుడల్లా అతని తండ్రి గంగాధరంగారు కోప్పడుతూనే వుంటారు. కాని ఆ మందలింపులో కోపంకన్నా ఆప్యాయతే ఎక్కువ.
డబ్బుని దుబారా చేస్తున్నాడని యింటికి వెళ్లినప్పుడల్లా అతని తండ్రి గంగాధరంగారు కోప్పడుతూనె వుంటారు. కాని ఆ మందలింపులో కోపంకన్నా ఆప్యాయతే ఎక్కువ.
ఆ మాటలు విన్నప్పుడు అతని తల్లి శాంతమ్మగారు తెగ బాధపడిపోతుంది. భర్తమీద విరుచుకుపడుతుంది.
“మన సంపాదన వాడిగ్గాక ఎవరికి? మనం పట్టుకుపోతామా? ఈసారి వాడొచ్చినప్పుడు డబ్బు ప్రసక్తి ఎత్తితే మంచిది కాదు.”
ఆవిడ మాటలకి గంగాధరంగారు నవ్వుకొంటారు. ఒకరికి తెలియకుండా మరొకరు వేలకు వేలు కొడుకు జేబులో కుక్కి పంపుతుంటారు.
శేఖర్ సారధి పరిస్థితులకి విస్తుపోతున్నాడు. తన స్నేహితులలో కూడా ఇంతలా డబ్బు కోసం అవస్థలు పడుతున్నవారు వున్నట్టు లేరు.
కష్టమంటే తెలియకుండా సున్నితంగా పెరిగిన అతని హృదయం ద్రవించి ప్రవహించసాగింది.
సారధి పైకి లేచాడు.
“మీరు నా ప్రాణాల్ని రక్షించేరు. అందుకు నేను మీకు కృతజ్ఞతలు చెప్పుకోలేను. ఎందుకంటే నెను కష్టాలతో విసిగి నాలాంటివాడు దేశానికి దండగని, నా చావువల్ల మరొకరికి తిండిగింజలు మిగులుతాయని పరోక్షంగా, నేనిలా నా దేశంలో ఒకరికి మేలు చేసినవాడినవుతానని అనుకున్నాను. మీరు నా ఆశ తీరకుండా చేసేరు. ఇప్పుడయినా నేను తిరిగి మళ్ళీ చావొచ్చు కానీ, ఆ తెగింపు, ఆ మొండితనం ప్రతిక్షణం రావు కదా. ఇంతకూ నేను దురదృష్టవంతుణ్ణి. మీరు నాకు రెండుసార్లు తిండిపెట్టి ఆదరించేరు. అందుకు మాత్రం నా కృతజ్ఞతలు.
శేఖర్ ఆందోళనగా చూసేడు.
“ఎక్కడికి వెళతారు?”
సారధి నిర్లిప్తంగా నవ్వేడు. “ఇంటికి”
“రేపు వెళ్దురుగాని. ఈ రోజుకి ఇక్కడే వుండండి”
“వద్దండి. నాలాంటి దురదృష్టవంతుడు యిక్కడ వుంటే మీకు కూడా అనుకోని కష్టాలు ముంచుకు రావొచ్చు. నన్ను వెళ్లనివ్వండి”
“అబ్బా! మీకు అంత నిరాశ పనికి రాదు. రేపు మాట్లాడుకుందాం. ఈ రాత్రికి మాత్రం మిమ్మల్ని వదలను. ఒక ప్రాణాన్ని కాపాడింది, తిరిగి అంత తేలిగ్గా పోనివ్వడానికి కాదు”
“నేనింక చావను లెండీ”సారధి నీరసంగా నవ్వేడు
“ప్లీజ్!” శేఖర్ అర్ధింపుకి సారధి మెత్తబడిపోయేడు.
శేఖర్ మొట్టమొదటిసారిగా సారధిలాంటి అభాగ్యజీవుల గురించి ఆలోచించటం మొదలుపెట్టేడు.
ఇన్నాళ్లూ తను కేవలం విలాసాల కోసం, సరదాల కోసం డబ్బుని విచ్చలవిడిగా ఖర్చు చేసేడేగానీ, దానికోసం తిండిలేక అలమటించే అదృష్టహీనుల కష్టాల గురించి ఆలోచించలేదు. వారి కోసం ఓ పైసా ఖర్చు పెట్టలేదు. అసలా ఆలోచన ఎన్నడూ తనకి రాలేదు. ఈరోజు అనుకోకుండా సారధి తారసపడి తనకి కనువిప్పు కల్గించేడు. తనలాంటి వాళ్లకోసం ఆలోచించమన్నాడు. తన మూలంగా శిథిలమై కూలిపోబోతున్న ఒక యిల్లు నిలబడినా అది నిజంగా తనకి ఎంత గొప్పవరం.
అయితే తనేం  చెయ్యాలి?
శేఖర్ అర్ధరాత్రివరకూ ఆలోచనలతో కొట్టుకున్నాడు. అవును. తను సారధి జీవితానికి సార్ధకత చూపించాలి. అతన్ని ఆర్ధిక దురవస్థలనుంచి శాశ్వతంగా తప్పించాలి. ఈరోజు తన రెండువేలిచ్చి అతన్ని ఆదుకోవచ్చు. కాని అవి వాళ్ల బాధల్ని ఎంతకాలం దూరంగా వుంచగలవు? ఎన్నాళ్ళు వాళ్ల కుటుంబాన్ని నిలబెట్టగలవు?
అందుకే తన పలుకుబడిని, అవసరమైతే డబ్బుని ఉపయోగించి సారధిని మనిషిని చేయాలి. అతను సంఘంలో సగౌరవంగా బ్రతకగల ఏర్పాటు చూడాలి. ఇది తనకు చాలెంజ్.
ఇంకా ఉంది..
రచన: ఉమాభారతి కోసూరి

సందీప్, శ్యాంల కోసం నా ఈ నిరీక్షణ క్షణం ఓ యుగంలా గడుస్తుందా అనిపిస్తుంది. ఆదుర్దాతో తలనొప్పిగా అనిపిస్తే….. కాసేపు కళ్ళు గట్టిగా మూసుకున్నాను. అలా గంటకి పైగా సమయం గడిచాక, బాబుని భుజాల మీద ఎక్కించుకొని, విజయ్ చేయి పుచ్చుకొని తిరిగి వస్తున్న శ్యాంని చూసాక గాని మనసు కుదుట పడలేదు..
దగ్గరగా వచ్చాక, “వీడు తమరి లాగానే సుకుమారం, నడవలేక ఒకటే ఏడుపు. నా భుజాల మీదే స్వారి” అంటూ సందీప్ ని క్రిందికి దింపారు శ్యాం..
‘ఏ దెబ్బా తగలకుండా నవ్వుతూ శ్యాంతో తిరిగి వచ్చిన బాబు’ .. ఇది కలా? నిజమా? అనుకున్నాను. బాబు క్షేమంగా ఉన్నందుకు హాయిగా ఊపిరి తీసుకున్నాను. బాబుకి తండ్రి వల్ల హాని కలగవచ్చన్న నా ఊహ అపోహేనేమో! అన్న ఆలోచన నాకు ఎంతో ధైర్యానిచ్చింది.
**
డ్రైవింగ్ నేర్చుకున్నాక వారానికో రోజు పశు-సంరక్షణ సంస్థలో వాలంటరీగా సాయం జేయడం, అత్తయ్యవాళ్ళని ఆదివారాలు గుళ్ళకి, యోగా క్లాసుకి తీసుకెళ్లడం చేస్తున్నాను.
ఐదోయేడు రాగానే సందీప్ ని ఇంటి దగ్గరి కాన్వెంట్ లో వేసాము. వాడిని స్కూల్లో వదిలి, మార్కెట్ పని కూడా చేసుకొని వస్తుంటాను.. నాకంటూ కారు చేతిలోకి వచ్చాక పనులు చేసుకోవడం హాయిగా ఉంది.
**
“సందీప్ క్రికెట్ ఆటలో రాణిస్తాడేమో! ఇది సరయిన వయస్సు మొదలెట్టడానికి” అన్నారు శ్యాం ఓ రోజు పొద్దున్నే కాఫీ తాగుతూ. అది విని కంగారుపడి ..అత్తయ్య వంక చూసాను.
“వాడికి నాకంటే మంచి కోచ్ ఎవరూ ఉండరు. రేపు ఆదివారం నుండే మా స్పోర్ట్స్ క్లబ్బుకి తీసుకువెళ్ళి కోచింగ్ మొదలు పెడతాను” అన్నారు ఉత్సాహంగా.
సందీప్ కి క్రికెట్ నేర్పాలని శ్యాం ఆత్రుతగా ఉన్నారని తెలుసును… నేనే ఒప్పుకోడంలేదు.
“ఐదేళ్ళ పసివాడికి అటువంటి ఆటలు వద్దని ముందే చెప్పానుగా! మరో రెండేళ్లు గడవనీయండి” అన్నాను.
“ఐదేళ్ళ వాడు నా బాట్ తో కాదుగా ఆడేది! చిన్నపిల్లల బాట్ కూడా ఉంటుంది. అన్నిటికి భయపడితే ఎలా?” అన్నారు నిస్సహనంగా.
అత్తయ్య కలగజేసుకున్నారు. “అయినా శ్యాంబాబు, నువ్వు నెలలో వారం రోజులు అగ్రా ఆఫీసుకి వెళ్తావు. ఇక్కడ ఉన్నా బిజీగా ఉంటావు…నీకు టైం ఎక్కడుంది? సందీప్ కి నీ ఇష్టప్రకారమే ఏ ఆట కావాలన్నా నేర్పించవచ్చు. మన ఇంటి పక్కనే ఉన్న క్లబ్బులో కూడా అన్ని ఆటలు నేర్పుతారు. పక్కనే కాబట్టి మీ నాన్నైనా తీసుకువెళతారు” అన్నారామె నవ్వుతూ కొడుకుతో…
అత్తయ్య నాకు వత్తాసు పలకడంతో కాస్త ఊపిరి తీసుకున్నాను.
**
సందీప్ కి మరో రెండు రోజుల్లో ఐదేళ్ళు నిండుతాయి. పెద్దెత్తున పుట్టినరోజు వేడుక జరపాలనే ఏర్పాట్లు చేస్తూ చాలా మంది స్నేహితులని ఆహ్వానించాము. అమ్మావాళ్ళు కూడా ఓ రోజు ముందే ఊరి నుండి వస్తున్నారు.
**
పార్టీ రోజున వాతావరణం ఆహ్లాదంగా ఉంది. అమ్మావాళ్ళతో సహా అందరం తెల్లారుఝామునే లేచాము. మామయ్య, శ్యాం ఉదయం నుంచే ఏర్పాట్లతో హడావిడిగా ఉన్నారు. పొద్దున్నే ఇంటిముందు షామియానా వేయించారు.
పదింటికల్లా అక్కడే పిల్లలకి ముందుగా ‘మ్యాజిక్ షో’ మొదలయ్యింది. చిన్నవాళ్ళతో పాటు నేను కూడా ఆ గారడీలు చూస్తుండిపోయాను.
గంటసేపు సాగిన మ్యాజిక్ షో తరువాత పిల్లల ఆటలపోటీలు మొదలయ్యాయి. సందీప్ సంతోషం చూసి మనసు నిండిపోయింది.. అక్కడి నుండి కదిలి వెళ్లి … భోజన సన్నాహాల్లో ఉన్న అత్తమ్మావాళ్లకి సాయం చేయసాగాను.
***
వంటకాలు భోజనహాల్లో సర్దుతుండగా, ఉన్నట్టుండి బయట నుండి సందీప్ ఏడుపు వినిపించింది.
పరుగున వెళ్ళేప్పటికి, తన కుడి మోచేతిని గట్టిగా పట్టుకొని.. గగ్గోలుపెడుతున్న బాబుని చూసి నా గుండె ఆగినంత పనయ్యింది.
వాడిని ఓదారుస్తూ ఎత్తుకోవడానికి ప్రయత్నిస్తున్న తమ్ముణ్ణి పక్కకి తప్పుకోమని బాబుని వొళ్లోకి తీసుకున్నాను. కుడిచేయి మణికట్టు దగ్గర వంగిపోయినట్టుగా వేలాడుతుంది. సందీప్ నొప్పికి తట్టుకోలేకపోతున్నాడు.
అమాంతం వాడిని చేతుల్లోకి ఎత్తుకుని, కార్లో డాక్టర్ దగ్గరికి బయలుదేరాను. వినోద్ నాతో పాటే కారెక్కాడు. శ్యాం, మామయ్యతో వేరే కారులో మా వెనుకే బయలుదేరారు.
***
హాస్పిటల్లో ఎక్సరేలవీ అయ్యాక, డాక్టర్లు సందీప్ కి ‘మణికట్టు’ విరిగిందని ‘తేల్చారు. కొంత కాలం స్కూల్లో కుడిచేత్తో పనిచేయడం కూడా కష్టమే నన్నారు..
“ఇలా ఎలా అయింది? చెట్టు మీద నుండి పడ్డాడా?” అని అడిగారు డాక్టర్.
అప్పుడే నాకూ తోచింది. “అవును ఎలా ఈ ప్రమాదం జరిగింది?” అని పక్కనే ఉన్న తమ్ముణ్ణి అడిగాను.
“బావ, సందీప్ తో ‘ఆర్మ్ రెస్లింగ్’ చేసేప్పుడు, ఇలా జరిగింది. బాబు చేతిని తెలీకుండానే గట్టిగా వంచారేమో బావ. నొప్పితో పాపం వీడు గిలగిలా కొట్టుకుని బాగా ఏడ్చాడు కూడా. ఇలా అవుతుందని మేము అనుకోలేదక్కా” అన్న తమ్ముడి మాటలకు నా కాళ్ళకింద భూమి జారినట్టయ్యింది.
‘నేను కోరుకొన్న మార్పు ఆ తండ్రిలో రాకపోగా, బిడ్డ గిలగిలా కొట్టుకునేటంత బాధపెట్టి మరీ మణికట్టు ఎముక విరిచాడన్నమాట ఆ మొరటు మనిషి’ అనుకొంటూ కుర్చీలో కూలబడ్డాను. శ్యాంపై కోపంతో నా మనసు రగిలిపోయింది. నాలో ఆవేశం కట్టలు తెంచుకుంది.
‘ఎలా? ఎలా? నా బిడ్డని కాపాడుకోవాలి? నా బిడ్డని తీసుకొని దూరంగా వెళ్లిపోవాలి. అంతే, పారిపోవాలి’ అనుకున్నాను నిశ్చయంగా.
**
సందీప్ మణికట్టు ఫ్రాక్చర్ కి కట్టు వేయడం అయ్యాక ..ఇంటికి తీసుకొని వచ్చాను. నా కన్నీరు, దు:ఖం ఆపుకోలేక అత్తమ్మా వాళ్ళ గది తలుపు గట్టిగా తట్టి, విసురుగా లోనికి వెళ్ళాను.
“మీ అబ్బాయి మొరటుతనం నా బిడ్డని అవిటి వాడిని చేసింది. ఇవాళ మణికట్టు, రేపు మరోటి. నేను భరించలేను అత్తయ్యా. నేను మా అమ్మావాళ్లతో వెళుతున్నాను. నన్ను క్షమించండి” అన్నాను బిత్తర పోయున్న అత్తగారికి మారు మాటాడే అవకాశం కూడా ఇవ్వదలచుకోక వెను తిరిగాను.
అత్తఃయ్య గబక్కున లేచి వడివడిగా నా వెనుకే అడుగులు వేస్తూ నా భుజం పట్టి ఆపారు.
“చూడు తల్లీ, నీ కోపం నాకు అర్ధమవుతుంది. కాని ఇది ఓ ఆక్సిడెంట్ తల్లీ. పిల్లలందరూ శ్యాంతో అదే ఆట అడుతున్నారట. మీ మామయ్య ‘వద్దురా’ అంటున్నా సందీప్ బాబే మొండికేసి వాళ్ళ డాడీతో ఆడి, ఇలా చేయి విరకొట్టుకున్నాడు” , “జరిగింది పొరపాటే తప్ప శ్యాం కావాలని చేసింది కాదమ్మా. మన గ్రహపాటు బాగోక ఇలాటివన్నీ మనకి జరుగుతున్నాయి” అంటూ అత్తయ్య వాపోయారు.
ఆవిడ చెప్పింది విన్నాక .. ఆవిడ చేతిని విడిపించుకుని .. ఆ గది నుండి బయటపడి… అమ్మావాళ్ళని హైదరాబాద్ కి బయలుదేర దీశాను.
నిముషాల్లో బట్టలు సర్దుకుని, సందీప్ ని తీసుకొని గది తలుపు దాటుతుండగా శ్యాం వచ్చారు. నా చేయి గట్టిగా లాగి మంచం మీద కూలేశారు. బలవంతంగా నా ముఖం పైకెత్తి, “ఏమిటి నువ్వు చేస్తున్న పని? ఇలా పెద్దవాళ్ళ ముందు నన్నో నేరస్తుడిలా నిలబెట్టి, మీ అమ్మవాళ్ళతో వెళతావా? నీ ఉద్దేశం నాకేమీ నచ్చలేదు. పిల్లలకి దెబ్బలు తగలవా? అయినా నువ్వు వెళ్ళిపోతే నీ కుక్కల్ని ఎవరు చూసుకుంటారు?
అసలు నీకు, సందీప్ కి ఆ ఊళ్ళో ఇక్కడి లాగా వసతులు ఉన్నాయా? కనీసం కారు కూడా లేదుగా? డోంట్ బి క్రేజీ” అని ఏకబిగిన చెప్పాలనుకున్నదంతా చెప్పి నా చేతి మీద పట్టు వదిలారు శ్యాం.
ఆయన మీద నాకు కోపం రెట్టింపయింది. ఆయన మాటల్లో నా మీద గాని, బాబు మీద గాని కనీసపు శ్రద్ధ కనబడలేదు. పై పెచ్చు ఆ మాటల్లో నా పెంపుడు కుక్కల బధ్రతపై ఓ బెదిరింపు, మరో వెక్కిరింపు తోచాయి.
అదీ కాక అతని నిర్లక్ష్యం వల్ల ఇది మూడవసారి బాబుకి గాయాలవడం. ఈ సారైతే ఏకంగా రిస్ట్ ఫ్రాక్చర్. ఆవేశం కట్టలు తెంచుకుంది. ఆలస్యం చేయక ఎలాగోలా గది నుండి బయటపడ్డాను. కన్నీళ్ళనాపుకుంటూ మా వాళ్ళతో హైదరాబాదుకి ప్రయాణమయ్యాను.
**
అమ్మావాళ్ళింట మునుపటి నా గదిలోనే సర్దుకున్నాను. వారం దాటినా, మనసులోని అలజడి ఏమాత్రం తగ్గలేదు. ఆలోచన కుదరక ఆదుర్దాగా ఉంది…బయటకి వెళ్లేందుకు ఆసక్తి లేదు. నిద్ర కరువైంది…
ఈవేళ తెల్లారుజాము నుండి తలనొప్పిగా కూడా ఉంది. గదిలో పైకప్పు వంక చూస్తూ పడుకొని ఉన్నాను. సందీప్ నా పక్కనే నిద్రపోతున్నాడు. నిద్రలో వాడు విరిగిన చేతిమీదకి ఒరగకుండా కనిపెట్టుకుని ఉండడం అలవాటుగా మారింది.
పెళ్ళై వెళ్ళిన ఆరున్నరేళ్ళల్లో నేనేనాడు పుట్టింట ఇన్నిరోజులు గడపలేదు. ఈ రాకకి దారి తీసిన సంఘటనలు మాత్రం సబబైనవి కావు. సందీప్ మణికట్టు విరిగిన నాటి జ్ఞాపకాలు నా మనసును అవిరామంగా కలిచివేస్తున్నాయి. సందీప్ చదువు కూడా అర్ధంతరంగా ఆగిపోయింది. ఓ మారు వాడిని ఇక్కడ డాక్టర్ వద్దకి కూడా తీసుకెళ్ళాను.
**
అత్తయ్యవాళ్ళని వదిలిపెట్టి వచ్చి రెండువారాలయింది. అత్తవారింట నా మీద ఆధారపడ్డ ఆ పెద్దవాళ్ళు, పనివాళ్ళు ఎలా ఉన్నారో? అన్న ఆలోచన మొదలయింది. పెంపుడు కుక్కల గురించి కూడా మనసులో గుబులుగా ఉంది. మామయ్య రోజంతా బాబుతో గడిపేవారన్న సంగతి పదే పదే గుర్తుకొస్తుంది. అత్తయ్యతో, సందీప్ తోటంతా తిరిగి మొక్కలికి నీరు కూడా పెట్టేవాడు. కుక్క లతో ఆడేవాడు.
ఉండబట్టలేక అత్తయ్యకి ఫోన్ చేసాను. జవాబు లేదు. నిరుత్సాహంగా అనిపించింది. “ప్చ్, ఏమిటో నా వింత సమస్య’ అనుకుంటూ పక్క మీద నుండి లేచిన నాకు అమ్మ ఎదురు వచ్చింది. “కాఫీ పెట్టుంచాను. వెళ్లి తీసుకో. కాసేపట్లో ఉప్మా చేస్తాను..ఇప్పుడైతే సందీప్ బాబుని నిద్ర లేపి వాడి పని నేను చూస్తాలే” అంది అమ్మ పక్క మీద కూర్చుంటూ. ….
**
వంటింట్లో పొయ్యి వద్ద, ఉప్మా చేయడానికి అన్నీ తయారుగా ఉండడంతో, ఉప్మా తిప్పేసి బల్లమీద ఉంచాను. కాఫీ కప్పుతో బయటకి వస్తుంటే, చిత్ర, రమణి ఇంట్లోకి వస్తూ ఎదురయ్యారు. పొద్దుటే తీరిగ్గా వచ్చిన వాళ్ళని చూసి ఆశ్చర్య పోయాను…
“నువ్వికడే ఉన్నావని వినోద్ ద్వారా నిన్న సాయంత్రం తెలిసింది. అందుకే పొద్దుటే వచ్చాము. మా నుండి దాక్కోవడం ఏమిటి నీలూ?” అడిగింది చిత్ర, నా భీజంపై తట్టి….
“నీ ఆరోగ్యం బాగుందా? బాబు ఎలా ఉన్నాడు?” ఆదుర్దాగా రమణి…
“అంతా బాగున్నాము. పదండి వెనుక మెల్లాలో ఉండుంటాడు సందీప్” అంటూ ఇంటి వెనకాలకి నడిచాను…
మెల్లాలో కూరలు తరుగుతున్న అమ్మ పక్కనే ఆడుకుంటున్న సందీప్ వద్దకెళ్ళి కూర్చున్నారు రమణి, చిత్ర… “ముద్దుగా ఉన్నాడు బాబు” అంటూ వాడి చెంపలు నిమిరింది రమణి. వాడి చేతికున్న కట్టు గమనించి, “అరే, పాపం! చేతికి ఏమయింది ఇంత చిన్నవాడికి?” అడిగింది.
“ఏదో, పుట్టినరోజు నాటి ఆటల్లో మణికట్టు విరిగింది బాబుకి” అని జవాబిచ్చింది అమ్మ.
“… వీడికి ఇలా దెబ్బ తగలిందన్న చిరాకులో ఉండిపోయాను. మీ నుండి దాక్కోవడం కాదు…ఇక ఇవాళో, రేపో మిమ్మల్ని పిలిచేదాన్ని” అంటూ సంజాయిషీ చెప్పుకున్నాను..
“మగపిల్లలకి ఇవన్నీ మామూలే. కాకపోతే, మరీ ఇంత చిన్నవాడికి రిస్ట్-ఫ్రాక్చర్ అంటే….ఎలా జరిగిందాని అడగాల్సిందే” అంది యధాలాపంగా చిత్ర.
“ఏముందమ్మా… చిన్నా పెద్దా తారతమ్యం లేకుండా ఆడితే ఇలా ఏదో ఒకటి తప్పదుగా!” అంది అమ్మ.
“సరే, మీరిద్దరూ ఎలా ఉన్నారు?” అడిగాను స్నేహితురాళ్ళని…
చిత్ర ట్రైనింగ్ పూర్తయ్యాక, భర్తతో కలిసి ఎక్కడన్నా పెద్ద కార్పరేట్ హాస్పిటల్ కి పని చేస్తుందట. రమణి ఇక ఆలస్యం చేయకుండా వెంటవెంటనే ఇద్దరు పిల్లల్నన్నా కనేసేయాలన్న ప్లాన్ మీద ఉందట.
మా కబుర్లు చాలాసేపు సాగాయి. అమ్మ వంట చేసి అందర్నీ భోజనానికి పిలిచేంత మటుకు, మాకు సమయం తెలియనే లేదు.
**
ముగ్గురం మాట్లాడుకుంటూ భోంచేస్తున్నాము..
“ఇంతకీ ఇలా చెప్పాపెట్టకుండా దిగావు. ఏమిటి సంగతి. ఊరి మీద బెంగా? భర్త మీద అలకా?”, “లేక విరహం ఎలా ఉంటుందో భర్తకి తెలియాలని ఇలా వచ్చావా?” అడిగింది రమణి.
“అమ్మలా చూసుకునే అత్తగారు కదా! అందుకే పుట్టిల్లు గుర్తు రాదులే. అదటుంచితే సందీప్ ని వదిలి వుండగలరా ఆ పెద్దవాళ్ళు?” మళ్ళీ చిత్ర.
వారి ప్రశ్నలన్నిటికీ నవ్వి ఊర్కున్నాను.
“సరే, క్యాండి, మిండి ఎలా ఉన్నాయి?” రమణి మరో ప్రశ్న..
“నేను లేనుగా! ఎలా ఉన్నాయో అని దిగులుగా ఉంది.” అన్నాను జవాబుగా.
మా కబుర్లు అయ్యేప్పటికి సాయంత్రమయ్యింది. టీ తాగి, “మళ్ళీ వస్తాము” అంటూ కదిలారు చిత్ర, రమణి.
గేటు వరకు నాతో పాటు వచ్చి వాళ్ళని సాగనంపాడు సందీప్.
**
స్నేహితురాళ్ళతో మాట్లాడాక, అత్తయ్య గురించి ఆలోచన ఎక్కువయింది. ఇక అత్తయ్యావాళ్ళని వారి మనవడి ముద్దుమురిపాలకి దూరం చేయకూడదని నిశ్చయించుకొన్నాను. ఫోన్ చేసి ఆమెతో తీరిగ్గా మాట్లాడాలి అనుకున్నాను.
**
రాత్రయ్యాక, బాబుకి కథ చెబుతూ నిద్రపుచ్చాలని ప్రయత్నిస్తుండగా, అమ్మ నా గదిలోకి వచ్చింది. సందీప్ పడుకున్న వైపు మంచం మీద కూర్చుంది.
కళ్ళెత్తి చూసి, “ఏమిటమ్మా” అన్నాను.
“నీ అవస్థ చూస్తుంటే మనసు బాగోలేదమ్మా. నాన్న కూడా బాధ పడుతున్నారు. శ్యాంప్రసాద్ అంతటి వారు అల్లుడవడం అదృష్టమని పొంగిపోయాము. అల్లుడిగారి హోదా, పరపతి చూసి మురిసిపోయాము. నువ్వో పెద్దింటి కోడలయ్యావని సంతోషించినంత సేపు పట్టలేదు. ఇప్పుడు నీ విషయం బాగా దిగులైపోయిందమ్మా” అంటూ కన్నీళ్ళ పర్యంతమైంది. “అసలు అల్లుడు గారి గురించి అలాగని నమ్మలేకుండా ఉన్నాము” అంది అమ్మ.
చీకాకుతో గజిబిజిగా ఉన్న నా మనస్సుకి, అమ్మనాన్న ఇంతలా దిగులుపడుతున్నారని తెలిసి రగులుతున్న మంటలో ఆజ్యం పోసినట్టయింది.
అంతలో నాన్న కూడా గది గుమ్మం దగ్గరికి వచ్చారు. “ఏమ్మా ఇంకా పడుకోలేదా?” అంటూ లోనికొచ్చారు.
మంచం మీద నుండి లేచి, “రండి” అన్నాను. వచ్చి ఎదురుగా కుర్చీలో కూర్చున్నారు. “చూడమ్మా, మీ మామయ్యగారి బంధువు ఒకాయన, దుర్గాప్రసాద్ గారు. నీ పెళ్ళికి వచ్చారు. మొన్న ఢిల్లీలో బాబు పుట్టినరోజు పార్టీకి కూడా వచ్చాడాయన. చాలా ఆప్యాయంగా పలకరించారు. పిల్లల ఆటలు చూస్తూ చాలాసేపు మాట్లాడుకున్నాము” చెప్పడం ఆపి మా వంక చూసారు నాన్న……..
మేము ఆసక్తిగా వింటున్నాము.
**
సశేషం
రచన: గిరిజారాణి కలవల
“వదినా!  ఓ పంకజం  వదినా!” అంటూ వీధంత  గొంతేసుకుని కేకేస్తూ వచ్చింది జలజాక్షి .
ఆ కేక వినపడగానే.. మళ్లీ తెల్లారిందీ దీనికి.. ఈ పూట ఏ అప్పుకోసమో…తెచ్చిన నెల వెచ్చాలు అన్నీ ఈ జలజానికి చేబదుళ్ళు ఇవ్వడానికే  సరిపోతున్నాయి.. ముదురుపాకం పట్టిన బెల్లప్పచ్చులా పట్టుకుంటే వదలదు.. అని మనసులో అనుకుంటూ.. పైకి చిరునవ్వు చిలికిస్తూ..”ఏంటి ? జలజం వదినా.. పొద్దున్నే నీ దర్శనం అవందే నాకు  తెల్లారదనుకో.. నీ పిలుపే నాకు బూందీ లడ్డూ.” అంది పంకజం.
“ మా వదిన మనసు పాలకోవానే.. ఎంత మంచిదానవో.. నాకు తెలీదూ నీ మనసు వెన్న వేసిన నెయ్యి అప్పమే.. ఇట్టే కరిగిపోతావు..” అంటూ తియ్యగా ఉబ్బేసరికి.. పంకజం అరిసెలా పొంగిపోయింది.
“ఔనూ! ఏంటొదినా! ఇంత పొద్దు పొద్దున్నే వచ్చావు.. ఏదైనా విశేషమా?” అంది పంకజం..
“విశేషమూ లేదు.. విడ్డూరమూ లేదు.. మా చంటాడి పుట్టినరోజు ఈరోజు.. సేమియా పాయసం చేద్దామని చూస్తే పంచదార నిండుకుంది.. ఇదిగో ఈ గ్లాసుడు పంచదార ఇయ్యి.. సరుకులు తెప్పించగానే ఇచ్చేస్తాను.. “అంటూ కొంగు చాటు నుండి.. ఓ పేద్ద గ్లాసు తీసి ముందుకు చాపింది జలజం.
“ఇప్పటికే ఇలాంటి గ్లాసులతో అరడజనుసార్లు పంచదార ఇచ్చిన గుర్తు నాకు..”అని పంకజం అనేసరికి..
“అయ్యో.. నువ్వు గుర్తు చేయాలా వదినా! కేలండర్ మీద రాసుకుంటూనే ఉన్నా.. మొత్తం ఒకేసారి ఇచ్చేస్తాలే.. అయినా అన్నయ్య గారికి షుగర్ ఫాక్టరీ యే ఉందట కదా! మా ఆయన చెప్పారు “అంది జలజం..
“ఆ.. ఉంది.. ఉంది.. ఏకంగా వంట్లోనే ఉంది ఉయ్యూరు షుగర్ ఫాక్టరీ” వెటకారంగా అంది పంకజం.
” ఏంటోయ్.. భార్యమణీ.. బందరు లడ్డూ..  ఏదో నా మీద సైటైర్లు వేస్తున్నావూ“ అంటూ వచ్చాడు పంకజం భర్త పుల్లారావు.
“ఆ.. మీరు మాత్రం సెటైర్లు వేయడంలో  తక్కువేంటీ.. కాస్త బొద్దుగా ఉన్నాననేగా.. నన్ను బందరు లడ్డూ అంటున్నారు.. అదీ జలజం ముందు..” అంది పంకజం మూతి తిప్పుకుంటూ..
“ఆ.. చెల్లెమ్మ మనకేం పరాయిది కాదుగా.. అలా ఉడుక్కోకే..” అన్నాడు.
“చూడు.. జలజం.. మీ అన్నయ్య.. నేను కాస్త బొద్దుగా ఉండేసరికి ఎలా అంటున్నాడో.. నేను ఇలా ఉన్నా.. నాకు ఇంతవరకూ.. బిపీ.. సుగరూ.. ఏవీ దగ్గరకి రాలేదు… ఈయనగారికే వంట్లో ఉన్న షుగర్ కి రోజూ చీమలు పట్టడమే.. పౌడర్ బదులు చీమల మందు రాసుకోవాలి.. అంతలా పెంచుకున్నారు డయాబెటిస్ ని “ అంది పంకజం  నిష్టూరంగా..
“ఔనా.. వదినా.. అన్నయ్య గారికి షుగర్ ఫాక్టరీ ఉందని మా ఆయన అంటూంటే  నిజమే అనుకున్నా.. ఉన్నది ఈ షుగర్ ఫాక్టరీ యా?  “ అంటూ ముక్కున వేలు వేసుకుంది జలజం.
“మీ వదిన మాటలు పట్టించుకోకమ్మా.. ఆ షుగర్ నాకే ఉందీ.. తనకి రాలేదని కుళ్ళు..ఇదిగో చూడవోయ్ రిపోర్టు లు.. ఇప్పుడ అన్ని షుగర్ టెస్టులూ చేయించకుని
వస్తున్నాను.. బావుంది.. అన్నీ నార్మల్ గా ఉన్నాయి.. ఇలాగే ప్రొసీడ్ అవమని డాక్టర్ గారు చెప్పారు. “అన్నాడు పుల్లారావు
“ఆ.. లేక లేక ఈ షుగర్ లేదనే కుళ్ళుకోవాలా మహాశయా! మీరు లక్ష రూపాయలు ఆశ పెట్టినా ఈ మాయదారి షుగర్ ని కోరుకోను.. మీకో దండం.. మీ షుగర్ కి ఓ దండం. “ అంది పంకజం.
“పంకజం వదినకి చతురలు ఎక్కువ.. భలే మాట్లాడుతుంది.. “ అంది జలజం… మనసులో మాత్రం… ఈవిడగారిని పొగడకపోతే.. నా గ్లాసుడు పంచదారకి ఎగనామం పెడుతుంది.. అనుకుంటూ..
“చతురలూ కాదు.. చట్టుబండలూ కాదు జలజమొదినా! ఈయన సంగతి నీకు తెలీదు.. అమ్మో.. వెయ్యి కళ్ళతో కనిపెట్టాలి. ఎప్పుడూ వంటింట్లో డబ్బాలు వెతుక్కుంటూనే ఉంటారు.. ఏ స్వీట్ కనపడుతుందా.. మెక్కేద్దామా అని.. అయినా.. నేను లేనూ.. ఎక్కడికక్కడ మీ అన్నయ్య ని కంట్రోల్ లో పెట్టడానికి.. మొన్నటికి మొన్న తీపి ప్రసాదాలు ఎటూ పెట్టడం లేదూ.. కనీసం కాఫీలో కొంచెం షుగర్ వేయమని ఒకటే పేచీ… నేనొకటే సమాధానం చెప్పాను.. అలాగే వేస్తా కానీ… మొన్ననే గడప దాటుతూ బోర్లా పడి కాలి వేలు చితక్కొట్టుకున్నారు… ఇప్పుడు ఇలా పంచదార అలవాటు పడి షుగర్ పెరిగితే.. పొరపాటున గాంగ్రీన్ వచ్చి.. ఆ పచ్చిపులుసు పద్మనాభం లాగా.. కాలు తీసేసే పరిస్థితి వస్తే.. ఒంటికాలితో కుంటడం ప్రాక్టీస్ చేయాలి మరి సరేనా!అనేసరికి మళ్లీ కాఫీలో పంచదార మాట ఎత్తలేదు మీ అన్నయ్య. అలాగే అప్పుడప్పుడు ఉప్మాలో గుప్పెడు జీడిపప్పు  వేయమని అడిగినప్పుడు.. హార్ట్ఎటాక్ వచ్చి ఒక బైపాస్.. రెండు స్టంటులు వేయించుకున్న మూడో వీధిలోని హరిబాబు గారిని గుర్తు చేస్తాను.“ అంది పంకజం
జలజం “అదేంటొదినా! అలా అంటావూ !?” బుగ్గలు నొక్కుకుంది.
“ఔనొదినా.. షుగర్ వచ్చేసరికి లేనిపోని తిండి కోరికలు పెరుగుతాయి కాబోలు..
పోనీ మైసూరు బోండా చేయవే అంటే… ఇంకేమైనా ఉందా మైదా షుగరు వారికే కాదూ అందరికీ ప్రాణాంతకం..అని చెపుతాను..
సరే తీపెటూ వద్దన్నావు.. కనీసం ఆవకాయ అయినా వేస్తున్నావా!? అంటే..
బీపీ, షుగరూ అన్నదమ్ములు…కలిసే వచ్చేస్తాయి…. వాటికి తోడుగా వచ్చే కొత్త జబ్బు లతో.. ఫలానా వారిలా మీరూ యూరిన్ బ్యాగ్ పట్టుకుని తిరగాలి మరి…”అని చెపుతూ ఉంటాను అంది పంకజం.
“అదేంటీ.. హేండ్ బేగ్ పట్టుకుని తిరుగుతారు కానీ.. ఈ యూరిన్ బేగ్ ఎంటొదినా.. మరీ విచిత్రంగా చెపుతావు నువ్వు.. “ అంది జలజం..
“నీకు విచిత్రంగానే ఉంటుంది జలజం.. ఆ బాధ పడేవారికి తెలుస్తుంది..  తీపి ఎటూ పెట్టడం లేదు.. కనీసం ఆవకాయైనా వేయమంటూ ఉంటారు. ఒకదాని  వెంట ఒకటి జంటగా పెరుగుతాయి ఆ షుగరూ, బీపీ..మరి ఆవకాయలలో ఉప్పు, కారాలకి షుగరు వలన బలహీనమైన కిడ్నీలు పాడైపోతే డైలీ డయాలసిస్సేగా… ఎందుకండీ.. నిజం చెపితే నిష్టూరం అంటారు ఇదే కాబోలు..  ఏమండోయ్.. పతిదేవులవారూ! నా మీద కోపంతో మరీ అంతలా గట్టిగా పళ్ళు నూరకండి, షుగర్ వాళ్ళ కు పళ్ళు అసలే తొందరగా ఊడతాయట… సోమయ్యను చూడలేదూ…!? ఎంత కోపం వచ్చినా మరీ అంతలా కాళ్ళలా నేలకు గుద్దుకుంటూ వెళ్ళకండి… షుగరు వారికి మొదట  సమస్య వచ్చేదే పాదాలలో రక్తప్రసరణ తగ్గటం వల్లనట… ఏమండోయ్..  ఇంతకీ కంటి చూపు ఎలా ఉందీ?  కళ్ళకి కూడా ముప్పే అండోయ్.. కాస్త చూపించుకోండి ఓసారి.. అయ్యోయ్యో! అలా జుట్టు పీక్కుంటారేం… షుగర్ వాళ్ళ కెటూ  జుట్టు త్వరగానే ఊడుతుందటకదా!.. “ అంటూ పంకజం భర్తని ఆట పట్టించసాగింది.
ఇంతలో పక్కన ఢాం అని చప్పుడు..
చూసేసరికి.. జలజం…. నేల మీద వెల్లకిలా పడి కనపడింది.
“అయ్యో… జలజమా! ఏమైంది ? అలా పడిపోయావు? ఏమండీ కాస్త మంచినీళ్లు తీసుకురండి.. “ ఆదుర్దాగా అరిచింది పంకజం.
మొహం మీద కాసిని నీళ్లు కొట్టేసరికి నెమ్మదిగా తేరుకుని చుట్టూ చూసింది జలజం.
“ఏమైంది వదినా? ఇప్పుడు ఎలా ఉంది?” అంటూ లేవదీసి కుర్చీలో కూర్చోపెట్టి.. ఫేన్ స్పీడు పెంచింది పంకజం..
“ఏంటి చెల్లెమ్మా.. ఏమైంది? “అంటూ కంగారుగా పుల్లారావు అడిగాడు..
బిత్తర చూపులు చూస్తూ.. జలజం.. లోగొంతుతో… “నిన్న బ్లడ్ టెస్టులు చేయించుకున్నాను.. షుగర్ వచ్చిందని డాక్టర్ చెప్పారు.. ఏదోలే పెద్ద పట్టించుకోక్కర్లేదు అనుకున్నా. కానీ ఇప్పుడు పంకజం వదిన చెప్పినవి వింటూంటే.. కంగారు వచ్చేసింది.. భయంతో కళ్ళు తిరిగాయి అన్నయ్యా!” అంది జలజం.
“మామూలుగా నేను స్వీట్స్ అంటే పడి చచ్చిపోతాను. పేరుకి పిల్లలు కోసం అని చేయడం.. నేను లాగించేయడం.. ఇదే పని నాకు.. గులాబ్ జాములు తినడం మొదలెడితే చాలు.. ఆపే పనే లేదు… మొదటిది ఆప్యాయంగా.. రెండోది ఆత్రంగా.. మూడోది ఆరాటంగా… గుటుకు గుటుకు మింగుతూనే ఉంటాను.. హల్వా చేసుకుంటే చాలు కప్పులు కప్పులు లాగించడమే.. జాంగ్రీలు అయితే పదివేళ్ళకీ పదీ తగిలించుకుని… పరపరా నమిలేస్తూ ఉంటాను.. అంతపిచ్చి నాకు… రెండు రోజులకోసారి తీపి పురుగు కుడుతూ ఉంటుంది నాకు..ఇక నుంచీ వళ్ళు దగ్గర పెట్టుకుంటాను.. స్వీట్స్ తినడం మానేస్తాను… వాకింగ్ మొదలెడతాను… పనిలో పనిగా మా ఆయన్ని కూడా లాక్కెడతాను. నాకు తగ్గితే నీ నోట్లో కేజీ పంచదార అభిషేకం చేస్తాను.. “ అంది జలజం.
“ అభిషేకాలూ వద్దు కానీ… . నువ్వేం బెంగ పెట్టుకోకు.. వంటలలో ఎలా జాగ్రత్తలు తీసుకుని వండాలో మీ వదిన దగ్గర తెలుసుకుని.. ఆ ప్రకారం మొదలెట్టు… నెల రోజుల్లో షుగర్ కంట్రోల్ లోకి రాకపోతే నా పేరు పుల్లారావే కాదు. షుగర్ గురించి ఫికర్ కాకు.. “అంటూ ధైర్యం చెప్పాడు పుల్లారావు.
“ఇదిగో.. జలజం వదినా! పంచదార అడిగావుగా.. తీసుకో.. “అంటూ గ్లాస్ నిండా పంచదార తెచ్చింది పంకజం..
“వామ్మో! వదినా! పంచదారా వద్దు.. పాలకోవా వద్దు. . ఈ రోజు నుంచి.. నో స్వీట్స్.. నో పాయసమ్స్.. నో ఐస్క్రీమ్స్.. వంట్లో ఉన్న తీపిని తగ్గించుకుంటే.. లైఫ్ స్వీట్ గా.. ఉంచుకోవచ్చని తెలుసుకున్నాను.. ఆరోగ్యవంతమైన  డయాబెటిక్  లేని జీవితమే.. మూడు లడ్డూలూ.. ఆరు జిలేబీలూ .. నువ్వు, అన్నయ్య.. చెప్పినవన్నీ గుర్తు పెట్టుకుని ఇక నుంచి జాగ్రత్తలు తీసుకుంటాను.. . అంటూ జలజం ఖాళీ పంచదార గ్లాస్ తీసుకుని వెళ్లిపోయింది.
“హమ్మయ్య షుగర్ భూతాన్ని చూపించి…షుగర్ అప్పు ఎగ్గొట్టి.. జలజాన్ని బెదరకొట్టగలిగాను” అనుకుంది పంకజం..
రచన: గిరిజ పీసపాటి
వరలక్ష్మమ్మ గారు కోరినట్లే ఇల్లు వారికే అమ్మేసి, ఇల్లు అమ్మగా వచ్చిన డబ్బుతో అప్పులు తీర్చేసి, వారు కోరిన విధంగానే వారు తనకోసం కేటాయించిన గదిలో ఉండసాగింది అమ్మమ్మ. ఆ చిన్న గదిలోనే ఒక మూల వంట, మరోమూల పడక.
ఆ మాత్రం నీడైనా దొరికినందుకు చాలా సంతోషించింది అమ్మమ్మ. వారు అంత అభిమానం చూపించడానికి ఒకప్పుడు అమ్మమ్మ, తాతయ్యలు చేసిన సహాయం ఒక కారణం అయితే, చిన్నప్పటి నుండి నాగను పెంచిన మమకారం కూడా మరొక కారణం అయింది.
ఇంకా మానవత్వం బతికి ఉన్నందుకు సంతోషిస్తూ కృతజ్ఞతగా వరలక్ష్మమ్మ గారికి నమస్కరించింది అమ్మమ్మ. అప్పులు తీరిపోగా చేతిలో ఎనిమిది వందలు, మరికొంత చిల్లర మాత్రమే మిగిలాయి.
ఆ ఎనిమిది వందలలో కొంత డబ్బును నాగకు పుట్టిన సంతానానికి ఏదైనా కొని ఇవ్వడానికి దాచి, మిగతా డబ్బును తనకు ఏదైనా ఉపాధి దొరికేవరకు తన కడుపు నింపుకోవడానికి ఉపయోగించుకోవాలని అనుకుంది అమ్మమ్మ.
ఈలోగా వాళ్ళ అన్నయ్య వచ్చి ఎనిమిది వందల రూపాయలు తనకి ఇస్తే దాచిపెడతాననీ, నాగకు డెలివరీ కాగానే ఇస్తాననీ, ఒంటరిగా ఉంటున్న నీ దగ్గర అంత డబ్బు ఉండడం క్షేమం కాదని చెప్పడంతో ఆయనకు ఎనిమిది వందలూ ఇచ్చింది.
ఆయన అవి తీసుకుని వెళ్ళిపోయాడు. కనీసం మాట వరసకైనా ఇంటికి రమ్మని పిలవలేదు. ఆచారం ప్రకారం అయితే భర్త చనిపోయిన స్త్రీని పుట్టింటి వారు (తల్లిదండ్రులు గాని, అన్నదమ్ములు గాని) తీసుకెళ్ళి కనీసం ఒకరోజైనా భోజనం పెట్టి, నిద్ర చేయించి, కీడు బట్టలు పెట్టి ఆదరించాలి.
ఆ తరువాతే వేరే ఎవరి ఇంటికైనా వెళ్ళాలి. లేకపోతే వేరే ఎవరూ తమ ఇంటికి కనీసం రమ్మని కూడా పిలవరు. ఇప్పటికీ ఆ ఆచారం ఉంది. కానీ ఆయనకి ఆ ఉద్దేశం కూడా ఉన్నట్టు కనిపించకపోవడంతో చాలా బాధపడింది అమ్మమ్మ.
తాతయ్య చనిపోయాక ఇరవై ఎనిమిది రోజులపాటు తన అన్నయ్య పుట్టింటికి తీసుకెళ్తాడేమో అని ఎదురు చూసింది. మళ్ళీ రెండో నెల వచ్చేస్తే వెళ్ళకూడదు. మూడో నెల వరకు ఆగుదామంటే నాగకు అప్పటికి డెలివరీ అయిపోయి బిడ్డ కూడా పుట్టేయొచ్చు.
పైగా ఈలోగా తను నాలుగిళ్ళలో పాచి పని చేసుకునైనా కడుపు నింపుకోవాలి. అలా ఎవరింటికైనా పని అడగడానికి వెళ్ళాలన్నా తను పుట్టింట్లో నిద్ర చేసి రావాలి. చేతిలో ఉన్న డబ్బు అయిపోయింది.
అప్పటికీ వరలక్ష్మమ్మ గారు బియ్యం, కూరలు వంటివి ఇచ్చి సహాయపడుతున్నారు. ఎన్నాళ్ళని తను మాత్రం వాళ్ళ మీద ఆధారపడుతుంది? ఆరోజు, మర్నాడు కూడా ఎడతెగని ఆలోచనలతోనే గడిపిన అమ్మమ్మ.
ఇరవై తొమ్మదవ రోజు సాయంత్రం సూర్యాస్తమయం అవడానికి మరో గంట సమయముందనగా తను కట్టుకునే పంచెలు రెండింటిని ఒక పాత పంచెలో మూట కట్టుకుని, వరలక్ష్మమ్మ గారిని కేకేసి, ఆవిడతో తను చెయ్యదలుచుకున్న పని చెప్పింది. అమ్మమ్మ తీసుకున్న నిర్ణయం విన్న ఆవిడ షాక్ తిన్నట్టు ఉండిపోయింది.
కాసేపటికి తేరుకుని “ఇంత బంధుజనం, బలగం ఉండి మహారాణిలా బతికిన నీకు ఇలాటి గతి పట్టిందా రాజ్యలక్ష్మమ్మా!!!” అని ఏడ్చింది. “తప్పదు వరలక్ష్మమ్మ గారూ! కనీసం నా కూతురిని చూసుకోవడానికి వియ్యాలవారి ఇంటికి వెళ్ళాలన్నా ఇప్పుడు నేను ఈ పని చెయ్యాల్సిందే కదా!”
“పోనీ పెద్దవారు, వేరే మార్గం ఏదైనా ఉంటే చెప్పండి. మీరు ఎలా చెప్తే అలా చేస్తాను” అంది అమ్మమ్మ. ఆవిడ మరి మాట్లాడలేనట్లు తల దించుకుంది కన్నీరు కారుస్తూనే. వేరే మార్గం అంటూ ఉంటే కదా చెప్పడానికి.
“నేను తీసుకున్న నిర్ణయం సరైనదేనని మీకూ తెలుసు. బాధ పడకండి. ఉదయం వస్తాను” అని చెప్తూ మరో మాటకు అవకాశం ఇవ్వకుండా అస్తమిస్తున్న సూర్యుణ్ణి చూస్తూ, చేతిలో మూటతో తను నిర్దేశించుకున్న గమ్యం వైపు సాగిపోయింది అమ్మమ్మ.
అలా నడుచుకుంటూ ఆంజనేయస్వామి ఆలయానికి వెళ్ళింది. కొంచెం పెద్ద గుడి కావడంతో గుడి ప్రాంగణంలో చాలా రకాల పూల మొక్కులు, పళ్ళ చెట్లు పెంచుతున్నారు.
గుడిలో ఒక మూలగా ఉన్న బావిలోని నీరు తోడి ఆ చెట్లకు పోస్తారు. అమ్మమ్మ గుడి ఆవరణలోకి ప్రవేశించగానే తిన్నగా బావి దగ్గరకు వెళ్ళి,  నీళ్ళు తోడుకుని కాళ్ళు, చేతులు, ముఖం కడుక్కుంది.
తరువాత  గుడిలోకి వెళ్ళి, బట్టల మూటను ఒక మూల పెట్టుకుని, స్వామి దర్శనం చేసుకోవడానికి వెళ్ళింది. పూజారి స్వామికి సాయంత్రం హారతి ఇస్తున్నారు. గుడిలో భక్తులు పలుచగా ఉన్నారు.
స్వామికి హారతి ఇచ్చిన అనంతరం ఆ హారతిని భక్తులకు చూపించారు పూజారి. అందరితో పాటు అమ్మమ్మ కూడా భక్తిగా హారతిని కనులకు అద్దుకుంది. అందరితో పాటు తీర్ధ ప్రసాదాలు పుచ్చుకొని తన బట్టల మూట పెట్టుకున్న చోటుకి వెళ్ళి నిశ్శబ్దంగా కూర్చుని మంత్ర జపం చేసుకోసాగింది.
రాత్రి ఎనిమిది గంటలు కావస్తుండగా స్వామి వారికి రాత్రి నివేదన చేసి గుడి మూసేయబోతూ అప్పుడు గమనించారు పూజారి అమ్మమ్మని. “ఏమ్మా! ఎవరు నువ్వు? గుడి మూసేసే సమయం అయింది. మీరు వెళ్తే… మేం తాళాలు వేసుకుంటాం” అన్నాడాయ.
అప్పుడు లేచి ఆయనకు నమస్కరిస్తూ ఎదురుగా వెళ్ళి నిలుచుంది అమ్మమ్మ.  దీపపు వెలుగులో అమ్మమ్మను చూసి నిర్ఘాంతపోయిన పూజారి ” నువ్వా అమ్మా!” అనడంతో తల దించుకుంది అమ్మమ్మ.
అమ్మమ్మ, తాతయ్య, నాగను తీసుకుని తరచూ వచ్చే గుడి అది.
వచ్చినప్పడల్లా పుజారికి తాంబూలంలో దక్షిణ పెట్టి నాగ చేత ఇప్పించి, ఆయన ఆశీస్సులు నాగకు ఇప్పించేది. పెద్ద కుంకుమ బొట్టు, కళ్ళనిండా కాటుక, జరీ చీర, పెద్ద జుత్తును ముడి చుట్టుకుని, ముడి చుట్టూ పువ్వులు పెట్టుకుని పెద్ద ముత్తైదువులా  అమ్మమ్మని చూసిన ఆయన ఇప్పుడు ఉన్న ఈ విధవరాలి వేషంలో పోల్చుకోలేక పోయారు.
“ఎంత కష్టం వచ్చింది తల్లీ నీకు!” అని కాసేపు అమ్మమ్మను ఓదార్చి, “మరోసారి వేళుంటుండగా రా తల్లీ! ప్రస్తుతం ఇంటికి పదమ్మా! ఒక్క క్షణం అలా సింహద్వారం దగ్గర నిలబడ్డావంటే గుడి తాళాలు వేసి, నిన్ను కూడా మీ ఇంటి దగ్గర దగపెడతాను” అంటూ గర్భగుడి తలుపు తాళం వెయ్యడానికి వెళ్ళారాయన.
ఆయన గర్భగుడి తాళం వేసి వచ్చేదాకా అక్కడే నిలబడ్డ అమ్మమ్మ ఆయన తిరిగి తన దగ్గరకు రాగానే ” అయ్యా! నాదో విన్నపం. మీరు కాదనరనే ధైర్యంతోనే అడుగుతున్నాను” అంది. “ఏమిటో అడుగు తల్లీ! ఈ పరిస్థితిలో ఉన్న ఆడకూతురికి కాదని చెప్తానా అమ్మా!” అన్నారాయన దయగా.
               ****** సశేషం *******
రచన: రమా శాండిల్య
ఉదయం మంచి నిద్రలో ఉండగా ఫోన్ రింగ్ కి మెలుకువ వచ్చి ఫోన్ వైపు చూడగా ‘ హర్ష’ అని కనిపించేసరికి ఇంత పొద్దున్నే వీడేందుకు ఫోన్ చేశాడబ్బా అని ఫోన్ తీసి ఏంటిరా నాన్నా అని కొడుకునడిగాను.
“అమ్మా చెప్పేది విను”.. వాడి గొంతులో కంగారు విని పై ప్రాణం పైనే పోయింది….
“ఏమైందిరా!” అన్నా కంగారుగా..
“ఏమి లేదమ్మా కంగారుపడకు నాకు తెలిసిన అమ్మాయి  ‘పూర్ణి’ సికింద్రాబాదు రైల్వే స్టేషన్లో ఉంది తన ఫోన్ నెంబర్ నీకిస్తాను. నువ్వు తనని కాంటాక్ట్ చెయ్యి వెంటనే. వివరాలు తరువాత చెప్తాను” అని చెన్నైలో ఉన్న మా అబ్బాయి ఫోన్ పెట్టేసాడు.
వెంటనే వాట్సాప్ లోవున్న నంబర్ కి ఫోన్ చేస్తే ఒక విచిత్రమైన గొంతు హాల్లో అని విన్పించి “మీ అడ్రెస్ ఇవ్వగలరా?” అని అడిగింది హిందీలో. నా అడ్రెస్ చెప్పేసరికి థాంక్స్ అని ఫోన్ పెట్టేసింది.
అప్పుడు గుర్తొచ్చింది మా అబ్బాయికి ఫోన్ చెయ్యాలని, వాడికి ఫోన్ చేస్తే అప్పుడు చెప్పాడు వాడు అసలు విషయం.
“మా కాలేజ్ గ్రూపులో మెస్సేజ్ చేసింది ‘పూర్ణి ‘ ఎవరైనా 10 రోజులు నాకు హెల్ప్ చేస్తారా? హైదరాబాద్, సికింద్రాబాద్ లలో ఉన్నవారు!  ఉంటే ఉద్యోగం వెతుక్కుంటున్నాను దయచేసి హెల్ప్ చెయ్యండి’ అంటూ. నువ్వు అక్క ఫ్రెండ్స్ కి చేస్తుంటావు కదా, అదే చెప్పాను. ప్లీజ్.. అమ్మా, ఆ అమ్మాయికి సహాయపడు” అన్నాడు. సరేలే అని ఫోన్ పెట్టేసి,
నేను మొహం కడుక్కుని కాఫీ కలుపుకుంటుంటే డోర్ బెల్ మోగింది… తెరిచి చూస్తే, పొట్టిగా సన్నగా పెద్ద పెద్దకళ్ళు తమాషాగా ఆ కళ్ళను కవర్ చేస్తున్న కళ్ళద్దాలు, జీన్స్ పాంట్ పువ్వుల పువ్వుల కుర్తా వేసుకుని, మోహమంత పరుచుకున్న మంచి నవ్వుతో, చున్నీ తలమీంచి మెడ చుట్టూకట్టుకొని నా దృష్టిలో ఒక విచిత్ర వేషధారణలో ఉన్న అమ్మాయి..
“హర్ష మదర్ మీరేనా” అడిగింది నవ్వుతూ.
“అవును నేనే! లోపలకు రా పూర్ణి ”
“ఓ మీకు నాపేరు తెలుసా?” హిందీలో అడిగింది.
చచ్చానురా బాబు ఈ తెలుగు రాని అమ్మాయిని పదిరోజులు ఎలా భరించాలి? మొదటి ఆలోచన ఇది. ఎందుకంటే ఇంట్లో ఎవరైనా వుంటే మాట్లాడకుండా తోచదు నాకు, కానీ 10 నిమిషాల్లో తెలిసింది ఆ అమ్మాయి కూడా నాలాగే వాగుడు కాయ అని.
ఆ అమ్మాయి మాటల్లో తెలిసింది నాకు ఆ అమ్మాయి నెలల పిల్లగా ఉన్నప్పుడే తల్లి చనిపోయింది, నాయనమ్మ పెంపకంలో పెరిగిందని. తండ్రి మిలటరీ ఆఫీసర్ ఎక్కడెక్కడో బోర్డర్లలో తిరుగుతూ ఆయనకు దగ్గరగా ఉండే కాశ్మీర్ లో తల్లిని, కూతుర్ని ఉంచి, అప్పుడప్పుడు వచ్చి చూస్తుండేవాడని.. ఇప్పుడు రిటైరై కాశ్మీర్ లోనే సెటిల్ అయ్యాడని.
“సరే స్నానం చేసిరా, కాఫీ కలుపుతాను.” అనిచెప్పి నేను లోపలికెళ్లి బ్రేక్ఫాస్టుకి రెడి చేస్తూ ఆలోచనలో పడ్డాను.
మావారు హార్ట్ ఎటాక్ తో పోయిన తరువాత ఇద్దరు పిల్లల్ని చూసుకుంటూ ఏదో చిన్న చిన్న ఉద్యోగాలు చేస్తూ పిల్లల్ని పెంచాను. అమ్మాయి  ఇంజినీరింగ్ చేసి ఎంబీఏ చేసి ఒకబ్బాయిని  ప్రేమించింది. నాకు చెప్తే ‘నో’ చెప్పడానికి కారణం కనిపించక ఇంజీనీర్ అయిన ఆ అబ్బాయికిచ్చి పెళ్లిచేయ్యడం వారికి వెంటనే జపాన్ లో ఏదో ప్రాజెక్ట్ పని రావడంతో అక్కడే సెటిల్ అయ్యారు అల్లుడు, కూతురు అక్కడికెళ్లాక ఒక పాప, ఒక బాబు పుట్టారు. వాళ్ళ జీవితమేదో వాళ్ళది. వారానికి రెండు మూడు సార్లు ఫోన్ చేసుకోవడం, పిల్లలతో వీడియో కాల్ చేసి వారి ముద్దు ముద్దు మాటలు ఇదే నా కాలక్షేపం.  మా అబ్బాయి మాత్రం ‘నిన్ను విడిచి వెళ్ళను’ అని ఇక్కడే ఉండి యమ్ బి ఏ  పూర్తిచేసి క్యాంపస్ ఇంటర్వ్యూలో మంచి కంపెనీలో జాబ్ లో చేరాడు చెన్నైలో.
మా అమ్మాయి అప్పుడప్పుడు తన స్నేహితులెవరైన చదువుకోడానికి, ఉద్యోగానికి ఇంటర్వ్యూలకు వచ్చినప్పుడల్లా నా దగ్గరకు పంపిస్తుండేది. వాళ్ళు నాలుగు రోజులుండి పని చూసుకుని వెళ్లిపోతుండేవారు. వాళ్లున్నంతసేపు నాకు కూడా ఒంటరితనం ఉండేది కాదు. అలా చాలా సేపు ఆలోచనలలో ఉన్న నేను, ఆ అమ్మాయి పిలిచిన పిలుపుకు ఈ లోకంలోకి వచ్చాను
తనకు కాఫీ ఇస్తే కప్పు చేత్తో తీసుకుని తాగుతూ, ఎప్పుడు కాఫీ తాగలేదని, టీ తన అలవాటని చెప్పింది.
“అయ్యో కాఫీ బదులు టీ ఇచ్చేదాన్ని కదా?”
“ఫరవాలేదు కాఫీ చాలా బావుంది.” కాఫీ తాగి తనకు వచ్చిన ఇంటర్వ్యూల లిస్ట్ అంతా చెప్పింది.
“ఇంతకుముందు ఏం చేశావు?” అని నేనదిగిన ప్రశ్నకు..
“ఢిల్లీలో మెట్రోలో పనిచేసేదాన్ని. సౌదీలో జాబ్ వస్తే ఢిల్లీ జాబ్ వదిలేసి నాన్నకు, నానమ్మకు చెప్పేసి సౌదీ వెడదామని కాశ్మీర్ వెళ్ళిపోయాను. నానమ్మకు, నాన్నకు చెప్పేసరికి ఇద్దరూ ఒప్పుకోలేదు. పైగా పెళ్లి చేసేస్తాము అని చెప్పారు. అందుకే హైదరాబాద్ లో ఉద్యోగమొచ్చిందని చెప్పి వచ్చేసాను. వస్తూ దారిలో మా కాలేజ్ గ్రూపులో హైదరాబాద్ లో ఉన్న వారెవరైనా సహాయం చెయ్యమని రిక్వెస్ట్ పెట్టాను. దానికి హర్ష మా అమ్మ ఒక్కరే వుంటారు ఆమె దగ్గరకు వెళ్లొచ్చని చెప్పాడు.” అని చెప్పింది.
ముందుగా కొంచెం జాలి అనిపించింది. తరువాత తరువాత ఆ అమ్మాయి పద్ధతులు చూసి నవ్వొచ్చేది. ఒక వారం నా దగ్గరే కదలకుండా ఉంది. అలవాట్లు విచిత్రంగా ఉండేవి. నేను చాలామంది పెద్దవాళ్ళ రక్షణ కవచంలో వున్నాను. మావారు చనిపోయాక, మా పిల్లలు కూడా అంతే. మధ్యతరగతి కుటుంబంలో పెద్దలందరి మధ్య తండ్రి లేకపోయినా మేనమామలు, మేనత్తలు, వచ్చేపోయే చుట్టాలు.. అందుకని వారు చాలా కలివిడిగా ఉండేవారు.
పూర్ణి ఒంటరిగా బోర్డింగ్ స్కూలో చదువు, ఇంటికొచ్చినప్పుడు కూడా అరవై సంవత్సరాల వయసు పైనవున్న నానమ్మ, అందుకే మనసులో మాట చెప్పుకోడం కూడా సరిగా రాదని గమనించాను.
పగలు ఇంటర్వ్యూలకెళ్లడం రాత్రి వాటిగురించి చెప్పడం. రాత్రి 11 వరకు కబుర్లు చెప్తుండేది. నాకేమో నిద్ర ఆగేది కాదు, ఒక రోజు నేను నిద్రపోయాక కొంతసేపటి తరువాత వీధి తలుపు చప్పుడైతే ఎవరా అని హాల్లోకొచ్చి చూస్తే పూర్ణి బయటకు వెళ్ళడానికి రెడి అవుతోంది.
“ఎందుకమ్మా?” అని నేను అడిగితే తన సమాధానంకి ఆశ్చర్యమేసింది.
“ఆకలేస్తోంది నూడుల్స్ చేసుకుని తింటాను, అవి కొనుక్కోడానికి.”
నేను నవ్వుతూ “అర్ధరాత్రి 12గం. కి షాప్స్ ఏమీ వుండవు. దోసె పిండి ఉంది కావలిస్తే దోసె పోసిస్తాను తింటావా?”
వెంటనే సరే అంది. తనకు దోసె పోసిచ్చాను.
“8 గం. కే అన్నం తిన్నావు కదా మళ్ళీ ఎందుకిప్పుడు నూడిల్స్?” అలసటగా అడిగాను.
“నాకు ఇలా తినడం అలవాటు.” అంది. ఇలా రోజుకొక రకం వింతలతో చాలా రోజులు ఉంది. వెళ్ళమని నేను చెప్పలేదు. వెడతానని తను అనలేదు.
ఒక రోజు మా అబ్బాయికి ఫోన్ చేసి అడిగాను.
“ఏంట్రా? ఈ అమ్మాయి మనింటిలోంచి కదలదా?”
“అదేంటి నీకే తెలియాలమ్మా! నాకేం తెలుసు? ఏదో మానేజ్ చేసి పంపెయ్యి.”
ఇప్పుడు నా ఎదురుగా నిల్చుని ఉంది సమస్య. ఇంటికొచ్చిన అమ్మాయిని వెళ్లమని ఎలా చెప్పాలి? కానీ.. నేను మాత్రం ఎంతకాలం ఉంచుకోగలను?  ఈ ఆలోచనలలో ఉండగానే ఒకరోజు నాకు పెళ్లి పిలుపు మా ఊరినుంచి, పెళ్ళికెళ్లాలి రెండురోజుల్లో నేను.. వేరే ఊరు వెడుతూ, “ఒంటరిగా ఆడపిల్లను ఇంట్లో ఎలా ఉంచను ” అదే ఆలోచనతో ఆ అమ్మాయి బయటనుండి రాగానే పరిస్థితి చెప్పాను.
నేను చెప్పింది శ్రద్ధగా విని చాలా తేలిగ్గా ఏం ఫరవాలేదు, మీరు ఊరినుంచి రాగానే వస్తాను. అప్పటి వరకు..’ మా మేనత్తల ‘ దగ్గరకెళ్లి చూసి వస్తాను అంది.
ఈసారి షాకవడం నావంతయింది. ఏంటి? మీ అత్తలు ఇక్కడే ఉంటారా !! మరి ఇన్నాళ్లు అక్కడికెందుకు వెళ్ళలేదు?” ఆశ్చర్యంగా అడిగాను
“అవును ఉన్నారు ఆరుగురత్తలు, ఒక పెదనాన్న, ఒక బాబాయ్ అందరూ వున్నారు. మా బాపు నన్ను ఎందుకో వీళ్ళందరికి దూరంగా పెంచారు”. అని చాలా మామూలుగా చెప్పింది.
“బతుకుజీవుడా” అనుకుని పెళ్లికి వెళ్లే ఆలోచనలో మిగిలినవేమి ఆలోచించకుండా ఆ అమ్మాయిని వాళ్ళ మేనత్తల దగ్గరకు పంపేసాను.
సరే, “నేను పెళ్ళికెళ్లి మా చుట్టాలందరి” దగ్గరా తలో రెండురోజులు గడిపి, మా ఊరి అమ్మవారి జాతర కోసం ఊరెళ్ళాను. అక్కడకి “పూర్ణి” ఫోన్ చేసింది. మొదట ఆ పేరు ఆ ఫొన్ నెంబర్ ‘ఎవరిదో గుర్తు రాలేదు ‘ “అందుకే పట్టించుకోలేదు. మళ్ళీ ఒక గంట తరువాత అదే నెంబర్ నుంచి ఫోన్ ‘ తీసి చూస్తే “హాస్కీగా “కొత్త గొంతు.. వెంటనే ఓ “పూర్ణి ” ఎలా వున్నావు ? అని అడిగాను.
అవతలనుంచి డైరెక్టుగా ఎప్పుడొస్తున్నారు? మీరు” అని విని..ఇంకో వారం పడుతుంది, అని చెప్పాను.
‘పూర్ణి ‘ గొంతు చాలా డల్ గా వినిపించింది. “సరే మీరొచ్చాక ఫోన్ చెయ్యండి !!” అని చెప్పి పెట్టేసింది. ఆ రోజు జాతర హడావిడిలో ఈ ఆలోచన మళ్ళీ రాలేదు.
వారం తరువాత అన్ని పనులు ముగించుకొని, ఇంటికొచ్చి.. ఇల్లు సద్దుకొని మా అబ్బాయికి ఫోన్ చేసి, ‘పెళ్లి కబుర్లు, జాతర కబుర్లు ‘ అన్ని చెప్పేసి ఫోన్ పెట్టేసే ముందు.. పూర్ణి నేను ఊర్లో ఉండగా ఫోన్ చేసిన సంగతి చెప్పాను.
దానికి వాడు అమ్మా ఆ అమ్మాయి నాకు తెలీదు, ఢిల్లీ కాలేజ్లో Mba చదివి నేను చెన్నై వెళ్లిన సంవత్సరం తను ఆ కాలేజీలో ఎంబీఏ కోర్స్ జాయిన్ అయింది, ముఖపరిచయం ఉంది. కానీ, ఆ అమ్మాయి గురించి అంతకు మించి ఏ వివరాలు నాకు తెలియవు. అని చెప్పాడు. కానీ మా కాలేజ్ కి ఒక గ్రూప్ ఉంటుంది అది మేనేజ్మెంట్ పెడతారు. ఆ గ్రూపులో మెసేజ్ చేస్తుంటుంది అప్పుడప్పుడు. అంతకు మించిన వివరాలు నాకు కూడా తెలియవు. అని చెప్పాడు వాడు.
రెండు రోజులు నా పనుల్లో నేనుండగా “పూర్ణి ” దగ్గర నుంచి మళ్ళీ ఫోన్ వచ్చింది నాకు.
ఏంటమ్మా అంటే, ఎప్పుడొచ్చారు ? ఇక్కడికి, రాగానే ఫోన్ చెయ్యలేదేమి అని వరసగా ప్రశ్నల వర్షం కురిపించింది. వచ్చినప్పటినుండి వరుసగా ఏవో పనులు చేస్తున్నాను. ఆ హడావిడిలో నీకు ఫోన్ చెయ్యలేకపోయాను, అని చెప్పాను. సరే నేనొచ్చాక మాట్లాడుకుందాము అని ఫోన్ పెట్టేసింది.
ఒక గంటలో పూర్తి బెగేజ్ తో వచ్చేసింది మా ఇంటికి పూర్ణి. జాబ్ దొరికిందని, సాలరీ బానే ఉందని, గలా గలా కబుర్లు మొదలు. నాకు కూడా ఆ అమ్మాయి కొత్తగా అనిపించడం లేదు ఇప్పుడు.
ఒక నెలకు ఇద్దరం మంచి ఫ్రెండ్స్ అయ్యాము. వాళ్ళ చుట్టాలు గురించి అడిగితే, మా బాపుకి పెద్దగా ఇష్టముండరు వీళ్ళందరు, ఎప్పుడైనా సెలవులకు వచ్చినా పది రోజులు మాత్రమే ఉండి అందరితో తలో రోజు గడిపి వెళ్లిపోయేదానను. నానమ్మే తక్కువ రావడం వల్ల వారెవరు నాకు అలవాటవలేదు అని చెప్పింది.
నాకు అర్ధమయింది ఎందుకో ఆయన వీరందరినీ దూరం పెట్టి పూర్ణిని ఒక రకంగా ఎవరూ లేని దానిలా పెంచారు అని.
ఏది ఏమైనా రోజులు నెలలుగా మారిపోతున్నాయి. ఇంతలో మా అమ్మాయి సెలవు పెట్టుకుని కుటుంబంతో వస్తున్నట్లు చెప్పింది. అదే సమయంలో మా అబ్బాయి కూడా వస్తున్నాడు. అదే విషయం పూర్ణికి చెప్పాను. సరే ఏదైనా లేడీస్ హాస్టల్ లో చేరతాను అన్నది.
ఒకరోజు నేను తను ఇద్దరం వెళ్లి నాలుగయిదు హాస్టల్స్ చూసి వచ్చాము. నాకు అంతగా నచ్చలేదు అవేవి. ఇంటికొచ్చి కొంతమంది స్నేహితులకు ఫోన్ చేసి చెప్పాను. వారు కొన్ని అడ్రెస్సులు ఇచ్చారు. మొత్తానికి ఒక హాస్టల్ నాకు తనకు కూడా నచ్చింది. మంచిరోజు చూసి తనను అక్కడ చేర్పించాను.
మా అమ్మాయి కుటుంబం, మా అబ్బాయి రావడం వాళ్ళతో కాలక్షేపం అయింది. వాళ్ళు వెళ్లబోయేముందు పూర్ణి ఫోన్ చేసింది నేను రావచ్చా అని. అయ్యో పర్మిషన్ ఎందుకు వచ్చేయి అంటే సాయంత్రం ఆఫీస్ నుంచి డైరెక్టుగా నా దగ్గరకు వచ్చింది. శనివారం, ఆదివారం రెండురోజులు పిల్లలతో కలిసి పిల్లల్లా అందరూ కలిసి తిరిగారు. హోటల్స్, పార్కులు, మాల్స్ అన్ని. నా ఫ్యామిలీతో పూర్ణి కూడా చాలా కలివిడిగా వుండి పై పిల్లలా అనిపించలేదు.
కానీ పెద్దవాలతో కంటే మా మనవలతోను, నాతోను కంఫర్టబుల్ గా ఉండేది. అందరం అది గమనించాము.
ఎక్కడి వారు అక్కడికెళ్లగానే రెండు రోజులు ఒక్కదాన్ని అన్ని సద్దుకొని రిలాక్స్ అయ్యను. మళ్ళీ పూర్ణి దగ్గరనుంచి ఫోన్.. ఇంటికొస్తున్నానని, సరే రమ్మని చెప్పాను. మొత్తం సామానుతో వస్తుందని ఊహించలేదు. మొత్తం సామానుతో హాస్టల్ ఖాళీ చేసి వచ్చేసింది.
ఆ రోజు ఏమి అడగకుండా మర్నాడు అడిగాను ఏమైంది అని ఆఫీస్ నుండి వచ్చి చెప్తాను అంది.
రాత్రి వచ్చాక భోజనాలు అవి చెయ్యడం, కాసేపు టీవీ చూడడం, అలసిపొయిన నేను తొందరగా నిద్రపోవడం. పూర్ణితో మాట్లాడే సమయమే కుదరలేదు.
రెండు రోజుల తరువాత తను ఆఫీసుకి, నేను బయట పనిమీద వెళ్లి నేను కొంచెం ఆలస్యంగా వచ్చాను ఇంటికి. నేనొచ్చేటప్పటికి పూర్ణి వచ్చేసింది. తనదగ్గరున్న తాళంచెవితో తలుపు తీసుకుని స్నానం చేసి కూర్చుంది. నేను రాగానే ఎవరో వచ్చారు మీ కోసం అని విజిటింగ్ కార్డ్ చేతులో పెట్టింది.
కార్డులో నెంబర్ చూస్తే మా పక్కింటబ్బాయి పేరు ఉంది దానిలో, ఆ అబ్బాయ్ Usa లో ఉంటాడు మా అబ్బాయి తను కలిసే చదువుకున్నారు మంచి స్నేహితుడు, తనే వచ్చి వెళ్ళాడు అనుకున్నాను.
భోంచేసేసి ఆ అబ్బాయికి ఫోన్ చేసాను. ఫోన్ ఎత్తి మొట్టమొదటి మాట అదేంటి ఆంటీ చెప్పకుండా హర్షగాడి పెళ్లి చేసేసారా ? అని. నాకర్ధం కాలేదు.అదేం లేదురా ఎందుకలా అనిపించింది నీకు అని ఎదురు ప్రశ్న వేసా నేను. దానికి వాడు ఇంట్లో చాలా చనువుగా తిరుగుతుంటే అనుమానమొచ్చింది, అదే ఆలోచిస్తున్నాను… మొన్నకూడా మాట్లాడాను కానీ ఏమీ చెప్పలేదు అని, నాలో చిన్న అలజడి, అవును అందరూ ఇలాగే అనుకుంటున్నారా ? అని.
నెమ్మదిగా పూర్ణిని అడిగాను ఇక్కడ హాస్టల్ నచ్చడం లేదు నీకు, మీ ఫామిలీ వాళ్ళను కలవవు, పోనీ నాన్న గారి దగ్గరకు వెడతావా అని, దానికి ఏమి సమాధానం లేదు కానీ, నాతో నా మంచం మీద నా పక్కలో పడుకుని కబుర్లు చెప్పి వెళ్లి వేరే గదిలో పడుకునే పిల్ల… పూర్తిగా నా పక్కనే పడుకోడం మొదలు పెట్టింది.
నాకెలా ఇష్టమో అలా ఉండడం, నాతోనే ఉండేది. మా అమ్మాయి ఫోన్చేసి పూర్ణి ఏంచేస్తోంది అంటే “ఏదో సినిమాలో శ్రీలక్ష్మీలా పదహారవ ఏటా విషయాలు వింటున్నాను అనేసరికి ఫక్కున నవ్వి నీ ఓపికకు జోహార్ అమ్మ పదహారేళ్ళ చరిత్రంతా విన్నావా ? అని హాస్యంగా అన్నది, కానీ అది హాస్యమనుకుంటున్నది నిజమని నాకు మాత్రమే తెలుసు. ఎప్పుడు ఫోన్ చేసిన మొదట పూర్ణి విషయమే అడిగేది మా అమ్మాయి.
మా అబ్బాయితో నేను తరచు మిగిలిన విషయాలేమి ఎక్కువ మాట్లాడకుండా పూర్ణి గురించే ఎక్కువ మాట్లాడుతూ ఉండేదాన్ని.
ఒక రోజు పూర్ణి తనంతట తానే నాదగ్గరకొచ్చి, నేను పూర్తిగా మీతో ఉండాలంటే నేనెంచెయ్యాలి ? మీతో ఉంటే ఒంటరితనం ఉండదు, భయం ఉండదు చాలా శాంతిగా సెక్యూర్డ్ గా ఉంటుంది. ఎప్పుడు ఇలాంటి ఫీల్ నాకు తెలియదు. Friest టైం ఇలాంటి ఫీల్ నాకు అంది. కుటుంబంలో ఎవరు ఎవరిని ఆంక్షలు పెట్టరు, అలా అని వదిలేసి లేరు. మీ కుటుంబంలో దాపరికాలుండవు, అందరూ ఒకరితో ఒకరు అన్ని విషయాలు చర్చించుకుని ఏదీ బావుంటే అదే చేస్తారు. ఇవన్నీ నాకు నచ్చాయి. మీలో ఒకదాన్నిగా ఎప్పటికి ఉండాలని ఉంది అంది పూర్ణి.
నాకు ఏం మాట్లాడాలో తెలియలేదు. రేపు మాట్లాడుకుందాం పడుకో అని చెప్పి, నేను పడుకుంటే ఎంతకీ నిద్ర పట్టలేదు. రాత్రంతా ఆలోచించి తెల్లవారుఝాము మా అబ్బాయికి ఫోన్ చేశా. ఏంటమ్మా అంటే పూర్ణి గురించి పూర్తిగా చెప్పాను వాడికి. తను ఎందుకో ఒంటరితనం ఫీల్ అవుతోంది. నిజానికి తనకి చాలా బంధువర్గం వున్నారు, కానీ వారినెవరిని కలవకుండా పెంచారు ఈ అమ్మాయిని. చదువు, ఆఫీసు పని, బయటి విషయాలు ఎలా చూసుకుంటుందో నాకు తెలియదు. కానీ ఇంటి పని విషయంలో అస్సలు రాదు. హాస్టల్స్ పెరిగినట్లుగా ఉంటుంది. ఇది నా పని అని కల్పించుకుని చెయ్యడం రాదు, వంటకూడా చేతకాదు. ఇవన్నీ చూసి కూడా ఆ అమ్మాయి అడిగిన విషయం ఆలోచనల్లో పడేసింది నన్ను.
అయితే ఏంటంటావు అన్నాడు హర్ష…”నువ్వు ఆ అమ్మాయిని పెళ్లిచేసుకుంటావా ? ఆడపిల్ల వైపునుంచి అడుగుతున్నాను, బాగా ఆలోచించి చెప్పు. వాళ్ళ ఫామిలీ తెలియదు, ఆమెకున్న డబ్బు ఉందో లేదో తెలియదు, అసలు పూర్తిగా ఆమెవరో తెలియదు, ఆమెని చేసుకుంటే నువ్వు సుఖపడతావో, కష్టపడతావో కూడా తెలియదు బాగా ఆలోచించి చెప్పు ఈ విషయం అన్నాను. అవతల వాడి నుంచి నిశ్శబ్దం. చాలాసేపు ఎవరి ఆలోచనల్లో వాళ్ళున్నాము. ముందుగా మా అబ్బాయే ‘ పడుకోఅమ్మా రేపు మాట్లాడుతాను అంటే, నేను ఇంకేమి పడక, లేచి పని చేసుకుంటాను అని ఫోన్ పెట్టేసి లేచాను.
ఒక నెలరోజులు నిశ్శబ్దంగా ఎవరి పని వారు చేసుకోడం, మాటలే లేవు మా మధ్య. కానీ రాత్రి పూట హర్ష, పూర్ణి ఫోన్ మాట్లాడుతున్నట్లు తెలుస్తోంది నాకు. రోజు నాదగ్గరకొచ్చి కబుర్లు చెప్పే పిల్ల రాత్రి తొమ్మిది గంటలకల్లా “గుడ్ నైట్ ” అని చెప్పేసి వెళ్లిపోవడం తన గదిలోంచి కబుర్లు వినిపిస్తుండేవి. తను పరిచయమైన ఇన్నాళ్లలో ఎప్పుడు ఇంతగా ఫోన్ మాట్లాడడం తెలియదు నాకు. రోజు గమనిస్తూ ఉన్నాను.
ఒకరోజు మా అమ్మాయికి ఫోన్ చేసి విషయాలన్నీ చెప్పాను. విని అమ్మా తొందరపడి నిర్ణయాలేమి తీసుకోకు, ఇది రెండు జీవితాలు కాదు రెండు కుటుంబాలు కలవవలసిన విషయం… పూర్ణి వాళ్ళ పూర్తి కుటుంబం ఇక్కడే వున్నా, ఆ అమ్మాయి ఒక్కరోజు కూడా వెళ్ళటం లేదు వారి దగ్గరకు, మెమొచ్చినప్పుడు కూడా మాతో మా పిల్లలతో పిల్లగా కనిపించిందే కానీ, పెద్ద కలివిడిగా కనిపించలేదు నాకు. నువ్వు ఆ అమ్మాయిని పంపించెయ్యి వాళ్ళ ఇంటికి. నీ ఆరోగ్యం జాగర్తగా చూసుకో, ఇప్పట్లో నేను రాలేనేమో, నాకు మా ఆయనకు ఆఫీస్ సెలవులు లేవు. పిల్లలకు స్కూల్స్ కూడా ఉన్నాయి.
నెల తరువాత ఒకరోజు తెల్లారేటప్పటికి మా అబ్బాయి వచ్చేసాడు. స్నానాలు, టిఫిన్ల్ అయ్యాక పూర్ణి, మావాడు పక్క పక్కనే ఉండి అమ్మా పూర్ణి ఫాదర్ తో మాట్లాడుతావా ? మనం కావాలని అనుకునే వాళ్ళ కంటే మనని కావాలనుకునే వారి దగ్గర సుఖపడతాము. అని నువ్వు చెప్పిన మాటలు గురించి ఆలోచించాను అన్నాడు. అదీ నిజమే కదా! అనిపించింది నాకు.  మేము పెళ్లి చూసుకుంటాము  అని చెప్పేసరికి నా మనస్సు ద్వైది భావంతో తల బరువైపోయింది నాకు. “అమ్మా ! నేను  చాలా ఆలోచించే నిర్ణయం తీసుకున్నాను . నువ్వు తనతో కలిసిపోయి వుండగలుగుతావు అనిపించింది” అన్నాడు హర్ష.
ఆ విషయం వాళ్ళ నాన్నగారికి చెప్పు అన్నాడు. నేనె ఆయనకు ఫోన్ చేసి మీ అమ్మాయిని మా అబ్బాయికి చేసుకుంటాం అని ఒకసారి వచ్చి మాట్లాడండి అనేసరికి ఆయనకేమి అర్ధమైనట్లు లేదు. కొంచెం కంగారుపడి వారం రోజుల్లో మా అమ్మని తీసుకుని వస్తాను అని చెప్పారు.
అన్నట్లుగానే పది రోజుల్లో వచ్చారు, చెల్లెలి దగ్గర దిగి మా యింటికొచ్చారు. ఆయన వచ్చేముందే రెండురోజుల ముందు పెద్ద మేనత్త దగ్గరకు వెళ్ళింది పూర్ణి.
ఆయన రావడం అన్ని మాట్లాడడం జరిగింది. వారి కుటుంబ విషయాలలో ముఖ్యంగా వారి వారందరు కొంచెం డబ్బు మనుషులు, ఒకరితో ఒకరికి పడదు, స్వార్ధపరులు, ఈయన దగ్గరకు వారి వారి స్వార్థంతో వెడతారు కానీ ప్రేమతో కాదు. తల్లిని కూడా తన దగ్గరే వదిలేసి మళ్ళీ పిలవలేదు ఎవరి దగ్గరకు. ఆమెకూడా తన దగ్గరే సౌఖ్యంగా వున్నారు.  అందుకే తల్లిని, కూతురిని మాత్రం తనతో దూరంగా ఉంచుకున్నాను. అక్కచెల్లెళ్లు డబ్బు అడుగుతుంటారు అది పంపిస్తుంటాను అని చెప్పారు. కాశ్మీరు వారింటికి మమ్మల్ని ఆహ్వానించారు.
ఆయన మాటల్లో చాలా మర్యాద, పెద్దమనిషి తరహా మాకు నచ్చింది.
మా అమ్మాయికి కూడా జరిగిందంతా చెప్పాము. బాగా ఆలోచించి చెయ్యండమ్మా అంది.
అన్ని విషయాలు, అందరికి నచ్చడం, తొందరలోనే తాంబూలాలు పాత పద్ధతిలో మా ఇంట్లోనే తీసుకున్నాము. వెంటనే ముహూర్తం కుదరడంతో చాలా సింపుల్ గా  పెళ్లి చేసాము, కొంచెం మంచి రిసెప్షన్ ఒక హోటల్లో ఇచ్చాం… ప్రతి ఖర్చు పూర్ణి నాన్నగారు, నేను కలిసే పెట్టుకున్నాము.
ఏ కోడలు, కూతురిలా అత్తగారితోనే షాపింగ్, అత్తగారి సలహాతో పెళ్లిలో జరగాల్సిన ప్రతి బట్టలు, నగలు ఎలా తయారవ్వాలి అన్ని నామీదే పడ్డాయి. మా అమ్మాయికి ఆశ్చర్యం అమ్మా కోడలు ఇలా ఉండాలి అలావుండాలి అనే కోరిక లేదా? నీకు అని అడిగితే నా సమాధానం… నాకు ఇద్దరు కూతుళ్ళే. నవ్వుకూడా అలాగే అనుకో ఇప్పటి నుంచి చిన్నచెల్లి ఇంటికి వస్తోంది అనిచెప్పాను.
ఏదో కలలోలా జరిగిపోయాయి. పెళ్లి, రిసెప్షన్. రిసెప్షన్ లో దగ్గరి చుట్టాలు మావాడిని “ప్రేమ పెళ్ళెంటిరోయి” అంటే అవును మా అమ్మ ప్రేమించింది మా ఆవిడను, నేను పెళ్లి చేసుకున్నాను అని చెప్పిన ఆ కొడుకుని ఏ తల్లి గర్వంగా చూసుకోదు. అదే గర్వం నా మొహంలో అప్పటికి ఎప్పటికి కూడా..
రచన: లక్ష్మీ రాఘవ
 ‘”మమ్మీ ఈ వారం గిరిజా ఆంటీ వస్తున్నారా? కనుక్కో” హాస్టల్ నుండీ కొడుకు కౌశిక్ ఫోనులో ప్రత్యేకంగా చెప్పడం ఆశ్చర్యం వేసింది.
“ఫోన్ చేసి అడుగుతాను. నేనైతే వస్తాను వీకెండ్ . నాన్న రావటానికి కుదరదు. ”
“సరే మమ్మీ”
*****
ఎంసెట్ కోచింగ్ వున్న రెసిడెన్షియల్ స్కూల్ ల్లో వేసాక పేరెంట్స్ శనివారం కానీ ఆదివారం కానీ వెళ్లి 2 గంటలు గడపవచ్చు.  చదువు గురించీ, వాళ్ళ కంఫర్ట్ గురించీ మంచీ చెడులు మాట్లాడే అవకాశం వుంటుంది.  కొడుకు కౌశిక్ తో బాటు తన ఫ్రెండ్ డాక్టర్ గిరిజ కొడుకు సాకేత్ కూడా అదే కాలేజీలో వున్నాడు.  పలుసార్లు కౌశిక్ అమ్మ శ్రీదేవి , గిరిజ కలిసే వస్తారు.  కానీ పిల్లలతో
మీటింగు మాత్రం వేరుగానే.  ఎవరి స్పేస్ వాళ్ళు చూసుకుంటారు అలా అయితేనే పిల్లలు ఫ్రీగా ఉంటారని అభిప్రాయం కూడా.
ఆ వారం గిరిజకు ఫోన్ చేస్తే ఆ వీకెండ్ మెడికల్ కాన్ఫరెన్స్ కోసం చెన్నై వెళ్ళాల్సి వుండటం వల్ల రాలేననీ సాకేత్ తో ఒకసారి మాట్లాడమనీ చెప్పింది.  అలా చేయడానికి వార్డను పర్మిషన్ కూడా తీసుకుంటానని కూడా చెప్పింది.
ఆరోజు విజిటర్స్ రూమ్ కి కౌశిక్ వచ్చాడు కానీ కౌశిక్ తో బాటు సాకేత్ రాలేదు.  స్నానం చేస్తున్నాడనీ కొద్దిసేపట్లో వస్తాడనీ చెప్పాడు కౌశిక్ .
“మమ్మీ, సాకేత్ వచ్చే లోపు నీకో విషయం చెప్పాలి.  ఈమధ్య సాకేత్ బాగా డల్ అయ్యాడు.  లాస్ట్ వీక్ గిరిజా ఆంటీ వచ్చాక మౌనంగా ఉంటున్నాడు.  టూ మంత్స్ ముందు ఒక స్టూడెంట్ హాస్టల్ మీద నుండీ పడిపోయి సూసైడ్ చేసుకున్నాడు.  పెద్ద గోడవైంది నీకు గుర్తుందికదా  అది మాకందరికీ బాధ కలిగించింది.  సాకేత్ ను గమనిస్తే కొంచెం డిప్రెషన్ లో వున్నట్టు అనిపిస్తుంది నాకు అందుకే  సాకేత్ కు ధైర్యం చెప్పడానికే ఈ వీక్ నీవు మాట్లాడితే బాగుంటుందనిపించింది.  వాడు వచ్చాక నేను ఒకసారి లోపలకు వెడతాను.  నీవు మాట్లాడు మమ్మీ.  ధైర్యం చెప్పు ప్లీజ్ . ” అంటూన్న కౌశిక్ ఎంతో ఎత్తుకు ఎదిగాడని  అనిపించింది. 
సాకేత్, కౌశిక్ వయసు ఒకటే.  అయినా స్నేహితుడి బాగోగులను గమనిస్తున్నాడంటే గర్వంగా అనిపించింది.  కౌశిక్ వయసుమించి ఆలోచిస్తాడు.
దూరంగా సాకేత్ రావటం చూసి చెయ్యి ఊపాడు కౌశిక్.  సాకేత్  వచ్చాక “ ఎలా వున్నావు సాకేత్ “అడిగింది శ్రీదేవి.
“బాగున్నాను ఆంటీ.  అమ్మకి చెన్నై ట్రిప్ వుండట కదా.  వార్డెన్ చెప్పారు. ”
“అవును సాకేత్. అందుకే నన్ను నీతో కలవమని చెప్పింది.  మీ  నాన్నకి వర్క్ఎక్కువ ఉంటుంది కదా” అని చెబుతూంటే
కౌశిక్ “మమ్మీ, నేను అర్జ్రంట్ గా  బాత్రూం వెళ్ళాలి. ఇప్పుడే వచ్చేస్తా” అని పరిగెత్తాడు.
“సాకేత్,  ఎలా చదువుతున్నావు నాన్నా?”
“బాగానే చదువుతున్నా కానీ ఈ మధ్య నాకు ఇంట్రెస్ట్ తగ్గిపోతూంది ఆంటీ”
“ఎందుకు?” అంది శ్రీదేవి.
“మీకు తెలుసుగా రీసేంట్ గా ఒక చావు చూసాము. అది డిస్కస్ చేస్తే అమ్మ అది నీకు అనవసరం చదువు కాన్సంట్రేట్ చెయ్యి అంది. అంటే మాకు కన్సర్న్ ఉండకూడదా.  ఒక డాక్టర్ గా తను అలా అనవచ్చా.  ఆ మాటకొస్తే నాకు ఈ చదువే ఇష్టం లేదు. కంప్యూటర్స్ అన్నా, క్రికెట్ అన్నా ఇష్టం.  కంప్యూటర్స్ తో మామూలు డిగ్రీ చదివి  నాకిష్టమైన క్రికెట్ ఆడుకోవచ్చు కదా.  పేరెంట్స్ ఎందుకు  మా ఇష్టాలని అడగకుండా మీ ఇష్టాలని మాపై రుద్దుతారు అని రివోల్ట్ చెయ్యాలని అనిపిస్తుంది.  కొంచెం కన్ఫ్యూసింగ్ గా వుంది.  ఎక్కువ చదవలేక పోతున్నా.  సారీ ఆంటీ నాకెందుకో మీకు చెప్పాలని అనిపించింది.  మీరు కూడా కౌశిక్ ని బలవంతం గా చేర్పించారా. ”
సాకేత్ అంత తొందరగా బయట పడతాడని అనుకోలేదు.
“లేదు సాకేత్, కౌశిక్ ఈ కోచింగ్ లో ఇష్టంగా చేరాడు.  మెడిసిన్ సులభం కాదని చెప్పినా వినలేదు.  అందుకే వాడి  ఇష్టమే ఇది. ”
“నేను నా ఇష్టం మమ్మీతో చెప్పే అవకాశమే వుండదు.  మమ్మీ, డాడీ ల క్లినిక్ చూసుకోవాలి అందుకైనా డాక్టర్ కావాలి అని ప్రతిసారీ వినిపించడంతో నాకు ఇంట్రెస్ట్ ఇంకా తగ్గిపోతూంది. ”
“నీవు ప్రతిసారీ నాతో కొంచెం సేపు మాట్లాడు సాకేత్” శ్రీదేవి అంటూ వుండగా వచ్చాడు కౌశిక్.
“మమ్మీ ఈ రోజు సాకేత్ బలి అయిపోయ్యాడా ??”అన్నాడు నవ్వుతూ
“లేదు కౌశిక్ నీవు వెళ్ళిపోతే మాట్లాడుతున్నాం . ”
“మీరు కారీ ఆన్.  బై కౌశిక్ . ” లేస్తున్న సాకేత్ ని ఆపలేదు ఇద్దరూ.
సాకేత్ ప్లే గ్రౌండ్ వైపు వెళ్ళాడు.
“మమ్మీ నాకెందుకో సాకేత్ చాలా డిప్రెషన్ లో వున్నాడు అనిపిస్తుంది.  పోయిన వారం వాళ్ళ అమ్మా, నాన్నా ఇద్దరూ వచ్చి వెళ్ళాక ఎవరితోనూ ఎక్కువ మాట్లాడ్డం లేదు.  వాడికి ఇక్కడ చదవటం ఇష్టం లేదేమో అనిపిస్తుంది.  మాతో ఎవ్వరితోనూ చెప్పడం లేదు.   నీతో ఒకసారి మాట్లాడితే బాగుంటుందని అనిపించింది. ”
“నెక్స్ట్ వీక్ శనివారం నిన్ను బయటకు తీసుకెళ్ళినప్పుడు గిరిజతో చెప్పి సాకేత్ కూడా పర్మిషన్ తీసుకుంటా.  తను  కూడా మనతో రావచ్చు అప్పుడు నేను ఒకసారి అడుగుతా.  ఆదివారం వాళ్ళ అమ్మానాన్నా వచ్చి కలుస్తారు కదా. ” అంది శ్రీదేవి
“అలా చేద్దాం. అసలు వాడు అలా ఎందుకు తయారవుతున్నాడో తెలియాలి.  ఇంకా లేట్ అవుతే ఎక్జామ్స్ కోసం కోచింగ్ కొంచెం ఎక్కువ అవుతుంది. ”అని చెప్పాడు .
కౌశిక్ తో మాట్లాడుతున్నా సాకేత్ గురించే ఎక్కువ ఆలోచించింది శ్రీదేవి.  తన లోని బాధను పెద్దవాళ్ళు ఎవరితోనైనా చెప్పుకోవాలన్న తపన కనపడింది సాకేత్ లో.  లేకపోతే అంత తొందరగా తన ముందు బయటపడేవాడు కాదేమో. సమస్యా, కారణాలు ఏ విధమైన ఫలితాలు ఇస్తాయి ?? శ్రీదేవి ఆలోచనలు కొనసాగాయి  ఆ రోజంతా.
గిరిజ కు మూడు రోజులతరువాత ఫోను చేసింది.  కాన్ఫరేన్స్ బాగా జరిగిందనీ.  సాకేత్ ని కలిసినందుకు థాంక్స్ చెప్పింది.
“గిరిజా ఈ శనివారం కౌశిక్ ని ఔటింగ్ కు పర్మిషన్ అడిగాను.  కాస్త చేంజ్ అవసరమని.  నీవు వార్డన్ కు ఫోను చేస్తే సాకేత్ ను కూడా తీసుకెడతా.  ఆదివారం విజిటింగ్ టైంలో మీరు వెడతారు కదా “అని అడిగింది.
“ఓహ్. వెరీ గుడ్ ఐడియా శ్రీదేవీ తప్పకుండా తీసుకెళ్ళు.  ఆదివారం సాయంకాలం మేము వస్తామని వాడికి చెప్పు.  సరేనా” అంది గిరిజ.
శనివారం పొద్దున్నే శ్రీదేవి భర్త  శ్రీకర్ తో కలిసి కౌశిక్ తోబాటు సాకేత్ ని తీసుకుని దగ్గరలో వున్న రిసార్ట్ కు వెళ్ళారు. ముందుగా బుక్ చేసుకున్నందున అకామిడేషన్  బాగుంది.  రక రకాల ఆటలకు ఒక గేం రూమ్ కూడా వుంది. ముందుగా సాకేత్, కౌశిక్, శ్రీకాంత్ స్విమ్మింగ్ కి వెళ్ళారు.  ఆపై  భోజనం చేసి ఆటల కోసం వెళ్ళాలి అన్న నిర్ణయం జరిగినా సాకేత్ అంతగా ఇంట్రెస్ట్ చూపలేదు.  అది గమనించి శ్రీదేవి
“నేనూ , సాకేత్  కాస్త రెస్ట్ తీసుకుంటాము మీరిద్దరూ గేం రూమ్ కు వెళ్ళండి. ”అంది.
అలా శ్రీకాంత్ కౌశిక్ వెళ్ళిపోయాక రూమ్ లో వున్న టి. వి.  పెడుతూ  సోఫాలో వెనక్కి వాలింది శ్రీదేవి.  సాకేత్ కూడా  టి. వి.  వైపు చూడసాగాడు.  కానీ కాస్త డల్ గా వున్నట్టు గమనించి టి. వి.  ఆఫ్ చేస్తూ సాకేత్ తో “సాకేత్ ఎందుకో మూడీ గా వున్నావు. ”అంది
“నాకీమధ్య ఇలాగే మూడ్ ఆఫ్ అవుతూ వుంటుంది ఆంటీ. ఒకసారి చెప్పాను కదా ఈమధ్య మా హాస్టల్ లో ఒకబ్బాయి సూసైడ్ చేసుకున్నాడు మీకు తెలుసుగా. అప్పటినుండీ నాకూ ఆలోచనలు కొంచెం తేడాగా వున్నాయి. ”
“ఎందుకూ?? నీకేమి ప్రాబ్లం? నిన్ను ఎంతో ఇష్టపడే డాక్టర్లు అయిన తల్లిదండ్రులు. మంచి కోచింగ్ సెంటర్. ”
“నాకు ఈ కోర్స్ ఇష్టమా లేదా అని తెలుసుకోవాలి కదా. మీరు కౌశిక్  ఇష్టప్రకారం ఈ కోచింగ్ కి పంపుతున్నాం’ అన్నారు ఆ రోజు”
“అవును సాకేత్.  కౌశిక్ కోరితేనే సైన్సు తీసుకుని కోచింగ్ కోసం ఇక్కడకు రావటం.  వాడు డాక్టర్ అవ్వాలని మేము అనుకోలేదు. ”
“కౌశిక్ కు అలా ఎందుకనిపించిందో”
“ఒక సారి తాతగారి అగ్రహార౦కు  వెళ్ళాము.  ఒక రోజు తాతగారికి ఆయాసం ఎక్కువై 108 వచ్చే లోపు ఆయన ప్రాణం పోయింది.  ఇంకా కొన్ని అనారోగ్యం చావులు చూసాడు  నీతో చెప్పానుగా.  తాతగారి మరణం నుండి చెప్పేవాడు నేను డాక్టర్ చదివి ఈ పల్లెలో క్లినిక్ పెడతా అని . అదీ వాడి ఇంట్రెస్ట్.   మేము కూడా చాలా చెప్పాము.  అనుకున్నంత ఈజీ కాదని. అయినా పట్టు వదలలేదు”
“కానీ ఆంటీ నాకు ఇంట్రెస్ట్ లేదు.  ఇంట్లో అమ్మా,నాన్న ఇద్దరూ డాక్టర్స్ అయితే వాతావరణం వేరు.  ఎప్పుడూ  ఎమర్జెన్సీలు, ఆపరేషన్లు. నాకు నచ్చదు.  అదే మాట అమ్మకూ  నాన్నకూ చెప్పాను.  అయినా వాళ్ళు చెప్పేది ఒక్కటే. వారి తరువాత ఫామిలీ లో డాక్టర్ గా కంటిన్యూ అవాలని.  చిన్నప్పటి నుండి వారి జీవితాన్ని చూసిన నేను ఎప్పుడూ డాక్టర్ అవకూడదని అనుకున్నప్పుడు నన్ను బలవంతంగా ఇలా కోచింగ్ సెంటర్ ఉన్న కాలేజీలో వెయ్యటం నచ్చడం లేదు.  ఈ మధ్య ఎగ్జామ్స్ దగ్గర పడుతున్నాయని బాగా చదవాలని వారు చెప్పినప్పుడల్లా “నాకు ఇష్టం లేదు” అని గట్టిగా అరిచి చెప్పాలనిపిస్తుంది ఆంటి.  అంతే కాదు.  మరీ బలవంతం చేస్తే ఏదైనా చేసుకుని చనిపోవాలని అనిపిస్తుంది.  అందుకే ఎప్పుడూ అందరితో కలిసి ఉందామని కానీ, బాగా చదువుకోవాలని గానీ అనిపించదు.  అమ్మతో ఇలా చెప్పే అవకాశం లేదు.  ఎప్పుడు విజిట్ చేసినా వారి అభిప్రాయలు వినటమే కానీ నన్ను గురించి వారికి ఆలోచన లేదు.” నిరాశ గా అంటున్న సాకేత్ ను ఆపింది శ్రీ దేవి.
“సాకేత్, ఇప్పుడు పిల్లలు అందరూ తల్లిదండ్రుల మాట వింటారని లేదు.  ఏ కోర్స్ అయినా ఖచ్చితంగా మాకు ఇష్టం లేదు అని తెలియచెప్పే కాలం ఇది.  నీవు మీ మమ్మీతో ఎందుకు డిస్కస్ చెయ్యవు?? డాక్టర్ అవ్వాలని లేకపోతే నీకు ఇష్టమైన ఫీల్డ్ క్రికెట్ అయితే కొంచెం కెరీర్ కష్టమే. అందులో అందరూ పైకి రాలేరు. ఇక  ఇప్పుడు అందరూ మెచ్చే కంప్యూటర్  కోర్స్ ఇష్టమైతే నీవు ఈజీగా చెయ్యచ్చు.  మీ అమ్మా నాన్నలా  క్లినిక్ డాక్టర్ గా  కాకుండా ఓనర్ గా నీవు రన్ చెయ్యచ్చు.  వివిధ రకాల స్పెషలిస్ట్ డాక్టర్స్ ను  నీ క్లినిక్ లో అప్పాయింట్ చేసుకోవచ్చు. ఇలా ఆలోచి౦చాలి గానీ మాకు ఎలాటి అవకాశం ఇవ్వకుండా నాకు బతకాలని లేదు అని నిర్ణయం చేసుకుంటారా?
సాకేత్ జీవితం జీవించడానికి, మనల్ని మనం ప్రూవ్ చేసుకోవడానికి, సక్సెస్ వెంట పరిగెత్తడానికి అంతే. ఈసారి మీ పేరెంట్స్ కు నీ ఆలోచనలు చెప్పు.  వాళ్ళు తప్పక ఒప్పుకుంటారు.  నీకు అభ్యంతరం లేకపోతే నేను కూడా గిరిజతో మాట్లాడుతాను.  చెప్పు”అంటూ సాకేత్ వైపు చూసింది.
“అంత సులభం అంటారా ఆంటీ? “ అన్నాడు సాకేత్
“ఇప్పుడు మీకు కావలసినంత ఫ్రీడం ఇచ్చే కాలం సాకేత్. నిజమే, కొన్నిసార్లు మా కోరికలు మీ ద్వారా తీర్చు కోవాలనే తపన వుంటుంది. మాకు రాని, వీలుకాని  ఆలోచనలు ఇప్ప్పటి జెనరేషన్ కి వస్తున్నాయి వాటిని బట్టే పెద్దలూ మారుతున్నారు. ఆలోచిస్తున్నారు. ఓపెన్ గా డిస్కస్ చేసుకోవాలి అంతే.  నీవు మాట్లాడాలి. ”అంటూంటే ఆశ్చర్యంగా చూసాడు సాకేత్.
“ఇది నిజం సాకేత్.  ఇప్పుడు పిల్లల ఇంట్రెస్ట్ బట్టే పెద్దలు నడుచుకుంటారు. ప్లీజ్ నీవు మీ అమ్మానాన్నలతో చెప్పు ఎంసెట్ లో రాంకు కంటే నీకిష్టమైనదైతే ఇంకా బాగా చెయ్యగలనని. వాళ్ళు తప్పక ఒప్పుకుంటారు. ”
ఇంతలో శ్రీకాంత్, కౌశిక్ వచ్చారు.
“ఏమిటో చాలా సీరియస్ డిస్కషన్ జరుగుతూందే?” అన్నాడు శ్రీకాంత్.
“ఏమీ లేదండీ, సాకేత్ తనకు ఇష్టమైన ఫీల్డ్ గురించి చెబుతున్నాడు. ”అని నవ్వేసింది.
వెనక్కి వస్తూ వుంటే సాకేత్ విషయం గిరిజతో ఎలా చెబితే బాగుంటుంది అని ఆలోచన చేస్తూ వుంది.  డాక్టర్ గా పిల్లల  మనస్తత్వాలు తెలిసిన గిరిజ అర్థం చేసుకోగలదు.  సాకేత్ ఇష్టానికి ఎదురు చెప్పకపోవచ్చు.
లక్కీగా సాకేత్ నిరాశను కౌశిక్ గమనించడం జరిగింది కాబట్టి ఇలా బయటకు రావటం సాకేత్ తన ఆలోచనలను చెప్పడం జరిగింది.  అందరికీ ఇలాటి అవకాశం ఉండక పోవచ్చు.
ప్రతి తల్లితండ్రీ పిల్లలు బాగా పైకి రావాలనే కోరుకుంటారు ఏ కాలంలో నైనా. పిల్లలు ఇష్టాలు తెలుసుకుని ఒక ఆలోచన చేసి, వారి బాధను ఫ్రీగా చెప్పుకోగలిగేలా చేసి పేరెంట్స్ కూడా ఒక పాజిటివ్ ఆలోచన చేస్తే  ఎన్నో ఆత్మహత్యలు ఆపబడతాయి.   
****
డా.కె. మీరాబాయి
అమ్మా! ఆలస్యం అయిపోతూంది తొందరగా రా “ అంటూ హడావిడి పెట్టింది అపర్ణ.
“ కాస్త ముందు గుర్తు చేయవచ్చు కదా “ గబ గబ మెట్లు దిగింది రమ.
శనివారం స్కూలుకు సెలవు రోజైనా వర్క్ యూనిఫాం వేసుకుని మూడు ముప్పావుకే తయారై పోయి అమ్మను తొందర పెడుతోంది అపర్ణ.
చదువుతున్నది పన్నెండో తరగతి. వయసు చూస్తే పద్ధెనిమిదో సంవత్సరం నిండ లేదు. అప్పుడే స్వతంత్రంగా సంపాదించాలనే వుబలాటం ఏమిటో అర్థం కాక అయిష్టంగా చూస్తోంది అపర్ణ అమ్మమ్మ, మంగమ్మగారు.
“ బై అమ్మమ్మా! అనేసి గరాజ్ లోకి వెళ్ళి అమ్మ బెంజ్ కారు ఎక్కి కూర్చుంది అపర్ణ. మనుమరాలి ముందు తన అసమ్మతి వెలిబుచ్చడం వద్దులే అనుకుని “ బై తల్లీ “ అంది అమ్మమ్మ.
గడచిన నెల రోజులుగా శని ఆది వారాలు అప్పూ నాలుగేసి గంటలు ఉద్యోగం అంటూ వెళ్లడం జరుగుతున్నా ఇంకా మనసు ఒప్పుకోడం లేదు మంగమ్మగారికి
“అమ్మా! వెనక్కి వచ్చేటప్పుడు నేను ఇండియన్ స్టోర్ కి వెళ్ళాలి. నువ్వూ వస్తావా ? తెలుపు మీద ఎరుపు గులాబీ పువ్వులున్న జూట్ బాగ్ భుజానికి తగిలించుకుని, బయలుదేరుతూ అమ్మను అడిగింది రమ.
అంతకుముందు మైకేల్ కోర్, గుచ్చీలాటి ఖరీదైన బ్రాండెడ్ లెదర్ బాగ్ లే వాడేది. జంతుహింస తగ్గించడంలో భాగంగా తోలు సంచీలు వాడడం మానేసింది రమ ఈ నడుమ.
“ నీ బాగ్ బావుంది “అని మెచ్చుకుని, “ నేను రానులే, కావలసినవి జాబితా రాసుకున్నావా? మళ్ళీ వారం మధ్యలో పరిగెత్తాల్సి వస్తుంది’ అంటూ కూతుర్ని హెచ్చరించింది.
“ ఫోనులో రాసుకున్నాలేమ్మా“నవ్వుతూ చెప్పి కదిలింది రమ. “ పిల్లని అది పనిచేసే చోట వదిలి, వారానికి కావలసిన కూరగాయలు, పెరుగు, మురుకులు వంటి తినుబండారాలు కొనడం ముగించి అయిదున్నరకల్లా ఇల్లు చేరింది రమ.
“అబ్బా, వీకెండ్ కదా. ఇంత పొడుగు క్యూ షాపులో. అయితే మంచి ఏలకుల వాసనతో ఘుమఘుమలాడే టీ పెట్టాడు స్టీలు డ్రమ్ము నిండా. అదో ఆకర్షణ ఎక్కువమంది రావడానికి. “ నవ్వుతూ చెప్పింది రమ.
“ ఇండియాలో అయినా అమెరికాలో అయినా మనుషుల స్వభావం ఒకటే“ భోజనాల బల్ల దగ్గర కూర్చుని పక్కింటి గుజరాతీ పిల్ల వాళ్ళ తోటలో కాచినవని ఇచ్చిన చిక్కుడుకాయలు వలుస్తున్న రమ తల్లి మంగమ్మ తేల్చేసింది.
“ అయ్యో రామా. బ్లాక్ ఫ్రైడే, సైబర్ మండే కు సేల్స్ వుంటాయి అప్పుడు చూడాలి.  తెల్లవారు ఝామునుండే క్యూ కట్టేస్తారు ఆ షాపుల ముందు. మనకు దసరా,దీపావళి కి చందనా, కళాంజలి లాటి షాపులు కిక్కిరిసి పోయినట్టు. “ రమ అంది.
ఇంకా ఎనిమిది కావడానికి పదిహేను నిముషాల ముందే రమ భర్త సారథి గబ గబ దిగి వచ్చి తన హోండా ఎలెక్ట్రిక్ కారు తాళం తీసుకుని “ అపర్ణను పిల్చుకు వస్తాను” అని చెప్పి బయలుదేరాడు.
సాయంత్రం నుండి మనసును తొలుస్తున్న విషయం గురించి మాట్లాడడానికి మంగమ్మగారికి అవకాశం దొరికింది.
“కాదే రమా ! అప్పుకు చదువుకోవడానికే సమయం చాలటం లేదు. దానికి తోడు అవేవో అడ్వాన్స్డ్ సబ్జెక్ట్స్, ఆపైన శాట్ పరీక్షకు చదవాలి. ఇంత ఒత్తిడి చాలనట్టు శనివారం, ఆదివారం సెలవు రోజుల్లోకూడా ఎక్కడో నాలుగు రాళ్ళ కోసం పనిచేసే ఖర్మ ఏమిటే? కాళ్ళు పీక్కు పోయేటట్టు నాలుగు నుండి ఎనిమిది దాకా నిలబడే వుండాలిట కదా? ఆ జాంబా జూస్ షాపులో వచ్చిన వాళ్ళకి మన పిల్ల జూసులు అందివ్వడమా? వాళ్ళు ఆ రెండురోజులకు గాను ఇచ్చే నూరు డాలర్లు మనం ఒక పూట రెస్తారెంట్ లో భోజనం చేయడానికి మీరు ఖర్చు పెట్టే సొమ్ము. ఎవరైనా వింటే నవ్విపోతారు. ఇంట్ళో పూచిక పుల్ల ఎత్తు పని చెప్పవు పాపకు. అంత గారంగా పెంచుతూ ఇదేమి ప్రారబ్ధం ” ఆక్రోశాన్నంతా వెళ్ళగక్కుతూ అడిగింది ఆవిడ.
“ ఇంత సేపు ఇదే మనసులో పెట్టుకుని మధనపడ్డావన్నమాట. అప్పుడే అనుకున్నా ఎదో వుంది సంగతి అని.” నవ్వుతాలుగా తేల్చేయబోయింది రమ.
“ ఎగతాళి కాదు. విషయం చెప్పు. “ నిగ్గదీసిన అమ్మకు వివరంగా చెప్పక తప్పలేదు రమకు.
“ అమ్మా! దీన్ని గురించి మా మధ్యన యుద్ధాలు జరిగాయి. ఇక్కడ ఇలా వీక్ ఎండ్ పార్ట్ టైం పనులు ఈ స్కూలు, కాలేజీ, పిల్లలు చేయడం మామూలే. అమ్మా ! ఇక్కడ యూనివర్సిటీ విద్యార్థులు కూడ రెస్టారెంట్స్ లో పనిచేస్తారు. నువ్వే చూసావు కదా మనం ఫ్రీమోంట్ లో కోల్డ్ స్టోన్ ఐస్ క్రీం షాప్ కు వెళ్ళినప్పుడు అక్కడ సర్వ్ చేసిన అమ్మాయి కాలేజిలో ఎం ఎస్ చదువుతున్నానని చెప్పలేదు? ఈ ఉద్యోగాలేమీ అల్లటప్పాగా ఇచ్చేయరు అమ్మా. ఇంటర్వ్యూలు వుంటాయి. ఆత్మ విశ్వాసంతో, ధైర్యంగా, నిజాయితీగా చెప్పిన వాళ్ళనే ఎంపిక చేసుకుంటారు. “
“అప్పూ ఇక్కడ పుట్టి పెరిగిన పిల్ల. నాకు స్వేచ్చ లేదా? అన్ని విషయాల్లో నాకు అడ్డు చెప్తారెందుకు ?” అని పోట్లాడుతుంది. అప్పూ స్కూలు గ్రేడ్స్ ఎప్పుడు తొంభై అయిదు పైనే వుంటాయి. నువ్వు అన్నట్టు నాలుగు రాళ్ళ కోసం కాదు అమ్మా! కష్టపడి సంపాదిస్తే పిల్లలకు డబ్బు విలువ తెలుస్తుంది అని నువ్వే అనేదానివి. నాకు గుర్తుంది అమ్మా! నీ చీరలకు నేను ఫాల్స్ కుట్టి పెడితే దర్జీకి ఇచ్చే డబ్బు నాకు నా పాకెట్ మనీ పైన అదనంగా ఇచ్చేదానివి.
“ డబ్బు సంగతి పక్కన పెడితే, పని చేసే చోట బాధ్యత నేర్చుకుంటారు. ఎవరితో ఎలా మసలాలో తెలుస్తుంది. జవాబుదారీతనం అలవడుతుంది. అందుకే సరే అని అన్నాము. పేరుకు గంటకు పన్నెండు డాలర్లు ఇచ్చే పార్ట్ టైం ఉద్యోగాలే గానీ బాధ్యతగా లేకపోతే ఊరుకోరు తెలుసా అమ్మా? అప్పూ స్నేహితురాల కెల్లీ అని, అమెరికన్ పిల్ల, థియేటర్ లో పనిచేసేది. వాళ్ళకి వారానికి కి రెండు టికెట్స్ ఉచితంగా ఇస్తారుట. మంచి సినిమా అయితే అప్పూని కూడా తీసుకువెళ్ళేది. క్రిస్మస్ కి వాళ్ళ కజిన్స్ వస్తున్నారని నెల ముందే సెలవు కావాలి అని చెప్పింది. వాళ్ళు కుదరదు అన్నారుట. వారం ముందు మళ్ళీ ఇంకోసారి సెలవు గురించి అడిగి ఆ నాలుగు రోజులు పనికి వెళ్ళలేదు. అంతే ఉద్యోగంలో నుండి తీసేసారు. రేపు యూనివర్సిటీ చదువు అయ్యాక పెద్ద ఉద్యోగంలో చేరితే ఎలా నడుచుకోవాలో ఇక్కడ నేర్చుకుంటున్నారు కదా! మనదేశంలో కాస్త వున్నవాళ్ళు చిన్న ఉద్యోగాలు చేయడం అంటే చిన్నతనంగా భావిస్తారు అమ్మా. మధ్యతరగతి వాళ్ళూ అంతే. పాతికేళ్ళు వచ్చినా పాకెట్ మనీ కోసం అమ్మా నాన్నల మీద ఆధార పడతారు. ఇక్కడ అలా కాదు. పోయినసారి స్కూలు వాళ్ళు డిస్నీలాండ్ టూర్ వేస్తే రెండువందల డాలర్లు తన సంపాదనలో నుండి కట్టింది అప్పూ.“ అమ్మ దగ్గరగా వచ్చి కూర్చుని ఆవిడ మనసుకు సాంత్వన కలిగేట్టు చెప్పింది.
“సరే అక్కడ ఎలా వెలగబెడుతూందో నేనూ చూస్తాను. ఒక రోజు తీసుకు వెళ్ళు. మొన్న మీ స్నేహితురాలి సిల్వర్ జుబిలీ పెళ్ళి రోజు పార్టిలో పెద్దవాళ్ళకు పెట్టిన క్విజ్ లో నేను సరైన సమాధానం చెప్పానని జాంబా జూస్ కూపన్ ఇచ్చారు. అదిపెట్టి అప్పూ దగ్గర కొనుక్కుంటాను.” నవ్వు ముఖంతో అన్నారు మంగమ్మ గారు.
“ అవునూ మొన్న నువ్వు డాక్టర్ ని చూడడానికి వెళ్ళినప్పుడు పదిన్నరకు రమ్మని, ఆవిడకు తీరిక దొరక లేదని పదకొండున్నర దాకా కాచుకో బెట్టినందుకు నర్స్ క్షమాపణ చెప్పి నీకు స్టార్ బక్స్ కాఫీ కూపన్ ఇచ్చింది కదా.అది ఇంకా వాడుకోలెదు నువ్వు.”నవ్వుతూ గుర్తు చేసింది రమ.
—- —
రెండు వారాలు గడిచాయి. ఆ శనివారం ఇంటికి రావడమే ముఖం చిన్నబుచ్చుకుని వచ్చింది అపర్ణ. రాత్రి ఆకలి లేదని భోజనం వద్దని పడుకుంది.
“ పసిపిల్ల ఏమీ తినకుండా పడుకుంటే ఎలా? “ మంగమ్మగారు నొచ్చుకున్నారు.
“అమ్మా అందరికీ ఇడ్లీలు చేస్తున్నానని చెప్పాను. తనకు ఇడ్లి ఇష్టం లేదు తనకు ఇష్టమైనది చేస్తే తింటుందిలే “ అని “ అప్పూ దామ్మా నాన్న నీకోసం బరిటో చేస్తున్నారు “ అంటూ పిలిచింది.
“ ఐ యాం నాట్ హంగ్రీ” అనేసి మేడమీదకి వెళ్ళిపోయింది అపర్ణ.
మరునాడు అస్సలు విషయం తెలిసింది. తను పని చేసే చోట తన ఐఫోను ఎక్కడో పడేసుకుంది.
“ వెయ్యి డాలర్లు పెట్టి కొని రెండు నెలలు కాలేదు. ఇంత అశ్రద్ధ అయితే ఎలా?” కోపంగా గద్దించింది రమ.
“వెనుక జేబులో జాగ్రత్త గానే పెట్టుకున్నాను అమ్మా.” ఏడుపు గొంతుతో అంది అప్పూ.
“ సరే. వాళ్ళకు మెయిల్ పంపించు. దొరికితే మన అద్రుష్టం “ శాంతంగా అన్నాడు సారధి.
“సాయబు సంపాదన బూబమ్మ కుట్టుపోగులకు సరి ‘ అన్న సామెతలా వుంది. బంగారంవంటి ఐఫోను పోగొట్టుకుంది.” అంటూ ఆ రాత్రి తమ గదిలో భర్త మంగపతి గారి దగ్గర వాపోయారు మంగమ్మగారు.
రమ, సారధిల మాట ఏమో గానీ ఆ రాత్రి మంగమ్మగారికి నిద్ర పట్టలేదు.
మేడ మీద వున్న నాలుగు పడక గదుల్లో అతిధి గది వదిలి మిగిలిన మూడు గదుల్లో ఇద్దరు పిల్లలు, కూతురు, అల్లుడు పడుకుంటారు. మెట్లెక్కలేని పెద్దవాళ్ళ కోసం క్రింద వున్న పడక గది మంగమ్మగారు, మంగపతి గారు వాడుకుంటారు.
ఆదివారం చిన్నబోయిన మోముతోనే డ్యూటీకి బయలుదేరిన అపర్ణ తిరిగి వచ్చేటప్పుడు కళకళలాడే ముఖంతో లొపలికి అడుగు పెడుతూనే “ అమ్మమ్మా ఐ ఫౌండ్ మై ఫోన్ “ అంటూ మంగమ్మగారిని హత్తుకుంది.
“ ఎలా దొరికిందమ్మా? ఎక్కడ పడిపోయింది? సంభ్రమంగా అడిగింది ఆమె.
“ కౌంటర్ దగ్గరే క్రింద పడి వుందిట. అక్కడ పని చేసే ఇంకో అమ్మాయికి దొరికింది. “ రమ చెప్పింది.
“ పోనీలే కష్టపడి సంపాదించిన సొమ్ము ఎక్కడికి పోతుంది? “ అంటూ అప్పూ తల నిమిరింది ఆవిడ.
మంగళవారం మధ్యాహ్నం నాలుగు అవుతున్నా అపర్ణ ఇంటికిరాలేదు. కంగారు పడి కూతురికి ఫొన్ చేసారు మంగమ్మగారు. “ ఈ రోజు స్కూలు నుండి తన స్నేహితురాలు టాన్యాతో షాపింగ్ కు వెళ్లుతున్నాము. సాయంత్రం ఆలస్యంగా వస్తాను అని చెప్పింది అమ్మా. నీకు చెప్పడం మరచిపోయాను. “ అంది రమ.
రాత్రి తొమ్మిదింటికి వచ్చింది అపర్ణ ఏవో బాగ్ లు మోసుకుని. నేరుగా మేడమీదకి వెళ్ళిపోయింది.. కాసేపు అయ్యాక రమ చెప్పింది “అప్పూ డిన్నర్ చేసి వచ్చింది అమ్మా నువ్వు పడుకో “ అని.
“అదేంటి? మీకు చెప్పకుండానా? “ అని ఆశ్చర్య పోయింది ఆమె.
“ చెప్పింది అమ్మా. “ అంది రమ.
“ ఏం పిల్లలో! ఏమి అమెరికానో ! “ అనుకుంటూ పడుకుంది ఆవిడ.
మరునాడు పొద్దున్నే ఒక అడుగుకి మూడు మెట్లు దూకుతూ దిగి వచ్చింది అపర్ణ.
రమా, సారధి కాఫీ తాగుతున్నారు.
“ హాపీ వెడ్డింగ్ ఆనివర్సరీ అమ్మా,నాన్నా “ అంటూ వాళ్ళిద్దరినీ కౌగలించుకుంది.
“ అవును కదా! రాత్రి పడుకోబోయే ముందు అనుకున్నాను. పొద్దునకు మరిచిపోయాను అమ్మలూ. పెళ్ళి రోజు శుభాకాంక్షలు మీ ఇద్దరినీ. ఒకేసారి అన్నారు మంగపతిగారు, మంగమ్మగారు
“ మీకేమి గిఫ్ట్ తెచ్చానో చూడండి” అంటూ రాత్రి మోసుకు వచ్చి అ బాగ్స్ లో నుండి వాళ్ళ అమ్మకు మంచి స్కర్ట్, బ్లౌజ్; నాన్నకు వింటర్ జాకెట్ తీసి అందించింది.
“ ఒహ్! లవ్లీ తల్లీ. థాంక్యూ. “ అని మెరిసిపోతున్న కన్నులతో కూతుర్ని బుగ్గ మీద పెట్టారు రమ, సారధి.
“ అమ్మానాన్నల నుండి బహుమతులు అందుకోవడమే కాదు, తమ స్వంత సంపాదనతో కొని ఇవ్వడంలోని ఆనందం కూడా తెలుసుకుంటున్నారు “ అన్నట్టు అమ్మ వైపు అర్థవంతంగా చూసింది రమ.
మంగమ్మగారి ముఖంలో సంతృప్తితో కూడిన చిరునవ్వు తొంగిచూసింది.
————- —————. ————
