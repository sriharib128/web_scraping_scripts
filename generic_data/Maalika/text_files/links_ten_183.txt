రచన: శ్రీనివాస భరద్వాజ్ కిషోర్
ఎక్కువ చపలత్వముతో
చిక్కినవన్నిటిని తినగ జీవితమంతా
చక్కెర చూడగ మెల్లగ
చిక్కును రుధిరమ్మునందు చేదునిజమిదే
బియ్యం ముతకది తిన్నా
తియ్యదనము వైపు ముఖము తిప్పకయున్నా
నెయ్యన్నా వలదన్నా
కయ్యబడుతు ఉడకబెట్టి కాయలె తిన్నా
ముదనష్టపు రోగమ్మది
వదలదు మనలను సుళువుగ వచ్చిందంటే
మదికెంతో క్షోభకలుగు
పదిరకముల మందులుతిను బతుకైపోవున్
పట్టినచో మధుమేహము
పుట్టగనే కర్మగాలి పూరువ జన్మన్
తిట్టుకొనుచు ఇనుసులినును
గట్టిగ గుచ్చేసుకొనుచు గడిపేయవలెన్
తగ్గించవలయు కార్బులు
పగ్గము వేయగవలయును బైటతినుటకున్
నిగ్గడియౌ వ్యాయామపు
అగ్గి కలిగియుండవలయు నది నిజమెరుగన్
మక్కువతో ప్రతిరోజూ
ఎక్కిన నడిపించు యంత్ర మెడతెగకుండా
చక్కబడేనారోగ్యము
తక్కువగయ్యేను బరువు తగ్గును షుగరున్
చక్కని యీ మాటలు మది
కెక్కకపోతే మరియిక యేడువవలయున్
చిక్కితివిక రారాయని
చక్కెర తన మహిమజూపు చంపును మనలన్
రచన: డా. ఇందిరా గుమ్ములూరి 

పురాణ వైరగ్రంధమాలలో ఇది నాలుగవది. దీని రచనకాలం 1960. విశ్వనాధవారు దీనిని ఆశువుగా చెపుతుంటే శ్రీ జువ్వాడి గౌతమరావుగారు లిపిబద్ధం చేసేరు.
మగధరాజ్యం శిశునాగవంశం నుండి నందవంశ పరం ఎట్లయిందో నిరూపించే రచన “నందోరాజాభవిష్యతి” అనే నవల. పురాణాల ప్రకారం, చరిత్ర ప్రకారం కూడా శిశునాగులు పదిమంది. వీరు మగధని మూడువందల అరవై ఏళ్ళు పాలించారు. మౌర్యవంశపు రాజులు వరుసగా చంద్రగుప్తుడు, భద్రపారుడు, అశోకుడు, కుణాలుడు, దశరధుడు, ఇంద్రపాలితుడు, హర్షవర్ధనుడు, శాలిశూకుడు, సోమశర్మ, శతధనువు, బృహద్రధుడు అనేవారు. ఈ రాజులు 316 ఏళ్ళు మగధనేలుతారని విష్ణుపురాణం చెబుతోంది. 
క్రీస్తుకు పూర్వం పదహారు వందల ముప్పైనాలుగవ సంవత్సరాన భారతదేశాన్నేలుతున్న సర్వక్షత్రియులను సంహరించి, నందుడు మగధదేశానికి రాజయాడు. ఈతడు మాగధుల నేలిన శిశునాగవంశపు రాజులలో చివరి వాడైనా మహానందికి జన్మించిన కుమారుడు. ఈ నందుడు శూద్రాపత్యమని పెక్కు పురాణాలు పేర్కొన్నాయి.
మహానందుడు మగధదేశానికి చక్రవర్తి. శిశునాగవంశజుడు. భారతదేశంలో మగధకున్న ప్రాముఖ్యం కారణంగా వాడు ఆర్యావర్తాన్ని పాలిస్తున్న మిగిలిన క్షత్రియరాజులు మహానందిని చక్రవర్తిగ అంగీకరించారు. అతని సేనాని ఉత్తుంగభుజుడు. తనకు తానై పిపీలికాలను భస్మీపటలం గావించే దావాగ్నిలాంటివాడు. అకారణంగా మారణహోమం కావించే నైజం గలవాడు. ఈ మహానందునికి ముగ్గురు కుమారులు. అందులో మొదటివాడు యువరాజు కాలాశోకుడు. ఉత్తుంగభుజుడు అగ్ని అయితే కాలాశోకుడు నెయ్యి వంటివాడు. మిగిలిన ఇద్దరు కుమారులు రిపుంజయ విధుపారులు నిత్యం కామం మత్తులో మునిగి తేలే నిర్వ్యాపారులు. మహానందునికి క్షత్రియాపత్యమే కాక శూద్రపత్యం కూడా ఉన్నది. అతడు కూడా “నంద” నాముడే. నాటి క్షత్రియ ప్రముఖులితనిని క్షత్రియునిగా పరిగణించకపోయిన కారణంగా ఈతడు శూద్రుడే కావలసి వచ్చింది.
రాజ్యం పేరుకే మహానందునిది. పాలనా వ్యవహారాన్నంతా సేనాపతియైన ఉత్తుంగభుజుని పాహాయ్యంతో కాలాశోకుడే నిర్వహిస్తున్నాడు. బ్రాహ్మాణాధిపత్యం చేత ఇతర వర్ణాలు అధ: కృతాలౌతున్నాయని భావించిన బౌద్ధప్రజలు బ్రాహ్మణ నిర్మూలన చేయ ఉద్యుక్తులయ్యారు. ఈ సంధర్భంలో బ్రాహ్మణపక్షమేతర వర్ణస్థులు కూడా బాధితులు కాసాగేరు. అగ్రవర్ణ నిర్మూలనగా ప్రారంభమయిన ఈ అకృత్యాలు సర్వవర్ణ, సర్వప్రజాబాధకంగా పరిణమించాయి. కాలాశోక, ఉత్తుంగభుజులు దేశంలో నాడున్న పరిస్టితిని తమకనుకూలంగా మలచుకొని ప్రజలందరినీ పీడింపసాగేరు. వీరిద్దరిచే తిరస్కృతుడైన నందుడు, వీరిచేత పీడితులైన ప్రజలు ఒక పక్షం కాగా కాలాశోక, ఉత్తుంగభుజులు వేరొక పక్షం అయ్యారు.
సర్వక్షత్రియరాజ సమావేశ మగధలో ఏర్పాటు కాగా ఇక్ష్వాక, పాంచాల, హైహయ, శూరసేన, మైథిలీ, కౌశంబి రాజ్యాధిపతులందరూ అందులో సమావేశమయ్యారు. కౌశాంబి ప్రభువైన క్షేమకుడు ఉగ్రవాదులైన బ్రాహ్మణులను మాత్రం శిక్షించాలని ప్రతిపాదించగా, మిగిలిన రాజులందరూ బ్రాహ్మణ వధను నిర్ధంద్వంగా అంగీకరించారు. ఈ సభకు క్షత్రియేతరులెవ్వరూ ఆహ్వానితులు కారు. మహారాజు మహానందుని అనుమతిని తీసుకొని కాలాశోక ఉత్తుంగభుజులు నందుని సభాప్రవేశాన్నీ నిరోధించారు. కుపితుడైన నందుడు తాను ప్రజాపక్షమవలంభించి సర్వక్షత్రియ నిర్మూలన తన ధ్యేయమని శపధం గావించి, కోటను దాటేడు. క్షత్రియ సంహారానికి ఇదే బీజమయింది.
నాడు మాహిష్మతీపురాన్ని ప్రసేనజిత్తు పాలిస్తున్నాడు. ఇతడు హైహయ వంశీయుడు. పురాణకాలంలో మాహిష్మతీపురాన్నేలిన కార్తవీర్యార్జునునిగా పరశుధారులై కట్టెలు కొట్టుకొని జీవించమని ఆజ్ఞాపించాడు. రాజశాసనం మేరకు నాటినుండి రాజ్యంలో బ్రాహ్మణులందరు పరశురాములైనారు. ఆ విధంగా పరశుధారులైన బ్రాహ్మణులని హైహాయుడు పీడిస్తుండగా, ఇది బ్రాహ్మణేతరులకి కూడా జుగుప్స కలిగించింది. చివరకు ఒక బ్రాజ్మణ యువకుని పరశువు వల్ల హైహాయార్జునుడు మరణించాడు. ఆ బ్రాహ్మణ యువకుడు బ్రాహ్మణుడో లేక చద్మవేషధారో ఏ దేశమ్నుండి వచ్చాడో, ఏ దేశానికి వెళ్ళాడో తెలియకుండా అదృశ్యుడౌతాడు.
కౌశంబి రాజయిన క్షేమకుని కుమారుడు విరమిత్రుడు. సకల రాజన్యుల పట్ల ప్రత్యయమున్న కారణాన క్షేమకుడు బౌద్ధుడు కాకపోయినా బౌద్ధమతానుయాయులైన క్షత్రియులతని పట్ల ఉపేక్షితులు. నిరమిత్రుడు గదాయుద్ధ ప్రవీణుడు. తాను బౌద్ధుడై కూడ, తన్ను తాను బలరామ దుర్యోధనులతో పోల్చుకొని, తన వద్దనున్న విద్యను పెక్కుమందికి నేర్చాడు. తన శిష్యులలో ఒకానొక ఆటవికుడు ఈతని గురుత్వాన్ని నిరసించగా, ఆతనిపై యుద్ధానికి వెళ్ళి, అచట ఒక గధాధరుని గదాఘతానికి గురై మరణిస్తాడు. కుమారుని మరణవార్త విన్న మరుక్షణం క్షేమకుడు ప్రాణాలు వదిలివేస్తాడు.
సుదామ, విపాశ, గోకులి, శత్రుడు, వితప్తా నదులు పంచసింధువుగ ప్రసిద్ధం. పాంచాల, బాహ్లిక, కేకయ, ముద్ర, రోహిత దేశాలు దీని పరివర్తిత భూభాగాలు. ఈ రాజ్యాలలో పాంచాలదేశానికి అధిక ప్రాధాన్యం. బాహ్లికదేశంలో నీలగిరి పట్టణవాసియైన వంశధరుడనే సామాన్య క్షత్రియుడు పాంచాలాధిపతినని చెప్పుకొనసాగేడు. విపాశానదీ తీరాన ఒకానొక మహావీరుని పాహాయ్యంతో ఈతని రాజ్యం నడుస్తోంది. పాంచాల ప్రభువు వద్దకు వంశధరుడు రాయబారానికేగి, అతనిచే తృణీకృతుడై కోటకు సేనతో తరలి వస్తాడు. వంశధరుని బదులు ఒక ప్రచ్చన్న వేషధారి పాంచాలరాజుని తులాయుద్ధంలో సమ్హరిస్తాడు. వంశధరుడు పాంచాలదేశానికి రాజవుతాడు.
ఉశీనరుడు విదేహరాజు, వేదవేదాంగవేత్త, ఒకానొక వృద్ధ బ్రాహ్మణుడు యజ్ఞం చేయ సంకల్పించి తన్నిర్వహణార్ధం కోసలకి విచ్చేయవలసిందిగా ఉశీవరుని పార్ధిస్తాడు. కోసల బలవంతమైన రాజ్యం. కోసలరాజు సుమిత్రుడు బౌద్ధుడు. ఆ కారణంగా కోసలలో బౌద్ధం బాగా పాతుకొనిపోయింది. కోసలలో యజ్ఞం జరుగుతున్నందువల్ల యజ్ఞాన్ని నాశనం చేసే ఉద్దేశ్యంతో అక్కడకు చేరిన బౌద్ధశ్రమణుకులు కొందరు ఉశీనరుని కుతర్కాలతో వేధించి, వాదిస్తారు. చివరకు బౌద్ధులకు, వైదికులకు జరిగిన కాష్టవాదం శ్రుతిమించి, గుడుసులాటగా పరిణమించి, ఆ తొక్కిసలాటలో భల్లాట, విదేహరాజులు ససైన్యంగా హతులౌతారు. కోసలరాజు సుమిత్రుడు ఈ మూడు దేశాలను ఆక్రమిస్తాడు.
ఏకలింగ శూరసేన కాలక దేశాలు నాడు పెద్ద జలపాతాలున్న దేశాలు. ఆ దేశపు రాజులు, తత్ప్రాంతీయ క్షత్రియులు ఆ జలపాతాల వెంబడి దూకి, పైకి వచ్చేట్లు ఒక జలక్రీడా మహోత్సవాన్ని ఏర్పాటు చేస్తారు. ఈ ఉత్సవానికి లోకోత్తర సౌందర్యవతియైన ఒక పదునారేండ్ల బాలిక పణంగా, ఆమెతో సమంగా భృగుపాతం చేసి, ఎవరు ఈదుకొని వస్తారో వారినామె వరించేటట్లు పందెం నిర్ణీతమవుతుంది. నిర్ణీత దినాన రాకుమారులతో పాటు ఆమె కూడా జలపాతంలో దూకింది. ఎందరు పైకి వచ్చారో, ఎందరు ఒడ్డుకి చేరారో లెక్కపెట్టతానికి ఎవ్వరూ మిగలలేదు. ఆ స్త్రీ ఎవరో, ఏమయిందో దేవరహస్యం. ఈ విధంగా ఒక పధకంతో ఆ ప్రదేశమందలి సర్వ క్షత్రియులు విహతమయ్యారు. ఈ విధంగా రాజ్యం విక్షత్రియం గావించిన అదృశ్యవ్యక్తి నందుడే. రాక్షసుని రాజనీతి ఈ క్షత్రియ సమ్హారాన్ని వెనుకనుండి నడిపించింది.
కోసలరాజు సుమిత్రుడు విదేహ భల్లాట రాజ్యాలనాక్రమించిన పిమ్మట మగధ రాజ్యానికి చేరువగా ఉన్న కారణాన కోసల మగధకి పక్కలొ బల్లెం అయింది. చక్రవర్తియైన మహానందుని ప్రోద్బలంతో కాలాశోకుడు అయిష్టంగానే రాక్షసుని పిలిపించి, ఆతని బుద్ధి విశారదతకు, వాక్చమకృతికి, రాజనీతిజ్ఞతకు, గంభీరకంఠ నినాదానికి ఆశ్చర్యపడి, సుమిత్రుని వద్దకు రాయబారానికి పంపుతాడు. సుమిత్రుడు రాక్షసుని రాయబారాన్ని ఏకాంతంలో విని, వానిని సమ్హరింప ఉద్యుకుడై అది అంత తేలిక కాదని గ్రహించి, వానిని వెనుకకి పంపివేస్తాడు.
మగధరాజ్యం బౌద్ధులకాటపట్టు. వాటి బౌద్ధులు సంఘనియమాచరణం కారణంగా రెండు వర్ణాలుగా చీలిపోయారు. పిటకాలను యధాతధంగా గ్రహించిన వారు స్థవిర వాదులని, అజాతశత్రుని మంత్రియైన వస్సకారుని సప్తనియమపాలనను ఆచరించే వారిని వజ్జి భిక్షువులని అంటారు. గిరివ్రజపురంలో ఈ వివాదాలపై బౌద్ధభిక్షువుల సమావేశం జరుగుతుండగా రాజుగా కాలాశోకుని తీర్పు మాత్రం మిగిలివుంది. ఈ బౌద్ధసంఘం సమావేశం ఒక చారిత్రక సంఘటన.
కాలాశోకుడు తన సేనాని ఉత్తుంగభుజుని చేతిలో కీలుబొమ్మై దేశంలో జరిగే అరాచకాలు తెలుసుకోలేని స్థితిలో ఉంటాడు. తన సోదరులలో ఒకడైన రిపుంజయుడు తన అతికాముకత్వం కారణంగా సమ్హరితమయ్యాడన్న వార్తను, తన ఆనతి లేకుండానే ఉత్తుంగభుజుడు మిధిల మీదకు దండెత్తేడన్న వార్తనే కాక, సర్వక్షత్రియ రాజులని సమ్హరించినది రాక్షసుడేననీ, సర్వక్ష్త్రియసమ్హారం వెనుక ఉన్న వ్యూహా కర్త కూడా రాక్షసుడేననీ, బౌద్ధ భిక్షు సమావేశం ఈ వ్యూహంలో అంతర్భాగమనీ, తన రెండవ సోదరుడైన విధుపారుడు మరణించాడని ఒక అర్ధరాత్రి వేళ దేవభయంకరుడనే ఒక ఆంతరంగికుని వలన కాలాశోకుడు తెలుసుకుంటాడు. పుత్రుల మరణవార్తను విన్న మహానందుడు ప్రాయోపవేశం చేసి ప్రాణాలు వదిలేస్తాడు. కాలాశోకుడు వజ్జీయుల పక్షాన తీర్పునిచ్చాడన్న వార్త వెలువడగానే అతను కూడా మరణిస్తాడు. కాలాశోకుని మరణ కారణం ఎవరికీ తెలియదు. కోసలధిపతి సుమిత్రుడు, మగధ సేనాని ఉత్తుంగభుజుడు బంధితులై సభాముఖంగా జరిగిన ద్వంద్వయుద్ధంలో రాక్షసునిచే ఖండితులవుతారు. నందుడు మగధ సిమ్హాసనాన్ని అధిష్టిస్తాడు. శిశునాగవంశం అంతరించి నందవంశం మగధలనాక్రమిస్తుంది.
రచన:- సిరి వడ్డే 

 శ్రీ రామదాసు :
భద్రాచల రామదాసుగా ప్రసిద్ధి పొందిన భక్త రామదాసు అసలు పేరు కంచెర్ల గోపన్న. వీరు 1620లో, ఖమ్మం జిల్లా నేలకొండపల్లిలో శ్రీ లింగన్నమూర్తి, శ్రీమతి కామాంబ దంపతులకు జన్మించారు. వీరి భార్య శ్రీమతి కమలమ్మగారు. రామదాసు  శ్రీరాముని కొలిచి, కీర్తించి, భక్త రామదాసుగా సుప్రసిద్ధులైనారు. భద్రాచల దేవస్థానమునకు, ఈయన  జీవిత కథకు అవినాభావ సంబంధమున్నది.  తెలుగులో కీర్తనలకు ఈయనే ఆద్యులు. “దాశరధి శతకము”, ఎన్నో రామ సంకీర్తనలు, భద్రాచలం దేవస్థానము – ఇవన్నీ రామదాసు నుండి తెలుగు వారికి సంక్రమించిన పెన్నిధులు. ఈయన గురువు శ్రీ రఘునాథ భట్టాచార్యులు. (కబీర్ దాసుగారు రామదాసునకు తారక మంత్రముపదేశించిరని కూడా ఒక కథ యున్నది)
గోపన్నగారి  మేనమామ మాదన్నగారు అప్పటి గోల్కొండ నవాబు తానీషా గారి కొలువులో పెద్ద ఉద్యోగి. మేనమామ సిఫారసుతో గోపన్నకు పాల్వంచ పరగణా తహసిల్దారు పని లభించింది. గోదావరి తీరములోని భద్రాచల గ్రామము ఈ పరగణలోనిదే. వనవాసకాలమున సీతాలక్ష్మణులతో శ్రీరాముడు ఇక్కడే పర్ణశాలలో నివసించెననీ, భక్తురాలైన శబరి ఆతిథ్యము స్వీకరించెననీ స్థలపురాణము. పోకల దమ్మక్క అనే భక్తురాలు అక్కడి జీర్ణదశలోనున్న మందిరమును పునరుద్ధరింపవలెనని గోపన్నను కోరగా, స్వతహాగా హరి భక్తులైన గోపన్న అందుకు అంగీకరించారు. ఆలయనిర్మాణానికి విరాళములు సేకరించారు గాని, అది చాలలేదు. జనులు తమ పంటలు పండగానే మరింత విరాళములిచ్చెదమని, గుడి కట్టే పని ఆపవద్దనీ కోరినారు. అప్పుడు అతను తాను వసూలు చేసిన శిస్తునుండి కొంతసొమ్ము మందిరనిర్మాణ కార్యమునకు వినియోగించెను. కోపించిన నవాబుగారు గోపన్నకు 12 ఏండ్ల చెరసాల శిక్ష విధించారు. గోల్కొండ కోటలో ఆయన ఉన్న చెరసాలను ఇప్పటికీ చూడవచ్చును. ఖైదులోనున్న రామదాసు గోడపై సీతారామ లక్ష్మణాంజనేయులను చిత్రంచుకొని, వారిని కీర్తించుచూ, ఆ కరుణాపయోనిధి శ్రీరాముని కటాక్షమునకు ఆక్రోశించుచూ కాలము గడిపినారు. రామదాసు యొక్క మార్దవభరితమైన ఎన్నో ప్రసిద్ధ సంకీర్తనలు ఈ కాలములోనే వెలువడినాయి. “నన్ను బ్రోవమని చెప్పవే సీతమ్మ తల్లి”, “పలుకే బంగారమాయెనా”, “అబ్బబ్బో దెబ్బలకునోర్వలేనురా” వంటివి. అతని బాధను వెళ్ళగక్కిన “ఇక్ష్వాకు కులతిలక, ఇకనైన పలుకవే రామచంద్రా”, కీర్తన బాగా ప్రసిద్ధి చెందినది- “నీకోసము ఇంతింత ఖర్చు పెట్టాను. ఎవడబ్బ సొమ్మని కులుకుచున్నావు? నీ బాబిచ్చాడా? నీ మామిచ్చాడా?” – అని వాపోయి, మరలా – “ఈ దెబ్బలకోర్వలేక తిట్టాను. ఏమీ అనుకోవద్దు. నా బ్రతుకిలాగయ్యింది. నీవే నాకు దిక్కు” – అని వేడుకొన్నారు. గోపన్న సీతమ్మ వారికి చేయించిన చింతాకు పతకము, లక్ష్మణునకు చేయంచిన హారము, సీతారాముల కళ్యాణమునకు చేయించిన తాళి వంటి ఆభరణాలు ఇప్పటికీ దేవస్థానములోని నగలలో ఉన్నాయి.
ఈయన  కర్మశేషము పరిసమాప్తి కాగానే, రామలక్ష్మణులు తానీషాగారి వద్దకు వెళ్ళి, ఆరు లక్షల వరహాలు శిస్తు సొమ్ము చెల్లించి, రామదాసు విడుదల పత్రము తీసుకొన్నారని ప్రతీతి. అప్పుడిచ్చిన నాణెములను “రామటంకా” నాణెములని అంటారు. వీటికి ఒకవైపు శ్రీరామ పట్టాభిషేకము ముద్ర, మరొకవైపు రామభక్తుడు హనుమంతుని ముద్ర ఉన్నాయి. ఇవి ఇప్పుడు కూడా ఉన్నాయి. రామదాసు గొప్పతనము తెలిసికొన్న నవాబుగారు వెంటనే ఆయనను విడుదల చేయించి, భద్రాచల రాముని సేవా నిమిత్తమై భూమిని ఇచ్చారు. శ్రీ సీతారామ కళ్యాణ సమయంలో గోల్కొండ దర్బారు నుండి ముత్యాల తలంబ్రాలను పంపే సంప్రదాయము అప్పుడే మొదలయ్యింది. శ్రీ రాముని సేవలో, సంకీర్తనలో రామదాసు తమ శేషజీవితమును గడిపారు. త్యాగరాజాదులకు గోపన్న  ఆద్యులు, పూజ్యులు. త్యాగరాజు కీర్తన – “ధీరుడౌ రామదాసుని బంధము దీర్చినది విన్నానురా రామా?” – ఇంకా ప్రహ్లాదవిజయములో “కలియుగమున వర భద్రాచలమున నెలకొన్న రామచంద్రుని పాదభక్తులకెల్ల వరుడనందగి వెలసిన శ్రీరామదాసు వినుతింతు మదిన్” – అన్నారు.
శ్లో. శ్రీ రామచంద్ర శ్రితపారిజాత
సమస్త కళ్యాణ గుణాభిరామ
సీతా ముఖాంభోరుహ చంచరీకో
నిరంతరం మంగళ మాతనోతు.
భద్రాచలం లేదా శ్రీరామ దివ్యక్షేత్రం తెలంగాణ, ఖమ్మం జిల్లాలో, గోదావరి నది దక్షిణ తీరమున ఉన్న ఒక పట్టణం. జిల్లాకేంద్రమైన ఖమ్మం పట్టణానికి 105 కి.మీ.ల దూరంలో ఉన్న ఈ పట్టణం, భక్త రామదాసు నిర్మించిన రామాలయానికి ప్రసిద్ధి చెందింది. పూర్వం భద్రుడు అను భక్తుడు శ్రీ రామునికొరకు తపస్సు చేసి, తను ఒక కొండగా మారి తనపై శ్రీ రాముడు వెలసే విధముగా వరము పొందాడు అంటారు. ఆ కొండకు భద్రుడు పేరు మీద భద్రగిరి అని తరువాత కాలంలో ఆ పట్టణానికి భద్రాచలం (భద్ర + అచలం) అని పేరు స్థిరపడింది. దీనినే రామాలయం అని కూడా అంటారు. దేవాలయమందు సీతా, లక్ష్మణ, హనుమంత సమేతంగా శ్రీరామచంద్రుడు ఇక్కడ అత్మారాముని రూపంలో కొలువుతీరి ఉన్నాడు. సీత, రాముని తొడపై కూర్చొని ఉన్నట్లు ఇక్కడి విగ్రహాలు చెక్కబడి ఉన్నాయి. మరే దేవస్థానంలోనూ లేని ప్రత్యేకత ఇది. ప్రతి సంవత్సరం శ్రీరామనవమికి వైభవంగా జరిగే సీతారామ కళ్యాణ ఉత్సవానికి అశేష ప్రజానీకం వస్తారు. రాష్ట్ర ప్రభుత్వం ఈ కళ్యాణోత్సవానికి ముత్యపు తలంబ్రాలు, పట్టు వస్త్రాలు పంపించడం సాంప్రదాయం. ప్రతి 60 సంవత్సరాలకు ఒకసారి, ఇక్కడ శ్రీరామ పట్టాభిషేకం జరుగుతుంది. రామదాసు చేయించిన వివిధరకాల నగలు దేవస్థానపు ప్రదర్శనశాలలో ప్రదర్శనకు ఉంచారు. భధ్రాచలంలోని శ్రీరాముడిని వైకుంఠ రాముడు అని అంటారు. ఎందుకంటే ఇక్కడి రాముడు వైకుంఠమునకు వెళ్ళిన తరువాత మరల భూమి మీదకి వచ్చి, తన భక్తుడైన భద్రుడి కోరిక తీర్చి భద్ర పర్వతంపై నిలిచినాడని ఈ స్థల పురాణం చెపుతోంది.
రామదాసు కీర్తనలు :
అంతా రామమయం ఈ జగమంతా రామమయం, అదిగో భద్రాద్రి గౌతమి ఇదిగో చూడండి, అడుగు దాటి కదల నియ్యను, అమ్మ నను బ్రోవవే రఘురాముని, అయ్యయ్యో నీవంటి అన్యాయ దైవము, అయ్యయ్యో నే నేరనైతి ఆదినారాయణుని తెలియనైతి, ఆదరణలేని, ఆనబెట్టితినని, ఆనందమానందమాయెను, ఇక్ష్వాకుకులతిలక, ఇతడేనా యీ, ఇతరము లెరుగనయా, ఇనకుల తిలక ఏమయ్య రామయ్యా, ఇన్ని కల్గి మీరూరకున్న, ఉన్నాడో లేడో, ఎంతపని చేసితివి, ఎంతో మహానుభావుడవు, ఎందుకు కృపరాదు, ఎక్కడి కర్మము, ఎటుబోతివో, ఎన్నగాను, ఎన్నెన్ని జన్మము, ఎవరు దూషించిన, ఏ తీరుగ నను, ఏమయ్య రామ, ఏమిర రామ నావల్ల నేర మేమిరా రామ, ఏటికి దయరాదు, ఏడనున్నాడో, ఏల దయ రాదో రామయ్య, ఏలాగు తాళుదునే, ఓ రఘునందన, ఓ రఘువీరా యని నే పిలిచిన, ఓ రామ నీ నామ, కట కట, కమలనయన, కరుణ జూడవే, కరుణించు దైవ లలామ, కలయె గోపాలం, కలియుగ వైకుంఠము, కోదండరాములు, కంటి మా రాములను కనుగొంటి నేను, కోదండరామ కోదండరామ, గరుడగమన, గోవింద సుందర మోహన దీన మందార, చరణములే నమ్మితి, జానకీ రమణ కళ్యాణ సజ్జన, తక్కువేమి మనకు, తగునయ్యా దశరధరామ, తరలిపాదాము, తారక మంత్రము, దక్షిణాశాస్యం, దరిశనమాయెను శ్రీరాములవారి, దశరధరామ గోవిందా, దినమే సుదినము సీతారామ స్మరణే పావనము, దీనదయాళో దీనదయాళో, దైవమని, నందబాలం భజరే, నను బ్రోవమని, నమ్మినవారిని, నరహరి నమ్మక, నా తప్పులన్ని క్షమియించుమీ, నామొరాలకింప, నారాయణ నారాయణ, నారాయణ యనరాదా, నిను పోనిచ్చెదనా సీతారామ, నిన్ను నమ్మియున్నవాడను, నీసంకల్పం, పలుకే బంగారమాయెనా, పాలయమాం జయ రామ, పాలయమాం రుక్మిణీ నాయక, పావన రామ, పాహిమాం శ్రీరామ, పాహిరామ, బిడియమేల నిక, బూచివాని, భజరే మానస రామం, భజరే శ్రీరామం హే, భళి వైరాగ్యంబెంతో, భారములన్నిటికి, భావయే పవమాన, మరువకను నీ దివ్యనామ, మానసమా నీవు మరువకుమీ పెన్ని, మారుతే నమోస్తుతే, రక్షించు దీనుని రామ రామ నీ, రక్షించు దీనుని, రక్షించే దొర నీవని, రక్షింపు మిదియేమో, రామ నీ దయ రాదుగా, రామ రామ నీవేగతి, రామ రామ భద్రాచల, రామ రామ యని, రామ రామ రామ, రామ రామ రామ శ్రీరఘు, రామ రామ శ్రీరామ రామ, రామ రామ సీతా, రామకృష్ణ గోవింద, రామచంద్రా నన్ను, రామచంద్రాయ, రామచంద్రులు నాపై, రామజోగి మందు, రామనామము బల్కవే, రామనామమే జీవనము, రామపరాకు, రామభద్ర రారా, రామసుధాంబుధీ, రామహో రఘురామహో, రామహో సీతారామహో, రామా నామనవిని చేకొనుమా, రామా నీచేతేమిగాదుగా, రామా దైవశిఖామణి, రామా దయజూడవే, రామా నను బ్రోవగరాదా, రామా రా రా సీతారామ, రాముని వారము మాకేమి విచారము, రామునివారమైనాము, రావయ్యా అభయము, రావయ్యా భద్రాచల, వందనము, వందే రఘురామా శుభనామ శుభనామ, శరణాగతరక్షణ, శ్రీరామనామమే, శ్రీరాముల దివ్యనామస్మరణ్, సకలేంద్రియములారా, సీతారామస్వామి,హరిహరి రామ.
దాశరథీ శతకము :
దాశరథీ శతకము శ్రీరాముని ప్రస్తుతిస్తూ కంచర్ల గోపన్న 17వ శతాబ్దంలో రచించిన భక్తి శతకము. ఈ శతకానికి “దాశరథీ కరుణాపయోనిధీ” అనే మకుటం అన్ని పద్యాలలో చివరగా వస్తుంది. దాశరథీ అనగా దశరథుని పుత్రుడైన శ్రీరాముడు. గోపన్న ఆత్రేయస గోత్రుడు. కాంమాంబ యాతని తల్లి, తండి… లింగన మంత్రి. ఈ విషయమును ఆయన  ఈ పద్యమున తెలెపెను.
 అల్లన లింగ మంత్రి సుతుడత్రిజగోత్రజడాదిశాఖ కం
 చెర్లకులోద్భవుండన బ్రసిద్దుడనై భవ దంకితంబుగా
 నెల్ల కవుల్ నుతింప రచియించితి గోపకవీంద్రుడన్ జగ
 ద్వల్లభ: నీకు దాసుడను దాశరథీ కరుణాపయోనిధీ.
ఈ కవి ఈ శతకమే గాక మరికొన్ని గ్రంధములను కూడ వ్రాసినట్లుగా తెలియవస్తోంది  కానీ వాటిని ఇతరులు మోసముతో తస్కరించినట్లూ ఈ క్రింది పద్యము వలన తెలియుచున్నది.
 మసగొని రేగు బండ్లకును మౌక్తికముల్ వెలపోసినట్లు దు
 ర్వ్యసనము జెంది కావ్వము దురాత్ములకిచ్చితి మోసమయ్యెనా
 రసనకు బూతవృత్తి సుకరంబుగ జేకురునట్లు వాక్పుధా
 రసములు చిల్క పద్యముఖరంగము నందు నటింపవయ్య సం
 తపసమును జెంది భద్రగిరి దాశరథీ కరుణాపయోనిధీ.
ప్రారంభం:
శ్రీ రఘురామ! చారుతుల – సీదళధామ శమక్షమాది శృం
గార గుణాభిరామ ! త్రిజ – గన్నుత శౌర్య రమాలలామ దు
ర్వార కబంధరాక్షస వి – రామ ! జగజ్జన కల్మషార్నవో
త్తారకనామ ! భద్రగిరి – దాశరథీ కరుణాపయోనిధీ
కొన్ని ఉదాహరణలు :
రంగదరాతిభంగ, ఖగ రాజతురంగ, విపత్పరంపరో
త్తుంగ తమఃపతంగ, పరి తోషితరంగ, దయాంతరంగ స
త్సంగ ధరాత్మజా హృదయ సారసభృంగ నిశాచరాబ్జమా
తంగ, శుభాంగ, భద్రగిరి దాశరథీ కరుణాపయోనిధీ.
పరమదయానిధే పతితపావననామ హరే యటంచు సు
స్ధిరమతులై సదాభజన సేయు మహాత్ముల పాదధూళి నా
శిరమునదాల్తుమీరటకు జేరకుడంచు యముండు కింకరో
త్కరముల కాన బెట్టునట దాశరథీ కరుణాపయోనిధీ.
రాముఁడు ఘోర పాతక విరాముడు సద్గుణకల్పవల్లికా
రాముడుషడ్వికారజయ రాముడు సాధుజనావనవ్రతో
ద్దాముఁడు రాముడే పరమ దైవము మాకని మీ యడుంగు గెం
దామరలే భుజించెదను దాశరథీ కరుణాపయోనిధీ.
ఎంతటిపుణ్యమో శబరి యెంగిలిగొంటివి వింతగాదె నీ
మంతన మెట్టిదో యుడుత మైనిక రాగ్ర నఖాంకురంబులన్
సంతసమందఁ జేసితివి సత్కులజన్మము లేమి లెక్క వే
దాంతముగాదె నీ మహిమ దాశరథీ కరుణాపయోనిధీ.
ముగింపు : ఈ చివరిపద్యంలో కవి తనగురించి వివరాలు తెలియజేశారు. తాను అల్లన లింగమంత్రిగారి పుత్రుడిగా, అత్రిజగోత్రం ఆదిశాఖలో కంచెర్ల వంశంలో జన్మించినట్లుగా వివరించారు.
అల్లన లింగమంత్రి సుతుడత్రిజ గోత్రజుడాదిశాఖ కం
చెర్ల కులోద్బవుం దంబ్రసిద్ధిడనై భవదంకితంబుగా
నెల్లకవుల్ నుతింప రచియించితి గోపకవీంద్రుడన్ జగ
ద్వల్లభ నీకు దాసుడను దాశరథీ కరుణాపయోనిధీ!
(సేకరణ – కొన్ని అంతర్జాల లింకుల నుండి…వారికి హృదయపూర్వక ధన్యవాదములు)
విశ్లేషణ: టేకుమళ్ళ వెంకటప్పయ్య

ఎంతో పుణ్యం చేసుకొంటేకానీ మానవజన్మ లభించడం దుర్లభం. మానవ జన్మ ఎత్తాక ఇవన్నీ మరచి కేవలం కాంతా కనకాలు,  కీర్తి ప్రతిష్ఠలు,  పదవులు, హోదాలు మాత్రమే శాశ్వతమని నమ్మి, పొద్దు వాలిపోతున్నట్లు వయసు వార్ధక్యం వైపు నడచిపోతున్న విషయం గమనించక, మన వెనక రాని, మన సేద తీర్చలేని, వ్యర్థమైన, తుఛ్చమైన కోరికలకోసం వెంపర్లాడడం అన్నమయ్యను విస్మయానికి గురిచేశాయి. క్షణిక సుఖాలకోసం శాశ్వత సుఖాలను దూరం చేసుకోవడం పట్ల అన్నమయ్యకు ఏహ్య భావం కలిగింది. ఓ మానవులారా! తెలుసుకోండి!  ఇవన్నీ తొలుకారు మెరుపులలాంటివి, యెండమావుల్లాంటివి, నిద్రలో కనిపించే భ్రమలు. అవి వదలండి. శాశ్వత ఆనందాన్ని  హృదయాల్లో ప్రతిష్ఠించుకొనండి. శ్రీవేంకటేశ్వరుని తలచండి. నిజమైన, నిత్యమైన ఆనందం పొందండి అంటున్నాడు ఈ కీర్తనలో అన్నమయ్య.
పల్లవి:
ఏడ వలపేడ మచ్చిక ఏడ సుద్దులు
ఆడుకొన్నమాటలెల్లా నవి నిజాలా ||
చరణం.1
తొలుకారుమెరుపులు తోచి పోవుగాక
నెలకొని మింట నవి నిలిచీనా
పొలతులవలపులు పొలసిపోవుగాక
కలకాలం బవి కడతేరీనా || ఏడ ||
చరణం.2
యెండమావులు చూడ నేరులై పారుగాక
అండకుబోవ దాహ మణగీనా
నిండినట్టిమోహము నెలతలమది జూడ
వుండినట్టేవుండుగాక పూతయ్యీనా || ఏడ ||
చరణం.3
కలలోనిసిరులెల్ల కనుకూర్కులేకాక
మెలకువ జూడ నవి మెరసీనా
అలివేణులమేలు ఆశపాటేకాక
తలపు వేంకటపతి దగిలీనా || ఏడ ||
(ఆ.సం.(1980) 36 వ రేకు. కీ.సం.220)
విశ్లేషణ:
పల్లవి:  ఏడ వలపేడ మచ్చిక ఏడ సుద్దులు
ఆడుకొన్నమాటలెల్లా నవి నిజాలా ||
జన్మించడానికి, మరణించడానికి మధ్య నున్న అత్యల్ప వ్యవధిలో మనకి ఎన్నో ఆశలు, ఆశయాలు, కోరికలు మళ్ళీ మళ్ళీ పుడుతూనేవుంటాయి. పెళ్ళి, పిల్లలు, సంసారం అనే సడిగుండంలో చిక్కుకుని కొంతమంది,  స్త్రీ సాంగత్యమే శాశ్వతమని భ్రమసే ప్రబుద్ధులు మరికొంతమంది. మోహంతో కామంతో ఏవో ఊసులు…ఎన్నో మాటలు.. అవన్నీ నిజం వుతాయా? జన్మ రాహిత్యాన్ని కలిగిస్తాయా?  ఇలా పాపకర్మలు చేస్తూ మరణిస్తూ తిరిగి వాటిని అనుభవించడానికి మరో గర్భాన జన్మిస్తూ ఇలా అంతులేని భవసాగరాన్ని జననమరణాలతో ఈదులాడుతూనే ఉండిపోతాం. శాశ్వత ముక్తి లభించదు అని ప్రభోదాత్మకంగా చెప్తున్నాడు అన్నమయ్య.
చరణం.1
తొలుకారు మెరుపులు తోచి పోవుగాక
నెలకొని మింట నవి నిలిచీనా
పొలతులవలపులు పొలసిపోవుగాక
కలకాలం బవి కడతేరీనా!
ఈ యవ్వనము శాశ్వతమా? ఈ దేహము శాశ్వతమా? మన శరీరములో ఉన్న బలము శాశ్వతమా? ఈ సంపదలు శాశ్వతమా? మనకు జరామరణాలు లేవా?  నిజానికి మనము ఎక్కడ ఉన్నాము? వర్ష ఋతువులో వచ్చే మెరుపులు వెళ్ళిపోవడంలేదా? అంతే! స్త్రీల పొందు మోహతాపాలు తొలగిపోయేవే! కలకాలం నిలిచి ఉండేవి అవి కాదు.  ఏది ధర్మమో, ఏది అధర్మమో, ఏది ఆనందాన్ని ఇస్తుందో ఎవరికి వారు నిర్ణయించుకోవలసిందే!  స్త్రీల వలపు బూటకం. “వెర్రి వాని కైన, వేష ధారికి నైన, రోగి కైన బరమయోగి కైన, స్త్రీ ల జూచి నపుడు చిత్తమ్ము రంజిల్లు ”అని మగ వాడి తత్త్వాన్ని బయటపెడతాడు వేమన. అలాంటి తుఛ్చ కోరికలవైపు మళ్ళి,  జీవితాన్ని వృధా చేసుకోవద్దు అని చెప్తున్నాడు అన్నమయ్య.
చరణం.2
యెండమావులు చూడ నేరులై పారుగాక
అండకుబోవ దాహ మణగీనా
నిండినట్టి మోహము నెలతలమది జూడ
వుండినట్టే వుండుగాక పూతయ్యీనా!
మనిషిగా జన్మించిన తరువాత సుఖ సంతోషాల ఎండమావులు ఊరిస్తాయి. శారీరక సుఖమనేది శాశ్వతం కానేకాదు అన్నవిషయం తెలిసినా సరే,  అవధులు లేని ఎంతో సంతోషాన్ని అనుభవిస్తూనే.. ఇంకా ఏదో కావాలి.. ఏదో కావాలి.. ఈ కావాలన్న కోరికలను అధిగమించలేకపోతున్నాం.  పైకి వ్యక్తపరచలేని కోరికలు మనిషిని పతనం అంచుల్లోకి నెట్టేస్తుంది. ఈ కోరికలను పొలిమేరల కావల పాతరేసినప్పుడే మనిషి శాశ్వత సుఖాలను పొందగలడన్న సత్యం గ్రహించాలి. యెండమావులు ఏరులై సెలయేరులై ప్రవహిస్తూ ఉంటాయి దూరoనుండి చూస్తే! దగ్గరకు వెళ్ళిన కొద్దీ ఇంకా దూరం అవుతూనే ఉంటుంది ఆ మృగతృష్ణ. అంతే! అక్కడ దాహం తీరడం కల్ల. అలాగే…మోహం తో నిండిన స్త్రీల ను జూచినా మోహం తీరినట్టే కనిపిస్తుంది కానీ తీరదు. అది మన ముక్తికి చేయూత అవుతుందా? అవదు.  శరీరపు అందము చూసి మోసపోయి, వానిని పొందాలనే ఆశా మోహముల బారిన పడడం హేయమైనది. సప్త వ్యసనాలలో ప్రధమమైనది, మహా భయానకమైనది స్త్రీ మోహం. దానివల్ల మానవ జాతి ఎన్నో కష్టనష్టాలకు గురయినది. ఎల్ల వేళలా ఈ విషయము గుర్తుంచుకొని సన్మార్గములో నడువ వలసిన అగత్యం గురించి మనకు చెప్తున్నాడు అన్నమయ్య.
చరణం.3
కలలోని సిరులెల్ల కనుకూర్కులేకాక
మెలకువ జూడ నవి మెరసీనా
అలివేణులమేలు ఆశపాటేకాక
తలపు వేంకటపతి దగిలీనా!
అనాద్యనంతమైన ఈ జనన మరణ చక్రంలో కొన్ని కోట్ల ప్రాణులు ప్రతి రోజూ పుడుతూ ఉంటాయి  గిడుతూ ఉంటాయి. వాటిలో ఎన్నో జీవులకు తమ పుట్టుక గిట్టుకలు తెలియవు.  కొన్ని కోట్ల జన్మలెత్తిన అనంతరం సంచితమైన పుణ్య ఫలం మూలంగా మానవ జన్మ కలుగుతుందన్న విషయం మనకు తెలుసు. భగవంతుడు ఈ దేహాన్ని ఇచ్చేటప్పుడు  బుద్ధి శక్తి, ప్రవృత్తి శక్తులను కూడా అనుగ్రహించడం జరుగుతుంది.  బుద్ధిశక్తి అంటే మంచి చెడూ ఆలోచించే వివేచన. ప్రవృత్తిశక్తి అంటే ఆలోచించిన దాన్ని చక్కగా అనుసరించడం. ఈ రెంటినీ సరిగా నిర్వర్తించగల  సంస్కారం కొందరికి జన్మాంతర సంస్కారం వల్ల  లభిస్తుంది. అలా లేని వారికి మాత్రం నిద్రించే సమయంలో జరిగే విషయ భ్రమలే వాస్తవమని తలుస్తారు. మేళకువ వచ్చి లేచి చూస్తే అవన్నీ ఉత్త భ్రమలు గా సాక్షాత్కరిస్తాయి. అలాగే స్త్రీలపై కోరికతో అపేక్ష పడటం కూడా ఓ భ్రమే! ఈ భ్రమలను విడనాడి శ్రీవేంకటేశ్వరుని చరణాలపై తలపు నిలిపి ప్రార్ధించ గలిగితే శాశ్వతమైన ఆనంద సిద్ధి, మోక్షం అని  అనేక లోకోక్తులతో చమత్కారంగా ప్రబోధాత్మకంగా వివరించాడు అన్నమయ్య.
ముఖ్యమైన అర్ధములు:  మచ్చిక = మోహము; సుద్దులు = మంచి మాటలు (కొంచెం వ్యంగ్యార్ధంగా చెప్పడం)
తొలుకారు = వసంత ఋతువు; తోచి = వెళ్ళిపోవు; మింట = ఆకాశంలో; పొలతులు = స్త్రీలు; పొలసిపోవు = తీరిపోవు; కడతేరు = కష్టాలు తీరిపోవు; అండకు = దగ్గరకు; ఊత = రక్షణ; కనుకూర్కు = నిద్రా సమయంలో జరిగే భ్రమ విశేషము; ఆసపాటు = అపేక్ష, కోరిక.
-0o0-
రచన: నాగలక్ష్మీ కర్రా

        కృష్ణాపుష్కరాలు అనగానే మనకి జ్ఞాపకం వచ్చేది విజయవాడ కనకదుర్గ అమ్మవారి పాదాల దగ్గర వున్న కృష్ణ, అక్కడవరకు వెళ్లలేనివారి సంగతి అంటే ఉభయ తెలుగు రాష్ట్రాల ముఖ్యమంత్రులు కృష్ణా తీరాన యెన్నో స్నానఘట్టాలు నిర్మించి ఉభయరాష్ట్ర ప్రజలకు పుణ్యస్నానాలకు చేసిన యేర్పాట్లు న్యూస్ ఛానల్స్ లో చూసి పూనేలో వున్న మేం యెక్కడకు వెళ్లి పుణ్యం సంపాదించాలి అని మనసులో రోజూ బాధ పడుతూ వుండేదాన్ని.
       గోదావరి , కృష్ణ నదులు మహారాష్ట్ర లో పుట్టాయని తెలుసు. వెంటనే గూగులమ్మని ఆశ్రయించగానే పూనేకి దగ్గరగా ‘ సతారా ‘ దగ్గర ఘాట్ వున్నట్లు చూపించింది. ఇంకేముంది లేడికి లేచిందే పరుగన్నట్లు మరునాడు పొద్దున్నే పులిహోర , దద్దోజనం కలుపుకొని బ్రేక్ ఫాష్ట్ చేసుకొని బయలుదేరేం.
          బాంబే బెంగుళూరు హైవే మీద సుమారు 115 కిలోమీటర్ల దూరంలో వుంది సతారా. సతారా అంటే యేడుకొండలు అని అర్దం. చిన్నగా పడుతున్న వర్షం , పెద్దగా ట్రాఫిక్ లేకపోవడంతో మా ప్రయాణం యెటువంటి అలసట లేకుండా సాగింది.
       పడమట కనుమలలోని మహాదేవ పర్వతాలలో మహాబలేశ్వర్ లో పుట్టి సుమారు 1400 కిలోమీటర్లు  మహారాష్ట్ర,  కర్నాటక , తెలంగాణ , ఆంధ్రప్రదేశ్ లలో ప్రవహించి హంసలదీవి దగ్గర బంగాళాఖాతంలో కలుస్తోంది. మహారాష్ట్ర లోని వేసవి విడిదిగా పేరు పొందిన మహాబలేశ్వర్ వెళ్లినప్పుడు పాత మహాబలేశ్వర్ టౌనులో పంచగంగ మందిరం చూడ్డానికి వెళ్లినపుడు అక్కడ గోవు ముఖం నుంచి పడుతున్న నీటిధార కృష్ణా నది పుట్టిన ప్రదేశం అని స్థానికులు చెప్పేరు. ఆ ప్రదేశం ‘ గాయత్రి ‘ , ‘ సావిత్రి ‘ , ‘ కొయిన ‘ , ‘ కృష్ణ ‘ , ‘ వెణ్ణ ‘ నదులు పుట్టిన ప్రదేశం అని చెప్పేరు. కృష్ణ అక్కడ నుంచి యెన్నో సెలయేళ్లతో కలిసి ప్రవహిస్తూ ‘ సతారా ‘ దగ్గర ‘ వెణ్ణ ‘ తో సంగమంచి కృష్ణవేణి గా పిలువబడుతూ కిందికి ప్రవహించి ద్వాదశ జ్యోతిర్లింగాలలో వొకటైన ‘ భీమశంకరం ‘ దగ్గర పుట్టిన ‘ భీమ ‘ నదితో కలిసి తరువాత ‘ కొయిన ‘ నదితో సంగమించి కర్నాటకలో ప్రవేశిస్తోంది.
          స్నానం చేసేందుకు వీలుగా వుంటుందో లేదో అనుకుంటూ వెళ్లిన మాకు  పాడుబడిన ఘాట్ వుండడం ఆనందాన్ని కలుగజేసింది. నది వరకు కారు వెళ్లే వీలుండడంతో నది ఒడ్డున కారు పెట్టుకొని స్నానానికి వెళ్లేం. మేం మరో నలుగురు తప్ప మరెవరూ లేరు. ‘బిరబిరా కృష్ణమ్మ పరుగులిడుతుంటేను ‘ అన్నట్లుగానే పరుగులు పెడుతోంది కృష్ణమ్మ , మరో పక్కనుంచి మెల్లగా ప్రవహిస్తూ వస్తోంది వెణ్ణా నది , ఒకే చోట పుట్టినా వేరు వేరు ప్రదేశాలగుండా ప్రవహించి సతారా దగ్గర వున్న ‘ కొరెగావ్ ‘ లో రెండు నదులూ కలిసి దిగువకు పరుగులు పెడుతున్నాయి. ఏ విధమైన హడావుడి లేదు , చెత్తలు చెదారాలు లేవు , నీరు వ్యర్ధ పదార్ధాలతో కలుషితం కాలేదు. స్వచ్ఛమైన నీళ్లు చూడగానే మనసాగక నీళ్లల్లో దిగిపోయేం.
          సంగమం దగ్గర స్నానానికి వీలుగా మెట్లు లేవు కాని మేం అక్కడే స్నానాలు చెయ్యాలని అనుకున్నాం కాబట్టి జాగ్రత్తగా నీళ్లల్లో కి దిగేం. కిందట నీళ్లల్లో చిన్న పెద్ద శివలింగాలు కనిపించేయి. కాస్త ముందుకు వెళితే అక్కడ కనిపించిన అవశేషాలు అక్కడ పూర్వం పెద్ద మందిరం వుండేదేమో అనిపించింది. పెద్ద పెద్ద స్థంబాలు , దేవీ దేవతా విగ్రహాలు కొన్ని విరిగిపోయినవి , చాలామటుకు విరగనివి వున్నాయి. స్నానం చేస్తూ పరిసరాలను పరికించిన నాకు యెదురు గట్టుమీద ఓ మందిరం, బాగా దూరంగా అవతలవైపు న వున్న మరో రెండు చిన్న మందిరాలు కనిపించేయి. మేము స్నానం చేస్తున్న వైపు ఓ మందిరం ఆకర్షించింది. ఆ రోజు శ్రావణ సోమవారం కావడంతో భక్తులు శివాభిషేకం చేసుకోడానికి వస్తున్నారు. మనకి కార్తీకసోమవారం లాగ వీరికి శ్రావణ సోమవారం , ఉపవాసాలు , శివార్చనలు చేస్తారు. రెండువైపులా స్మశానాలు , రాజ వంశస్థుల సమాధులు కనిపించాయి. కృష్ణవేణికి రెండువైపులా కనుచూపు మేర వరకు పురాతనమైన చిన్న పెద్ద మందిరాలు వున్నాయి. ఒకప్పుడు యీ ప్రదేశం యెంతో ప్రాముఖ్యత కలిగి వున్నట్లు తెలుస్తోంది.
        ముఖ్యంగా యిక్కడ రెండు శివమందిరాలు వున్నాయి. ఈ మందిరాలు యెప్పుడు నిర్మించబడ్డాయి అనే దానికి ప్రమాణాలు దొరకలేదు కాని సుమారు 800 సంవత్సరాల కు ముందు నిర్మించబడ్డాయని స్థానికులు చెప్పేరు. కృష్ణవేణి అవతల వొడ్డున ఒకటి దానికి యెదురుగా యివతల వొడ్డున వొకటి. విశ్వేశ్వర మందిరం వున్న ప్రదేశాన్ని ‘ సంగమ మావులి ‘ అని రామేశ్వర మందిరం వున్న ప్రదేశాన్ని  ‘ శ్రీక్షేత్ర మావులి ‘ అని అంటారు.
 విశ్వేశ్వర మందిరం మామూలు మందిరాలకు భిన్నంగా అనిపించింది , మందిరంలోకి ప్రవేశించడానికి రెండు వైపుల నుంచి మెట్లు వున్నాయి , ఆ మెట్లు యెక్కి పైకి వెళితే 30 అడుగుల దీపమాల చేరుతాం , రాతితో కింద వెడల్పుగానూ పోనుపోను సన్నగా అయి ఒక ప్రమిద పట్టేటట్టుగా వుంటుంది. విశేష పూజలప్పుడు దీన్ని దీపాలతో అలంకరిస్తారు.  మహారాష్ట్ర మందిరాలలో యీ దీపమాల వుండి తీరుతుంది. అక్కడ నుంచి సుమారు పది పన్నెండు మెట్లు యెక్కితే మంటపం చేరుతాం. అక్కడ స్థానికులతో మాట్లాడిన తరువాత మందిరం యెందుకు భిన్నంగా వుందో బోధపడింది. సాధారణంగా మందిరం ఆరు , యెనిమిది భుజాలతో  వుంటాయి. కాని యీ మందిరం యేడు భుజాలు , కోణాలతో వుంది . మందిరానికి యెదురుగా ‘ నంది ‘ మంటపంలో పెద్ద నంది , అక్కడనుంచి మరో ఆరేడు మెట్లు యెక్కి వెళితే అక్కడ మూడు వైపులా ద్వారాలతో వున్న సభా మండపం వుంది , నేలపైన రాతితో చెక్కిన ‘ కూర్మం ‘ వుంది , పక్కన గోడకి వున్న చిన్న అరలో ఒకవైపు వినాయకుడు మరోవైపు పార్వతి పూజలందుకుంటున్నారు. ఈ మందిరం ‘ హేమద్పంతి ‘ అనే శిల్పకళ తో నిర్మింపబడింది. ‘ హేమద్పంత్ ‘ యాదవ సామ్రాజ్యంలో మంత్రిగా వుంటూ శిల్ప శాస్త్ర అధ్యయనం చేసి తన జ్ఞానంతో రూపొందించిన శిల్పకళ అతని పేరుమీదుగా ప్రసిధ్ది పొందింది. హేమద్పంత్ యేకాలానికి చెందినవాడో కూడా ఆధారాలు మాకు దొరకలేదు. మందిరం మీద దేవీదేవతల విగ్రహాలు వున్నాయి. గర్భగుడిలో సుమారు నాలుగడుగుల శివలింగం యిత్తడి తొడుగు తొడిగి వుంది. గర్భగుడి శివలింగం యేక శిలా నిర్మితాలు , రామేశ్వర మందిరం కూడా యేక శిలా నిర్మితమేనట. పూజారి అంటూ యెవరూ లేరు. భక్తులు యెవరికి తోచిన విధంగా పూజాదులు నిర్వహిస్తున్నారు. మేం కూడా యధాశక్తి పూజ చేసుకొని అవతల వొడ్డుకి చేరే వీలులేక ఆ మందిరం గురించి స్థానికులనుంచి సమాచారం సేకరించేం.
           శివాజీ మహరాజు కాలంలో యీ క్షేత్రం దక్షిణకాశీ గా ప్రాచుర్యం పొందిందట.  నదికి రెండువైపులా చాలా మందిరాలు వుండేవట.  చాలా మందిరాలు కూలిపోయి నదిలో కొట్టుకొని పోయేయట.  సుమారు కిలోమీటరు దూరం వరకు శిథిలాలు నదిలో వుండడం కనిపిస్తుందట , యెదురుగా వున్నది రామేశ్వర మందిరం , విశ్వేశ్వర మందిరం కంటే చిన్నది కాని శిల్ప కళలో యేమాత్రం తక్కువకాదు.
           రెండు మందిరాలకూ పక్క పక్కనే శ్మశానాలు వుండడం , లింగాయతుల సమాధులు వుండడం కనిపించింది.
         కొన్నివందల సంవత్సరాలుగా యే ప్రభువులుగాని , ప్రభుత్వాలు గాని పట్టించుకోక పోవడంతో యింత గొప్ప శిల్ప సంపద , యింత పెద్ద మందిరాలు నేలమట్టమయేయి. స్థానిక రాజకీయనాయకులు కూడా పట్టించుకోక పోవడం విచారాన్ని కలుగ జేసింది.
       శివాలయంలోంచి బయటికి వచ్చేక పక్కనే వున్న చిన్న మందిరం లోకి వెళ్లేం. ఆ మందిరం కృష్ణ , వెణ్ణ లకు సమర్పించబడింది. ముత్తైదువలు పసుపు , కుంకుమ , పూలు , పండ్లు సమర్పిస్తున్నారు. అక్కడ వున్న పూజారి కృష్ణానది విష్ణు స్వరూపం కాబట్టి చేతిలో శంకం చక్రం ధరించి వుంటుంది అని వెణ్ణ శివస్వరూపమని దండం కమండలం  సర్పము , చంద్రుడు లను ధరించి , పక్కన నంది వున్నాయని చెప్పేరు. అందుకే యీ ప్రదేశాన్ని శివకేశవ సంగమం అవికూడా అంటారని చెప్పేరు. విగ్రహాలకు ఫొటో తీసుకోవచ్చు అంటే ఫొటో తీసుకొని బయటికి వచ్చేం.
           గూగులమ్మ ప్రకారం యిక్కడ ‘ ఉత్తర చిదంబర ‘ క్షేత్రం వుండాలి. తిరుగు ప్రయాణంలో బాంబే బెంగుళూరు హైవే కి దగ్గరగా కాస్త లోపలికి వుంది యీ క్షేత్రం , మేం 12-30 చేసేం మందిరం 12-15 వరకు తెరచి వుంటుంది. తిరిగి 3-30 కి తెరుస్తారు. ఈ మందిరాన్ని కంచికామకోఠి పీఠాధిపతి ఆధ్వర్యంలో నడుస్తోంది.
         1980 జూలైలో వ్యాస పూజ కోసం వచ్చిన చంద్రశేఖరేంద్ర సరస్వతి ( కంచికామకోఠి పీఠాధిపతి ) సతారా లో కొన్ని రోజులు గడపవలసి వచ్చింది. యేడు కొండల మధ్యనున్న యీ ప్రదేశంలో చిదంబరంలో వున్న నటరాజ మందిరాన్ని పోలిన మందిరాన్ని నిర్మించాలనే కోరిక కలిగింది , స్ధానికంగా వున్న స్వామివారి భక్తుడు మందిరానికి కావలసిన భూమిని సమకూర్చడంతో స్వామివారి చొరవతో మహారాష్ట్ర ,తమిళనాడు , ఆంధ్ర , కర్నాటక అప్పటి ప్రభుత్వం ఆర్థిక సహాయంతో 1981 లో మందిర నిర్మాణం చేపట్టి 1984 లో స్వామి జయేంద్ర సరస్వతి వారిచే కుంబాభిషేకం నిర్వహించబడింది. మందిరానికి నిత్యపూజాది కార్యక్రమాలకు కావలసిన ఆర్ధికసహాయం కంచిమఠం సమకూరుస్తోంది. స్వామి జయేంద్ర సరస్వతి గారి కోరిక మేరకు చిదంబర నటరాజ మందిర పూజారులు ‘ రొటేషన్ ‘ పద్దతిలో యిక్కడకు వచ్చి పూజలు నిర్వహిస్తున్నారు. మందిరానికి అనుబంధంగా వేదపాఠశాల , నాట్యశాల నిర్వహించబడుతున్నాయి.
           ఈ మందిరం చిదంబరంలోని నటరాజ మందిరానికి ‘ డూప్లికేట్ ‘ అని చెప్పొచ్చు , కాని చాలా చిన్నది. మందిరానికి ఓ ప్రదక్షిణ చేసుకొని మరెప్పడైనా వచ్చి మందిరం లోపల భాగాన్ని , నటరాజు ని దర్శించుకుందామని నిర్ణయించుకొని తిరిగి పూనాకి బయలుదేరేం.
       మరుగున పడిపోయిన అద్భుతమైన మందిరం గురించి తెలుసుకున్నాకా యిలాంటి వెల కట్టలేని యెన్ని మందిరాలు మనదేశంలో వున్నాయో కదా? అని అనిపించింది.
కళ్యాణదుర్గం స్వర్ణలత
కాంపౌండ్ వాల్ పక్కగా
తాను తొంగి చూసినపుడే,
నేనూ చూశా తొలిసారి తనను…
ఇంద్రలోకం నుండి నిటారుగా దిగిన సౌందర్యమది
ప్రతి రోజు తన నవ్వుతోనే
నాకు తొలి ఉదయం
చూసిన ప్రతిసారి గుభాళించే
ఆ నవ్వే నన్ను తనకోసం చూసేలా చేస్తోంది
తన నిత్య దర్శనంలో కాలం
అప్పుడే పుష్కరమై పూసింది
ఇంతలోనే ఎంత మార్పు ..
ఇంతే వున్న తాను
మానంతై చిరునవ్వుల గుభాళింపులతో
నన్ను ముంచేస్తుంటే
మనసంతా మైమరుపే
అమాంతంగా కాంపౌండ్ వాల్   దాటి
నన్ను తాకేంత దగ్గరగా తాను
సాయంత్రమైతే తనను చూడకుండా వుండలేని నేను..
కానీ…
కానీ…
ఇందాకే సందేశం
చివరిచూపని
ఎకాబికిన వచ్చేలోగా
వైకుంఠయాత్ర ముగిసిన దానికి ఆనవాళ్ళుగా
దారంతా పూలు
కన్నీళ్ళాగని నా కళ్ళెదురుగా
దహనమౌతూ తాను..
తన ఆనవాళ్ళనే స్మరిస్తూ
ఖననమౌతూ నేను..
( పక్కింట్లో పుష్కరకాలంగా పెరిగిన మల్లెచెట్టును కొన్న వాళ్ళు
కొట్టి కాల్చేసారు…విషాదంగా వుంది)
రచన: అశోక్ అవారి   
సమాజ సంఘటనల్ని
ఎప్పుడు కొలిచినా..
హృదయస్పందనల్లో హెచ్చుతగ్గులే.
మానవత్వాన్ని ఎప్పుడు తూచినా
మనసెప్పుడూ..
సంద్రంలో ఆటు పోటుల్లా అల్లకల్లోలమే.
మనిషి నిఘంటువులో
మంచితనపు పదాన్ని చేర్చలేక
అస్త్ర సన్యాసం చేసిన..
చేతగాని మానసిక అవిటి వాన్ని.
గురుదక్షిణగా నైపుణ్యం
బొటనవేలై తెగిపడ్డ ఏకలవ్యున్ని.
వ్యూహమే లేకుండా..
సమాజ సమస్యా పద్మవ్యూహంలో
కిరాతకంగా హత్య చేయబడ్డ వాన్ని.
ఇప్పుడు నేనొక జీవ మృత కళేభరాన్ని-
కడిగినా పోని నిత్య పాపాలపై
ప్రళయ రుద్రునిలా..
పాశుపతాన్ని ఇప్పుడెలా సంధించగలను ?
నిత్యం ఎక్కడో ఓ చోట విధిగా జరిగే
అత్యాచార ఆక్రందనలపై..
శబ్దవేదులను ఎలా ప్రయోగించగలను?
కాముకుల నీలిక్రీడలపై..
అద్దంలో ప్రతిబింబాలను చూసి
ఇంకెలా మదమాత్సర్యాలను పడగొట్టను ?
మంచే చెడుపై..
మారణాయుధం కావాలి.
హృదయమే ప్రేమ..
వజ్రాయుధంగా మారాలి.
త్రికరణాలే..
త్రిశూలమై దిగిపోవాలి.
ఎవరికివారే..
ఎదిరించే ఒక అస్త్రం కావాలి.
మంచితనమే..
మానవ నైజమై వెలగాలి.
రచన:-భమిడిపాటి స్వరాజ్య నాగరాజారావు
అజ్ఞానమే తప్పవిజ్ఞానం అలవడని వయసులో
ఆవేశమే తప్ప ఆలోచన జతపడని మనసుతో
కన్నవాళ్ళని కాదని,వాళ్ళఆత్మీయతను చేదని
అల్లారుముద్దుగా పెంచిన వారి ప్రేమను వద్దని
ప్రేమించుకున్నాం అనే భ్రమలో ఇరుక్కొని
కలిసితీరుతాం అనే కఠిననిర్ణయాన్ని తీసుకొని
కులగోత్రాలతో సంబంధం రద్దు చేసుకొని
వంశగౌరవాలతో అనుబంధం త్రెంచేసుకొని
కట్టుబాట్లను కాలదన్ని
వెసులుబాట్లను వెనకేసుకొని
సాంప్రదాయానికి తలవంచక
ముందువెనుకలు ఆలోచించక
మంచిచెడులు అవలోకించక
ఆవేశాన్నే ప్రేమ అనుకొని
ఆకతాయితనాన్నేధైర్యం అనుకొని
చెడుదారిని ఎంచుకోవటమే చైతన్యం అనుకొని
పెడదారిని ప్రయాణించటమే పరవశం అనుకొని
కన్నూమిన్నూ కానక
కంటున్నది కలోనిజమో తెలియక
ముందున్నది లోయోమాయోగ్రహించక
వేసే అడుగులు తడబడుతుంటే
తీసుకునే నిర్ణయాలు పొరబడుతుంటే…..
ఎటు పోతోందీ యువత అని నివ్వెరపోవటం తప్ప,
పెద్దవాళ్ళు చేయగలిగే దేముంది ఆవేదన పొందటం తప్ప!
రచన:- జి. మధుబాబు 
నివురు గప్పిన ఆశల నింగిలో
నిప్పుల కొలిమిలా మండుతున్నాడు
ఎండమావుల వేటలో
యాంత్రిక జీవన బాటలో
ఎడతెరిపిలేక యేగుతున్నాడు
శ్వాసించే శిలలా శ్రమిస్తున్నాడు
మధ్యతరగతి మిథ్యా సూరీడు
ఈ మధ్యతరగతి భారతీయుడు!!
అనుక్షణం అనుక్రమిస్తూ
ప్రతీక్షణం పరిక్రమిస్తూ
అభ్యుదయం కొసం అల్లాడుతున్నాడు
ఉద్యమం ఊపిరిగా జీవిస్తున్నాడు
మధ్యతరగతి యెర్ర సూరీడు
మధ్యతరగతి మిథ్యా సూరీడు
ఈ మధ్యతరగతి భారతీయుడు!!  
సామ్యవాదమంటాడు
సమసమాజమంటాడు
తన దాకా వస్తే ధనస్వామ్యమంటాడు
ప్రపంచానికేమొ ఇదే ప్రజాస్వామ్యమంటాడు
ప్రజాతంత్ర తాంత్రికుడు
గణతంత్ర మాంత్రికుడు
నడమంత్రపు వైతాళికుడు
మధ్యతరగతి మిథ్యా సూరీడు
ఈ మధ్యతరగతి భారతీయుడు!! 
అహింస ముసుగేసుకొని
తెల్లటోపీ పెట్టుకొని
“అన్నా” మంత్రం జపిస్తాడు
“ఆమ్ ఆద్మీ” (Aaam Aadmi) అవుతాడు
అవినీతిని ఆపుతాడు
అధికారం దక్కగానే
అరాచకుడౌతాడు
ఆపద్ధర్మ విప్లవవీరుడు
మధ్యతరగతి మిథ్యా కిశోరుడు
ఈ మధ్యతరగతి భారతీయుడు!! 
విరివిగా దొరికే ఆప్యాయతల కరువు
విరిసీవిరియని అనుబంధాల బరువు
వ్యక్తిత్వాన్ని అరవుగా కొని తెచ్చు’కొన్న’ కొలువు
కృత్రిమత్వాన్ని ఎరువుగా పండించుకున్న చెలువు
ప్రతీక్షణానికీ వెలకట్టి
వెలకట్టలేని జీవితాన్ని వృథాచేస్తున్నాడు
ఎండమావుల వేటలో
యాంత్రిక జీవన బాటలో
ఎడతెరిపిలేక యేగుతున్నాడు
శ్వాసించే శిలలా శ్రమిస్తున్నాడు
మధ్యతరగతి మిథ్యా సూరీడు
ఈ మధ్యతరగతి భారతీయుడు!!
వ్యక్తిత్వ ఆదర్శాలు వల్లెవేయటంలో నిచ్చెన అంబరానికి
సమిష్టి బాధ్యత నిర్వర్తనలో ప్రాథమ్యం స్వసంబరానికి
జీవాలంబాన అంబలి అయినా ప్రాధాన్యం ఆడంబరానికి
ఒడిషా/ఒరిస్సా లో వరోదొస్తే
విశాఖాలో ఉప్పెనొస్తే
మానవత్వం ముసుగేసుకొని
విలువల పతనానికి పరాకాష్ఠ అవుతున్నాడు…
ఉత్తుత్తి కొవ్వొత్తుల నీరాజనాలు
పసలేని ప్లకార్డుల ప్రదర్శనలు
పరిపాటిగా మారిన ఈ వానరమేటి
స్వజాతి ఔన్నత్య నిదర్శనానికి
పరజాతి లేమిని ఆకాంక్షిస్తున్నాడు
మధ్యతరగతి మిథ్యా సూరీడు
ఈ మధ్యతరగతి భారతీయుడు!!
సంస్కృతి, నాగరికతల వ్యత్యాసం అవగతమవక
సతమతమైన, సంకరమైన త్రిశంకుస్వర్గంలో సంభ్రమిస్తున్నాడు
సంఘానికి బానిసగా తన ఉనికి అదేనని భ్రమిస్తున్నాడు
చుక్కాని లేని నావలా పరిభ్రమిస్తున్నాడు
ఎండమావుల వేటలో
యాంత్రిక జీవన బాటలో
ఎడతెరిపిలేక యేగుతున్నాడు
శ్వాసించే శిలలా శ్రమిస్తున్నాడు
మధ్యతరగతి మిథ్యా సూరీడు
ఈ మధ్యతరగతి భారతీయుడు!!
రచన: గవిడి శ్రీనివాస్  
ఆ కాసేపు
నీతో పయణించిన క్షణాలు
మల్లె వాసనలూ
మౌన రాగాలూ
అలజడి రేపుతున్నాయి 
నీ వేదో చేస్తావనీ కాదు
మనసు తలుపు తడితే
ఒలికిపోయే
వెన్నెల సమీరాల్లో
తడిసి పోయిన వాణ్ణి
నీ వేదో చెప్తావనీ కాదు
కనుల భాషలో
రాలిపోయే
పువ్వుల్ని ఏరుకుందా మనీ 
మూసుకున్న కళ్ళల్లో కలల్ని
నీ పరిచయాలు గా
పదిల పరచు కోవాలనీ
ఆరాట పడుతుంటాను
మరి కొన్ని క్షణాల్లోనే
దూర మౌతుంటాను.
కాలం సాగుతున్నకొద్దీ
అక్షరాల పక్షిలా
నేను వాలుతుంటాను
ఒకటి ఒకటిగా ఏరుకుంటూ
నీవు చదువుతుంటావు
నీలో మూగ వేదన
భళ్ళున పగిలి
తరంగాల ధ్వనితో
చేరువౌతావు
అపుడే
ఆ కాసేపు
నీతో ప్రయాణించిన క్షణాలు
జల్లున కురిసి
వరదలా దొర్లుతుంటాయి
