రచన: మన్నెం శారద
కార్తికేయన్ గత మూడు రోజులుగా అవిశ్రాంతంగా తాగుతున్నాడు.
నిజానికతనిదివరకెప్పుడు మందు ముట్టలేదు. సిగరెట్టు కూడా తాగే వ్యసనం లేదు. అసలతనికి అలాంటి దురలవాట్లు చేసుకునేంత తీరిక కూడా లేదు.
జీవితంలోని ప్రతి క్షణాన్ని ఒకే ధ్యేయంతో, ఒకే లక్ష్యంతో గడిపేడతను. ఎపుడైనా అతని ఆశయాల్ని రెచ్చగొడుతూ నిద్ర కమ్ముకునొస్తే అందులో కూడా అతను మృత్యువు వెంబడించి పరిగెడుతున్నట్లుగానో, మృత్యునివారణకి మందు కనిపెట్టినందుకు తనని యావత్ ప్రప్రంచం కొనియాడుతున్నట్లుగానో కలలొచ్చేవి. ఉలిక్కిపడి లేచిపోయేవాడతను.
అంతులేని ఆస్తి వున్నా వెచ్చని డన్‌లప్ పరుపుల మీద వెల్వెట్టు దుప్పటిలో కూరుకుపోయి రజాయి కపుకుని ఏ.సి గదుల్లో అతనెప్పుడూ కమ్మగా నిద్రపోయెరుగడు. నిద్రలోని హాయి గురించి అతని కసలు తెలీదు.
ప్రయోగశాలలోనే రసాయనాల వాసనలు పీలుస్తూ అవిశ్రాంతంగా ప్రాణాలపై ప్రయోగాలు చేస్తూ తలలో నరాలు చిట్లిపోయేంతగా ఆలోచనల్ని మధిస్తూ ఓడిపోయే కొలది గెలుపుని అందుకోవాలనే పంతంతో ఒక యంత్రంలా పనిచేసేడతను.
కుట్టియమ్మాళ్ మరణంతో ఇప్పుడా యంత్రం స్తంభించినట్లాగిపోయింది. తన మేధస్సు మీద తీరని ఆశయమ్మీద మనసు తిరగబడుతోంది. అపహాస్యం చేస్తోంది. పగలబడి నవ్వుతోంది.
ఇన్నాళ్లూ తనలో అణిగిమణీగి ఒక బానిసలా నోరెత్తకుండా పడివున్న మనసు ఒక్కసారిగా తనలో కలిగిన నిరాశ నిస్పృహల్ని గమనించి ఒక ప్రత్యర్ధిలా తనని గేలి చేస్తూ దాడి చేస్తున్నది.
అదే.. భరించలేకపోతున్నాడు.
తన మనసు నుండి తనే పారిపోవాలన్నంత  పిచ్చిగా వుందతనికి. అందుకే  అవిరామంగా తాగుతున్నాడు.
నాలుకని చేదు, వెగటుగా మార్చిన విస్కీ గొంతులోంచి గుండెలోకి జారి భగ్గుమంటోంది. అయినా అతను పెగ్ మీద పెగ్ తాగుతూనే వున్నాడు. ఎప్పుడో  ఏదో ఒక క్షణం తన హృదయం పోగొట్టుకున్న శాంతిని ఆ మందు తెచ్చివ్వగలదనే వెర్రి ఆశతో తాగుతూనే ఉన్నాడు.
గ్లాసులోని విస్కీలో పోసిన సోడా నురుగులో అయిసు ముక్కలు తేలుతూ సయ్యాటలాడుతున్నాయి. వాటికేసి కాస్సేపు తీక్షణంగా చూస్తూ కూర్చున్నాడతను.
ఇంకాస్సేపటిలో కరిగి తమ ఉనికిని కోల్పోబోతూ కూడా తమ జీవితం శాశ్వతమయినట్లుగా గ్లాసు ఉపరి భాగంలో సగర్వంగా తలెత్తుకుని నిలబడ్డాయి.
వాటి శరీరాలు క్షణక్షణం క్షీణిస్తూనే వున్నాయి. అయినా ఓటమిని ఏ మాత్రం ఒప్పుకోవడం లేదవి.
తను మాత్రమెందుకింతగా కృంగిపోతున్నాడు.
ఒక శీతోష్ణస్థితిలో గడ్డగా మారిన నీటికున్న స్థయిర్యం, బలమూ తనకి లేదా? తనలోని పట్టుదల, నమ్మకం నీరు కారిపోతున్నాయా?
తనకిక గెలుపే లేదా?
తను పూర్తిగా ఓడిపోయినట్లేనా?
కార్తికేయన్ ఎర్రబడిన కళ్లతో ఆఖరి పెగ్ తాగేసేడు.
“సర్!”
“ఎస్!” అన్నాడతను తలెత్తి చూసి.
ఎదురుగా బెదురుగా నిలబడి వున్నాడు బేరర్.
“బార్ క్లోజ్ చేసే టైమయింది” అన్నాడతను వినయంగా.
ఎంత మనస్తాపంగా వున్నా, ఎంత మందు తాగినా అతనిలోని అంతర్లీనంగా వున్న సంస్కారం అతన్ని లేచి నిలబడేట్లు  చేసింది.
“ఇట్సాల్ రైట్!” అంటూ జేబులోంచి చేతికందిన నోట్లు ప్లేట్లో పడేసి గ్లాసు డోరు తీసుకుని బయటకొచ్చేడతను.
కొన్ని వందల రూపాయిలు  తగలెట్టి తాగిన మందు శరీరాన్ని మాత్రమే బాలన్సు పోగొట్టి తూలేట్లు చేస్తోంది. మనసు మాత్రం అతన్ని చూసి ఇంకా పరిహసిస్తూనే వుంది.
రోడ్డంతా నిర్మానుష్యంగా వుంది.
నియాన్ లైట్లు చుట్టూ దట్టంగా పేరుకొని వున్న చీకటిని వెలుగు కత్తుల్తో చీల్చి చెండాడే ప్రయత్నాలు చేస్తున్నాయి.
అత్న్ని చూసి రోడ్డు పక్కన డస్ట్‌బిన్ ఓరగా పడుకున్న ఊరకుక్కలు లేచి నిలబడి భౌభౌమని అరిచేయి.
మనిషి ఎంత మానసిక కాలుష్యానికి గురయినా ఈ కుక్కలు మాత్రం తన నైజ గుణమైన విశ్వాసాన్ని, కాపలా తత్వాన్ని మరచిపోకపోవడం అతనికి ఆశ్చర్యం కల్గించింది.
అతను వెళ్లి తన మారుతి థౌజండ్‌లో కూర్చుని స్టార్ట్ చేసి టర్న్ తీసుకుని పంజగుట్ట నుండి జుబ్లీహిల్స్ వెళ్ళే దారికి మళ్ళించేడు. కారు కూడా తూలుతున్నట్లు వంకర్లు తిరుగుతూ జుబ్లీహిల్స్‌లోని అపోలో హాస్పిటల్ అవతలనున్న అతనింటి ముందాగింది.
గూర్ఖా గేటు తెరిచి తన విధి ప్రకారం యాంత్రికంగా సెల్యూట్ చేసేడు. కారు చిన్న జెర్క్‌తో వెళ్ళి పోర్టికోలో ఆగింది.
అతను వెళ్లి యింటి తాళం తీసి లైటు వేసేడు.
వెలుగొక్కసారిగా గదంతా పొగమంచులా కమ్ముకుంది. ఎన్నాళ్లగానో శుభ్రం చేయని వస్తువులన్నీ డిమ్ గా తన మనసులానే కళావిహీనంగా కనిపించేయతని కళ్లకి.
అతను వెళ్లి తూలుతూ మంచానికడ్డంగా పడిపోయేడు. ఏదో చెబుదామని వచ్చిన గూర్ఖా అతని పరిస్థితి గమనించి తలుపు దగ్గరగా వేసి గేటు దగ్గర చతికిలబడ్డాడు బీడీ కాలుస్తూ.
**********
లిఖిత మెల్లిగా తల్లి గదిలోకెళ్లింది.
ఆమె తన గదిలో ఎత్తయిన స్టూలు మీద కూర్చుని డ్రాయింగ్ బోర్డుకి బిగించిన షీటు మీద టీస్క్వేర్ మీద సెట్ స్క్వేర్ పెట్టి ఏదో గీతలు గీస్తోంది.
“అమ్మా” అంటూ మెల్లిగా పిలిచింది లిఖిత.
“ఊ” అందామె తలెత్తి చూడకుండానే..
ఆమె చాలా ఏకాగ్రతగా పని చేస్తున్న విషయం గమనించింది లిఖిత.
గీసిన గడులలో చిత్రమైన బొమ్మలతో నింపుతోంది కేయూరవల్లి
“ఏంటివి?” అనడిగింది తనూ డ్రాయింగ్ బోర్డుని ఆనుకుని నిలబడి చూస్తూ.
“మన శారీస్ మీద ప్రింట్ చేయడానికి కొత్త డిజైన్స్ తయారు చేస్తున్నాను. బాగుందా?” అనడిగింది కేయూర.
“ఊ” అంది లిఖిత.
“మొన్న మనం సింగపూర్ ఎక్స్‌పోర్టు చేసిన స్టాకు పది రోజుల్లోనే అమ్ముడుపోయిందంట., మళ్లీ కావాలని ఆర్డర్సు వచ్చేయి. అక్కడే కాదు యూరప్ దేశాల్లో కూడా మన చీరల మీద క్రేజ్ చూపిస్తున్నారని లెటర్రాసింది మల్హోత్రా. అందుకే నేను శ్రద్ధ తీసుకుని ప్రత్యేకించి ఈ నమూనాలు తయారు చేస్తున్నాను” తల్లి మాటల్లోని ఉత్సాహాన్ని గమనించింది లిఖిత.
“కంగ్రాట్స్, ఇంతకీ నీ ట్రేడ్ సీక్రెట్ ఏంటీ?” అనడిగింది నవ్వుతూ..
“అది చెప్పకూడదు” అంది కేయూర తను కూడా నవ్వుతూ.
“నాక్కూడానా?” అంది లిఖిత మొహం ముడిచి.
కేయూర ఆమె బుగ్గలు సాగదీసి “అసలేం లేదు చెప్పడానికి. క్వాలిటి, నావెల్టీ, మోడరేట్ రేట్సు నా వ్యాపార లాభానికి ముఖ్య సూత్రాలు” అంది.
“అంతేనా?” ఆశ్చర్యం ప్రకటించింది లిఖిత.
“ముమ్మాటికీ అంతే!” కస్టమర్లెప్పుడూ నాణ్యత చూస్తుకుంటారు. రెండోది ప్రతిక్షణం అతి వేగంగా మారుతున్న ఫాషన్స్‌ని దృష్టిలో పెట్టుకుంటే మన సరుకు నిలబడిపోయే సమస్య వుండదు. కంచివారు దాదాపు మన దేవాలయాల మీదున్న చెక్కడాలన్నీ తమ చీరల డిజైన్స్‌గా వాడేసుకున్నారు. అందుకే నేను వాటి జోలికి పోవడం లేదు. అంటే పూర్తిగా కాదు. మొన్న నేను రోమ్  వెళ్లినప్పుడు అక్కడ శిల్పకళ తీరు గమనించి వాటి నమూనాలు తెచ్చేను. అందులో కొంత భారతీయత మేళవించి సరికొత్త డిజైన్స్  తయారు చేసేను. దాంతో వీటికి బాగా క్రేజ్ పెరిగింది. ఇకపోతే అత్యధిక లాభాలు పొంది కస్టమర్‌ని బిచ్చగాణ్ణి చేయడం కాదు నా ఉద్దేశ్యం. నా ఫాక్టరీలో పని చేసేవారికి తగినంత జీతాలివ్వగల స్థాయిలో వుంటే చాలు నా లాభాలు. నువ్వొక్కదానివి. డబ్బు రాసులు చేసి మనీని సర్క్యులేషన్‌కి దూరం చేయడం నా అభిమతం కాదు”. తల్లి ఆలోచనా సరళికి నిజంగానే ఆశ్చర్యపోయింది లిఖిత.
ఆమెలో ఒక అద్భుతమైన వ్యాపారవేత్తే కాకుండా  ఒక నిజాయితీ అయిన హృదయం కూడా వుందన్న నిజాన్నామె గ్రహించింది.
“కాని.. అమ్మా?”
“చెప్పు”
“నా ఒక్కదానిక్ కోసమింత కష్టపడటం దేనికి? ఇంత అందమైన చీరలు తయారు చేసి అందులో ఒకటి కూడా కట్టవు. పగలూ రాత్రి కష్టపడి ఆ జుట్టు చూడు. తెల్లబడిపోతున్నది” అంది లిఖిత తల్లి నుదుటి దగ్గర తెల్లబడిన వెంట్రుకలు లాగుతూ.
కేయూర లిఖిత చేతిమీద కొట్టి రేగిన జుట్టు వెనక్కి తోసుకుంటూ “వయసొస్తే వంకరకాళ్లు తిన్నవవుతాయంటారు. వయసు ముదిరితే తిన్నగా వున్న కాళ్ళు వంకర తిరుగుతాయి. దీని గురించి అంత బెంగపడాల్సిన అవసరం లేదు. ప్రతిక్షణం మనిషికి వద్దన్నా పెరిగేది వయసే. వయసు అందం గురించి కాకుండా మనం మన జీవితకాలంలో ఎవరో సంపాదించి తిండి పెడితే తిని తిన్నదరిగేదాకా నిద్రపోకుండా ఏదైనా సాధించగలమా అని ఆలోచించాలి. ప్రతి మనిషి ఏదైనా సాధించి తీరాలి. అదే మనిషికి నిజమైన అందం.. ఆభరణం” అంది.
“దేర్ యూ ఆర్!” అంది లిఖిత చప్పట్లు చరుస్తూ.
” ఈ మాటలకేం గాని అసలు నువ్వు నా గదిలోకొచ్చిన పనేంటీ?”
” నా బి.ఏ. అయింది. ఇప్పుడేం చేయమంటావో నీ సలహా అడగాలని”.
“ఇందులో నా సలహా ఏముంది. నీ అభిరుచికి తగ్గట్లుగా ఏదైనా ఎంచుకో. లేదా నా మిల్స్‌లో చేరిపో”.
తల్లి మాటలకి ఉలిక్కిపడింది లిఖిత.
“అమ్మో అది నా వల్ల కాదు. ఏదైనా విభిన్నమైన పని చేసి పేరు తెచ్చుకోవాలనుంది”.
ఆ మాట వినగానే కేయూరవల్లి మొహంలో రంగులు మారేయి.
“విభిన్నమంటే?” అనడిగింది సూటిగా.
లిఖిత వెంటనే బుర్ర గోక్కుంటూ “అదే అర్ధం కావడం లేదు. నేనేం చేద్దామన్నా అవన్నీ ఎవరో ముందుగానే చాలా తొందరపడి చేసేసేరు. నేనిప్పుడేం చేయాలి?”
“భోజనం” బయట కాలింగ్ బెల్ మోగడంతో లేచి హాల్లో కెళ్లింది కేయూరవల్లి. లిఖిత కూడా నవ్వుతూ ఆమె వెంట నడిచింది.
కేయూర తలుపు తెరిచి ఎదురుగా నిలబడి వున్న వ్యక్తిని గుర్తుపట్టలేక తికమకగా చూసింది.
“నమస్కారం నా పేరు మీనన్” అన్నాడతను.
“మీనన్ అంటే..” ఆమె గుర్తుతెచ్చుకోడానికి ప్రయత్నించింది.
“నేను మీకు తెలియను. నా భార్య కుట్టియమ్మాళ్ మీతో కలిసి చదువుకుంది. ఆవిడ మీకు గుర్తుందో లేదో..!” అన్నాడతను.
కేయూర కుట్టియమ్మాళ్ గురించి ఆలోచిస్తూనే”రండి. కూర్చోండి.లిఖితా అంకుల్‌కి మంచినీళ్లు తెచ్చిపెట్టు” అంది.
లిఖిత లోనికెళ్లింది.
“కుట్టి  మీ బెంచ్‌మేటంట. చాలా పెద్ద జడ వుందని మీరు బెంచి కేసి కట్టేవారంట ఒకసారి మీరు..”
“ఇక చెప్పకండి. నాకు గుర్తొచ్చింది. తను క్లాసు ఫస్టు. మంచి హేండ్ రైటింగ్. బెస్టాఫ్ ది బాచ్ అని ప్రిన్సిపాల్ పొగిడేవారు. ఎలా వుందిప్పుడు. తనని కూడా తీసుకురాలేకపోయారా?” అనడిగింది కేయూర ఉత్సాహంగా.
మీనన్ విచారంగా మొహం దించుకుని “ఆ అవకాశం నాకివ్వకుండానే తనెళ్లి పోయింది” అన్నాడతను.
కేయూర మొహం మ్లానమైంది. “సారీ” అంది మెల్లిగా.
“ఇప్పుడు కొత్తగా చెప్పాల్సిందేమి లేదు. ఆమె పదేళ్ళుగా మంచంలో తీసుకుంటున్నది. పోయి సుఖపడింది” అన్నాడాయన నిర్లిప్తంగా.
అన్ని అనుభూతులకి అతీతమైనట్లుందతని మొహం.
ఇంతలో లిఖిత మంచినీళ్లతో పాటు కొన్ని స్నాక్స్,  టీపాట్ కప్పు కూడా ట్రేలో తెచ్చిపెట్టింది.
కేయూరకెలా మాటలు పెంచాలో తెలియలేదు.
అతనది గ్రహించినట్లుగా “నేనొచ్చిన పని నా కుట్టి మరణవార్త చెప్పాలని కాదు మీతో కొద్దిగా కార్తికేయన్ గురించి మాట్లాడాలి!” అన్నాడతను కేయూరవల్లి మొహంలోకి నిశితంగా చూస్తూ.
ఆ పేరు వినగానే ఉలిక్కిపడింది కేయూరవల్లి.
మొహంలో రకరకాల రంగులు మారడం స్పష్టంగా కనిపించింది.
వెంటనే ఆమె లిఖిత వైపు తిరిగి “వెంకట్ ఎందుకో ఫోను చేసేడు నీ గురించి. నేను చెప్పడం మర్చిపోయేను” అంది.
లిఖితకి తల్లి మనసు బాగా తెలుసు.
వారిద్దరి సంభాషణ వినకూడదనే ఉద్దేశ్యంతోనే తల్లి తనకా మాట చెప్పిందని గ్రహించి గదిలోకెళ్ళి చున్నీ వేసుకుని, స్లిప్పర్స్ తొడుక్కుని “వస్తానంకుల్” అంటూ బయటకెళ్లి పోయింది.
“అమ్మాయచ్చం తండ్రి పోలికే. ఇప్పుడు చూస్తే అతను చాలా సంతోషపడతాడు” అన్నడు మీనన్.
” ఆ సరదాలతనికి లేవు” అంది కేయూర వేళ్ళు విరుచుకుంటూ ఉదాసీనంగా.
చాలా సంవత్సరాలుగా భర్తకి దూరంగా వుంటున్న ఆమె భర్త పేరు వినగానే అతని వివరాలు వినాలనే ఆసక్తి చూపుతుందని అతనాశించేడు. కాని ఆమె ఏ భావాన్ని ప్రదర్శించడం లేదు.
“మీకో సంగతి చెప్పాలని వచ్చేను”
ఆమె ఏమిటన్నట్లుగా చూసింది.
“అతను కేరల వెళ్తున్నాడు”
ఎందుకని ఆమె ప్రశ్నించలేదు.
“అతను టోటల్‌గా ఫెయిలయ్యేడు”
” ఆ సంగతి ఏనాడో ఆయనకి చెప్పేను. అసలా ప్రయత్నమే తప్పని.. ఇప్పటికయినా తెలిసొచ్చిందా దేవుడితో పోరాటం హాస్యాస్పదమని!”
“లేదు. తెలిసొస్తే అతను మిమ్మల్ని వెతుక్కుంటూ వచ్చేవాడు. ఇప్పుడతను తను చదివిన చదువుని, మేధస్సుని తుంగలో తొక్కి ఒక నిరక్షర కుక్షయిన మాత్రికుణ్ణి, క్షుద్రోపాసకుణ్ణి ఆశ్రయించబోతున్నాడు. అతనికి తెలుసట మృత్యుంజయ విద్య” అన్నాడు మీనన్.
“వెళ్లనివ్వండి. ఇపుడు మనం చేయగలిగిందేముంది?” అంది కేయూరవల్లి.
మీనన్ ఆమెవైపు తడబాటుగా చూశాడు.
“అంతలా తీసేయకండి. ఎంతయినా అతను మిమ్మల్ని అగ్నిసాక్షిగా వివాహం చేసుకున్న భర్త. ఇప్పుడతను చిక్కుల్లో పడబోతున్నాడు. ఇన్ని సంవత్సరాల కృషి బూడిదలో పోసిన పన్నీరవడంతో అతను బాగా కృంగిపోయేడు. అయినా దారి లేదని తెలిసి కూడా గోడకేసి తలబాదుకునే తత్వం అతనిది. ఇక లాబరేటరీలో చేయగలిగిందేమీ  లేదనే నిర్ణయాన్ని సడలించొచ్చు. కేరళ రాష్ట్రంలో ఎంత విద్యాధికులున్నారో అంత క్షుద్రోపాసకులు కూడా వున్నారు. అక్కడికెళ్తే అసలతను మనిషిగా తిరిగి రాకపోవచ్చు. దయచేసి మీరు తొందరగా బయల్దేరండి” అన్నాడు మీనన్ ప్రాధేయపూర్వకంగా.
కేయూర నిర్లక్ష్యంగా నవ్వింది.
“అగ్నిసాక్షి! పెళ్ళి! ఆ పదాల అర్ధం మీ స్నేహితుడికి తెలుసా? అర్ధం తెలియని మంత్రాలతో ఊదరగొట్టి అసలు నెత్తిన జీలకర్ర బెల్లం ఎందుకు పెడతారో, మంగళసూత్ర ధారణ దేనికో వాటి పరమార్ధమేమితో తెలియకుండా చేసే మన దౌర్భాగ్యపు వివాహ సాంప్రదాయపు విరిగిన శిధిల ఫలకం మా పెళ్లి. నేనాయన్ని ప్రేమించేను. అతనితో  జీవితం గడపాలని ఆశించేను. అతని కష్టాల్లో పాలుపంచుకోవాలని అతన్ని సుఖపెట్టాలని, అతనికోసమే బ్రతకాలని వెర్రి కలలు కన్నాను. అతను ఒక్కరోజు కనిపించకపోతే ఎంతగా ఎదురు చూసేదాన్నో, అతని ఆనందం కోసం ఎన్ని త్యాగాలకి సిద్ధపడేదాన్నో నాకింకా బాగా గుర్తున్నాయి. కాని అతను నా చిన్న చిన్న ఆశలు నిర్ధాక్షిణ్యంగా త్రుంచేసేడు.. నావి చాలా చిన్న చిన్న కోరికలు. తీర్చలేనివి కావు. నన్ను కూడా అతను గుర్తించాలని … నేను అతని కోసం చేసే పనుల్ని మెచ్చుకోవాలని .. నాకో బాగోలేకపోతే  అతను ఆత్రం చూపాలని. కాని నేను కట్టుకున్నదొక అనుభూతులెరుగని రాయిని. అతనెలా నా కోరికలు తీర్చగలడు. నా మనసు పూర్తిగా విరిగిపోయింది. విశాఖపట్నానికి హైద్రాబాదు రైలు ప్రయాణమైతే ఒకరాత్రి దూరం. విమానమైతే ఒక గంట. కాని మేమిద్దరం విడిపోయేక ఈ ఇరవై సంవత్సరాలలో తిరిగి కలవలేదంటే .. అసలు కలిసే ప్రయత్నమే చెయ్యలేదంటే మా మనసులెంత విరిగిపోయాయో దయచేసి ఆలోచించండి మీనన్‌గారూ!” అంది గంభీరంగా.
ఆమెని చూస్తే అతనికి వింతగా అనిపించింది.
భర్త ఆరడి పెట్టినా, విడాకులు తీసుకుని రెండోపెళ్ళి చేసుకున్నా తప్పనిసరి పరిస్థితుల్లో దూరంగా వుండాల్సొచ్చినా భర్త గురించి తెలియగానే ఆందోళన పడే స్త్రీల శాతమే అతనికి తెలుసు.
కాని… ఈవిడిలా మాట్లాడుతున్నదేమిటి?
కార్తికేయన్ మాత్రం ఏం చేసేడూ?
మరో స్త్రీతో సంబంధం పెట్టుకున్నాడా?
ఈమెని అగౌరవపరిచేడా?
కేవలం ఒక అకుంఠిత దీక్షతో మాత్రమే ప్రయోగశాలకి అంకితమయ్యేడు.
అతను మాత్రం ఏం సుఖపడ్డాడు.
ఆమెకింకెలా చెప్పాలో అర్ధం కాలేదతనికి.
లేచి నిలబడ్డాడు చేతులు జోడిస్తూ.
“నేను చెప్పవలసింది చెప్పేను. మీకు మీ భర్తను వదిలేసే హక్కుంది. అది కాదనను. కాని అమ్మాయికి తండ్రి కావాలనిపించొచ్చు. ఒక్కసారి అమ్మాయిని పంపితే ఆయన నిర్ణయం మారొచ్చు. ఇప్పుడే నిజంగా ఏ స్త్రీకయినా భర్త నీడలో బ్రతకాల్సిన టైము. అతను కూడా నిష్ప్రయోజనమైన నిర్విరామ శృమ పడిపడి డస్సిపోయేడు. అతనిప్పుడు మీ అనురాగాన్ని ఏమాత్రం వదలుకోలేడు. వస్తాను”
అతను వెళ్తుంటే ఆమె మలచిన రాతి శిల్పంలా నిలబడిపోయింది ఎంతోసేపు భావరహితంగా.
**************
రచన: డి.కామేశ్వరి
“భయపడకు అమ్మా! నాకేం అవలేదు. నిక్షేపంలా వున్నాను ఆ సంగతి విని. నా రంగులాగే నా చర్మం దళసరి. ఏమీ అవదులే” అన్నాదు కులాసాగా. రాధ నిట్టూర్చింది.
“రాధా… నీ నిట్టూర్పులు యింక మానేయి. జరగవలసిందంతా జరిగింది. ఇప్పుడింక దేనికి భయం. ఆ మాధవ్ కూతురికలా జరిగింది. తనకి జరిగిన అవమానం, శిక్ష నీకు తెల్సిందన్న దుగ్ధతో అలా అన్నాడు. యిన్నేళ్ళ తరువాత నిన్ను చూడడం. ఆ చూడడం అలాంటి సమయంలో జరిగింది కనక ఉక్రోషం కొద్ది ఏదో అన్నాడు. ఆ మాటలు పట్టించుకుని నీవు సిల్లీగా బాధపడడం చాలా బావుంది.” రాజారాం మందలిస్తున్నట్టన్నాడు.
రాధ విషాదంగా నవ్వింది. “నీకు తెలీదు రాజారాం. అతనెంత నీచంగా నన్ను అవమానించాడో తల్చుకుంటే బాధగా వుంది. ఆడదాన్నయి వుండి, తోటి స్త్రీని, అందులో అభంశుభం తెలియని చిన్నపిల్ల మీద అతని మీద కోపం తీర్చుకోవడానికింత నీచానికి ఎలా వడిగట్టగలనని అసలు ఎలా ఆలోచించాడు. రెండేళ్ళు కాపురం చేశాడు. నన్ను అంత తక్కువ అంచనా ఎలా వేయగలిగాడు?”
“లీవిట్ రాధా.. కోపంతో, అసూయతో అన్నాడు కాని సీరియస్‌గా అనలేదని నా ఉద్ధేశం”
అతని మాటలు అతని నోట్లో వుండగానే, మాధవ్ సీరియస్‌గా కాక అతి సీరియస్‌గా అన్నాడని నిరూపిస్తున్నట్టు పోలీస్ యినస్పెక్టర్ వచ్చాడు.
“రండి యిన్‌స్పెక్టర్.. ఆ రౌడీల సంగతి ఏమన్నా తెల్సిందా, వాళ్ళేమన్నా చెప్పారా” ఆ విషయం మాట్లాడడానికి వచ్చాడని ఆరాటంగా అడిగింది రధ.
ఇనస్పెక్టర్ యిబ్బందిగా మొహం పెట్టి ” ఆ విషయం  యింకా ఏమీ తెలియలేదు. కాని.. కేసు కొత్తమలుపు తిరిగింది. సారీ మేడం.. ఈ కేసులో అనుమానితులుగా మిమ్మల్ని, మీ అబ్బాయిని ప్రశ్నించడానికి మెజిస్ట్రేట్ ముందు హాజరు పెట్టమని మాకు ఆర్డర్స్ వచ్చాయి.” అతనేదో తప్పు పని చేస్తున్నట్టు రాధ మొహం చూడలేక రాజారాం వంక చూస్తూ అన్నాడు.
రాధ, శ్యాం, రాజారాం ముగ్గురూ ఒక్కసారి నిశ్చేష్టులైపోయారు. “వ్వాట్?” రాజారాం నోరు పెగుల్చుకుని అన్నాడు. వీళ్లు అనుమానితులా? ఏ ఆధారంతో ఆ మాట అంటున్నారు” ఆశ్చర్యంగా అన్నాడు.
“రేప్ చేయబడిన కుమారి రేఖ తండ్రి పోలీసు కంప్లెయింట్ యిచ్చారు. తన మీద పాతకక్షతో రాధాదేవిగారు యీ పని ఎవరికో డబ్బిచ్చి చేయించారని, అందులో ఆమె కొడుకు పాత్ర కూడా వుండవచ్చని తమకు గట్టి నమ్మకం వుందని దోషులను పట్టి శిక్షించాలని కోరుతూ కంప్లెయింట్ యిచ్చారు.
రాధ మొహం  తెల్లగా పాలిపోయింది. “నేను చేయించానా? ఎంత అన్యాయం! ఇన్‌స్పెక్టర్! మీరూ చూశారు రేఖ దుస్థితికి నేనెంత బాధపడ్డానో, మీకు ఆ రౌడీల గురించి ఆచూకీ యిచ్చింది నేను” అంది ఆందోళనగా, శ్యాం కూడా యీ వ్యవహారం యింత దూరం వెడుతుందని ఎదురుచూడలేదేమో తెల్లబోయి చూస్తూ నిల్చున్నాడు.
“నిజానిజాలు మాకెలా తెలుస్తాయి మేడం. ఆ రౌడీల గురించి చెపితే మీ మీద అనుమానం రాకుండా వుంటుందని చెప్పారని ఆయనంటున్నారు. యింతకీ అనుమానితులు అన్నాం కాని మీరే చేశారని అనలేదు కదా? మీరు చెప్పదలచింది మెజిస్ట్రేట్ ముందు చెప్పవచ్చు. అనుమానం నిరాధారమని మీరు తేల్చలేకపోతే మిమ్మల్ని అరెస్టు చేయించవచ్చు. అనుమానానికి తగిన ఆధారాలు లేవని ఆయననుకుంటే మిమ్మల్ని వదిలేస్తారు.
“ఇంతకీ ఏ ఆధారంతో ఆయన రాధ మీద కేసు పెట్టాడు. ఎవిడెన్సు లేకుండా ఎవరో ఏదో అన్నారని మెజిస్ట్రేట్ ప్రశ్నించే హక్కు వుంటుందా?” రాజారాం అడిగాడు.
నీవెవరన్నట్టు చూసాడు యినస్పెక్టర్.
“ఆయన రాజారాంగారని మా స్నేహితులు, శ్రేయోభిలాషులు” రాధ అతని భావం గుర్తించి అంది.
“సార్.. వెంటనే పూర్తి ఎవిడెన్స్ లేకపోయినా, అనుమానితులుగా ప్రశ్నించే హక్కు మెజిస్ట్రేట్‌కి వుంది. ఆయన ప్రశ్నలకి సమాధానాలు సంతృప్తికరంగా వుంటే విడిచి పెట్టవచ్చు. యిటీజ్ అప్ టు హిం.. అనుమానాస్పదంగా వుంటే అరెస్ట్ చేసి కోర్టులో కేసు అయేవరకు బెయిల్  మీద విడిచిపెట్టవచ్చు. బెయిల్ యిచ్చేది లేనిది ఎగైన్ యిటీజ్ అప్ టు హిం. సాధారణంగా మర్డర్ కేసుల్లో కళ్ళారా చూసినవారిని ఎవరయినా చూస్తే అలాంటివారికి తప్ప మామూలుగా యిలాంటి కేసులకి బెయిల్ తప్పకుండా యిస్తారు” యినస్పెక్టర్ వివరించాడు. ఆ యినస్పెక్టర్ పాపం కుర్రాడు. రాధాదేవి ఆస్పత్రికి రావడం, రేఖమీద ఎంత సానుభూతి చూపిందో, తమకి ఆ రౌడీల గురించి ఆచూకి యివ్వడం తెలుసు. చదువుకుని, ఉద్యోగం చేసే ఆమెపై అతనికి గౌరవం వుంది. యీ పని ఆమె చేసిందంటే అతనికి ఎంతమాత్రం నమ్మకం లేదు. కాని అతని డ్యూటీ అతను చెయ్యక తప్పదు.
“ఇన్‌స్పెక్తర్! మాధవరావుకి నా మీద అనుమానం వుంది. యిందుకు శ్యామ్ ది ఏముంది? నేను వస్తాను నన్ను తీసికెళ్ళండి” అంది ఆందోళనగా.
“సారీ మేడం, నా డ్యూటీ నన్ను చేయనీండి. పదండి వెడదాం.”
రాధ ఆందోళనగా రాజారాం వంక చూసింది.”యిన్‌స్పెక్టర్, ఆమె తరఫున మాట్లాడటానికి మేము లాయర్‌ని ఏర్పాటు చేసుకోవచ్చునా.. రాధా! నేను లాయర్‌తో మాట్లాడి తీసుకొస్తాను. అంతవరకు నీవు ఏమీ మాట్లాడకు” అన్నాడూ.
నిండా మునిగాక చలి ఏమిటన్నట్టు చూసింది రాధ. “లాయరు ఎందుకు రాజారాం, ఐ కెన్ డిఫెండ్ మై సెల్ఫ్. ఆ మాత్రం జవాబులు చెప్పగలను. చెయ్యని నేరానికి ఎందుకు భయపడాలి” అంది నిబ్బరంగా.
“అది కాదు. లా పాయింట్లు..”
“సార్.. యిప్పుడు కేవలం అనుమానితులా కాదా అనడానికి ఎలిబీ గురించి దాని గురించి అడుగుతారు. మెజిస్ట్రేట్ వీరి జవాబులతో సంతృప్తి పడకపోతే అప్పుడు లాయరుతో మాట్లాడవచ్చు. మీరు పదండి మేడం. ఆలస్యం అయింది” యిన్‌స్పెక్టర్ కాస్త అసహనంగా అన్నాడు.
“సరే, ఎందుకన్నా మంచిది లాయర్‌తో మాట్లాడతాను. రాధా, మీరు వెళ్లండి. ధైర్యంగా జవాబులు యివ్వు. శ్యాం అమ్మకి ధైర్యం చెప్పు” రాధ చీర మార్చుకుని, బ్యాగ్ పట్టుకుని యిల్లు తాళం పెట్టింది. రాధ, శ్యాం పోలీసు జీపులో కూర్చున్నారు.
ఇంటిముందు పోలీసు జీపు రావదం, యిన్‌స్పెక్టర్ రావడం చూసి యిరుగు పొరుగు కుతూహలంగా ఏమిటోనని చూశారు. యింటి ముందు తచ్చాడారు.
రాధ, శ్యాం పోలీసుల వెంట జీపులో ఎక్కి కూర్చుని వెడుతుంటే తెల్లబోతూ చూసారు . రాజారాంని అందరూ చుట్టుముట్టి రకరకాల ప్రశ్నలు వేశారు.
“ఆ, ఏం లేదు. ఆ రేప్ కేసులో ఎవరో రౌడీలు అనుమానితులు అంటూ రాధ చెప్పిందంట. అదేదో అడగడానికి తీసికెళ్తున్నారు” అంటూ యింకేం అడిగే అవకాశం యివ్వకుండా లాయరుని కలవడానికి వెళ్లిపోయాడు.
                                                                           *****
“రాధాదేవిగారూ! కుమారి రేఖకి జరిగిన మానభంగంలో మీ చెయ్యి వుందని కుమారి రేఖ తండ్రి మీ మీద కంప్లెయింట్ యిచ్చారు. యిందుకు మీ సమాధానం ఏమిటి? మెజిస్ట్రేట్ మర్యాదగానే అడిగాడు. రాధాదేవి  సౌమ్యరూపం, ఆమె మొహంలో కనపడే సంస్కారం చూసి ఆమె చేస్తున్న ఉద్యోగం అన్నీ తెలిసి మర్యాద చూపించి కూర్చోమని కుర్చీ ఆఫర్ చేసి అడిగాడు.
రాధ తొణక్కుండా నిబ్బరంగా చూసింది. “రేఖ మీద జరిగిన అత్యాచారంలో నా పాత్ర వుందని ఆయన ఏ ఆధారంతో అన్నాడు? నా పాత్ర ఏ విధంగా వుందన్నారో చెప్పగలరా సార్!”
“ఆయన మీద పాతకక్షతో మిమ్మల్ని గురిచేసిన అవమానానికి ప్రతీకారంగా ఆయన కూతురినిలా చేసి పగ సాధించి తృప్తిపడాలని మీరే ఎవరిచేతో డబ్బిచ్చి చేయించారని ఆయన అంటున్నారు. దీనికి మీరేం చెప్పగలరు?”
“సార్, ఎప్పుడో యిరవై ఏళ్ళ క్రితం ఆయన మీద వున్న కోపం చూపడానికి ఒక అమాయకురాలైన యువతి జీవితాన్ని ఎన్నుకునేటంత కుసంస్కారం నాలో లేదని చెప్పగలగడం తప్ప యింకేం చెప్పలేను. నేననుభవించిన హింస, అవమానం మరో స్త్రీకి కలిగించేటంత నీచత్వం నాలో లేదు. రేఖ తండ్రి మాధవరావు అని కూడా నాకు తెలియదు. యిరవై ఏళ్ళ క్రితం అతన్ని విడిచిపెట్టి వచ్చాక మళ్లీ అతని గురించి తెలుసుకోవాలని కూడా తలచలేదు. నా ధ్యేయం, నా ఆశయం, నా గమ్యం అంతా నా కొడుకు మీదే పెట్టుకుని రోజులు గడిపాను. రేఖ ఎవరో తెలిస్తేగదా నేను ఆమె మీద అత్యాచారం చెయించానని చెప్పడానికి?
ఇంకా వుంది..
రచన: భువనచంద్ర
పందుల్లో కూడా తెలివైన పందులు, మూర్ఖపు పందులూ, దగాకోరు పందులూ, కేటు పందులూ, ఇలా చాలా రకాలుంటై. కానీ ఏ పంది బురదలో దొర్లకుండా మాత్రం ఉండదు. వాటి తెలివి తేటలు పరువు ప్రతిష్టలు, హెచ్చుతగ్గులూ, మిగతా విషయాలలోనే కానీ, బురదలో స్నానించడంలో కాదు.
పదవి కోసం ఎగబడే వాళ్ళ జాతి కూడా అలాంటిదే. మిగతా అన్ని విషయాలలోనూ ఒకరికీ మరొకరికీ తేడాలుంటాయిగానీ, పదవి సంపాదించే విషయంలో మాత్రం కాదు. ఎంతకైనా దిగజారతారు. ఎంత నీచానికైనా వొడిగడతారు. సర్వనామం తనకి తను అర్పించుకొనే పనిముట్టు.
శామ్యూల్ రెడ్డిని మెట్లెంకించడం కోసం సారాలో కల్తీ చేయించింది అతనే. మొత్తం ప్లాన్ అంతా అతనిదే. కల్తీ చేసింది తానేనని అతను శామ్యూల్ కి చెప్పలేదు.
కార్లు, ఆంబులెన్సులూ, రాయల్ హాస్పటల్ కి  పేషంట్ల తరలింపులూ, అవయవ  దానం పేరిట భారిగా చేతులు మారిన ధనాలూ బేరసారాలూ, అన్నీ అతని సూచనల మెరకే జరిగాయి. అవన్నీ సర్వనామం ప్లాన్ లోని భాగాలే.
బోసుబాబు హిస్టరీ కూడా శామ్యూల్ రెడ్డి హిస్టరీ  అంత కూలంకషంగానూ సేకరించాడు. ఇద్దరీ లవ్ టార్గెట్టు శోభ అని గ్రహించాడు. నవనీతం గురించి క్లుప్తంగా మాత్రమే చరిత్ర తవ్వాడు. తవ్వేటప్పుడు నవనీతాన్ని చూడలా.
చూశాక నవనీతం అతనికి మరపుకు రావట్లా. “నలబయ్యే పడిలో ప్రేమంటే ఇదేనా?” తనలో తానే ఆశ్చర్యపోయాడు సర్వనామం. మొదట్లో తీవ్రంగా ప్రతిఘటించిన నవనీతమే ఆ తరవాత ఓ ట్రాన్స్ లోకి వెళ్ళి, ఏం చేస్తోందో, ఏం మాట్లాడుతోందో కూడా తెలీకుండా సహకరించింది. అంటే   “షీ ఈజ్ ద గాడెస్ ఆఫ్ సెక్స్ ” అనుకున్నాడు సర్వనామం.
సర్వనామం జీవితం ఓ పజిల్ లాంటిది. అతనికి ఎక్కడా తృప్తి కలగలేదు. అంతులేని తెలివితేటలతో మహామహా మేధావుల్ని చిత్తు చేశాడు. ‘గేమ్స్ ‘ ఆడటం అతనికి హాబీ. సమస్య లేకపోతే అతను బ్రతకలేడు. అలాంటిది మొదటిసారి మనసు తృప్తి పడింది. కొన్ని రోజులే కావొచ్చు , కానీ అలాంటి తృప్తి మళ్ళీ మళ్ళీ కావాలని అతని మనసు అలజడి చేస్తోంది.
కానీ నవనీతం దగ్గరకి వెళ్ళదలుచుకోలేదు.
“ఓ ఆకాశమా.. నేను అందగాడ్ని కాదు… అసలు స్త్రీని ఎంతవరకు సుఖపెట్టాలో ఏమేమి చెయ్యాలో నాకేమీ తెలీదు. ఆకలితో వున్న ఎద్దు గడ్డి వామిని చూస్తే ఎలా దాని మీద పడి మేస్తుందో అలా నవనీతం మీద పడ్డాను. ఆమె ‘ఇలాకా ‘ కూడా గొప్పదే. బోసు నాకంటే అన్ని విధాలా గొప్పోడే. ఒక్క తెలివితేటల్లో తప్ప. వాడ్ని వదిలి నా దగ్గరకీ నవనీతం ఎందుకొస్తుందీ? యీమెకి కృతజ్ఞత ఎక్కువని తెలుసు. ఆ కృతజ్ఞతతోనే తన్నులు తింటూ బోసుతోటే వుంటుంది కానీ నా దగ్గరకు ఎందుకొస్తుంది? అసలీ పిచ్చి నాకెందుకు పుట్టింది? తను రాదు.. నేను వెళ్ళను. కానీ తనను నేనే నా దగ్గరకి ప్రాణాలు కుదవబెట్టి అయినా రప్పించుకోవాలి. అంటే.. అద్భుతమైన ప్లాన్ వెయ్యాలి…. నాకు సహకరించవూ?” అని ఆకాశాన్ని బ్రతిమాలాడాడు.
వంచన నిండిన మనసుతో పంచభూతాల్ని నిన్నటి దాకా అతను గుర్తించలేదు కానీ నవనీతంతో గడపిన క్షణాలు అతన్ని లోకంలోకి తీసుకొచ్చి ప్రకృతిని పరిచయం చేశాయి. ‘సెట్ చెయ్యాలి..ఏదో ఒకటి ” మళ్ళీ అనుకుంటూ నడుస్తున్నాడు.
“అబ్బా… ఏమా భుజాల నునుపుదనం… ఆ చెక్కిళ్ళు.. కన్నీటి ధారలతో వుప్పగా మారినా ఎంత చిక్కనివీ? ఆమె ఒక్క అవయవము  గుర్తొచ్చిన కొద్దీ సర్వనామంలో ఒక్కో మనోద్వారం తెరుచుకుంటోంది. తనకి తెలీకుండా శామ్యూల్ రెడ్డి ఆఫీస్ వైపు నడిచాడు.
లోపల శామ్యూల్ రెడ్డి లేడు. ఆఫీస్ మహా ‘పోష్ ‘ గా వుంది. తనంతట తానే ఏ.సి ఆన్ చేశాడు.
“సారీ అది సార్ వచ్చినప్పుడే ఆన్ చెయ్యాలి. ఇంతకీ మీరెవరూ? ఏం పని మీద వచ్చారూ? అసలు లోపలకి ఎందుకొచ్చారూ? ” కోపంగా అడిగాడు ఆఫీస్ బాయ్.
“సర్వనామం వచ్చాడని మీ బాస్ కి చెప్పు. నాతో ఎలా మాట్లాడాలో ఆయన్నడిగి నేర్చుకో ” దర్పంగా ఓ చూపు ఆఫీస్ బాయ్ మీద పడేసి బయటకొచ్చాడు సర్వనామం
                                 *********************
మదాలస ధ్యానం అంతా చదువు మీదే వుంది. త్వరలోనే ఏదో ఒక ఉద్యోగం ఇప్పిస్తానని అహోబలరావుగారు చెప్పారు. నీరజకి చాలా ఆశ్చర్యంగా వుంది. కాం గా తన పని చేసేశాక వదినగారు యీ వయసులో చదువెందుకు మొదలెట్టిందో ఆమెకి అర్ధం కాలేదు. నీరజ తల్లి అయితే ఏ చిన్న అవకాశము దొరికినా ” ఇదేమిటమ్మా చోద్యం.. ఆడముండలు చదువుకొని ఉద్యోగాలు చెయ్యాలా? ఊళ్ళేల్లాలా? వయసుడిగిన ఆడది ‘సవత్త ‘ వివరాలడిగినట్టు, ఇప్పుడీ చదువెందుకో? అసలు ఆడది ఉద్యోగం చేయడం మా ఇంటావంటా వుందా?” అంటూ సూటిపోటి మాటలు హేళనలూ, ఎద్దేవాలూ చేయ్యడం మానట్లేదు.
ఆవిడని ఊరుకోమని చెబుదామన్నా , ఊరుకొనే రకం కాదని , ఇంకా రెచ్చిపోతుందని నీరజకి తెలుసు.
మదాలస సుందర రామమూర్తికి మధ్య మాటలు లేవు. అంతా మౌనమే. సుందరరామమూర్తి ‘సంధి ‘ కి సిద్ధమే కానీ, మదాలసే సంధికి ‘సొడ్డు ‘ కొడుతోందని నీరజకి అనుమానం.
“మాట్లాడొచ్చుగా అన్నయ్య వదినతో ” అన్నది అన్నతో
“సిగ్గు విడిచి నేను మాట్లాడినా ఆవిడ మాట్లాడుతుందా? చెల్లీ… నీకు తెలీదు. ఈ మధ్య మీ వదిన కళ్ళకు నేను ఆనడంలేదు. అయినా ఆనడానికి నా దగ్గరేముంది? అందమా? గొప్ప ఉద్యోగమా? ఆస్తా? ఏమీలేని బికారి మొగుడ్ని ఏ పెళ్ళాం మాత్రం గౌరవంతో చూస్తుంది? ” సెల్ఫ్ పిటీని ఇంఫిరియారిటీ కాంప్లెక్స్ ని కలిపి అన్నాడు నీరజతో.
ఆ మాటలు మదాలసకు వినబడేటట్టు అన్నా మదాలస మాత్రం ఒక్క మాట మాట్లాడలేదు. ఆ మౌనమే నీరజలో అన్నగారి మీద సానుభూతిని రగిలించింది.
ఏ ఆడదానికి మరో ఆడది అర్ధం కాకపోవడం ఇక్కడ విచిత్రం. కనీసం అర్ధం చేసుకునే ప్రయత్నం ఏ మాత్రం చెయ్యకపోవడం చిత్రాతిచిత్రం.
“నువ్వు మాట్లాడితే అన్నయ్య మాట్లాడటానికి సిద్ధంగానే వున్నాడుగా వదినా… ఒక్క మాట మాట్లాడకూడదూ?” ఆగలేక వదిన్నడిగింది నీరజ ( లోలోపల కోపంగా వున్నా)
“మాటలు మంటని పెంచితే, మౌనం ఆ మంటని చల్లారుస్తుంది నీరజా, మాట్లాడకూడదనే పట్టింపేమి నాకు లేదు. ఎవరితోనైనా నిరభ్యంతరంగా మాట్లాడుతా, అయితే అవతల వారి మాటలు కత్తిపోట్లలా గుచ్చుకోకుండా వుంటే! ఐతే పోట్లు పొడుస్తున్నామనే ఆలోచనే మనుషులకు వుండదు. ఒక విషయం తెలుసా? మనిషి మీద మనిషి ఆర్ధికంగా డిపెండ్ అవ్వడం అంత ధైన్యం లోకంలో మరొకటి లేదు. అదీ ఆడవాళ్ళకి. కానీ యాచకుడికి యాచకుడు శతృవైనట్టుగా , ఆడదానికి ఆడదే శతృవు. మగవడి వాదనని సమర్ధించే వాళ్ళు కూడా మళ్ళీ ఆడాళ్ళే ” నిర్లిప్తగా నవ్వింది మదాలస.
నీరజ మాట్లాడటానికి తోచలేదు. సైలెంటైంది. “పందుల్లా మంచం మీద పడి దొర్లడానికి సమయం దొరకడం లేదనేగా నీ దుగ్ధ? సరే.. రేపు ఏ చిన్న తిరుపతికో పోయి అలానే దొర్లుదాం. ” కచ్చగా ఆ రాత్రి అన్నాడు సుందర రామమూర్తి మదాలసతో.
“దొర్లాలనిపిస్తే ఇక్కడా బురదే వుందిగా? “అంత కష్టం అక్కర్లేదులెండి. అసలు దొర్లడం ఎందుకు?” అసహనాన్ని అణచుకుకొని నవ్వింది మదాలస.
ఆ మాట అవతలున్న నీరజకు వినిపించలేదనడం అబద్ధం. నిజం ఏమిటంటే చాలా విచిత్రంగా ‘నిజం ‘ విన్నాక కూడా నీరజకి అన్న మీద అర్ధం లేని సానుభూతి పెరగడం. ఆవిడ దృష్టిలో లెక్కలు సడన్ గా మారిపోయాయి. ‘బ్లడ్ ఈజ్ థిక్కర్ థాన్ వాటర్” అని నిర్ధారించినవాడు మహా మేధావి. రక్తానికెప్పుడూ సాంద్రత ఎక్కువే.
మొగుడి కచ్చ మాటలు నీరజకి వినిపించే వుంటాయని మదాలస బాధపడింది. కారణం నీరజకు అన్న మీద వుండే గౌరవం మంటగలిసి పోతుందేమోనని. వారిద్ధరి అనుబంధంలోనూ తన మూలంగా ఏ తేడా రాకూడదని మదాలస కోరిక. నీరజ మనసులో బాధ మదాలస వూహించనూ కూడా వూహించలేదు.
రాత్రి గడుస్తోంది. పొద్దు పొడుస్తోంది. కాలం తన దారిన తాను నదిలా ప్రవహిస్తూ సాగిపోతూనే వుంటుంది. అసహ్యంగా మాట్లాడి మనసుని చెడగొట్టిన సుందరరామమూర్తి హాయిగా నిదురపోతే , రానురాను యీ శాడిజం ఎలా పరిణమిస్తుందో అని నిద్రపట్టక చాప మీద కూర్చునే రాత్రికి తోడుంది మదాలస.
నిద్రపోయినా పోకపోయిన పెళ్ళైన మధ్యతరగతి ఆడది , అందునా అత్త ఆడబిడ్డ వున్న ‘కుటుంబ స్త్రీ ‘ లేచి తీరాల్సిందే. అలా అని బోలెడు వ్రత కథలు , పురాణాలూ ఘోషిస్తున్నాయట. వర్షం కురుస్తున్న వాకిట్లో ముగ్గెయ్యడం మానకూడదట. మానేస్తే ఇంటికి ‘అరిష్టం ‘ అట. ఇలాంటి అద్భుతమైన ఆచారాల జాబితా మదాలస అత్తగారు నోట్లోనే వుంది.
యధావిధిగా వంట చేసి కారేజి సర్ధింది మదాలస. తనదారి తాను పోయాడు సుందరరామమూర్తి.
“వదినా!…  పోనీ చిన్నతిరుపతి నాల్రోజులు వెళ్ళిరావచ్చుగా? ” సనంగా అయినా సూటిగా అడిగింది నీరజ. “యూ టూ బ్రూటస్ ” అని సీజర్ అన్నప్పుడు బ్రూటస్  ఎంత షాక్ తిని వుంటాడో అంత షాక్ తిన్నది మదాలస. నిర్ఘాంతపోయింది.
ఎక్కడో ఎవరెస్ట్ శిఖరం మీద వున్నదాన్ని మురుక్కాలవలో విసిరేసినంతగా విభ్రాంతికి లోనైంది.
“నువ్వూ… నువ్వూ నేను సెక్స్ కోసం వెంపర్లాడుతున్నానని అనుకుంటున్నావా నీరజా? ” అతి కష్టం మీద గొంతు పెగుల్చుకొని అని, అక్కడకక్కడే నేల మీద చతికలబడి ‘భగవంతుడా ‘ అని భోరుమన్నది మదాలస. వెయ్యి నీటి మేఘాలు తమలోని నీరునంతా నేల మీద కుమ్మరిస్తే ఎలా వుంటుందో అలా జారాయి ఆమె కళ్ళలోని అశ్రువులు.
“ఎవరు చచ్చారని ఆ ఏడుపు?” గదిలోంచి అరచిన అత్తగారి అరుపు మదాలసకి వినిపించనేలేదు.  
         ***********************************
వెంకటస్వామి పరిస్థితి కాస్త చికాగ్గానే వుంది. ఫాదర్ డేవిడ్ కి ఫోన్ చేస్తే పరమశివం పారిపోయినట్టు తెలిసింది… అదీ గోడ దూకి. అంటే వాడు యాక్టివ్ గానే వున్నట్టు లెక్క. వాచ్ మాన్ చూసింది కూడా వాడినే అయుండాలి. అసలే పాములాంటివాడు… అందునా పగబట్టాడు. వాడు వాచ్ మాన్ కి కనిపించేటట్టు మసలుతున్నాడంటే అర్ధం తనకి వార్నింగ్ ఇవ్వాలనే. అదో వేట. అదో హంట్.
నందినిని తీసుకొని పారిపోద్దామంటే , ఆమె ఒప్పుకోవడం లేదు. తమతో పాటు కేరళ రమ్మంటోంది. అక్కడకి వెళ్ళాక ఆమె ఆస్తి తనకి దక్కుతుందని నమ్మకం ఏమిటి? అమాయకమైన ప్రేమ దక్కచ్చు. దాని వల్ల లాభం? ( లేక ఉపయోగం?)
వాచ్ మాన్ కబురందించి వారమైంది. పరమశివం మళ్ళీ వచ్చిన జాడ లేదు. ఎక్కడుంటాడో కనుకోవడం ఎలా? నందినిని పూర్తిగా ముగ్గులోకి దించడం క్షణం పని. ఆ తరవాత?
రకరకాల ఆలోచనలు పధకాలు వెంకటస్వామి మనసులో తిరుగుతున్నై. ఒక్క ‘శోభనం ‘ తప్ప మిగతావన్నీ వెంకటస్వామీ, నందిని మధ్య జరుగుతున్నై. 
                    ***********************
పరమశివం పెట్టె తీసి వాడి వస్తు సామగ్రి చూసిన దగ్గరనుంచి మహదేవన్ మనసు మనసులో లేదు. తనకేమైనా అయితే కూతురి పరిస్థితి ఏమిటి? వెంకటస్వామి మంచివాడే, మంచి పనిమంతుడే , కానీ వాడికి పైకెగబాకాలనే బలమైన బలహీనతా వుంది.
‘ఎదగాలనుకునేవాడు ఎందర్నైనా తొక్కెయ్యగలడు ‘ అని మహదేవన్ కి తెలుసు.
వాడి కన్ను నందిని మీదుంది. నందిని కంటే, నందినికి వున్న నగల మీద ఆస్తి మీదా వుంది… ఏం చెయ్యాలి?
ఆలోచిస్తున్నాడు మహదేవన్. మొన్న మొన్నటి వరకు ఏ చీకు చింతా లేకుండా అన్నపూర్ణ సేవ చేశాను. వృద్ధాప్యంలో యీ ఉపద్రవాలొచ్చిపడ్డాయి. పోనీ, ఎవరినైనా సలహా అడుగుద్దామన్నా చెప్పేదెవరూ? కేరళకి వెళ్ళాలంటే తొందరతొందరగా హోటల్ ని వైండ్ అప్ చేసేయ్యాలి. అనేకనేక విధాలుగా మహదేవన్ మనసు పరుగుతీస్తోంది. పొయ్యి భగభగా మండుతోంది. అన్నం కుతకుతా వుడుకుతోంది. అన్నం మాత్రం గాడిపొయ్యె మీద వండటం మహదేవన్ కి ఇష్టం. అందుకోసం బండెడు కట్తె కొనిపడేస్తాడు. బియ్యం కుతకుతా వుడికే శబ్ధం అంటే అతనికి చాలా ఇష్టం. ఆ శబ్ధం అతడికి తల్లిని గుర్తుకు తెస్తుంది. మహదేవన్ కి వంట నేర్పింది అతని తల్లే. ఆవిడ మళయాళీ అయినా భర్తతో పాటు ఆంధ్రా, తమిళ్ నాడు, కర్ణాటకల్లో తిరిగింది. అన్నీ రాష్ట్రాల వంటల్నీ అణుకువగా నేర్చుకుంది. మహదేవన్ కి తాను వండే వంటల గురించి వివరంగా చెబుతూ చేసే విధానాన్ని ఒకటికి పదిసార్లు చెబుతూ, ఆ తరవాత తను చేసి , మరోనాడు మహదేవన్ తో చేయించేది.
లోకంలో ‘ అన్నపూర్ణ సేవ ‘ కి సాటైన మరొకటి లేదు ‘ అని ఎన్ని వేలసార్లు చెప్పిందో! అంత గొప్ప తల్లి పన్నెండో ఏట చనిపోతే, దుఖాన్ని దిగమింగుకొని ఓ పక్క చదువుకుంటూ మరో పక్క తండ్రికి వంట చేసి పెడుతూ గడిపాడు మహదేవన్.
“నాయనా.. ఆంధ్రా వాళ్ళు మంచోళ్ళు, వాళ్ళు ‘రుచికి ‘ ప్రాణమిస్తారే తప్ప నువ్వు మళయాళివా, మరాఠీవా అని చూడరు. ప్రాంతీయ జాడ్యం ఆ జాతికి లేదు. జీవితంలో మరే పని నీకు అన్నం పెట్టకపోతే, నువ్వే అన్నం చేసి వందమందికి అన్నం పెట్టు. వంట అనేది మన నాయర్లకి కొత్తేమీ కాదు. తరతరాలుగా అది మన రక్తంలో వుంది. ” అని చెప్పిందే చెబుతూ వుండేది. అందుకే పద్దెనిమిదో ఏట తండ్రిపోయాక ఆంధ్రా వచ్చేశాడు. కేరళ తన పూర్వీకుల రాష్ట్రం తప్ప తనని తననిగా చూసేవారెవరున్నారూ? చుట్టాలున్నారు… కానీ లేనిది వారితో గాఢమైన సంబంధమే.
నిట్టూర్చాడు మహదేవన్. అతనికి తెలియంది ఏమిటంటే రెండు కళ్ళు కట్టెపుల్లల నించి అబ్జర్వ్ చేయడం.
ఆ రెండు కళ్ళూ పచ్చపాము కళ్ళలాగా కుదించుకున్నాయి. చూపు మాత్రం తీక్షణంగా వుంది. అవి పరమశివం కళ్ళు. పగతో రగులుతున్న కళ్ళు. ప్రాణం తియ్యాలనే పట్టుదలతో వున్న కళ్ళు. అయితే ఆ కళ్ళు వెతుకుతున్నది మహదేవన్ ని కాదు.. వెంకటస్వామిని.
ఇంకా వుంది..
రచన: లలితా రామ్
ఎక్కడో పుట్టి, ఎవ్వరి దగ్గరో పెరిగిన నేను, ఈ అసమాన్యమైన దశకు ఎలాగ చేరానబ్బా అనుకున్నాడు జయకాంత్.
ఒక్క మనిషి తన గురించి తాను ఇంతగా అలోచించడం ఎందుకు?  ఇది మొదటి సారి కాదు.  ఆఖరి సారి అసలు కానే కాదు.
అదీ అద్దం ముందర నుంచుని, కనుబొమ్మలు ముడుస్తూ, గడ్డం రాసుకుంటూ. తన ఆకృతిని గమనిస్తూ, స్వీయ వ్యక్తిత్వ వర్ణనలో కొద్ది సేపు మునిగి, ఆత్మ స్తుతి, ఆత్మ ప్రదర్శనం చేసుకున్నాడు.  ఎంత వారలకైనా ఆత్మ స్తుతి తప్పదు.  అది ఆత్మ రక్షణకు అడ్డు పడుతుంది.  తనకు తెలియని విషయం కాదు.  కానీ ఆ ఇనప హస్తాల నుండి తప్పించుకోలేను,  అనుకున్నాడు.  పైకి చెప్పుకోలేడు.  ఆంతరంగిక నాటకీయం అలవాటు అయిన తరువాత మనిషి మారాడు. ముఖమే మారింది.
కొత్తగా కొన్న న్యూ జీ.ఇ ఫోన్ మొబైల్ పైన “కెవ్వు కేక” అంటూ పాట మోగింది. ఆ పాట విన్నప్పుడల్లా జయకాంత్ ముఖం ఎరుపెక్కుతుంది.
ఒక వారం క్రితం అతి ముఖ్యమైన మీటింగ్ మధ్యలో, గంభీరమైన చర్చల మధ్య ఈ పాట మోగడముతో, సాంస్కృతిక సహాయ మంత్రిగారు చర్చ మానేసి, పాటకు అనుగుణంగా తల ఊపడం మొదలెట్టి, మనసు గుప్త లోకాల వైపు మరలించారని అతనికి అర్ఠమయ్యింది.
ముఖం ఇంకాస్త ఎరుపెక్కి, నవ్వొచ్చింది.
సాంస్కృతిక సహాయ మంత్రి రవివర్మగారు, సమాన నామధేయుని లాగ చిత్రకారుడు కాకపోవచ్చు గానీ, చలన చిత్రాలలో “చలాకీ తండ్రి,  తుపాకీ మామయ్య”,  “పిరికి బాబాయి” వంటి పాత్రలు తెగ ధరించి, విసుగెత్తి, రాజకీయాలలో దిగారు.
ఇంకొక ఆరు నెలలలో, ఇటలీలోని వెనిస్ లో జరగబోయే అంతర్జాతీయ సాంస్కృతిక సమ్మేళనములో తెలుగునాడు నుండి ఎటువంటి నాటకం ప్రదర్శించాలి అన్న చర్చ కోసం సమావేశం!
గవర్నమెంటు వారి గెస్టు బంగళాలో సాయంత్రము ఆరు గంటలకు సమావేశం మొదలయింది.
రవివర్మగారు ఒక సిగరెట్టు నోటిలో పెట్టుకొని, ప్రక్కన కూర్చున్న అనంతరామన్ గారి ముఖం పైన పొగ వూదారు, నవ్వు మొహంతో. అనంతరామన్ గారు “నో స్మోకింగ్” అన్న బ్యానరు వైపు చూశారు, కనుబొమ్మలెగరేస్తూ.
రవివర్మ భుజాలు తడుముకోకుండా, “అబ్బే! ఇది లో నికోటీన్.  సిగరెట్టు కింద లెక్కకు రాదు.” అన్నారు.
అనంతరామన్ గారు ప్రముఖ పారిశ్రామికవేత్త. ఆయనకు కళాపోషణ, కళాత్మక, కమనీయ కనకాంగుల పోషణ ఎక్కువ.  పగలు ముద్దుగా పేరు పెట్టుకున్న “ సుకుమార సామగ్రి, గట్టి సామగ్రి” అంటే సాఫ్ట్ వేర్, హార్డు వేర్  వ్యాపారం, వాటికి సంబంధించిన నివేదన పత్రాల పరిశీలన.  రాత్రిళ్ళు ఇంటి నుండి తప్పించుకుని, మధ్య వయస్సున్న  శరీర యంత్రంతో వీలైనంత వరకూ, పానీయ లీలా తరంగిణి.
ఆయన ఏది అయితే అనాలోచితమైన తెగువతో చేయ్యడానికి పూనుకుంటాడో, అదే కార్యం, రవివర్మ మానసిక స్థితి ద్వారా అనుభవించి, సుఖిస్తాడు. తనదే పై చేయి కాబట్టి, అనంతరామన్ గారి ప్రపంచం గురించి తెలుసు కాబట్టి, ఆయనను ఆట పట్టించడం వర్మగారికి ఒక అత్యభిరుచి.
రవివర్మగారు, ఎప్పటి లాగా కార్యక్రమ పట్టిక చదవలేదు!  అసలు చూడను కూడా లేదు.   సెక్రటరీ ట్విట్టర్, ఈమెయిల్ చూసుకుంటుంది.  తన పని విషయములో ఆమెదే పై చేయి.
అన్ని రకాల ఉల్లాస రాక్షసులకూ అనుగ్రహంతో వరాలిచ్చిన సర్వవ్యాపకుడు బ్రహ్మ ప్రత్యక్షమై,  తనకు ఒకటేమిటి ఖర్మ, కొన్ని వరాలిస్తే, తనేమి అడగాలో ఒక లిస్ట్ వేసుకున్నాడు.
సెక్రటరీ లిల్లీకు మిమిక్రీ నేర్పించి, మనిషిని అగోచరం చేసి, మీటింగులకు లాక్కెళ్ళిపోతే, ఆమె మాట్లాడుతుంటే, స్త్రీ కంఠ ప్రయోగమైనా గానీ, తాను ప్రతీ మీటింగులో లిప్ సింక్ చేయాలని, ఆయన కాళ్ళను ముద్దాడి మరీ కోరుకుంటాడు.
ఇంకొక వరం? మరి తాను కోరగానే నచ్చిన వంటకాలు తన ముందర వుండాలి. తన భార్యామణి వంట విషయము మరిచిపోవాలి.  కొద్దిగా వణికాడు.  జిహ్వ చాపల్యం;  ఆవిడకు వయసు వస్తున్న కొద్దీ టీవీ సీరియల్సు లో మునిగి, మాడిన అరటి కాయ వేపుడు,  చారు నీళ్ళ వంటి సాంబారు తప్ప, వంట మరచినట్టుంది.
“ఇంకా ఎంత మంది రావాలి?” రవివర్మగారు ప్రశ్నించారు.
“తన్వితశ్రీ గారు, భావన గారు, హరిప్రకాష్ గారు, అంతే!” అన్నారు జయకాంత్ మొబైల్ పైన తన ప్రతిబింబం గమనించుకుంటూ.  తాను ప్రముఖ తెలుగు సినిమా ప్రొడ్యూసర్! అయినా మనసులో తెలుగు సినిమా హీరోల కన్నా బాగుంటాను అన్న ఒక అభిప్రాయం.
“ఇంతకీ హరిప్రకాష్ ఎవరయ్యా? నా సామి రంగ! నేను వస్తున్నాను, టైం కి రావాలని కూడా తెలియదా?  రెండు గంటల్లో నేను మళ్ళీ గవర్నమెంటు నెహ్రూజీ జూబిలీ హాల్ కు పరిగెత్తాలి.  ఈ ట్రాఫిక్కులో గంట పడుతుందయ్యా.   అసలే నా కారు బాలక్రీడా గిలక వాహనం.  నేను వెళ్ళేటప్పటికి అన్నగారు ఫేన్ ఎక్కి కూర్చుంటారేమో.”
“మన ప్రోగ్రాంకు కొత్త డైరెక్టర్ అండీ.  మీరేమీ కంగారు పడకండి.  అదిగో, కార్లు వచ్చినట్టున్నాయి.”
కార్లు వచ్చాయి అనగానే రవి వర్మ గారికి పరమోత్సాహం, అనంతరామన్ గారికి వెన్నులో వేడి మొదలు అయ్యినట్టే!
ఎందుకంటే తన్వితశ్రీ ఈ మధ్య వరకూ గ్లామరస్ హీరోయిన్. మేకప్పు తీసి వేస్తే అందంగా ఉంటుంది.
కానీ అది మానదు. రెండు అంగుళాల ఫౌండేషన్ క్రీం, టమాటో రంగు లిప్స్టిక్, ఫాల్సు ఐ లేషస్  పెడితే గానీ బెడ్ రూము నుండి దిగదు.  ఈ మధ్యే రాజకీయాలలో ప్రవేశించింది. భావన పటేల్ గొప్ప కూచిపూడి కళాకారిణి. ద్రౌపది వంటి అందగత్తె.
వివిధ రాష్ట్రాలతో పరిచయం ఉన్నవారిని, చదువుకున్న వారిని, అంతర్జాతీయ అనుభవం ఉన్నవారిని ఎన్నుకున్నాడు జయకాంత్.  కల్చరల్ ప్రోగ్రాంకు, అంతర్జాతీయ సంస్థకు కోట్ల విరాళం ఇచ్చాడు. అందుకని నిర్ణయాలు చేసే హక్కు పొందాడు.
అందరూ కూర్చున్నారు.  టీ, వేడి, వేడి పకోడీ, జిలేబీ తో మొదలయ్యింది చర్చ.
 తన్విత ఫ్రెంచి పెర్ఫ్యూం పట్టించి, కొత్తగా పెంచుకుంటున్న పెర్షియన్ పిల్లితో సహా వచ్చింది.
“అబ్బో! మీ పిల్లి అందంగా వుందే! పేరేమిటి? ” అడిగారు అనంత రామన్ గారు.
“మోనాశ్రీ.  పెర్షియన్ పేరు, నా పేరు కలిసి పెట్టాను.” తన పేరు వినగానే మోనాశ్రీ ఆవలించింది.
“ఇంతకీ మనం ఏమి నాటకం వేయదల్చుకున్నాము?” అన్నాడు హరిప్రకాష్.
వ్యావహారికాంధ్ర మహాభారతమును క్షుణ్ణంగా చదివిన వర్మగారు అన్నారు. “నా ఉద్దేశంలో భారతంలోని ఒక ముఖ్యమైన ఘట్టాన్ని తీసుకుంటే బాగుంటుంది. ఎందుకంటే ఇట్ ఈస్ అవర్ మెయిన్ ఎపిక్. అర్జునుడు, కృష్ణ పరమాత్ముడు, ద్రౌపది, అభిమన్యుడు, ఉత్తర, కర్ణుడు ఇలాగ ఎన్నో సమ్మోహనమయిన పాత్రలు.
మన సంస్కృతి, రాజనీతి, తత్వ శాస్త్రాలు, భావానుబంధాలు కళ్ళకు కట్టినట్టు చూపించవచ్చు, సంగీతం, నృత్యం మేళవించి. ఎమంటారు భావనగారు?  భారతానికి వున్న జనప్రీతి ఆద్యంత రహితం కదా.” 
“బాగానే వుంది అలోచన. మా డాన్సు స్కూలులో ద్రౌపదీ పరిణయము, శర్మిష్ఠ వంటి డాన్సు బాలేస్ చేశాము. ఒక నెలలో మేము సిద్ధమవ్వగలము.”
“ద్రౌపదీ పరిణయం చేయవచ్చు. అందులోని అంతరార్ధము ఫారినర్సుకు తెలుస్తుందా?” అన్నాడు హరిప్రకాష్.
“మీరేమంటారు వర్మ గారు? యూరపులో కూడా ఇటువంటి కథ విని ఉండరు.” అన్నాడు జయకాంత్.
వర్మగారు గొంతు సవరించుకున్నారు. కళ్ళజోడు తీసి చేతిలో పెట్టుకున్నారు.
“వెల్!  నాది మాస్కులైన్ దృక్పధం. గ్రీకు పురాణాలలో ఎన్నో వింత కథలు వున్నాయి. పరమేశ్వరుడు ఒక కన్యకు వచ్చే జన్మలో ఐదుగురు భర్తలు కలుగుతారు, అని వరం ఇచ్చాడు, ఆమె ఆత్రుతగా ఐదు సార్లు పతి అన్న మాట అనేసరికి. ఆ కన్య అగ్ని గుండములో ద్రౌపదిగా పుట్టింది.
ఇందులో మనము చూపెట్టవలసినదేమిటంటే, ఈ పురాణానికి మూలం ద్రౌపది.
ఆమె ఐదుగురినీ ఒకే విధంగా ప్రేమించినట్టుగా పురాణంలో చెప్పినా, నా ఉద్దేశంలో అర్జునుడే ఆమెకు ప్రియసఖుడు. తన చిన్న కోరికలూ, ఇష్టాలూ, కష్టాలూ అతనితోనే పంచుకుంటుంది. ధర్మరాజుని ఒక తండ్రిగా, భీమసేనుడిని ఒక అన్నగా, నకుల సహదేవులను కొడుకులుగా భావించిందేమో, అని నా అభిప్రాయం.  ఆమెగా నిర్ణయం తీసుకోగల స్వాతంత్ర్యం ఇచ్చి వుంటే కథ మారి వుండేది. ఐదుగురుకీ ఆమె మీద వున్న విపరీత ఆరాధన వల్ల, ఆమెకు ఏర్పడిన  హానికి, కురుక్షేత్రం జరిగింది. అంటే నా ఉద్దేశం స్త్రీ సృష్టికి మూలం అని.  ”
భావన అన్నది, “భారతంలో గానీ, రామయణంలో గానీ విశేషాలు, మనం ఎన్నో విధాలుగా వ్యాఖ్యానం చేయగలం. ఇన్ మై ఒపినియన్, చక్కగా సెట్లు వేసి, మంచి సంగీతంతో, ఒరిజినల్ డాన్సస్ తో క్రియేటివ్ గా చూపించడమే కావలసినది.  ద్రౌపది చాలా తెలివయినది అని నా నమ్మకం.
సత్య భామ అంతటిది ఆమెను, ఐదుగురినీ అంత మచ్చికగా ఎలాగ చూడగలుగుతున్నావు, భర్త ప్రేమ సంపూర్ణంగా పొందాలి, నాకు సలహా ఇవ్వవా అని అడుగుతుంది.  శ్రీకృష్ణుడు రాజ నీతిలో ఎంత అమోఘమైన చాతుర్యం కలవాడో, ద్రౌపది మానవ బాంధవ్యాలలో అంత సూక్ష్మ బుద్ధి కలది.  ఇవ్వన్నీ మనం స్టేజి పైన చూపించలేము. కానీ, మనం మరపు రాని విధంగా ప్రదర్శించాలి అనుకుంటే, ఈ పరిణయం ఎన్నుకోవచ్చు.”
తన్విత పిల్లి పిల్లను ఒడిలోకి తీసుకుంది. విలాసంగా అన్నది, “ద్రౌపది, సత్యభామ ఎప్పుడు కలిస్తిరి? అయినా ఆవిడ ఎంత మందిని పెళ్ళాడితే మనకేంటి? ఒక్కడికే వండి, చూసుకోలేక పరిషాన్ అవుతున్నారు లేడీస్. సినిమా డాన్సులు పెట్టండి. ఎవ్రీ వన్ విల్ల్ ఎంజాయి కదా.” అన్నది.
జయకాంత్ నవ్వుకున్నాడు.  ఈవిడ రూలింగ్ పార్టీలో వుంది కాబట్టి, పిలవవలసి వచ్చింది.  అయినా బాలెన్సు కావాలిలే. రకరకాల ఆలోచనలతోనే సక్సెస్ వస్తుంది.
తను సినిమా వాడే. కళాత్మకమైన, ఇంపైన, సరసమైన సినిమాలు ప్రొడ్యూస్ చేయాలి అనుకున్నాడు. వాటిల్లో కూడా ఒక ఐటెం సాంగు, అక్కరలేని దౌర్జన్యం, దాదాలూ ఎందుకు పెట్టాలి, అనుకుని స్వచ్చమైన, రుచ్యమైన సినమాలను ధ్యేయం గా పెట్టుకున్నాడు.
కానీ లాభాల కోసం, అన్నిరకాల సినిమాలలో చేయి పెట్టాల్సి వచ్చింది.
అనంతరామన్ గారు తన పయిప్ వెలిగించారు, నో స్మోకింగ్ అన్న మాట వెనక్కి తోసేసి. గాఢంగా పొగ పీల్చారు.
“భారతం చాలా సారులు చూశాము. సినిమా పాటలు చూడాలనుకుంటే సినిమాలే చూపవచ్చు.  కల్చరల్ ఫెస్టివల్ కదా. బహుశా ఇటలీలో సెట్టిల్ అయిన మన భారతీయుల కథ ఒక్కటి, మన రైటర్ సూర్యగంటి శర్మ గారిని రాయమంటే ఒక్క రోజులో రాసిస్తాడు.” అన్నాడు అనంత రామన్.
“మరి శర్మ గారు హైదరాబాదు పొలిమేరలు దాటి ఎప్పుడూ పయనం చేయలేదే. ఆయన చాదస్తపు మనిషి.  ఇంటి వంట తప్ప యేమీ తినడు. ఇటలీ గురించి యేమి రాస్తాడు?” అన్నాడు జయకాంత్.
“ఫరవాలేదయ్యా.  రైటర్నూ, భార్యామణినీ ఇటలీ కు ఒక రెండు వారాలు మన ఇండియన్సు దగ్గరకు పంపిద్దాము. కధలు కధలుగా అల్లేస్తాడు.” అనంత రామన్ గట్టిగా నవ్వాడు.
“ఖర్చులు ఎవ్వరు భరిస్తారండీ. మన బడ్జెట్టు ఎక్కువ కాదు.” జయకాంత్ అసహనం గా అన్నాడు. “భావన గారి లాంటి కళాకారిణి నుండి ఒక ప్రదర్శనే మేలు.”
“కొత్త కథ ఎందుకండీ? ఇంతకీ భారతంలో ఘట్టాలు ప్రదర్శించడానికి మీకు వచ్చిన అభ్యంతరం ఏమిటో?” అన్నారు వర్మ గారు.
“కథ చెప్తా వినండి. ఇది రామాయణం నుండి తీసుకుని సొంతంగా అల్లిన కథ.”
“సరిపోయింది! ఒక్కరు భారతం, మరొకరు రామాయణం అంటూ, కృష్ణా, రామా అని భజన చేస్తూ, ఇటలీ వెళ్ళి వద్దాము.” అన్నది తన్విత.
“ఇతర దేశస్థులకు మన పురాణాల మీద ఉన్న ఆసక్తి మన వారికి వుంటే, ఎప్పుడో బాగుపడే వాళ్ళం.” అన్నది భావన.
“అంటే నా లాంటి స్టార్స్ వల్ల దేశం చెడింది అంటారా?” అన్నది తన్విత కనుబొమ్మలు ఎగరవేస్తూ.
“అయ్యుండచ్చు. మీరు పౌరాణికాల్లో నటిస్తే తెలిసుండేది.” భావన జవాబిచ్చింది.
సంభాషణ శృతి మించి రాగాన్న పడుతోంది అనుకుని జయకాంత్ అన్నాడు. “మరి రామాయణం లోని నూతన కథను చెప్పండి అనంతం గారూ.”
“వినండి అయితే. సూర్య గంటి గారి చేత, ఒక హాస్య, శృంగార కథ నేనే రాయించాను. ఈ కథను నాటికగా రూపొందించాలని నా ప్రయత్నం.
వాలీ, సుగ్రీవుడూ అపరిమితమైన బలవంతులు కదా. వాలికి అఖండమైన శక్తి యుద్ధం లో కలగాలని వరం కూడా వుంది. పైగా అప్సరస తార అతని భార్య. ఇవన్నీ ఉన్నా వానర రూపం. అన్నా, తమ్ముడూ కలిసి మెలిసి వుండే కాలం లో ఈ విచారం తమ్ముడికి చెప్పాడు. ఇద్దరూ కలిసి, మంచి రూపం కలగాలని బ్రహ్మ దేవుడికి తపస్సు చేశారట.
బ్రహ్మ ప్రత్యక్షమై, మంచి మానవ రూపం ఇస్తా మీ ఇద్దరికీ. కానీ ఒక్క మూడు నెలలకు మాత్రమే. మీ ఇష్టం వచ్చినట్టు ఆనందంగా గడపండి అనేసి, మరి వెను వెంటనే మాయమయ్యాడట. మరి విష్ణు మూర్తికి మిత్రుడాయె. రామాయణం మార్చకూడదు కదా.
అయితే, వాలి, సుగ్రీవుడు  కొత్త రూపాలలో, అప్సరసలను పొందాలని ఇంద్ర లోకానికి వెడతారు. అక్కడ ఊర్వశి, మేనక పరిచయం అవుతారు.  వారికి బంధం, అనురాగం ఏర్పడి, హాయిగా గడిపే లోపల, ఒక రాత్రి, అప్సరసల కౌగిట్లో వుండగా, వీరికి వానర రూపాలు తిరిగి వచ్చేస్తాయి.  తర్వాత కథ చదవండి మరి.  ఆసక్తికరంగా లేదూ?”
జయకాంత్, భావన ముఖం, ముఖం చూసుకున్నారు, నవ్వాపుకుంటూ.
ఇటువంటి నాటకం వేస్తే పరువు పోతుంది.
“అనంతంగారూ! కష్టమండీ. మన పురాణాలూ, ఇతిహాసాలూ, ఎంతో ఘనమైనవి. ఉపయుక్తమైనవి. వాలీ, సుగ్రీవుడూ, వారి వానర ధర్మం పాటించి, జీవితం గడిపారు. శ్రీరాముడు తాను క్షత్రియుడు కనుక జంతువులను వేటాడము తన ధర్మం అని చెప్పి, అయినా వాలికి మోక్షం ప్రసాదించాడు. కృష్ణావతారంలో చివర తన మీద బాణం ప్రయోగించే వరం ఇచ్చాడు. ఇటువంటి కథను మార్చి, నవ్వుల పాలు కాలేమండీ.” అన్నాడు  జయకాంత్.
“అయితే ఏం చేద్దామయ్యా, ప్రతీ ఒక్కరి అభిప్రాయం వేరేగా వుంటే?” అన్నారు అనంతం గారు.
“నా ఉద్దేశం లో, మనలో ముగ్గురి అభిప్రాయం ప్రకారం, ద్రౌపదీ పరిణయమే బాగుంటుంది.” అన్నాడు జయకాంత్. అతని మాటకు తిరుగు లేదని అందరికీ అవగాహనే.
ఇంతలో రవివర్మగారి మొబైలు ఫోను మోగింది. ఆయన విసుగ్గానే ఫోనులో మాట్లాడ్డం మొదలు పెట్టాడు.  ముఖం మారి, చెమటలు పట్టాయి.  ఆయాస పడడము మొదలు పెట్టాడు. లేచి, ప్రక్క రూములోనికి వెళ్ళాడు. ఒక పది నిముషాల తర్వాత తిరిగి వచ్చాడు.
“నేను వెళ్ళాలి. ప్రమాదం జరిగింది.” అని వాటర్ బాటిల్ లో వున్న నీరంతా తాగేశాడు.
“వీలైతే చెప్పండి. కారు సిధ్ధంగా వుంది.  మీరు ఎప్పుడు బయలుదేరాలి అనుకుంటే అప్పుడు బయలుదేరవచ్చు.” అన్నాడు జయకాంత్.
“రేపు ఎలాగైనా వార్తల్లో వస్తుంది. మా సాంస్కృతిక ఆఫీసులో ఉద్యోగిగా, కొత్తగా ఒక రక్షిత కులం, అంటే ప్రొటెక్టెడ్ కాస్ట్ లోనుండి వచ్చిన అమ్మాయి చేరింది. ఆమె వయసులో చిన్నదైనా ధైర్యం, ఆత్మ విశ్వాసం గల స్త్రీ. పైగా పనిలో దిట్ట. అయితే అది చూసి ఓర్వలేక తోడి వర్కర్లు ఆమెను బాధిస్తున్నారనీ, ఎగతాళి చేస్తున్నారనీ వార్తలు నాకు ఒక వారం క్రితం అందాయి. మీటింగు ఏర్పాటు చేసి, అందరినీ హెచ్చరించాను సూచనగా. ఆమెలో నాకు ఏ బాధా కనిపించలేదు. ఇప్పుడే, ఒక గంట క్రితం, ఆమెను మా ఆఫీసు కారే గుద్ది, బాగా గాయాలు తగిలాయట. హాస్పిటలులో ఐ సీ యూ లో పెట్టారు. కారు నడిపింది మరెవ్వరో కాదు, నా రైటు హేండు. వెళ్ళి యేమి చేయాలి, ఆమెను ఎలాగ కాపాడాలి అని అలోచించాలి.”
“ఆమె ఎక్కడుంది?” అన్నాడు జయకాంత్.
చెప్పారు వర్మ గారు. “మీరు యేమీ కంగారు పడకండి. అక్కడ నాకు చీఫ్ ఆఫ్ సర్జరీ, మిగతా డాక్టర్సు తెలుసు. ఆమెను ప్రత్యేకంగా చూడమని ఇప్పుడే కాల్ చేసి, అడుగుతా.” అని వెంటనే డాక్టర్సుకు కాల్ చేశాడు.
జయకాంత్, రవివర్మగారూ కలిసి హాస్పిటల్ కు వచ్చారు. అద్దాల కిటికీలో నుండి, గాయపడ్డ అమ్మాయిని చూసి జయకాంత్ హృదయం ద్రవించింది. పట్టుమని ఇరవై నాలుగు సంవత్సరాలు కూడా ఉండవేమో. తలపైన బ్యాండేజి క్రింద కూడా, ఆమె ముఖంలో శాంతం, కారుణ్యం, ఆత్మ విశ్వాసం అతనికి కనిపించాయి.
తను ఎక్కడ, ఎవరికి పుట్టాడో తనకి తెలియదు. రక్త సంబంధం ఉన్న వారెవరో, ఎపుడూ కలవలేదు. అనాధ ఆశ్రమములో పెరిగి, స్వయంకృషితో పైకి వచ్చాడు. ఎక్సెక్యూటివ్ గా ఉద్యోగం వదిలి, సినిమాలలో సహాయ దర్శకుడిగా చేరి, కొందరి సహాయంతో నిర్మాతగా మారాడు. తను పెరిగిన ఆశ్రమాన్ని, మరిన్ని చేరిటీస్ ని స్వంతం చేసుకొని, సంపాదనను వీలయినంత పంచి పెట్టాడు.
గోల్కొండ కోట ప్రాకారాలలో, బిర్లా మందిర్ అభయ హస్తాలలో, హుసేన్ సాగర్ ప్రశాంత సవ్వడిలో చదువుకున్నట్లు గుర్తు.
ఎత్తు పల్లాలు, కృత్రిమ సరోవరాలు, కాస్త చలి, మరింత వేడి వాతావరణం..పెర్ల్ సిటీలో, జెనోం వ్యాలీలో పెరిగాడు. అతి ఒంటరిగా.
తనకు కుల, మత, జాతి, లింగ భేదాలు తెలియవు. విశ్వసించిందల్లా క్రమశిక్షణ, నిరంతర కృషి.  నా పయనం ఎక్కడికి, ఎందుకు అని మధన పడడం కంటే, ఈ క్షణం, ఈ గంట, ఈ రోజు ఏమి చేయగలను అన్న కేంద్రీకరణ మాత్రమే అతని ధ్యాస.
కొద్దిరోజులు గడిచాయి. గాయపడ్డ అమ్మాయి పేరు సమన్విత అనీ, ఆమె ఈ మధ్యే ఉద్యోగములో చేరింది అనీ తెలుసుకున్నాడు. తేరుకున్న వారంరోజుల తర్వాత, ఒక సాయంత్రం ఆమె ఇంటికి వెళ్ళాడు. కాఫీ తాగి, నాజూకుగా, తన్వీలత లాగ తన ముందర ఉన్న ఆమెను చూసి, కళ్ళు మరొక వైపు తిప్పుకున్నాడు.
ఆమెతో అన్నాడు.  “ఈ ఏక్సిడెంటు చేసిన వారు ఎవ్వరో తెలుసుకొని, వారికి తగిన శిక్ష పడే భాద్యత నేను వహిస్తాను. మరొకరికి హాని చేయాలి అనుకొన్న వారిని అలా వదల గూడదు.  మీరు సహకరిస్తారా?”
ఆమె స్థిరంగా అన్నది.  “వద్దండీ. ఆ విషయం భగవంతుడే చూసుకుంటాడు. నేను మానవ మాత్రురాలిని. కారు నడిపిన వారిని లీలగా చూశాను.  కావాలని చేశారో, తెలియక జరిగినదో నాకు తెలియదు.”
అతను తన జీవిత భాగస్వామిగా ఈ అమ్మాయే కావాలి అని నిర్ణయించుకున్నాడు.  తనకి మొదటి బంధువు ఈమే అయ్యుండాలి. ఆమె వంక చూసి నవ్వాడు. తను అనుకున్నది సాధించి తీరత
                                            ****************************
రచన:దినవహి 
“ఒరేయ్ బాబాయ్! అసలు నాకు పెళ్లి అవుతుందంటావా ?” పెద్ద డౌట్ వచ్చింది అబ్బాయికి.
“అలా అనకురా అబ్బాయ్!, వరసకు బాబాయిని కాని, వయస్సులో నీకన్నా కుర్రాణ్ణే కదరా. నీకు పెళ్ళవకుండా నేను చేసుకోనని ఎరక్క పోయి మీ నాన్నకు మాటిచ్చేసాను. ఆనాడిచ్చిన మాట ఇప్పుడు శాపం అయిపోయింది నా ప్రాణానికి.”
“సర్లేరా బాబాయ్.. ఏడవకు.. నా పెళ్లి త్వరగా అవాలని మొక్కుకున్నావనుకో, నా పెళ్లి అయిపోతుంది, కొసరు నీ పెళ్ళీ అయిపోతుంది.. “
“చూస్తే  ముదిరిపోయావు నువ్వు – చూడకపోయినా ముదిరిపోతున్నాను నేను.. ఏమో నాకేం రాసి పెట్టుందో..”
“అయినా ఇన్ని సంబంధాలు చూసావు ఒక్కటీ కుదరకపోవడం ఏంటిరా…అబ్బాయ్ ?”అని బాబాయ్ ఇదయ్యాడు …
……
రీలు కొంచెం వెనక్కి త్రిప్పితే .
అబ్బాయ్ పని చేసే ఆఫీస్ కాంటీన్ .. అబ్బాయ్ –ఎదురుగా బాబాయ్ కూర్చుని కాఫీ త్రాగుతున్నారు.
“ఒరే అబ్బాయి, ఇంకాస్సేపట్లో పిల్లగలవాళ్లు ఇక్కడికొస్తారు. కొంచెం జాగ్రత్తగా మాట్లాడు.. ఇదన్నా ఖాయం చేసుకుందాం”అన్నాడు బాబాయ్.
“బాబాయ్ కొంచెం నెమ్మదిగా మాట్లాడు, ఎవరైనా వింటారు.. “
“వింటే విననియ్యరా, మనమేం బూతు పని చేస్తున్నామా, బూతులు  మాట్లాడుతున్నామా..”
ఈలోగా అబ్బాయ్ కొలీగ్ ఒకతను వీళ్ల  దగ్గరికి వచ్చాడు..
“ఏంటి రాంబాబు, ఏదైనా పెళ్ళి సంబంధమా, అప్పుడే బూతుదాకా వచ్చేసారంటే కుదిరిపోయినట్టుంది”
సిగ్గుపడిపోయాడు రాంబాబు..
“అబ్బే.. ఏం లేదు..తర్వాత చెప్తాగా” అని గుమ్మందగ్గరకి అతన్ని సాగనంపాడు..
ఈలోగా మరో ఫ్రెండ్ వచ్చి,
“హలో రాంబాబూ! నీ కేసేమయింది.. Reinstate అయిపోయావా”అన్నాడు. గతుక్కుమన్నాడు రాంబాబు..
“.ఆ .ఆ ..అదా .అది అయిపోతుంది.. నేన్తర్వాత చెప్తా..”అని దాటేయ బోయాడు. అదే సమయానికి,
“ఇక్కడ రాంబాబుగారెవ”రంటూ, ఇద్దరు చిన్నవయసు పెద్దమనుషులు లోపలకి వచ్చారు.
“ఆ ఆ … నేనేనండి, రాంబాబు.. రండి మా బాబాయ్ అక్కడున్నాడు.. అక్కడ మాట్లాడుకుందాం ..”అని బాబాయ్ దగ్గరికి తీసుకొచ్చాడు..
“బాబాయ్ .. వీళ్లు నాకోసం వచ్చారు. ఇతను మా బాబాయ్, నా విషయాలన్నీ ఇతనికి తెలుసు.”
బాబాయ్ అంటే .. పాత సినీమాల్లో పెరుమాళ్లు, నాగయ్యల్లాగా ఉంటాడనుకున్న ఆగంతకులు, మరీ heightలో  వేణుమాధవ్ కన్నా ఓ గుప్పెడున్న  సదరు బాబాయిని చూసి ఖంగుతిన్నారు. నమస్కారం అనాలా ఒద్దా అనుకుంటూ చేతులు జోడించారు. – బాబాయ్ పెద్దమనిషి తరహాలో మాట్లాడబోయాడు
“ఇంతకీ మా సంబంధం మీకెవ్వరు చెప్పారు”అన్నాడు అబ్బాయ్…అది బాబాయ్ దృష్టిలో అడగకూడని ప్రశ్న.. “సీతంపేటలో పెళ్ళిసంబంధాల బ్యూరో ఆయన దగ్గర లిస్ట్ తీసుకున్నాం, అందులో మీ సంబంధం కనిపించింది, మాకు తగిన సంబంధమని వచ్చాం.”
“అందులో మా పాత అడ్రస్సు ఉంది, ఇప్పుడు ఇల్లు మారిపోయాం కదా ”
“అవునండి, ఆ ఇంటికి వెళ్లాం .. అక్కడ సీతమ్మగారట, ఆవిడ చెప్పారు.”
“సీతమ్మ గారా … ఆవిడ పేరుకి సీతమ్మ కాని నిజానికి శూర్పణఖ.. నా గురించి ఉన్నవీ లేనివీ చెప్పేసి ఉంటుంది.. అవునా ?” .. — వాళ్లు ఏదో చెప్పేలోగా మళ్లీ అబ్బాయే
“నాతో పని చేస్తున్న ఒక అమ్మాయి, అర్జంట్ పనుండి శలవు పెట్టాల్సొచ్చింది. కాని నవంబర్ నెల శలవులన్నీ అయిపోయాయ్ .. నన్నొచ్చి రిక్వెస్ట్ చేసింది.. ఆడ కూతురు .. కాదనలేక ఆవిడ సంతకం అటెండన్స్ రిజిస్టర్ లో పెట్టాను. కరెక్ట్ గానే పెట్టాను, అదేదో ఇండిసిప్లైన్ అన్నట్టు సస్పెండ్ చేసేస్తారా …
నిజమేనండి .. క్రొత్త సినీమా కదా … బాపుగారి సీతా కళ్యాణం  సినీమాకు మాటనీకి వెళ్లాను, బాస్ వచ్చేటప్పటికి సీటులో లేనట, ఆఫీస్ టైములో సినీమాకు వెళ్లానట, మరి మాటనీలు ఆ టైములోనే కదా ఉంటాయి, ఆ మాత్రం తెలియదా ? అదికూడా  ఇండిసిప్లినేనట  .. నేను వెళ్లింది .. ఏదైనా లవ్ సినీమాకు వెళ్లానా.. రాముడి సినీమాయే కదా.. అంత మాత్రానికే అందరూ కలసి నన్ను సస్పెండ్ చేస్తారా.. పైగా మా యూనియన్ ప్రెసిడెంట్ ఇంటికి నే పెళ్ళికి వెళ్లి గిఫ్ట్ ఈయలేదని, నాకు సపోర్ట్ రావడం మానేసాడు.. అందుకనే కేసు ఇంకా సెటిల్ కాలేదు.. నాకూ టైమొస్తుందండి.. ఒక్కొక్కణ్ణీ ఏకి పారేస్తాను….” ఊగిపోయాడు అబ్బాయ్ “ఇవన్నీ మాకు తెలియదండి, సీతమ్మగారు మాకు చెప్పలేదండి..”అన్నారు ఆగంతకులు.
“అనుకున్నంతా అయింది” అని బాబాయ్ స్వగతంగా అనుకుని, ప్రకాశంగా
“అబ్బే.. అదంతా ఏదో పాత సంగతండి. వారం పది రోజుల్లో మేటర్ సెటిల్ ఐపోతుంది. మా వాడి ఉద్యోగం పాత బాకీలతో సహా ఆఫీసు వాళ్లిచ్చేస్తారండి.. మీరు నమ్మండి.”
“పాత బాకీలంటావేంటి బాబాయ్. నాకు ఆ లక్షరూపాయల బాకీ తప్ప మరే బాకీ లేదు.”అన్నాడు అబ్బాయ్.
“లక్షరూపాయలు అప్పా?”
“అబ్బ ఉండరా నే మాట్లాడుతున్నా కదా”
“అది పెద్ద బాకీ కాదు బాబాయ్, వీళ్లిచ్చే రెండు లక్షల్లోనూ ఒకటి వాడికిచ్చేస్తే బాకీ “శ్రీ రామ”. వడ్డీ అడిగితే పండగలకీ పబ్బాలకీ మనవాళ్ళు కట్నాలేవో ఇస్తారు కదా, దాంతో  రైటాఫ్ చేయించేస్తాను..”
వచ్చిన వాళ్లకి రాంబాబు కారెక్టర్ పూర్తిగా అర్థమయిపోయింది..
ఏకకాలంలో ఒకరి ముఖం ఒకరు చూసుకుని, ముక్త కంఠంతో  “మళ్లీ కలుస్తా”మని పలికినవారై ఉలుకు పలుకు లేకుండా కదిలారు. .
“ఏమండీ .. మాట్లాడకుండానే వెళ్లిపోతారేంటి ?”అంటూ వెంటబడ్డాడు రాంబాబు.
“వాళ్లకి ఒక్క డైలాగ్ లేకుండా, స్క్రిప్ట్ అంతా నువ్వే చెప్పేసావు. అక్కడకీ చిలక్కి చెప్పినట్టు చెప్పాను.. వినలేదు..” అన్నాడు బాబాయ్
“ఎలా వింటాను బాబాయ్.. నువ్వు నన్ను చిలక అనుకున్నావు కాని, అబ్బాయిననుకోలేదుగా” అన్నాడు అబ్బాయి. “ఈ తెలివికి లోటులేదు మా వాడికి” అని లోపలనుకున్నాడు బాబాయ్ ..
బాబాయ్, అప్పుడు ఆగంతకులు చెప్పిన సీతంపేట మారేజ్ బురోకు వెళ్లి .. మొత్తానికి బాబాయ్ ఓ సంబంధం సెలెక్ట్ చేసాడు. అబ్బాయికి చెప్పకుండా వాళ్లతో కరెస్పాండెన్స్ చేసాడు. వాళ్లను మొత్తానికి ఒప్పించి పెళ్లి చూపులుదాకా పరిస్థితి తీసుకువచ్చాడు బాబాయ్.
“బాబాయ్ .. వీళ్ళకి నా విషయాలన్నీ చెప్పావా?” అడిగాడు అబ్బాయ్
“అన్నీ నే చెప్పాను. నువ్వింక పిచ్చి వాగుడు వాగకు.”
“సస్పెండయినా, మళ్లీ నా ఉద్యోగం నాకొచ్చేసింది .. అది చెప్పావా”
“నువ్వింక నోర్ముయ్, రేప్పొద్దున్న మా ఫ్రెండ్ కారు తెస్తాను,అందులో పెళ్లి చూపులకి వెళ్దాం, అమ్మా నువ్వూ రెడీగా ఉండండి.. ఇంకో విషయం.. నువ్వక్కడ అడ్డమైన వాగుడు వాగకు.. నాక్కోపం వచ్చిందంటే నీ మూతికి నల్ల ప్లాస్టర్ వేసేస్తాను.” అని బాబాయ్ వార్నింగ్ ఇచ్చి వెళ్లాడు.
అబ్బాయ్ వెళ్తున్న బాబాయిని ఆపి పిల్ల వివరాలు సేకరించాడు ..
బాబాయ్, మర్నాడు వాళ్ల ప్రెండ్ కారు తానే డ్రైవింగ్ చేసుకుని వచ్చాడు.
“ఒరేయ్ అబ్బాయ్ , రెడీ యేనా” అంటూ లోపలకి వచ్చాడు.
“రావయ్యా మరిదీ, మొత్తానికి మీ పిల్లాణ్ణి ఇంతవరకూ తీసుకొచ్చావు.. కూర్చో కాఫీ ఇస్తాను.” అంది కాంతమ్మగారు.
“ఎందుకే అమ్మా .. అక్కడ పెళ్లివారిస్తారు కదా?” సినీమాల్లోనూ అక్కడా చూసిన సీనులు గుర్తు చేసుకుంటూ అబ్బాయ్ అన్నాడు.. బాబాయ్ కి మతిపోయింది,..
“ఏడిశావులేరా, ఇదిగోనయ్యా కాఫీ”అని “ఎలాగైనా నువ్వే నడుం కట్టుకుని, ఆ మూడు ముళ్ళు వీడిచేత  వేయించాసావంటే .. ఆ లోకంలో ఉన్న మీ అన్నగారు ఆనందిస్తారు.” ముక్కు చీదుకుంది కాంతమ్మగారు.
“అంతేకాదు వదినా, ఇప్పుడు పెళ్లి చేస్తే కాని నా పెళ్లి కుదరదు. అలా అని అన్నయ్యకు మాటిచ్చాను కదా.”
“నిజమే ఆయన శ్రీరామ చంద్రుడు, నువ్వు అన్న మాటకు కట్టుబడ్డ లక్ష్మణస్వామివి.” అని నవ్వింది.
రాంబాబు, బాబాయ్, కాంతమ్మగారు మొత్తానికి పెళ్లి చూపులకు బయల్దేరారు. మంచి పనికి ముగ్గురు వెళ్లకూడదని ప్రక్కింటి వాళ్ల పాపను తీసుకొచ్చారు. నలుగురూ కారుదగ్గరకి వచ్చారు.
“ఒరేయ్ అబ్బాయ్!నువ్విలా రా ముందు సీటులోకి. ! వదిన వెనక సీటులో కూర్చుంటుంది. “
 అని బాబాయ్ డ్రయివింగ్ చేయబోయాడు.
కెవ్వు అని కేకేశాడు అబ్బాయ్ .. చూస్తే అతని చేతిలో కారు డోర్ హేండిల్ ఉంది.
“కారు సెకండ్ హాండ్ కొంచెం రిపేర్లున్నాయ్ .. మా ప్రెండ్ చెప్పే ఇచ్చాడు .. సారీ.జాగ్రత్తగా సర్దుకో” అన్నాడు బాబాయ్.
కాంతమ్మగారు అది అపశకునంలా ఫీల్ అయి
“ఒరేయ్ అబ్బాయ్, డబ్బులిచ్చి ఈ  పాపచేత ఓ పాల పాకెట్ తెప్పించు, శకునం వస్తుంది.”అంది.
కారు స్టార్ట్ చేసాడు బాబాయ్ . “గుయ్ గుయ్  మని కొంచెం సేపు పేచీ పెట్టి, ఒక్క దూకున  ముందుకు కదిలింది ఆ పాత ఫియట్ కారు. ఎదురు రాకుండా పాప కొట్టుదగ్గరే ఉండిపోయింది.
“అయ్యో పాప!” అంది కాంతమ్మ గారు
“…య్యోపాప”అన్నాడు అబ్బాయ్
“పాపేంటి” అన్నాడు బాబాయ్
అబ్బాయ్ దిగివెనక్కి వెళ్లాడు.. బాబాయ్ ఫ్రెండ్ కారుని రెండు  టైర్లు వెనక్కి నడిపాడు. కొట్టు దాటి వెనక్కి వెళ్లిపోయిందా పాతకారు.   ఈలోగా ఓ పెద్దమనిషి ఆ ప్యాకెట్ పిల్ల చేతీలొంచి తీసుకుని ఎదరనుంచి  వఛ్చి వదినగారి కిచ్చాడు.
“ఒంటి బాపడి శకునం”అని కాంతమ్మగారు అనుకుని పాల పాకెట్ విండో లోంచి కోపంగా విసిరేసారు. పాపనెక్కించుకుని కారు కదిలింది.
సరే పెళ్లి వారింటికి చేరారు పెళ్లి బృందం. ఆగేటప్పుడు పాత ఫియట్ చేసిన ఘీంకారానికి, కంగారుపడి బయటికి వచ్చారు.. ఆడపిల్ల వాళ్లు. వచ్చినవారు మగపిల్లాడి వారని మరి కొంచెం కంగారు పడి .. ముఖాన నవ్వు పులుముకుని, వీరిని వారు లోపలకి తీసుకెళ్ళారు.. మర్యాదలు పూర్తి చేసారు.
అమ్మాయిని తీసుకొచ్చారు. సన్నగా నాజుగ్గా బానే ఉంది.. బాగా చదువుకుందని  కొంచెం దళసరిగా ఉన్నకళ్ళద్దాలు చెప్తున్నాయి. పై కొంగుతో ఆడతనాన్నిదాచుకుంది.. ఆ కొంగే కొంచెం దగ్గరకి లాగి పెరిగిన వయసు దాచుకుంది.
“ఏం పేరమ్మా?” కాంతమ్మగారు ప్రశ్నించింది.
“మంజరి”
“అమ్మా.. రైటేనే ఇందులో ఉంది.. ఎమ్. మంజరి కదా ?” తను బాబాయ్ ని అడిగి వ్రాసుకొన్న కాగితంలో చూసి చెప్పాడు  రాంబాబు.
“ఎంతవరకు చదివావ్”
“ఎం ఏ” రాంబాబు చెప్పాడు లిస్ట్ చూసి.
“వంటా వార్పూ వచ్చా?” అడిగింది కాంతమ్మగారు.
“వంటొచ్చు – బాబాయ్ ! వార్పు సంగతి చెప్పలేదేంటి నువ్వు”అన్నాడు అబ్బాయి బాబాయిని చూసి
కాంతమ్మగారికి కొడుకు ధోరణి చికాగ్గా ఉంది..
“మంజరమ్మా! పెళ్ళైతే, నేను మీ దగ్గరే ఉంటాను.. జాగ్రత్తగా చూసుకుంటావా?”అని నవ్వుతూ అడిగింది..
“మీ అబ్బాయిని లిస్టు చూసి చెప్పమనండి”
కాంతమ్మగారు అవాక్కయ్యారు..
అబ్బాయ్ ఇంటర్వ్యూ మొదలెట్టాడు ..
“నువ్వు ఉద్యోగం చేస్తావా?” అడిగాడు రాంబాబు
“మీరు చేస్తున్నారు కదా, మళ్లీ నేనెందుకు?” అంది మంజరి.
“అలా అనికాదు, ఒకవేళ నేను మళ్లీ సస్పెండ్ అయ్యాననుకో .. జీతం సరిపోవాలిగా మరి.”
బాబాయ్ నెత్తి మొత్తుకున్నాడు.. ఆ అమ్మాయి మాట్లాడలేదు .. వినలేదో, వినీ ఊరుకుందో..
మళ్లీ రాంబాబు.. “నీకు ఆ కళ్ల జోడు ఎప్పట్నించి ఉంది..?”
“నాలుగైదేళ్లనుంచి”
“తీస్తే కనబడదా? భయమా”
“మీకు ఆ టోపీ ఎప్పట్నించీ .. , తీస్తే మీ బట్టతల అందరికీ తెలిసి పోతుందని భయమా?”
టోపీ విసురుగా తీయబోయాడు, కంగారులో కళ్ళజోడు పడిపోయింది.. వస్తువులేవీ కనపడటంలేదు, మంజరి కళ్లజోడిచ్చి, టోపీ సర్ది “చూపు బాగోలేదు మీకు—  ఇంక పెళ్లి చూపులకెళ్లడం మానేయండి.. శుభ్రంగా ఓ ఆయాను పెట్టుకోండి, సర్వీస్ చేస్తుంది…” అని తెగేసి చెప్పింది.
“వదినా మీ వాడి నిర్వాకంవలన ఈ సంబంధం కూడా … ఇంతే సంగతులు.”బాబాయ్ బాధపడ్డాడు ..
“ఆ పిల్ల మన ఇంటి కోడలవుతుందనుకున్నానయ్యా.”ఆవేదన వ్యక్త పరచారు కాంతమ్మగారు
“వదినా .. ఇంక నాకు ఓపిక అయిపోయింది, ఆగలేను. ఇక టైము వెస్ట్ చేయను. నువ్వూ ఈ ఇంటికో కోడలు కావాలంటున్నావు కనుక,నన్ను నీవు కొడుకుగానే ఆదరిస్తున్నావు కనుక,  మంజరి కిష్టమైతే, నేనా పిల్ల మెళ్ళో మూడు ముళ్ళు వేసేస్తాను..నాకు పెళ్ళీ అవుతుంది,నీకు కోడలూ వస్తుంది…
…నువ్వేమంటావు మంజరీ” అడిగాడు బాబాయ్ .
చదువుకున్న పిల్ల కనుక సిగ్గుపడకుండా
“ఓ.కే” అంది..
“బాబాయ్ మరి నా పెళ్లో… ?”అడిగాడు అబ్బాయ్
“పుట్టగానే, మా పిల్లలు ఇంక ఆ పనిమీదే ఉంటారు లెండి, ఏమంటారు బాబాయ్” అని నవ్వింది మంజరి.  
    				 —oooOOOooo— 
రచన: మీనాక్షి శ్రీనివాస్           
“ఏమోయ్.  ఈ నెలలో ఎవరి పెళ్ళి వుందంటావ్. . ?”చదువుతూన్న పేపర్లోంచి తలెత్తి హటాత్తుగా అడిగాడు శంకరం మాస్టారు.
“ఆ మీదీ . నాదీనూ . . . ”వంటింట్లోంచే అరిచింది పార్వతమ్మ. . .
“అయిపోయిన పెళ్ళి గురించి కాదోయ్ నేనడిగింది . మనం వెళ్ళాల్సిన పెళ్ళి గురించి “తాపీగా అడిగాడు పార్వతి తెచ్చిన  కాఫీ గ్లాస్ అందుకుంటూ .
“మహానుభావా. పాపం . . . ఇది ఆషాఢం.  పెళ్ళిళ్ళు చెయ్యరెవరూ మీరు వెడదామన్నా .  మీకు కాస్త అయినా మీకిదేం పిచ్చండీ .  ఎక్కడెక్కడి వాళ్ళ పెళ్ళిళ్ళకీ వెడతారు తగుదునమ్మా  అంటూ  వచ్చే నాలుగు పెన్షన్ రాళ్ళూ ఇలా తిరుగుళ్ళకి తగలేసుకోవడం .  పైగా అనవసరమైన శ్రమా. “తనూ కాఫీ తాగుతూ అంది.
“ఆ . దొరికింది .  ఇదిగో నా శిష్యుడు అబ్బాస్ ఖాన్ గాడి నెంబరు.  వాడు పోయిన నెలో. .   ఆ ముందు నెల్లోనో బజార్లో కనబడి చెప్పాడు . వాడి పెద్ద కూతురు అశ్రాత్ పెళ్ళి జూలై లో  తప్పక రావాలి మాస్టారూ అంటూ ఒకటే ఇదై పోయాడనుకో.  “
“హెలో అబ్బాస్ .  ఆ ఆ ఆదా బర్సా.  ఏమిటీ నాకే ఫోనే చెయ్యబోతున్నావా?. ఇంతలో నేనే చేసానా?. .  పాత బస్తీ లోనా? . అవున్లే . మీ అబ్బాజాన్ కోరిక సబబేగా మనవలందరి పెళ్ళిళ్ళూ తన ఇంట్లోనే జరగాలనే ఆయన కోరిక కాదనలేంగా .   తప్పకుండా. రేపాదివారమే . . అలాగే . అలాగే . .   నువ్వు మరీ అంతలా చెప్పాలటోయ్  .   ఆ ఆ అస్సలామా లేకుం. . ”ఫోన్ కట్ చేసాడు ఆయన.
“అంటే . ఇప్పుడు . ఈ పెళ్ళికీ తమరు వెళ్ళాల్సిందేనా?. ఐనా కళ్ళజోడు దగ్గరనుంచి కాలిజోడు వరకూ అన్నీ వెతికివ్వాల్సిందే కదా. . ఎక్కడివక్కడ మర్చిపోయే మహరాజుకి ఈ పెళ్ళిళ్ళు మాత్రం ఎలా గుర్తుంటాయండి బాబూ. .  “తల పట్టుకుంది పార్వతమ్మ.
“ఇదిగో . నువ్వూ రాకూడదూ .  ముస్లిం నిఖా ఎప్పుడూ చూళ్ళేదుగా.  పనిలో పనిగా మీ అన్నయ్యా వాళ్ళనీ ఓ సారి చూసి వద్దాం. ”
“అఖర లేదు.   తగుదునమ్మా అంటూ ఆ  పెళ్ళికి కూడా . మీరు వెళ్ళి ఉద్దరించడి చాలు.  వద్దన్నా వినరుగా . ” అక్కసుగా అంది . . .
“అంత కోపమెందుకోయ్ . నేనేమైనా గుర్రప్పందాలకీ . బారులకీ వెడుతున్నానా?. లక్షణంగా పెళ్ళిళ్ళకేగా.  సరే. అలా మన ట్రావెల్ ఏజెంట్ సుందరం దగ్గరకి వెళ్ళోస్తా. ఎల్లుండేగా పెళ్ళి. హైదరాబాద్  తత్కాల్ టికెట్ తీసుకోమని చెప్పొస్తా. ”లేచాడు. చేతిలో పేపర్ పక్కన పడేసి.
						***
“పార్వతీ.   ఇష్.  కాసిన్ని మంచి నీళ్ళందుకో. .  అబ్బబ్బా జూలై నెల్లో కూడా ఈ ఎండలేమిటో?. ఇలా కాల్చేస్తున్నాయి. ఆ చేత్తో ఆ ఫేను స్పీడు కాస్త పెంచు. ”పార్వతి తెచ్చిన నీళ్ళు గడ గడా తాగేసాడు. . . .
“తప్పు జూలై నెలలో ఎండలది కాదు . బాలాకుమారుడిలా పరిగెడతారే . మీ వయసుది. . “అవకాశం వదులుకోలేదు పార్వతి.
“ఇంతకీ టికెట్ ఏమైంది. దొరుకుతుందటా. ”
“ఆ . ఎందుకు దొరకదూ. కాక పోతే. .  టికెట్ మీద వెయ్యి రూపాయలు ఎక్కువ అవుతుందట. . ఇప్పుడు అక్కడ మహా సభలేవో వున్నాయికదూ.  మర్చిపోయాను.  ”
“ఏమిటీ . మీ ప్రియ శిష్యుడు సుందరమే. .  అంత ఎక్కువ చెప్పిందీ. . . ”
“వాడు లేడనుకో. . వాళ్ళ తమ్ముడు .  రాజు. వాడూ నా శిష్యుడే అనుకో.   అయినా మరి రోజులలాంటివి. . పోనీ ఓ పని చేస్తే. . ”
“ఏమిటో. . ”
“పోనీ జనరల్ భోగి లో వెడితే. . . . ”
“వెళ్ళడమే. . ఇంక రావడం వుండదు. . . . “మంటగా అంది.
“అదీ నిజమే.  ఈ రద్దీలో. . అందులో వెళ్ళడం సాహసమే. పోనీ ఓ పని చేస్తే. . బస్సులో వెడితే. . . . ”
“మరే .   కూర్చుని వుండలేనమ్మ వంగుని తీర్ధం వెళ్ళిందట . వెళ్ళండి ఆ ముచ్చటా తీరుతుంది.  పది నిముషాలు ఎండలో వెళ్ళొచ్చి అమ్మా అయ్యో అంటున్నారు . బస్సులో వెడతారట బస్సులో. . ఇదిగో కాఫీ. తీరికగా తాగి ఆలోచించండి ఎలా వెడతారో. . “
“ఆ. .   ఐడియా. . ఓహో . ఇంటి ఇల్లాలా. . ”
“ఏమిటా గావుకేకలు హడలి చచ్చేలా. ఏమిటో ఆ  ఐడియా.  ఇలా మీతో కూర్చుంటే నా పని అయినట్లే. . ఓ పక్క అప్పుడే బారెడు పొద్దెక్కింది.  ఓ స్నానం లేదు. పూజా లేదు. పనీ లేదు. పాటా లేదు. ఇంతకీ ఏమిటా అమోఘమైన  ఐడియా.  త్వరగా చెప్పండి.   అవతల దోసెలు మాడి చస్తాయ్. “ రుస రుస లాడింది. . . .
“అంతే . ఎప్పుడూ . .   తిన్నామా. . పడుకున్నామా. తెల్లారిందా.  ఓ సరదా లేదు. . సంతోషం లేదు. ”
“మరే.  మీరున్నారుగా . తిందామా. . . తిరుగుదామా అనుకుంటూ. . . కాలికి చక్రాలున్నట్లు. .  ఆ తిరగడానికో కారణం పెళ్ళిళ్ళు. నాతో తర్వాత తీరుబడిగా దెబ్బలాడచ్చు గాని ఇంతకీ ఏమిటా. మహత్తరమైన  ఐడియా.  వుండండి మీ మహత్తరమైన  ఐడియాకి మెచ్చి మాడిపోయిన దోసె తెస్తాను తింటూ చెబుదురు గాని. . ”గిరుక్కున వెళ్ళి దోసె ప్లేటుతో వచ్చింది.
“అది కాదే. పాపం అబ్బాస్ అంత ప్రేమగా పిలిచాడా వెళ్ళకపోతే ఏం బాగుంటుంది చెప్పు. . . ”
“మరే.  ఫోన్ చేసి మరీ పిలిపించుకున్నారు. . ఇంతకీ ఎలా వెడుతున్నారు. . ? ”
“మన కారులో. . ”
“ఏమిటీ అంత దూరం. .  వీల్లేదు గాక వీల్లేదు. . . . ”
“నా ఇష్టం నే వెడతా. ”
“పదండి . నేనూ వస్తా. అంత దూరం ఒక్కరూ వద్దు. కట్టుకున్నాకా తప్పుతుందా. . కానీ నన్ను మా అన్నయ్య ఇంట్లో దించి మీరు వెళ్ళండి ఆ  పెళ్ళికి.  నే మాత్రం రాను.  “ఢంకా బజాయించి చెప్పింది.
“సరే .  అయితే . రేపు ఉదయాన్నే బయలు దేరి. విజయవాడ చేరి అక్కడ అమ్మవారిని దర్శించుకుని  .   మీ పెద్దమ్మ వున్నారుగా వాళ్ళింట్లో కాసేపు రెస్ట్ తీసుకు ఎల్లుండి తెల్లవారుఝాము బయలుదేరదాం.   “ఉత్చాహంగా అన్నాడు.
“కానీండి . తప్పుతుందా. . . . ”
						***
“ఏమిటీ ముఖం అలా వేళ్ళాడేసుకు వచ్చారు .   మీ అబ్బాస్ బాగా రిసీవ్ చేసుకోలేదా?. . బాగా మర్యాద చేసుకోలేదా. . . . ?” ఉసూర్మంటూ. .  ఉదయం అనగా వెళ్ళిన వాడు. తిరిగి తిరిగి రాత్రి  ఎనిమిదింటి వేళ. .  ముఖం వేలాడేసుకు వచ్చిన మొగుడిని అడిగింది.
“ఛా. అనవసరంగా వచ్చాం. . అసలు ఆ పాత బస్తీ అంతా చెడ తిరిగినా ఆ ఎడ్రస్ దొరకలేదు . ఫోన్ చేస్తే . .    స్విచ్ ఆఫ్ వస్తోంది.  అలాంటప్పుడు . ఈ పిలవడాలెందుకో. ఛా . ఇంక వెళ్ళకూడదు ఏ పెళ్ళిళ్ళకీ.   మంచీ మర్యాదా ఉండటంలేదు ఒక్కళ్ళకీ.  “రుస రుస లాడాడు.
తెల్లారి .   కాఫీ తాగుతూ అన్నాడు. ”అన్నట్లు .  మా పెద తాతగారి ముని మనవడు.  వాడెవడూ అవినాష్ గాడి పెళ్ళి ఈ శ్రావణ మాసంలోనే కదూ . మళ్ళీ మీ మేనత్త కొడుకు కూతురిదీ ఆ నెలల్లోనే .  అదీ హైదరాబాద్ లోనే కదూ. . అయితే ఇంక పదిహేను రోజుల్లోనేగా ఇక్కడే వుండి అవి చూసుకుని.    ”
“. .  వారిచే ఆతిద్యం స్వీకరించి. వధూ వరులని ఆశీర్వదించి .   వెడదాం. .   ఇంక మీరు మారరు.  నిన్న రాత్రే కదా అన్నారు ఇంక ఏ పెళ్ళిళ్ళకి వెళ్ళకూడదనీ.   ఊ.  కుక్క తోక వంకర అని వూరికే అనలేదు మనవాళ్ళు . ఇంక మీరు మారరు. .  ఊహ్. ”పూర్తి చేసింది పార్వతి నవ్వుతూ.
“ఒసే .  కళ్ళు పోతాయే . కట్టుకున్న మొగుడిని కుక్క తో పోలిస్తే. . . . ”గింజుకున్నాడు .
“లేదు మహాశయా . మొగుడిని కుక్కతో పోల్చలేదు . బుద్దిని తోక వంకరతో పోల్చా. . . . ”భళ్ళున నవ్వేసింది భోళాగా.
				               	***
రచన: సతీష్ కుమార్
నాన్న,  తమ్ముడి బర్త్ డే  పార్టీ కి,  మా ప్రెండ్స్ కూడా వస్తున్నారు.
ఇంటిలో అడుగు పెడుతోంటే మా పెద్దాడు,  పదేళ్లవాడు నాకు చెప్పిన సంగతి అది.
సరే,  అని  తల ఊపి , లోపలికి నడిచాను
చిన్నాడికి డ్రెస్ కొనాలి గుర్తు చేసింది నా అర్ధభాగం.
వాడి పుట్టినరోజు ఇంకా వారం రోజులు తరవాత కదా, అప్పుడు చూసుకోవచ్చు అని ఊరుకున్నాను.
ఆ వారంలో  ఎదురొచ్చిన ఆదివారం, నా బ్రతుకు  షాపింగ్ మాల్ పాలిట పడేసింది.
***
ఇది తీసికో బాగుంది. అన్నాను కళ్ళకు జిగేలుమని మెరిసిపోతున్న ఒక మోడీ డ్రెస్ చూపించి,
రేట్ చూడండి జేబు చిరుగుతుంది, అంది నాలో సగం
అప్పటికే షాప్ డిస్ ప్లేలో ఉన్న అన్నీ డ్రెస్ లు కిందకి వచ్చేశాయ్
ఇంతకన్నా మంచివి లేవా సేల్స్ మెన్ ను అడుగుతూ , డబ్బులు పెట్టినా మంచి బట్ట కావాలి కదండి అంది నాతో
నాకు అర్ధం అయ్యింది , అక్కడి నుంచి ఇంకో షాప్ సందర్శన భాగ్యం కలిగింది అని.
ఆరేళ్ళ బాబుకి , వెయ్యిలోపు ధరలో రెండు డ్రెస్ లు మంచివి చూపించండి అంటే అక్కడ   వేలాడుతున్న వాటిలో చూసుకోమన్నాడు ఆ షాప్ వాడు
ఆ బాక్స్ లలో వున్నవి చూపించండి, నాలో సగం ఆర్డర్ !
వాడు చిత్తం అని నొసటితో విసుక్కుని, నోటితో నవ్వి బాక్సులు దింపాడు.
చేతికి అందిన డ్రెస్ తీయకండి నన్ను హెచ్చరించి, తక్కువలోనే తీసుకుందాం అంటూ సముదాయించి,
చూపిస్తున్న బట్టలు చిందర చేయడం  మొదలు పెట్టింది తను.
ఇంతలో నాన్న,  తమ్ముడికి ఫుల్ సూట్ కావాలంట అంటూ షాప్లో స్కేటింగ్ చేస్తూ వచ్చాడు మా పెద్దాడు.
చిన్నాడు, ఎక్కడో ట్రయిల్ రూమ్ లో అద్దాలు, లైట్స్  చూస్తుంటే లాక్కొని వచ్చి, నా యజమానురాలు ముందు నుంచో పెట్టాను.
సెలక్ట్ చేసిన డ్రెస్ వాడికి తొడిగి చూడు, క్రిందటి సారిలాగ డ్రెస్సులు మార్చడానికి పొద్దునే నేను వెళ్ళను గట్టిగా చెప్పడానికి కొంచెం ధైర్యం  చేసాను.
సరే, వరం ఇచ్చింది నా దేవత.
తరవాత నాలుగవ గంటకు నా చేతిలో బిల్లు ఉంచి కట్టిరండి అంది మా రాణి.
ఆ బిల్లు చూసితిని, యుద్ధంలో  గెలిచి సంబరాలకు డబ్బులు లేని రాజులా అయ్యింది నా పరిస్తితి.
నేను ముందర చూసిన జిగేలుమని అన్న డ్రెస్సు ధరకన్నా నాలుగు రెట్లు ఉంది ఆ బిల్లు, తీసినవి రెండు డ్రెస్సులు !
ఈసారి కేక్ కటింగ్ లేదు అంది మా సామ్రాజ్ఞి బయటకు వస్తూ
పెద్దాడు ప్రెండ్స్ కూడా వస్తున్నారట?  అన్నాను ఆవిడ భావం నాకు బోధపడక.
ఒక చాక్లెట్ పేకెట్, రస్నా పేకెట్,  పావు కిలో మిక్షర్ తీసుకుందాం, ఆ రోజు సేమియా చేస్తాను చాలు, అమ్మగారి ప్లాన్ చెప్పారు, అయ్యగారు ఆ మూటలతో ఇంటికి చేరారు.
***
హ్యాపీ బర్త్ డే, మెనీ మోర్ హాపీ రిటర్న్స్ ఆఫ్ ది డే,  అని మా చిన్నాడిని బర్త్ డే విషెస్ తో నిద్దుర లేపుతున్న నా ఇల్లాలిని చూసి తెల్లబోయి మంచం దిగాను.
వాడి పుట్టినరోజు  రేపు కదా !?  అంటూ
రేపు స్కూలుకి సెలవు, అందుకే ఇవాళే చాక్లెట్లు  పంచుతాడు స్కూల్లో,  నాకు సమాధానం  వచ్చింది.
హడావిడిగా తయారు అయ్యి పిల్లలను స్కూల్లో వదిలి ఆఫీసుకు పరుగెత్తాను.
సాయంత్రం కేకు కట్ చేయకపోయినా హల్లో బెలూన్లు ,రిబ్బనులు అయినా కట్టకపోతే  వాడు ఏడుస్తాడు
ఒకరోజు  ముందుగా  చెప్పినా పర్మిషన్ దొరకదు,  అప్పటికి అప్పుడే అంటే ఎలా?
ఎంతో బతిమాలితే,  హాఫ్ డే లీవ్ కట్ చేసి, గంటన్నర పర్మిషన్ ఇచ్చాడు మా బాసాసురుడు!
ఆ బాధని ఆఫీస్ డెస్క్ కి అతికించి, బెలూన్లు, రిబ్బనులు తీసుకుని ఇంటి బాట పట్టాను.
***
 తను బయటకు వెళ్ళినట్లు, నన్ను వెక్కిరిస్తున్న తాళంను చెవితో సంహరించి కోటలో జోరబాడ్డాను!
మనకు రాని పనినే అందరూ మెచ్చేట్టు చేయాలని , మా రాణీ వారి ఉవాచ గుర్తు వచ్చి
బెలూన్లు, రిబ్బన్లు హల్లో  దండాలుగా కట్టాను.
సబ్భాషో అని మురిసిపోయేలోపే,
రేపటి పార్టీకి ఇప్పుడే తొందరా? అంటూ మా గృహలక్ష్మి నన్ను అయోమయంలోకి నెట్టింది.
తరవాత తీరిగ్గా ఆలోచిస్తే మా చిన్నడికి రెండు డ్రెస్సులు తీయటంలో దూరాలోచన నాకు బోధ పడింది అప్పుడు?
దేముడికి చిన్న బ్రహ్మోత్సవాలు లాగ మా చిన్నడికి ఆ ఏడు రెండురోజులు పుట్టినరోజు పండుగ అని !
అసలే డబ్బుతో వచ్చే ధైర్యం నాకు కలిగి మూడు వారాలు అయ్యింది.
దివాళా  తీసిన ప్రభుత్వ ఖజానాకు తక్షణ వరద సహాయం కోసం  వచ్చిన అర్జీలా ఉంది ఆ పరిస్థితి.
నేను రేపు ఆఫీస్ లో పర్మిషను తీసుకోను కచ్చగా చెప్పాను ,హాఫ్ డే లీవ్ కట్ గుర్తుకు వచ్చి,
 మరేం పర్వాలేదు, అన్నీ ఇంట్లోనే ఉన్నాయి రాణీగారు నా అభ్యంతరం తోసిపుచ్చింది.
***
తరువాత రోజు సాయంత్రం
నేను మా బాసాసురుడు పాలిట పడి ఆ వారానికి  సరిపడా అక్షంతలు వేయించుకుని, బయటకు వచ్చి
మొబైల్ ఫోన్ చూసుకుంటే ఇంటినుంచి మూడుసార్లు పిలుపు తప్పిపోయింది.
ఏమి ములిగిందో అని తిరిగి ఫోన్ చేస్తే
ఏమండీ ! ఇంటికి వచ్చేప్పుడు ఇంకో కిలో మిక్షర్ పట్రండి అని రాణీగారు హుకుం
జీ జీ అని జేబులో తడుముకుంటే, వంద చిల్లులు పడిన  ఐదు వందల కాగితం నన్ను దీనంగా చూస్తోంది!
నీకు రెక్కలు ఇస్తున్నాను అనుకుంటూ కిలో పొట్లం తో ఇంటికి చేరి, బరువు దింపుకుందాం అనుకునే సరికి
మా పెద్దాడు వచ్చి నిన్ను కేకు తెమ్మనింది అమ్మ అని  ఆ బరువు తీసుకుని లోపలికి వెళ్ళాడు.
ఉస్సూరు మని కేకు తీసుకుని వచ్చాను
హాల్లో చూద్దును కదా, నిండా పిల్లలతో కొత్త సినిమా టికెట్ కోసం కొట్టుకుంటున్న వారిలా ఉంది పరిస్తితి.
మా ఇల్లేనా అని నాకు సందేహం వచ్చింది.
మా గృహలక్ష్మి పిలుపుతో లోపలికి నడిచాను.
మీ పెద్దాడు చేసిన నిర్వాకం ఇది అంది తను, నేను మాట్లడేలోపు
తప్పు నాదే అన్నట్లు
ఆ వచ్చిన వాళ్ళలో కొందరే మా చిన్నాడి ఫ్రెండ్స్
మిగిలిన వారు ఎవరోకానీ ఇంతకుముందు  ఎప్పుడూ నేను చూడలేదు !
ఆవేశంతో మా పెద్దాడిని పక్కకు తీసుకుని వెళ్లాను, గట్టిగా రెండు తగిలిద్దామని ఆగి,
ఏమిటిది ? వాడి బర్త్ డేకి నీ ఫ్రెండ్స్ ఎందుకు గట్టిగా మొరిగాను.
వాడు ముందు భయపడినా మెల్లిగా సంగతి బయట పెట్టాడు
నా బర్త్ డే  అయ్యాక  వీళ్ళు నాకు ఫ్రెండ్స్ అయ్యారు.
మరి నా బర్త్ డేకి వీళ్ళని పిలవాలంటే ఇంకా బోల్డు రోజులు ఉంది కదా,
అందుకని, తమ్ముడి బర్త్ డేకి వీళ్ళని పిలిచాను
ఏమి గిఫ్టులు తేవాలో ముందే చెప్పానుగా
ఒకవేళ రెండు గన్లు వచ్చాయనుకో నాకు ఒకటి ఇస్తాడు కదా
అయినా వాడికి వచ్చిన అన్నీ గిఫ్స్ట్ తమ్ముడే ఆడుకోడుకదా?
ఎక్కువ మంది వస్తే ఎక్కువ గిఫ్ట్స్ కూడా వస్తాయి
వాడి వాదన ముగించాడు
మా శ్రీమతి తెల్లబోయింది.
వాడి తెలివికి నా జీతం తెల్లారింది 
రచన: ఎమ్మెస్వీ గంగరాజు

చల్లని తల్లిగ విలసిలు
అల్లన శాకాంబరీ ప్రసాదితవమ్మా
జిల్లని నాల్కల తుప్పును
మళ్లించెడి మాతవమ్మ మా గోంగూరా!
ఏ తెలుగు పర్వమందున
లాతులుగా పిండివంట లన్నియు వున్నా
మూతికి నీ రుచి తగలక
మాతా! అది విందు కాదు! మా గోంగూరా!!
ఎంగిలి పండ్లను తినుచూ
చెంగల్వల తోడ పూజ సేవయు నొందీ
మంగళ మూర్తగు రాముడు
అంగన! నిను తలచె నంట మా గోంగూరా!
మాయా బజారు చిత్రము
శ్రేయోదాయకము నయ్యె సినిమా కంతన్
ఆయా విజయము కంతను
మాయాన్విత చర్చ నీది మా గోంగూరా!
మచ్చిక సేయగ మోడీ
కిచ్చిరి మనవారు విందు మిమ్మును మరచీ
చచ్చిన హోదా రాదని
అచ్చముగా శాపమిచ్చి నావుగ తల్లీ!
హెచ్చుగ కోపము చెందకు
మెచ్చుచు మీ కూర్మి నంత మేమే పొందన్
నచ్చిన విధమున కొలుతుము
మచ్చుకు హోదాను తెమ్ము మా గోంగూరా!
అమ్మా! సత్యా దేవీ!
తెమ్మంటివి పారిజాత తీరుగ కృష్ణున్
ఝమ్ముగ నోరూరించే
కమ్మని గోంగూర మొక్క కావాలనవే!
ఈజీగా లభియించెడి
భాజీ గోంగూర కన్న భద్రము సుధయా?
వాజమ్మలు దేవాదులు
భేజించిరి సంద్రమంత భీతికి వెరచీ
వెస్ట్రను ఫుడ్డే మష్టను
ఫీస్టులు చేసేరు గాని ఫేక్టుని కనరే
టేస్టుకి గోంగూరన్నము
బెష్టని నుడివేసినారు బెమ్మం గారే!
చచ్చీ చెడి సాధించిన
స్వచ్ఛత నొప్పారు సుధను స్వాహా చేసీ
పిచ్చెత్తిన దేవతలకు
పచ్చడి గోంగూర మెతుకు ప్రాజ్ఞత నిచ్చున్!
రచన: బాలాంత్రపు వేంకట రమణ
నాచన సోమనాథుడు అనగానే మనకి చప్పున గుర్తుకొచ్చే పద్యం :
అరిజూచున్ హరిఁ జూచుఁ జూచుకములం దందంద మందారకే
సరమాలా మకరంద బిందు సలిలస్యందంబు లందంబులై
తొరుగం బయ్యెద కొంగొకింతఁ దొలఁగం దోడ్తో శరాసారమున్
దరహాసామృత పూరముం గురియుచుం దన్వంగి కేళీగతిన్
ఈ పద్యం నాచన సోమనాథుడు రచించిన “ఉత్తరహరివంశము” లో సత్యభామ నరకాసురునితో యుద్ధం చేస్తున్న ఘట్టంలోనిది. ఆమె శ్రీకృష్ణుని ప్రక్కనే ఉండి యుద్ధం చేస్తోంది. దూరంగా ఉన్న శత్రువుని (అరిన్), రోషంగా చూస్తోంది. ప్రక్కనే ఉన్న హరిని ప్రేమ ధృక్కులతో చూస్తోంది. ఆమె స్తనాగ్రభాగాలమీద (చూచుకములన్) అక్కడక్కడ మందార పుష్పమరందము చెమట బిందువులతో కలిసి అందంగా భాసిస్తోంది. అప్పుడప్పుడు తొలగుతున్న పైటని చేతితో సర్దుకుంటోంది. అటు నరకునివైపు, బాణపరంపరల్ని (శరాసారమున్) గుప్పిస్తోంది. ఇటు భర్తవైపు అమృతమయమైన చిరునవ్వులూ చిందిస్తోంది. దరహాసామృత పూరముం గురియుచున్. ఇదంతా ఆమె ఒక ఆటలాగ (కేళీ గతిన్) చేస్తోంది.
ఈ ఘట్టం రౌద్రశృంగార రసాల కలయిక. రౌద్ర శృంగార రసాలు విరోధి రసాలు. రెంటికీ పొసగదు. కానీ ఈ రెండు రసాల్నీ ఏక పద్యంలో అధ్భుతంగా గుప్పించిన ఒక మహాకవి యొక్క ప్రఙ్ఞ ఇక్కడ మనం చూస్తున్నాం.
అరిన్ జూచున్, హరిన్ జూచున్ యమకం. చూచున్ – చూచుకములన్ – మళ్ళీ యమకం. తరవాత సమాసమంతా – మందార కేసర మాలా మకరంద బిందు సలిలస్యందంబులై – “అందంద” అనే అక్షరాలు మాటిమాటికీ రావడం వృత్త్యనుప్రాస. ఈ యమకం వృత్యనుప్రాసలతో కూడిన పద్యం చదివేసరికి మనస్సు ఆనందడోలికల్లో విహరిస్తుంది. వినేవారికి శ్రవణ పేయంగా ఉంటుంది. ఆహా! అనిపిస్తుంది.
ఇంత అందమైన పద్యాలు నాచన సోమన కవిత్వంలో కోకొల్లలుగా కనిపిస్తాయి. కవిత్రయం – నన్నయ్య, తిక్కన్న, ఎర్రన్న – వ్యాస భారతాన్ని తెనుగీకరించే క్రమంలో తెలుగు భాషకి ప్రాణ ప్రతిష్ఠ చేసారు, అందునా ముఖ్యంగా తిక్కనని చెప్పుకోవాలి. “ఒకవిధముగా చెప్పవలెనన్న తిక్కన తెలుగు భాషను సృష్టి చేసినాడని చెప్పవలెను” అన్నారు విశ్వనాథ వారు. ఆంద్ర మహాభారతం విరాట పర్వం మొదలుకొని స్వర్గారోహణ పర్వందాకా పదిహేను పర్వాలలో, 16,617 పద్య-గద్యాల్లో మహానుభావుడు తిక్కనగారి ఆ పని చేశారు. కవిత్రయం తమ రచనలో ఆధ్యాత్మిక భావనకి తత్వబోధనకీ అధిక ప్రాధాన్యం ఇచ్చారు. కవిత్రయం యొక్క శైలికి భిన్నంగా పద్యరచనకి శ్రీకారం చుట్టినవాడు నాచన సోమనాథుడు. అందుకే ఆయన నవీన గుణసనాథ, సంవిధాన చక్రవర్తి అనిపించుకున్నాడు. తెలుగు భాష అందానికి మెరుగులు దిద్దినవాడు, తెలుగుపద్యాన్ని అందంగా తీర్చిదిద్దడం అనే కళను మొదలుపెట్టినవాడు నాచన సోమన ఆని పెద్దలు అంటారు. ఈ కళ శ్రీనాథుడి యందు మహా వృక్షం అయ్యి పెద్దనాదులయందు ఫలించింది ఆని చెప్పవచ్చును.
సహజ పండితుడిగా ప్రఖ్యాతి వహించిన పోతనామాత్యుడికి ఇద్దరు మహాకవుల పట్ల ఆరాధ్యభావం. మెండుగా ఉంది. ఒకరు ఎర్రాప్రగడ, రెండోవారు నాచన సోమనాథుడు. ఈ ఇద్దరు కవుల యొక్క శైలి ప్రభావం పోతనగారి కవిత్వంలో కనిపిస్తుంది. నక్షత్రాలన్నీ స్వయం ప్రకాశాలే అయినా, ఒక నక్షత్రం ప్రభావం మరొక నక్షత్రం మీద పడినట్లు.
ఇందాకా మనం జ్ఞాపకం చేసుకున్న “అరి జూచున్, హరిజూచున్…” అనే పద్యం పోతన గారికి ఎంత నచ్చిందంటే, ఆయన “భాగవతం” లో “నరకాసుర వధ” ఘట్టంలో ఇలా వ్రాసుకున్నాడు.
పరుజూచున్ వరుజూచునొంపనలరింపన్ రోషరాగోదయా
విరత భ్రూకుటి మందహాసములతో వీరంబు శృంగారమున్
జరగం, గన్నుల గెంపు సొంపు బరగం, జండాస్త్ర సందోహమున్
సరసాలోక సమూహమున్ నెరపుచుం, జంద్రాస్య హేలాగతిన్ !
నాచన సోమనాథుడు తిక్కనగారి శిష్యుడు తిక్కనగారి వారసత్వాన్ని అందిపుచ్చుకుని హరిహరినాథునికి అంకితంగా “ఉత్తరహరివంశం” రచించినవాడు. సోమనాథుడు ఇతని పేరు. నాచనగారి పుత్రుడు కాబట్టి నాచన సోమనాథుడు అన్నారు.
తన ఉత్తర హరివంశంలో “ఇది శ్రీమదుభయకవిమిత్ర కొమ్మనామాత్య పుత్ర బుధారాధన విరాజి తిక్కన సోమయాజి ప్రణీతంబైన శ్రీ మహాభారత కథానంతరంబున….” అంటూ ఆశ్వాసాంత గద్యం వ్రాసుకున్నాడు. తిక్కనగారి నామధేయాన్ని ప్రతి ఆశ్వాసం చివరిలోనూ సంస్మరించి తన గురుభక్తిని ప్రకటించుకున్నాడు సోమన.
మనకి లభించిన “ఉత్తర హరివంశం” ఆరు ఆశ్వాసాల గ్రంథం. సాధారణంగా ప్రతి గ్రంథానికీ ఉండే “అవతారిక” ఈ ఉత్తర హరివంశానికి లేదు. ఆరవ ఆశ్వాసం చివరిలో ఈ గ్రంథం ముగిసినట్టు కూడా చెప్పలేదు. సాధారణంగా కవులు “అవతారిక”లో తమ గురించి, తమ వంశం గురించి, ఇంకా ఎవరికైనా ఆ గ్రంథాన్ని అంకితం ఇస్తే, ఆ కావ్య గ్రహీత వివరాలూ వగైరాలు వ్రాసుకుంటారు. ఉత్తర హరివంశం గ్రంథానికి అవతారిక లేకపోవడంతో సోమన గారి కాలం గురించి వాదోపవాదాలు జరిగాయి.
విజయనగర రాజు బుక్కరాయలు గుత్తి దుర్గంలో ఉన్న పెంచుకలదిన్నె అనే గ్రామాన్ని నాచనసోమన్నకు క్రీ.శ. 1344లో దానం చేసినట్లు లభించిన తామ్రశాసనం ఆధారంగా ఇతడి కాలాన్ని సుమారు 1300 నుంచి 1380 మధ్య కాలంలో జీవించి ఉంటాడు ఆని పరిశోధకులు నిర్థారించారు. ఎఱ్ఱాప్రగడకు సమకాలీనుడు కానీ కొంచెం తరువాతవాడు గానీ అవుతాడు.
కవిసమ్రాట్ విశ్వనాథ సత్యనారాయణగారు నాచన సోముని కవితా వైభవాన్ని “ఒకడు నాచన సోమన” అనే చక్కటి విశ్లేషణాత్మక గ్రంథంలో వ్రాసారు. “సాహిత్య సురభి” అనే పద్యసంకలన గ్రంథంలో సోమన గురించి విశ్వనాథవారు ఇలా అన్నారు “కొందఱితనిని తిక్కన్న కన్నా గొప్పవాడని యనుకొనువారు కలరు. కొన్ని విషయములలో నట్లే యనిపించును. తిక్కన్నగారికంటే ప్రౌఢుడు. కాని తిక్కన్నకు శిష్యుని వంటివాడు. ఎఱ్ఱన్న – నన్నయగారి ననుసరించినట్లుగా నాచన సోమన్న తిక్కన్నగారి ననుసరించెను. కాని ఎఱ్ఱయ్య నన్నయ్యకు కొంత తగ్గిపోవునని చెప్పవలయును. సోమన్న తిక్కన్నను కొన్నిచోట్ల మించి పోవునని చెప్పవలయును” అన్నారు. దీన్ని బట్టి సోమనాథుడు ఎంతటి మహాకవో మనం గ్రహించవచ్చును.
లక్షణగ్రంథాల్లో ఇచ్చిన ఒకటి రెండు ఉదాహరణల్ని బట్టి నాచన సోమన్న “వసంతవిలాసము” అనే మరోకావ్యం రచించాడని తెలుస్తోంది. కానీ ఇంతవరకూ అది బయటపడలేదు.
ఇప్పుడు మనం నాచన సోమనాథుని ఉత్తర హరివంశం నుండి ఒక రసవత్తర ఘట్టాన్ని జ్ఞాపకం చేసుకుందాం.
మహాభారతం, ఉద్యోగపర్వంలో తిక్కనగారు సంజయ రాయబారాన్ని అత్యద్భుతంగా నిర్వహించారు. శ్రీకృష్ణ రాయబారం గురించి చెప్పనే అక్కరలేదు. అది జగద్వితం. ఈ రెండు రాయబారాల్లో తిక్కన సోమయాజిగారి రాజకీయ దురంధరత ప్రతి మాటలోనూ, కదలికలోనూ ప్రస్ఫుటం ఔతుంది. నాచన సోమన్న ఉత్తరహరివంశంలో జనార్దనుడి రాయ బారాన్ని అంత రసవంతంగానూ పండించాడు.
బ్రహ్మదత్తుడు సాళ్వదేశానికి రాజు. అతనికి ఇద్దరు భార్యలు. చాలాకాలం సంతానం లేదు. పదేళ్ళు తపస్సుచేస్తే పరమేశ్వరానుగ్రహం వల్ల ఇద్దరు కుమారులు జన్మించారు. వారి పేర్లు హంసుడు, డిభకుడు.
బ్రహ్మదత్తుడికి ఒక స్నేహితుడున్నాడు. అతని పేరు మిత్రసహుడు. ఇతడికీ సంతానంలేదు. ఇతడుకూడా పదేళ్ళు తపస్సు చేయగా విష్ణుమూర్తి అనుగ్రహం వల్ల ఒక కుమారుడు జన్మించాడు. అతడి పేరు జనార్దనుడు. జనార్దనుడు విష్ణుభక్తుడయ్యాడు.ఈ ముగ్గురు పిల్లలూ స్నేహంగా పెరుగుతూ సమస్త విద్యలూ నేర్చుకున్నారు. మహావీరులయ్యారు.
హంస-డిభకులు హిమాలయాలకు వెళ్ళి శివుణ్ణి గురించి తపస్సు చేశారు. దేవాసురుల చేతిలో ఓటమిలేకుండా ఒక వరం, బ్రహ్మాస్త్రంతో సహా సకల అస్త్రాలూ మరో వరంగా పొందారు. నిత్యం వారికి అంగరక్షకులుగా ఉండేలాగా ఇద్దరు ప్రమథుల్ని కూడా సంపాదించారు. పరమేశ్వరుడి వల్ల పొందిన వరాలవల్ల వాళ్ళు గర్వాంధులై విఱ్ఱవీగ సాగారు. వీళ్ళు ఒకసారి వేటకని అడివికి వెళ్ళి అక్కడ కొందరు ఋషుల్ని పీడించి దుర్భాషలాడారు. వారిలో దుర్వాస మహర్షి కూడా ఉన్నాడు. ఆయన ఎంతటి ముక్కోపి అయినా, ఎంతో నిగ్రహం పాటించి వీరిని శపించడమో, భస్మం చేయడమో చేయకుండా ద్వారకకు వెళ్ళి శ్రీకృష్ణునికి అంతా విన్నవించాడు. శ్రీకృష్ణుడు హంస డిభకుల్ని సంహరిస్తానని ప్రతిజ్ఞ చేస్తాడు.
వేటనుండి తిరిగి వచ్చాకా, హంస-డిభకులు రాజసూయ యాగంచెయ్యమని తమ తండ్రి బ్రహ్మదత్తుడిని ప్రోత్సహించారు. మేం దిగ్విజయం చేసి యజ్ఞ సంభారాలన్నీ సమకూరుస్తామన్నారు. బ్రహ్మదత్తుడు అంగీకరించాడు.
అయితే జనార్దనుడు వారికి హితం చెప్పాడు. ధరణి ఇంగిలాల పుట్ట. అగ్ని కణాలలాంటి గొప్ప రాజులతో, శూరులతో, మహా వీరులతో ధర నిండి ఉంది. రాజసూయ యాగం చేయాలంటే వారందరినీ జయించాలి. అది జరిగే పని కాదు. అనర్ధకారణం ఔతుంది ఆని చెప్పడానికి ప్రయత్నించాడు. వారిని వారించే ప్రయత్నంలో జనార్దనుడు భీష్మ, బాహ్లిక, భీమ, బలరామాదుల పరాక్రమాలు వివరించాడు. అజేయుడైన జరాసంధుడున్నాడని చెప్పాడు. ఈశ్వర వ ప్రభావంతొ వాళ్ళందరినీ ఎలగో అలాగ నిగ్రహించినా, శ్రీకృష్ణుని ముందు ఆ వరాలు ఏవీ పనిచేయవు అని చెబుతూ, శ్రీకృష్ణుని పరాక్రమం గుఱించి చెప్పిన పద్యం ఇది.
నరకాసుర ప్రాణ నాళోత్తఱణకేళి
రణకేళి వలకేలి రమణ జూపె
కంసదానవశిరః కమల కృత్తన మేలు
తన మేలుచేయి పెద్దలకు నొసగె
చాణూర ముష్టిక క్షతజ కీలాలంబు
నాలంబులోనెల్ల నలవు వఱపె
ముర హయగ్రీవాంత్రమూల ఫేనావళి
నావలిదలగ జీకాకు వఱచె
వీర రస సార కాసార విహరణంబు
విష్ణునకు నొప్పు నతనితో విగ్రహింప
దొరకొనిన వచ్చు మనకు “మద్దులు మునింగి
పాఱ వెంపళ్ళు తమకెంత బంటి” యనుట.
నరకాసురుణ్ణి అవలీలగా సంహరించాడు. అతడి ప్రాణనాళాలను (తూడులు) పెకలించడం (ఉత్తరణం) ఒక కేళి. అటువంటి రణక్రీడలో తన ఎడమ చేతి గొప్పదనం (వలకేలు – దాని రమణ = వలకేలి రమణన్) చూపించాడు.నరకాసురుడంతటివాణ్ణి ఒక తూడుని పీకినట్టు హేలగా కేళీ విలాసంగా ఎడంచేత్తో పీకేశాడు .
ఇక కంసాసురుడు. వాణ్ణి కుడిచేత్తో పీకేశాడు. కంసుడి శిరస్సు ఒక కమలం. దాన్ని త్రుంచెయ్యడం (కృత్తనము) ఒక పని. ఆ పనిని ఏలినది – శ్రమ లేకుండా నిర్వహించినది – తన మేలు చేయి. మేలయిన చేయి – కుడి చేయి. దాన్ని శ్రీకృష్ణుడు పెద్దలకు ఇచ్చాడు (ఒసగెన్). కంసుణ్ణి చంపి తన కుటుంబంలో ఉన్న పెద్దలకీ ఇంకా సజ్జనులకీ అభయహస్తం ఉచ్చాడని అర్థం.
చాణూర-ముష్టికుల్ని చీల్చిచెండాడి వాళ్ళ గాయాల్లోంచి ప్రవహించే రక్తం (క్షతము = గాయము, క్షతజము = రక్తము) అనే నీటిని (కీలాలము) రణరంగం అంతటా (ఆలంబులోన్ ఎల్లన్) మళ్ళించాడు (అలవు వఱపె).
గుఱ్ఱంతల రాక్షసుడు హయగ్రీవుడు, మురాసురుడు. వాడి పొట్టలోపలి పేగుల్ని – వాటి మూలాల్ని (అంత్రమూల) అనే నురుగుల్ని (ఫేన + ఆవళి) అవతలికి తొలగిపోయేటట్టు (ఆవలి తలగన్) చీకాకు పెట్టేశాడు. పేగులు నురుగుల్లా తెల్లగా ఉంటాయిట. నురుగుల్ని చిమ్మినంత తేలికగా పేగుల్ని చిమ్మేశాడని.
వీర రసంతో నిండిన శ్రేష్టమైన సరోవరంలో (వీర రస సారకాసారము) విహరించడం విష్ణుమూర్తికే చెల్లింది (ఒప్పున్). అతడితో యుద్ధానికి పూనుకుంటే (దొరకొనినన్) మనకు ఒక సామెతతో పోలిక వస్తుంది. అదేమిటంటే, మద్దిచెట్లు మునిగేట్టు ప్రవాహం పొంగిపారుతొంటే వెంపలిచెట్లు (వెంపలి – వెంపళ్ళు) మనకేపాటి లోతు (ఎంతబంటి?) – అన్నట్టుంటుంది మనం కృష్ణుడితో తలపడడం. నరకాసుర కంసాదులకే దిక్కులేకపోతే మనం ఎంత ఆ మహానుభావుడితో పోరాడ్డనికి? (వెంపలి అంటే వరిమడికి ఎరువుగా తొక్కే ఒక చిన్నమొక్క).
ఇంక సాక్షాత్తు ఆదిశేషుడి అవతారం అయిన బలరాముడి బాల పరాక్రమాల గురించి చెబుతున్నాడు.
నిలువంజాలుదురే రణాంగణంబులో నీలాంబరాడంబరో
జ్జ్వలవేషంబు హలా హలస్థల హల వ్యాపార దోస్పారముం
బ్రళయాంభొధర సోదరారవము నొప్పన్ దర్ప మేర్పాటుగా
బలభద్రుండతి రౌద్రుడై కదిసినం బ్రత్యర్థి భూపాలకుల్
బలరాముడిది నీలవస్త్రాల ఆడంబరంతో ఉజ్జ్వలమైన వేషం. నిత్యం మద్యపానం సేవిస్తూ ఉంటాడని ప్రసిద్ధి. హాలాహల మయమైన స్థలంలో కూడా – అటువంటి భీషణ రణరంగంలో కూడా తన హలాయుధ వ్యాపారం – దున్ని వేయగలగడం – సాగించగల భుజసారం (దోః భుజ, సారము – బలము) ఉన్నవాడు. లేదా, హాలాహలానికి స్థలమైన హలం – దాన్ని ఆయుధంగా ఉపయోగించే భుజబలం ఉన్నవాడు. ప్రళయకాల మేఘంతో సాటివచ్చే (ప్రళయ అంభోధరానికి సోదరమైన) అంటే ఆ మేఘగర్జనకి తోబుట్టువువంటి ఆరవం (హుంకారం, గర్జన) చెయ్యగలవాడు. ఆ వేషం, ఆ దోస్సారము ఈ ఆరవం ఒప్పగా, ఠీవీ దర్పం స్పష్టపడేట్టు బలభద్రుడు అతి రౌద్రుడై ఎత్తివస్తే – సమీపిస్తే (కదిసినన్) శత్రురాజులు (ప్రత్యర్థి – భూపాలకులు) రణరంగంలో నిలువగలుగుతారా? యుద్ధం చెయ్యడం, జయించడం మాట అటుంచు. ముందసలు ఎదిరించి నిలబడగలరా? అని అడుగుతున్నాడు జనార్దనుడు.
శ్రీకృష్ణభక్తుడైన జనార్దనుడు హంస-డిభకులతో చిచ్చరపిడుగైన సాత్యకి యొక్క శక్తిసామర్ధ్యాలు వివరిస్తున్నాడు.
వికల వ్యూహ విధా విహస్తభటమై విధ్వస్తమాతంగమై
శకలీభూత శతాంగమై శరఘటా శల్యాయమానాశ్వమై
సికతాసేతువు నిమ్నగా రయముచే జిందైన చందాన సా
త్యకిచేతంబడు శతృసంఘము దశాదైన్యంబు సైన్యంబునన్
శత్రుసంఘం అది ఎంతటిదైనా సాత్యకి చేతిలో ఇట్టే నశిస్తుంది. శత్రుసైన్యంలో దశాదైన్యం – దీన దశ – ఆవరిస్తుంది. ఇసుకతో (సికతా) కట్టిన వారిధి (సేతువు) సెలయేటి ప్రవాహవేగంతో (నిమ్నగా – రయమునన్) చెల్లాచెదరై కొట్టుకుపోయినట్టు (చిందైన చందమున) శత్రుసంఘం క్షణంలో మాయమైపోతుంది.
ఎలాగంటే – శత్రువులు పన్నిన వ్యూహవిధానమంతా వికలమైపోయి (వికలవ్యూహవిధా) భటులు చెదిరిపోతారు (విహస్త భటమై). గజసైన్యం (మాతంగాలు) విధ్వస్తమైపోతుంది. రథాలు (శతాంగాలు) తుత్తునియలైపోతాయి (శకలీభూత). బాణసమూహంతో – బాణపరంపరతో (శరఘటా) అశ్వాలు శల్యాయమానమైపోతాయి. గుచ్చుకున్న బాణపు ములుకులతో వాటి శరీరాలు నిండిపోతాయి. పదాతి – గజ – రథ – అశ్వ సైన్యాలతో బలిసివచ్చిన శత్రుసంఘం సాత్యకి చేతిలో ఇట్టే నాశనమైపోతుంది.
పద్య నిర్మాణంలో సమతూకం సాధించడం అనేది ఒక రచనా శిల్ప కళ. తెలుగు ప్రాచీన సాహిత్యంలో గొప్ప సమతూకం సాధించిన పద్యాలను ఉదహరించేటప్పుడు నాచన సోమనాథుడు రాసిన పై పద్యాన్ని చెబుతారు పండితులు.
ఇందాకా మనవి చేశాను. సోమన గారి ప్రభావం పోతనగారి రచనలో కొన్నిచోట్ల కనిపిస్తుంది అని. ఇదిగో ఈ పద్యం మరొక ఉదాహరణ.
శరవిచ్చన్న తురంగమై పటుగదా సంభిన్న మాతంగమై
యురుచక్రాహత వీర మధ్య పద బాహు స్కంధముఖ్యాంగమై
సురభిత్యైన్యము దైన్యముం బొరయుచున్ శొషించి హైన్యంబుతో
హరి మ్రోలన్ నిలువంగ లేక పరచెన్ హాహా నినాదంబులన్
భాగవతం నరకాసుర వధ కథలో – దేవతల్ని కూడా గడగడలాడించిన నరకాసురుడి సైన్యం, శ్రీకృష్ణుని శర-గద-చక్ర ప్రహారాలతో చెల్లాచెదరైపోయిన దీనావస్థను పోతన గారు వర్ణిస్తున్నాడు.
ఈ పద్యం నాచన సోముని “వికల వ్యూహ విధా విహస్త భటమై…” పద్యాన్ని తలపించడం లేదూ? రెండూ మత్తేభ వృత్తంలోనే సాగాయి.
సరే, ప్రస్తుతానికొస్తే జనార్దనుడు చెప్పినదాన్ని హంసుడు లెక్క చేయలేదు. తీసి అవతల పాడేసాడు.
కలుద్రావంబని, బూని యాదవులు ఖడ్గాఖడ్గి వాదింతురే
కలగం బాఱుట గాక; పంతములకుం గంసారి సైరించినం
గలనం బ్రాణముతోన పట్టువడు, నింకన్ సాత్యకిన్ గీత్యకిన్
బలభద్రున్ గిలభద్రు నా యెదుర జెప్పం జొప్ప దప్పుంజుమీ!
ఏంటయ్యా జనార్దనా, ఆ యాదవుల గురించి అంత గొప్పగా చెబుతున్నావు! ఆ యాదవులకు కల్లు త్రాగటం ఒక్కటే పని. వాళ్ళు పూనుకొని మాతో యుద్ధం చేయడమే !? వాళ్ళు కత్తికి కత్తి దూసి జవాబు చెబుతారా, భయపడి పారిఫొతారు గానీ! యాదవూల్లోకెల్లా మహావీరుడు, కంసుణ్ణి చంపిన కృష్ణుడు అంటున్నావే, ఆ కృష్ణుడు (కంస+అరి) ఆ అహంకారంతో ఒకవేళ పంతానికిపోతే (పంతమునకున్ సైరించినన్), రణరంగంలో (కలనన్) ప్రాణాలతో సహా పట్టుబడిపోతాడు. అంతటి కృష్ణుడిపనే ఇలా అయితే ఇక సాత్యకి – గీత్యకి, బలభద్రుడు-గిలభద్రుడు అంటూ వాళ్ళ మాటే నా దగ్గర (నా యెదురన్) చెప్పవద్దు. వాళ్ళ ఊసెత్తితే చొప్పు తప్పుతుంది సుమా – అంటే ఔచిత్యభంగం ఔతుంది సుమా అన్నాడు.
జనార్దనుడు ఎంత వారించినా వినకుండా హంస హంసడిభకులు అతన్ని శ్రీకృష్ణుడి వద్దకు రాయబారానికి పంపించారు “ మేము రాజసూయం చేస్తున్నాం నువ్వు యాగానికి కావలసిని ‘ ఉప్పు ‘ ని కప్పంగా పంపించు” అని సందేశం పంపించారు . ఈ జనార్దనుడు కృష్ణ భక్తుడు. తాను దర్శించాలని చాలా కాలంగా కోరుకుంటున్న శ్రీకృష్ణుడి దగ్గరికే తన ప్రభువు పంపుతున్నాడు. తీర్థమూ-స్వార్థమూ కలిసివచ్చాయి. జనార్దనుడి మనసు పరవశించిపోతోంది. ద్వారకకి వెళుతూ అతను తనలో తాను ఇలా అనుకున్నాడు:
యదుకులాంబుధి చంద్రు నానందమున జూచు
రామాది హితచకోరములలోన
దనుజారి పారిజాతము జేరి పొదిగొన్న
రాజన్య రాజకీరములలోన
వసుదేవసుత సరోవరములో నోలాడు
సనకాది దివ్యహంసములలోన
గోపాల నవపుష్పగుచ్చంబు మూగిన
పరిచారికా ద్విరేఫములలోన
గలయ దొలు బాము నోములు గలవు గాన
సెలవులేక జన్మంబులు చెడియె నాకు
మీద జన్మంబు గలుగ నిర్మించెనేని
కమలజుని పేర దాపటి కాలి బొమ్మ.
యదువంశం అనే సముద్రానికి చంద్రుడు శ్రీకృష్ణుడు. పున్నమి నాడు సముద్రం ఉప్పొంగుతుంది. శ్రీకృష్ణుడివల్ల యదువంశం పెంపు వహించింది. “యదుకులాంబుధి చంద్రుడు” శ్రీకృష్ణుడు. అతన్ని నిత్యం ఆనందంతో చూస్తున్నారు, చూసి అనందిస్తున్నారు బలరాముడు మొదలైన హితులు (ఇష్టులు) వాళ్ళు చకోరాలు. హిత చకోరాలు. ఆ చకోరాల్లొ నేనిప్పుడు కలవబోతున్నాను.
దనుజారి (దనుజ + అరి) రాక్షస సంహారకుడైన శ్రీకృష్ణుడు ఒక పారిజాతం – ఒక కల్పవృక్షం. అతణ్ణి చేరి చుట్టూ పరివేష్టించి ఉంటారు రాజన్యులు. ఆ రాజన్యులే రాచిలుకలు (రాజకీరము = శ్రేష్టమైన చిలుక) వారిలో నేనూ ఒక రాచిలుకగా కలవబోతున్నాను.
వసుదేవుని సుతుడు శ్రీకృష్ణుడు. ఆయన ఒక సరోవరం వంటి వాడయితే అందులో సనక-సనందాదులు దివ్యహంసల లాగా ఓలలాడుతుంటారు. ఆ హంసల్లో నేనూ కలవబోతున్నాను.
గోపాలుడు ఒక కొత్తరకం పూలగుత్తి (నవపుష్పగుచ్చము) పరిచాకలు అనే తుమ్మెదలు దానిచుట్టూ మూగి ఉంటాయి. నేనూ ఒక తుమ్మెదగా వారిలో కలవబోతున్నాను. ఆ పూలగుత్తిని ఆస్వాదించ బోతున్నాను.
ఇంతగొప్ప అవకాశం నాకు లభిస్తోందంటే దానికి కారణం తొలిజన్మలో (తొలిబాము) నేను నోచిన మంచి నోములు, వ్రతాలు ఏవో ఉండటమే. ఇప్పటికి ఈ అవకాశాన్ని అందించడం వల్ల నా పూర్వ జన్మలన్నీ చరితార్థమైనట్లే. ఇప్పుడు శ్రీకృష్ణ సందర్శనంతో ఈ జీవుడికి జన్మ సాఫల్యం సిద్ధిస్తోంది. కనక రాబోయే జన్మలన్నీ నిరుపయోగమే. నిష్ప్రయోజనమే. ప్రయోజనం, ఉపయోగం లేకపోవడంతో (సెలవు లేక) నాకు భవిష్యజ్జన్మలు నశించిపోయినట్టే. కృష్ణదర్శనంతోనాకు జన్మరాహిత్య స్థితి వచ్చేస్తుంది.
ఒకవేళ బ్రహ్మదేవుడు నాకు మళ్ళీ జన్మ కలిగేట్టు చేస్తే (మీద జన్మంబు గలుగ నిర్మించెనేని) ఆ బ్రహ్మదేవుని పేరుతో (కమలజుని పేర) నా ఎడమకాలికి (దాపటి కాలికి) బొమ్మ వేసుకుంటాను. అతడి పేరు వ్రాసి బొమ్మవేసి నా ఎడమ కాలికి కట్టుకుంటాను. (ఆ కాలంలో రాజులు తాము జయించిన శత్రురాజుల బొమ్మల్ని తమ ఎడంకాలిమీద పచ్చబొట్ట్లు పొడిపించుకునేవారట. గండపెండేరాలమీద చెక్కించి కాలికి తొడుక్కొనేవారట.)
‘ద్విరేఫము’ అంటే రెండు రేఫలున్న(రకారాలు) పదం. అది “భ్రమర” శబ్దం. భ్రమరమంటే తుమ్మెద, ద్విరేఫము అంటే తుమ్మెద.
జనార్దనుడు కతిపయ దినములు పయనించి, ద్వారక చేరుకున్నాడు. శ్రీ కృష్ణ దర్శనం అయింది.
కనియెం గౌస్తుభరత్న భూషణు వలత్కర్పూర హారావళీ
వనితా చాలిత తాళవృంత పవన వ్యాధూత చేలాంచలున్
మనుజాధీశ కిరీటకోటి పరిషన్మధ్యస్థ సింహాసనాం
కునిఁ దేజః ప్రసర ప్రభాత తరణిన్ గోపాలచూడామణిన్
కనియెన్ – గోపాల చూడామణిన్. శ్రీకృషుణ్ణి దర్శించాడు అనడంకన్నా దర్శించాడు శ్రీకృష్ణున్ని అనడంలో దర్శనానికి ప్రాధాన్యం. కృష్ణ భక్తుడైన జనార్దనుడి తపనకూ వేదనకూ ఆరాటానికీ – వీటన్నింటి సఫలతకూ అనువైన అభివ్యక్తీకరణ.
అతడు దర్శించిన శ్రీకృష్ణుడు ఆ సమయంలో ఎలా ఉన్నాడంటే. నిండు కొలువులో సభ తీర్చి ఉన్నాడు. మిరుమిట్లు కొలిపే కౌస్తుభరత్నాన్ని భూషణంగా ధరించి ఉన్నాడు. స్వామి సింహాసనంమీద సమాసీనుడై ఉన్నాడు. ఇరువైపుల నిలిచి వ్రేలాడుతున్న (వలత్) కర్పూర హారావళులు ధరించిన వనితలు ఒయ్యారంగా వీవనలు (తాళవృంతాలు) వీస్తున్నారు. ఆ చిరుగాలులకు శ్రీకృష్ణుని పీతాంబరాల అంచులు సుతారంగా అల్లల నాడుతున్నాయి. ఆ వనితలు పొడుగైన కర్పూరహారావళులు ధరించి ఉన్నారు. అవి వేలాడుతున్నాయి (వలత్). వనితలతో వీవనలు కదిలించ బడుతున్నాయి (చాలిత తాళవృంత) . కర్పూరసుగంధంనిండిన పిల్లగాలులతో శ్రీకృష్ణుని పీతాంబర చేలాంచలాలు అల్లల నాడింపబడుతున్నాయి. (పవన వ్యాధూతచేలాంచల). అటువంటి చేలాంచలం కలిగి ఉన్నాడు శ్రీకృష్ణుడు. సింహాసనం చుట్టూ సామంతరాజులు (మనుజాధీశ) సాష్టాంగ పడి నమస్కరిస్తున్నారు. వారి కిరీటాగ్రభాగాల సముదాయం మధ్య సింహాసనం ఉంది. ఆ సింహాసనం అధిష్ఠించి కూర్చున్నాడు స్వామి. దశదిశలా ప్రసరిస్తున్న తేజస్సు చూస్తే ఉదయకాల భాస్కరుడిలాగా (ప్రభాత తరణి) ఉన్నాడు. కౌస్తుభం, పట్టు పీతాంబరాలు, సామంత రాజుల కిరీటాలు, నవరత్నఖచిత సింహాసనం, వీటన్నిటినీ మించి స్వతస్సిద్ధమైన ఆయన తేజస్సు – ఇవన్నీ కలిపి ప్రభాత సూర్యుడిలాగా కనిపించాడు – ఆ గోపాలచూడామణి.
సభలో బలరాముడు, సాత్యకి, ఉగ్రసేనుడు ఉన్నారు. దూర్వాసమహర్షి, నారదుడు కూడా ఉన్నారు. గంధర్వగానం, అప్సరసల నాట్య వినొదాలు ఒక పక్క జరుగుతున్నాయి. మరొకపక్క వందిమాగధులు స్తోత్రాలు చేస్తున్నారు. వేద పండితులు సామవేద పారాయణం చేస్తున్నారు. పురప్రముఖులూ తక్కిన సభాసదులందరూ శ్రీకృష్ణుడివైపే చూస్తూ ఆనంద రసధారలలో తేలియాడుతున్నారు. అందరూ తమ తమ ఉచితాసనాల్లో సుఖాసీనులై ఉన్నారు.
జనార్దనడు సమీపించి తన ప్రవర చెప్పుకుని శ్రీకృష్ణుడికీ తదిర పెద్దలందరికీ నమస్కరించాడు. రాజసభల్లో దూతలకోసమని కొన్ని ఆసనాలు కేటాయించి ఉంటాయి. కృష్ణుడు సైగ చెయగా జనార్దనుడు ఆసనాన్ని అలంకరించాడు. అప్పుడు ఆ మురాంతకుడు ఇలా సంభాషణ ప్రారంభించాడు.
అనఘ! మీ రాజు బ్రహ్మదత్తునకు గుశల
మా? నరేంద్రకుమారులు హంసడిభకు
లధిక భవ్యులె? వరములు హరునిచేత
గొన్నవారట – కుశలంబు గొఱత గలదె!
“అనఘ” అని సంబోధన. నువ్వు పవిత్రుడివే, మంచివాడివే. నీ వల్ల ఏ అపరాధమూ, పాపమూ లేదని హెచ్చరిక.
మీ రాజు బ్రహ్మదత్తుడికి క్షేమమేనా! రాకుమారులు హంస డిభకులు అధిక భవ్యులేనా? అధిక కుశలమా అనడంలో ఎకసక్కెం. వారిద్దరూ ఈ మధ్య శివుడి నుంచి ఏవో వరాలు సంపాదించారట గదా – ఇక కుశలానికి లోటేమి ఉంటుందిలే!
ఇంకా మీ తండ్రి మిత్రసహుడు కుశలమా? రాజు మిమ్మల్ని గౌరవిస్తున్నాడా, ప్రజలు సుఖంగా ఉన్నారా అని కుశలప్రశ్నలు వేసి ఎం పనిమీద వచ్చావు చెప్పు అన్నాడు.
జనార్దనుడు “ఆహా, విశ్వపతీ మేమంతా కుశలమే. హే శ్రీకృష్ణా నువ్వు మొత్తం విశ్వానికే పతివి. అయినా, నేను వచ్చిన పని గోవిందా ! నీకు సర్వమూ విదితమే. నేను ప్రత్యేకంగా విన్నవించుకోవాలా? నేను వచ్చిన పని గోవింద – అంటే విఫలమై పోతుంది, అని సూచన. తాను కృష్ణ భక్తుడు. ఇప్పుడు హంసడిభకుల దూతగా వచ్చాడు కనుక మనవి చేయకతప్పదు.
ఉండుట తప్పు వారికడ ఉండమి, తప్పిట రాక తప్పు రా
కుండుట తప్పు, తప్పులకు నొప్పులకున్ గతి నీవ దేవ! యే
నొండొకరుండనే; పలుకకూరక నేరక యుండజేయు వీ
ఱిండి తనంబుచేత నిసిఱింతలువాఱెడి జిత్తమిప్పుడున్
వీఱిడితనము అంటే వెఱ్ఱితనం. ఇసిఱింతలువాఱుట అంటే కంపించటం.
పరమాత్మా! వారిదగ్గర ఉండటమూ తప్పే. ఉండకపోవడమూ తప్పే. ఇక్కడికి రావడమూ తప్పే, రాకపోవడమూ తప్పే. ఈ తప్పులకీ ఒప్పులకీ అన్నింటికీ నువ్వే గతి. నువ్వే దిక్కు. నేను వేరొకడినా! నేను మాత్రం నీ భకుడినే తప్ప మరొకటి కాదు.
పలుకక అంటే ఏమీ మాట్లాడకుండా ఉండలేని పరిస్థితి కల్పిస్తున్న – ఉండనేరకజేయు – ఒక వెర్రితనంవల్ల నా మనస్సు ఇప్పటికీ కంపిస్తూనే ఉంది. అలజడి చెందుతూనే ఉంది.
పలుకకూడని పలుకులు పలుకవలసి వస్తోంది. ఎందుకు దూతగా వచ్చానా అని మనస్సులో బాధపడుతున్నాను, అని అతని భావం. మరి ఎందుకు వచ్చావయ్యా? అంటే రాక తప్పదు. అక్కడ ఇతడు మంత్రి. హంసడిభకులకు బాల్యమిత్రుడు. పోనీ కొలువు వదిలిపెట్టవచ్చుగదా అంటే, కుదరదు. తాత తండ్రుల కాలంనుంచీ ఉన్న అనుబంధం. విద్యుక్త ధర్మం.
ఈ ఉపోద్ఘాతంఅంతా ఎందుకు అంటే తాను చెప్పబోయే మాటలకి శ్రీకృష్ణుడు తనని అపార్థం చేసుకోకుండా, అలగకుండా ప్రశాంతంగా వినడానికి.
ఆ జనార్దనుడు పడుతున్న గుంజాటనని గుర్తించాడు ఈజనార్దనుడు. భరోసా అస్తున్నాడు.
అనుడు జనార్దనుండను జనార్దనుతో – విను దూతకృత్యముం
బనివడి పూని యేలికల ప్రల్లదమైనను జెప్ప జెల్లు, ద
ప్పని పలుకైన బోలు విన, బంతము జల్లకు వచ్చి ముంత దా
చిన గతి నింత మాటువడజేసిన గార్యము గానవచ్చునే
జనార్దనా! ఒక మాట చెబుతాను. విను. వాళ్ళు చెప్పమన్నది చెప్పడం, మేము చెప్పేది తీసుకువెళ్ళడం – ఇంతే దూతగా నీ పని. అంచేత చెప్పడానికి సంశయింఇచవలసిన పనిలేదు. వాళ్ళు చెప్పేది ప్రల్లదమైనా, అంటే తప్పుడుమాటే అయినా దాన్ని చెప్పడం నీ తప్పు అవదు. మేం దాన్ని వినాలి. చల్లకోసం వచ్చి ముంతదాచుకున్నట్టు, నువ్వు మొహమాటపడి వారి పలుకుల్ని దాస్తే ప్రయోజనం లేదు. కాబట్టి పల్చబరచకుండా ఉన్నది ఉన్నట్టు చెప్పు – అన్నాడు.
రావలదే పంచిన పని
సేవకులకు, బాముకాటు సీర దుడిచినం
బోవునె? వారేమనిరో
నీవేలా దాచె, దేమి నేరమి నీకున్ ?
ప్రభువులు ఆజ్ఞాపించిన పనిమీద సేవకులకు రాక తప్పదు గదా! పాముకాటుని గుడ్డతో తుడిచేస్తే పోతుందా! వారు అంటే ఆ హంస డిభకులు ఏమన్నారో, నువ్వెందుకూ దాచడం? ఇందులో నీ తప్పేముంది?
వారి దగ్గర ఉండటం తప్పు, ఉండకపోవడం తప్పు. వారి దూతగా ఇక్కడికి రావడం తప్పు రాకపోవడం తప్పు – అంటూ జనార్దనుడు మాట్లాడిన అంశాన్ని శ్రీకృష్ణుడు అవుననలేదు, కాదనలేదు. దాని ఊసు తప్పించేసాడు. వర్తమానం గురించీ, రావడం గురించీ మాత్రమే ప్రస్తావించాడు. అందులోనూ దూతను పట్టుకుని “సేవకులకు” అన్నాడు. నువ్వు పాముకాటుకి గురి అయ్యావు, ఇప్పుడు చీరతో తుడుచుకుని యేమి లాభం? అంటున్నాడు.
హంస డిభకుల స్వభావం జనార్దనుడికి బాగా తెలుసు. ఏనాడో వారి కొలువు విడిచిపెట్టెయ్యాలి. కనీసం దూర్వాసుణ్ణి అవమానించినప్పుడయినా తాను వారితో తెగతెంపులు చేసుకొని ఉండాల్సింది. శ్రీకృష్ణుని దగ్గరకి వెళ్ళిపోయి ఉండాల్సింది. అలా చెయ్య లేకపోవడానికి వాళ్ళు కలిపిస్తున్న రాజభోగాలు కూడా ఒక కారణం కావచ్చు. వాటిని వదులుకోలేకపోయాడు. అంటిపెట్టుకుని తిట్టుకుంటూనే అక్కడే ఉండిపోయాడు. పాముకాటుకి గురి అయ్యాడు. ఇప్పుడు కృష్ణుడి దగ్గరకు వచ్చి అది తప్పు, ఇది తప్పు అంటూ బడాయి పోతే ఎలాగ? అందుకని శ్రీవారు రెండు చురకలు వేసారు. అయినా భావగ్రాహీ జనార్దనః అన్నారు కనుక, ఈ జనార్దనుడి అంతరంగంలో ఉన్న భక్తిని ఆ జనార్దనుడు గ్రహించి ఊరికే చురకలతో వదిలేసాడు అనుకోవాలి.
నువ్వు దాచడమెందుకు? నీ తప్పు ఏముంది కనక, నిర్భయంగా చెప్పు అని స్వామి అనడంతో జనార్దనుడు అసలు విషయం బయటపెట్టాడు.
అనుడు నతండు – హంసడిభకానుమతంబున రాజసూయమున్
జనపతి సేయబూని, భుజసారమునన్ సడిసన్న రాజులన్
ధనములు చాల దెండని, పదంపడి దేవర యున్న చోటికిన్
నను బనివంపె, నిన్ను యజనంబున మున్నిడి చేయువాడుగాన్
రాజు బ్రహ్మదత్తుడు హంసడిభకుల అభిమతంతో, ప్రేరణతో రాజసూయ యాగం చెయ్యడానికి పూనుకున్నాడు. భుజ పరాక్రమంలో ప్రసిద్ధికెక్కిన రాజుల్ని చాలా ధనాల్ని తెమ్మని వర్తమానం పంపించాడు. పదంబడి, అంటే ఆ తరువాత నీ వద్దకు నన్ను నియోగించాడు. పనివంచు అంటే నియోగించడం. బహుశః ఆ యజ్ఞంలో నిన్ను అగ్రపీఠం మీద కూర్చోబెట్టి – మున్ను ఇడి – చేస్తాడు కాబోలు!
హంసడిభకులు “ఇట చనుదెమ్మనుమతని యజ్ఞ సమయంబునకున్” అని మాత్రమే చెప్పారు. “నిన్ను యజనంబున మున్నిడి చేయువాడుగాన్” అనేది జనార్దనుడి ఊహాజనితం. బహుశః ఈ మాట కృష్ణుణ్ణి మెప్పించడానికో, బ్రహ్మదత్తుడి పేరుమీద హంసడిభకుల్ని తప్పించడానికో అయి ఉంటుంది.
ఇంకా జనార్దనుడు ఇలా చెబుతున్నాడు.
అప్పుడా హంసడిభకులిట్లనిరి – మనకు
లవణమెంతేని నడుగు యాదవులచేత
వేగ రమ్మను శౌరి నియ్యాగమునకు
నావుడుం బనిపూనితి దేవదేవ!
దేవదేవా! బ్రహ్మదత్తుడి ఆజ్ఞ మీద నేను నీ దగ్గరికి బయలుదేరుతున్నప్పుడు హంసడిభకులు – యాదవుల్ని లవణము ఎంతేని అడుగుము – అన్నారు. ఈ యాగానికి శౌరిని వేగం రమ్మను అన్నారు. అప్పుడు నేను ఈ దౌత్యానికి పూనుకున్నాను. అన్నాడు.
లవణము ఎంతేని అడుగుము అనడంలో రెండుమూడు భావాలు స్ఫురిస్తాయి. కప్పంగా అనే మాట రాలేదు. యజ్ఞానికి వచ్చే ప్రజానీకానికి భోజనాల ఏర్పాట్లు ఉంటాయికదా. కాబట్టి దానికి ఉప్పు కావాలనడం. “ఎంతేని” అంటే చాలా అని అర్థం. యాదవులచేత అనడంచేత కప్పం అనే భావం అందులో దాగి ఉంది. ఇప్పుడు “ఎంతేని” అంటే లాంఛనప్రాయంగా ఏదో రెండు మూడు ఉప్పురాళ్ళు కప్పంగా అని నిగూఢార్థం. వాళ్ళు అంతకన్నా ఇంకేమి ఇవ్వగలరులే! ఆని ఒక వ్యంగ్యం. మనకి అన్నీ ఉన్నాయి. వాళ్ళని ఏదో లాంచానప్రాయంగా రెండు ఉప్పు రాళ్ళు తెమ్మను ఆని భావం.
“వేగరమ్మను శౌరి నియ్యాగమునకు” అనే మాటలో ఈ యాగానికి అని ఒక అర్థం; ఈ ఆగమునకు – ఆగము అంటే అల్లరి. ఆగస్ అనే శబ్దం ఒకటి ఉంది. దానికి పాపం, తప్పు, కిల్మిషం అని అర్ధాలున్నాయి. అంటే హంస డిభకులు మేము చేసే ఈ అల్లరికి, పాపకార్యానికి నిన్ను రమ్మన్నారు స్వామీ – అని అంతరార్థమట. ఇది ఒక శబ్ద చమత్కారంగా పెద్దలు చెబుతారు.
ఇలా లోతొగా పోతే ఈ కథ చాలా సేపు పడుతుంది. అందుకని వీలయినంత క్లుప్తంగా ముగిస్తాను.
శ్రీకృష్ణుడితో సహా యాదవ వీరులందరినీ హంసుడు తూలనాడిన విషయాన్ని జనార్దనుడు ప్రస్థావించలేదు. అది దూతగా అతని సందేశంలో భాగం కాదు. అది తనూ, తన ప్రభవూ అంతరింగికంగా మంచి చెడ్డలు చర్చించుకున్న విషయాలు. అంచేత వాటిని ప్రస్థావించవలసిన అవసరం జనార్దనుడికి లేదు. దూతగా వచ్చి ఆ పని చెయ్యకూడదు.
అభీష్టం ఎలా ఉన్నా విధినిర్వహణలో తేడా రాకూడదు. సాధ్యమైనంత సుకుమారంగా చెప్పి అంగీకారయోగ్యంగా పలికి జనార్దనుడు ఉత్తమ దూత అనిపించుకోవడంతో పాటు తన స్వామి భక్తిని కూడా ప్రకటించుకున్నాడు.
అయితే ఈ మాటలకి శ్రీకృష్ణుని స్పందన తీవ్రంగానే ఉంది. దూర్వాస మహర్షి కూడా అక్కడే ఉన్నాడాయె.
అనుటయు వాసుదేవుండు రోసంబునకు మూలంబైన హాసంబు చేసి యిట్లనియె :
రాజసూయకర్త బ్రహ్మదత్తుండట్టె
రభస మెసగ – హంసడిభకులట్టె
చేయబంచువారు, చెల్లబో! లవణంబు
మోచువాడు కాక మురవిరోధి.
వాసుదేవుడు రోషానికి మూలమైన హాసం చేసాడు. చులకనగా పరిహాసోక్తులు పలుకుతున్నాడు. వీర రసానికి ఉద్దీపకాలు.
రాజసూయం చేసేవాడు బ్రహ్మదత్తుడా! రభసము ఎగసన్ అంటే అర్భాటంగా చేయించేవారు హంసడిభకులా! చెల్లబో అంటే భళా! ఇంక ఈ కృష్ణుడు ఉప్పుమోసేవాడే కాక తప్పదు మరి !
ఉప్పు కప్పంగా చెల్లించాలి అనేదాన్ని తాను ఉప్పు మొయ్యడంగా చిత్రించాడు. ఇలా తనమీదకి సవాలుగా తీసుకోవడంవల్ల అనుచరులైన యాదవ మహావీరుల్లో రోషమూ, హంసడిభకులపట్ల ఆగ్రహమూ ప్రజ్వరిల్లుతాయి. తనకు తాను మురవిరోధి అని చెప్పుకోడంలో “మురాసురిడిలాంటి వాణ్ణే అనాయాసంగా సంహరించిన వాడిని – నాకు ఈ హంస డిభకులు ఒక లెక్కా! అనే ధ్వని. ఇది తన గొప్ప తాను చెప్పుకోడం కాదు. దీన్ని అర్ధాంతర సంక్రమిత వాచ్య ధ్వని – అంటారు. రామాయణం లో కూడా ఒక చోట నిరహంకారి, వినయశీలి అయిన శ్రీ రామచంద్రుడు కూడా “రామో అస్మి సర్వం సహ – నేను రాముణ్ణి – కనుక భరిస్తాను” అన్నాడు. అక్కడా ఇదే ధ్వని.
ఇంక హాస్యపు ధోరణి కట్టిపెట్టి గంభీరంగా రోషావిష్కరణం చేస్తున్నాడు. కావ్యం చదివేటప్పుడు పాత్రల మొహంలోనూ, కంఠంలోనూ వచ్చే మార్పుల్ని ఊహించుకుంటూ చదివితే ఆ రసం బోధపడుతుంది.
అప్పన మెంతగావలె నహంకరణంబు దొఱంగి యిచ్చినన్
గప్పముపేర, నేడు నొడికారితనంబున మోసపుచ్చగా
నుప్పులుదెత్తురే! సమరయోగ్య తలంబున వైరికోటితో
నుప్పన బట్టె లాడునెడ నుప్పులు దెత్తురు గాక యాదవుల్ !
వ్యక్తిత్వాన్ని చంపుకుని (అహంకరణంబు దొఱంగి) కప్పం అని చెల్లించినట్టయితే ఆ కానుక (అప్పనము) ఎంతటిది కావాలేమిటి? ఉప్పురాయి ఇచ్చినా మేరు పర్వతం ఇచ్చినా ఒక్కటే. కప్పం కప్పమే. అవతలవారి సార్వభౌమత్వాన్ని అంగీకరించినట్టే, వ్ర్యక్తిత్వాన్ని చంపుకున్నట్టే.
“శౌరిని ఇయ్యాగమునకు వేగరమ్మనుము, యాదవులచేత లవణమెంతేని నడుగుము” అని పదాలు జాగ్రత్తగా పేర్చుకుని కప్పం అనే మాట రాకుండా, ఇంత అని చెప్పకుండా, శత్రుత్వం స్ఫురించకుండా – మాట నేర్పరితనంతో (నుడి-నొడి కారితనంబునన్) మాయచేస్తే (మోసపుచ్చగాన్) ఉప్పు తీసుకువస్తారా మా యాదవులు? తీసుకురారు! సమయానికి యోగ్యమైన ప్రదేశంలో శత్రుసమూహంతో ఉప్పనబట్టెలాడేటప్పుడు తప్పకుండా ఉప్పును తీసుకువస్తారు .
ఉప్పన బట్టెలాట అనేది తెలుగువారి గ్రామీణ క్రీడ. ప్రతిపక్షంవారిని తప్పించుకుంటూ వారికి పట్టుబడకుండా అవతలి గడిలోంచి గుప్పెడు ఇసుక తెచ్చి తమ గడిలో కలుపుకుంటే గెలిచినట్టు. ఇసుక తీసుకు రావడాన్నే ఉప్పుతీసుకురావడం అంటారు. ఇది జయానికి సంకేతం.
హంసడిభకులతో యుద్దమంటే మాకు ఉప్పనబట్టెలాట లాంటిది. ఉత్సాహం ఉరకలు వేస్తుంది. వాళ్ళ బలాలూ, వాళ్ళ వరాలూ మాకు లెక్క లేదు. మమ్మల్ని భయపెట్టవు. ఆ ఉప్పన బట్టెలాటలో మేం తప్పకుండా ఉప్పు తీసుకువస్తాం – అంటే గెలిచి తీరుతాం!
“ఉప్పన బట్టెలాటని” ప్రస్థావించడంవల్ల యాదవువీరుల్లో ఉత్సాహం ఉరకలు వేస్తుంది. వీర రస స్థాయి కుదురుకుంటుంది. ఇప్పుడు శ్రీకృష్ణుడు వారితో ఇలా అంటున్నాడు.
అనిపలికి యాదవలోకంబు నాలోకించి –
కలరా ఇంతకు మున్ను యాదవులచే గప్పంబు దెప్పింపగా
గల రారాజులు మున్న, గాజులుం దొడవుగా గల్పించిరా, కాకులం
కలకంఠంబుల జేసెనా కటకటా గౌరీశ్వరుం, డేమి కా
గలవారో యిటమీద హంసడిభకుల్ గర్వాంధకారంబునన్
యాదవవీరులారా! చరిత్రలో ఎప్పుడయినా యాదవులతో కప్పం కట్టించుకున్న రారాజులు – చక్రవర్తులు – ఉన్నారా? లేరు. అంటే వారంతా గాజులు తొడుక్కున్నవారేనా! తొడవులు అంటే భూషణాలు. ఇంతకాలానికి ఈ హంసడిభకులు బయలుదేరారు – మగవాళ్ళు – మనతో కప్పం కట్టించుకోడానికి!
గౌరీశ్వరుడు వరాలిచ్చి కాకుల్ని కోయిలలు చేసాడా! కటకటా, అయ్యయ్యో! వరాలవల్ల కలిగిన గర్వాంధకారంతో పెట్రేగిపోతున్నారు. పాపం హంసడిభకులు ఏమయిపోతారో! సర్వనాశనం అవుతారని తాత్పర్యం.
హాస్యవీరాల సాహిత్య రసపోషణ ఇది.
హంసడిభకులకి నోటిచొరవ ఎక్కువ. అ చొరవతోనే శివుణ్ణి వరాలడిగారు. ఆ చొరవతోనే మునిల్నీ, అందునా దూర్వాసుణ్ణి అవమానించారు. ఆ చొరవతోనే మనల్ని కప్పం కూడా అడిగారు. ఆ చొరవకారణంగానే అంతం కాబోతున్నారు. అంటున్నాడు శ్రీకృష్ణుడు.
శ్రీకృష్ణుడలా అనగానే, యాదవవీరులు పరస్పరం చేతులు చరచుకుంటూ ఇలా ఆట పట్టిస్తున్నారు.
యాదవులుప్పు మోవక మురారికి సోలలు మోవ కింక బో
రాదు, హలాయుధుం గొలువ రమ్మనరై రటుగాని యాగముం
గాదట చేయ హంసడిభక క్షితిపాల కుమారులంచు, నా
బీదలకేల పోగుబడి బెద్దఱికంబును బెట్ట బీరమున్
అవునండీ! యాదవులకు ఉప్పు మొయ్యకా తప్పదు, శ్రీకృష్ణుడికి సోలలు మొయ్యకా తప్పదు. ఈ కాలం వారికి తెలియదు కానీ, మా చిన్నతనంవరకూ కొలమానాలు సోలలు, వీసెలూ, కుంచాలు వగైరా ఉండేవి. అందుకే అంటున్నారు. మనకి ఉప్పు బస్తాలు మోయకా తప్పదు, శ్రీకృష్ణుడికి సొలలతో ఆ ఉప్పుని కొలుస్తూ అక్కడ పొయ్యకా తప్పదు. తప్పించుకోలేంరా బాబూ – అని అర్ధం.
ఇంకా నయం – బలరాముణ్ణి కూడా సేవకు రమ్మన్నారు కాదు. అలా అయితేగానీ హంసడిభకులు యాగం చెయ్యడం పూర్తికాదుట పాపం! అంటూ యాదవ వీరులు అపహసిస్తున్నారు. మరికొందరైతే “ఆ అల్పులకి ఎందుకయ్యా పోగుబడి పెద్దఱికము, అంటే తెచ్చిపెట్టుకున్న పెద్దరికమూ, బెట్టబీరమున్, అంటే మహా పరాక్రమమూనూ.
ఇలా యాదువవీరులందరూ చేతులూ, జబ్బలూ చరుచుకుంటూ హంసడిభకుల్ని అపహాస్యం చేశారు.
శ్రీకృష్ణుడు కూడా వారితో వంతకలిపి గలగలా నవ్వి, దూతగా వచ్చిన జనార్దనుడు వినేలా గంభీరంగా ఇలా పలికాడు.
అరి గరమున నే దాల్చిన
నరి గరము నగేంద్రధీరు డయినం జెడడే
యరి దిరమై నన్నడుగుట
యరిది రమైకాభిలాషులగు నృపతులకున్
అరి అంటే చక్రము, శత్రువు, కప్పము అని అర్ధాలు. కరము అంటే చేయి, మిక్కిలి; తిరము అంటే స్థిరము. అరిది అంటే అరుదైన.
సుదర్శన చక్రాన్ని చేతిలో నేను ధరిస్తే శత్రువు మిక్కిలి ధీరుడైనా – మహా పర్వతంలాంటి ధీరుడైనా సరే నాశనమైపోడా!
కప్పం చెల్లించమని ధీమాగా – తిరమై – నన్నడగడం, తమ సంపద నిలుపుకోవాలనుకునే రాజులకి చాలా అరుదైన విషయం సుమా.
రమా+ఏకలాభిలాషులగు నృపతులు – తమ రాజ్యాన్నీ, తమ సంపదనీ నిలుపుకోవాలనుకునే రాజులు ఎవరూ నన్ను కప్పం అడగరు. అడిగి, బ్రతికి బట్టకట్టారు. హంసడిభకులు ఆడిగారు అంటే నాశనం కోరుకుంటున్నారు.
శ్రీకృష్ణుడు కొనసాగిస్తున్నాడు.
వెదకంబోయిన తీవ కాల దవిలెన్, వేయేల దుర్వాసుచే
మొదటన్ సంచకరంబు హంసడిభకోన్మూల క్రియాకేళికిం
గుదురైయున్నది, సాటిగాక యిట మత్కోదండ కాండోదర
ప్రదర ప్రావరణాంబుద ప్రకట శంపాకంప శాత్కారముల్
శ్రీకృష్ణుడు ఇంకా ఇలా అంటున్నాడు. వెదకబోయిన తీగ కాలికి తగిలింది. వెయ్యేల! హంసడిభకుల ఉన్మూలనక్రియ – పెకిలించి వెయ్యడం అనే కేళికి దూర్వాసుడు ముందే బయానా (సంచకరంబు – అంటే బయానా; వస్తువుల బేరసారాల్లో ముందుగా ఇచ్చే రొక్కం). అంతకు పూర్వం హంసడిభకులు ఒకసారి వేటకి వెళ్ళినప్పుడు అక్కడ కొందరు మునులను అవమాన పరిచారు కదా. వారిలో దూర్వాసమహర్షి కూడా ఉన్నాడు. ఆయన తన తపోశక్తితో వారిని భస్మీపటలం చేయకుండా వెళ్ళి శ్రీకృష్ణుడితో చెప్పాడు. శ్రీకృష్ణుడు హంసడిభకులని శిక్షిస్తానని దూర్వాసమహర్షికి అప్పుడే వాగ్దానం చేశాడు.
అందుకే ఇప్పుడు శ్రీకృష్ణుడు జనార్దనుడితో అంటున్నాడు. సంధించిన బాణంతో నా ధనుస్సు ఒక మేఘం. దానినుంచి ఉరుముల్లా ధ్వనిచేస్తూ (శాత్కారము) మెరుపుల్లా (శంపా) బాణాలు వెలువడటమొక్కటే తరువాయి.
ఉప్పు కప్పంగా అడిగి మమ్మల్ని అవమానించినందుకు కాదు. దూర్వాసాది మునిపుంగవుల్ని అవమానించినందుకు ఈ శిక్ష – అని.
“మత్కోదండ కాండోదర ప్రదర ప్రావరణాంబుద ప్రకట శంపాకంప శాత్కారముల్” అంటున్న శ్రీకృష్ణునిలో రౌద్రం స్ఫురిస్తోంది.
జనార్దనుడు వెళ్ళి హంసడిభకులకు ఏమి చెప్పలో, ప్రతిసందేశం వివరిస్తున్నాడు.
వారలతో నిట్లనుము.
ఈశు వరముచేత నెవ్వడే నిప్పాట
శూరుడైన – దువ్వుజూచి నక్క
యొడలు గాల్చికొన్న వడువున మీరింత
లావు మాటలాడ లజ్జగాదె!
జనార్దనా! వాళ్ళతో ఇలా చెప్పు. శివుడిచ్చిన వరంతో ఎవడైనా ఇలా మహావీరుడే కావచ్చు. కానీ అలాంటివాణ్ణి చూసి మీరిలా లావుమాటలు అంటే పెద్ద పెద్ద మాటలు, వీరాలాపాలు – పలకడం సిగ్గు సిగ్గు. పులిని చూసి నక్క తన ఒళ్ళంటా వాతలు పెట్టుకున్నట్టుగా ఉంది మీ వ్యవహారం.
హరి గదావిహార మల్లంత దోచిన
వరము మిమ్ము గాన వలతి యగునె!
వెఱ్ఱివార! పిడుగు వ్రేసిన దలటొప్పి
యాగునే! వివేకమైన వలదె !
ఈ శ్రీకృష్ణుడి గదావిహారం అల్లంత దూరంలో కనిపించిందంటే చాలు, వరం గిరం పారిపోవలసిందే. అది మిమ్మల్ని కాపాడగలుగుతుందా! వలతి అంటే సమర్ధము.
వెర్రిమొహల్లారా. పిడుగు పడితే తలటొపీ ఆగుతుందా. ఆ మాత్రం వివేకమయినా ఉండవద్దా మీకు! బలపరాక్రమాలు లేకపోతే లేకపోయాయి, కనీసం వివేకమయినా ఉండవద్దా! అని ఎగతాళి.
అగునో కావో వరములు
డిగ విడువగ రాదు హంసడిభకుల, నన్నున్
మొగరించిన హరునైనను
జగమెఱుగగ దోలి తమ్ము జంపెద ననుమీ!
వరాలు ఉన్నయో, లెవో – అవి కాపాడతాయో కాపాడవో అది వేరే సంగతి. హంసడిభకుల్ని మాత్రం వదలను. వదలరాదు. సాక్షాత్తూ ఆ శివుడే వచ్చి నాతో తలపడితే – మొగరించినన్ – లోకమంతటికీ తెలిసేలాగా పారద్రోలి హంసడిభకుల్ని వధిస్తానని చెప్పు.
యుద్ధం ఎక్కడ కావాలి? మధురా పట్టణమో, ప్రయాగయో, పుష్కరస్థలమో – ఎక్కడంటే అక్కడ, ద్వంద యుద్ధమా? ఏ అయుధాలయినా సరే! వారు కోరుకున్న ఆయుధాలతో – ఆ ఎంపిక కూడా వారిదే – ఆని శ్రీకృష్ణుడు హంసడిభకులకు ప్రతి సందేశం పంపించాడు.
శ్రీకృష్ణుని ప్రతిసందేశాన్ని తీసుకుని జనార్ధనుడు తిరిగి వెళ్ళి హంస డిభకులకు అంతా చెప్పాడు. అంతేకాదు జనార్దనుడు శ్రీ కృష్ణుని గూర్చి, అతని వైభవం గురించి, అతని సభని గురించి, అతని భక్తులగురించి ఉపన్యసించగా, హంసుడు కోపించి అతనితో ఇలా అంటున్నాడు. ఇది నాచన సోమనాథుని గారి మరొక రసవత్తరమైన పద్యం
నిను రప్పింపకమున్న వేడ్కపడి పూనెన్ శార్ ఙ్గ కౌమోదకీ
వనమాలాంబుజ జక్ర భూమికలుఁ గైవారంబు జేయించె నే
లిన నాగారులచేత యాదవుల నోలిం గొల్చి కూర్చుండఁగాఁ
బనిచెన్ గేశవుఁడైంద్రజాలికు గతిం బ్రాతయ్యె నీకంతటన్
ఓరి పిచ్చివాడా! కృష్ణుడుదేవుడూ కాడు గీవుడూ కాడు. చెప్తాను విను. ఆ విల్లు (శార్ఙ్గ) , గద (కౌమోదకి), మెడలోవేసుకున్న వైజయంతీమాల (వనమాలా), చేత్తొ పట్టుకున్న కలువపువ్వు (అంబుజం), సుదర్శనచక్రం -అవన్నీ అతనికి సహజమైనవి కావు. ఆ ఆయుధాలూ అవీ సభలో కూర్చున్నప్పుడు ఊరికే అలంకారప్రాయంగా ధరిస్తాడు. దర్శనానికి వచ్చిన వారు చూసి హడిలిపోడానికి. ఉత్త హంగు, ఆర్భాటం, అంతే.
నువ్వు రావచ్చు అని కబురు పంపే ముందు అతడు సభ తీర్చి, అందరినీ కూర్చోబెట్టి అలంకారాలు చేసుకొని, వంధి మాగధులని నిలబెట్టి పెద్ద పటాటోపం చేశాడు. అదంతా చూసి నువ్వు పరమేశ్వర లక్షణ మనుకొన్నావు.
నిను రప్పింపకముందు అనడంలో వేషం పూర్తికాక ముందే వాడిని రానీకండి అని పడే తొందఱ వ్యంగ్యమౌతోంది. వేగ పడి అనడంలో, తొందఱ తొందఱగా వేషం వేసుకుని.
వేడ్కపడి – అతని కది ఒక వేడుక. అది సామర్థ్యము కాదు, శక్తీ కాదు.
సార్ఙ్గ-కౌమొదకీ…అనే సమాసం అంతా వ్యంగ్య సూచకమే.
ఏలిన నాగారుల చేత – తన పాలనలోని గరుత్మంతుడు నాగ + అరి – పాములకు శత్రువు. నాగారి కి బహువచనము నాగారులు. ఇది ఆక్షేపణ కోసం. ఎందుకూ పనికి రాని వాడిని “అబ్బ! వచ్చారండీ దొరగారు ” అన్నట్టు. దీనిలో ద్వేషము వ్యంగము, నిరాదరణ వ్యంగము.
ఓలిం బిల్చి – వరుసగా పిలిచి యాదువలని పేరు పేరునా పిలిచి కూర్చోపెట్టాడట.
ఇదంతా హంసుడు ఊహించిన వ్యవహారం. సర్వం కృష్ణుని యందు తిరస్కార భావం చూపిస్తుంది.
ఇదంతా ఆ కృష్ణుడు ఇంద్రజాలికుడిలా చేశాడు. ఇంద్రజాలికుడు లేనిచోట ఉన్నట్టు కనిపించేలాగ చేస్తాడు.
ప్రాతయ్యె నీకంతటన్. ప్రాతి అంటే ఆధిక్యము – గొప్ప. అది నీకు గొప్పగా కనిపించింది. అతని మాయలో పడిపోయి నువ్వు ఆ కిటుకుని గ్రహించలేకపోయావు. అన్నాడు హంసుడు.
ఆ తరవాత పుష్కర క్షేత్రంలో శ్రీకృష్ణుడికీ హంస డిభకులకీ మధ్య ఘోర సంగ్రామం జరిగింది. శ్రీ కృష్ణుడు హంసుడిని ఒక పెద్ద మడుగులో తొక్కి చంపేశాడు . అప్పుడు తమ్ముడు డిభకుడు ఇలా విలపిస్తున్నాడు.
నా యెల్లినీడలోన నరలోకమేలుదు నను
లావు వఱితి పాలయ్యెనన్న
దేవేంద్రునకునైనఁ దేఱి చూడఁగ రాని
గర్వోన్నతి నీటఁ గలసెనన్న
పార్వతీ పతి చేతఁ బడసిన దివ్యాస్త్ర
భూరి సంపద వెల్లిబోయెనన్న
వలరాజునకునైన వర్ణింపగాఁ దగు తనూ
విలాసం బేఱు గొనియెనన్న
యన్న నీ యట్టి యన్న నన్ననుదినంబుఁ
గారవింపఁగ నుండ నే కరదు నింక
నింక జాల నెవ్వ గలచే నిచట నిలువ
నాకు నేల – నీ తోడిదే లోకమన్న
అన్నగారి చావుకు తమ్ముడు ఏడ్చిన ఏడుపిది.
ఎల్లి అంటే రేపు, గొడుగు అని అర్ధాలు. నా గొడుగు నీడలో ఈ లోకమంతా ఏలుతానన్న ఓ అన్నా, నీ లావు, బలం కాస్తా వరదపాలయింది కదా.
దేవేంద్రుడైనా తేరిపార చూడలేని నీ గర్వోన్నతి నీటిలో కలిసిపోయింది కదా అన్నా.
పరమశివుడి చేత పొందిన గొప్ప దివ్యాస్త్ర సంపద అంతా ప్రవాహంలో కొట్టుకుపోయింది కదా ఓ అన్నా. వెల్లి అంటే ప్రవాహం. వెల్లి వచ్చింది, వెల్లువొచ్చింది అంటాం కదా.
మన్మధుడితో పోల్చదగిన నీ సుందరమైన రూప లావణ్యాన్ని ఏఱు తీసుకుపోయింది, ఏటిలో కొట్టుకుపోయింది కదా అన్నా.
ఒరేయ్ అన్నయ్యా నన్ను ఎంతో గారం చేస్తూ ఉండేవాడివి, ముద్దు చేస్తూ ఉండే వాడివి. ఇంక అలాంటిదెవీ లేకుండా ఉండిపోయాను. ఇంకా నేనెందుకు ఇక్కడ ఉండాలి. నాకు నీ తోడిదే లోకంరా అన్నయా – అని విలపించాడు.
వఱితి పాలయ్యెను, నీట గలసెను, వెల్లిబోయెను, ఏఱు గొనియెను – ఈ మాటలకు నశించిపోయింది అని తాత్పర్యం. శ్రీకృష్ణుడు హంసుణ్ణి మడుగులో తొక్కి చెంపేశాడు. కాబట్టి వాచ్యర్థం. వాచ్యార్థం, తాత్పర్యార్థం రెండూ కలిసేలాగ పదాలు కూర్చాడు కవి.
ఆ రోషంతో వెళ్ళి డిభకుడు శ్రీకృష్ణుడితో తలపడ్డాడు. శ్రీ కృష్ణుడు అతన్ని కూడా సంహరించి దుష్ట శిక్షణ చేశాడు.
పరమ శివుడిచే పొందిన దివ్యాస్త్రాలు గానీ, వరాలు గానీ హంస-డిభకుల్ని రక్షించలేకపోయాయి.
ఇదండీ – శ్రీమత్సకల భాషా భూషణ, సాహిత్య రస పోషణ, సంవిధాన చక్రవర్తి, సంపూర్ణ కీర్తి, నవీన గుణసనాథ, నాచన సోమనాథ ప్రణీతంబైన “ఉత్తర హరివంశం” బను గ్రంథంబు నుండి హంస డిభకుల వృత్తాంతం – టూకీగా.
తెలుగు కవిత్వాన్ని తేజో వంతం చేసిన కవుల్లో నాచ సొమన్న ఒకడు. అందుకే “సోముడు భాస్కరుండు, వెలిగింపన్” అన్నాడు రామరాజ భూషణుడు.
స్వస్థి ! సర్వేజనా స్సుఖినో భవంతు !!
రచన: ఇందిరా గుమ్ములూరి

పురాణవైరగ్రంధమాలలో ‘అశ్వమేధము’ అరవ నవల. దీని రచనకాలం 1960 . దీనిని శ్రీ విశ్వనాథ సత్యనారాయణగారు ఆశువుగా చెపుతూ ఉంటె శ్రీ జువ్వాడి గుతమరావుగారు లిపి బద్ధం చేసారు.
మౌర్య వంశ పతనం, శుంగ వంశ పాలనారంభం ఇతివృత్తంగా కలిగిన నవల ఇది. మౌర్య వంశజులలో చివరి రాజు బృహద్రథుడు. యీతని సేనాని పుష్యమిత్రుడు శుంగ వంశుజుడు. బృహద్రథుడు వ్యసనపరుడై రాజ్యపలనని నిర్లక్ష్యం చేసి, ప్రజలందరికీ అనిష్టుడైయ్యాడు. అపుడు అతని సేనాని అయిన పుష్యమిత్రుడు బృహద్రథుని సంహరించి మగధకు చక్రవర్తి, చక్రవర్తి స్వీకరానంతరం అశ్వమేధ యాగాన్ని నిర్వహించాడు. ఈ శుంగ వంశంలో పుష్యమిత్రుడే కాక అగ్నిమిత్రుడు, వసుమిత్రుడు, సుజేష్టుడు, భద్రకుడు, పులిందకుడు, గోష్వాసువు, వజ్రమిత్రుడు, భాగవంతుడు, దేవభూతి అనువారలు మఫదను పాలిచారు. క్రీ. పూ. 1218 నుండి 918 వరకు మూడువందల సంవత్సరాలు వీరి పాలనాకాలం . వీరి అనంతరం మగధ కాణ్వ వంశస్థుల పరమౌతుందని మత్స్య పురాణం తెలుపుతుంది
కాళిదాసు విరచిత ‘మాళకాగ్నిమిత్రం’ నాటకంలో కుమారా వసుమిత్రుడు అంటే పుష్యమిత్రుని మనవడు తాతగారి మేధీయాశ్వాన్ని వెంట చని శకయవనుల పారద్రోలి యజ్ఞాన్ని పరిసమాప్తి కావించినట్లుంది. . కాని విశ్వనాథ వారు అగ్నిమిత్రుని చేతనే యవనులను పారద్రోలించి, మేధీయాశ్వాన్ని యజ్ఞ వాటికకు తరలించినట్టుగా మలచారు. కాళిదాసు అగ్నిమిత్రుడు శృంగార నాయకుడు, దక్షిణ నాయకుడు రాజకార్యలను మంత్రుల భుజస్కంధాలపై ఉంచి తను వినోదాలలో కాలం గడిపినట్లుగా విశ్వనాథులవారు అగ్నిమిత్రుని చేత ఉదాత్తమైన కార్యనిర్వహణ కావిన్చినట్లు మలచి అతని పాత్రకు న్యాయం కావించి భావిష్యత్రాజుగా నిలిపారు.
చారిత్రాక పుష్యమిత్రునిలో దోషం ప్రథమం, దితీయం గుణం, రాజవధ దోషం అతనిలో ఉంది. అయితే నవలానాయకుడైన పుష్యమిత్రుడు ఉదాత్త చరితుడు. వేదధర్మానుష్టాన శీలుడు, పరమ ధార్మికుడు. వృద్ధ రాజైన బృహద్రథుడు సురాపానమత్తుడు. దుష్ట ప్రకృతులకు సులభుడు. తత్కారణంగా రాజ్యం వహిస్తున్నది పుష్యమిత్రుదేమో అన్నట్లు రాజ్యనిర్వాహన సాగుతున్నది. ఇటువంటి పరిస్థితుల్లో జరిగిన సంఘటనగా రచయితా కథను మలచి పాఠకునకు పుష్యమిత్రుని పట్ల సానుభూతి వెలయింప చేసారు. ఆ పాపప్రశామనార్థం అశ్వమేధం కావింపించి నవలానామానికి సౌకార్యార్థం కల్పించారు.
‘అశ్వమేధం’ నవలలో కథానాయకుడు పుష్యమిత్రుడు. ఈతడు శుంగ వంశాజుడు. మౌర్య వంశజుడైన బృహద్రథుని మహాసేనాని. ఈతని మేనల్లుడు సోమశర్మ. మౌర్యసైన్యంలో పనిచేసే ఒక సామాన్య ఉద్యోగి. సోమశర్మ తన మేనమామ పంపిన ఒక రాజ్యకార్య నిర్వహణార్థం యవన దేశం సరిహద్దు ప్రాంతాలకు వెళుతూ మేనమామకు తెలియకుండా అతని అశ్వాన్ని అధిరోహించి అక్కడ యవనులకు పట్టుబడి వారు పెట్టిన చిత్రహింసలకి చిక్కి శాల్యావశిష్టుడౌతాడు . అశ్వం వారికి చిక్కి, వారివద్ద బందీ అయి వారిచేతిలోనే హతమవటమే కాకా వారికి ఆహారమౌతుంది. దీనతటికీ ప్రత్యేక్ష సాక్షి అయిన సోమశర్మ తిరిగి మగధకు పోనియ్యక యవన దేశమందే ఉండి తనకూ ఆశ్వానికి జరిగిన ఘాతుకానికి ప్రతీకారం తీర్చుకోవాలని యవన సేనాని అయిన ఠిమ్ఠాకరాళుని తన జ్యితిష్య విద్యా వైదుష్యంతో మెప్పించి అతని ఇంట ప్రవేశం సంపాదిస్తాడు.
మహారాజు బృహద్రథుడు శతాధిక వ్రుద్దుడైనప్పటి కీ, స్త్రీలోలుడై రాజ్య వ్యవహారాలని సేనాని పుష్యమిత్రుని భుజస్కందాలపై ఉంచి రాజ్యపాలనని అలక్ష్యం చేయగా , ప్రజలకి అతని పట్ల అయిష్టత ప్రబలుతుంది. రాజుకు వుద్దాప్యంలో రాజుని వివాహమాడిన కుమద్వాటికి పుష్యమిత్రుని పట్ల అపారమైన విశ్వాసం. రాజబంధువులైన శాతానిక శ్వేతాశ్వులు రాజ్యాన్ని పహరంచాలని నిత్యం కుట్రలు పన్నుతూ ఉంటారు .
పుష్యమిత్రుని తన మేనల్లుని కోసం , తన అశ్వం కోసం వేదికించి విఫలుడౌతాడు. బౌద్ధుల వల్ల ఉపద్రవాలు ఆందోళనకరంగా వీఉన్న వైదిక మాట పరిస్థితికి తోడూ వీరి అదృశ్యం పుష్యమిత్రునికి వ్యథను కలుకచేస్తాయి . ప్రతి సంవత్సరం జరిగే శాస్త్ర పండిత సమావేశాల్లో పై మూడు విషయాలు చర్చకు వస్తాయి. ఈ పండిత సభకు విచ్చేసిన జ్యోతిష్య శాస్త్రంలో గొప్ప ప్రావీణ్యం గల నారాయణ భట్టనే పండితుడు ముందు సభలకి వచ్చినపుడే పుష్యమిత్రుని అశ్వం సంవత్సరం లోపల క్రూరంగా మరణిస్తుందని , దాని కవలాశ్వమందు స్వర్గ లోక వాసి అయిన జీవుడు ఉన్నాడని చేపుఆడు. పుష్యమిత్రుని పండిత సభకు విచ్చేసిన నారాయణ భట్టుని పిలిపించి దేశం గురించి తన మేనల్లుని గురించి ప్రశ్నించగా సోమశర్మ మరల మగధకు రావాడం అసంభవమని , అతని గుర్రం సంహితమైందని దాని కవలాశ్వం మేదీయాశ్వం అవుతుందని పలుకుతాడు .
సింహపుర కటక, ఉరగ, ఉత్తర , జ్యోతిష, అభిసార దేశాలు పంచయవన దేశాలుగా ప్రసిద్ధాలు. ఇవి ఎత్తైన కొండల నడుమ ఉన్నాయి. ఈ కొండల మధ్య ఉన్న నీటిపడియలే అక్కడ జీవులకు జలాధారం. ఈ జల సంగ్రహణ నిమిత్తమై అక్కడ యుద్ధాలు సంభవించటం కూడా కద్దు. ఇటువంటి జలకుండ సమీప ప్రాంతంలో దుర్భేధ్యమైన కొండల మధ్య ఒక గుహలో మృషా సిద్ధాంతంతో నిత్యజీవిగా పరిగణితుడే ఒక జఠాధారై నివసిస్తుంటాడు. ఈతనికి వంశ పరంపరానుగతంగా వచ్చిన విద్య జ్యోతిష్యం. కొండలపై పడిన యవనులకి అనుకూలంగా ఉన్న సమయాలని చెపుతూ ఉంటాడు . ఈతని పేరు వెలియోనసు. ఈ వెలియోనసు తండ్రి పేరు కూడా వెలియోనసే.
ఈ రాజ్య ప్రతినిదులకి ఈతని మధ్యవర్తిత్వం నేర్పేవాడే ఠిమ్ఠాకరాళుడు. ఈ వెలియోనసు నిత్య జీవన రహస్యాన్ని రక్షించటం, వంశాపరపరాప్రాప్తమైన ఈతని సంతానానికి భార్యను సంపాదించి పెట్టడం ఠిమ్ఠాకరాళుని ఉద్యోగ ధర్మాలు. వెలియోనసు ఒక్కడే అని అందరినీ నమ్మించి అక్కడి రాజులపై ఓకే విధమైన ఆధిపత్యం ప్రదర్శిస్తాడు ఠిమ్ఠాకరాళుడు. పంచయవన రాజులు తమ మంత్రి సేనానిలతో ఒకే మారు వేలియోనసు దర్శింప సమకట్టగా , వాని రహస్యాన్ని , తన రహస్యాన్ని రక్షించుకొనటానికి ఠిమ్ఠాకరాళుడు తప్పని పరిస్థితులలో సోమశర్మను వార్తాహునిగా పంపవలసి వస్తుంది. సోమశర్మ తన ఉపాస్య దేవత వృద్ధ భార్గవి కరుణా విలసనంతో ఆ గుహను చేరి, సర్వాన్ని అవగతం చేసుకుని ఠిమ్ఠాకరాళుని సందేశాన్ని వెలియోనసుకి అందజేస్తాడు.
గిరివ్రజంలో పండిత సభలు ముగుస్తాయి . వేదం మతానికి అనుకూల సమయం ఆసన్నమైందనీ దానికి పుష్యమిత్రుడే ప్రారంభకుడనీ అతడు ప్రభువైన బృహద్రథుని ఆపద నుంచి రక్షించే ప్రయత్నంలో సంహరిస్తాడనీ తద్వధ పాపాశమనార్థం పుష్యమిత్రుడు అశ్వమేధ యాగం ఆచరిస్తాడనీ ఈ సభల సారాంశం. యవన దేశమునందున్న సోమశర్మే ఇదే విషయాన్ని లేఖల రూపాన తెలియ బరుస్తాడు. కార్తిక పౌర్ణమి నాడు రాజ వధ జరుగుతుందనీ పుష్యమిత్రుడు ఆత్మా రక్షణార్థం చర్యలు గైకొనవలసి ఉంటుందని పుష్యమిత్రుడు అనుకోని పరిస్థితుల్లో బృహద్రథుని వధిస్తాడనీ మొదటి లేఖ సారాంశం. కుమారా అగ్నిమిత్రుడు మేదీయాశ్వం వెంట పంపుమని యజమాని దీక్షలో ఉన్నంత కాలం నారాయణ భట్టు రాజ్యనిర్వాహన కావిన్చాలనేదే రెండవ లేఖ సారాంశం.
పౌర్ణమినాడు పుష్యమిత్రుడు బృహద్రథుని దర్శనార్థం సర్వతో భద్రంగా సకవచధారుడై వెళతాడు. సర్వసురాపనాల విషయాలను బృహద్రథుడు పుష్యమిత్రుని తెలియచేసే సందర్భంలో కుముద్వతి, శతానీకాదులు వారి వెన్నంటే ఉన్నారు. ఒకానొక గది సమీపానికి వచ్చిన సమయంలో వారిని వెన్నంటే వస్తున్న కుముదవతి తన అన్నైన శతానీకుడు మహారాజుపైన మహాసేనానిపైన జరుపబోయే కుట్రను వెల్లడిస్తుంది ఈ సమయంలో తననుతాను రక్షించుకునే ప్రయత్నంలో శతానీకుడు కుముదవతి పై మిథ్యారోపణ చేస్తాడు. ఆ సమయాన జరిగిన కలహంలో శతానీకుని పుష్యమిత్రుడు సంహరిస్తాడు. మిథ్యారోపణను నమ్మి మహారాజు కుముద్వాతిని సంహరింపబోగా మహారాజు పుష్యమిత్రుని చేతిలో హతమౌతాడు. కుముద్వతి పర్భుత్వోడుగుల సమక్షంలో శతానీకాదుల దౌష్టాన్ని, పుష్యమిత్రుని నిర్దోషిత్వాన్ని వెల్లడించి, పుష్యమిత్రునికి రాజ్యాన్ని అప్పగించి తానూ బౌద్ధ సన్యాసిని అయిపోతుంది.
సోమశర్మ మూడవ నాలుగవ లేఖననుసరించి పుష్యమిత్రుడు అశ్వమేధ యాగాన్ని నిర్వహించాలని సంకల్పించి సంవత్సర కాలం జరిగే ఈ యాగా నిర్వహణ సమయంలో మేధావి భట్టు అనే కాశ్మీర బ్రాహ్మణుని ప్రధాన బ్రుత్విక్కు గాను, రాజ్య నిర్వహణ భారాన్ని మోయటానికి నారాయణ భట్టుని నియమిస్తాడు. రాజు జగ్నదీక్షను పొంది మేధీయాశ్వం వెంట కుమారా అగ్నిమిత్రుని సేనాని ఉపవర్శిని పంపుతాడు.
సోమశర్మ పూర్తిగా యవనుడై పుస్ మిరత్ ఫా కినోజ్ , మిరత్ ఫా అనే నామాన్తరాలని పొందుతాడు. యవన రాజు పరిషత్సభ్యులు వెలియోనసు గుహని దర్శిస్తారు. వెలియోనసుల మృషాజీవితాన్ని దానికి హేతువైన ఠిమ్ఠాకరాళుని భార్య అయేషా సోమశర్మ భార్యకాగా ఠిమ్ఠాకరాళుని పిల్లలు సోమశర్మ పిల్లలౌతారు. సోమశర్మ లేక మిరత్ ఫా పంచయవానాలకి రాజవుతాడు.
పుష్యమిత్రుడు యజ్ఞం ఆరంభిస్తాడు. సేనాని ఉపవర్షుడు, కుమార అగ్నిమిత్రుడు వెంటచనగా
మేధీయాశ్వం యవనదేశాలను ప్రవేశిస్తుంది. యవనముష్కరులపై ప్రతీకార చర్యలకు మిర్తఫా సర్వం సిద్ధం చేస్తాడు. అయేషా తన మంత్రం తంత్రాలను సంపూటీకరించి మ్లేచ్ఛ రాగంలో ఒక పాటను ఎత్తుకుంటుంది. ఆ గానం లోని మంత్రం జంతువుల కాళ్ళను తాటింప చేసే శక్తిగలది. పుష్యమిత్రుని గుర్రాన్ని ఎవరు ఎక్కడ హింసించి సంహరించారో అదే ప్రదేశంలో ఆ మేధీయాశ్వం ఆ క్రూరాలను తన పాద తాడనంతో మంతబలం సంహరిస్తుంది. అందరూ సంహరితమయ్యే వరకు అయేషా పాట ఆగాడు. అశ్వాన్ని ప్రీతి పురస్సరంగా ఉపవర్షునకు అందిస్తారు. యవన ప్రభువు దర్శనం ఎవరికీ లభించదు.
******************
