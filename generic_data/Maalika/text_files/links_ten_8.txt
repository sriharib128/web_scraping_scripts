రచన: స్వాతీ శ్రీపాద
ఇమ్మిగ్రేషన్ తంతు ముగించుకుని బెరుకు బెరుగ్గా బయటకు వచ్చేసరికి రవికిరణ్ పేరు రాసిన ప్లకార్డ్ పట్టుకుని నించున్న అతని మిత్రులు ముగ్గురినీ చూసి సులభంగానే గుర్తుపట్టి చేతులు ఊపారు. చొరవగా ముందుకు వచ్చి రండి అంటూ వారి సామాన్ల ట్రాలీలను అందుకున్నారు. ఏం మాట్లాడాలో ఎవరికీ తెలియడం లేదు.
సీత మనసు ఒకరకంగా మొద్దుబారిపోయింది.  ప్రమాదం జరిగింది, రవికిరణ్ ఆసుపత్రిలో ఉన్నాడని విన్నది మొదలు ఒక్క మాటా నోటరాలేదు. ఏ ఆలోచనా తోచడమే లేదు. ఒంటి మీద ఒక రకంగా స్పృహే లేదు. చదువు వదిలేసి, దేశం వదిలేసి పరాయి గడ్డమీద కాలుపెట్టడం కూడా యాంత్రికంగానే జరిగింది. ముందేమిటన్న ఊహే మనసుకు రాడం లేదు.
రవికిరణ్ తో అపార్ట్మెంట్ షేర్ చేసుకున్న మిత్రుడు  వసంత్ మహారాష్ట్ర నుండి వచ్చాడు. పెద్ద మనసుతో వారిని తనతో ఉండమన్నాడు. తెలుగువారందరూ తలా ఒక చెయ్యి వేసి అవసరాలకు ఆదుకుంటున్నారు.
గాజు కిటికీలోంచి రోజుకు ఒక్కసారి మాత్రం చూడనిచ్చేవారు రవికిరణ్ ను. నాలుగైదు గంటలు ఆసుపత్రి బయటే గడిపి ఇల్లు చేరేవారు. ముగ్గురికీ కష్టంగానే ఉంది వసంత్ మీద ఆధారపడటం.
సీత మనసు నెమ్మదిగా కూడదీసుకుంది. తను మట్టెలూ మంగళ సూత్రాలూ తీసేసినందుకే అలా జరిగిందా అన్న గిల్టీ ఫీలింగ్ ఆమెను తినేస్తోంది. ఎందుకు నా మనసు అలా మారిపోయి రవికిరణ్ ను తృణీకరించి రవీంద్రను ఎంచుకుంది? తప్పుడు దారిలోకి మళ్ళినందుకే ఈ శిక్షా?
ఈ ఆలోచనల తాకిడికి తట్టుకోలేకపోయేది.
ఒకసారి వసంత్ ను అడిగి మమతకు ఫోన్ చేసింది.
“ఏం  చెప్పను మమతా కనురెప్పపాటులో కధ మారిపోయింది.” అంటూ జరిగినదంతా వివరించింది.
“ఏం చెయ్యాలో అర్ధం కాట్లేదు మమతా, ఇక్కడ ఈ పరిస్థితుల్లో నువ్వన్నట్టు మానసికంగానే కాదు ఆర్ధికంగాను ఆధారం కావాలి. ఎన్నాళ్లని బావ మిత్రుల మీద ఆధారపడగలం. అత్త ఇరవై నాలుగు గంటలూ మౌనంగానే మృత్యుంజయ జపం వల్లే వేస్తూ ఉంటారు.  మామగారు సుందరాకాంద పారాయణం. నాకా పెద్ద చదువూ లేదు, బావ మంచం మీద పడి ఉన్నాడు. ఏం  చెయ్యను?”
“అధైర్యపడకు సీతా, ఇప్పుడు నీ ముందు ఉన్నదారులు రెండే రెండు. ఒకటి బంధాలు తెగతెంపులు చేసుకుని నీ జీవితం
నీదనుకుని వెనక్కు రాడం, లేదూ ధైర్యం కోల్పోకుండా నీకు తెలిసిన విద్యతో బ్రతుకు తెరువు వెతుక్కుని అక్కడే కొనసాగడం. నీకేం సీతా స్వరం విప్పితే అమృతం కురుస్తుంది. అంతో ఇంతో సంగీతం తెలుసు , చక్కగా వంట చెయ్యడం తెలుసు. నలుగురు పిల్లలకు నాలా చదువు చెప్పగలవు కూడా. మంచీ చెడు ఆలోచించుకునే వివేచన ఉంది నీకు బీ బ్రేవ్ సీతా”
ఒక్క క్షణం అంతే.
సీత గుండెల మీద మంగళసూత్రం తళుక్కున మెరిసింది. ఆ క్షణంలో రవీంద్ర ఏమాత్రం గుర్తుకు రాలేదు. ఊహ తెలిసినప్పటి నుండీ ఆశలు పెంచుకున్న బావే మనసంతా ఆక్రమించాడు.
శివరాత్రి రోజు ముగ్గురినీ దగ్గరలో హిందూ దేవాలయానికి తీసుకువెళ్ళాడు వసంత్ కొంతలో కొంతైనా స్థిమిత పడతారని.
అన్యమనస్కంగానే వెళ్ళినా కాస్సేపటిలోనే అక్కడి వాతావరణంలో కలిసిపోయారు, సర్వం మరచి భగవత్ సన్నిధిలో తేలికపడ్డారు. వారిని అక్కడే వదిలి సాయంత్రం వచ్చి తీసుకు వెళ్తానని వెళ్లాడు వసంత్.
గుడి కింద పెద్ద హాల్, డైనింగ్ ఏరియా ఉన్నాయి. అక్కడ రకరకాల సాంస్కృతిక  కార్యక్రమాలు జరుగుతున్నాయి.
పాటలపోటీల మొదలుకుని విచిత్ర వేషాలు, డాన్స్ లూ , భగవత్ గీత పఠనం.
పిల్లల పాటల పోటీలు ముగిసాక పెద్దలకు మొదలయ్యాయి.
“సీతా నువ్వూ వెళ్ళి పాడు” అత్త మాట విని తుళ్ళిపడింది.
“అవును సీతా, పేరుకోసం కాదు బహుమతిగా వచ్చే డబ్బు మన చేతిఖర్చుకన్నా వస్తుంది కదా?” ఆవిడ కళ్ళలో నీళ్ళు.
నిజమే ఎప్పుడూ నలుగురికి పెట్టిన చెయ్యే కాని ఒకరు ముందు ఒదిగి బ్రతికినది కాదు.
చటుక్కున లేచి సీత వేదిక వైపు కదిలింది.
“పేరు చెప్పి పాడండమ్మా” నిర్వాహకులు ముందుకు పంపారు.
మైక్ ముందు నించోడమే తెలుసు సీతకు. ఆ తరువాత ఆమె పాట ప్రవాహమై సాగిపోయింది. వినడంలో లీనమయిన వారెవరికీ ఆమెను ఆపాలనిపించలేదు.
బ్రహ్మ మురారి సురార్చిత లింగం అంటూ మొదలు పెట్టిన స్వరాన్ని గుడి గోడలు ప్రతిధ్వనించాయి.
ఊపిరి తిప్పుకుందుకు ఆమె ఒక్క క్షణం ఆగగానే చప్పట్లు వర్షమై కురిసాయి. అభినందనల వెల్లువ ముంచెత్తింది.
ఆపైన జరిగినది కలలా అనిపించింది. వాళ్ళేం అడిగారో తనేం  చెప్పిందో గుర్తు లేదు.
మొదటి బహుమతిగా వచ్చిన డబ్బుకు తోడు మరింత సేకరించి దాదాపు వెయ్యి డాలర్లు ఆమె చేతిలో పెట్టారు.
సాయంత్రం గుడిలో శివానంద లహరి వినిపించింది. శివస్తోత్రం చదివింది.
ఆమె మైక్ ముందు ఉన్నప్పుడే వచ్చాడు వసంత్ హడావిడిగా,
“అమ్మా, అమ్మా, ” అంటు ఆత్రంగా సీత అత్తను పిలిచి,
“రవికిరణ్ స్పృహలోకి వచ్చాడు, కోమాలోంచి బయటకు వచ్చాడు, నిజంగా ఎవరూ ఊహించని మిరకిల్” అంటూ ఆనందాన్ని పంచాడు.
అయితే, మల్టిపుల్ ఫ్రాక్చర్స్ , గాయాలు తగ్గేందుకు మరో మూడునెలల సమయమైనా కావాలి. కాదంటే ఒక వారంలో డిస్చార్జ్ చేస్తారు. ఆ వార్త సీతకు అందకన్నా ముందే చాలామంది తెలుగ వాళ్ళు ఆమె గురించి విన్నాక తమ పిల్లలకు సీత సంగీతంలో శిక్షణ ఇస్తే బాగుండునన్న అభిప్రాయానికి వచ్చారు.
*****
ఏదైతేనేం రవికిరణ్ కోమాలో నుండి బయటకు రాడం అక్కడి డాక్టర్లకూ చిత్రంగానే ఉంది.  తల్లిని, తండ్రిని, సీతను చూసిన రవికిరణ్ కళ్ళలో ఒక అపరాధ భావన సముద్రమై పొంగిపొర్లింది.
“సీతా”  ఆమె చేతి తన చేతిలోకి తీసుకున్నప్పుడు తనలోకి ఏదో విద్యుత్తు పాకినట్టే అనిపించింది. ఏ వ్యామోహంలో , ఏ మైకంలో పడి కొట్టుకుపోయాను అనుకున్నాడు. వెంటనే సుమబాల గుర్తుకు వచ్చింది. సుమ, సుమ లోలోపలే అనుకున్నాడు. ఎవరిని అడగాలి? అడగలేక మౌనంగానే ఉన్నాడు.
కాని సుమ ఏమైందోనన్న ఆందోళన మనసును అతలాకుతలం చేస్తూనే ఉంది.
మర్నాడు ఇంటికి పంపిస్తారనగా ఆ రాత్రి డ్యూటీ నర్స్ ను మాటల్లో పెట్టి తనను ఎవరు ఎలా ఆసుపత్రికి తెచ్చారు, అని ఆసక్తిగా అడిగాడు. మీరంతా నాకు మళ్ళీ పునర్జీవనం ఇచ్చారని పొగిడాడు.
ఆవిడ అత్యుత్సాహంగా రెండు నెలల క్రితం జరిగిన సంఘటనలు పూసగుచ్చినట్టు వివరించింది.
అపస్మారక స్థితిలో రవి కిరణ్ నూ, ఆఖరి క్షణాల్లో సుమనూ అక్కడికి తీసుకు రాడం వివరించింది.
“చిత్రం ఏమిటంటే, మీరు మరిక మామూలు కాలేరనీ సుమను సేవ్ చెయ్యగలమనీ అనుకున్నాము. కాని మీరు కోమాలోకి వెళ్ళి సురక్షితంగా బయట పడ్డారు, క్షణాల్లో సుమ…”
“సుమ, సుమకు ఏమైంది?” గాభరాగా అడిగాడు.
“పాపం ఆయుష్షు తీరిపోయింది”
రవికిరణ్ గుండె గబగబా కొట్టుకుంది.
” ఆమె బాడి ఇండియాకు పంపేసారు”
” సుమా సుమా ” మౌనంగానే రోదించింది అతని మనసు.
******
“ఒకరికొకరు ఎక్కువయ్యే కొద్దీ ఖర్చులూ పెరుగుతాయి కద నాన్నా, నేనూ, అమ్మా వెళ్లమా?” కొడుకు కొంచం తేరుకుని లేచి నడవగలుగుతున్న స్థితిలో అడిగాడు. ఇంటికి వచ్చాక కూడా కాలూ చెయ్యీ కూడదీసుకుని లేచి నడవడానికి నెలన్నర పైనే పట్టింది రవికిరణ్ కు.
సీత ఎంత శ్రమ పడిందో అతను చూస్తూనే ఉన్నాడు. పొద్దున్నే లేచి డాక్టర్ హైమ ఇంట్లో వంటా-వార్పూ చేసి వచ్చేది. గంటకో పది డాలర్ల  చొప్పున ఒక మూడు గంటలు పని చేసి రోజుకు ముప్పై  డాలర్లు. వారానికి రెండు రోజులు పిల్లలకు మ్యూజిక్ క్లాస్ లు. ఇంట్లో అన్ని పనులూ చూసుకుంటూనే ముగ్గురినీ కంటికి  రెప్పలా ఉండేది. ఇరుగూ పొరుగూ ఎవరింట్లో ఏ కార్యక్రమం ఉన్నా సీత పాటా, వంటా ఉండాల్సిందే.
ఒకప్పుడు సీత గురించి అనుకున్నదానికి సిగ్గుతో కుంగిపోయేవాడు రవికిరణ్. నెమ్మదిగా ఆ క్రితం రోజే వర్క్ ఫ్రమ్ హోమ్ మొదలుపెట్టాడు.
” మాకిచ్చిన టెంపరరీ వీసా గడువు కూడా దగ్గరపడుతోంది. సీత ఎక్కడున్నా సమర్ధించుకు రాగలదన్న ధైర్యం మాకుంది. నిన్ను కాపాడినది దాని మెళ్ళో మంగళసూత్రమేనని నమ్ముతున్నాను. అది నిన్ను పది కాలాలు పచ్చగా ఉంచుతుంది. మీరు కుదుటపడ్డాక ఇండియా వద్దురు గాని” తల్లి నచ్చజెప్పింది.
“అదేం  మాట అత్తా, మీరు క్షణం వదలకుండా చదివిన మృత్యుంజయ జపమే బావను రక్షించింది. మామయ్య ఆపకుండా చేసిన సుందరకాండ పారాయణ తక్కువదా?” అత్తకు, మామకూ కాఫీ అందిస్తూ వారిని ఆపాలని చూసింది.
” లేదులే సీతా మాది మాట సాయం. నీదో ఇది అని చెప్పగలమా? సరేలే. ఈ మాటలు, ఒకరినొకరు మెచ్చుకోడాలు ఇక్కడ ఆపేద్దాం. కాని త్వరగా స్థిరపడి ఇద్దరూ ఇంటికి వస్తే వ్రతం చేసుకుందాం. మొక్కులు తీర్చుకుందాం. ఇద్దరూ ఇద్దరుగానే రండి. ముగ్గురయ్యేవరకూ ఆగకండి” అంటూ తేలికపరచారు అందరినీ.
సీత బుగ్గల్లో సింధూరం చల్లినట్టయింది.
రచన: విశాలి పేరి
తస్మై శ్రీ గురవైనమః
 
गुरू गोविन्द दोऊ खड़े, काके लागूं पांय।
बलिहारी गुरू अपने गोविन्द दियो बताय।।

‘గురువు,  భగవంతుడు ఎదురుగా నిలిస్తే నేను నమస్కరించేది మొదట గురువుకే, ఎందుకంటే ఆ భగవంతుడు ఉన్నాడని చెప్పింది నా గురువే కదా!’ అని కబీర్ దాస్ అన్నాడు.  ఈ రోజు విద్యార్థులు ఎంత ఉన్నతమైన స్థానంలో ఉన్నా ఆ చదువుకు బీజం వేసి దాని మీద ఆసక్తి కలగడానికి దోహదపడినది మాత్రం చదువు నేర్పిన గురువులే!
మేము చదువుకున్నది విద్యానగర్ ‘జ్యోతి బాలా మందిర్’లో. మా స్కూల్ చదువు పూర్తయ్యాక, ఆ స్కూల్ పూర్వపు విద్యార్థులం అప్పుడప్పుడు కలుసుకునే వాళ్ళము. కానీ ఈసారి మాత్రం మా టీచర్స్ ని గౌరవించాలని అనుకున్నాము. ఏ శుభముహూర్తాన ఈ ఆలోచన కలిగిందో కానీ, మా క్లాస్ వాట్స్ ఆప్ గ్రూప్ లో ఈ మాట చెప్పగానే, అందరమూ చాలా ఉత్సాహపడ్డాము. స్కూల్ లో పనిచేసిన అప్పటి మా టీచర్ల ఫోన్ నంబర్లు అన్నీ మా వద్ద లేవు. ఒక్క సి.పి.ఎస్.ఎం. లక్ష్మి టీచర్ ఫోన్ నంబర్ ఉంది. ఆవిడ సహకారంతో మిగిలిన వారందరి ఫోన్ నంబర్లు అన్నీ తీసుకోగలిగాము. మార్చ్ 26వ తారీఖున హిమాయత్ నగర్ లో ఈ ‘గురుపూజోత్సవ’ కార్యక్రమం నిర్ణయించాము.
మా స్కూల్… ‘జ్యోతి బాలా మందిర్’ స్థాపకులు శ్రీ రామ్మోహన్ రావు గారు. ఆయన మొట్ట మొదట స్కూల్ ఖమ్మంలో స్థాపించారు. ఆ తరవాత విజయవాడలో, హైదరాబాద్ లో ఈ స్కూల్ కి శాఖలు విస్తరించాయి. మా స్కూల్ నవాబు గారి ఇళ్ళల్లో ఒక ఇల్లు. గ్రౌండ్ లో ఉండే తరగతి గదులు  ఒకప్పటి వారి కార్ షెడ్లు. వెనకాల ఉన్న యూకేజీ, ఎల్కేజీ క్లాస్ లు (ఇప్పటి స్టాఫ్ రూం) వాళ్ళ పనివాళ్ళ గదులు. వెనకాల ఫౌంటేన్ అవి వాళ్ళ విలాస చిహ్నాలు. అంతటి వైభవం కలిగిన స్థలం మా స్కూల్!
***

శనివారము మా క్లాస్ లో చదివిన వారంతా మా స్కూల్ కి వెళ్ళాము. ముందు రోజే అక్కడి ప్రిన్సిపాల్ అనుమతి తీసుకొని, ఆ రోజు ఎసంబ్లీలో పాల్గొన్నాము. ముందుగా ‘జ్ఞానానందం మయదేవం’ అని హయగ్రీవ ప్రార్థనతో మొదలెట్టి, ‘ఇండియా ఈజ్ మై కంట్రీ’ అని ప్రతిజ్ఞ చెప్పాము. తరవాత అక్కడి టీచర్లతో మాట్లాడి, మేము చదివిన ప్రతి తరగతి చూస్తూ అక్కడ ఏ క్లాస్ లో ఉన్నప్పుడు ఎక్కడ కూర్చున్నామో, ఏ టీచర్ వచ్చేవారో అప్పుడు చేసిన ఆ అల్లర్లు అన్నీ తలచుకున్నాము. సెవెంథ్ క్లాస్ లో మా క్లాస్ కి ‘బెస్ట్ క్లాస్’ అని డిసిప్లేన్ లో అవార్డ్ వచ్చింది, ఆ రోజే అల్లరి ఎక్కువ చేశామని క్లాస్ మొత్తాన్ని నీల్ డౌన్ వేయించారు. క్లాస్ కుర్చిలో ఈ అవార్డ్ పెట్టుకొని, క్లాస్ బయట అందరం నీల్ డవున్ చేసిన ఘనత బహుశా మాకే దక్కిందేమో!
వేపచెట్టు కింద చదువుకునేటప్పుడు కుట్టిన గొంగళీలు, ఆషాఢ మాసంలో వాలే ఈగలు, ఈగలు రాకుండా వేసిన ఫినాయిలు… ఆ వాసనకి సగం మంది పిల్లలు కక్కుకోవడం అన్నీ తలచుకున్నాము. మా నైథ్ క్లాస్ క్లాస్ రూంలో కి వెళ్ళి అక్కడి పిల్లలతో పాటే కూర్చొని కాసేపు ఆ టీచర్ చెప్పిన పాఠం విన్నాము. మేము కూడా వెళ్ళి బ్లాక్ బోర్డ్ మీద కొన్ని లెక్కలు చెప్పేసి వచ్చాము. తరవాత గ్రౌండ్ లోకి వచ్చి ఉయ్యాల బల్ల, జారుడు బల్లా కూడా జారాము.
స్కూల్ నుంచి వచ్చేసేటప్పుడు అక్కడ ఏం నేర్చుకున్నామో అర్ధం కాలేదు, టెంథ్ పాస్ అయ్యి మంచి మార్కులతో బయట ప్రపంచానికి వచ్చామే అని అనుకున్నాము. కానీ మాకు తెలియకుండా మేము జీవిత పాఠాలు ఎన్నో నేర్చుకున్నాము.
చిన్నప్పుడు కరక్ట్ గా రాస్తే ఎప్పుడూ ‘వెరీ గుడ్’ అని రాసే  టీచర్ నుంచి ప్రతీ వారిని ప్రోత్సహించడానికి ఎప్పుడూ ఎంకరేజ్ చేసేటట్టుగా పొగడాలి అని, ఎప్పుడూ నవ్వుతూ ఉండే టీచర్ ని చూసి ‘నవ్వడం ఒక భోగం’ అని, కళ్ళతో భయపెట్టే టీచర్ నుంచి ‘మిన్ను విరిగి మీద పడ్డ చలించకూడదని’, పిల్లల్ని కొట్టకుండా క్రమశిక్షణలో పెట్టే టీచర్లు, సరదాగా ఉంటూనే పిల్లలకి బుర్రలోకి సబ్జక్ట్ ని ఇండ్యూస్ చేసే టీచర్లను, గంభీరంగా ఉంటూ ఎన్నో విషయాలు నేర్పించిన ప్రతీ టీచర్… మాకు జీవిత పాఠాలు నేర్పారు, ఇలా  నేర్పించిన ప్రతీ టీచర్ కి శతకోటి ప్రణామాలు.
 
आचार्यात् पादमादत्ते पादं शिष्यः स्वमेधया ।
सब्रह्मचारिभ्यः पादं पादं कालक्रमेण च

జీవితంలో పావు వంతు మనము మన గురువుల నుండి నేర్చుకుంటాము, మిగిలిన పావు వంతు తోటి విద్యార్థుల వద్ద నేర్చుకుంటాము, మిగిలిన పావు వంతు కాలం నేర్పుతుంది, మిగిలిన పావు వంతే మన సొంత తెలివితేటలతో నేర్చుకుంటాముట. అంటే మన జీవితంలో అర్ధ భాగం నేర్చుకునేది ఈ స్కూల్ లోనే, మిగిలిన పావు వంతు నేర్చుకోడానికి దోహదపడేది ఈ అర్ధభాగం నుంచే.
మధురమైన జ్ఞాపకం గుర్తొచ్చినప్పుడు కాలాన్ని మళ్ళీ వెనక్కి తిప్పాలనిపిస్తుంది. ఇన్నాళ్ళు ఎక్కడో పోయిందన్న బాలం భద్రంగా ఈ స్కూల్లో ఉందనిపించింది. వయసు మరచిపోయి అందరం మళ్ళీ పదేళ్ళ పిల్లలమైపోయాము. అప్పుడు టీచర్ల చేతిలో తిన్న తీపి దెబ్బలు తలచుకున్న కొద్దీ మరింత మధురంగా అనిపించాయి. చిన్న చిన్న మాటలకే కోపాలు తెచ్చుకొని కొన్ని రోజుల పాటు మాట్లాడుకోని మా పసితనపు పౌరుషానికి నవ్వొచ్చింది. నిక్ నేంస్ తో పిలిచినందుకు టీచర్లకి కంప్లైంట్ ఇచ్చిన వైనం మురిపంగా అనిపించింది. ఇప్పుడు ఆ నిక్ నేం తో పిలుచుకుంటే ఆ పిలుపు కొత్తగా వచ్చిన మామిడికాయ పులుపులా అనిపించింది.
స్కూల్ ఎదురుగా ఉన్న ఐస్ బండి గుర్తొచ్చింది, అతని మాకు అమ్మిన ఐస్ లు ద్వారా పెద్ద బంగ్లా కట్టేసుకొని ఉండచ్చు. గ్రౌండ్ లో ఉన్న నీళ్ళ టాంక్ దగ్గర క్యూ కట్టి నీరు తాగడం, పక్కనే ఉన్న కుంకుడు చెట్టుకి వచ్చిన కుంకుడు కాయలకి పిన్నీసు గుచ్చి బుడగలూదడం, కొద్దిగా పక్కన ఉన్న రేగిచెట్టు మీద పసిడి రేగి కాయలు వగరు, గ్రౌండ్ లో పరిగెడుతుంటే కాలు అడ్డుపెట్టి పారేస్తే మొకాలు చిప్పలు రేగిపోయి రక్తం కారుతూ ఉన్నప్పుడు వచ్చిన ఏడుపు… ఉక్రోషం, స్కూల్ ఎసంబ్లీ లో మైక్ లో పేరు పెట్టి పిలిచినప్పుడు గర్వంతో అందుకున్న ఆ చిన్న కప్పు, మైక్ లో భగవద్గీత చెప్పినప్పుడు తడబడటం, అందుకు ఏడిపిస్తుంటే వచ్చిన అలక, స్కూల్ కి రాగానే గోడ వెనకాల నిల్చొని కొట్టిన శత్రుమిత్రులు… ఇలా ఎన్ని జ్ఞాపకాలనో మళ్ళీ మూట కట్టుకొని తెచ్చుకున్నాము. చేజారిన బాల్యం మళ్ళీ ఒక్కసారి అద్దంలో కనిపించి సొంతమైనటనిపించింది. స్కూల్ ని వదిలి వస్తూ ఉంటే వృద్ధ్యాప్యంలో ఉన్న అమ్మమ్మని వదిలేసి వస్తునట్లనిపించింది. శిద్ధిలమైన కట్టడాల వెనక ఉన్న వైభవం అంతా కళ్ళ ముందు కలిది మనసుని మెలిపెట్టింది.
జీవితంలో ఎంత ఎత్తు ఎదిగినా, ఎన్నీ డిగ్రీలు సంపాదించినా, ఎంత గొప్ప ఉద్యోగంలో ఉన్నా… బాల్యం తిరిగొచ్చిన అనుభూతి కన్నా గొప్పది కాలేదు. అందుకే ఎవరో కవి అన్నట్టు
సంపాదించి ఐశ్వర్యం ఇస్తా
గడించిన కీర్తి ధారపోస్తా
ఉద్యోగం ఊరకిచ్చేస్తా
నిలువెత్తు ధనం ఇచ్చేస్తా…
వసివాడని పసితనం చేతికందిస్తే…
మళ్ళీ తిరిగి రాదని తెలిసినా పొందాలనే ఆశ, నెమరు వెసుకొన్న కొద్దీ మధురమైనది బాల్యం. అలాగే బాల్యంలో మనం గడిపిన వ్యక్తులు, వారందరితో గడిపిన ఆ రెండు రోజులు ఒక పండగలాగా అనిపించింది. చిన్ననాటి మిత్రులని కలిసినప్పుడు ఇప్పటికీ అదే ఆప్యాయతతో ఉన్న స్నేహాన్ని చూస్తే చాలా గర్వంగా అనిపించింది.
మల్లెపూవు నల్లగా మాయవచ్చును
మంచు కూడ వేడి సెగలు ఎగయ వచ్చును
పువ్వు బట్టి  తేనె రుచి మారవచ్చును
చెక్కు చెదరనిది స్నేహమని నమ్మవచ్చును
 
కొన్ని రోజుల పాటు ఈ జ్ఞాపకం జీవితాలలో మరింత ఆనందాన్ని నింపుతుంది.
***
ఈ స్కూల్లో చేరే ముందు ఎంట్రన్స్ ఎగ్జాం పెట్టినవారు ‘సంధ్యా టీచర్’, నా మొట్ట మొదటి క్లాస్ టీచర్ ‘మనోరమ’ టీచర్. ఆవిడ మాకు లెక్కలకు  వచ్చేవారు. సెకండ్ క్లాస్ క్లాస్ టీచర్ ‘జయలక్ష్మి టీచర్’, ప్రస్తుతం ఆవిడ అమెరికాలో ఉండడం వలన మా కార్యక్రమానికి రాలేకపోయారు. మూడు, నాలుగు, ఐదవ క్లాస్ క్లాస్ టీచర్ ‘రమా కుమారి టీచర్’. ఆవిడే మాకు ఇంగ్లీష్, తెలుగు, లెక్కలకి వచ్చేవారు. సెకండ్ క్లాస్ లో తెలుగుకి ‘వసుంధర టీచర్’ వచ్చేవారు. థర్డ్ క్లాస్ లో తెలుగుకి ‘లలితా’ టీచర్ వచ్చేవారు. ‘అనురాధ టీచర్’ మాకు మూడవ క్లాస్ లో సైన్స్ కి వచ్చేవారు. ఫోర్త్  క్లాస్ సైన్స్ టీచర్ గా ‘పద్మావతి టీచర్’ వచ్చేవారు.  ఆరవ క్లాస్ క్లాస్ టీచర్ ‘నివేదిత’ టీచర్, ఆవిడ వృద్ధాప్యం కారణం వలన రాలేకపోయారు. ఆరవ క్లాస్ లో సైన్స్ కి ‘లీలా టీచర్’ వచ్చేవారు. మా క్లాస్ పక్కన ఉన్న వేప చెట్టు కింద కూర్చోబెట్టి అక్కడే ప్రశ్నలు, జవాబులు చదివించేవారు.
సెవెంత్ క్లాస్ లో   సోషల్ కి ‘రాజ్యలక్ష్మి’  టీచర్ వచ్చేవారు. సెవెంత్  క్లాస్ క్లాస్ టీచర్ ‘చెంచులక్ష్మి టీచర్’. ఆవిడకి ఈ కార్యక్రమం  గురించి చెప్పడానికి ఫోన్ చేసినప్పుడు, “నువ్వు గుర్తు ఉన్నావు విశాలి, ఎలా ఉన్నావు?” అని నా స్కూల్ విషయాలు ఆవిడ చెప్పగానే కలిగిన ఆనందం, గర్వం వర్ణనాతీతం! అలాగే వసుంధర టీచర్ కి కూడా నేను గుర్తు ఉన్నానని అన్నప్పుడు మబ్బుల్లో తేలిపోయాను. 8, 9, 10 క్లాస్ లలో తెలుగుకి ‘సీతా మహాలక్ష్మి’ టీచర్ వచ్చేవారు.  ఎనిమిదవ క్లాస్ క్లాస్ టీచర్ ‘సి.పి.ఎస్.ఎం. లక్ష్మి టీచర్’. ఆవిడే మాకు 8, 9, 10 కి లెక్కలకి వచ్చేవారు. ఆవిడే మాకు 9 క్లాస్ క్లాస్ టీచర్. 7, 9, 10 లో హిందీకి ‘అన్నపూర్ణ టీచర్’ వచ్చేవారు. 8, 9, 10 సోషల్ కి ‘శాంతా టీచర్’ వచ్చేవారు.
ఎస్.యు.పి.డబ్ల్యూ. కి ‘ఫ్రాన్ స్వా’ టీచర్ వచ్చేవారు. 10 వ  క్లాస్ క్లాస్ టీచర్ ‘సుశీల’ టీచర్. ఆవిడ కొన్ని సంవత్సరాల క్రితం కాన్సర్ తో పరమపదించారు.  మాకు 10 వ క్లాస్ లో సైన్స్ కి ‘కస్తూరి టీచర్’, అలాగే 8 వ క్లాస్ లో కొద్దిరోజులు ‘పద్మావతి టీచర్’ (మాథ్స్) క్లాస్ టీచర్ గా వచ్చేవారు. వారిరువురూ కొన్ని ఏళ్ళ క్రితం దివంగతులయ్యారు. ప్రస్తుతం ఈ ‘గురుపూజోత్సవం’లో అందరు టీచర్లు వచ్చారు. పరమపదించిన వారి  గొప్పదనాన్ని అందరమూ తలచుకున్నాము.

దేశానికి ఒక డాక్టరునైనా, ఒక ఇంజినీర్ నైనా, ఒక న్యాయవాదినైనా తయారు చేసే శిల్పి… టీచర్. ఒక డాక్టర్ తప్పు ఒక మనిషిని భూమికి ఆరు అడుగుల కిందకు దింపుతుంది, ఒక న్యాయవాది తప్పు మనిషిని భూమికి ఆరు అడుగుల పైకి తీసుకెళ్తుంది, అదే ఒక టీచర్ తప్పు చేస్తే ఒక తరం తరం వేల అడుగుల వెనక్కి వెళ్తుంది. ఈ సమాజంలో ఇంత మంది గొప్ప వ్యక్తులు, గొప్ప వ్యక్తిత్వాలు ఉన్నాయంటే కారణం… టీచరే!
ఈరోజు మా క్లాస్ లో ఉన్న అలనాటి విద్యార్థులు ఎంతో ఉన్నతమైన స్థానాలలో ఉన్నారు. కొందరు కంపెనీకి డైరెక్టర్లు, మరి కొందరు వైస్ ప్రెసిడెంట్లు, బాంక్ మేనేజర్లు… ఇలా అన్నీ రంగాలలోనూ నిష్ణాతులు ఉన్నారు, వారందరి విద్యకి పునాది పడింది మా ‘జ్యోతి బాలా మందిర్’ లోనే! ఆ పునాది వేసినవారు మా గురువులే!
ఆ గురువులను సన్మానించే అదృష్టం మాకు ఈ శోభకృత్ సంవత్సర శుభారంభలో లభించింది.  26వ తారీఖున మా గురువులందరూ పొద్దుట పదిన్నరకి హోటల్ ప్లాటినంకి చేరుకున్నారు. చాలా మంది 70-90 ఏళ్ళ మధ్యలో ఉన్నవారే. ఆరోగ్యం సహకరించకపోయినా, వేరొకరి సాయంతో అడుగు తీసి అడుగు వేయలేని పరిస్థితిలో ఉన్నా సరే వారు మా కోసం వచ్చిన తీరు చూసేసరికి మేమంతా చలించిపోయాము. మొదట పూజారి గారిని పిలిపించి, ఆశీర్వచన మంత్రాలు చదివించి, మా టీచర్లందరి పాదాలకు పూలు వేసి, పళ్ళ బుట్ట చేతికిచ్చాము. వారు మా మీద అక్షింతలు వేసి ఆశీర్వదించారు.
రోజంతా నిలుచుని పాఠాలు చెప్పినందుకే కాబోలు వాళ్ళ మోకాలి చిప్పలు ఇప్పుడు సహకరించక, నడవటానికి ఇబ్బంది పడుతున్నారు. మేము పొద్దుట స్కూల్ కి వచ్చేటప్పటికి పాలసముద్రంలో నుంచి ఉద్భవించిన లక్ష్మీదేవుల్లా చిరునవ్వుతో కనిపించేవారు మా టీచర్లు. వ్యక్తిగతంగా ఎన్ని బాధలున్నా, అవన్ని స్కూల్ గేట్ బయటే వదిలేసి మా అందరికోసం అంకితభావంతో పనిచేసిన వారికి మేము ఏమిచ్చి ఋణం తీర్చుకోగలము, మనస్ఫూర్తిగా పాదాభివందనం చేయడం తప్ప! వారి సహనానికి, సంస్కారానికి ఎన్ని కోట్లిచ్చినా వెల కట్టలేము కదా…
మేము ఆ రోజు చిన్నపిల్లలైపోయాము, మాతో పాటు మా టీచర్లు కూడా  మళ్ళీ యుక్తవయసులోకి వెళ్ళిపోయారు. వారి ముఖాలలో వారి చేతుల్లో పెరిగిన మొక్కలు వృక్షాలైనందుకు గర్వం, మాకు మా టీచర్లు ఇంకా మమ్మల్ని గుర్తుపెట్టుకున్నారన్న గర్వం పోటీపడ్డాయి!  మధ్యాహ్నం భోజనం అయ్యాక మా ‘సీతా డ్రిల్ టీచర్’ దగ్గరకు ఒక స్కేల్ తీసుకొచ్చి అందరం చేతులు చాపి కొట్టమని బతిమాలాము. ఆవిడ అందరిని మెల్లగా కొట్టి, గట్టిగా ముద్దుపెట్టుకున్నారు.
సాయంత్రం అందరం ఇంటికి వెళ్ళేటప్పుడు గుండెల నిండా ఎన్నో అనుభూతులు మరెన్నో జ్ఞాపకాలతో వదలలేక వదలలేక  బరువుగా కదిలాము. ఈ ఉగాది మాకు బోలెడన్ని గురువుల ఆశీస్సులతో మొదలయ్యింది, ఇన్ని ఆశీస్సులు పొందిన మాకంటే ధన్యులెవరు?
***
 
రచన: విశాలి కొత్తూరి పేరి
 
రచన: కర్లపాలెం హనుమంతరావు
‘ఇప్పుడు నాకు కావాల్సింది కాఫీలు, టీలు కాదురా రఘూ! ఒక చెడ్డ డాక్టర్. ‘ అంది అర్చన కాఫీ తాగుతూ.
‘డాక్టర్ రాంప్రసాద్ అంత చెడ్డ డాక్టర్ ఈ సిటీ మొత్తంలోనే లేడంటారు తోటి డాక్టర్లు.  పేషెంట్ల దగ్గర అతను తీసుకొనే ఫీజు ఐదు, పది రూపాయలే! ‘
‘నాకు కావాల్సింది నిజం చెడ్డ డాక్టర్.  ప్లీజ్ ! నా కడుపులోని బేబీని నిర్దాక్షిణ్యంగా చంపగలిగే కిరాతక డాక్టర్ !’
రఘు అమాంతం సీరియస్సయిపోయాడు.  ‘జన్మనివ్వడం వరకే తల్లిదండ్రుల హక్కు.  చంపే హక్కు చట్టం ఇవ్వలేదు’ అన్నాడు కఠినంగా.
‘చెప్పడం తేలికే.  అనుభవించేవాళ్ళకే తెలుస్తుంది ఆ బాధ.  ఏ తల్లయినా తన బిడ్డ భూమ్మీద గొప్పగా బతకాలని కోరుకొంటుంది.  ఇలా ఈసురోమంటూ రోజులు వెళ్ళదీస్తుంటే చూస్తూ తట్టుకోలేదు.  అంతకన్నా పుట్టక ముందే చచ్చిపోవాలని కోరుకొంటుంది.’ అంది అర్చన అంతకన్నా సీరియస్ గా.
‘మెర్సీ కిల్లింగ్ ని మనదేశంలో ఇంకా న్యాయస్థానాలు మెర్సీలెస్ కిల్లింగ్ గానే చూస్తున్నాయి.  సమాజమూ అమోదించే స్థాయిదాకా ఎదగలేదు.  ‘
‘దొంగ కట్టు కట్టించావు గాని. . .  దొంగ డాక్టర్ను చూపించలేక పోయావు.  నీ సంగతి తెలిసీ ఇంత దూరం రావడం నిజంగా నాదే బుద్ధి తక్కువ’
‘బుద్ధి లేకుండా బుద్ధి తక్కువదానికి ఇంకా హెల్ప్ చేస్తున్నాను చూడు.   నాదీ బుద్ధితక్కువ’ అంటూ చివరికి ఒక డాబా ఇంటి ముందు కారాపాడు రఘు.
గేటు తీసుకుని చొరవగా లోపలికి పోయి ‘డాక్టర్ హేమలత’ అంటూ ఒక నడివయసు మనిషిని అర్చనకు పరిచయం చేసాడు రఘు.
అర్చన కేస్ హిస్టరీ అంతా ముందే తెలిసున్నట్లు మాట్లాడింది డాక్టర్.  “ఇటీజ్ అల్రెడీ బేబీ గ్రోయిన్ స్టేజిలో ఉంది.  అబార్షన్ లాంటిది చేస్తే డెఫినెట్ గా ముందు మీ ప్రాణాలకే ముప్పు.  నాటోన్లీ యాజ్ ఏ డాక్టర్ బట్ యాజ్ ఏ మదర్ అల్సో ఐ డోంట్ సబ్జెష్ట్ ఎనీ కాంప్లికేటెడ్ స్టెప్స్ ‘
‘నా సంగతి నేను ఆలోచించుకోవడం ఎప్పుడో మానేసాను డాక్టర్.  ఇప్పుడు నా ఆలోచనంతా కడుపులో పెరుగుతున్న ఈ బిడ్డను గురించే.  ‘అమ్మా! నాకు హెచ్చైవీ ఎందుకొచ్చిందమ్మా ‘ అని రేపు పాప అడిగితే నేనేమి సమాధానం చెప్పాలి? పిల్ల ఎదిగి పెళ్ళికి తయారయితే ఎన్ని అబద్ధాలాడి తనను ఒకింటి దానిని చేయగలను? అసలు అందాకా నేను బతికి ఉంటానన్న భరోసా కూడా లేదుగదా! అందుకే నేనీ నిర్ణయానికొచ్చింది.  హైదరాబాదులో అయితే ఈ విషయం ఎలాగైనా బైటపడుతుంది.  మీరు కాదన్నా కావలి పోతే ఏ క్వాక్ చేతనైనా గుట్టుగా అబార్షన్ చేయించుకోగలను.  అందుకు సరిపడ్డ సొమ్మతోనే నేను బయలు దేరాను’ అంది అర్జన బింకంగా.
ఎంత క్వాక్ అయినా తెలివున్నవాడు ఒక హెచ్చైవీ పాజిటివ్ కు అబార్షనంటే ముందుకు రాడు.  ఈ రోగమే బ్లడ్ ట్రాన్స్ఫ్యూజన్ ద్వారా ఒకళ్ళ నుండి ఒకళ్ళకి ఈజీగా సంక్రమించేది.  ఎన్ని జాగ్రత్తలు తీసుకొన్నా కటింగ్ చేసేటప్పుడు బ్లడ్ తో టచింగ్ లేకుండా ఎలాగుంటుంది?” అంది డాక్టర్ కాస్త కరకుగానే.
ఇంటి కొచ్చే దారిలో రఘు అర్చన సీరియస్ నెస్ ను చూసి ఏమీ అడగలేదు.  ఇంట్లో కొచ్చే ముందు మాత్రం అన్నాడు ‘నాకు చెప్పకుండా ఏ పిచ్చి పనీ చేయద్దు! రేపు ప్రశాంతంగా ఆలోచించుకుందాం ఏం చేయాలో!’
అర్చనది అదే మౌన ముద్ర. . .  ఏం మాట్లాడలేదు. 
***
రాత్రి నిద్రలో ఎక్కడో గోలగా మాటలు వినిపిస్తుంటే మెలుకువ వచ్చింది అర్చనకు.
రఘు. .  శ్యామల ! ఏదో విషయంలో గొడవపడుతున్నట్లున్నారు.
‘నేను డాక్టర్ రాంప్రసాద్ ను అడిగాను.  పిల్లలున్న ఇంట్లో ఆ పాడు రోగం ఉన్న మనిషి ఒక్క క్షణం కూడా ఉండటానికి లేదు’ అంటోంది శ్యామల.
‘శ్యామలా! ప్లీజ్. .  అసలే తను చాలా డిస్టర్బ్డ్ గా ఉంది.  ఫ్రెండనేగా నా దగ్గరికి పరుగెత్తుకుంటూ వచ్చింది! ఇలాంటి కష్టాలొచ్చినప్పుడే నిజమైన స్నేహం బైటపడేది’ అని రఘు బతిమాలే గొంతు.
‘తనూ అందరు ఆడవాళ్ళలాగా ఉండొచ్చు గదా | గుడికని వచ్చింది అమ్మవారి దర్శనం చేసుకుని పోతే చాలదా! రోడ్డు పక్క శిబిరాల్లో పడుకుని రక్తాలు దానం చేయడమేంటి. .  అసహ్యంగా!’ శ్యామల గొంతులో చీత్కారం!
‘తనే పరిస్థితుల్లో ఆ పని చేసిందో తెలుసా! నీళ్లలో దూకి ప్రాణాలు తీసుకోబోయే ఓ పాపను సేవ్ చేయడానికి అర్జంటుగా బ్లడ్ కావాల్సివస్తే మంచి మనసుతో ఇచ్చింది.  పాప రేర్ బ్లడ్ గ్రూపూ తన గ్రూపుతో మ్యాచవడంతో మరో ఆలోచన లేకుండా బ్లడ్ డొనేట్ చేసింది.  అది అర్చన నైజం. ‘
‘ నాకు నా సంసారం,  పిల్లలూ ముఖ్యం.  తెల్లారి తనకు వేరే ఎక్కడన్నా ఏర్పాటుచేయండి.  నేను ప్రోగ్రాం ముగించుకుని ఇంటి కొచ్చే వేళకి తను ఇంట్లో ఉండకూడదు.  దేన్నీఈవిడగారు టచ్ చేయకుండా ఇరవైనాలుగ్గంటలూ కాపు కాస్తూ కూర్చోడం నావల్ల కాదు’
‘ఛీ’ అన్నాడు రఘు చివరికి.
కళ్లూ. .  చెవులూ మూసుకుని పడుకోవడానికి శతవిధాలా ప్రయత్నించింది అర్చన. 
***
‘ముద్దుగారే యశోద ముంగిట ముత్యము వీడు. . .
తిద్దరాని మహిమల దేవకీ సుతుడు’ అన్నమయ్య సంకీర్తన సాధన చేసే పనిలో మునిగి వుంది శ్యామల.
‘శ్యామలా!  బైట గది తలుపులు తెరిచి లోపల పాడుకుంటూ కూర్చున్నావా? ఎవరైనా లోపలికి దూరితేనో !’ అంటూ వీధి వాకిలి మళ్ళీ మూయడానికని వెళ్ళిన రఘు అర్చన పడుకొని ఉండాల్సిన గదివైపు చూశాడు.
ఆమె మంచం ఖాళీగా ఉంది!
అనుమానం వచ్చి తలుపు ఒకసారి చిన్నగా తట్టి. .  బదులు రాక పోయేసరికి బార్లా తెరిచి లోపలికొచ్చాడు రఘు.
టేబుల్ మీద ఉండాల్సిన ఆమె షోల్డర్ బ్యాగ్. .  హ్యండ్ బ్యాగ్ లేవు!
‘శ్యామలా! అర్చన కనిపించడం లేదు.  వెళ్ళి పోయిందా ?నీకు చెప్పిందా?’ అనరిచాడు రఘు.
‘ నాకెందుకు చెబుతుంది.  చెబితే మీకే చెప్పాలిగాని ‘ అంది శ్యామల.
మంచం మీద కనిపించిన అర్చన ‘ థేంక్యూ రఘూ! ‘ అన్న లెటర్ చూసి పీడా వదిలింది అనుకుంది శ్యామల. 
***
రాఘు, శ్యామల మాటలు తన చెవిలో పడటం మంచిదే అయింది.  డాక్టర్ ప్రేమలత మాటలు గుర్తుకువచ్చాయి. ఎంత పెద్ద వైద్యుడయినా హెచ్చైవీ వచ్చిన రోగితో డైరెక్ట్ కాంటాక్ట్ కోరుకోడు- అని అర్థమయింది.
ఈ వ్యాధిలోని కొత్త కోణం బయటపడింది.  డాక్టర్ రాం ప్రసాద్ అన్న మాటా నిజమే.  కౌన్సిలింగ్ కావాల్సింది రోగి కన్నా ముందు సమాజానికి.  ఇది చెడు తిరుగుళ్ల వల్ల వచ్చే రోగమని చాలామంది దురభిప్రాయం.  ఇంట్లో ఏ మగాడూ తన ఇల్లాలుకు ఈ రోగం అంటించడం లేదని గ్యారంటీగా చెప్పగలరా?
ఎక్కడి దాకానో ఎందుకు ? దేవయాని గారి దగ్గరకు విజిటింగ్ కని వెళ్ళినప్పుడు హెచ్చైవీ ఉందేమోనని డౌట్ ఎక్స్ ప్రెస్ చేసిందామె.  అప్పుడు తనకూ ముందు ప్రసాదు మీదే కదా అనుమానం కలిగింది ? ఇద్దరూ మెడికల్ టెస్టులు రెండుసార్లు చేయించుకున్న తరువాత తనే పాజిటివ్ అని తేలింది.  పాపం ప్రసాదు నెగెటివ్ అనే వచ్చింది.
‘టికెట్.  టికెట్ మేడమ్. .  ప్లీజ్! ‘
టి. సి మాటతో ఈ లోకంలోకొచ్చింది అర్చన.
విజయవాడ స్టేషనులో ఆటో దిగంగానే బైలుదేరబోతున్న సింహపురి కనిపించింది.  ట్రైన్ కేచ్ చేద్దానున్న కంగారులో టికెట్ కొనే ఆలోచనే పట్టింది కాదు.
కావలి దాకా పెనాల్టీతో సహా టికెట్ తీసుకొని కూపేలోని విండో సీటు ఖాళీగా కనిపిస్తే వెళ్ళి కూర్చుంది అర్చన.
బైట తుఫాను ముందుండే వాతావరణం.  నిన్నటి బట్టి టీవీలలో రేడియోల్లో ఆగకుండా సైక్లోన్ ఎలర్ట్ లు వినిపిస్తున్నాయి !
చల్లగాలి చివ్వుమని లోపలికి వస్తుంటే ‘ కాస్త డోర్ వేయండి మేడమ్ ! పిల్లాడున్నాడు’ అన్నాడు ఎదురు సీటాయన.
అతని పక్కన ఉన్నది అతని భార్య అనుకుంటా.  ‘ఇందాకటి నుంచి తననే పరీక్షగా చూస్తున్నది’ అనుకుంది అర్చన.
ఎందుకైనా మంచిదని వాషింగ్ రూము కని వెళ్లినట్లే వెళ్లి పక్క కూపేలోకి మారి పోయింది అర్చన.
అక్కడ ఎదురు జంటలోని పెద్దాయన చదివే ప్రకటన చూసిన తరువాత విషయం అర్థమయింది అర్చనకు.
తన ఫోటో. .  క్రింద ‘ కనబడుటలేదు ‘ అన్న ప్రకటన. .  ప్రసాదు పేరుతో విన్నపం!
‘ ఈ ఫోటోలోని మహిళ కావలి పిన్ని గారింటికని బైలుదేరి ఇంత వరకు ఇంటికి తిరిగి రాలేదు.  ఆచూకీ తెలిపిన వారికి తగిన బహుమానం ఇవ్వబడును ‘ అంటూ సంప్రదించడానికి ఇంటి నెంబరు. .  తన సెల్ ఫోన్ నెంబరూ ఇచ్చాడు ప్రసాద్ !
ఇందాకటి పక్క కూపే మగ మనిషి ఈ బోగీలోకి కూడా రెండు మూడు సార్లు వచ్చి అదోలా చూసి పోవడం వెనక అంతరార్థం అర్చన ఇప్పుడు గ్రహించింది.  తను కావలి దాకా టికెట్ తీసుకోవడం గమనించే ఉంటాడు.
సింగరాయకొండ రాగానే గమ్మున బ్యాగులు రెండూ తీసుకొని దిగిపోయింది అర్చన.
బండి స్టేషనులో ఎక్కువ సేపు ఆగలేదు గనక ఆ పత్తేదారు తనను గమనించే అవకాశం లేదు.
స్టేషను బైటి కొచ్చి ఆటో చేసుకుని కావలికని జైలుదేరింది అర్చన.  అంత ఈదురు గాలిలో కూడా త్రిబుల్ ఛార్జీ గిడుతుందంటే వచ్చే ఆటోలూ కొన్నుంటాయి. 
***
కాంతమ్మ గారు మూసిన కళ్ళు తెరవకుండా పడి ఉంది.  ఆచారి గారు అప్పుడే వచ్చి పోయారు.  ‘పెద్దతనం కదా ! గాయం ఒక పట్టాన తగ్గదు.  ఈమాత్రలు గంట కోసారి తేనెలో గాని. .  పాలలోగాని రంగరించి మింగిస్తూవుండు చిన్నా ! ముందు రక్త స్రావం తగ్గుతుంది’ అన్నారాయన మందిచ్చి పోతూ పోతూ.
కాంతమ్మకి నడుం మీద ఒక గడ్డలాగా లేచింది.  చిదిమి చీము తీసేసి పసుపు కట్టు కట్టిపోయారు ఆచారిగారు.  ఈ మధ్య. .  ఇలా గడ్డలు రావడం. .  ఆమె ఇట్లా అడ్డంపడటం మామాలయి పోయింది.  ఈసారే ఎందురో తట్టుకో లేకపోతోంది.
అర్చన మీది దిగులుతో మరింత కుంగి పోయిందామె.
‘అక్క వచ్చిందటనా? కబురేమైనా తెలిసిందా? ఒక్క సారి ఆ హైదరాబాదుకు ఫోన్ చేసి అడగరాదుట్రా! ‘ అంటూ ఆ మగత నిద్రలోనే ఏమేమో కలవరిస్తోనే ఉందా పెద్దావిడ.
తల్లికి చెప్పలేదు గాని చిన్నా మూడు రోజుల్నుంచి గంటకోసారి
హైదరాబాదు ఫోన్ చేస్తునే ఉన్నాడు.  మొదట్లో మొదట్లో ఏదో బదులొచ్చేది గానీ,  నిన్నటి నుంచైతే అసలు ఫోనే ఎత్తడం లేదెవరూ! ఇవన్నీ చెబితే పెద్దావిడ కూలిపోతుంది.
చెడ్డ వార్తలేవీ చెవిన పడనీయద్దు. .  మరింత ప్రమాదం’ అని హెచ్చరించున్నారు ఆచారిగారు.
మూడు రోజులయ్యింది.  ఇంట్లో సరిగ్గా వండిపెట్టే వాళ్ళు లేక.  అన్నం కూడా సరిగ్గా తినడం లేదు చిన్న.  ఆకలితో పేగులు కదిలి పోతున్నాయి.  మంచినీళ్ళతో ఆ ఆకలి మంటలు ఆర్పుకుంటున్నాడు.  నీరసంతో కళ్ళు మూతలు పడిపోతున్నాయి కూడా!
బైట ఏదో బండి ఆగిన అలికిడి ! లేచే ఓపిక లేక అలాగే కూర్చుండి పోయాడు చిన్న.
తలుపు దగ్గర మనుషుల అలకడి ఒకసారికాదు. .  రెండుసారు. .  ఏదో దబ్బుమని పడిన శబ్దం.  తలుపును టక. .  టక కొట్టారు రెండు సార్లు.  ఆ కొట్టే తీరు చూస్తే అచ్చంగా అర్చనక్క కొట్టినట్లే ఉంది.  మూడు నాలుగు నెలల కొకసారి వస్తూనే ఉంటుంది గదా! వచ్చినప్పుడూ ఇంతే. .  ఇట్లాగే తలుపు కొడుతుంది. .
‘సింహపురి వచ్చే టైము కూడా కాదే!’ అనుకుంటూ లేని ఓపిక తెచ్చుకుని కర్ర పోటేసుకుంటూ వెళ్ళి తలుపు తోసాడు చిన్న. .
ఎవరూ లేరు! జోరున వర్షం.  వర్షంలో తడుస్తూ రోడ్డుమీద ఆటో ! ఆటోలో పరదా మాటున ఎవరో ఉన్నారు! అక్కలాగే అనిపించి,  వరండాలో కొచ్చాడు చిన్న.
వాన ధారల మధ్య స్పష్టంగా కనిపించడం లేదుగానీ. . .  అక్కే ! ఆటో కదిలింది.  పరదా తొలిగింది.
కదిలే ఆటోలో నుంచి అక్క చేతులూపుతూ కనిపిస్తోంది!
అక్కే! ఇంటి దాకా వచ్చి అట్లా దిగకుండా వెళ్లిపోతోంది!
‘ అమ్మా! అక్క వచ్చిందే! వెళ్ళిపోతోంది.  అదిగో ఆటోలో! ‘ అంత వర్షంలోనూ తడుస్తూ అక్కడే నిలబడి పెద్దగా అరుస్తున్నాడు ఉద్వేగం పట్టలేని చిన్న.
‘అవును! అక్కే! వెళ్ళూ! వెళ్ళి ముందా బండిని ఆపూ ‘ అంటూ అరుస్తోంది గడపను పట్టుకుని నిలబడిన కాంతమ్మ గారు. .  ఎప్పుడొచ్చాందో అంతా వర్షంలోనూ!
***
ఇంకా వుంది
రచన: కవిత బేతి
“అరేయి నితిన్, ఇక్కడున్నావేంటి? అందరూ నీకోసం వెతుకుతున్నారు” ఆఫీస్ కాఫ్టేరియాలోని బాల్కనీలో నిలుచుని బయటకి చూస్తున్న నితిన్ దగ్గరగా వస్తూ అన్నాడు శశాంక్. “నీ ఫోన్ కూడా అక్కడే వదిలేసి వచ్చావ్. బాస్ మూడుసార్లు అడిగాడట. ఇదుగో నీ ఫోన్, కాల్ చేసి వస్తున్నానని చెప్పు” అని ఫోన్ అందియబోయాడు. ఒకే ఆఫీస్‌లో పనిచేసే నితిన్, శశాంక్ ఇద్దరూ, మంచి స్నేహితులు.
నితిన్ కనీసం వెనకకి తిరిగి చూడకుండా నింపాదిగా జేబులోంచి సిగరెట్ తీసి వెలిగించాడు. అది చూసి చిర్రెత్తుకొచ్చింది శశాంక్‌కి. “పిచ్చెక్కిందా నీకు లేకపోతే రిసిగ్నేషన్ లెటర్ రెడీగా పెట్టుకున్నావా?” అని భుజం మీద చెయ్యేసినవాడు, నితిన్ మొహం చూసి కంగారుగా “ఏమైందిరా?” అన్నాడు.
“ఏం చెప్పాలిరా బాస్‌కి కాల్ చేసి, వదిలేయ్. క్లయింట్‌కి నిన్న పంపిన  ప్రపోజల్ మార్చమన్నాడు నేను మార్చలేదు.” అని సిగరెట్ తాగడంలో నిమగ్నమయ్యాడు నితిన్.
“అదేం పెద్ద పని, ఎందుకు చేయలేదు మరి?” అన్నాడు శశాంక్.
“ఇంటికి వెళ్లి చేద్దామనుకున్నా కుదరలేదు. రాత్రి ఆఫీసులోనే కూర్చున్నా పనయిపోయేది” విరక్తిగా అన్నాడు నితిన్.
“సరేలే అయితే ఏమైంది. పొద్దున చేయొచ్చు కదా, ఇప్పుడు చేయొచ్చు కదా” అడిగాడు శశాంక్.
“మూడ్ లేదురా, ఇంట్లో రాత్రంతా గొడవ. నిద్రలేదు, అసలు బుర్ర పని చేయడం లేదు”
“ఏమైంది? ఎవరికి? రితికతో గొడవ పెట్టుకున్నావా?”
“నేను కాదురా. అమ్మకి, రితికకి అస్సలు పడడంలేదీ మధ్య. ఇద్దరి మధ్యలో నేను నలిగి పోతున్నాను. వీకెండ్ వస్తే చాలు, ఏదో ఒక పెంట పెడతారు”.
“అమ్మో! పెద్ద సమస్యే. అయినా ఏముంది, సర్దిచెప్పలేకపోయావా? మానేజ్ చేయాలోయ్” అన్నాడు శశాంక్.
 “అయినా ఏముందా? నీకేంట్రా ఎన్నయినా చెప్తావ్. మీ అమ్మవాళ్ళు ఊర్లో ఉంటారు. నీ కథ వేరు, నా కథ వేరు”
“ఏ కథ అయినా అత్తాకోడలు అనేసరికి ఒకటేరా. ఊర్లో ఉంటే ఏంటి, మేము అక్కడికి వెళ్తాం కదా, ఫోన్‌లో మాట్లాడుకుంటూనే ఉంటాము కదా”  అన్నాడు శశాంక్.
“అయినా, రంజిత నువ్వు చెప్పిన మాట వింటుంది. రితిక ఆలా కాదు. తన మాటే నెగ్గాలి అంటుంది, తననుకున్నది జరగకపొతే చిందులు వేస్తుంది. మనిషి మంచిదే అందరితో ఫ్రెండ్లీగా ఉంటుంది కానీ మా అమ్మ దగ్గరికి వచ్చేసరికి తేడా కొడుతోంది. ఇక అమ్మ సంగతి సరే సరి, పట్టుపట్టింది అంటే వదలదు. భిన్నధృవాలయిపోయారు ఇద్దరు” మొదటిసారిగా  స్నేహితుడి దగ్గర తన బాధ చెప్పుకున్నాడు నితిన్.
“మెల్లిగా వాళ్ళే సర్దుకుంటారులే పదా వెళ్దాం” అని లేవబోయాడు శశాంక్.
“లేదురా, సర్దుకోవడం కష్టం. అమ్మ వయసులో పెద్దది, అత్తగారు అన్న గౌరవం ఉండాలి కదా, రితిక అమ్మపై గట్టిగా అరుస్తుంటే భరించలేక చేయి చేసుకున్నాను, మొదటిసారి. అందుకే చాలా డిస్టర్బ్డ్‌గా ఉన్నాను. పనిలో కాన్సెంట్రేట్ చేయలేను, నువ్వెళ్ళు” అని తలదించుకున్నాడు నితిన్.
ఆశ్చర్యపోయాడు శశాంక్, మొబైల్ తీసి ఇద్దరి తరపున అర్జెంటుగా పర్సనల్ పని తగిలి వెళ్లాల్సి వచ్చింది హాఫ్‌డే లీవ్ అని హెచ్.ఆర్‌కి మెసేజ్ పెట్టి నితిన్ ఎదురుగా కుర్చీ లాక్కొని కూర్చున్నాడు. “టూమచ్, ఇది చాలా అన్యాయం. తప్పు చేసావు” ఇద్దరికీ టీ చెప్పి అన్నాడు.
“క్లయింట్ ప్రపోజల్ మార్చాలి అని ఒక వైపు, అయిందా అయిందా అని బాస్ మెసేజీలు, కాల్స్ ఒక వైపు, వీళ్ళిద్దరి గొడవ ఒకవైపు. టెన్షన్‌లో ఉన్నారా అప్పుడు” తలదించుకునే చెప్పాడు నితిన్.
“అదే గొడవలో అమ్మ కూడా ఉంది కదా, ఎంత కోపం వచ్చినా సరే అమ్మ పైన చేయి చేసుకుంటావా?  మరి, రితికని మాత్రం… ఎలా? ఇదేరా మనం చేసే తప్పు ఎక్కడి కోపమో ఎక్కడో చూపిస్తాం” నితిన్ చెసిన  పనికి కొపంగా అన్నాడు శశాంక్.
“నాది తప్పే, మరి తను చేసిందేమిటి? అత్తగారిని మర్యాద లేకుండా మాట్లాడొచ్చా?” తను చేసిన దానికి కారణం చెప్పబోయాడు నితిన్.
“నితిన్, నువ్వు మీ అత్తగారి ఇంటికి ఎప్పుడు వెళ్ళావ్?” అనడిగాడు శశాంక్.
హఠాత్తుగా ఈ ప్రశ్న ఏమిటి అనుకొని కాసేపు ఆలోచించి, “గుర్తులేదు” అన్నాడు నితిన్.
“సరే, లాస్ట్ ఎప్పుడు తనతో మాట్లాడావు, ఫోన్ గాని మెసేజ్ గాని, గుర్తులేదా” ప్రశ్నించాడు శశాంక్.
“నేనెందుకు మాట్లాడతారా? ఏమవసరం ఉంటుంది” ఆశ్చర్యంగా అన్నాడు నితిన్.
“నువ్వు మీ అత్తగారితో అస్సలు మాట్లాడవు, నీ భార్య మాత్రం తన అత్తగారిని గౌరవించాలి, మర్యాదగా చూడాలి అని కోరుకుంటావు. ఇది ఎలా కరెక్ట్ చెప్పు? రంజిత నీ మాట వింటుంది, మీ అమ్మని బాగా చూసుకుంటుంది అన్నావు కదా, ఎందుకో తెలుసా? నేను వాళ్ళమ్మని బాగా చూసుకుంటాను కాబట్టి. తను ఎప్పుడు పుట్టింటికి వెళ్తానన్నా నేను కాదనను. అందుకే ఎప్పుడు మా ఊరు వెళ్దామన్నా తను వస్తుంది. మా  అమ్మ కోసం ఏమైనా కొన్నా రంజితకి ఇచ్చి, తన చేత ఇప్పిస్తాను. ఇద్దరి మధ్య మంచి అండర్స్టాండింగ్ ఉంది, అలా సెట్ చేసాను మరి. నా మాట విను, నువ్వు రితిక వాళ్ళమ్మతో ఫ్రెండ్షిప్ చెయ్, మీ అమ్మను చూసుకున్నంత ప్రేమగా ఆవిడను చూసుకో, అప్పుడు చూడు రితికలో రియాక్షన్. ఇక అమ్మకి, మీ గొడవలవల్ల ఆఫీసులో సరిగా పని చేయలేకపోతున్నాను అని చెప్పు, ఇంట్లో నాకు ప్రశాంతత కావాలి, నీ  కోడలిని ఇలా హ్యాండిల్ చేస్తావో నీ ఇష్టం, మీరిద్దరూ గొడవ పడొద్దు అని మనసు విప్పి మాట్లాడు. ఇద్దరి మధ్య నలిగిపోతున్నా అంటున్నావ్, అసలు మధ్యకి ఎందుకు వెళ్తున్నావు. వాళ్లిద్దరూ ఒకపక్క నువ్వు ఒక పక్క ఉండేలా చూడు. చూడూ, కొడుకుగా భర్తగా వాళ్ళిద్దరికీ నీ మీద హక్కు ఉంటుంది, ఎవరికి వాళ్ళు నీ దగ్గర వాళ్లకున్న బంధం వల్ల, చనువు వల్ల నువ్వు వారినే సపోర్ట్ చేయాలని ఎక్ష్పెక్ట్ చేస్తారు. ఒకరి ఎదురుగా ఒకరిని మెచ్చుకోవడం కానీ కించపరచడం కానీ చేయకు. అర్థం అవుతుందా ఏం చెప్తున్నానో. క్లయింట్‌ని ఎలా డీల్ చేస్తావో అలా డీల్ చేయరా” టీ పూర్తి చెసి,  చెప్పాడు శశాంక్.
కాసేపు ఆలోచించి “అదెలా కుదురుతుంది బే, నువ్వు చేస్తావా?” అని ప్రశ్నించాడు నితిన్.
“ఎస్, పక్కా చేస్తా. మన మెయిన్ టార్గెట్ ఏముంటుంది క్లయింట్‌ని కన్విన్స్ చేయడం కదా, దాని కోసం ఎన్ని వేషాలేస్తాం. ఇక్కడా అంతే, వాళ్ళిద్దరి మధ్య ఫ్రిక్షన్ లేకుండా చేయటం టార్గెట్‌గా పెట్టుకో నీ దిమాగ్‌లో, నీకే ఐడియాస్ వస్తాయి. అన్నీ ఎలా సెట్ అవుతాయో చూడు. ఎంతసేపూ ఇద్దరు కొట్టుకుంటున్నారు అని నువ్వు బుర్ర బద్దలుకొట్టుకోకుండా ఏం చేస్తే ఆ గొడవ తగ్గుతుందో ఆలోచించి, అది ఆచరణలో పెట్టు. వాళ్ళిద్దరూ గొడవ పడుతున్నప్పుడు నువ్వు టెన్షన్ పడకురా, వాతావరణం హల్కా చేయడానికి ట్రై చెయ్. ఎంతమంది క్లయింట్స్‌తో డీల్ చేస్తావ్, ఎంత నేర్పుగా అవతలి వాళ్ళని కన్విన్స్ చేస్తావ్, ఆ చాకచక్యం ఉందికదా. కొంచం బుర్ర వాడరా, స్మార్ట్ వర్క్ చేయి. గాట్ ఇట్?” అంటూ నితిన్ భుజం చరిచాడు శశాంక్.
“ఎస్, గాట్ ఇట్” అని నిట్టూర్చాడు నితిన్.
“ఎలాగో ఆఫీస్ దొబ్బించావు, పద ఒక బీర్ కొట్టించు” అని లేచాడు శశాంక్.
***
రచన:- లావణ్య బుద్ధవరపు
ఇప్పుడు కొత్తగా ఏదీ జరగలేదు. కానీ చాలా వెలితిగా ఉంది. విపరీతమైన ఒంటరితనం. ఎన్నో ఏళ్లుగా పరుగులు పరుగులు తీస్తూ, ఏదో సాధించెయ్యాలి అని అనుక్షణం తపన పడుతూ, కింద పడుతూ లేస్తూ, ఊపిరి తీసుకోవడం కూడా మర్చిపోయి గడిపేకా, ఎందుకో ఈ సాయంత్రం చాలా గుబులుగా, అన్నీ పోయేయేమో అనే దిగులుగా, విపరీతమైన శూన్యం ఆవహించి ఎడతెగని కన్నీటి ధారలు ఆపినా ఆగనంటూ మరింత కలవరపెడుతున్నాయి.
అన్ని పనులూ అలాగే నడుస్తున్నాయి. ఏదీ ఆగలేదు, ఏదీ అలాగని సాధించేయ్యనూలేదు. నిత్య సంఘర్షణ జరుగుతున్నా ఉన్నపళంగా ఎందుకు అన్నీ పోయి విశ్వంలో నేను మాత్రమే మిగిలి ఉండిపోయినట్టు నా చుట్టూ ఏదీ ఎవ్వరూ లేనట్టు అనిపిస్తోంది? పొగిలి పొగిలి ఏడ్వాలనుంది. ఆ ఏడుపు లోనే ప్రాణం పోతే బాగుణ్ణు అనుంది. నాకంటూ ఎవరున్నారు అని వెతికి వెతికి మనసు అలిసిపోతోంది.
శూన్యం అంటే చీకటి అనుకున్నాను ఇన్నాళ్లు. కళ్ళు మూసుకుని నిద్రపోవచ్చని. ఎన్నో కలలు కనచ్చని, ఏదో ఒక కల నిజం చేసుకోవడం కోసం మరుసటి ఉదయం మళ్ళీ నిదుర లేవచ్చని. కానీ ఈ శూన్యం ఎందుకు తెల్లగా వెలవెల బోతోంది? చుట్టూ ఉన్న ఏ ఒక్క చోట, ఏ నీడా జాడ కూడా లేకుండా ఉంది. పట్టపగలే భయాన్ని కలిగిస్తోంది.
ఎక్కడో తీతువు అరుస్తున్నట్టుంది. వెళ్ళి చూస్తే అదీ కానరాకుంది. ఏమైంది ఈ విశ్వానికి?
కాదేమో ఏదో అయినది నాకేనేమో.
ఏం పోగొట్టుకున్నానో  వెతకాలంటే అసలు పోయినదేంటో తెలియాలి కదా? ఏం పోయిందబ్బా? మనసు తరచి తరచి అడుగుతోంది. ‘ఏదీ పోలేదంటే నీకర్థం కావడం లేదా, కనిపించడం లేదా’ అంటూ కసురుకుని అలుగుతోంది.
అల్మారాలు, బీరువాలు, అన్నం గిన్నెలు, ముత్యపు చిప్పలు, తోలు సంచులు, తగరపు పెట్టెలు ఎన్ని వెతికినా అదేదో తెలియడం లేదు. అన్నీ నిండుగానే ఉన్నాయే. మరేమి పోయిందని ఈ శూన్యం? ఏదో మెలిపెట్టే నైరాశ్యం?
నిదురపోయే పక్క తడిమి చూసా, గొలుసేమైనా పడిందేమో అని. నన్ను చూసి కిలకిలా నవ్వింది, “ఇక్కడ పడితే మరి ఆ మెడలో ఉన్నదేంటి?” అని.
‘ఇంత పగటి పూట ఎందుకు ఎవరూ కనిపించరు?’ అని పదే పదే మనసు హెచ్చరిస్తోంది. చప్పున పరుగుతో దేవుడి మందిరానికి పోయా, “ఆయన కూడా వదిలేశాడా?” అని. ఆయనకేం, చిరునవ్వు చిందే మోముతో నిండార కాంతులీనుతూ నిలువెత్తు విగ్రహ మూర్తిగా అక్కడే కొలువున్నాడు.
ఇంకేం పోయిందంటూ మళ్లీ అదే ప్రశ్న. అటు తిరిగి చూద్దును కదా, అద్దం కనిపిస్తోంది. నవ్వుతూనే కనిపించే నా ప్రతిబింబం అక్కడ లేదేం?! ఏమైనట్టు? చుట్టూ చూసా … మళ్లీ అదే శూన్యం. అప్పుడు వినిపించింది నా నవ్వు. ఉలిక్కిపడి చూసా. నవ్వుతున్న నా ప్రతిబింబం నన్ను చూసి వెక్కిరిస్తోంది.
నన్నే ఎదిరించి ప్రశ్నిస్తోంది. “దేనికోసం వెతుకులాట? ఏం పోగొట్టుకున్నావో అర్థం కాలేదా? దేనికోసం అయితే నీలో ఉన్న నన్ను మరిచి పిచ్చిదానిలా పరుగులు తీస్తూ పోయేవో, నువ్వాశించిన ఆ నిధి నిన్ను వీడి సుదూర తీరాలకు సాగిపోతోంది. నీకు కనిపించనంత దూరంగా నీకు అందనంత దూరంగా.
ఇప్పుడు నువ్వేం చేస్తావ్? ఆ పెన్నిధి నీదనుకుని నన్ను పక్కకి నెట్టేసెవ్. ఇప్పుడు నీకు అదీ లేదు, నేనూ లేను” అంటూ నేను పోగొట్టుకున్నది ఏదో స్పష్టం చేసి రెక్కలు కట్టుకునెగిరిపోయింది.
‘అదే నాలో ఉన్న అసలైన నేను’
నిన్ను నువ్వు మర్చిపోయి పరుగులు తీస్తే ఆ కల నెరవేరే సమయానికి నీకు నువ్వు మిగలకపోవడం సత్యమా?! ఎన్ని చేసినా
నీకు నువ్వు ఉన్నావని చెప్పకపోతే నీకంటూ మిగిలేది శూన్యమే కదూ. నిన్ను నువ్వు ప్రేమించక పోతే నీలో నిలువెల్లా మిగిలేది
శూన్యమే కదూ.
ఆలోచించు…
నిన్ను నువ్వు ప్రేమించు…
ఒంటరితనాన్ని శూన్యాన్ని జయించు… 
రచన: గిరిజ పీసపాటి
రాత్రి షాప్ నుండి ఉత్సాహంగా ఇంటికి వచ్చిన గిరిజ, తనకోసమే ఆతృతగా ఎదురుచూస్తున్న కుటుంబ సభ్యులందరికీ షాప్ సంగతులన్నీ పూసగుచ్చినట్లు వివరించి “అన్నీ బాగానే ఉన్నాయి. కాకపోతే, ఇదివరకు బిల్స్ రాసే ఆవిడ తిరిగి వచ్చేవరకే నాకీ ఉద్యోగం ఉంటుంది.”
“ఆవిడ తమిళియన్ కావడంతో మద్రాస్ (ఇప్పుడు చెన్నై) వెళ్ళిందట. రెండు మూడు నెలల్లో ఆవిడ వచ్చేస్తుంది. తరువాత మళ్ళీ ఇంకో ఉద్యోగం వెతుక్కోవాలి” అంది కొంచెం దిగులుగా.
“ఏం పరవాలేదు గిరీ! అసలు ఉద్యోమంటూ చెయ్యడం మొదలుపెడితే పరిచయాలు పెరిగి, నీ పనితీరు నచ్చిన వారెవరైనా ఉద్యోగం ఇచ్చే అవకాశం ఉంటుంది. అనుభవం మీద చెప్తున్నాను” అన్న తల్లి మాటలకు నిజమే అన్నట్లు తల ఊపింది.
వసంత సంతోషంగా వంటగదిలోకి వెళ్ళి, కొంచెం పంచదార తెచ్చి, ముందు చెల్లి నోట్లో కొంచెం పోసి, తరువాత అందరి నోళ్ళూ తీపి చేసింది.
అతి తక్కువ కాలంలోనే గిరిజ సమయపాలన, పని తీరు, నిబద్ధతతో బాస్ అభిమానాన్ని చూరగొంది. ఒకటవ తారీఖునాడు తన మొదటి సంపాదన అందుకుంటున్న గిరిజ, కళ్ళలో కోటికాంతులు మెరుస్తుండగా “థాంక్యూ సర్. థాంక్యూ వెరీ మచ్” అంది జీతం ఇస్తున్న బాస్ తో.
“ఇన్నాళ్ళూ ఆడపిల్లలు సమయానికి రారు, వచ్చినా సరిగ్గా పని చెయ్యరు అనే అపోహ ఉండేది నాకు. అందుకే నాన్నగారి పోరు పడలేక సేల్స్ గర్స్ కావాలని ప్రకటన ఇచ్చినా, ఎవరికీ ఉద్యోగం ఇవ్వలేదు. మిమ్మల్ని చూసాక ఆ అపోహ తొలగిపోయింది. ఇకనుండి ఆడపిల్లలను కూడా పనిలోకి తీసుకుందామని నిర్ణయించుకున్నాను” అన్న ఆయన పొగడ్తకు ఉబ్బితబ్బిబ్బవుతూనే…
“మరి బిల్స్ రాసే మేడమ్…!?” అంటూ ఆపై ఎలా అడగాలో తెలియక ఆపేసింది.
“ఓ ఆవిడా! ఆవిడను మా విజయనగరం షాప్ నుండి నాన్నగారు ఇక్కడికి తీసుకొచ్చారు. ఆయన మాట కాదనలేకపోయాను. అసలు ఆవిడ వల్లే నాకీ అపోహ కలిగింది. సమయానికి రారు. పిల్లలకు బాగోలేదని, భర్తకు బాగోలేదని మధ్యలో పని వదిలి పర్మిషన్ అంటూ వెళ్ళిపోతారు. ఇప్పుడు కూడా చూసారుగా! ఏకంగా రెండు నెలలు సెలవు పెట్టింది. రెండు నెలలకు వస్తారో, లేక మూడు నెలలే పడుతుందో ఆ దేవుడికే తెలియాలి” అన్నారాయన.
ఆరాత్రి గిరిజ సంపాదన చూసిన కుటుంబ సభ్యుల ఆనందానికి అవధులు లేవు. “హమ్మయ్య. ఇంటద్దె, కరెంటు ఖర్చు నీ జీతంతో గడిచిపోతాయి గిరీ! పై ఖర్చులకి నా సంపాదన సరిపోతుంది. తమ్ముడు ఢిల్లీ మామతో పనికి వెళ్ళినన్నాళ్ళూ అక్క ఇన్సులిన్ ఖర్చుకి పరవాలేదు.”
“కాలేజీ తెరిస్తే వాడ్ని ఇంటర్ లో జాయిన్ చెయ్యాలి. అప్పుడు అక్క మెడిసిన్ కి, వాడి చదువుకి ఎలా అన్నదే తెలియట్లేదు” అన్న నాగ మాటలకి “అదేమిటే అలా అంటావ్? అప్పటికి నేను అందుకురానూ? మీరేం దిగులు పడబాకండి” అంది అమ్మమ్మ.
“ఇంకా టైమ్ ఉంది కదా! చూద్దాం లెండి. రేపు అన్నపూర్ణ ఆంటీకి చెప్పి, ఇంటిగలాయనని అద్దె తీసుకోవడానికి రమ్మని చెప్పు. ముందు ఒక నెల అద్దె అయినా ఇస్తే బాగుంటుంది” అంది వసంత.
“నిజమే. రేపు ఉదయాన్నే చెప్తాను” అంది నాగ. ఆరాత్రి ఎవరి ఆలోచనలో వాళ్ళు ఉండి, కొంత సంతోషం, కొంత దిగులు కలగలిసిన భావంతో ఎప్పటికో గానీ నిద్ర పోలేదు.
మర్నాడు ఉదయాన్నే షాప్ కి వెళ్ళిన గిరిజ షాప్ ఖాళీగా ఉన్న సమయంలో తనకు బ్యాంకు క్రెడిట్ కార్డ్స్ యొక్క వేలిడిటీ డేట్ ఎలా చెక్ చెయ్యాలో వివరిస్తున్న బాస్ తో “సర్ చిన్న మాట అడగొచ్చా!” అంది.
“అడగండి మేడమ్” అన్నాడాయన ఎప్పటిలాగే చిరునవ్వు నవ్వుతూ. “ఎలాగూ మీరు ఇకమీదట ఆడవాళ్ళకి ఉద్యోగం ఇద్దామని నిర్ణయించుకున్నారు కనుక, ఈవిడ వచ్చాక నాకు సేల్స్ గర్ల్ ఉద్యోగం ఇస్తారా సర్!?” అండిగింది అభ్యర్ధనగా, ఆశగా.
“మీ అప్లికేషన్ లో మీ ఇంటి పేరు చూసాను. మీరు పీసపాటి నరసింహమూర్తి గారి బంధువులా?” అడిగారాయన.
“అవును సర్. ఆయన మనుమరాలిని” అంది గిరిజ.
“నా అనుమానం నిజమే అన్నమాట. చూడండి మేడమ్. మేము మార్వాడీలమే అయినా… మా తాతల కాలంలోనే వ్యాపార నిమిత్తం విజయనగరంలో సెటిల్ అయ్యాము. నేను పుట్టింది, పెరిగింది విజయనగరం లోనే. చదువు కూడా తెలుగు మీడియమ్ లోనే చదివాను. మీ తాతగారి నాటకాలు నేను చూడకపోయినా, వారి నటన గురించి విని ఉన్నాను.”
“వారి పేరు తరచూ ఏదో ఒక పేపర్ లో చూస్తూనే ఉంటాను. అంత పెద్దింటి ఆడపిల్ల అయిన మీకు చూస్తూ చూస్తూ సేల్స్ గర్ల్ ఉద్యోగం ఇవ్వలేను. అంతేకాక టైమ్ పాస్ కోసం ఉద్యోగం చేసే మీవంటి డబ్బున్న ఆడపిల్లకు ఉద్యోగం ఇచ్చేకంటే, అవసరంలో ఉన్న ఆడపిల్లలకు ఇవ్వడం మంచిది కదా!”
“ఇప్పుడైనా మూర్తి నాకు తెలిసినవాడు కాబట్టి అతని మాట కాదనలేక, సరిగ్గా ఇదే సమయంలో ఈవిడ ఊరు వెళ్ళబట్టి మీకీ ఉద్యోగం ఇచ్చాను. డబ్బు అవసరం ఉన్నవారికి మాత్రమే ఉద్యోగం ఇవ్వదలుచుకున్నాను. ఇలా చెప్తున్నందుకు సారీ!” అన్నారాయన నిర్మొహమాటంగా.
గిరిజ పరిస్థితి కక్కలేక, మింగలేక అన్నట్లు అయింది. “సరే సర్. మీ ఇష్టం” అంది ఇంకేం అనలేక, ఇంటి గుట్టు బయట పెట్టుకోలేక.
మధ్యాహ్నం భోజనానికి ఇంటికి వచ్చినప్పుడు బాస్ తనతో అన్న మాటలు ఇంట్లోవాళ్ళతో చెప్పింది గిరిజ. “అసలు అప్లికేషన్ లో నీ పూర్తి ఇంటిపేరు ఎవరు రాయమన్నారు. ‘పి’ అని రాస్తే సరిపోయేదిగా!?” అంటూ గయ్ మని గిరిజని కోప్పడుతున్న వసంతతో…
“అప్లికేషన్ లో ఇంటి పేరు పూర్తిగా రాయాలి పాపా! అయినా దాని టెన్త్ సర్టిఫికేట్ జిరాక్స్ కాపీ కూడా అప్లికేషన్ కి జతచేసి పంపిందిగా. అందులోనైనా ఇంటిపేరు ఉంటుందిగా” అని సర్ది చెప్పింది నాగ.
అక్కని ఏమీ అనలేక గుర్రుగా చూస్తున్న గిరిజ, తల్లి తనను సమర్ధించడంతో “మొదట్లో ఒకసారి నువ్వూ అప్లికేషన్ పంపావుగా! అందులో ఇంటిపేరు పూర్తిగా రాయలేదా!?” అడిగింది ఉక్రోషం పట్టలేక.
“రాసానులే. అమ్మ సపోర్ట్ వచ్చిందని రెచ్చిపోకు” అని రెట్టిస్తున్న అక్కని చూస్తూ “పెద్దక్క చేతిరాత చూసిన వాళ్ళెవరికైనా అసలేం రాసిందో అర్ధమైతే కదా! ఇంటిపేరు అర్థం కావడానికి” అన్న తమ్ముడి మాటలకు వాతావరణం తేలిక పడినట్లయి అందరూ నవ్వుతూండంతో, అక్కడే ఉండి వీళ్ళ సంభాషణ వింటున్న అమ్మమ్మ కూడా నవ్వుతూ “భడవకనా! నీ దుంప పిలక వెయ్య” అని ముద్దుగా కసిరింది మనవడిని.
మర్నాడు ఉదయం అన్నపూర్ణ గారికి విషయాలన్నీ వివరించి, ఇంటిగలాయనకి ప్రస్తుతం ఒక నెల అద్దె ఇచ్చేస్తామని ఫోన్ చేసి చెప్పమంది నాగ. ఆవిడ వాళ్ళాయన చేత వెంటనే ఫోన్ చేయించి, మర్నాడు ఉదయం ఆయన అద్దె తీసుకోవడానికి వస్తానన్నారన్న విషయం చెప్పింది.
ఆయన మర్నాడు ఉదయం ఏడు గంటలకల్లా వచ్చేసాడు. లోనికి రమ్మని ఆహ్వానించి, కూర్చోవడానికి కుర్చీ చూపించి, ఆయనకి మంచినీళ్ళు, కాఫీ తెమ్మని వసంతకి పురమాయించింది నాగ.
ఆయన కాఫీ తాగేవరకు ఆగి, అద్దె డబ్బు ఆయన చేతికి అందిస్తూ “ఇన్నాళ్ళు ఓపిక పట్టినందుకు థాంక్యూ అన్నయ్య గారు. వచ్చేనెల మొత్తం బాకీ తీర్చేస్తాను” అంది కృతజ్ఞతగా.
ఆయన ఆ డబ్బు అందుకుని లెక్క చూసుకుని “ఇదేమిటి ఒక్క నెల అద్దె మాత్రమే ఇస్తున్నారు? ఒక్క నెల అద్దె డబ్బు కోసం విజయనగరం నుండి ఛార్జీలు పెట్టుకుని వచ్చాననుకున్నారా? ” అడిగాడు కోపంగా.
“అదేంటి అన్నయ్ గారు!? నిన్న నా ముందే మూర్తి అన్నయ్యగారు ‘ప్రస్తుతం ఒక్క నెల డబ్బు మాత్రమే ఇవ్వగలరు. మిగతాది తరువాత ఇస్తార’ని చెప్పారుగా” అంది తెల్లబోతూ.
                   ****** సశేషం ******
రచన : తాతా కామేశ్వరి 
శారద తన ఇంట్లో బీరువాలు, షోకేసులలో ఉన్న వస్తువులను రెండు చేతులతో పట్టుకొని విరక్తిగా వాటికి తనకి ఉన్న బంధం తీరిపోయింది అని మనసులో అనుకుంటు వాటిని అటు ఇటు తిప్పి చూసి మళ్ళీ చక్కగా తీసిన చోటే పెట్టసాగింది. ఆమెను చూస్తే ఆమె మనసులో ఎంత విరక్తి చెంది ఉందో అర్థం అవుతుంది. అవి ఆమెకి చాలా ఇష్టమైన వస్తువులు అయినా కూడా ఆమెకు ఇపుడు వాటి మీద ఏ ఆసక్తి కలగడం లేదు. ఒకప్పుడు వీటిని ఎవరినీ ముట్టనిచ్చేది కాదు. శుభ్రం కూడా తానే స్వయంగా చేసేది. నేడు వాటిని చూస్తే ఆమెకి విరక్తి కలుగుతోంది. ఒకప్పుడు వాటిని ఏరి కోరి తెచ్చుకొని ఇంట్లో అమర్చింది. ప్రస్తుతం తనకి వాటి అవసరం లేదు కానీ వాటిని చూస్తూ ఆమె ఏమీ తోచని సంధిగ్ధంలో పడింది. శారద బీరువాలనే కాదు, ఆ గదిని, ఆ గది నాలుగు వైపులా చూస్తూ ఆమె మనసు గతంలోకి  జారిపోయింది.
శారద భర్త ఆనందరావుగారు సెంట్రల్ గవర్నమెంటులో ఉన్నతపదవిలో చేసి మంచి  పేరు, ప్రఖ్యాతులతో పాటు చాలా ఆస్తి కూడా సంపాదించి రిటైరయ్యారు. శారదతో అతని వివాహం అయినది మొదలుకుని, ప్రతి ఏడు ఆమెను ఏదో ఒక ప్రాంతం విహారానికి  తీసుకువెళ్లేవారు. ఆమెను సంతోషపరచడానికి ఆమెను మంచి ప్రదేశాలు,  విదేశాలకి కూడా తీసుకుని వెళ్ళేవారు. తను ఏది అడిగినా కాదనకుండా కోరిక తీర్చేవారు. ఇద్దరు ఆదర్శ దంపతులకి నిదర్శనంగా ఉండేవారు. ఆయన ఆఫీసు పనిమీద టూర్లకు వెళ్లినప్పుడు, తను ఇష్టపడే ఇంటి అలంకరణ కోసం రకరకాలయిన వస్తువులు తెచ్చి, ఆమె వాటిని అందంగా అలంకరించితే చూసి తృప్తి చెందేవారు. చెప్పాలంటే శారద ఇల్లు అందంగా అలంకరించిన వస్తువులతో కళకళ లాడుతూ ఉండేది.
కానీ ఆమెకు ఉన్న లోటు అల్లా సంతానం. సంతానలేమి ఇమెను బాధపెట్టి, కృంగదీసేది కానీ ఏ రోజు భర్తకి తెలియనిచ్చేది కాదు. కానీ ఒకనాడు వాళ్ళ ఆనందంగా సాగిపోతున్న  జీవితం తారుమారు అయి ఒక్క క్షణంలో కృంగిపోయింది. వీటినే కష్టసుఖాలు కావడికుండలు అంటారు ఏమో. ఆనందరావుగారు ఒక నాడు హార్ట్ ఎటాక్ వచ్చి,  హఠాత్తుగా కన్ను మూసి శారదని వంటరిదాన్ని చేసి వెళ్లిపోయారు. భర్త లేని లోటుతో ఆమె ఒంటరిదయ్యింది. ఆమె బ్రతుకు వెళ్ళబుచ్చడం కోసం హుషారు తెచ్చుకొని బ్రతికేది. తనకి భర్త మిగిల్చిన కొంత డబ్బు భర్త పేర చారిటీలకు ఇచ్చింది. ఆమె తన పేరున కూడా కొన్ని అనాథ అనాథాశ్రమాలకి  చాలా మొత్తం కట్టింది, అయినా ఆవిడకు తృప్తి లేదు. కానీ మనసును రాయి చేసుకుని ఆమె తన ఒంటరితనాన్ని  తట్టుకోలేక సామాజిక కార్యాలలో, స్నేహితులతో, తనకి నచ్చిన పుస్తకాలు చదువుతూ, పాటలు వింటూ రోజులు గడప సాగింది. భర్త పోయి సుమారు ఇరవయి సంవత్సరాలు అయింది. ఆమెకు యనభై సంవత్సరాలు వచ్చేసరికి ఆమెకు ఈ వంటరి జీవితం భారం అనిపించసాగింది. ఒంటరితనంతో దిగులు మొదలు అయింది. ఏ కాస్త నలత చేసినా భయం, రాత్రి అయితే భయం. ఏం చేయాలో తోచక చివరికి ఆమె ఒక నిర్ణయానికి వచ్చింది. అప్పటి కప్పుడు తాను తరుచుగా వెళ్ళే చిన్న చిన్న పసికందులు ఉండే ‘ప్రేమాలయం’ అనే అనాథాశ్రమం  పేరున తన ఆస్తిలో ముడో వంతు రిజిస్ట్రీ చేయించి, అనాథాశ్రమం యజమానికి అందచేసింది. తన లాయర్ రాఘవయ్య గారిని పిలిచి తన తదనంతరం తాను ఉండే ఆ ఇల్లు, కారు, మిగిలిన డబ్బు ఎంతో కాలంగా తన ఇంటిలో తన బాగోగులు చూస్తూ, పని చేస్తున్న డ్రైవరు శివయ్య మరియు అతని భార్య గంగమ్మ పేరున విలునామా  తయారు చేయించింది.
మర్నాడు ఆమె తనకి సదుపాయంగా ఉండే వృద్ధాశ్రమంకి వెళ్ళి తనకు నచ్చిన రూమ్ బుక్ చేసుకుని, వాళ్లకి తాను వచ్చే తారీకు చెప్పి, ఇంటికి చేరేక ఆమె మనసు కొంత కుదుటపడింది.
ఆమె ఇప్పుడు తనతో వృద్ధాశ్రమంకి ఏ వస్తువులు తీసుకొని వెళ్లాలో అన్న సంధిగ్ధంలో పడింది. బీరువాలలో చక్కగా సర్దిపెట్టుకున్న, తన భర్త ప్రేమతో తెచ్చిన వస్తువులు, ఖరీదైన అలంకరణ సామాను, అందమైన క్రొకరి, ఇష్టంగా కొన్న చీరలు ఒకటి ఒకటీ తీసి చూస్తూ జ్ఞాపకాలలోంచి బయటకు వచ్చి తన చెమ్మగిలిన కళ్ళని పైటకొంగుతో తుడుచుకుంది.
ఆమె మౌనంగా తనలో తానే “ఈ వస్తువులు నాకు ఇన్ని రోజులు చాలా ఆనందాన్ని యిచ్చాయి, కానీ  ఇప్పుడు నాకు వీటితో ఉన్న అనుబంధం మరియు అవసరం కూడా తీరిపోయింది” అని మనసుని  నచ్చ చెప్పుకుంది. తనకి వీటి అవసరం ప్రస్తుతం లేదని తెలుసుకొని, ఒక సూట్కేసులో తనకు అవసరం అయిన బట్టలు, కొద్దిపాటి తీసి ఉంచుకున్న డబ్బు, ఏటీఎం కార్డు, అవసరం అయిన పత్రాలు, తన మెడికల్ ఫైల్, మందులు పెట్టుకుని సర్దడం అయ్యింది అనిపించింది. ఒకసారి నిట్టూర్చి తన మనసుని వృద్ధాశ్రమంకి వెళ్ళ డానికి సిద్ధం చేసుకుంది.
ఇక తాను వృద్ధాశ్రమంకి వెళ్ళే రోజు ఇంట్లో ఉన్న శివయ్య మరియు గంగమ్మకి కొంత డబ్బు యిచ్చి ఇల్లు జాగ్రత్తగా చూస్తూ ఉండమని చెప్పి, ప్రతి నెల డబ్బు పంపుతానని చెప్పి, ప్రేమగా వారిని కౌగిలించుకొని  సెలవు తీసుకుని, తన భర్తతో గడిపిన ఆ ఇంటిని మరోసారి ప్రేమ గా చూసి కారు ఎక్కింది.
 శారదకి ఇవాళ జీవిత సత్యం తెలిసింది. ఈ ఆస్థి, అంతస్తులు, ఇళ్ళు, సంపద  శాశ్వతం కాదని, క్షణిక సంతోషాలు, సుఖదుఖాలుతో కూడిన ఈ జీవితంలో ఆఖరికి ఏ ఆస్థి మనసుకి శాంతినివ్వదు అని ఆలోచిస్తూ, తనకు చాలా ఇష్టమయిన యేసుదాస్ పాడిన పాట ‘ఓ బాటసారి ఇది జీవిత రహదారి, ఎంత దూరమో ఏది అంతమో, ఎవరూ ఎరుగని దారి ఇది, ఒకరికీ  సొంతం కాదు ఇది’ గుర్తుకు వచ్చింది. అలా తాను ఆలోచనాలలో ఉండగా “అమ్మా! ఆశ్రమం వచ్చింది” అనే డ్రైవరు శివయ్య పిలుపుతో ఉలిక్కిపడి “హా! ఇక్కడే కారు ఆపు” అని మెల్లగా కారు దిగింది. ఆమె తోడుగా శివయ్య సూట్కేసు తీసుకొని  వస్తుంటే, వారించి తానే ఆ సూట్కేసు తీసుకొని, తనకి మనఃశాంతిని ఇవ్వమని ఆ దైవాన్ని ప్రార్థిస్తూ వృద్ధాశ్రమంలో కాలు పెట్టింది. నేరుగా ఆఫీసుకు వెళ్లి తన రూము తాళం చెవి తీసుకొని రూములో కాలు పెట్టింది. సూట్కేసు ఒక వేపు పెట్టి రూము అంతా చూసి మంచం పక్క ఉన్న కుర్చీలో కూర్చుని తను తీసుకున్న నిర్ణయము సరియేనది అని అనుకోని తృప్తి చెందింది.
ప్రస్తుతానికి ఆమె తెచ్చుకున్న సూట్కేసులో ఉన్న వస్తువులు తప్ప తనకి ఏమి ఆక్కరలేదు. మరి కొన్ని రోజులకు వీటి అవసరం కూడా ఉండదు, అని వృద్ధాశ్రమంలో తన కొత్త జీవితం మొదలుపెట్టింది శారద.   
***
రచన: గిరిజారాణి కలవల
లక్ష్మి, కోటి కాపురం … ఇక వాళ్ళ తిప్పలు వాళ్ళు పడుతున్నారు.  మూడు పురుడులు పోసి … తన బాధ్యత తీర్చుకుంది గోపమ్మ.
మరో పక్క… కొడుకు పిల్లలు పెద్దవుతున్నారు.  కొడుకు,  కోడలు,  మనవలు అంటూ మళ్ళీ మొదలెట్టింది.  చిలక్కి చెప్పినట్లు చెప్పాను.  ‘పెళ్ళి చేసావు.  వాడికీ పెళ్ళాం,  పిల్లల బాధ్యతలు తెలియనియ్యి.  తల్లి కోడిలాగా,  నీ రెక్కల కిందే ఎన్నాళ్ళు చేస్తావు? నీకూ రెక్కల శ్రమ ఎక్కువ అవుతుంది.’
వింటే కదూ! రెక్కలు ముక్కలు చేసుకుని సంపాదించడం,  తనకంటూ ఏదీ మిగుల్చుకోకుండా,  మొత్తం వాళ్ళకే ధారపోయడం.  గోపమ్మ బతుకే అంత అని ఊరుకున్నాను.
 రిక్షాలు ఇప్పుడు ఎవరూ ఎక్కడం లేదు.  అన్నిచోట్లా ఆటోలు పెరుగుగతున్నాయని కొడుకు,  ఆటో కొనడం కోసం,  తల్లితో అప్పు చేయించి మరీ కొన్నాడు.  ‘మారుతున్న రోజులని బట్టి మారక తప్పదు కదమ్మా!’ అంటూ,  బేంకులో లోను పెట్టి ఆటో కొని కొడుక్కి ఇచ్చింది.
 గవర్నమెంట్,  పేదలకి ఇళ్ళ స్థలాలు పంపిణీ చేసింది.  ఆ లిస్టులో గోపమ్మ పేరు కూడా ఉండడంతో,  తన పేరున,  తనకీ అంటూ పట్టా వచ్చింది.  అయితే ఆ స్ధలంలో,  వాళ్ళు ఇచ్చిన గడువు లోపల,  తప్పనిసరిగా పునాదులు లేపి,  ఇల్లు కట్టాలనీ,  లేకపోతే ఆ స్ధలం తిరిగి తీసేసుకుంటామని చెప్పేసరికి,  గోపమ్మ గుండె గుభేలుమంది.
ఎలాగోలా… కాలూ చెయ్యి కూడ తీసుకుని,  పునాదులు తీయించడం మొదలెట్టించింది.  అదే సమయంలో మేము కూడా మా పాత ఇంటిని పడకొట్టించి,  అక్కడే,  బాగా ఎత్తు లేపి కొత్త ఇల్లు కట్టించాలని పనులు మొదలెట్టాము.  దాంతో పడకొట్టిసిన ఇంటి తాలూకు రద్దుని,  ట్రాక్టర్ లకి తోలి,  గోపమ్మ ఇంటి పునాదులలో పోయడడానికి పంపించాను.  మా ఇంటికి తెప్పించినప్పుడే ఇసుక,  సిమెంటు గోపమ్మకి కూడా తెప్పించాను.  మా పాత ఇంటి నుంచి తీసేసిన కిటికీలు,  ద్వార బంధాలు కావాలని అడిగితే,  గోపమ్మకి ఇచ్చేసాను.
  మొత్తంమీద… నెమ్మదిగా మూడు గదులకి స్లాబ్ వేయించుకోగలిగింది.  ప్లాస్టింగ్ నెమ్మదిగా చేయించుకోవచ్చు అనుకుని,  భర్త,  కొడుకు కోడలు మనవలతో  కొత్త ఇంటికి మారిపోయింది.
 ఆ కొత్త ఇల్లు బాగా దూరమయిపోయింది.  దాంతో మా ఇంట్లో పని మానేస్తుందనుకున్నాను.  కానీ,  నేను చేసే సహాయాలకి విశ్వాసమో,  లేదంటే చిన్నతనం నుండి మా ఇంట్లో పని చేసే అలవాటో కానీ… రావడం మానేయలేదు.  పొద్దున్నే కొడుకు ఆటోలో ఊళ్ళోకి వచ్చేటప్పుడు,  గోపమ్మని ఎక్కించుకుని తీసుకువచ్చేవాడు.  మిగతా ఇళ్ళల్లో చేసినా చేయకపోయినా,  మా ఇంట్లో మాత్రం పని మానేయనని అంటూ ఉండేది.
రోజులు గడుస్తున్నాయి.
ఆ రోజు గోపమ్మ ఇంకా పనికి రాలేదు.  ఎప్పుడైనా ఒంట్లో బాగుండక రాకపోతే,  కోడలిని పంపించేది.  ఆరోజు ఆ అమ్మాయీ రాలేదు.
ఎదురు చూసి,  చూసి… ఇక నేనే నెమ్మదిగా బయట ఊడ్చుకుని,  ముగ్గు వేసుకున్నాను.  ఇక గిన్నెలు తోముకుందామనుకుంటూండగా,  గోపమ్మ కొడుకు  గేటు బయట నుంచి “అమ్మగారూ!” అంటూ పిలిచాడు.
వచ్చింది కాబోలు,  అనుకుంటూ బయటకి వచ్చాను.
“మీ అమ్మేదిరా? ఈరోజు రాలేదేంటీ?” అడిగాను.
“మా అయ్య చచ్చిపోయాడమ్మగారూ! అందుకే రాలేదు మా అమ్మ.  మీకు చెప్పి పోదామని వచ్చాను. ” అన్నాడు.
“అయ్యో! ఔనా! ఇంత సడెన్ గా ఏమైందిరా?” బాధగా,  అన్నాను.
“సడనేంలేదు అమ్మగారూ! మా అయ్యకి ఎప్పటినుంచో నెమ్ము జబ్బు వుంది కాదా! రేతిరి దాంతో ఆయాసమెచ్చి పోయాడు.” అన్నాడు.
ఈ నెమ్ము జబ్బు ఏంటోకానీ,  వీళ్ళ నోళ్ళలో ఎప్పుడూ ఆడుతూవుంటుంది.  వీళ్ళని పట్టుకుని వదిలే జబ్బు కాదని అనుకున్నాను.  అంతకుముందు గోపమ్మ అన్న,  మరిది కూడా ఇలాగే నెమ్ము జబ్బుతో పోయారని అంది.  కానీ… ఒకసారి ఏదో మాటల సందర్భంలో,  “మా ఇళ్ళల్లో మగోళ్ళకి ఉండే పాడు అలవాట్ల మూలంగా,  చాలామందికి ఎప్పటికీ
నయమవని జబ్బు అంటుకుంటాదమ్మా! ఇక సావే వాళ్ళకి గతి.  అది బయటకి చెప్పుకోలేక నెమ్ము జబ్బు అని అంటూంటాము”.  అంది.
పాపం…గోపమ్మని తలుచుకుని జాలిపడాలో,  లేక కొన్ని కష్టాల నుంచి బయటపడిందని సంతోషించాలో తెలీలేదు.
ఆ రోజు గోపమ్మని చూడడానికి వెడదామనుకున్నాను,  కానీ, అక్కడ వాళ్ళందరూ తాగుళ్ళూ,  ఊగుళ్ళతో ఉంటారని,  ఆగిపోయాను.
రెండురోజుల తర్వాత,  సాయంత్రం నాలుగింటప్పుడు,  రిక్షా మాట్లాడుకుని గోపమ్మ ఇంటి వైపుకి వెళ్ళాను.
అక్కడ గోపమ్మ అవతారం చూసి నిర్ఘాంతపోయాను.  మామూలుగా సాదా పాత చీరలో,  జుట్టుని పైకి కొప్పు కట్టుకుని,  మెడలో,  చేతులకీ ఏమీ లేకుండా,  (మతం పుచ్చుకున్నానని చెప్పింది) మా ఇంటికి పనికి వచ్చేది.  అలాంటిది… ఈ రోజు… కొత్త చీర కట్టి,  జడ నిండా బోలెడు పువ్వులు,  రూపాయికాసంత బొట్టు,  కంటి నిండా కాటుక పూసేసి,  రెండు చేతులకీ నిండా గాజులతో ఓ పక్కన కూర్చుని ఉంది.  నన్ను చూడగానే,  గొల్లున ఏడుస్తూ,  రెండు చేతుల్లో ముఖం దాచుకుంది.  
సశేషం. 
రచన: డా. వివేకానందమూర్తి
రోజూలాగే నేను రాత్రి తొమ్మిదిన్నర ప్రాంతంలో యిల్లు చేరాను. రోజూ ఆ టైముకి పిల్లల్ని పడుకోబెట్టి, పెద్ద లైట్లన్నీ ఆర్పేసి మా శ్రీమతి నా కోసం ఎదురుచూస్తూ వుంటుంది. కానీ ఇవాళ మాత్రం ముందుగదిలో పెద్దలైటు ఇంకా వెలుగుతోంది. తలుపులు కూడా తెరచివున్నాయి.
ఎవరా! అని ఆలోచిస్తూ గదిలోకి ప్రవేశించాను. గదిలో ఒక పక్క మంచం మిద దాదాపు నలభై అయిదేళ్ళ ఆసామి ఒకాయన గురక పెట్టి గాఢంగా నిద్రోతున్నాడు. నేను హైదరాబాదులో వుంటూ వుండటం వల్ల, నేనుండే అద్దె యిల్లు ముఖ్యమైన ఆఫీసులకు, రైల్వే స్టేషనుకు, బస్టాండు సాధ్య మైనంత దగ్గరలో వుండడం చేత, మా ఇంటికి తరచుగా నా తరపునో, మా ఆవిడ తరపునో అతిథులు వచ్చి పోతూనే వుంటారు. ఇప్పుడు నా గదిలో నిద్రపోయే వ్యక్తి ఆ బాపతే అయ్యుంటాడని వూహించాను నేను.
పిల్లలు లోపలిగదిలో నిద్రపోయినట్టున్నారు. బట్టలు మార్చుకుని, లుంగీ ధరించి మా శ్రీమతిని పిలిచాను. వచ్చింది.
“మీ చుట్టమా!” అనడిగాను.
“ష్! నెమ్మదిగా మాట్లాడండి. ఇప్పుడే పడుకున్నాడు. లేస్తాడు” అంది.
“ఎవరు?”
“నాకేం తెలుసు? మీకు దగ్గర మనిషేనట. మావాళ్ళకంటే మీ వాళ్ళ రద్దీ ఎక్కువైందని అంటానని ఏమీ తెలియనట్టు ఎవరూ అని అడుగుతున్నారా?”
“ఇదెక్కడి గోలే! నాకివాళ నా వాళ్లెవరూ వస్తానని చెప్పలేదు.”
“బలేవారే! అతిథి అన్నవాడు చెప్పి వస్తాడేవిటి? తల పక్కకి తిప్పి పడుకొన్నాడు కాబట్టి గుర్తుపట్టలేకపోతున్నారు. రేపు లేచాక మీకే తెలుస్తుంది. ముందు భోజనానికి లేవండి” అని వంటింట్లోకి నడిచింది.
అన్నం తింటూ అనుమానంగా మళ్లీ అడిగాను. “కొంపదీసి దొంగ వెధవ కాదుగదా?”
“నాకామాత్రం వాలకం తెలుసులెండి.”
“ఈ రోజుల్లో వాలకాన్ని నమ్మడానికి లేదు.”
“సర్లెండి చాదస్తం.”
“ఇంతకీ ఎందుకొచ్చాడో చెప్పాడా.”
“ఆఁ! ఏదో స్పాట్ వేల్యుయేషన్స్.”
“లెక్చరరన్నమాట. బేటాలు మిగుల్చుకోడానికిదో పద్దతి కనిపెట్టాడులా వుంది. అయినా ఈ వూళ్లో పనిలేనిదెవడికి? వెధవ ట్రాఫిక్ ప్రాణం తీస్తున్నారు.”
“నెమ్మదిగా మాట్లాడండి”
ఇంకేం నెమ్మది! ఉన్నది మూడు గదులు. అందులో ఒకటి కిచెన్. ఒకటి పిల్లలకి, ఒకటి మనకి. చివరికి మన గది గెస్టు రూమై పోయింది. తాళికట్టిన పెళ్లాన్ని దగ్గరగా పలకరించడానికి నెలకి ఒక్కరోజైనా కుదిరి చావడం లేదు.”
“ఏమిటా మాటలు? అంత ప్రేమ వొలికిపోతూంటే ఏ హెటల్లో అన్నా రూము తీసుకోకూడదూ?
“అవును మన సంపాదన గెస్టు ఖర్చులు పోను బాగా ఆదా అవుతోందని. అయినా – ఆ, భార్యాభర్తలు హెటల్ కి వెడితే పోలీసులు నన్ను నిలువుదోపిడి చేసి నిన్నట్టుకుపోతారు.”
“అదేం చోద్యం ?”
“సంసారులకి పోలీసు రక్షణ అంటే అదే మరి – అయినా శుభ్రంగా యిల్లుంచుకుని నాకు హోటళ్ళ వెంట తిరిగే కర్మేం? రేపు లేవగానే వాణ్ణి బైటికి పొమ్మను.”
“నేనెందుకంటాను? మావాడేనట, మీరే చెప్పండి!”
“సరే, మజ్జిగ పొయ్యి.”
భోజనం పూర్తయింది. నిద్రాదేవి ఆవహిస్తోంది. నడుం వాల్చబోయాను. శ్రీమతి వారించింది. “మీ పడక వీధి గదిలో?”
“అదేవిటి? – వాడి పక్కనా?”
“లేకపోతే! పిల్లలు ఎదుగుతున్నారు. వారు పొద్దుటే లేవరు. అంచేత ఆ గదిలోనే పక్కేశాను, వెళ్ళిపడుకోండి” అని ఖండితంగా చెప్పేసింది. ,
చేసేదిలేక వీధిగదిలో ఆ కొత్త శాల్తీ పక్క నున్న మంచం మీద నడుం వాల్చాను.
నా పక్క మంచం మీద పడుకున్న గెస్టు ఫుల్ వాల్యూమ్ లో గురక పెడు తున్నాడు. నాకు నిద్ర మీద ఆశ క్రమంగా సన్నగిల్లిపో నారంభించింది. లోగడ నేను చాలా రకాల గురకలు విన్నాను కానీ యింత దారుణమైన గురక ఎప్పుడూ వినలేదు. అడవిలో సింహాన్ని పట్టుకుని బోనులో కెక్కిస్తే బైటికి రాలేక కోపంతో గింజుకుంటూ అరచినట్లుంది అతడి గురక, నిద్ర తేలిపోయి, నాకు వొళ్ళు మండిపోతోంది. లేపేద్దామా అంటే నాకు తెలిసిన పెద్ద మనిషేమోనన్న అనుమానం. ఎలాగ? వరండాలో నా మోటర్ సైకిలకున్న సైలెన్సర్ పీకేసి అతని నోటికి తగిలించేస్తే! సాధ్యం కాదు. పోనీ నోట్లో గుడ్డలు కుక్కేస్తే! లేచి కూర్చొని అరుస్తాడు. చుట్టుపక్కల జనం అంతా పోగవుతారు. న్యూసెన్స్! ఇదెక్కడి శవజాగరణగా బాబూ అనుకుంటూ అలగే పడుకున్నాను. నాకు నిద్రపట్టి సరిగ్గా గంట కూడా కాలేదేమో ఏదో అలారం పెట్టినట్టు మెలకువొచ్చింది. చూస్తే గదిమూలగా బెడ్ లైట్ వెలుగులో ఒక ఆకారం కూర్చుని మంత్రాలు చదువుతోంది. భయపడి అరవబోయాను. కానీ ఆ ఆకారం రాత్రి వచ్చిన అతిథేనని తెలుసుకున్నాక ఆ ప్రయత్నం మానుకున్నాను. తెల్లారే దాకా భూతవైద్యుడిలా అతగాడు జపం చేస్తూనే వున్నాడు.
ఉదయాన్నే నాక్కాస్త నిద్ర పట్టింది. అంతలోనే ఎవరో నన్ను కుదిపి లేపేశారు. నేను మా ఆవిడేమో ననుకొని కళ్లు తెరవకుండానే విసుగ్గా ‘ఊఁ’ అన్నాను.
“ఊఁ ఏమిటయ్యా! లేలే! బారెడు పొద్దెక్కింది?” అని కసురుకోవడం వినబడగానే కళ్ళు తెరిచాను. ఇంకెవరు? – నిన్నటి శాల్తీనే. శుచిగా స్నానం చేసి తయారైపోయాడు. ఇప్పుడు స్ఫుటంగా తెలుస్తున్నాడు. ఇదివరకెక్కడా ఆయన్ని చూచిన గుర్తు నాకు లేదు. కళ్లు నులుముకుంటూ లేచాను.
“ఇదుగో అబ్బాయ్! ఈ వయస్సులో ఇంత నిద్ర పనికి రాదు. లేచి ముఖం కడుక్కో” అన్నాడు.
నాకు వొళ్లు మండిపోయింది. నిన్న రాత్రి గురకతో నానిద్రంతా పాడుచేసింది చాలక పైగా యిదొకటా? లేచి కూర్చుని సీరియస్ గా అడిగాను.
“ఇంతకీ మీరెవరు?”
“సర్లే. నేనెవరో తెలిస్తే – నేనుండగా యింతసేపు నిద్రోతావా! నా పేరు శరభలింగం. కొత్త పేటలో మీ అన్నయ్య పనిచేసే కాలేజీలోనే నేనూ లెక్చరర్‌గా పనిచేస్తున్నాను. మీ అన్నయ్య నీ గురించి నేనిక్కడికి బైల్దేరేటప్పుడే అంతా చెప్పాడు. నేను స్పాట్ వేల్యుయేషన్ కి వచ్చాను. వారం రోజులుంటాను. అన్ని విషయాలూ తర్వాత తీరిగ్గా మాట్లాడుకోవచ్చు. ముందు పళ్లు తోముకుని కాఫీ తాగు. నేనలా వీధిలోకి వెళ్లిస్తాను” అని చకచకా చెప్పేసి, నేను షాకులోంచి తేరుకునేలోగానే గుమ్మం దాటేశాడు. వారం రోజులు శరభలింగం ఉనికిని, ఉరుములాంటి అతడి గురకని ఊహించుకుంటే నాకు గుండె ఆగినంత పనయింది. ఏమి చెయ్యలేక వీడు త్వరగా నాకొంప వదిలేస్తే కొబ్బరికాయ కొడతానని ఆంజనేయస్వామికి మొక్కుకున్నాను.
స్నానానికి వెళుతూంటే మా ఆవిడ నన్ను చూసి కిసుక్కున నవ్వింది. నాకు కోపం మరీ ఎక్కువైపోయింది. ఏమి అనలేక మా ఆవిడని కొరకొరా చూశాను.
“నన్నెందుకిలా చూస్తారు?” అని చిలిపిగా చూసి,” సాయంత్రం త్వరగానే వచ్చేస్తాట్టా” అంది సన్నగా నవ్వుతూ.
ఆఫీసుకి వెళ్ళాక, నాకు పని మీదికి ధ్యాస పోలేదు. శరభలింగం నా బుర్రలో చేరి పురుగులా దొలిచేస్తున్నాడు.
సాయంత్రం యింటికి రాగానే వీధిగదిలో వాలుకుర్చీలో కూర్చుని చిరునవ్వుతో స్వాగతం పలికాడు శరభలింగం. “ఆఫీసైపోయిందేవిటి?” అంటూ
“ఊఁ” అన్నాను ముభావంగా,
“అమ్మాయ్! అబ్బాయ్ వచ్చాడు కాఫీ ఇయ్యి!” అన్నాడు. అక్కడికేదో వాడింటికి నే వచ్చినట్టు.
మళ్ళీ “ముఖం కడుక్కురావోయ్! అలా షికారెళ్ళి వద్దాం” అన్నాడు.
“టైరయిపోయాను. లాభం లేదు.” అన్నాను.
“అలసట మర్చిపోడానికేనయ్యా షికారు నడు నడు” అన్నాడు.
నా గుండెల్లో రాయిపడింది. వీడు వెళ్ళేలోపులో యిలా వరుసగా నా గుండె నిండా రాళ్లు పడేసి, దాన్ని కాస్తా కడుపులోకంటా లాగేస్తాడులా వుంది.
ముఖం కడుక్కువచ్చాను. రేడియోలో ఘంటసాల పాట వస్తోంది.
“తయారవు. వెళ్తాం” అన్నాడు శరభలింగం.
“పాటలయ్యాక వెళ్లాం” అన్నా పోస్టపోన్ చేద్దామని.
శరభలింగం తటాలున లేచి రేడియో కట్టేశాడు. నాకసలే ఘంటసాల పాటలంటే ఇష్టం. పాటకట్టే సరికి నాకు కోపం వచ్చి మళ్ళీ రేడియో ఆన్ చేసి, “అదేవిటి రేడియో కట్టేశారు? ఘంటసాల పాట” అన్నాను.
“ఆఁ – ఏవిటయ్యా? ఘంటసాల ఘంటసాల అంటారు, ఏవుందని? ఏదో భగవంతుడు కాస్త వాయిసిచ్చాడంతే” అన్నాడు. ఆ వాయిస్ చాలదూ.
మళ్ళీ అన్నాడు. “ఆ మాటకొస్తే అది వరకు అంతా యస్వీ రంగారావంటే పడి చచ్చేవారు. ఏవుందని? ఏదో కాస్త నాచురల్ గా నటిస్తాడంతే” అన్నాడు. అది చాలదూ?
ఈలోగా మా శ్రీమతి ‘ఏవండీ, ఏవండీ! గ్యాస్ అయిపోయిందండీ’ అని గుర్తు చేసింది.
శరభలింగం మళ్ళా తడుముకున్నాడు. “ఏమిటర్రా! గ్యాస్, గ్యాస్ అంటారు గానీ ఏవుందని విశేషం అందులో? వీలయితే చచ్చే ప్రమాదం. సుబ్బరంగా పొయ్యి బెస్ట్” అన్నాడు.
శరభలింగం ధోరణి చూస్తే తను ఎవర్నీ ఏ విషయాన్ని కూడా ఆమోదించేలా లేడు.
“నడు సినిమాకి” అన్నాడు. ఇందాక షికారన్నవాడు సినిమా దాకా వచ్చాడు.
“ఏ వుందండి వెధవ సినిమాల్లో? అన్నీ బోరు” అన్నాను మాటకి మాట విసరాలని.
“భలేవాడివే, ఆ మాట అనడానికేనా ఓసారి చూసి రావాలా? – నడు!” అని మళ్ళీ పడేశాడు నన్ను. ఇక లాభం లేదనుకొని బైల్దేరాను.
వెళ్ళేముందు “ఒరే పిల్లలు వీధిలోకి వెళ్ళి ఆడుకోకండి! కార్లు, రిక్షాలు – లోపలే ఆడుకోండి”అన్నాడు నా పిల్లల్ని తనే కన్నట్టు.
సినిమాహాలు దగ్గరికి చేరేలోపలే శరభలింగం చిరుతిళ్ళ కోసం దాదాపు పది రూపాయల దాకా ఖర్చయింది నాకు. తీరా థియేటర్లో కూర్చొన్నాక వెనక వాళ్ళని చూడనివ్వడు. ముందు కూర్చున్నవాళ్ళని విననివ్వడు. వసపిట్టలా ఒకటే వాగుడు.
ఆట వదిలాక ఎలాగో ఇంటికి వచ్చి పడ్డాం.
“వెధవసినిమా – టైము వేస్ట్, డబ్బు వేస్ట్ – అమ్మాయ్ అన్నం వడ్డించు” అన్నాడు. తనేదో నా బలవంతం మీద నన్ను సినిమాకి లాక్కెళ్ళినట్లు,
భోజనాలయ్యాయి.
“ఏం కొంపయ్యా? మార్చిపారెయ్. మరీ యిరుకు” అన్నాడు. నాకు చిర్రెత్తుకొస్తోంది. కానీ ఏమి చేయలేకపోతున్నాను. “వీడి మొహంమ్మండ అన్నీ కావాలి, అన్నీ అనుభవిస్తాడు. దేన్నీ ఓ.కే. చెయ్యడు’ అనుకున్నాను.
రాత్రయింది. మళ్ళీ గురక మొదలు.
రెండ్రోజులయ్యేసరికి శరభలింగం ప్రవర్తన మరీ బాధాకరంగా తయారైంది నాకు. ఇక మూడోరోజు నుండి ‘అమ్మాయ్ కాఫీ పెట్టు’- ‘అమ్మాయ్ నీళ్ళు పెట్టు’ – ‘అమ్మాయ్ పక్కలు వెయ్యి’ – ‘ఏవోయ్ ఏమిటీ ఆలస్యం’- ‘ఆ గళ్ళ	 లుంగీ ఏవిటి? మంచీ, మర్యాద ఉండక్కర్లా’ – ‘ఒరేయ్ పిల్లలూ – ఇక్కడ ఈ గ్లాసులు తీసేయండి’ – యిలా మొదలెట్టాడు,
క్రమంగా నా యిల్లు శరభలింగం యిల్లయిపోయినట్టు నేనే వాడి గెస్టునయినట్టు ఫీలింగు తెచ్చేశాడు. ఈ ధోరణిలో పడి నాకు తెలియకుండానే నేను నా యిల్లు వదిలేసి ఎక్కడికేనా వెళ్ళిపోతానేమోనని భయం వేసి, అర్జంటుగా మా కొత్తపేట అన్నయ్యకి ఉత్తరం రాశాను.
– అసలు ఈ శరభలింగం ఎవడు? నీ కోలెక్చరర్ని అంటున్నాడు. నిజమేనా? అయితే వీణ్ణి నా మీదికి ఎందుకు తోలావు? నేను నిన్ను అన్నగా ఎంతో ప్రేమగా చూసుకుంటున్నానే, నీకెప్పుడూ ఎలాంటి హానీ తల పెట్టలేదే, – ఎందుకిలా చేశావ్? ఈ గురక భూతంగాణ్ణి ఎందుకు నా కొంప మీదికి వదిలావ్! నా పచ్చని కాపురంలో ఎందుకీ గెస్ట్ చిచ్చు పెట్టావ్? అర్జంటుగా జవాబు వ్రాయి” అని రాసి పడేశాను.
రెండ్రోజుల్లో రిప్లై వచ్చింది.
– శరభలింగం నా కోలెక్చరర్ కావడం నిజమే. అయతే వాడికిప్పుడు స్పాట్ వేల్యుయేషన్ లేదు. అక్కడి కెందుకొచ్చాడో తెలీదు. శ్రీ వేంకటేశ్వర స్వామి సాక్షిగా నేను వాణ్ణి మీ యింటి మీదకు తోలలేదు సరికదా, వాడు నీ ఎడ్రసు అడిగితే నీ దగ్గర దిగవద్దని మరీ మరీ చెప్పాను. వాడేం పేదవాడు కాదు. వాడికి ఇరవై ఎకరాల మాగాణి వుంది. వాడి భార్యకి మంచి వుద్యోగం వుంది. అయితే వాడు పొదుపు రాక్షసుడు. తన పొదుపు కోసం ఏమైనా చేస్తాడు. వెంటనే వాణ్ణి పొమ్మనక పోతే, నిన్నే పొమ్మంటాడు – జాగర్త అని రాశాడు మా అన్నయ్య.
నాకు ఏదో జ్ఞానోదయం అయినట్టనిపించింది. సాయంత్రం త్వరగా ఇంటికి వచ్చేశాను. శరభలింగాన్ని ‘వెళ్ళి పొమ్మ’నడానికి తగిన ధైర్యాన్ని పుంజుకున్నాను.
కొంత సేపటికి శరభలింగం వచ్చాడు. నేను మాట్లాడబోయేంతలో తనే మాట్లాడాడు.
“నేనిక వస్తానయ్యా! యిల్లు జాగర్తగా చూసుకో, వస్తానమ్మాయ్!” అని సంచీ చేతికి తీసుకుని మౌనంగా కదిలాడు. నాకర్థం కాలేదు.
‘వెళ్తున్నారా?’ అని మాత్రం అనగలిగాను. ఏమైతేనేం వారంరోజుల బాధ తప్పింది. హాయిగా వూపిరి తీసుకున్నాను.
మర్నాడు శనివారం.
సికింద్రాబాదులో గవర్నమెంట్ హాస్పిటల్ దగ్గరున్న ఆంజనేయస్వామి గుడికి వెళ్ళి అనుకున్న ప్రకారం కృతజ్ఞతా పూర్వకంగా దేవుడికి కొబ్బరికాయ కొట్టేశాను.
తిరిగి వస్తుంటే మళ్ళీ శరభలింగం కనిపించాడు. ఆశ్చర్యపోయాను.
కండువాతో కళ్ళాత్తుకుంటూ నావైపే నడుస్తున్నాడు. చూస్తే జాలేసింది. పలకరించాను ‘శరభలింగం గారూ!” అని.
శరభలింగం తలెత్తి చూశాడు. కాస్త తడబడ్డాడు. కానీ అతడి దుఃఖం ఆ తడబాటును చాటు చేసింది. అతడు అబద్ధమాడగలిగే స్థితిలో కూడా లేదనిపించింది.
“ఏం జరిగింది?” అడిగాను.
“అయిపోయింది. అంతా అయిపోయింది బాబూ! నా భార్యకి ప్రాణం మీదికొస్తే మా వూళ్ళో లాభం లేదు, ఇక్కడ పెద్దాసుపత్రికి తీసుకెళ్ళమన్నారు. తీసుకొచ్చి యిక్కడ చేర్పించాను. వారం రోజులైంది. ఇవాళ ఉదయమే పోయింది. డాక్టరుగారిని కలిసిపోదామని వచ్చాను.” అన్నాడు శరభలింగం చంటిపిల్లాడిలా ఏడుస్తూ, నా గుండె రెపరెపలాడింది.
“ఇంటికి పోదాం రండి” అన్నాను పొడి పెదవులో, ఆయన చేతిసంచి నా చేతికి తీసుకుంటూ.
XXX
రచన: … చంద్రప్రతాప్ కంతేటి
విపుల / చతుర పూర్వసంపాదకులు
Ph: 80081 43507
నా వృత్తిలో భాగంగా దేశ దేశాల కథలు, మన దేశానికి చెందిన తెలుగు, తెలుగేతర కథలూ వేలకొద్దీ చదివాను. వాటిలో కొన్ని ఎప్పటికీ మరుపుకు రావు. ఎల్లవేళలా మనసుని వెంటాడుతూనే ఉంటాయి. అవి ఏ భాషలో వచ్చాయో… రచయితలెవరో, అనువాదకులెవరో గుర్తులేకపోవడం నా దురదృష్టం. అలాంటి కథలు నెలకొకటి చొప్పున నా మాటల్లో క్లుప్తంగా చెబుతాను. పాఠకులెవరైనా ఇది ఫలానా వారి కథ, ఫలానా భాష కథ అని గుర్తుపడితే మరీ సంతోషం. ఆ రచయిత గురించి తరువాతి సంచికలో చెప్పుకోవచ్చు. నా దృష్టిలో రచయితంటేనే క్రాంతదర్శి. . ప్రాతఃస్మరణీయ శక్తి!
ఎందరో రచయితలు. . అయితే కొందరే మహానుభావులు! వారికి పాదాభివందనాలు!!

చొరవ!
వీణా మహంతికి ఆనందంతో నేల మీద కాలు నిలవడం లేదు.
ఎందుకు నిలుస్తుంది? ఎప్పుడో పదేళ్ల క్రితం తను ప్రేమ పెళ్లి చేసుకుని ఇల్లు వదిలి వచ్చేసింది.
మహంతి మంచివాడే! కానీ నాన్నకు నచ్చలేదు.
నాన్న ‘కాదు’ అనేసరికి తన మీద ఎంతో ప్రేమ ఉన్న అన్నయ్య హరి కూడా ఏమీ అనలేకపోయాడు.
“నా కూతురు చచ్చిందనుకుంటున్నాను. మీరెవరైనా మళ్లీ దాని గడప తొక్కితే నేను చచ్చినంత ఒట్టు. అలాగే ఉత్తరాలు, పత్రాలు కూడా రాయడానికి, రావడానికి వీల్లేదు” అంటూ నాన్న ఒట్టు వేసేసరికి పదేళ్లుగా ఆ ఇంటితో తనకు బంధం తెగిపోయింది.
అందుకే గత ఏడాది నాన్న చచ్చిపోయినా తను వెళ్లలేకపోయింది, ఆయన పెట్టిన ఒట్టు గట్టున పెట్టలేక.
నాన్న ఎలాగో పోయారు. ఉన్న ఒక్కగానొక్క చెల్లెలు బంధం కలుపుకోవడానికి హరి చొరవచూపాడు.
అలా భువనేశ్వర్ నుంచి కలకత్తా ఇవాళ ఉదయానికల్లా వస్తానని టెలిగ్రామ్ పంపాడు.
అప్పటి నుంచి వీణ ఆనందానికి పట్టపగ్గాలు లేకుండా పోయాయి.
పనిపిల్ల అమోహి కూడా వీణ హడావుడికి భయపడుతోంది. రాబోయే అతిథి కోసం యజమానురాలు తనతో ఐదు రకాల వంటకాలతో భోజనం సిద్ధం చేయించింది. అన్నకు ఇష్టమైన స్వీట్ తయారు చేయించింది. ఈ పనులన్నింటిని చేసి చేసి పదకొండేళ్ల అమోహికి ఒళ్ళు హూనం అయిపోయింది.
మధ్య మధ్యలో యజమాని మహంతి వచ్చి “కాస్త టీ ఇస్తావా. జ్యూస్ ఇస్తావా?” అంటూ తన వెనకే తిరుగుతూ వేధింపులు. ఆయన అటు వెళ్లగానే యజమానురాలు వచ్చి “ఇంకా ఆ వంట కాలేదా? ఈ వంట కాలేదా?” అని తిట్లు ఆమె చిన్ని బుర్రను ఉక్కిరిబిక్కిరి చేస్తున్నాయి.
మధ్యాహ్నం 12 గంటలకు కాలింగ్ బెల్ మోగింది.
వీణ తూనీగలా పరిగెత్తుతూ వెళ్ళి తలుపు తీసింది.
ఎదురుగా నవ్వుతూ అన్నయ్య హరి!
‘ఎంత చక్కగా ఉండేవాడు. ఎలా అయిపోయాడు? నలభై ఏళ్లకే బట్టతల వస్తోంది.. చెంపలు నెరిసాయి.’ అనుకుంటుండంగానే హరి తన చెల్లెల్ని దగ్గరకు తీసుకుని గుండెలకు ప్రేమగా హత్తుకున్నాడు.
ఇద్దరి కళ్ళు ప్రేమాశ్రువులు వర్షిస్తున్నాయి.
అంతలో కిచెన్ లో నుంచి ‘హాయ్’ అంటూ మహంతి వచ్చాడు.
అతని వెనకే ట్రేలో జ్యూస్ గ్లాసులతో ముఖం మీద పడుతున్న వెంట్రుకలు ఎడమచేత్తో పైకి తోస్తూ వచ్చింది అమోహి.
ఆమె ఒళ్ళంతా చెమటలు దిగ కారుతున్నాయి.
అప్పటిదాకా కిచెన్‌లో వేడి వేడి వంటలతో కుస్తీ పడుతోంది కనుక ఆ పరిస్థితి!
బావగారికి నమస్కారం చేసి హరి సోఫాలో కూర్చున్నాడు. అతని పక్కనే వీణ అన్నపై ఒరిగిపోతూ అంటిపెట్టుకుని కూర్చుంది.
అంతలోనే ట్రేను టీపాయ్ మీద పెడుతున్న అమోహిని చూస్తూనే అగ్గి బరాటా అయింది వీణ.
“కాస్త మొహం, కాళ్లు చేతులు కడుక్కుని తగలడచ్చు కదా చమట మొహంతో రాకపోతే?. మా అన్నయ్యకు నీ చెమట చేతులతో జ్యూస్ చేసి తెస్తావా.. దౌర్భాగ్యురాలా?” అని తిట్టిపోసింది.
అమోహి మొహం మాడిపోయింది.
చకచకా కిచెన్‌లోకి వెళ్ళిపోయింది.
“కూల్ కూల్. డియర్ ” అంటూ భార్యకు చెబుతూ మహంతి తన జ్యూస్ గ్లాస్ చేతిలోకి తీసుకొని
అమోహి వెనక కిచెన్‌లోకి నడిచాడు.
హరి కూడా చెల్లెలి చేతిని ప్రేమగా నిమురుతూ పర్వాలేదన్నట్టు సైగ చేసి జ్యూస్ గ్లాస్ అందుకున్నాడు.
ఇక తర్వాత అన్నాచెల్లెళ్ల ముచ్చట్లు అంతే లేకుండా పోయాయి.
ఇద్దరూ కాసేపు తండ్రి గురించి తలుచుకుని బాధపడ్డారు.
తర్వాత మళ్లీ ప్రస్తుతంలోకొచ్చి కబుర్లలో పడ్డారు.
అన్నగారి పిల్లలు ఇతర కుటుంబ వివరాలు అడిగి తెలుసుకుంది చెల్లెలు.
చెల్లెలికి ఇంకా సంతాన యోగం పట్టనందుకు బాధపడ్డాడు అన్నగారు.
డైనింగ్ టేబుల్ వద్ద అన్నగారికి కొసరి కొసరి వడ్డించింది చెల్లెలు.
“అన్నయ్యా నీకు ఈ స్వీట్ ఇష్టమని నేనే స్వయంగా తయారు చేశాను. కొంచెం రుచి చూసి చెప్పు.. ఎలా ఉందో?” అంటూ అన్న గారి కంచంలో స్వీట్ వడ్డించింది వీణ.
“ఇదిగో ఈ చేపల కూర నువ్వు చిన్నప్పుడు ఇష్టంగా తినేవాడివి. అందుకోసం ప్రత్యేకంగా మార్కెట్ నుంచి తెప్పించి తయారు చేశాను” అంటూ కూరలు వడ్డించింది.
‘ఇవన్నీ చేసింది నేను కదా? అమ్మగారు ఏంటి ఇలా చెప్తారు?’ అన్నట్టుగా యజమానురాలి వంక చూసింది అక్కడ నిలబడి ఉన్న అమోహి.
అది గమనించి వీణకు చిర్రెత్తుకుని వచ్చింది.
తినేసేలా చూస్తూ “నువ్వెందుకే ఇక్కడ దిష్టిచేటు..? ఈ గదిలోంచి బయటకు తగలడు” అంటూ తిట్టింది.
హరి చెల్లెలి ప్రేమను ఆస్వాదిస్తూనే అనవసరంగా పనిపిల్లపై ఆమె విరుచుకుపడుతోందని అర్థం చేసుకున్నాడు. అప్పటికే తినడం పూర్తి చేసిన మహంతి పనిపిల్లను బయటకు వెళ్ళమని సైగ చేస్తూ తను కూడా బయటకు నడిచాడు.
‘పోనీలే బావగారన్నా ఆ పిల్లను ఓదారుస్తున్నారు. ఎంతైనా చిన్నపిల్ల కదా!’ అని సంతృప్తిపడ్డాడు హరి.
రెండు రోజులు గడిచాయి.
చెల్లెలు అన్నగారికి ఇష్టమైనవన్నీ వడ్డిస్తోంది. కానీ నిజానికి అవన్నీ చేసేది అమోహి అని హరికి అర్థమైంది.
ఒక రోజు వీణ అన్న లేవకముందే మార్కెట్‌కి వెళ్ళింది.
లేటుగా నిద్రలేచిన హరి తన గదిలోంచి వాష్‌రూమ్‌కి వెళుతూ కిచెన్‌లోకి చూసి ఉలిక్కిపడ్డాడు.
బావగారు, అమోహి కిచెన్ ప్లాట్‌ఫామ్ పై వైపు తిరిగి ఉండడంతో వాళ్లు అతన్ని చూడలేదు. కానీ బావగారి కుడి చేయి అమోహి పిరుదులపై నాట్యం ఆడటం గమనించాడు. ఆ పిల్ల దూరం జరిగిన కొద్దీ అతను మరింతగా ఆమె పైకి వాలిపోతున్నాడు.
హరికి బాధేసింది. ఏమిటి ఈ అసభ్య ప్రవర్తన? అని.
పాపం అమోహి ఎంత పిల్ల? తన చిన్న కూతురు వయసు కూడా లేదు. అలాంటి పిల్లతో చెల్లెలు ఒక పక్క బండ చాకిరీ చేయిస్తుంటే బావగారు ఇలా ప్రవర్తిస్తున్నారు.
తన ముద్దుల చెల్లి పోయి పోయి కట్టుకుంది ఇలాంటివాడినా ?
అతని నోరంతా చేదు తిన్నట్టు అయిపోయింది.
ఇదంతా చెల్లెలికి తెలుసా?
లేక భార్య చాటుగా భర్త సాగిస్తున్న లీలలా?
అయినా ఏమీ దౌర్భాగ్యం ? పదేళ్ల వయసున్న పిల్లతోనా సరసాలు.. సరాగాలు?
మరో రోజు గడిచింది.
“అమోహి! నా రూంలో బెడ్ షీట్ మార్చుదాం రామ్మా. నీకు నేను హెల్ప్ చేస్తాను” అంటూ బావగారు పిలవడం, ఆ పిల్ల గజగజ
వణుకుతూ గదిలోకి వెళ్లడం గమనించాడు హరి.
చెల్లెలు ఆ సమయంలో ఇంట్లోనే ఉంది. కానీ మొహం నిప్పులు చెరుగుతోంది..
ఏదో పని ఉన్నట్లు ఆ గది వైపు వెళ్లిన హరికి కిటికీలో నుంచి కనబడిన దృశ్యం ఒళ్ళు జలదరింపజేసింది. ఆ పసిదాన్ని గట్టిగా కౌగిలించుకుని నలిపేస్తున్నాడు ఆ పెద్దమనిషి. టాప్ పైకి జరిపి, ఎదిగీ ఎదగని ఛాతీపై ముద్దులు పెడుతున్నాడు.. ఆ చిన్నారి అతని కబంధ హస్తాలలో విలవిలలాడుతోంది.
ఏం చేయాలో అర్థం కాక ఏదో సాకుతో బావగార్ని బయటకు రప్పించాలని డోర్ నాక్ చెసాడు.
తెచ్చి పెట్టుకున్న నవ్వుతో తలుపు తీసిన మహంతితో
”బావగారూ మీ ఆఫీస్ విషయాలు ఇంతవరకూ ఏమీ చెప్పనే లేదు. ప్యాకేజీలు ఎలా ఉంటాయి ? మా పెద్దమ్మాయి బీ. టెక్ చివరి సంవత్సరంలో ఉంది. అదయ్యాక ఇక్కడికే పంపుదామని ఆలోచన…” అంటూ టాపిక్ మల్లించాడు హరి.
బయట వీణ, గదిలో అమోహి ఊపిరి పీల్చుకున్నారు.
హరికి కూడా మనసుకు హాయిగా ఉంది.
నాలుగో రోజున వీణ, ఆమె భర్త అతిథి కోసం బీచ్ ప్రోగ్రాం పెట్టారు.
దీనంగా చూస్తున్న అమోహిని కూడా రమ్మన్నాడు హరి ప్రేమగా.
“అదెందుకన్నయ్యా దరిద్రం? దాన్ని కొంపలో చావనీ. మనం తిరిగి వచ్చేసరికి తిండి తిప్పలు రెడీ చేస్తుంది” అంది వీణ చిరాకుగా.
“లేదులే చిన్న పిల్ల కదా. తీసుకెళ్దాం. కావాలంటే తిండి బయట హోటల్లో తినొచ్చు” అన్నాడు హరి అమోహి వంక ఆదరంగా చూస్తూ.
ఆ లేత మొహంలో వెలుగు వచ్చింది.
అమోహిని చూస్తుంటే హరికి తన చిన్న కూతురు హరిణి గుర్తొస్తోంది. పితృ వాత్సల్యం ఉప్పొంగుతోంది.
అమోహిని తీసుకెళ్దాం అనేసరికి మహంతికి కూడా కళ్ళు మెరిశాయి.
“ఎలాగో కార్లోనే కదా వెళ్లేది. లగేజీ మోస్తుంది.. రానీ డియర్” అన్నాడు వీణవంక చూస్తూ.
అయిష్టంగానే ఒప్పుకుంది వీణ.
* * *
బీచ్ దగ్గర పెద్దవాళ్లు ముగ్గురూ చిన్నపిల్లలై పోయారు.
హుషారుగా గంతులు వేశారు. వీణ ఆనందం అంబరాన్ని తాకింది.
పెద్దలే అలా చిన్నపిల్లలై పోయినప్పుడు, చిన్నపిల్ల అమోహి మరింత చిన్నపిల్లయిపోయింది.
కాసేపు అలలతో ఆడుకుని వచ్చి కారు దగ్గర కూర్చుని ఇసుకలో పిచ్చుక గూళ్ళు కడుతోంది.
కాసేపటికి హరి అక్కడికి వచ్చాడు..
భార్యాభర్తలిద్దరూ అల్లంత దూరంలో సముద్రంలో కెరటాల్లా ఎగిసిపడుతున్నప్పుడు –
హరి బలవంతపెట్టడంతో అమోహి నోరు విప్పింది.
ఆరేళ్ల వయసులో ఆమె వారికి రైల్వేస్టేషన్లో కనబడితే ఇంటికి తెచ్చుకున్నారట. ఆ వయసు నుంచే ఆమెతో చాకిరీ చేయించడం మొదలుపెట్టారు. పని సరిగా చేయకపోయినా, గ్లాసులు పగిలిపోయినా, వీణ అట్లకాడ కాల్చి తొడలపై వాతలు పెట్టేదని, ఇంటాయన బెల్టుతో కొట్టేవాడనీ ఆ చిన్నారి ఏడుస్తూ చెప్పింది. తన ఏడుపు బయటకు వినబడకూడదని రేడియో సౌండ్ పెద్దగా పెట్టి ఈ అకృత్యానికి పూనుకునేవారని దుఃఖంతో పూడుకుపోతున్న గొంతుతో చెప్పింది. పదేళ్లు నిండిన తర్వాత నుంచి మహంతి డేగ కన్ను ఆమె ఎదిగీ ఎదగని అందాలపై పడింది.
అప్పటి నుంచి ఆమె బతుకు నరకమే అయిందట.
యజమాని దగ్గరకు వెళితే యజమానురాలి కోపం.. వెళ్లకపోతే యజమానికి కోపం..
ఏ పని చేసినా తిట్లు తన్నులు పడేది తనకే అని ఏడ్చిందామె.
“నీ మూలంగానే నా భర్త ఇలా తయారయ్యాడు. బంగారంలాంటి వాడిని పాడు చేశావు కదే ముదనష్టపుముండా. నువ్వు మా కొంపలో ఉండొద్దు వెళ్ళిపో” అని తిట్టడం, కడుపు మాడ్చటం చేస్తుందట వీణ.
ఒక్కోసారి చలికాలంలో ఇంట్లోంచి బయటకు నెట్టి తలుపు గడియ పెట్టేస్తుందట.
“ఏ చిన్న తప్పుకైనా పెద్ద శిక్ష పడుతుంది. తప్పు చేయకపోయినా ‘పెద్ద శిక్ష’ పడుతుంది” అని అమోహి వెక్కివెక్కి ఏడుస్తుంటే హరి హృదయం ద్రవించిపోయింది!
బయటకు పోతే ఈ మాత్రం ఆసరా కూడా దొరకదని ఆ పిల్ల భయం..
‘నిజమే. బయట లోకం మాత్రం ఇంతకన్నా మెరుగ్గా ఉందా?’ అనుకున్నాడు హరి.
మర్నాటి సాయంత్రం హరి వెళ్ళిపోయాడు.
* * *
టింగ్ టింగ్…
ఉదయం 10 గంటల వేళ కాలింగ్ బెల్ మోగటంతో బ్రష్ నోట్లో పెట్టుకునే తలుపు తీశాడు మహంతి.
ఎదురుగా నలుగురు ఐదుగురు వ్యక్తులు, ఒక మహిళ నిలబడి ఉన్నారు.
అతను ఆశ్చర్యంగా చూస్తుంటే-
“ఆర్ యు మిస్టర్ అభయ్ మహంతి?” అడిగాడు వచ్చిన వాళ్ళలో ఒకాయన.
“ఎవరండీ ఇంత పొద్దున్నే?’ అ0టూ నైటీ సర్దుకుంటూ గుమ్మంలోకి వచ్చింది వీణ.
ఎవరో అతిథులు వచ్చారనుకుని అందరికీ టీ కలుపుకు రావడానికి కిచెన్ లోకి వెళ్ళింది అమోహి.
“మీ ఇంట్లో చిన్నపిల్లతో చాకిరీ చేయిస్తున్నారని ఫిర్యాదు అందింది నిజమేనా?” అడిగాడు ఒక ఆఫీసర్.
ఉలిక్కిపడ్డారు భార్యాభర్తలు.
“నో నో అలాంటిదేం లేదు మీకు ఎవరో గిట్టనివాళ్లు తప్పుడు ఫిర్యాదు ఇచ్చారు” అని వాళ్లు అంటుండగా అమోహి ట్రేలో టీ కప్పులు, నీళ్ల గ్లాసులతో వచ్చింది.
“దెన్ హూ ఈజ్ దిస్ గాళ్?” వచ్చిన వాళ్లలో లేడీ ఆఫీసర్ గబగబా లోపలికి వచ్చి అమోహిని చూపిస్తూ అడిగింది.
“ఆమె మా కూతురు” మహంతి అంటుండగా-
“మా చుట్టం” అంది తడబడుతూ వీణ.
“కూతురా. చుట్టమా లేక పనిమనిషా? ఏదో ఒకటి తేల్చుకుని నిజం చెప్పండి” వ్యంగ్యంగా అంది లేడీ ఆఫీసర్.
“అమ్మాయి నీ పేరేంటి?” ఒకాయన అడిగాడు అమోహిని.
“.. అమోహి” భయంగా అందామె.
“నిజమేనండి ఆమె మా చుట్టమే. దత్తత తీసుకున్నాం” అన్నాడు మహంతి.
“వెరీ గుడ్. దత్తత పత్రాలు చూపించండి” అన్నాడాయన.
మహంతికి ఏం చేయాలో పాలుపోలేదు. బిత్తరచూపులు చూస్తూ నిలబడ్డాడు.
“ఏమ్మా వీళ్ళ కూతురివా నువ్వు? లేక పని మనిషివా?” అడిగింది లేడీ ఆఫీసర్.
అమోహి ఏం మాట్లాడలేదు.
“ఈ కాలనీలో మేమంటే గిట్టనివాళ్లు చాలామంది ఉన్నారు సార్! వాళ్ళల్లో ఎవరో మీకు ఈ తప్పుడు ఫిర్యాదు ఇచ్చారు.. ఈ అమ్మాయి మా బంధువు.. మా దత్తపుత్రి” ధైర్యంగా చెప్పింది వీణ.
“అలాగా? ఈ ఫోటో ఎవరిదో చూసి చెప్పండి?” అన్నాడాయన.
ఫోటో చూసి ఖిన్నురాలైంది వీణ.
“ఈ ఫోటోలో ఉన్నాయనే మాకు ఫిర్యాదు ఇచ్చారు. మీకు బాగా కావలసిన వ్యక్తేనట కద ఆయన” అన్నాడు ఆఫీసర్.
ఆఫీసర్ చూపించిన ఫోటో చూసి తానూ అదిరిపడ్డాడు మహంతి!
“తమరు ఈ అమ్మాయి మీద లైంగిక దాడులు కూడా చేస్తున్నట్టు ఆయన రాతపూర్వకంగా ఫిర్యాదు ఇచ్చారు నిజమేనా?” మహంతి వంక హేయంగా చూస్తూ అడిగాడు ఆఫీసర్.
“మీ దంపతులిద్దరూ తక్షణం ఆ పాపను తీసుకుని మా ఆఫీసుకు రావాలి. నడవండి” అని సీరియస్ గా చెప్పి మెట్లు దిగి జీప్ ఎక్కాడు ఆఫీసర్.
వీణ, మహంతి లకు ఆఫీసర్ చూపిన ఫోటో ఎవరిదో కాదు హరి ఫోటోనే!
-:0:-
నా విశ్లేషణ:
నాకు గుర్తున్నంత మేరకు ఇది ఒడియా కథ. రచయిత ఎవరో గుర్తు రావడంలేదు కానీ మంచి కథ. ఇందులో పాత్రలు చాలా సహజ సిద్ధంగా ఉంటాయి. ముఖ్యంగా అన్న హరి పాత్ర ఉదాత్తంగా చిత్రీకరించారు. అధికారులకు ఫిర్యాదు చేసినప్పుడు అతను ఎంతటి మానసిక వేదనకు గురై ఉంటారన్నది పాఠకులకు వదిలేయడంలోనే రచయిత పరిణతి అర్థం అవుతుంది. ముద్దుల చెల్లెలు, ఆమె ప్రేమించి పెళ్లి చేసుకున్న భర్త ఒకవైపు, దిక్కు మొక్కు లేక లైంగిక వేధింపులకు, వెట్టి చాకిరికి గురవుతున్న అమోహి ఒకవైపు! బావగారు- చెల్లి … ఆ ఇద్దరిలో ఏ ఒక్కరిలోనూ కనీస మానవత్వం లేకపోవడం వల్లనే హరి ఆ నిర్ణయం తీసుకుని ఉంటాడు అనిపిస్తుంది.
ఇలాంటి కథలు మనకు తెలిసిన చాలా ఇళ్లలో కళ్ళ ముందే జరుగుతూనే ఉంటాయి. కానీ హరి తీసుకున్న చొరవ మనం తీసుకోలేం. దరిమిలా అన్ని చోట్ల బాధితులే నిందల్ని మోస్తూ, హింసను ఎదుర్కొంటూ చిత్రవధకు గురవుతూ ఉంటారు. ఇదే నేటి సమాజంలో ఐరనీ!
+++++
