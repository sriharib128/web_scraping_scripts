                                                                      అనువాదం: క్రిష్ణ వేణి
రచన:   కేట్‍ ఛోపిన్‍
శ్రీమతి మలార్డ్ గుండెజబ్బుతో బాధపడుతోందని తెలిసి, ఆమె భర్త మరణ వార్తని ఆమెకి వీలయినంత మృదువుగా తెలియపరిచే జాగ్రత్త తీసుకోబడింది.
విరుస్తున్న వాక్యాలతో, సగం దాచిపెట్టిన సూచనలతో సమాచారాన్ని వెల్లడిస్తూనే, ఆమె సహోదరి జోసెఫిన్ ఆమెకి వార్తని అందించింది.  ఆమె భర్త స్నేహితుడైన రిచర్ద్స్ కూడా అప్పుడు ఆమె వద్దే ఉన్నాడు. రైలు ప్రమాదం గురించిన కబురు తెలిసినప్పుడూ, “మరణించిన” వారి లిస్ట్లో మొదటి పేరు బ్రెంట్లీ మలార్డ్‌ది అని తెలిసినప్పుడూ కూడా, వార్తాపత్రిక ఆఫీసులో ఉన్నది అతనే. వచ్చిన రెండవ టెలిగ్రాము వల్ల తను తెలుసుకున్నది నిజమే అని నిశ్చయపరచుకునేటంత సమయాన్ని మాత్రమే వెచ్చించి, ఆ విచారకరమైన వార్తని మోసుకు వచ్చే తక్కువ జాగ్రత్తగల, తక్కువ సౌమ్యమైన స్నేహితుడినెవరినైనా సరే, అడ్డగించడానికి త్వరపడ్డాడతను.
ఆ వార్త ప్రాముఖ్యతని అంగీకరించే శక్తిలేమితో, అసమర్థతతో- ఇతర స్త్రీలు కథని విన్నట్టుగా ఆమె దాన్ని వినలేదు. హటాత్తుగా, దిగ్భ్రమమైన పరిత్యాగంతో ఆమె తన సహోదరి భుజాలమీద పడి వెనువెంటనే ఏడ్చింది. దుఃఖం వల్ల కలిగిన తుఫాను వెలవగానే, ఆమె తనగదిలోకి వంటరిగా వెళ్ళిపోయింది. ఎవరూ తన వెంట రావడం ఆమెకి ఇష్టం లేకపోయింది.
తెరిచిపెట్టున్న కిటికీకి అభిముఖంగా, ఒక విశాలమైన వాలుకుర్చీ ఉంది. తన శరీరాన్ని ఆవహించి, ఆత్మవరకూ చేరినట్టు అనిపిస్తున్న భౌతికమైన అలసట కలిగించిన ఒత్తిడితో ఆమె దీన్లో కూలబడింది. తన ఇంటికి ఎదురుగా విస్తరించి ఉన్న చదరంలో, కొత్త వసంత జీవంతో ఊగిసలాడుతున్న చెట్లని ఆమె చూడగలుగుతోంది. గాలిలో కమ్మటి వర్షపు సువాసన ఉంది.  క్రింద ఉన్న వీధిలో, వర్తకుడొకడు తన సరుకులని అమ్ముకుంటున్నాడు. ఎవరో దూరంగా పాడుతున్న పాట స్వరాలు మందంగా ఆమెని చేరుకున్నాయి. ఇంటిచూరు మీద లెక్కలేనన్ని పిచుకలు కిచకిచమంటున్నాయి. ఒకదానితో ఇంకొకటి కలిసిపోయి, ఒకదానిమీద మరొకటిగా పోగుపడి ఉన్న పడమట దిక్కు మేఘాల గుండా, ఇక్కడా, అక్కడా ఆకాశపు నీలం మచ్చలు కనపడుతున్నాయి.
ఏడుస్తూ నిద్రపోయి,  కలలో కూడా ఏడవడాన్ని కొనసాగించిన పిల్లలాగా, కుర్చీపైన ఉన్న ఒరుగుదిండు మీద తన తలని వేలాడేసి, తన గొంతులో వెక్కిళ్ళొచ్చి తనని కదిలించినప్పుడు తప్పా, ఆమె చలనరహితంగా కూర్చుంది.
ఆమె పడుచు వయస్సుది. తెల్లటి ప్రశాంతమైన ముఖం. ముఖంమీద ఉన్న గీతలు అణచివేతనీ మరియు కొంతమేరకు కొంత పటుత్వాన్నీ కూడా కనపరుస్తున్నాయి. కానీ ఇప్పుడు ఆమె కళ్ళల్లో కాంతివిహీనమైన తేరిచూపు ఉంది. అది దూరాన, ఆవలివైపు నీలపు ఆకాశంలో ఉన్న మచ్చలలో ఒకదాని మీద ఆని ఉంది. అది ఆలోచనా దృక్కు కాదు కానీ ఒక తెలివైన ఆలోచన యొక్క నిలుపుదలని సూచిస్తోంది. ఆమెని ఏదో సమీపిస్తోంది. ఆమె దీనికోసం భయపడుతూ, ఎదురుచూస్తోంది. అదేమిటి? ఆమెకి తెలియదు; పేర్కొనేటందుకు అది అతి నిగూఢమైనదీ మరియు అంతు దొరకనిదీ. కానీ ఆకాశం నుండి బయటకి ప్రాకుతూ వస్తున్న ధ్వనుల ద్వారా, వాసనల ద్వారా, గాలిని నింపిన రంగు ద్వారా- ఆమె దీన్ని అనుభవించింది.
ఇప్పుడామె వక్షస్సు పైకీ, కిందకీ ఉద్రేకంగా కదులుతోంది. తనని ఆవహించబోతున్న దీన్ని ఆమె గుర్తించడం ప్రారంభించింది. తన చిత్తంతో దీన్ని తిప్పి కొట్టడానికి ప్రయత్నిస్తోంది. నిస్సత్తువైన ఆమె తెల్లటి, నాజూకైన చేతులు ఎంత కొట్టగలిగితే- అంతగా. ఆమె తన్ని తాను కొంతసేపు వదిలించుకుంది. ఆ తరువాత, కొద్దిగా తెరుచుకుని ఉన్న ఆమె పెదాలనుండి గుసగుసమంటూ ఒక మాట వెలివడింది. దాన్ని ఆమె పదేపదే లోగొంతుకతో “ స్వేచ్ఛ, స్వేచ్ఛ, స్వేచ్ఛ“ అంటూ ఉచ్ఛరించింది. ఆమె కళ్ళనుంచి శూన్యంగా ఉన్న తేరిచూపూ మరియు దాన్ననుసరించిన భయమైన చూపూ పోయాయిప్పుడు. కళ్ళు  చురుకుగా, తళతళలాడుతూ ఉన్నాయి. ఆమె నాడి వడివడిగా కొట్టుకుంది మరియు ఆమె శరీరంలో పారుతున్న రక్తం ప్రతీ అంగుళాన్నీ వెచ్చబరిచి, సడలించింది.
తనకి కలిగినది వికృతాకారమైన సంతోషమా! అని ప్రశ్నించుకునేటందుకని ఆమె ఆగలేదు. అది అల్పమైనదన్న సూచనని త్రోసిపుచ్చడానికి, ఒక స్పష్టమైన మరియు మహత్తైన ఎరుక ఆమెకి శక్తిని కలుగజేసింది. మృత్యువు యందు ముడుచుకు పోయున్న దయగల, మృదువైన చేతులని తను చూడగానే తను మళ్ళీ ఏడుస్తుందని ఆమెకి తెలుసు; తన పట్ల ప్రేమతో తప్ప ఇంకేలాగునా కనబడని ముఖం చలనరహితంగా, బూడిదవర్ణంతో ఉండి మరణం పొంది ఉంటుంది.  కానీ ఆ చేదు క్షణానికి అవతల, పూర్తిగా తనకి మాత్రమే చెందే ఎన్నో సంవత్సరాలని ఆమె చూసింది. మరియు వాటిని ఆహ్వానించడానికి ఆమె తన చేతులని బార్లా తెరిచి, చాపింది.
రాబోయే ఆ సంవత్సరాల్లో, తను ఎవరికోసమైనా బతికేటందుకు ఎవరూ ఉండరు; తనకోసం మాత్రమే తను జీవిస్తుంది. తోటి జీవి మీద తమ స్వంత ఇష్టాన్ని రుద్దే హక్కు తమకి ఉందని నమ్మే స్త్రీ పురుషుల ఆ గుడ్డి మొండిపట్టులో, తన ఇచ్ఛని అణిచిపెట్టే ఏ బలమైన చిత్తమూ ఉండదు. ఆమె దాన్ని ఆ క్లుప్త క్షణపు వెలుగులో చూసినప్పుడు, అది దయగల ఉద్దేశం అయినా లేక కఠినమైన ఉద్దేశం అయినాకానీ, అది ఆ చర్యని నేరానికి తక్కువుగా ఏమీ చూపలేదు.
అయినా ఆమె అతన్ని ప్రేమించింది- కొన్నిసార్లు.  తరచూ కాదు కానీ. తేడా ఏమిటి! తన ఉనికి యొక్క అతి దృఢమైన ప్రేరణ అని ఆమె హటాత్తుగా గుర్తించిన ఆత్మ యొక్క అధికారం ఎదుట, జటిల మర్మం అయిన ప్రేమ ఎంత విలువైనదని?
“స్వేచ్ఛ! శరీరం, ఆత్మా స్వేచ్ఛ పొందాయి!” ఆమె గొణుగుతూనే ఉంది.
లోపలకి రావడం కోసం బ్రతిమాలుకుంటూ, తాళపు కన్నం మీద తన పెదాలాన్చి, మూసిఉన్న తలుపు ముందు జోసెఫిన్ మోకాళ్ళమీద కూర్చునుంది. “లూయీస్, తలుపు తెరువు. బతిమాలుకుంటాను. నిన్ను నువ్వు అనారోగ్యం పాలు చేసుకుంటావు. ఏమిటి చేస్తున్నావు లూయీస్? దేవునిమీద ఆన. తలుపు తెరువు.”
“దూరంగా పో. నన్ను నేనేమీ అస్వస్థతపాలు చేసుకోవడం లేదు.” కాదు. ఆమె ఆ తెరిచి ఉన్న కిటికీలోనుంచి జీవితం యొక్క అమృతపు సారాన్ని తాగుతోంది.
ఈ మధ్య ఆమె కన్నా ముందు, ఆమె స్వైరభావం అల్లకల్లోలాన్ని సృష్టిస్తోంది. వసంతకాలం, వేసవికాలం- అన్ని రుతువులూ తన స్వంతమే అవుతాయి. జీవితం ఎక్కువకాలం సాగాలని ఆమె చిన్నపాటి ప్రార్థన ఒకటి చేసింది. జీవితం చాలా ఎక్కువకాలం సాగుతుందేమో అని ఆమె భయపడుతూ ఊహించుకున్నది నిన్ననే.
ఆమె తీరికగా లేచి, తన సహోదరి మొండితనాన్ని పట్టించుకోడానికి తలుపు తీసింది. ఆమె కళ్ళల్లో ఉత్తేజితమైన గెలుపు ఉంది మరియు తనకి తెలియకుండానే ఆమె విజయ దేవతలా ప్రవర్తించింది. ఆమె తన సహోదరి నడుం పట్టుకున్న తరువాత, ఇద్దరూ కలిపి మెట్లు దిగారు. క్రింద రిచర్డ్స్ నిలుచుని, వేచి చూస్తున్నాడు.
ఎవరో ముందు తలుపు తాళం తెరుస్తున్నారు. కొంచం ప్రయాణ బడలికతో- తన చేసంచీనీ, గొడుగునీ నిమ్మళంగా మోసుకుంటూ లోపలకి ప్రవేశించినది బెంట్లే మలార్డ్ . ప్రమాదం జరిగిన ప్రదేశానికి అతను దూరంగా ఉన్నాడు. ప్రమాదం జరిగిందని కూడా అతనికి తెలియదు. జోసెఫెన్ కర్ణకఠోరమైన అరుపు వల్లా మరియు తనని తన భార్య దృష్టి నుంచి మరుగు చేయడానికి రిచర్డ్స్ చురుకుగా కదిలినందువల్లా, అతను ఆశ్చర్యపడి నిలుచున్నాడు.
డాక్టర్లు వచ్చి ఆమె గుండెపోటుతో మరణించిందని చెప్పారు-ప్రాణం తీసే సంతోషం వల్ల అని.
***
“తన భర్త ఒక దుర్ఘటనలో మరణించాడని తెలిసిన తరువాత, ఒక స్త్రీకి కలిగిన ఆలోచనల గురించినది కేట్‍ ఛోపిన్‍ రాసిన ‘ఒక గంట కథ.’ ఈ కథ, మొదట 1894లో వోగ్‌లో ప్రచురించబడింది. ఇప్పుడిది ఆమె రాసిన వాటిల్లో అతి ఎక్కువ జనాదరణ పొందిన వాటిల్లో ఒకటి”. -వికీపీడియా
కథ చిన్నదే అయినప్పటికీ, భర్తవల్ల అసంతృప్తికి లోనై ఉండి కూడా అతనితోనే బతకాల్సిన అవసరం కలిగిన ఈ స్త్రీ కథ ఈనాటికి కూడా మన సమాజానికి సంబంధం కలిగి ఉన్నదే.
                                                                                రచన: శ్రీసత్యగౌతమి
ఎపిసోడ్-1
డా. కౌశిక్ నేరుగా మీటింగ్ రూం నుండి లాబీ లోకి వచ్చి ఫోన్ చేసుకుంటున్నాడు. దూరం నుండి సింథియా కౌశిక్ ను గుర్తుపట్టి …“ఎన్నాళ్ళకి కనిపించాడు” అని మనసులో అనుకుంటూ ఒక్కసారిగా గత జ్ఞాపకం లోకి జారుకుంది. తన బాస్ చటర్జీ ద్వారా కౌశిక్ పరిచయమయ్యాడు. కౌశిక్ ని అమెరికా నుండి అఫీషియల్ పన్లమీద ఇండియా రప్పించినప్పుడు కౌశిక్ ఉన్న నాలుగు రోజులూ అతని స్టే, అఫీషియల్ వర్క్ కి కావలసిన అవసరాలు, సిటీ సైట్ సీయింగ్ చూసుకోమని తన బాస్ తనకే పురమాయించడం తో కౌశిక్ తో తిరిగే అవకాశం, అతని మంచి చెడ్డలు చూస్తూ అతని మంచి తనాన్ని తెలుసుకునే అవకాశం సింథియాకు దొరికింది. అప్పుడే ఒక నిజాన్ని తెలుసుకుంది, తన బాస్ కన్నా కౌశిక్ ఎన్నో రెట్లు సున్నిత మనస్కుడు … పైగా అమెరికా డాలరున్నవాడు.
ఈలోపుల కౌశిక్ ఫోన్ మాట్లాడడం పూర్తిచేశాడు. పాత జ్ఞాపకంలోనుండి బయటపడి కౌశిక్ ను చేరుకుందామని పెద్ద పెద్ద అంగలు వేసుకుంటూ అతనివైపు బయలుదేరింది. ఇంతలో కౌశిక్ కి కుడివైపునున్న మీటింగ్ హాల్ నుండి లహరి బయటికి వచ్చి కౌశిక్ ని కలిసింది. ఇద్దరూ ఏదో మాట్లాడుకోవడం మొదలెట్టారు. లహరి ఏదో నోట్ బుక్ తీసి చూపిస్తున్నదీ, మళ్ళీ మరో బుక్ ని బ్యాగ్ లోంచి తీసి కౌశిక్ కి ఇచ్చింది, అతనేదో పేజీలు త్రిప్పుతున్నాడు. వాళ్ళిద్దరి వాలకం చూస్తుంటే ఏదో మీటింగ్ విషయాలు సీరియస్ గా చర్చించుకున్నట్లే అనిపించిందే తప్పా…మరో భావన కలిగేటట్లుగా లేదు. అయినా సింథియా అన్ని కోణాల్లోని ఆలోచించాలని నిర్ణయించుకుంది, దీనికి కారణాలు లేకపోలేదు.
సింథియా పుట్టిన నాటినుండీ మధ్యస్థమయిన బ్రతుకు బ్రతకవలసివచ్చింది, తనకిష్టం లేకపోయినా. అలాగని తన కన్నవాళ్ళు వీధిన వదిలెయ్యలేదు, కాకపోతే తనకే తన జీవితం తృప్తిగావుండేది కాదు. తల్లి పాయసం చేసి ఇస్తే తనకు బయట పాతిక రూపాయలు పెట్టి బాదుషా తినాలనిపించేది. తను పదవతరగతి పాస్ అయితే తండ్రి వాచీ కొనిచ్చాడు, అది చాలా చీప్ గా అనిపించింది, మోపెడ్ కావాలని పేచీపెట్టింది. కన్నవాళ్ళు తనకు పెట్టిన పేరు అందియ, అది తీసి పారేసి సింథియా గా మార్చుకొని చలామణి అవుతుంది. ఇలాగే తన జీవితం తనకు ఏనాడు సంతృప్తినివ్వలేదనీ అహర్నిశలూ మరింకేదో వెతుకుతుంటుందీ అందియ వురఫ్ సింథియా.
తనకు పెద్దగా చదువు మీద నమ్మకం లేదు కానీ జీవితం లో పెద్ద పెద్ద ఆశలున్నాయి. “బ్రతుకగలిగే చాకచక్యం వుంటే విలాసవంతమైన జీవితం జీవించొచ్చు, చదువెందుకు? దానికి కావలసిన మార్గమే ధనికుడైన మగాడు” అనేటటువంటి ఆలోచనా ఒరవడిలో పడిపోయింది సింథియా. ఆ ఆలోచనల ప్రకారమే తాను స్నేహాలు చేస్తూ, మార్గాలు వెతుక్కుంటూ తాను ఏమిపోగొట్టుకోవాలనుకున్నాకూడా వెనుకడుగు వెయ్యకుండా ముందడుగు వేసుకుంటూ వెళ్ళిపోతున్నది. ఎక్కడెక్కడో ఎలాగెలాగో స్నేహాలు, అమ్మానాన్న మాటవినదు కాబట్టి వాళ్ళు చెప్పరు, అడగరు. ఏదో ఉద్యోగం చేస్తున్నది, జీతానికి మించిడబ్బితెచ్చేస్తున్నది … కన్నవాళ్ళనీ, తన తర్వాతి వాళ్లనీ పోషించేస్తున్నది. అందువల్ల కన్నవాళ్ళు కూడా మౌనం పాటించడం మొదలుపెట్టారు. తన బాస్ కూడా ఏదో సొసైటీ పార్టీ లో తాను పట్టిన పిట్టే. ఆ బంధాన్ని గట్టిపరుచుకొని అతని ఆఫీసులో అన్నిపనులూ చూసుకునే ఒక సెక్రటరీ లా చేరింది. చటర్జీ ఒక డాక్టర్, పేషంట్స్ ని చూస్తూ రెండు చేతులా ఎడా పెడా సంపాదించడమే కాకుండా మెడికల్ స్టూడెంట్స్ కి కూడా మెడికల్ కాలేజీలో టీచ్ చేస్తుంటాడు. ఆ మెడికల్ కాలేజీ వాళ్ళు రీసెర్చ్ కూడా చెయ్యాలి రీసెర్చ్ గ్రాంట్స్ తెచ్చుకోవాలంటే. అలా గ్రాంట్స్ తెచ్చుకోవడం, రీసెర్చ్ చెయ్యడం అనేది ఒక ప్రెస్టీజ్. ఎందుకంటే డాక్టర్లు రీసెర్చ్ చెయ్యలేరు, వాళ్ళకా లైసెన్స్ లేదు, పి.హెచ్.డి ఉండదు కనుక. కానీ చటర్జీ అన్నిట్లోని వ్రేలు పెట్టి, తన వైద్య కమిటీ లో తాను ఒక గొప్ప వ్యక్తి గా చూపించుకోవాలని అహర్నిశలూ మార్గాలు వెతుకుతూ వుంటాడు. ఒకవిధం గా చటర్జీ కూడా సింతియా లాగే ఆలోచిస్తుంటాడు. కానీ చటర్జీ కష్టపడే మార్గాలు వెతుకుతుంటే, సింథియా సుఖపడే మార్గాలు వెతుకుతుంటుంది.
చటర్జీ వల్ల అన్నిరకాలుగా సుఖపడుతున్నా ఎప్పటిలానే సింథియాకి తృప్తిలేదు. ఇంకా తెలివిగా ఆలోచిస్తే తానింకా సుఖపడొచ్చేమో అనే ఆలోచన నిరంతరమూ ఆమె బుర్రని తొలిచేస్తూవుంటుంది. చటర్జీ ఆఫీసుపన్లలో తాను చేసే ముఖ్యమైనపని డేటాబేస్ మేనేజ్మెంట్. ఎలాగో చచ్చీ చెడి డిగ్రీ పూర్తిచేసి, ఏదో కంప్యూటర్ క్రేష్ కోర్సు నేర్చుకొని చటర్జీకి తగులుకుంది. ఎలాగో మెడికల్ ల్యాబ్లో పేషంట్ల స్యాంపుల్స్ ని టెస్ట్ చేసే విధానాల్ని, వాటికి ఉపయోగించే కిట్లని తెలుసుకొని నేర్చుకున్నది. ఆమె దృష్టిలో మరో నాలుగు డబ్బులు సంపాదించుకోవడానికి మరొక మార్గం. ఇంటికి ఎంత ఆలశ్యం గా వెళ్ళినా అడిగేవారులేరు, ఒకవేళ అడిగినా ఎక్కడ వాళ్ళవసరాలు తీరవో అని భయపడేవాళ్ళే తప్ప, దైర్యం చేసేవాళ్ళు లేరు.
ఇలా అత్తెశరుపన్లు నేర్చుకొని తాను ఎంతో ప్రేమతో చటర్జీ కోసమే నేర్చుకొన్నదని చటర్జీకి చెప్పి నమ్మిస్తూ వుంటుంది. తన ప్రతిపనిలోనూ నీడలా తనకి సహాయపడుతున్నదనే విశ్వాసాన్ని చటర్జీనుండి పొందింది, దానితో ఆమెకోసం స్వర్గం నుండి కల్పతరువుని కొట్టేయమన్నాకూడా తూ చ తప్పకుండా చేసేలా అతన్ని కండిషన్ చేసుకుంది. ఆమెని పూర్తిగా నమ్మేసి, తన సిబ్బందిలో ఎవరికీ ఇవ్వని మరియాద, స్థానం ఈమెకు ఇస్తూ, ఈమెకన్నా ఎంతమంది ఎంత గొప్పగా పనిచేసినా ఈమె ముందు తక్కువగానే చూసేవాడు. ఎందుకంటే మిగితావాళ్ళు డబ్బుకి పనిచేస్తున్నారు కానీ సింథియా మాత్రం తన కోసం పనిచేస్తుందనే ఒక వెర్రి భావన చటర్జీది. ఆ భావన తో సిబ్బందిని అసంతృప్తి పాలు చేస్తుండేవాడు చటర్జీ. దానివల్ల తానూ మిగితా వారి అసంతృప్తీ, అలజడులతో సతమతమవుతూవుండేవాడు, అయితే ఏం సింథియా మాత్రం తనపధకాలతో హాయిగావుండేది. అలా “తనది” అనుకున్న సింథియాని కౌశిక్ కు పరిచయంచేశాడు. కౌశిక్ ఇండియాలోవున్న ఆ నాలుగురోజులూ, ఆక్టోపస్ లాంటి సింథియా తన టెంటకిల్స్ ని కౌశిక్ వైపు తిప్పింది. కౌశిక్ తిరిగి అమెరికా వెళ్ళిపోవడానికి ముందు రోజు రాత్రి మొత్తం కలకత్తా అంతా తిప్పి చూపించి దగ్గరవ్వడానికి ప్రయత్నించింది. తనూ వైన్ తీసుకుంటూ, కౌశిక్ కు వైన్ సెర్వ్ చేస్తూ అందులో తనకలవాటయిన ప్రక్రియ మత్తుమందు కలిపింది. తన ప్రయత్నాన్ని సఫలం చేసుకుంది. ఇదంతా వెర్రి చటర్జీకి తెలియదు. కౌశిక్ వెళ్ళిపోయాడు, ఇదిగో మళ్ళీ ఇలా అమెరికాలో కాన్ ఫెరెన్స్ లో దూరంగా చూడడం. అలవాటుగా చటర్జీతో కలిసి కాన్ ఫెరెన్స్ కి ఉచితంగా వచ్చేసింది.
హోటల్ రూం కి తిరిగి వచ్చి తన టెంటకిల్స్ ని లహరివైపు తిప్పింది, కనీసం ఆమెపేరుకూడా తెలియకపోయినా. “ఎంత అందంగా వుందీ ఆ అమ్మాయి? కౌశిక్ కి అక్కడే పరిచయమయ్యిందా లేకా అతనితో కలిసి పనిచేస్తున్నదా? ఇండియనే…అంటే తాను చటర్జీని పట్టుకున్నట్లు ఆమె కౌశిక్ ని పట్టుకుందా? ఎలా వచ్చి వుండవచ్చు అమెరికాకి ఆమె? అమెరికాకి రావడం అంటే మాటలా? నేనే ఇంతవరకూ రావడానికి నా నా…గడ్డి తినాల్సి వచ్చింది, ఆడది చదువుకొని అయితే ఇంత దూరం రాలేదు (మరి తన నమ్మకం), అమెరికా రావాలంటే ఏదొక మార్గం తొక్కాల్సిందే, పైగా అందగత్తె వుంది…తన కన్నా అందగత్తె!”.
వెళ్ళి అద్దంలో చూసుకున్నది. చామనచాయ రంగు, జిడ్డుకారే చర్మం, కళ్ళద్దాలు అవితీసేస్తే కళ్ళు కనబడవు, పలుచని జుట్టు. లహరిని చూసాక తనలోని వికారాలు తనకు తెలిసాయి. (స్వగతం) “ఇటువంటి ఆడవాళ్ళను తమ తమ వృత్తుల్లో కలిసినా…చటర్జీ లాంటి బిగ్ షాట్స్ తననెందుకు కాపాడుకుంటున్నట్లు?” సందేహం కలిగింది. వెంటనే ఆమెకి తోచిన సమాధానం కౌశిక్ తో కనబడిన ఆ స్త్రీ లాంటివాళ్ళు చటర్జీ ఆఫీసులో లేకపోవడం, ఒకవేళ ఒకళ్ళిద్దరూ వున్నా ఎందుకయినా మంచిదని ముందు జాగ్రత్తగా తాను వాళ్ళకీ, చటర్జీ కి మధ్య కావలసినన్ని పుల్లలు పెట్టి ఎప్పటికప్పుడు రాజేస్తున్నది కాబట్టి తన పొజిషన్ సేఫ్. మరి తాను ఇక చటర్జీ ని వదిలేసి అమెరికాలోనే వుండిపోయి డాలర్ సంపాదించుకోవాలంటే కౌశిక్ చెంత చేరిపోవాలి. కౌశిక్ చుట్టూ ఏ ఆడదీ ఇక వుండడానికి వీల్లేదు, ముఖ్యం గా ప్రొద్దున్న చూసిన వ్యక్తి. ఆమెవరో తెలుసుకోవాలి, కౌశిక్ ని కలవాలి, మాట్లాడాలి వీలయితే ఆ రోజు గడిపిన మధుర రాత్రిని మళ్ళీ తీసుకురావాలి. చటర్జీ ద్వారా కౌశిక్ వివరాలు తీసుకోవాలి. ఇంతకీ కౌశిక్ ని చటర్జీ ఈ మీటింగ్లో కలిశాడాలేదా? నాకు చెప్పనేలేదేమిటి? ఎలాగయినా అనుకున్నది అనుకున్నట్లుగా గబ గబా జరిపించాలి, అని తొందర తొందర పడడం మొదలుపెట్టింది సింథియా.
ఇంతలో చటర్జీ రూం కొచ్చేశాడు. ఎప్పటినుండో తన గురించే ఆలోచిస్తూ ఎదురుచూస్తున్నట్లు గా ఎక్కడ్లేని హొయలుపోవడం మొదలెట్టింది. మాటల్లో చెప్పింది తను కౌశికి ని చూసినట్లుగా. వెంటనే చటర్జీ.. “యస్…రేపు మనతో డిన్నర్ కి కలుస్తున్నాడు. తాను తన అసోసియేట్స్ తో కలిసి వచ్చాడు”.
అది విని మనసులోనే ఎగిరి గంతేసింది. మళ్ళీ అడిగింది “కౌశిక్ వాళ్ళందరితో వస్తున్నాడా?”
“లేదు. తను మాత్రమే మనల్ని కలుస్తున్నాడు. వాళ్ళందరినీ నేను ఇన్ వైట్ చెయ్యలేదు. ఎందుకు?” చటర్జీ అడిగాడు.
“అహ…ఊరికే అడిగాను, చేసివుంటే అందరినీ కలిసేవాళ్ళము గా” అన్నది.
చటర్జీ కి అర్ధం కాలేదు కానీ ఏమీ మాట్లాడలేదు, పట్టించుకోకుండా ఊరుకున్నాడు.
సింథియా కి కౌశిక్ అసోసియేట్స్ లో అతనికి ఎవరు దగ్గరున్నారో తెలుసుకుందామని తపన. పచ్చకామెర్లవాడికి ఊరంతా పచ్చగా వుంటుంది, తనలాగే అమెరికా వచ్చినవాళ్ళందరూ అనుకొంటోంది.
****************
కౌశిక్ ని మళ్ళీ చూడడానికి జస్ట్ ముందే రామాయణంలో పిడకల వేటలాగ సింథియా ఇంటెర్నెట్ లో అమెరికాలో ఉద్యోగం చేస్తున్న ఒకడితో భాగోతం నడిపి పెళ్ళికి సిద్ధం చేసుకుంది. చటర్జీ అంగీకరించాడు, ఎన్నేళ్ళని పెట్టుకుంటాడు సింథియాని. ఇంకేం చటర్జీకి, సింథియాకి కౌశిక్ కనిపించగానే ప్రాణం లేచొచ్చింది కూడా. సింథియా కి ఆ అమెరికా అబ్బాయి తో పెళ్ళి, కౌశిక్ దగ్గిర ఉద్యోగం!….చటర్జీ తన బాధ్యతను కౌశిక్ చేతిలో పెట్టాయాలని నిర్ణయించుకున్నాడు.
కౌశిక్ రానే వచ్చాడు వాళ్ళతో కలిసి డిన్నర్ చెయ్యడానికి. పాత స్నేహితులందరూ ఎక్కడలేని అభిమానాన్ని ఒలకబోసుకున్నారు. సింథియాని చూశాక కూడా కౌశిక్ లో పెద్ద చలనం లేకపోగా జెనెరల్ గానే ఆ మాటా ఈ మాటా మాట్లాడుతుంటే సింథియాకి బాధకలిగింది. పాతరిలేషన్ వున్నా తనకి పెద్ద ప్రిఫరెన్స్ వున్నట్లు కనబడలేదు. దీనికంతటికీ కౌశిక్ తనదగ్గరున్న అందమైన ఆడవాళ్ళతో కులుకుతున్నాడేమో అనుమానం రాగానే ముందా లహరి మీద ఆసూయత తొంగిచూసింది. పాపం లహరి ఇప్పటినుండే సింథియా అసూయతకి బలయిపోయింది. చివరిగా, చటర్జీ కౌశిక్ కు సింథియా పెళ్ళి విషయం చెప్పాడు, ఆమెకి కాబోయే భర్త గురించి చెప్పి, సింథియాని తన ఆఫీసులో వేసుకోమని అడిగాడు. అలాయితే పెళ్ళయ్యాక భార్యాభర్తలిద్దరూ దగ్గిర్లోనే వుంటారు, ఉద్యోగాలు చేసుకుంటారు…అని.  పెళ్ళిమాటలు రాగానే సింథియా సిగ్గుల మొగ్గయ్యింది.
కౌశిక్ ప్రస్తుతానికి తన దగ్గిర ఖాళీలులేవనీ, ఇంకెక్కడయినా తనకి తెలిసిన కొలీగ్స్ దగ్గిర చూస్తానని చెప్పి శెలవు తీసుకున్నాడు. వెళ్ళిపోయేముందు తన కాంటాక్ట్ నెంబర్స్ కూడా ఇచ్చాడు. ఇంటి జీవితానికి పెళ్ళికొడుకు దొరికిపోయాడు. డబ్బుకి పదవికి కౌశిక్ దొరక లేదు, సింథియాకి ఇంకా బాధ ఎక్కువయ్యింది, ఎప్పటిలాగే సంతృప్తి కలగలేదు. కాన్ ఫెరెన్స్ అయిపోయి ఇండియా వెళ్ళిపోయింది చటర్జీతో. కానీ మనసు నిలకడవుండడంలేదు, ఇండియా నచ్చడం లేదు, అమెరికా వెళ్ళిపోవాలి తాను కౌశిక్ తో సెటిల్ అవ్వాలి. తాను ఎప్పటికైనా ఏ విషయం లోనైనా పనికొస్తాడనే కదా ఆనాడు చేసిన ప్రయత్నాలు, మరవి నిర్వీర్యం అయితే ఎలా? ఇక ఫోన్ నెంబర్ వుంది గా కౌశిక్ కి ఫోన్లు చెయ్యడం మొదలెట్టింది. వాటి ఫలితం గా తన కొలీగ్ ఆఫీసులో ఉద్యోగం వెతికిపెట్టాడు. ఉద్యోగవిధులు కొన్ని ఆమెకి తెలిసినవే డేటాబేస్ మ్యానేజ్మెంట్, పేషంట్ స్యాంపుల్స్ మీదా పరీక్షలు చేసి డాక్టర్స్ కి రిపోర్టులు తయారు చెయ్యడం, మరికొన్ని క్రొత్తవి నేర్చుకొని చెయ్యాల్సినవి క్లరికల్ పన్లు, గ్రాంట్లకు అప్లై చేసే దాంట్లో పనులు ఇంకా అలా ఎన్నో. తనకి అమెరికాలో ఉద్యోగం సునాయాసం గా, సర్టిఫికెట్లని చంకలో పెట్టుకొని వెతుక్కునే పనిలేకుండా పాత పరిచయం తో కొట్టేసినందుకు గర్వంగా వుంది. ఇక చక చకా పన్లు అయిపోయాయి, ఆమె కి J1 వీసా ఝారీ చేసేసారు. ఇక పెళ్ళికి ముందే విమానమెక్కి సింథియా ఎగిరిపోయింది. దీనితో తను ఎంచుకున్న మార్గం మీద ఇంకా నమ్మకం స్థిరపడిపోయింది. సింథియా తన దాహాన్ని ఇంతటితో ఆపేస్తే ఎంతబాగుణ్ణు!
సింథియా తను ఇప్పటివరకూ గడిపిన జీవితంలో ఎప్పుడూ తక్కువ కష్టం, ఎక్కువ సుఖం వుండేందుకే పరుగులు తీసింది కాబట్టి అమెరికాలో వళ్ళు వంచి కష్టపడలేకపోయింది, పైగా లేడీ బాస్. ఏవిటి వుపయోగం? లేడీ బాస్ కి కోపంవచ్చి సరిగ్గాపనిచెయ్యలేకపోతున్నదనీ ఉద్యోగం లోంచి పీకి పారేసింది. దీనికి ముందరే పాపం సింథియా రాకేష్ ని ఇండియాలో అందరి సమక్షంలో పెళ్ళి చేసుకున్నది. భర్త మంచివాడే, తను చూసుకుంటానన్నా డబ్బు స్వాతంత్ర్యము లేకుండా తాను వుండనని ఖరాఖండి గా చెప్పేసింది. ఇక అమెరికా నుండి చటర్జీని బాధించడం మొదలెట్టింది ఉద్యోగం కోసం. తనకు ఉద్యోగం కావాలంటే ఇలా తన పరిచయస్థులని బాధించడమే తప్పా, సాధారణం గా అందరిలా ఉద్యోగాలు వెతుక్కోవాలనే ఆలోచనే లేదు, పైగా అది చాలా చిన్నతనం గా కూడా ఫీల్ అవుతుంది, తాను కోరుకున్న ఉద్యోగానికి డైరక్ట్ గా కారు దిగి తన ఆఫేసులో కి నడవాలని కోరుకుంటుంది, ఇప్పటిదాకా ఏ రాజకీయాలో చేసుకుంటూ అలాగే జీవించుకొచ్చింది. అమెరికా వచ్చాకే మొదటి పరాభవాన్ని చవి చూసింది.
(సశేషం)
–భువనచంద్ర
“అమ్మాయ్ బిళహరి.. నేను చెప్పబోయేది నీ మంచి కోసమే అని చెబుతున్నా బాగా విను. కామేశ్వర రావు చాలా మంచివాడు. ఏ దురలవాటూ కూడా లేనివాడు. ఒకే ఒక లోపం ఏమిటంటే, అతను తల్లిదండ్రులను ఎదిరించలేడు. నాటకాల పిచ్చి వున్నవాడు గనక, అన్నీవూహల్లోనే కానిస్తాడు, ప్రాక్టికల్ గా ఏమీ చేయలేని పిచ్చివాడు. పోనీ వాళ్ళ వాళ్ళని ఎదురించి పెళ్ళి చేసుకున్నాడే అనుకుంద్దాం.. ఎంత కాలం నిన్నుభరించగలడు? ఏడాదో రెండేళ్ళో గడిచాక తోక ముడుచుకొని పారిపోకపోతే చెప్పెట్టికొట్టు!” ఎడంకాలి చెప్పు చూపిస్తూ అన్నాడు సర్వేశ్వర రావు.
“అంతేనంటారా?” విసుగునంతా లోపల దాచుకొని, బాధని స్వరంలో వ్యక్తం చేస్తూ అన్నది బిళహరి.
“కాక? నేనేదో పెద్దవాడిని కనుక వున్నదున్నట్టుగా చెబుతున్నాను. మరో విషయం కూడా నువ్వు గమనించాలి. ఇదా ఓ మహానగరం. ఇక్కడ అడుగడుగునా పులి వేషం వేసుకున్నమేకలే కాదు, గోవు వేషం వేసుకున్న పులులు సిమ్హాలు కూడా సమ్హరిస్తూనే వుంతాయి. పైకి తియ్యగా మాట్లాడుతూ లోపల గోతులు తవ్వే మహానుభావులకి లెక్క లేదు. నువ్వా పల్లెటూరి అమాయకపు పిల్లవి. అందునా ప్రేమించి పారిపోయి వచ్చేశావు. యీ విషయం ఎవరి చెవిన పడ్డా వాళ్ళు నిన్ను తోడేళ్ళు పట్టుకున్నట్టు పట్టుకుంటారనుకో! అందుకే కామేశ్వర రావుని కాస్త కేక లేసి నన్నునాయింట్లో వుంచాను. గొప్పచెప్పుకోకూడదు కానీ, యీ సిటీ అంతటికీ నేనెవరో తెలుసు. సర్వేశ్వర రావు గారంటే సాక్షాత్తు ’సమవర్తి’ అని అందరికీ తెలుసు. ఎంత రౌడీ గూండా అయినా నా జోలికొచ్చే ధైర్యం చెయ్యడు. ఒక వేళ చేశాడా, చచ్చాడన్నమాటే!”గర్వంగా అన్నాడు సర్వేశ్వర రావు.
“అబ్బా.. ఇప్పుడు నాకు ప్రశాంతంగా వుంది బాబయ్య గారు” పిచ్చి విసుగుని మనసులోనే దాచుకొని ‘తృప్తి’ నటిస్తూ అన్నది బిళహరి.
“కదూ మరి. అయినా బిళహరి నన్ను బాబయ్య గారు అని పిలవద్దు. ఎందుకంటే అలా పిలిచిన వాళ్ళు పాపం ఘోరంగా దెబ్బతిన్నారు. అయినా, వయసుకేం? పోనీ.. ‘ఈశ్వర్ ‘ అని పిలువు. నీ వయసుకి తగ్గట్టు వుంటుంది, భగవన్నామం స్మరించినట్టు వుంటుంది” మురిపెంగా అన్నాడు సర్వేశ్వర రావు.
“వీడి బొంద.. ముసలి ముండాకొడుక్కి మురిపెం కూడానూ” అని లోలోపల అనుకుంటూ వుండగానే గేటు చప్పుడయ్యింది. చూస్తే కామేశ్వర రావు వస్తున్నాడు కూరగాయల సంచీతో.
“రావోయి కాముడూ … రా! నీ గురించే అమ్మాయికి చెబుతున్నాను. నువ్వు చాలా మంచివాడివనీ, అయినా తల్లీదండ్రుల చాటు కుర్రాడివనీ, గొప్పనటుడివనీ, అయినా ఇవ్వాళ రేపు ‘నటన’ అన్నం పెట్టదనీ, నువ్వు చాలా ఎమోషనల్ పర్సన్ వనీ, అయితే ఎమోషనల్ కారెక్టర్ అంటే క్షణానికో రూపుమార్చుకొనేమబ్బులాంటిదనీ, బిళహరికి వివరంగా చెబుతున్నాను!” ఊసరవెల్లి రంగులు మార్చినట్టు మాటలు పేర్చాడు సర్వేశ్వర రావు.
“మీరెప్పుడూ నన్ను పొగుడుతూనే వుంటారు, అది మీ మంచితనం”ఆనందించాడు కామేశ్వర రావు. సర్వేశ్వర రావు మాటల్లోని ‘లౌక్యము, హేళనా’ అతను ఒక్క ముక్క కూడా గ్రహించలేదని, పైగా దాన్ని పొగడ్తగా భావించడంలో తన వెర్రి తెలివితేటల్నిమరింత బయటపెట్టుకున్నాడనీ బిళహరికి స్పష్టంగా అర్ధమయ్యింది. ఆ క్షణంలో భయపడింది. ‘ఇల్లు వదిలి తప్పు చేశానా? పెనం పై నుండి పొయ్యిలో పడ్డానా?”అని.
“అదేమిటోయ్.. నీలో గొప్ప లక్షణాలను పొగిడాను కానీ ఉత్తినే పొగడలేదుగా. నువ్వు మంచివాడివి కనుక ఢంకా బజాయించి మరీ నువ్వు మంచివాడివని చెప్పాను. ‘సత్యం బ్రూయాత్’ అన్నారు పెద్దలు. తీపిదయినా చేదుదయినా సత్యం మాత్రమే చెప్పాలి. ఎన్ని పూజలు, పుణ్యాలు చేస్తే యీ మానవజన్మ లభించింది? అందుకే, సత్యమార్గం లోనే నడవాలి. సత్యాన్నే చెప్పాలి. ఎవరేమనుకున్నాసరే సత్యం వచించడానికి భయపడకూడదు. నువ్వేమీ అనుకోనంటే ఒక గొప్పసత్యం చెప్పనా?” గాలి పీల్చుకోడానికి ఆగిఅన్నాడు సర్వేశ్వర రావు.
“చెప్పండి గురూజీ. అంతకంటేనా? మీలాంటి విజ్ఞులు మాట్లాడితే మాబోటి వాళ్ళం ఎంతో నేర్చుకుంటాం”. అతి వినయంగా అన్నాడు కామేష్. అతని అతివినయం అంత్యంత నాటకీయంగానే గాక కొంచెం అసహ్యంగా కూడా అనిపించింది బిళహరికి.
“నువ్వు ‘చెప్పొద్దు’ అని అన్నా చెప్పక మాననయ్యా కామేషు. ఎందుకంటే, సత్యం చెప్పడం అనేది ఎంత పుణ్యమో, అసత్యన్ని ‘దాచడం’ అనేది అంత పాపం. తెలిసి తెలిసీ ఆ పాపం చెయ్యకూడదు” సస్పెన్స్ కోసం ఓ క్షణం ఆగాడు సర్వేశ్వర రావు.
“లోకంలో ఓ విచిత్రంవుంది కుతూహలం! ఆ కుతూహలాన్నిఇబ్బడి ముబ్బడిగా రేపే పత్రికలూ, టి.వీ. లూ ‘సీరియల్స్’ తో రేటింగులనీ, సర్క్యూలేషనీ పెంచుకుంటున్నాయి. అవసరమైన ‘కుతూహలం ‘ జ్ఞానాన్ని పెంపోదిస్తే , అనవసరమైన కుతూహలం కాలాన్ని హరిస్తుంది. మనిషి మనసుని ముళ్ళపొదలా మారుస్తుంది”.
“చెప్పండి గురూజీ.. చెప్పండి!” అనవసర కుతుహలంతో సర్వేశ్వర రావుని తొందరపెట్టాడు కామేష్.
“ఇదిగో.. చెప్పాక నువ్వూ ఏమీ అనుకోకూడదు !” ముందస్తు ‘ముగాళ్ళ బంధం’ వేశాడు సర్వేశ్వర రావు.
“అయ్యో.. ఎందుకంటాను? మీరంటే నాకు పిచ్చిగౌరవం. ఈలోకంలో నాకున్న ఏకైక ఆప్తుడు మీరే!” మరింత వినయంగా రెండు చేతులు జోడించి మరీ అన్నాడు కామేష్.
“అదీ.. ఇంతకీ చెప్పాలనుకున్న సత్యమేమిటంటే, ఈ పిల్లని చూడు, ఈ పిల్లనేనయ్యా…బిళహరిని, నా జన్మలో ఇంత మంచిదాన్ని, సత్ప్రవర్తన కలిగినదాన్ని, చూడలేదంటేనమ్ము. నువ్వు చాలా గొప్పపని చేశావోయ్ కామేషు. బిళహరిలాంటి పిల్లని కాపాడి తెచ్చావంటే ఎంత ‘దమ్ము’ ఉన్నవోడివి! శభాష్. ఇలాంటి సుశీలకోసమూ, సౌందర్యవతి కోసమూ ప్రాణాలు క్షణాలలో వదిలేయవచ్చు. కోటికి ఒక్కరుండరు ఇలాంటి సౌదర్యవంతులు. మన ఆఫీసులోనూ వున్నారు సినీ హీరోయిన్లలాంటి అందగత్తెలు. వాళ్ళ ముఖాలలో బిళహరికున్నంత నునుపూ, మెరుపూ బూతద్దం పెట్టి వెదికినా కనిపిస్తాయా? ఎప్పుడూ లిప్ స్టిక్కులు, ఫేషియల్సే గానీ , చూడు .. బిళహరి పెదాలంత ఎరుపు, బుగ్గలంతనునుపు ఒక్కటంటే ఒక్కదానికైనా ఉన్నాయా? అవేవిటీ, వెధవ సిలికాన్ బ్రాల సౌందర్యం తప్ప, మన ‘బిళహరి’ లాంటి సహజమైన వొంపుసొంపులున్నాయా? ‘చొంగకారుస్తూ’ నోటిదూల తీర్చుకున్నాడు సర్వేశ్వర రావు.
“క్షమించండి బాబాయ్ గారు. మీరు నాకంటే పెద్దవారు. ఇలా అంగాంగ వర్ణన చేయడం మీకు తగని పని. అయినా మీకెన్నో పనులుంటాయి మీ సమయాన్నంతా మేమే తినేస్తే, లోకంమమల్నితప్పుపడుతుంది, వెళ్ళిరండి!” విపరీతమైన కోపాన్ని అణచుకునే ప్రయత్నం చేస్తూ అన్నది బిళహరి. సర్వేశ్వర రావు గుండెలో రాయి పడింది. ‘పొగడ్తకు’ పడని ఆడది ఉండదనే అతని నమ్మకం బిళహరి కాల్చేసే చూపుకి మాడి మసై నేలరాలింది. ‘పొగడ్త’ కి లొంగని ఆడది మొదటిసారిగా అతని ముందు ‘ఇంతింతై వటుడింతై ‘ అన్నంత ఎత్తున నిలిచింది.
“అదీ! అదేనమ్మాయ్.. ‘సత్యం’ వినడానికి కటువుగానే వున్నా సత్యం సత్యమే మరీ… అన్నట్టు నువ్వు చెప్పిందినిజమేఅవతలబోలెడుపనులు నా కోసం ఎదురు చూస్తున్నాయి. వస్తానోయ్ కామేషూ… రేపు ఆఫీసులో కలుద్దాం!” అంటూ గబగబా వీధెక్కాడు సర్వేశ్వర రావు.
బిళహరి చూపులోని తీవ్రత చాలా సేపు అతన్ని వెంటాడుతూనే వుంది.
‘భయం’ సర్వజీవ లక్షణం. చిత్రమేమిటంటే ‘ధైర్యం’ పుట్టేది ఆ ‘భయం’ నుంచే! ******************************
“ఈ రోజు ప్రత్యేకత ఏమంటే , నేను అనాథ శరణాలయం వారికి దొరికిన రోజు. అంటే, వారి రికార్డుల ప్రకారం  నా పుట్టిన రోజు” చిరునవ్వుతో అన్నది మిస్ శోభరాణి బియ్యస్సీ.
అది ఊరికి కొంచం దూరంగా వుండే పంజాబీ ధాబా. పేరుకి పంజాబీ ధాబానే కానీ నడుపుతున్నది తెలుగువాళ్ళే.  లారీలు అవీ అక్కడ ఆగవు. కారణం ఊరికి మరీ దూరం లేకపోవడం. అయితే ఆ ధాబా అక్కడ కట్టడానికి కారణం స్టూడెండ్స్. ఆ ధాబా చుట్టుపక్కల నాలుగైదు రెసిడెన్షియల్ కాలేజీలు డిగ్రీ కాలేజీలు వున్నాయి.
‘మెస్’ భోజనం నచ్చని వాళ్లకి ఈ ధాబా అన్నపూర్ణ ధామం.
ప్రస్తుతం ధాబాలో మిస్ శోభారాణీ బియ్యస్సి తో పాటు మాధవి, ఆనంద రావు, మరో పదిమంది శోభతో పని చేసే టీచర్లు (సౌందర్యతో సహా ) విశ్రాంతిగా కూర్చుని వున్నారు.
సాయంకాలం ఏడు గంటలుదాటడంవల్ల చల్లగా వుంది. దీపాలు వెలుగుతూ చిన్నచిన్న దీపం పురుగుల్ని ఆకర్షిస్తున్నాయి. ఆడవాళ్ళు పూసుకున్న పర్ ఫ్యూమ్ లు చల్లగాలిలో కలిసి పరిసరాల్ని సుగంధభరితం చేస్తున్నాయి.
“శోభా… గతాన్నిమరచిపో. గతం పునాది మీద వర్తమానం నిలబడి వున్నదని నాకు తెలుసు. ఏ భవంతి అయినా నిలబడేది పునాది మీదే. అయితే పునాది తవ్వి చూడం కదా? అట్లాగే , మన గతాన్ని మన గతాన్ని మనం తవ్వుకోకూడదు” శోభారాణి భుజం తట్టి లాలనగా అన్నది సౌందర్య.
“అక్కా… నా జీవితానికి పునాదే లేదు. నీటిమీద తేలేనాచులాగా లోకం అనే చెరువులో తేలుతున్నా. నా జీవితంలో దురదృష్టం ఎంత వుందో, అదృష్టమూ అంతే వుంది. నాకు కులం లేదు, మతం లేదు, ఫలాన దేవుడనే దేవుడూ లేడు. అన్ని కులాలు, మతాలు, దేవాలయాలు, దేవుళ్ళు కూడా నావే. నిన్నమొన్నటివరకూ నాతో పాటు అనాధలుగా పెరిగినవారే నావాళ్ళనుకున్నా కానీ ఇవ్వాళ మీరంతా కూడా నావాళ్ళయ్యారు. చెల్లీ అని నోరార పిలుస్తున్నారు. నా మంచిచెడులన్నీ చూస్తున్నారు. చక్కని సలహాలిచ్చి నా జీవితానికి సరైన బాటలేస్తున్నారు. ఇంతకన్నా ఇంకేం కావాలి? అందుకే ఈ నాటి నా పుట్టిన రోజుని , నా వారైన మీ అందరితో కలిసి జరుపుకోవాలనుకున్నాను” ఓ చిన్నిఉపన్యాసం లాంటి సమాధానం ఇచ్చింది శోభారాణి.
“అలాగే జరుగుగాక… ప్రతి పుట్టిన రోజూ కూడా. ఈ పుట్టిన రోజుని నేను స్పాన్సర్ చెయ్యాలనుకుంటున్నాను” వినయంగా తలవొంచి అందరితో అన్నాడు ఆనందరావు .
“నో.. నో… పార్టీ న్యాయంగా ఇవల్సింది నేనే!” అన్నది శోభ. “ఇప్పుడే పుట్టిన పిల్లలు పార్టీలు ఇవ్వకూడదమ్మ … యూ ఆర్ ఏ బేబీ నౌ” సరదాగా అన్నాడు అనంద రావు.
“అదీ కరక్టే! అలాగే కానివ్వండి ఆనందరావు గారు, అయితే ఓ చిన్న ఎమెండ్ మెండ్… సగం ఖర్చు నాది. నేను తనని అక్కని గనక ” చిరునవ్వుతో అన్నది మిసెస్ మాధవీ రావు.
“నో… నో… నో… మొత్తం ఖర్చు నాదే! ” గట్టిగా శమ్యూల్ రెడ్డి గొంతు ఎంట్రన్స్ దగ్గర వినపడటం తో అందరూ అటు తిరిగారు. “మీకెలా తెలుసూ?” సంభ్రమంగానూ ఆశ్చర్యగానూ అన్నది శోభారాణి.
“మిస్ శోభా… స్కూల్లో మీ సర్టిఫికెట్లు ఉంటాయనీ వాటిలో మీ డేట్ ఆఫ్ బర్త్ ఉంటుందనీ మరచిపొయారా?” పెద్దగా నవ్వి అన్నాడు శామ్యూల్ రెడ్డి.
ఒక్కో క్లాస్ పిల్లలు లోపలకి రావడం మొదలెట్టారు. అందరి చేతుల్లోనూ పూలున్నాయి. ఓ ఇరవై కేజీలకి మించిన బరువున్న కేకుని ముగ్గురు బేరర్లు యూనిఫామ్ లో పట్టుకొచ్చారు. స్టూడెంట్స్ ఎట్టాలేదన్నా ఓ ఎనభై మంది ఉంటారు.
“మైగాడ్.. ఇదంతా ఎలా ఎరేంజ్ చేయగలిగారు? సాయంత్రం వరకు పిల్లలందరూ మాతోనే వున్నారుగా!” ఆశ్చర్యంగా అంటూ గుడ్లు తేలవెసింది హెడ్ మిసెస్.
“వేర్ దేర్ ఈజ్ విల్… ” అంటూ ఓ పుష్ప గుఛ్చాన్ని శోభకి అందించాడు శామ్యూల్.
“మద్యలో అంతరాయం కలిగించినందుకు మీరంతా నన్ను క్షమించాలి. శోభ వచ్చాక మా స్కూల్కి ఓ వెలుగొచ్చింది. అంతే కాదు నా దగ్గర పని చేసేవాళ్ళ మంచి చెడ్డలు చూసుకోవల్సిన బాధ్యత నాకుంది. ఇక నుంచి ప్రతీ టీచరు పుట్టిన రోజు స్కూల్ యాజమాన్యమే జరుపుతుంది. ఆ సంప్రదాయానికి ఆరంభం శోభ పుట్టిన రోజుతోనే. దయ చేసి అందరూ నన్ను మన్నించి కేక్ కట్టింగ్ అయ్యాక మీకు కావల్సింది చక్కగా ఆర్డర్ చేసి డిన్నర్ చెయ్యాలని నా కోరిక. స్కూల్ పిల్లల భోజనాలు ఇక్కడే” వినయంగా తలవొంచి అందరికీ అభివాదం చేస్తూ అన్నాడు శామ్యూల్ రెడ్డి.
తూర్పు పడమర కాగలదా? పగలు చంద్రుడు రాత్రి సూర్యుడు రాగలరా? రాజకీయనాయకులు సత్ప్రవర్తన తో మెలగగలరా? సినీ హీరో సినిమాల్లో తప్ప నిజంగా హీరోయిజం చూపించి జనాలకి మేలు చేయ్యగలడా? మరో వెయ్యేళ్ళకైనా భారతదేశం “స్వఛ్చ భారత్ ‘ గా మారగలదా?
“సార్.. మీరు మీరేనా?” నమ్మలేక నమ్మలేక అడిగింది సౌందర్య.
“నేనే సౌందర్య గారు ” నవ్వాడు శామ్యూల్ రెడ్డి.
“గారూ నా?” ఆశ్చర్యపోయింది సౌందర్య మాత్రమే కాదు, హెడ్ మిసెస్ కూడా.
“ఇవాళ్టి నుంచి మనందరిదీ ఒకే కుటుంబం” ఆనంద రావు ని చూస్తూ అన్నాడు శామ్యూల్ రెడ్డి.
“కమాన్.. లెట్ అజ్ కట్ ద కేక్ ” శోభా రాణి చెయ్యి పట్టుకొని , కేక్ పెట్టిన టేబుల్ దగ్గరకి తీసుకెళుతూ అన్నాడు.
“హాపీ బర్త్ డే టూ యూ ” అన్న పాటా ఆ ‘ధాబా ‘ ఆవరణలో మొదటి సారి మారుమ్రోగింది. ధాబా ఓనర్ గబగబా ‘షామియానల ‘ వాళ్ళా  కి ఫోన్ చేసి అర్జెంటుగా టేబుల్స్ కుర్చీలు తెమ్మని పురమాయించాడు. బయట కూల్ డ్రింక్స్ షాపు లోనుంచి రకరకాల చల్లని కూల్ డ్రింక్స్ ని కూడా ఆర్డరిచ్చాడు. ఒకేసారి తొంభై మంది ఆ హోటల్ కి రావడం ఆ హోటల్ చరిత్రలో మొదటిసారి.
************************
“నిన్న మీ బర్త్ డే అని నాకు తెలియదు” బాధపడ్డాడు బోస్.
“అయ్యో అదేంటి సార్! అదేమన్నా మహాత్మా గాంధీ పుట్టినరోజా? ఓ అనాధ పుట్టినరోజు, అంతే!” తేలిగ్గా అన్నది మిస్ శోభ రాణి.
“అనాధా?” ఆశ్చర్యంగా అన్నాడు బోస్.
“అవును.. నా తల్లిదండ్రులు ఎవరో నాకు నిజంగా తెలియదు. ఓ అనాధశరణాలయం వారు నన్ను పురిటిగుడ్డుగా చేరదీశారు… పెంచారు… చదివించారు. నాకు ఉద్యోగం వచ్చేసరికి ఆ శరణాలయమే మూతబడింది. కారణం ఓ రాజకీయ నాయకుడి కుడి కన్ను ఆ స్థలం మీద పడటమే. దేవుని దయవల్ల మిగిలిన కొద్దిమంది పిల్లల్ని మిగతా శరణాలయాలు చేరదీశాయి. తను పెరిగిన శరణాలయన్ని తలచుకొనే సరికి కళ్ళ నీళ్ళు తిరిగాయి శోభకి.
“సారీ..” ఆమె కంట నీరు కారడం చూడలేకపోయాడు బోస్.
“మీరెందుకు సారీ చెప్పడం, ప్రజలకి ఎంతో సేవ చెయ్యలనే గొప్ప సేవాభావం వున్న యువనాయకులు మీరు. మీలాంటి వారు ఒక పదిమంది చాలు.. యీ దేశం బాగుపడటానికి” సిన్సియర్ గా అంది శోభ.
“నేనా” అవాక్కయ్యాడు బోస్.
“అవును మీరే.. అవాళ గురుపూజోత్సవం లో చూశాగా! మళ్ళీ సిన్సియర్ గా అని,
“నిజం బోసుగారు! సరే స్కూల్ కి టైం అయ్యిపోయింది. మళ్ళీ కలుద్దాం సరేనా?” కళ్ళు తుడుచుకొని గబగబా నడుచుకుంటూ వెళ్ళిపోయింది మిస్ శోభ రాణి బీయ్యస్సి.
అలాగే నిలబడ్డాడు బోస్ బాబు.
“నేనా?” ఈ ప్రశ్న అతని గుండెల్లో సుడులు తిరుగుతూనేవుంది. మొదటిసారిగా అతని అంతరాత్మ అతన్ని ప్రశ్నించడం మొదలెట్టింది. అన్యమనస్కంగా ముందుకు నడిచాడు బోసు బాబు. మనసులో ఏదో అలజడి. ఏదో ఆలోచన. ఏదో గాబరా. గ.మో.కా. వీధి చివరినున్న బస్ స్టాప్ లో అప్పుడే బస్సు దిగాడు వెంకటస్వామి.
                                          -డి.కామేశ్వరి
ఆ రోజు మొదలు రాధ ఎన్నో సందర్భాలలో కన్నీళ్ళు వత్తుకుంటూనే వుంది రోజూ.  ఆమె జీవితంలో మాధుర్యం, తీపి, శాంతి అన్నీ ఆ సంఘటనతో హరించిపోయాయి.
మాధవ్‍లో మార్పు శారీరకంగా దెబ్బతినడంవల్ల వచ్చింది కాదని, మానసికంగా వచ్చిన మార్పని  నెలరోజులలోనే గుర్తించింది రాధ. ఆస్పత్రినుంచి యింటికివెళ్ళాక  యింకా బలహీనంగా వున్న అతను నెలరోజులు సెలవు పెట్టాడు. రాధ కూడా జరిగిన సంఘటన తను మరిచిపోవడానికే కాక, లోకులు మర్చిపోవడానికి కొంత టైము కావాలని అందరి ఎదుటపడి, అందరి చూపులు, అందరి ప్రశ్నలు, సానుభూతి తట్టుకోవడం కష్టం అని రాధకూడా సెలవు పెట్టింది. రాధ సెలవు పెట్టకముందు మాధవే “కాలేజీకి సెలవుపెట్టు కొన్నాళ్ళు” అన్నాడు గంభీరంగా. రాధ జవాబివ్వకముందే “ఛా! ఈ గోలతో యింక అందరిమొహం యెలా చూడాలో అర్ధం కావడంలేదు” గొణిగాడు.
రాధ దెబ్బతిన్నట్టు చూసింది. అలాకాక “సెలవు పెట్టు రాధా, నీకు, నాకు, శారీరకంగా, మానసికంగా విశ్రాంతి కావాలి” అంటే ఎంతో సంతోషించేది. ప్రతిమాటలో తనదే నేరం అన్నట్టు మాట్లాడుతున్న మాధవ్ ధోరణికి కుమిలిపోసాగింది రాధ.
ఆఖరికి యిరవైరోజుల తరువాత వుండబట్టలేక అతని గుండెలమీద తల ఆన్చి “మాధవ్… ఎందుకు…ఎందుకిలా మారిపోతున్నావు…నేనేం పాపం చేశానని, నా అపరాథం ఏమిటి మాధవ్…యిందులో నా నేరం ఏముందని ఆ రోజునించి నన్నిలా శిక్షిస్తున్నావు” అతన్ని చుట్టేసి బావురుమంది.
ఆ ఇరవైరోజులుగా మాధవ్  రాధని చేతితో కూడా తాకలేదు. ఇదివరకు ప్రతి చిన్నపనికి రాధా రాధా అంటూ పిలిచే మాధవ్ యిప్పుడు రాధంతట రాధ వచ్చి చేసేవరకు పిలవడు లేదా తనే చేసుకుంటున్నాడు. చెయ్యి విరిగింది కనక స్నానానికి, బట్టలు మార్చుకోవడానికి రాధమీద ఆధారపడక తప్పలేదు. ప్రతిక్షణం వెంట వెంట తిరుగుతూ ఏదో కబుర్లు చెపుతూ నవ్విస్తూ పసిపిల్లాడిలా తిరిగే మాధవ్ యిప్పుడు యిరవైనాలుగ్గంటలూ పక్కమీదే గడుపు తున్నాడు. పుస్తకం చదువుతూ మధ్య మధ్య అన్యమనస్కుడై అలా గుండెలమీద పుస్తకం పెట్టుకుని నిద్రపోతాడు. ట్రాన్సిస్టర్ పక్కమీద పెట్టుకుని మాట పలుకు లేకుండా అలా వుండిపోతాడు. ఆ యింటి ఆనందమే లోపించింది. నవ్వులే కరువయ్యాయి. రాధ పల్కరించితే జవాబు చెపుతాడు. ఏదన్నా చెపుతూంటే ఊ కొడ్తూంటాడు. అప్పుడ ప్పుడు రాధని పట్టి పట్టి చూస్తూంటాడు. ఇంటికెవరన్నా వస్తే అతని ముఖకవళికలు పూర్తిగా మారిపోతాయి. నిస్తేజంగా, నిర్లిప్తంగా వుండిపోయిన అతన్ని చూస్తూ బలహీనంగా వున్నాడని కొన్నాళ్ళు సరిపెట్టుకుంది. శక్తి పుంజుకున్నాకా అతని ధోరణి మారకపోవడం గుర్తించి అతనిలో మార్పుకి కారణం గ్రహించింది.
“మాధవ్! మాట్లాడు మాధవ్. నీవెందుకిలా అయిపోతున్నావు…కారణం చెప్పు మాధవ్…” విలపిస్తూ అడిగింది.
మాధవ్ ఒక్క క్షణం తడబడ్డాడు. నవ్వడానికి ప్రయత్నిస్తూ “ఎలా అయిపోయాను? అంత గండం గడిచి బయటపడ్దాను…నీరసం అదీ యింకా తగ్గలేదు…” అన్నాడు కుంటి సంజాయిషీ యిస్తూ.
“ఉహు..అదికాదు. నిజం చెప్పు. ఆ మాత్రం గ్రహించలేని వెర్రిదాన్నికాదు. ఎవరో చేసిందానికి నన్ను దోషినిచేసి యిలా దూరంగా వుంచుతావా, నీ ప్రేమ, అనురాగం అంతా ఏమయిపోయింది…చెప్పు మాధవ్…నన్నెందుకిలా చిత్రహింస పెడ్తున్నావు”.
మాధవ్ ఆమె చూపులని ఎదుర్కోలేనివాడిలా కళ్ళు వాల్చుకున్నాడు. “ప్లీజ్ రాధా…ఆ షాక్‍నించి నేనింకా తేరుకోలేదు. నన్నిలా కొన్నాళ్ళు వదిలెయ్ రాధా… కళ్ళు మూసినా, తెరిచినా ఆ దృశ్యమే కనపడుతూంటే…నన్నేం చెయ్యమంటావు చెప్పు…నన్నర్ధం చేసుకో రాధా”.
రాధ అతని గుండెలమీదనించి చివ్వున తలెత్తింది. “మాధవ్, అయితే నా శరీరం మీదనే నీ ప్రేమన్నమాట- నా మనసు నీ కక్కరలేదన్నమాట… నా మనసులోని పవిత్రత, నా ప్రేమ, నా అనురాగం వాటన్నిటికంటే నా దేహమే నీకు ముఖ్యం అన్నమాట. దేహం మలినపడింది కనక నన్ను దూరం చేస్తున్నావన్నమాట. మాధ! మనసా, వాచా నిన్నే ప్రేమించి నా మనసు, తనువు అర్పించాను. ప్రేమిస్తున్నాను. ఆరాధిస్తున్నాను, నీవే దేముడివి అనుకున్నాను. నిన్ను తప్ప నా మనసులోకి మరొకరిని రానీయలేదు. నా ప్రమేయం లేకుందా నా శరీరం అపవిత్రం అయితే దానికిలా శిక్షిస్తావా”  గాయపడిన మనసుతో రోషంగా అంది.
“నీ తప్పుందని అనడంలేదు రాధా.. ప్లీజ్..నేను చెప్పలేను. ..నన్నర్ధం చేసుకోవడానికి ప్రయత్నించి నాకు టైమియ్యి…అంతకంటే నేనేం చెప్పలేను…” మాధవ్ మొహం తిప్పుకుంటూ అన్నాడు.
రాధ దెబ్బతిన్న పక్షిలా గిలగిలలాడుతూ …”మాధవ్..నీవూ ఈ పుణ్యదేశంలో పుట్టిన పురుషుడివే కదూ- మర్చిపోయాను ఆ మాట. ఆడదానికి ప్రాణంకంటే శీలం ముఖ్యం అనేవాళ్ళల్లో నీవూ ఒక్కడివే కదూ! ఆ శీలం పోయిన ఆడది అపవిత్రురాలు, కుక్కముట్టిన కుండ అవుతుంది కదూ?  నా ప్రాణం, నా ప్రేమకంటే నా శీలం నీకు ముఖ్యం. ఆ శీలం పోయిన నన్ను ముట్టుకోవాలన్నా కంపరంగా వుందికదూ? అవును నా భర్తవి….పాపం శీలం పోయిన భార్యతో కాపురం ఎలా చేస్తావు? ఆమెని అంటితే నీవూ అపవిత్రం అయిపోతావు. వద్దు…వద్దు… నన్ను ముట్టుకోవద్దు…ఈ కుక్కముట్టిన కుండని ముట్టుకుని మైలపడి నీ జాతి పోగొట్టుకోకు…మీ మగాళ్ళు పదిమందితో తిరిగితే అంటని అపవిత్రత…ఎవరో యిష్టానికి వ్యతిరేకంగా బలవంతంగా అన్యాయం చేసినా ఆ స్త్రీ అపవిత్రురాలేగా..” రాధ పిచ్చిదానిలా రుధ్ధమైన కంఠంతో ఆవేశంతో వణికిపోతూ అంటూ ఏడ్చింది.
“రాధా..” మాధవ్ ఆరాటంగా ఏదో అనబోయాడు.
“వద్దు. నాకింకేం చెప్పకు. నాకర్ధం అయింది నీ సంగతి. అయిపోయింది. నా అదృష్టానికి ఆఖరిరోజు ఆ రోజే అయింది. నా అంత అదృష్టవంతురాలు ఎవరూ లేరని గర్వపడ్డాను. ఆ గర్వం భగవంతుడిలా అణిచాడు. అయిపోయింది. నా అందమైన కల చెదిరిపోయింది. ఈ రాధ నీకింక అవసరంలేదు. కాని మాధవ్ లేని రాధ పిచ్చిదవుతుంది.” నిజంగా పిచ్చిదానిలా ఏడుస్తూ పక్కగదిలోకి పరిగెత్తి తలుపులు వేసుకుని పక్కమీద పడుకుని తనివితీరా ఏడ్చింది.
మాధవ్ దోషిలా తల వాల్చుకుని ఆవేదనగా కళ్ళు మూసుకున్నాడు.
ఆ రోజునించి రాధ చాలా ముభావంగా…తన పనులు తను చేసుకుంటూ మాటలు మర్చిపోయినదానిలా- మతిపోయినదానిలా తిరగసాగింది యింట్లో. మాధవ్‍కి  ఏ ఏ వేళలకి అవి అన్నీ అమర్చేది – వంట చేసేది. వడ్డన చేసేది. ఖాళీటైముంటే అలా ఏ పుస్తకమో చదవడానికి ప్రయత్నించేది. లేదంటే అలా శూన్యంలోకి చూస్తూ పడుకునేది.
ఆ యింట్లో వినిపించేది శారద గొంతే. “అక్కయ్యా, ఏమిటలా పడుకుంటావు…మాట్లాడక్కయ్యా..పేకాడుదాం రా అక్కయ్యా, సినిమాకి వెడదాం” అంటూ వేధిస్తూ వెంట తిరిగేది.
ఆ శ్మశాన నిశ్శబ్దం ఆవరించిన ఇంట్లో శారదకూడా లేకపోతే నిజంగా రాధకి పిచ్చి ఎక్కేదే! మనసులో ఏ కల్మషం లేకుండా తనవాడు అనుకున్న మాధవ్ తనని వెలేసినా, ఎవరో అయిన శారద తోడబుట్టినదానిలా తనకోసం ఆరాటపడుతూంటే రాధ ఆమె అభిమానానికి చలించింది. రాధ, మాధవ్ ఆస్పత్రినించి యింటికి వచ్చాక..రాధని చూస్తూనే శారద పరిగెత్తినట్టే వచ్చి రాధని చుట్టేసి అమాయకంగా “అక్కయ్యా నీకు ‘మానభంగం’ జరిగిందటకదా- పేపర్లో పడిందక్కయ్యా…ఆస్పత్రికి వెడ్తానంటే అమ్మ వద్దందక్కయ్యా..” అంది.
రాధ మొహం నల్లబడింది. మాధవ్ తలతిప్పుకుని లోపలికి వెళ్ళాడు. పార్వతమ్మ “ఇదో పిచ్చిమొహందమ్మా…ఆస్పత్రికెడతానని ఒకటేగోల. అక్కడికెందుకు, దీని నోరు తిన్ననయింది కాదుగదా…పిచ్చిమొహం మానభంగం అంటే ఏమిటో కూడా తెలియదు. ఏమనుకోకమ్మా దాని మాటలకి” అందావిడ రాధని జాలిగా చూస్తూ.
ఆ మాత్రం సానుభూతి ఆవిడ చూపగానే “పిన్నిగారూ…చూశారా, ఎంతపని జరిగిందో” అంది ఆవిడ భుజంమీద తల ఆన్చి కన్నీరు కారుస్తూ.
“అయ్యో పిచ్చిపిల్లా…ఇప్పుడే జరిగింది? ఛా…ఏడవకు. అయిందేదో అయింది. మాధవ్ మంచివాడు…నీకు వచ్చే లోటు ఏం వుండదు. ఎవరో వెధవలు ఏదో చేస్తే ఏడుస్తారా” అంటూ ఓదార్చింది.
తల్లిలా ఓదార్చిన పార్వతమ్మని చూసి, పాతకాలపుదైనా ఆవిడ సంస్కారానికి మనసులోనే జోహార్లు అర్పించింది. పార్వతమ్మ అన్నట్టు, అనుకున్నట్టు ఆవిడ చూపిన సంస్కారం మాత్రం కూడా ఆధునికుడు అనుకున్న మాధవ్ చూపలేకపోయాడని రాధ బాధ. ఎంతైనా మాధవ్ తన భర్త. తమ మధ్య పొరపొచ్చాలు బయట లోకానికి తెలిస్తే తన బతుకు అందరిలో మరింత లోకువ అవుతుందని ఎవరన్నా వచ్చినప్పుడు నవ్వు మొహంమీద  పులుముకుని మాట్లాడేది. ఆ సంఘటన తమమీద ఎలాంటి ప్రభావం చూపలేదని చెప్పాలని తాపత్రయపడేది. పైవాళ్ళ దగ్గిర దాచగల్గినా యింట్లో మాదిరి తిరిగే పార్వతమ్మ దగ్గిర ఎలా దాచకలదు? అందులో శారద అనుక్షణం తనచుట్టు తిరుగుతూ, తను మాట్లాడడంలేదని, మాధవ్ తనూ మాట్లాడుకోవడంలేదని, ఎప్పుడూ విచారంగా పడుకుంటూందని తల్లికి చెప్పేది. పార్వతమ్మకీ వాళ్ళిద్దరి వరస అనుమానం వచ్చినా అడగలేక వూరుకుంది. ఆఖరికింక ఆగలేక, రాధ మ్లానమైన ముఖం చూడలేక “ఏమిటమ్మా రాధా…మాధవ్ యిలా మారిపోతాడని అనుకోలేదమ్మా…ఎంతో మంచివాడు, సహృదయుడు, ప్రేమించి పెళ్ళాడాడు…ఇంతమాత్రానికే నిన్నిలా…”
“నా దురదృష్టం పిన్నిగారూ! దౌర్భాగ్యురాలిని అందలం ఎక్కించాలన్నా జరగదు. పుట్టుకతోనే దురదృష్టం నన్నంటే వుంది.  ఏదో ఏనాడో చేసిన చిన్న పుణ్యంవల్ల రెండేళ్ళు కలలాగా మంచిరోజులు వచ్చాయి. వెళ్ళిపోయాయి. నా దురదృష్టం నన్ను వరించింది, మళ్ళీ”  ఏడ్చింది రాధ.
ఆవిడ కరిగిపోయింది. “ఛీ…ఛీ.. ఈ మగజాతి యింతేనమ్మా…వాళ్ళకి కావల్సింది మన శరీరం తప్ప మనసుకాదు. వాళ్ళెన్ని తిరుగుళ్ళు తిరిగినా వాళ్ళని మనమేం అనకూడదు. అది తప్పేకాదు వాళ్ళకి. …కాని మనం చెయ్యని నేరానికి కూడా శిక్ష అనుభవించాలి. ..వుండు మాధవ్‍ని అడుగుతాను. ఇదేం అన్యాయం”
“వద్దుపిన్నిగారూ…లాభంలేదు- ఆయన మనసు కావాలి నాకు, ఆయన దేహంకాదు. ఆయన మనసు యింక నామీద లేదు. ప్రేమ, అనురాగంలేని దాంపత్యం కోసం అలమటించడంలేదు. బలవంతాన యిద్దరం ఏం పొందగలం..కానీండి.  ఆయనన్నట్టు కొన్నాళ్ళుపోతే జరిగింది మర్చిపోగలిగితే…మళ్ళీ…మళ్ళీ నా జీవితం చిగురించవచ్చు. యిది మా యిద్దరిమధ్యనే వుండాల్సిన విషయం…ఇంకోరు కలగచేసుకుంటే…బాగుండదు” వారించింది రాధ.
ఈ నెలా పదిరోజులలో రాధ మనసు దెబ్బతిని గట్టిపడింది. ఆమెలో మాధవ్ మారినతీరు చూశాక ఏదో విరక్తి, నిర్లిప్తత చోటు చేసుకుంది.  మాధవ్ ఆమెను చూసి గిల్టీగా ఫీలవసాగాడు. ఆమెతో మాట్లాడాలని ప్రయత్నించితే రాధ అడిగిన దానికి జవాబు చెప్పి వూరుకునేది. మాటలు ముందుకి జరిగేవికాదు. యింకేం మాట్లాడాలో తెలియక మాధవ్ మౌనం వహించేవాడు. మాట పలుకులేకుండా తనని సాధిస్తూందన్న ఉక్రోషం వచ్చింది ఓ రోజు మాధవ్‍కి.
“రాధా, ఏమిటిది…నేనేదో హంతకుడినన్నట్టు నన్నెందుకిలా ఎవాయిడ్ చేస్తూ తప్పించుకు తిరుగుతున్నావు? ఏదో నేరం చేసినట్లు నన్నెందుకిలా చూస్తున్నావు? మాటా పలుకూ లేకుండా ఎవరిని సాధించాలని నీ ఉద్దేశం?” తీక్షణంగా అడిగాడు.
వెడుతున్న రాధ గిరుక్కున తిరిగి సూటిగా అతని కళ్ళలోకి చూసింది.
“ఎవరు ఎవరిని ఎవాయిడ్ చేస్తున్నారో నేను మళ్ళీ చెప్పాలా? నన్ను చూస్తే మీకు కంటగింపుగా, నా గాలిసోకితే చీదరింపుగా…నా స్పర్శ సోకితే కుష్టురోగి అంటినట్టు జుగుప్సగా ఉంది. అవన్నీ మీ మొహంమీదే కనిపిస్తున్నా మీ దగ్గిర కూర్చుని నవ్వుతూ మాట్లాడాలి. మీరెలా చూసినా సంతోషంగా యింట్లో తిరగాలి. మీరు దయతలచి నన్నింట్లో వుండనిచ్చినందుకే కృతజ్ఞత చూపించి ఆనందించాలి? అవునా, హు…కానీ…నాకు ఓ మనసుందండీ, నన్నసహ్యించుకుంటున్నారని తెలిసి ఎలా మీ చేరువవనండీ” మాట్లాడితే ముందుగా రాధకి గొంతు నిండుకొచ్చి కన్నీరు కారిపోతోందీమధ్య.
“అంటే…సెక్స్…సెక్స్ ఒక్కటే నీకు కావాలన్నమాట…అది లేదని నీవు ఏదో కొంపమునిగినట్లు ప్రవర్తిస్తున్నావా…మనిద్దరిమధ్య వున్న సంబంధం దానితో ముడిపడి వుందా?” తనని సమర్ధించుకుంటూ అన్నాడు.
రాధ చిత్రంగా చూసింది. అదోలా నవ్వింది. “నేననవలసిన మాట మీరంటున్నారు మాధవ్, సెక్స్ అన్నది మీ మగవాళ్ళకి ముఖ్యంగాని మాకుకాదు.  ప్రేమ లేకపోయినా సెక్స్‍ని ఆనందించగలడు పురుషుడు. స్త్రీ అలా కాదు, ప్రేమలేని సెక్స్ నరకం స్త్రీకి. మాధవ్…నీ ప్రేమలేని నీతో సెక్స్ నాకు నరకం. అలాంటి నేను దానికోసం బాధపడ్తు న్నానని ఎలా అనగల్గుతున్నావు.  మాధవ్… ఒక్కసారి దగ్గిరకి తీసుకుని లాలించావా, ఒక్కసారి నీ వడిలోకి నన్ను తీసుకుని ఓదార్చావా? రాధా – నాకు కావల్సింది నీవు…నీ మనసు, నీ ప్రేమకాని నీ శరీరంకాదు, బాధపడకు అని నా కన్నీరు వత్తావా? నీ ఓదార్పుకోసం, సానుభూతికోసం పరితపించే నాకు నీవు ఏం యిచ్చావు మాధవ్…నన్ను దూరం చేశావు. నా ఉనికిని విస్మరించావు. నన్ను అసహ్యించుకుంటున్నావు. ..మీ పురుషులకి ఎంతో ముఖ్యమైన సెక్స్‍కి కూడా దూరమైనావంటే నా పట్ల నీకెంత అసహ్యం ఏర్పడిందో ఊహించలేనా, యింకా నన్నెలా సంతోషంగా వుండమన్నావు!” వణుకుతున్న గొంతుతో అంది.
“రాధా… నీవు ఎంతసేపు నీగురించే ఆలోచిస్తావు. కట్టుకున్న భార్యని, అలా పరాయి పురుషులు నా కళ్ల ఎదుటే అనుభవిస్తుంటే చూసి ఎలా సహించగలడు అని అనుకున్నావా? అదంతా మర్చిపోవడానికి టైము కావాలన్నాను. నా వీక్‍నెస్‍ని అర్ధం చేసుకోలేవేం…కొంతకాలం పోతే…”
“హు…మాధవ్… ఆకలేసినప్పుడు అన్నం పెడితేనే అవతలివారు సంతృప్తి పడతారు. దుఃఖంలో వున్నవారికే సానుభూతి కావాలి. జబ్బుగా వున్నప్పుడే మందు కావాలి. దొంగలు పడ్డాక ఆర్నెల్లకి కుక్క మొరిగిందన్నాట్ట. ఇంకో ఏడాది పోయాక నీ సానుభూతి నాకవసరం వుందదు మాధవ్..ఈలోగా నా మనసు బండబారిపోతుంది. అప్పుడు యింక ఎవరి సానుభూతి నాకక్కరలేదు…దెబ్బలు తినిన శరీరం తరువాత మొద్దుబారిపోతుంది…” వ్యంగ్యంగా అంది రాధ.
“ హు…నీవు పురుషుడవయితే నా బాధ అర్ధమయ్యేది…ఒక మగవాడికి యెలా వుంటుందో నీకేం తెలుస్తుంది..”
రాధ తీరంగా చూసింది. “ఏమిటి తెలియాలి మాధవ్…నీ చేతికి దెబ్బ తగిలితే వైద్యం చేయించుకుని బాగుపరుచుకున్నావు.  నా శరీరంలో ఒక అవయవం బాధకి గురి అయింది. అంతమాత్రాన నన్ను కించపరిచి, అవమానపరిచి, తిరస్కరించాలా? మాధవ్…ఈ పవిత్రత, నీతి అంతా మనసుకి సంబంధించాలిగాని శరీరానికి కాదని చదువుకుని, నవీనుడవైన నీవు నమ్మలేవా?…నీ చదువు, సంస్కారం ఇంతేనా?”
“హు…పెద్ద కబుర్లు చెప్పకు, ఆ డాక్టరు వల్లించిన మాటలు మాట్లాడినంతమాత్రాన పెద్ద అభ్యుదయం వచ్చినట్లు అనుకోకు. తమదాక రానంతవరకు అంతా పెద్దకబుర్లు చెపుతారు. అదే ఆవిడకో, ఆవిడ కూతురికో అయితే యిలా తేలిగ్గా మాట్లాడగలదా!”తీవ్రంగా ఎత్తి పొడిచాడు.
అలా ఆ వాదనని పొడిగించడంవల్ల వరిగేదేం లేదని రాధకి అర్ధం అయింది. కాలం ఒక్కటే గాయాన్ని మాన్చగలదు. కాలం ఒక్కటే దుఃఖాన్ని మరిపించగలదు! మాధవ్ అన్నట్టు ఆ కాలమే తమిద్దరినీ మళ్ళీ చేర్చగలదన్న ఆశతో బతకడంతప్ప చేయగల్గింది ఏమీ లేదని రాధకి అర్ధం అయింది.
మినుకుమినుకుమనే రాధ ఆశ విధి వీయించిన గాలికి ఆరిపోయింది!! రాధ నెలతప్పింది.
ఆరోజు కాలేజీలో పాఠం చెప్తూ మొహం తిరిగి పడిపోయింది రాధ. అప్పటికే గత పదిహేనురోజులుగా రాధ ఆరోగ్యం బొత్తిగా పాడయింది. ఆమె తన ఆదుర్దాలో, అలజడి, అశాంతి, ఆవేదన మధ్య మనసు సరిగాలేని ఆ స్థితిలో పీరియడ్స్ ఆలస్యం అయిందన్న సంగతి గుర్తించలేదు. పదిరోజులుగా ఏదో వికారంగా తిండి సయించకుండా వుంటే మనసుకి శాంతిలేక వ్యథతో నలిగిపోవడంవల్ల యిదంతా అనుకుంది. తిండి సయించదు, ఒకటే నీరసం, దానికి తోడు పని, కాలేజీకి వెళ్ళడం, మాధవ్‍తో విభేదం అన్నీ కల్సి శారీరకంగా, మానసికంగా రాధమీద పనిచేసి రాధ చిక్కిశల్యమైంది. కళ్ళకింద నల్లచారలు, బుగ్గలు పాలిపోయి రాధ శవాకారంలా తయారయింది. ఆ సంగతన్నా గుర్తించలేదు ఆమె. యాంత్రికంగా పనులు చేయడం, కాలేజీకి వెళ్ళి అలవాటుగా పాఠాలు చెప్పడం అంతే! కాలేజీలో విద్యార్థులు సయితం ఆమెని జాలిగా చూసేవారు.
కొలీగ్స్ ఏదో అంటూ సానుభూతి చూపి దయచూపేవారు. ఆ దయ సానుభూతి కూడా భరించడం కష్టమే అని అప్పటికిగాని ఆమెకి తెలిసిరాలేదు. ప్రతివాళ్ళ చూపుల్లో ఏదీ హేళన వున్నట్టు, వాళ్ళ సానుభూతి వెనక వ్యంగ్యం వున్నట్లు అన్పించి రాధ మౌనంగా ఎవరితో మాట్లాడకుండా దిగులుగా కూర్చుంటూ వుండేది. సరళ చివాట్లుపెట్టి నల్గురిమధ్యకి లాక్కొచ్చేది.
ఆ వాతావరణంకి, ఇంట్లో మాధవ్ నిరాదరణకి యిప్పుడిప్పుడే అలవాటు పడ్తున్న రాధ ఈ వార్త విన్న వెంటనే చకితురాలైంది. ఎదురుచూడని సంఘటన జరిగినట్లు విభ్రాంతి చెందింది. డాక్టరు అనుమానిస్తూ వివరాలు అడగగానే, అప్పటికిగాని తను పీరియడ్స్ మిస్ అయినట్లు గమనించలేదు. తనున్న స్థితిలో ఆ వార్తకి సంతోషించాలో లేదో అర్ధం కాలేదు. ఆమె హృదయం ఒక్కక్షణం లయ తప్పింది.
గత రెండేళ్ళుగా, అందులో మరీ ఏడాదిగా పసిపాపకోసం కలవరించే రాధ అకస్మాత్తుగా అనుకోని సమయంలో ఆ వార్త విని తడబడిపోయింది. మాధవ్…మాధవ్. ఏమంటాడో.. సంతోషించడూ అతనుమాత్రం…పోనీ..ఈ బిడ్డ తమిద్దరిమధ్య వారధి అయితే, యీకారణంగానన్నా మాధవ్ చేరువైతే యింకేం కావాలి తనకు!…ఆ ఆలోచనలతో ఆమె మొహం విప్పారింది. కళ్ళలో సంతోషం కదలాడింది.  “థాంక్స్ డాక్టర్” అంటూ బయటికి వచ్చింది. బయట వరండాలో మాధవ్ కూర్చున్నాడు. రాధ బయటికి రాగానే ఆతృతగా చూశాడు.  చాలారోజుల తరువాత రాధ మొహం కళకళలాడుతూ కన్పించింది. మాధవ్ ఏమిటన్నట్లు ఆరాటంగా చూశాడు.
“పదండి, చెప్తా…యింటికి పదండి” అంది.
“డాక్టర్ ఏమంది?” స్కూటర్‍మీద వెడ్తూండగా మళ్ళీ అడిగాడు.
“ఎందుకంత గాభరా…కంగారేం లేదు..” అంది నవ్వుతూ రాధ.
మాధవ్‍కి ఏదో అర్ధమైనట్లయింది. “మాధవ్..” చాలారోజుల తర్వాత నోరారా పిలిచింది రాధ.
ఇంటికెళ్ళి తలుపుతీసి బెడ్రూములోకి వెళ్ళగానే “మాధవ్…మనం ఇన్నాళ్ళుగా కావాలని పరితపించిన కోరిక తీరింది. మాధవ్…నాకు చాలా సంతోషంగా వుంది…నీకేమనిపిస్తూంది మాధవ్..” అంటూ అతని మొహం చూసి ఆగిపోయింది. “మాధవ్” అంది కంపిస్తున్న గొంతుతో నల్లబడిన అతని మొహం చూసి.
“మైగాడ్” అన్నాడు మాధవ్. ఆఖరికి నోరు పెగుల్చుకుని “నిజమా…ఇది..ఇది..వాళ్ళు…చేసిన…”
“మాధవ్…ఏమిటి… ఏమిటంటున్నావు?” అతని భావం అర్ధం అయి భయవిహ్వలయి అంది కళ్ళు పెద్దవిచేసి. అప్పటివరకు ఆ ఆలోచనే తట్టని ఆమె ఒక్కసారిగా వణికిపోయింది.
మాధవ్ మొహం కూడా మలినమైంది. అతనికి వచ్చిన ఊహ సరిఅయినదే అని ఎందుకో అన్పించింది.
ఇద్దరికిద్దరూ ఏం చెప్పాలో తెలియక అలా కొద్ది క్షణాలుండిపోయారు. రాధ ఉత్సాహం అంతా ఎవరో మంత్రించినట్లు ఎగిరిపోయింది. “మాధవ్…కాదు మాధవ్…దయచేసి అలా అనకు.  నా సంతోషాన్ని నాశనం చెయ్యకు. నాకు మిగిలే ఈ సంతోషాన్ని దూరం చెయ్యకు. అలా అనకు. దయచేసి ఆ పీడకల నేను మర్చిపోయాను. మళ్ళీ గుర్తు చెయ్యకు..”గద్గదకంఠంతో అంటూ చేతులు జోడించింది.
“హు..నీవు మర్చిపోయినా ఆ దేముడు నిన్ను, నన్ను మర్చిపోకుండా చెయ్యాలనే ఇలా చేశాడు. అనుక్షణం ఆ పాపం, ఆ అవమానం మన కళ్ళముందు నిలవాలనే ఇలా శిక్షించాడు. రాధా…వద్దు…నేను భరించలేను…ఆ బిడ్డ మనదికాదు..పద డాక్టరు దగ్గిరకి వెడదాం…శాశ్వతంగా నిలిచిపోయే మచ్చని మొదట్లోనే తుడిచేయాలి” గంభీరంగా అన్నాడు.
“మాధవ్” రాధ దెబ్బతిన్నట్టు చూసింది. గిలగిలలాడుతూ “మాధవ్, ఏమిటంటున్నావు…తీరక తీరక కోరిక తీరుతూంటే యిప్పుడు యిలా మాట్లాడుతున్నావేమిటి?”
“రాధా…నీకెలా చెప్పాలి… ఆ బిడ్డ  మనదికాదు. ఎవరో రౌడీవెధవల పాపఫలం మోస్తావు నీవు..ఆ బిడ్డని కంటావా?” తీవ్రంగా అడిగాడు.
“ ఆ బిడ్డ నీది కాదని నీకెలా తెలుసు?” రాధ కఠినంగా అడిగింది.
“తెలుసు అంతే. సిక్స్త్‍సెన్స్ లాంటిది చెపుతూంది. గత ఏడాదిగా మనం ఎంత కావాలనుకున్నా కలగనిది ఇప్పుడింత హఠాత్తుగా ఎలా అయింది? అందులో…గుర్తు తెచ్చుకో…ఈ సంఘటనకి ముందు అసలు మనం ఎన్నిసార్లు …లేదు రాధా…నాకు తెలుసు…ఇది నా బిడ్డకాదు. =..వద్దు రాధా…ఈ ఊహే కంపరంగా వుంది…మరొక్క క్షణం భరించలేను…పద డాక్టరు దగ్గిరకి…’
“ఒకవేళ మన బిడ్డే అయితే…చేతులారా చంపుతారా…వద్దు మాధవ్…అలా ఆలోచించకు…ఈ పాపంకూడా చెయ్యమంటావా నన్ను”
“రాధా..” తీక్షణంగా అన్నాడు మాధవ్. “ఎవరి బిడ్దనో కనే ఔదార్యం నీకుందేమోగాని, ఆ బిడ్డకి తండ్రిగా చలామణి అయి, కళ్ళెదుట అనుక్షణం ఆ నరకం భరించే శక్తి లేదు నాకు”.
“మాధవ్…దేముడంత  క్రూరుడు కాదు. నాకింకా అన్యాయం చెయ్యడు. నాకు చేసిన ద్రోహానికి ప్రతిగా ఈ వరం యిచ్చాడు. నే నీ పని చెయ్యలేను మాధవ్…నాకీ బిడ్డ కావాలి మాధవ్…సారం చచ్చిపోయిన ఈ వంటరి జీవితంలో ఆ బిడ్డ తోడైన నాకు మిగలనీ మాధవ్..” దీనంగా అంది.
“ఈ జరిగిన అవమానం చాలక ఆ వెధవలకి పుట్టిన బిడ్డని కని నన్నీ లోకంలో తలెత్తుకోనీయవా…నాకంటే…ఎవడికో పుట్టే బిడ్డే నీకు ఎక్కువా?” కసిగా అడిగాడు.
రాధ జవాబివ్వలేక తల దించుకుంది. ఒక్కక్షణం ఆలోచించింది. “మాధవ్..నీ కోసం…నీ ప్రేమకోసం నీవు చెప్పిండానికి నాకిష్టం లేకపోయినా అంగీకరిస్తాను. …కాని ఆ తరువాత నీవు నా పూర్వపు మాధవ్ అవగలవా? కోల్పోయిన ఆ ప్రేమ, అనురాగం అందించగలవా? మళ్ళీ మన యింట అనురాగం, ఆనందం వెల్లివిరిస్తాయని మాటిస్తే నీకోసం…ఈ బిడ్డని…చంపుకుంటాను…నీ అనురాగంకోసం బిడ్డని చంపిన పాతకిని అవుతాను. చెప్పు మాధవ్…మాటియ్యగలవా మాధవ్” ఆవేశంగా అంది.
మాధవ్ మొహంలో రంగులు మారాయి. ఆ మారుతున్న రంగులని చూసిన రాధకి మాధవ్…పూర్వపు మాధవ్ అవడం అసంభవమన్పించింది.
“రాధా, నేను చెప్పాను. నేను శాయశక్తులా ప్రయత్నిస్తున్నాను రాధా…నా వీక్‍నెస్ అర్ధం చేసుకుని ఇంకొన్నాళ్ళు టైము యియ్యి రాధా”.
“హు… నీకోసం బిడ్డని చంపుకోవడానికి తయారైనా, యింకా నా శరీరం మైలపడిందన్న భావం నీలో తొలగిపోవడంలేదు. అంటే… నామీద ఎంత ప్రేమ ఉందో అర్ధం అయింది మాధవ్..యింకా నీకోసం ఈ త్యాగం చెయ్యమంటావా” నిరసనగా చూస్తూ అంది.
మాధవ్ మొహం గంటు పెట్టుకున్నాడు. “త్యాగం చేస్తావో ఏం చేస్తావో, ఆ బిడ్దని కనడానికి వీలులేదు”కచ్చితంగా అన్నాడు పౌరుషంగా.
“ఏంచేస్తావు..?” రాధ సహనమూ ఆఖరిమెట్టుకి వచ్చింది.
జవాబుకి మాధవ్ తడబడ్దాడు. అంతదాకా వచ్చాక తగ్గిపోవడం యిష్టంలేక తీవ్రంగా చూస్తూ”నేను కావాలో, ఆ బిడ్డ కావాలో తేల్చుకోమంటాను”
“తేల్చుకున్నాక…” ఏదో తెగింపు వచ్చింది రాధలో.
“రాధా…” అరిచాడు. “ఏం ఎదిరించి జవాబులు చెప్పేదాకా వచ్చిందా. తేల్చుకున్నాక నేను అక్కరలేదంటే యింట్లోంచి వెళ్ళమంటాను…”
రాధ అతనివంక సూటిగా చూసింది. “సరే మాధవ్, నిండా మునిగాక చలిఏమిటి?” ఈ యింట్లో యిప్పుడు నీవు నాకిస్తున్న స్థానం వంటమనిషిది మాత్రమే. నీ భార్యగా లోకానికి చలామణి అవుతున్నాను. మన మధ్య యింకా భార్యాభర్తల సంబంధం ఏం మిగిలిందని, నీ ప్రేమ, అనురాగం ఏం మిగిలాయని ఈ యిల్లు పట్టుకు వేళ్ళాడాలి. నేనెప్పుడూ వంటరిదానిగానే బ్రతికాను, యిప్పుడు మాత్రం వంటరిగా బతకలేనా!” రాధ విరక్తిగా అంది.
మాధవ్ మొహం నల్లబడింది. రాధ యింత తెగించగలదని అతను అనుకోలేదు. బెదిరిస్తే భయపడి తనకోసం ఆ పాపఫలాన్ని దూరం చేసుకుంటుందనుకున్నాడు.  కాని, రాధ వెళ్ళిపోతానంటుంది. రాధ నిజంగా వెళ్ళిపోతే తన పరువు ఏం కావాలి. అందర్ని కాదని ఎదిరించి, ప్రేమించి చేసుకున్న పెళ్ళి యిలా అవుతే అందరూ తనని హేళన చేస్తారు? రాధమీద అత్యాచారం జరిగాక అందరి సానుభూతి రాధమీద వుంది. అంత జరిగినా భార్యని మామూలుగా ఆదరిస్తున్నాడనుకుని అంతా తననో సంస్కారవంతుడిగా భావిస్తున్నారు. ఇప్పుడు రాధ వెళ్ళిపోతే…తను నలుగురి ముందు దోషి అవుతాడు. భార్యకి మానభంగం జరిగింది కనక యింట్లోంచి వెళ్ళగొట్టాడు అని చెప్పుకుంటూ తన కుసంస్కారాన్ని వేలెత్తి చూపుతారు… ఒక్కక్షణంలో అతని మనసులో మెదిలిన ఆలోచన అది…కలవరపాటు అణిచిపెట్టి…ఆమెముందు తగ్గిపోవడం యిష్టంలేక బింకంగా “సరే, నీకు అంత నిర్లక్ష్యంగా వుంటే అలాగే కాని” అని విసురుగా వెళ్ళిపోయాడు.
 
భార్యలు భర్తలను అనుమానించడం, భర్తలు భార్యలను అనుమానించడం యీ పవిత్ర భారతదేశంలో అతిసర్వసామాన్యం. ఇతరదేశాల్లో ఇలాంటి అనుమానాలు ఉండవా? అంటే, ఎందుకుండవు. వాళ్ళు క్షణాలలో విడిపోతారు. విడిపోయే వెసులుబాటు వాళ్ళకి ఉంది. మనకీ వుంది. అయితే కోర్టుకెళ్ళి విడిపోవడం కన్నా  విషం తాగి చావడం మేలు. కారణమేమిటంటే పబ్లిక్ లో నగ్నమవ్వాల్సిన ఖర్మ పడుతుంది.
“అమ్మాయ్ మదాలసా… నువ్వు విడాకులు తీసుకోవాలంటే నీ భర్తకి మరో స్త్రీతో సంబంధం వుందనో, నీ భర్త నిన్ను శారీరకంగానో మానసికంగానో హింసిస్తున్నాడనో, అతని మానసిక పరీస్థితి సరిగా లేదనో, అతనికి ఎన్నడు తగ్గని రోగాలు ఉన్నాయనో, లేదా ఎయిడ్స్ లాంటి సెక్సువల్లీ ట్రాన్స్మిటెడ్ డిజీజస్ వున్నాయనో ఋజువు చెయ్యాలి. సరే ! ఎలా ఋజువు చేస్తావు? పోనీ నీ మరదలో అత్తగారో, ఇరుగుపొరుగు వారో సాక్ష్యం చెబుతారా? పైపైకి ఎవరు ఎంత ఆప్యాయాలు జాలీ కురిపించినా, పోలీస్ స్టేషన్ కి, కోర్టుకి రమ్మంటే ఒక్కళ్ళు కూడా రారు. మరొకటి ఏమిటంటే కోర్టు కూడా వెంటనే విడాకులు ఇవ్వద్దు. మీ ఆయన అంటున్నది ఏమిటంటే నువ్వు మరో కుర్రాడితో చేతులు కలుపుకొని నడుస్తుండటం చూశానని.  ఆ విషయం వరకు నిజమేనని, కానీ అలా నడవడంలో దురుద్దేశమేదీ లేదనీ నువ్వే ఒప్పుకున్నావు, నిన్ను నమ్ముతాను గనక నాకు ఓ.కె. . కానీ కోర్టు ఒప్పుకుంటుందా? ఎవరి కోసం ఆ పిల్లాడిని కలిసావో కనీసం ఆ నీరజ అయినా నీకోసం కోర్టులో నిలబడి సాక్ష్యం చెబుతుందా? నాకు తెలిసి చెప్పద్దు… చెప్పలేదు. కూర్చున్న కొమ్మను ఎవరూ నరుక్కోరు. ఎంత చెడ్డా నీ మొగుడు మూర్ఖుడే కానీ శాడిస్టు కాదు. అటువంటి పని జన్మలో చేయనని మాటిస్తే ఏలుకుంటానని అంటున్నాడుగా! అందువల్ల మరోసారి ఆలోచించుచు. మనవి మధ్య తరగతి కుటుంబాలు. ఏం చేస్తే మంచిదో మరోసారి బాగా ఆలోచించి చెప్పు. కేసు ఫైలు చేయడం పెద్ద కష్టం కాదు. కానీ….” మధ్యలోనే వాక్యాన్ని తుంచేశాడు అహోబిల రావు. ఆయనో లాయరు. మదాలసకి దూరపు బంధువు. మనిషి మంచివాడు. లాయర్ గా గొప్ప పేరున్నా, డబ్బు మాత్రం పెద్దగా సంపాదించింది లేదు. కారణం న్యాయవాద వృత్తిని దైవమిచ్చిన వరంగా భావించడమే. అట్లాంటి వాళ్ళు లక్షకి ఒక్కడున్నా దేశం ఎక్కడో వుండేదని తోటి లాయర్లు అంటారు.
‘బాబాయ్.. నన్ను చంపి ముక్కలు చేసినా బాధపడను, కానీ అతను నన్ననే మాటలు నీకు చెప్పలేను. ఒక్కో మాట వెయ్యి కత్తి పోటులకంటే గాయపరుస్తుంది. నీకు నిజం చెబుతున్నా.. నడిరోడ్డు మీద వున్నా నా బ్రతుకు ఇంతకన్న సుఖంగానే గడుస్తుంది. తల్లిదండ్రులు ఉన్నారో లేరో కూడా మరచిపోయా. వాళ్ళు వుండీ లేనట్టే… అసలు నేనెందుకు బతకాలి?” బోరుమంది మదాలస.
అహోబిల రావు మౌనంగా వున్నాడు. ఆయనకి మదాలస వ్యక్తిత్వం తెలుసు. సుందర రామమూర్తితో మాట్లాడాక  ఒక్క విషయం ఆయనకి అర్ధమయ్యింది. సుందరరామమూర్తి ప్రస్తుతానికి శాడిస్టు కాకపోవచ్చు. కానీ శాడిస్టుగా మారడానికి ఎక్కువ సమయం పట్టదని అర్ధమైంది. మనిషిలో వుండే ‘అసంతృప్తి’ శాడిజానికి మూల కారణమౌతుంది. సుందరరామమూర్తి లో సెల్ఫ్ పిటీ నే గాదు, ఆత్మన్యూనతా భావం ( ఇంఫీరియారిటి కాంప్లెక్స్ ) కూడా చాలా ఎక్కువగా వుంది.
పోనీ ఓ పని చేద్దాం, నాకు తెలిసిన ఓ స్కూల్లో నీకు ఏ ఎటెండరు పోస్టో, ఆయా పోస్టో ఇప్పిస్తా. అది చేస్తూ డిగ్రీకి కట్టు. అమ్మాయ్… యీ లోకంలో ఎవరి కాళ్ళ మీద వాళ్ళు నిలబడే శక్తి ముందు సంపాదించుకోవాలి. ఆ తరవాతే పెళ్ళిళ్లు పేరంటాలు. ఈ విషయం మీ నాన్నకి వెయ్యి సార్లు చెప్పినా చెవికి ఎక్కించుకోలేదు. ఫరవాలా. ఇప్పటికీ మించిపోయింది ఏవీ లేదు. ఏ క్షణాంలో నువ్వు ఉద్యోగంలో చేరతావో ఆ క్షణంలోనే నీ భర్త అహానికి పగుళ్ళు పడతాయి. అతని స్వభావం ఏమంటే, ఎదుగుతున్న వాళ్ళను చూసి భయపడటం. నువ్వు వదిలేస్తే  ఈ జన్మకు నీలాంటిది మళ్ళీ దొరకదని అతనికి తెలుసు. అందుకే లోపలే ఇంఫీరియారిటీ కాంప్లెక్స్ దాచుకుంటూ ‘క్షమార్పణ చెపితే ‘ వదిలేస్తానంటున్నాడు. నువ్వు క్షమార్పణ చెప్పక్కర్లేదు.. డైరెక్ట్ గా ఆ కుర్రాడ్ని మీ యింటికే తీసుకొచ్చి నీ మొగుడికి నీరజకి పరిచయం చెయ్యి. ఆ తరవాత చూడు. ఏదీ ఏమైనా ఉద్యోగ విషయం మాత్రం నిర్లక్షంచేయకు” అన్నాడు అహోబిల రావు.
“థాంక్స్ బాబాయ్… నువ్వు చెప్పినట్టే చేస్తా!” ఓ నిశ్చయంతో లేచింది మదాలస. సరైన సమయానికి సరైన సలహా ఇచ్చేవారు దొరకడం కూడా అదృష్టమే. ఒక చిన్న సలహా జీవితాన్ని సమూలంగా మార్చగలదు.
“క్షమించు వదినా.. తెల్లవార్లు నీ ఏడుపు వింటూ కూడా ఏమీ చేయలేకపోయిన అశక్తురాలిని” రెండు చేతులు పట్టుకొని నీరజ అంటే నవ్వింది మదాలస.
“ఫర్వాలేదు.. నువ్వు కాస్త మొహం కడుకొని సిద్ధంగా వుంటే , నేనెవరితో తిరుగుతున్నానని మీ అన్నయ్య అన్నాడో ఆ కుర్రాడిని ఇక్కడకే తీసుకొస్తా.
అతన్ని చూసి అడగాల్సిందేదో  మీ అన్నగారు అడగొచ్చు. చూడాల్సినదేదో నువ్వూ చూడచ్చు!” నీరజ భుజం తట్టి లోపలకి వెళ్ళింది మదాలస.
“అంటే? వాడు నీ బాయ్ ఫ్రండ్ అని డిక్లేర్ చేస్తావా?” అసహ్యంగా మొహం పెట్టి అన్నాడు సుందర రామ మూర్తి.
“బాయ్ ఫ్రండే అయితే ఇంటికెందుకు తీసుకురావడం? వెలగబెట్టే శృంగారం అతని రూం లోనే ఎవరి కళ్ళబడకుండా వెలగబెట్టవొచ్చుగా !” నవ్వింది మదాలస.
“నీకు…నీకు వొళ్ళు కొవ్వెక్కిందే!” పళ్ళు నూరాడు సుందరరామమూర్తి.
“కదూ! అది చూసేగా నువ్వు పెళ్ళి చేసుకున్నది. చూడు సుందరరామమూర్తి.. పేరులో మాత్రమే కాదు మనసులో వుండాలి సౌందర్యం. నేను నిజంగా చెడాలనుకుంటే ఆపగలవా?” సూటిగా రామూర్తి కళ్ళలోకి చూస్తూ అన్నది మదాలస.
సుందరరామమూర్తి కళ్ళు వాలిపోయాయి. అవాక్కయ్యాడు. లోకంలో ఆడది ఎదురు అడిగిననాడు ఎవరి కళ్ళు కిందకి వాలిపోవు. ఆడది ఇచ్చినంత కాలమే మగవాడికి మర్యాద.
********************************
బోసుబాబు ప్రభ వెలిగిపోతోంది. గా.మో.క. వీధే గాక గుడిసెల సిటి అంతా బోసుబాబు అడుగులకుమడుగులొత్తుతుంది. సూపర్ సారా, స్పెషల్ కల్లు, లెక్కలేనన్ని బహుమతులు, ఇంకేం కావాలి?
‘రేపు వచ్చే కోటి కంటే నేడు ఇచ్చే రూపాయే గొప్పది’ అనేది పేదవాడి సిద్ధాంతం. అందుకే వడ్డి ఎంత వుంటుందో, చక్రవడ్డి ఎంతవుతుందో వాడికేం పట్టదు. అప్పు దొరికిందా లేదా? అదే ముఖ్యం.
సేట్ చమన్ లాల్ కోట్లకి ఎలా పడగెత్తాదు? గుడిసెలోళ్ళు ఇచ్చే వడ్డితోనే. ‘అసలు ‘ అనేది తీరదు.  ఆ విషయం అప్పు ఇచ్చిన వాడికి, తీసుకున్నవాడికీ ఇద్దరికీ తెలుసు. వడ్డీ మాత్రం ‘అసలు’ ని దాటి ఆకాశమంత ఎత్తుకి ఎదుగుతుంది ‘ఇచ్చిన ‘ వాడికి కావల్సింది అదేగా?
కాదేదీ కవిత కనర్హం అన్నారు శ్రీశ్రీగారు.
కాదేదీ తాకట్టు కనర్హం అంటారు పాన్ బ్రోకర్లు. నగలు, ఇల్లు, కంచం, చెంబు, రేషన్ కార్డు,  ఆఖరుకి ఇవ్వాళా రేపు పంపినీ చేస్తున్న ‘ఆధార్ కార్డు ‘ కూడా తాకట్టుకి అనర్హం కాదు.
“వీటితో ఏం చేస్తారు?” అని ఒక బ్రోకర్ ని అడిగితే చెప్పాడు,
“బాబూ, ప్రభుత్వ ధనం అంతా ప్రవహించేది ప్రజల్లోకే. కొంత అధికారులదీ, ఇంకాస్త ఎక్కువ మంత్రులదీ, ప్రజాప్రతినిధులదీ, మిగిలినదంతా ఇదిగో యీ జనాభాది. ఎన్నిలోన్లు తీసుకోవచ్చో మీకు తెలుసా? ఎన్ని రాయితీలు వున్నాయో మీకు తెలుసా? తెలీదు. మీ వూహకి కూడా అందదు.. పేరు వాళ్ళది… లాభం మాది. ఏం చేస్తాం అని అడక్కండి. చెప్పం. చెబితే మీరే ఎంచక్క మా షాప్ ముందే ఇంకో షాప్ పెడతారు! ” అని నవ్వాడు.
“మనం నిజంగా చదువుకున్న వాళ్ళమేనా? మన చదువులు నిజంగా మనకు లోకజ్ఞానం నేర్పిస్తాయా? అసలు గవర్నమెంటు టాక్సులు ద్వారా వచ్చే ధనాన్ని దేనికెంత ఇస్తోందో, ‘అసలు సిసలు ‘ లాభం పొందుతున్నది ఎవరో కనీసం తెలుసుకొనే ప్రయత్నం ‘సో కాల్డ్ ‘ విద్యావంతులమని పిలవబడే మనం చేశామా? నో!
ఓ బాంక్ మేనేజర్ దగ్గరకు వెళ్ళి అడగండి ఎన్ని రకాల లోనులు ఉన్నాయో. ఏ లోనుకి ఎంత రాయితీ ప్రభుత్వం కలిపిస్తోందో .అసలు ఎనెన్ని ప్రణాలికలూ పధకాలు వున్నాయో మనం విచారిస్తేగా! అందుకే .. మధ్యతరగతి మధ్యలోనే నలిగిపోతోంది. పాపపుణ్యాలు,  స్వర్గనరకాలూ అంటూ పిచ్చివాళ్ళు సృష్టించిన , సృష్టిస్తున్న పిచ్చిలోకంలోనే తన్నుకుంటోంది.
ఆచారాలు అనాచారాలు అంటూ మళ్ళీ మళ్ళీ వల్లె వేస్తూ కళ్ళు మూసుకొని కూర్చుంటోంది.
ఒకడు నిన్నటి వరకు కేర్ ఆఫ్ అడ్రస్ లేని వాడు ఇవ్వాళ విద్యాశాఖా మంత్రి ఎలా అయ్యాడు?
నీ ఇంటి ముందే .. నీ కళ్ళ ముందే పుట్టినవాడు బ్లాకు టికెట్ల నుండి ఎదిగి సమితి ప్రసిడెంటై, ఎమ్మెల్యే అయి,  ఆ తరవాత అంతస్తుల మీద అంతస్తులు ఎలా కట్టగలుగుతున్నాడు. స్వయంకృషేనా? ధర్మసంపాదనేనా?
నువ్వు అడగవు “ప్రారబ్ధ కర్మ, సంచిత కర్మ, ??కర్మ ‘అంటూ శాస్త్రాలు  చెబుతావు. ముక్కోటి దేవతలకి ఆరుకోట్ల ముడుపులు కడతావు. గుండు గీయించుకుంటావు.
సీజంకోమారు చొప్పున మెళ్ళో(????)  తీసుకొని పుణ్యతీర్థాలు సేవిస్తూ పుణ్యాల్ని కొండంతలుగా నీ అకవుంటులో (అదీ చచ్చాక ఓపెనయ్యే పాపపుణ్యాల ఎక్కవుంట్లో ) జమ చేస్తూ వుంటావు.
నీ బిడ్డలు వీభూతులు కుంకుమబొట్లు పెట్టుకొని అలుగుడ్డలతో తిరుగుతూ వుంటారు.
నీ పెళ్ళం చిరిగిపోయిన చీరకి వందోసారి టాకా వేస్తూ లక్ష్మీసహస్రనామాలు వల్లె వేస్తూ వుంటుంది. మీ అమ్మ, మీ బామ్మ లక్షల కొద్ది వత్తులు చేస్తూ ‘చిత్రగుప్తుడి ‘ నోమో, గుర్నాధుడి (?) పొంగలో చేస్తూ రాబోయే జన్మకి పునాదులేసుకుంటూ వుంటారు.
భేష్.. మధ్యతరగతి మహానుభావా… చావు. ఇక్కడే పడి చావు. శ్లేష్మం లో పడ్డ ఈగలా , కుడితిలో పడ్డ బల్లిలా,  కొట్టుకొని కొట్టుకొని చావు. ” అంటూ పకపకా నవ్వాడు ఫాలాక్షుడు. పాలాక్షకుడు ఏ ‘ఇస్టు’ కాడు. ఈ ‘ఇజా ‘ న్ని నమ్మడు. నిజాన్ని తప్ప. ఆ ఫాలాక్షుడు నా ఫ్రండ్.
“అలాగే చస్తాం కానీ, ముందీ కథని ఏం చేయమంటావో చెప్పు?” అడిగాను.
“ఇక్కడ దాకా రాసుకొచ్చినవాడివి రాయలేవా?” నవ్వాడు ఫాలాక్షుడు.
“ఇప్పటిదాకా రాసినవి పచ్చి నిజాలు. ఫాలాక్షుడూ, అబధాలు కల్పించి రాయడం మరీ తేలిక. నిజాన్ని నిజ్మగా రాయడం చాలా కష్టంగా వుందిరా. మదాలసని చూస్తే నాకు ఏడుపొస్తోంది. ఆ పరమశివాన్ని చంపి పాతరెయ్యాలనుంది. ఆ పిచ్చిది మాధవి నెత్తిపగలగొట్టి మూర్ఖురాలా జీవితమంటే ఊహల్లో ఉండే ప్రేమ కాదే అని చెప్పాలనుంది, ఆ సుందరీబాయ్ నుంచి షీతల్ ని కిషన్ చంద్ గాడ్ని రక్షించాలనుంది…. ఎనెన్ని చెప్పమంటావు? ప్రతి కారెక్టరూ ఒరిజినలే.. నిజ జీవితంలో చూసిన పాత్రలే. వాటిని ‘కల్పిత పాత్రలు ‘ గా మలచలేను. ” నిజంగా కళ్ళొత్తుకున్నాను నేను.
“ఒరేయ్ బాబు.. కొత్తగా ఏమీ చెయ్యకర్లేదు, చూసింది చూసినట్టుగా విన్నది విన్నట్టుగా రాయి. అంతకు మించిన ‘కల్పన ‘ మరోటి వుండదు. ! ” నవ్వాడు ఫాలాక్షుడు.
“కల్పనా?” ఆశ్చర్యంగా అడిగా.
“సృష్టిని మించిన బ్రాంతి ఇంకోటుందా?” పరిహాసంగా అన్నాడు.
“శభాష్… నువ్వూ మద్యతరగతి వాడివేనని ఇప్పుడు నిరూపించావురా ఫాలాక్షా… పద… ఇద్దరం చూద్దాం! ” ఏడుస్తూ పెదాల మీద నవ్వు పులుముకున్నాను నేను చేసేదేముంది !

ఈ సంచికలోని విశేషాలు 
1. వలలుడూ – తాండావకేళి సల్పెనే…
2. హిమము కురిసిన వేళ
3. “అగ్గి పెట్టెలో ఆరు గజాలు” – పుస్తక సమీక్ష
4. మనోగతం – వ్యక్తిబాగుంటేనే సమాజం బాగుంటుంది….
5. రెక్కల గుఱ్ఱం: ఆడియో కథ
6. సామరాగ లక్షణాలు
7. “కాఫీ ” రాగంలో – కొన్ని కీర్తనలు, సినిమా పాటలు
8. శుభోదయం-5
9. యాత్రామాలిక – విశాఖపట్నం
10. యాత్రా మాలిక: భోపాల్
11. అన్నమయ్య ఆధ్యాత్మికానందలహరి -3: విశ్లేషణ
12. కార్టూన్లు
13. ప్రణయ విజృంభణ
14. మనోర్పితం
15. వాడే వీడు
16. మా నాన్న
17.ఓ చెరగని సంతకం
18. యూనీసెఫ్ అవార్డు గ్రహీత కెకెకె తో…
19. యశోధర
20. మాయానగరం-24
21. జీవితం ఇలా కూడా ఉంటుందా?? 4
 
 
 
 
వంశీ మాగంటి
________
 
కుండలా కాంతూలూ మెరయ
దండిగా  అందెలూ మ్రోయ
దండిగా గంటె చేబూని
థళాంథళాం యని థణినాదముతో   || తాండా ||
 
నీటీచుక్క సుయ్యిమని పాడాగా
గంటెలు తాళమూ వేయగ
వంటింటి కొలువూన వలలుడూ
తధిమిత కుంతరి తకుఝణ తకథిమి  || తాండా ||
 
అల్లమూతల్లి వీణామీటాగా
ఉల్పాయలు తాళమూ వేయగ
మిరిచీలూ మృదంగమూ వాయించగను
పరీపరీ పరి పరి పరి విధముల || తాండా ||
 
లపనమూనా మమ్మేలు జిహ్వా
పెనమూన మూడో కన్ను
సొగసూగ నూనేలహారము
నిగాల్ నిగాల్ మని నిగనిగ మెరయుచు || తాండా ||
 
బల్లాతల్లీ మస్తాకమున
కడిగీన పళ్ళెరపూ రేఖ
అల్లాపూ కారమూతో
మిసాల్ మిసాల్ మని మిసమిస మెరయ || తాండా ||
 
జేజబ్బలూ జేజవ్వలూ
నాయనలూ అమ్మలూ పిలకాయలు
వేసిన దోసెను ప్రణుతింపగను
భళీభళీ భళి భళిభళి యనుచు || తాండా ||
 
వంటలసాల హృదయ
పంకజాపరియంక నిలయ
వలలు డదుగో ఉదయ కాలము
ఝణాఝణం యని ఝణినాదముతో || తాండా ||
 
 
జెజ్జాల కృష్ణ మోహన రావు
 
పరిచయము – గడచిన వారము జనవరి22 నుండి 24 వఱకు మా ఊళ్లో (ఫ్రెడరిక్, మేరిలాండ్, అమెరికా తూర్పు తీరము) భారీగా మంచు  కురిసింది. ఇది అలాటి ఇలాటి హిమపాతము కాదు. మూడు అడుగుల మంచు. 22 శుక్రవారము రాత్రి ప్రారంభమై 23 శనివారమంతా, 24 ఆదివారము ఉదయము కురిసింది. ఒక్కొక్కప్పుడు గంటకు   రెండు మూడు అంగుళాలు. దీనితోబాటు సుమారు 30 మైళ్ల వేగపు గాలి. దీనినే blizzard అంటారు. ఈ మూడు రోజులు రాష్ట్రములో అత్యవసర పరిస్థితి (emergency) అని ప్రకటించారు. వీధులలో, రోడ్లలో ఎవ్వరు ప్రయాణము చేయరాదు. తఱువాత ఆ మంచు కుప్పలను ఇంటిముందు నుండి రోడ్డులనుండి పక్కకు నెట్టాలి. ఇది అతి ప్రయాసకరమైన పని. మూడు రోజులు ప్రభుత్వ కచేరీలు, ఇతర కార్యాలయాలు మూత బడ్డాయి. ఇప్పుడు కూడ కొన్ని వీధులలో కారు నడపడము కొద్దిగా కష్టమైన పనియే.
 
గురువారము 21 తారీకు నా స్నేహితులు శ్రీ సోమయాజులు ఒకప్పుడు నేను హిమపాతముపైన వ్రాసిన కొన్ని పద్యాలను తాను చదివి ఆనందించానని ఒక సందేశాన్ని పంపినారు. వారికి అలాటి ఇంకా కొన్ని పద్యాలను కూడ చదవమని పంపాను. మాలిక పత్రిక పాఠకులు కూడ ఇట్టి పద్యాలను చదివి ఆనందిస్తారని వాటినన్నిటిని సేకరించి ఇక్కడ జత పరుస్తున్నాను.
 
తెలుగు, సంస్కృత భాషలలో ఘనీభవించిన వర్షపాతానికి మంచు, హిమములాటి పదాలు తప్ప ఇతరములు తక్కువ. ఎస్కిమో భాషలో లెక్కకు లేన్నని పదాలు ఉన్నాయి మంచుకు! అంతేకాక నీళ్లు ఘనీభవించి ఆకాశమునుండి నేలకు ఎన్నో విధములుగా చేరుతాయి. అవి ice, sleet, frost,  snow లాటివి. నేల ఉష్ణోగ్రత 0 C కంటె తక్కువైనప్పుడు, ఆకాశమునుండి పడిన వాన చినుకులు గడ్డకట్టుతుంది. అలాటి గట్టి మంచు (ice) రోడ్డులపైన, ఇంటి బయట అర్ధ అంగుళము వరకు కూడ ఉంటుంది. అట్టి రోడ్డులపైన కారు నడపడము అపాయకరమైన విషయము. ఎందుకంటే వాహనాలు ఆ గట్టి మంచు పైన జారుతాయి. నడిచేటప్పుడు కాలుజారి పడి ఎముకలు విరుగగొట్టుకోడము కూడ సర్వసామాన్యము. sleet  అనేది మొట్టమొదట snowగా ఆరంభించి మధ్యలో నీరుగా మారి మళ్లీ ఘనీభవిస్తుంది. అవి చిన్నచిన్న గులక రాళ్లలా ఉంటాయి. ఇది కూడ నేలపైన ఘనీభవించి iceగా మారవచ్చును. frost అనేది కిటికీలపైన, కారుపైన ఒక సన్నని పొరలా ఉంటుంది. అది చినచిన్న తీగలవలె కూడ ఉంటుంది. ఇక snow అన్నది స్ఫటిక రూపముగా ఏర్పడి నేలపైన పడుతుంది. ఉష్ణోగ్రత 0 C కన్న కొద్దిగా తక్కువైనప్పుడు ఈ snow ముద్దముద్దగా ఎక్కువ బరువుతో పడుతుంది. ఉష్ణోగ్రత -10 కన్న తక్కువగా ఉంటే ఈ snow పిండిలా తేలికగా ఉంటుంది. గట్టి snow ఒక అంగుళము నీటికి ఎనిమిది అంగుళాలయితే ఈ పొడి snow ఒక అంగుళము నీటికి 12 అంగుళాల snowగా ఉంటుంది. సామాన్యముగా ఒక అంగుళము వర్షపాతము పది అంగుళాల snowతో సమానము. మా ఊళ్లో పడ్డ 36  అంగుళాల snow సుమారు మూడున్నర అంగుళాల (14 సెంటిమీటరులు) వర్షానికి సమానము. snow అన్నది స్ఫటిక రూపములో ఉంటుంది.  ఒక హిమస్ఫటికమువలె మరొకటి ఉండదు. Wilson Bentley అనే ఒక photographer ఈ snow స్ఫటికాలను తన సూక్ష్మదర్శిని కామెరాతో చిత్రములుగా తీసినాడు. వాటిని Dover Publishers ప్రచురించిన ఒక పుస్తకములో చూచి ఆనందించ వీలగును.   (https://en.wikipedia.org/wiki/Wilson_Bentley)
 
పద్యములు – ఇంతకు ముందు చెప్పినట్లు నేను సుమారు పది సంవత్సరాలుగా మంచుపైన వ్రాసిన పద్యములను కొన్ని ఇక్కడ మీముందు ఉంచుతున్నాను. చదివి ఆనందించండి.
 
అపరాజితా – న/న/ర/స/లగ, యతి (1, 9) III III UI – UII UIU 14 శక్వరి 5824
ద్యుమణి వలను బోయె – ద్యోతము తగ్గెఁగా
సుమము విరియ దింక – సొంపులు నిండఁగా
ద్రుమము లవని నింక – మ్రోడుగ మారుఁగా
హిమము గురియు నింక – నిచ్చటఁ జల్లఁగా
 
కమలగీతి – సూ/సూ/సూ – సూ/సూ, యతి లేక ప్రాసయతి నాలుగవ గణముతో.
రవి వెలుంగు తగ్గె – రాత్రి హెచ్చె
భువిని చెట్టులెల్ల – మ్రోడువారె
దివిని పులుఁగు వలను – దెసకుఁ బోయె
అవుర హిమము గురియు – నవనిపైన
కాంచన – భ/న/య/లల UIIII – IIU UII 11 త్రిష్టుప్పు 1663
మంచు విరులు – మణులై పూచెను
కాంచన రవి – కళలన్ దోచెను
చంచలముగ – జలముల్ బారఁగ
కాంచ నుషయు – కవితాకారము
 
గీతిక – (కన్నడ ఛందస్సు) బేసి పాదములు – ఇం/సూ/ఇం, సరి పాదములు – ఇం/ఇం – సూ/ఇం
సుమముతో రంగవల్లులే
యమరు నీ మనసులో – నమరవల్లిగా
హిమముతో స్ఫటికవల్లులే
యిముడు నీ మనసులో – హేమవల్లిగా
 
జగతీకందము – ప్రతి పాదారాంభములో జ-గణము, మిగిలినవి కంద పద్యపు లక్షణములు
దిగంతమం దుదయించెను
జగమ్మునకు వెలుఁగు నిచ్చు – సవితృఁడు మఱలన్
నగమ్ము వెలింగె మణులన
జిగేలుమని హిమము మెఱయఁ – జెలువముతోడన్
(ఈ ఛందస్సు  శ్రీమతి సుప్రభగారి కల్పన)
 
తేటగీతి వద్యము –
వదలినది అనుకొన్నాము
వదలలేదు
నేను ఉన్నాను అంటుంది
మేను చలికి వణికి పోతుంది ఇంకా
చివరికి గెలుపు చలికి
హేమంత ఋతువుకు!
 
తేఁటిబోటి – ఆటవెలఁది బేసిపాదములకు చివర యతి లేక ప్రాసయతితో ఒక చంద్రగణము
చెంగుమంచు నడచు – చిన్న దూడలు లేవు – సీమయందు
చెఱకు లేదు పళ్ల – కొఱకఁగా నిచ్చట – దొఱకవే
భోగి మంట లేదు – ప్రొద్దుట వాకిలి – ముందు జూడ
నిది ప్రతీచి, ధవళ – హిమము నిండిన దీర్ఘ – హేమంతము
 
పంచనంద – పంచమాత్రా గణములతో కందమువంటి పద్యము. ఈ ఉదాహరణములో ప్రాసయతి వాడబదినది. పద్యము ఒక షట్పద రూపము దాల్చినది.
సుమము విరిసిన వేళ మది విరిసె
హిమము కురిసిన వేళ హృది మురిసె
విమలుఁ డిట నుండఁగా
సుమము విరియంగ మది శిశిరమయె
హిమము కురియంగ హృది యనలమయె
విమలు డిట లేఁడుగా
 
భావన – భ/ర/ర/స/జ/గ,  UIIUIUUI – UII UI  UIU 16 అష్టి 22167
ఎక్కడ పోయె నా యాకు – లెక్కడ పోయెఁ బుష్పముల్
ఎక్కడ పోయె నా రంగు – లెక్కడ పోయెఁ గోకిలల్
ఎక్కడా పోయె సంగీత – మెక్కడ పోయె మోదముల్
ఇక్కడ నేఁడు హేమంత – మెక్కువ తెచ్చు మంచులన్
 
మణిగణనికరము లేక శశికళ –  న/న/న/న/స,  IIII IIII – IIII IIU15 అతిశక్వరి 16384
మధురగతి రగడ – చ/చ – చ/చ
మణిగణనికరము – మహిపయి దళముల్
మణిగణనికరము – మలపయి హిమముల్
మణిగణనికరము – మఱి యుడుగణముల్
కనకపు శశికళ – గగనముపయినన్
 
మనసున వినఁబడె – మధురపు పదముల్
కనులకుఁ గనఁబడెఁ – గరుఁగని ముదముల్
తనరెడు స్మితమయ – ధవళ కుసుమముల్
మణిగణనికరమె – మహి పయి హిమముల్
 
మధురగతి రగడ – చ/చ – చ/చ
ఎక్కడ జూచిన – హిమముల మ్రుగ్గులు
చక్కని మ్రుగ్గులు – చల్లని మ్రుగ్గులు
చుక్కల మ్రుగ్గులు – సొబగుల మ్రుగ్గులు
దిక్కుల దిక్కులఁ – దెలి నును మ్రుగ్గులు
 
శ్యామగీతి – ఇం/ఇం/ఇం – సూ/సూ, యతి లేక ప్రాసయతి
ఆకసమ్మున నీల జీమూత – హార మెందు
నేకమై మెలమెల్లఁ జల్లఁగా – హిమము చిందె
స్వీకరించెను పృథ్వి యభ్రంపు – శ్రీముఖమ్ము
రాకపోకలు తగ్గె రహదారి – రజత మాయె
 
సన్యాసి – స/న/య/స, యతి (1, 8) IIU IIII – UU IIU  12 జగతి 124
మలపైఁ గురిసిన – మంచుల్ దెలిపెన్
తెలుపౌ ఋతువును – దివ్యాంబరమున్
ఇలపై ధవళిమ – లెందున్ జలిలో
జలబిందువు లయె – సాంద్రాంబరమై
కందముగా –
మలపైఁ గురిసిన మంచుల్
దెలిపెన్ తెలుపౌ ఋతువును – దివ్యాంబరమున్
ఇలపై ధవళిమ లెందున్
జలిలో జలబిందువు లయె – సాంద్రాంబరమై
 
హయప్రచార రగడ – త్రి/త్రి – త్రి/త్రి
తెల్లఁగఁ బడెఁ – దిన్నఁగఁ బడె
మెల్లఁగఁ బడె – మృదువుగఁ బడె
చల్లఁగఁ బడెఁ – జక్కఁగఁ బడె
వెల్లఁగ హిమ – వృష్టియు పడె
 
హిమ – ర/జ/మ UIUIUI UUU యతి లేదు 9 బృహతి 43
ఆకసమ్మునుండి స్వచ్ఛమ్మై
యాకువోలె రాలె నందమ్మై
యే కరమ్ము గీచెఁ జిత్రమ్మై
నాకు జూడఁ దెల్లనౌ మ్రుగ్గుల్
శ్వేత కంబళమ్ము దాల్చెన్గా
భూతధాత్రి నిండు మోదమ్మున్
శీతలానిలమ్ము వీచంగా
నీతరిన్ హిమమ్ము పర్వెన్గా
మెల్లమెల్లఁగాను రాలెన్గా
చల్లచల్లఁగాను తేలెన్గా
కల్ల గాదు మంచుకారున్ నా
యుల్లమిందు గోరెఁ జైత్రమ్మున్
 
హేమంత – భ/య/య/య  UIII UUI – UUI UU 12 జగతి 591
మ్రోడులను జూడంగ – మోదమ్ము రాదే
వాడలిట నెందెందుఁ – బ్రాలేయ రాశుల్
వీడకను బాధించెఁ – బ్రేమాగ్నికీలల్
కాడె నను హేమంత – కాలంపు మంచుల్
 
సమీక్ష: పుష్యమి సాగర్ 

నేత పని చేసే వాళ్ళ బ్రతుకు చిత్రమే ఈ “అగ్గి పెట్టెలో ఆరు గజాలు”.  ఒక చిన్న అగ్గి పెట్టెలో ఆరు గజాల చీరని ఇమిడ్చిన కళా నైపుణ్యం ఎలా అబ్బిందీ, అందుకు వారు చేసిన కృషి ఏమిటీ మొదలైన విషయాలతో వస్త్రాల వెనుక వెలిసిపోయిన జీవితాల గురించి ఆకట్టుకునే కధనంతో రచయిత్రి మంధా భానుమతి గారు ఆసాంతం చదివింపజేశారు. మనిషికి కూడు, గుడ్డ, నివాసం కనీస అవసరాలు. మనం ధరించే వస్త్రాల తయారి, పద్మశాలీలు వస్త్రాన్నినేసే నైపుణ్యత మీదే ఆధారపడి వుంది. అసలు పద్మశాలీలు ఎవరు, వారి వంశ చరిత్రేమిటి ఇత్యాది అంశాలను ఈ పుస్తకములో చక్కగా పొందుపరిచారు. ఉపోద్గాతంలో చెప్పినట్టుగా పద్మశాలీలకు కులదైవం అయిన “భావనారాయణుడు” సాక్షాత్తు ఆ శ్రీమహావిష్ణువు అవతారం అని వివరించారు. వీరే భావనాఋషిగా పిలవబడ్డారు. మానవాళికీ, దేవతలకు మానరక్షకుడిగా మన్ననలు అందుకున్న భావనాఋషి, మార్కండేయుడు పుత్ర కామేష్టి యాగం చెయ్యగా అగ్నిలోంచి ఉద్బవించాడనీ, అతడు తన శరీర భాగాలనుంచి వస్త్రం తయారు చేసే పరికరం మగ్గాన్నితయారుచేశాడని వస్త్రకారుల నమ్మకంగా ఇతిహాసం చెబుతోంది.
 
వస్త్ర తయారీకి మిగతా పనిముట్లు ఎలా ఉద్భవించాయో కూడా సూక్ష్మంగా చర్చించారు. భావనారాయణుడి చేతులనుండి చట్రమును పట్టి ఉంచే “నిలువు రాట”, వక్షస్థలం నుంచి “అడ్డ కర్రలు”, కాళ్ళ నుంచి “ఆని” (కాళ్ళతో తొక్కేది) వచ్చేయని చెప్పారు. విష్ణు నాభి నుంచి ఉద్భవించిన పద్మకాండం నుండి దారాలు తీసి మార్కండేయుడు తన మోకాళ్ళని చుట్టి దారపు కండె తయారు చెయ్యగా, బ్రహ్మ ఇచ్చిన శాంభవి మంత్రం (నేత విధానం తెలిపేది) చదువుతూ భావనారాయణుడు ధవళ వస్త్రం తయారు చేసాడు. తను తయారు చేసిన వస్త్రాన్ని అందరికి ఇచ్చి, రుద్రుడికి ఇవ్వకుండా ఊరుకున్నప్పుడు, రుద్రుడు తనకి ఇవ్వలేదని అలుగుతాడుట. అలక ఎలా తీర్చాలి అని అడిగితే, శివుడు తనకు పులిచర్మం తీసుకు వస్తే ధరిస్తాను అన్నాడుట. సూర్యదేవుడు, ఛాయాదేవిల పుత్రిక అయిన భద్రావతి దగ్గర పులులు ఉండటంతో భావ నారాయణుడు భద్రావతి దగ్గరికి వెళ్లి పులి చర్మాన్ని కోరతాడు. అయితే దానికి తనని వివాహమాడాలని షరతును విధిస్తుంది. అలా భావనారాయణుడు మరియు భద్రావతి దంపతులకు నూటొక్కమంది ఋషులు పుత్రులుగా జన్మిస్తారు. ఆ ఋషుల సంతతే “పద్మశాలీలు” అని ఆ తెగ వారి నమ్మకం .
 
పద్మకాండం నుంచి వచ్చిన దారంతో నేసిన వస్త్రం తయారుచేసిన భావనా ఋషి సంతతికి  “పద్మ” అని పేరు, సాలెపురుగు అల్లినట్టు గా బట్ట నేస్తారు కనుక “సాలీ” అని వచ్చిందంటారు.  కాలక్రమంలో పద్మసాలీ కాస్త “పద్మశాలి”గా పిలవబడ్డారు. వారి గోత్రాలు మూల పురుషులు అయిన ఆ ఋషుల పేర్లే. ఇది ఇతిహాసం వెలువరించిన పద్మశాలి  వంశ పుట్టుక.  ఆ తరువాత జరిగిన క్రమాన్ని వివరిస్తూ 17వ శతాబ్దం నుంచి 21వ శతాబ్దం దాకా జరిగిన ఘటనలని వివరించిన తీరు ఆకట్టుకుంటుంది. 16వ శతాబ్దంలో జహానార రాకుమారిని అగ్ని ప్రమాదం నుంచి కాపాడిన మేలి ముసుగు చేసిన ఖాన్ సాబ్ పనితనాన్ని గొప్పగా వర్ణిస్తారు. 17వ శతాబ్దం అంతా కూడా చేనేత వస్త్రకారులకీ, వారి ప్రతిభకీ పట్టం కట్టిన స్వర్ణయుగమట. అక్బర్ కాలం నుండి వంగ, కాశ్మీర్, మణిపూరు వంటి రాష్ట్రములకు చేనేత వస్త్రాలు, రగ్గులు, పరదాలు, తివాచీలు ఎగుమతి అయ్యేవి. ప్రపంచం లో నలుమూలలకు మన నేత వస్త్రాలు ఎగుమతి చేసేవారని తెలిసినప్పుడు ఔరా అని అనిపించక మానదు. అంత అద్భుతమైన ఉన్నతిని చూసిన నేతకారులకు 18 నుంచి 19 వ శతాబ్దం వరకు చీకటి యుగం అని వివరిస్తూ బ్రిటిష్ వారు ధ్వంసం చేసిన నేత కార్మికుల జీవితాలను కళ్ళకు కట్టినట్టుగా వివరించారు.
 
భారతదేశాన్ని వశపరుచుకోవాలి అంటే ముందుగా అక్కడి కులవృత్తులను ద్వంసం చేస్తే చచ్చినట్టు బానిసలుగా పడి ఉంటారన్న రాబర్ట్ క్లైవ్ దురాలోచన చూసినప్పుడు అయ్యో అనిపించక మానదు. అప్పట్లో నేత పనివారి బొటన వ్రేళ్ళని కత్తిరించి, నేత పనికి పనికి రాకుండా చేసే  క్రూర విధానాన్ని తలచుకుంటే ఆవేశం రాక మానదు. 18 వ శతాబ్దం లో బ్రిటిష్ వాళ్ళు సాగించిన దుర్మార్గాలు 20 వ శతాబ్దం వరకు కొనసాగాయి. మరల ఇంగ్లాడు మిల్లు వస్త్రాలే గతి అయ్యాయి.  స్వదేశీ పరిజ్ఞానంతో తయారు చెయ్యాలని సంకల్పించి వంగ దేశంలో ఒక తంతి (వంగ దేశంలో నేత కార్మికులని తంతి అని పిలుస్తారు) సన్నని  మస్లిన్ బట్టతో ఆరు నెలలు శ్రమించి ఆరు గజాల చీరని నేసి దానిని అగ్గి పెట్టెలో పెట్టి విక్టోరియా రాణికి కానుకగా పంపాడు. దాన్ని చూసిన తరువాత అయిన మన నైపుణ్యాన్ని గుర్తించి జీవనాధారాన్ని చూపిస్తారని ఆశ పడతాడు.  దానికి ప్రతిఫలం గా అతనికి చరిత్ర పుటల్లో గుర్తింపు మాత్రమే దక్కింది కాని పేదరికాన్ని మాత్రం తీర్చలేకపోయింది. గాంధీ గారు స్వదేశీ ఉద్యమాన్ని ప్రారంభించాక ఖాదీ బట్టలను నేయడం, అవే వేసుకోవడం మూలాన చాలా వరకు ఇంగ్లాండులోని బట్టల మిల్లులు మూత పడ్డాయి. ఇక 1946 నుంచి 2013 వరకూ కూడా చాలా మార్పులు వచ్చాయి అంటూ ఆ మార్పులని వివరించిన తీరు ఆకట్టుకొంటుంది. ఇతిహాసం, చరిత్ర కు సంబందించిన వాటిలో పద్మశాలీల ప్రస్తావన గుర్తు చేసుకోవడం అవసరమే.
 
ఇక ఈ నవలలో ప్రతి పాత్ర మనల్ని ఆలోచింపజేస్తుంది. శ్రీలంక గ్రామంలో నేత కార్మికుల కష్టాలని చదువుతున్నప్పుడు కన్నీళ్ళు రాక మానవు. యజమాని అంటే కేవలం అజమాయిషీ చేసే వాడే కాదు తన కింద పని చేసే కార్మికుల బాగోగులు చూసేవాడు కూడా.  సోమరాజు తన షాప్ లో పని చేసే ప్రతి ఒక్కరిని పట్టించుకోవడం, వరసగా వర్షాలు పడి మూడు రోజులు బేరాలు లేక, డబ్బులు రాక,  ఆకలితో అలమటిస్తుంటే తన ఇంటి దగ్గరనుంచి అందరికి అన్నం తెప్పించి పెట్టడం…అతని ఔదార్యానికి మచ్చుతునుక.  శ్రీలంక గ్రామంలో ఆడవారు లడ్జీ  (నూలు దారాల కట్టలు) నుంచి బాసిన్ (కండెలు) నేస్తారని లంక జీవన ముఖ చిత్రాన్ని చక్కగా వివరించారు. అల్లరి చిల్లరిగా తిరిగే సోమరాజు కొడుకు భద్రాన్ని లక్ష్మి ఎలా మార్చగలిగింది? పెద్ద చదువులు చదివి డాక్టర్ లు అయిన జగన్, జెన్నిఫర్ లు శ్రీలంక గ్రామాన్ని దత్తత తీసుకొని ఎలా బాగుపరిచారు? అనే విషయాలని చదువుతున్నప్పుడు నిజంగా ఇలాంటివారు మన చుట్టూ ఉంటే బాగుండు అనిపిస్తుంది కదా! వీర్రాజు కుటుంబం పేదవాళ్ళు అయినా ఆత్మాభిమానం తో అందరి మన్ననలు అందుకోవడం, లక్ష్మి చదువుకి సహకరించడం వంటి సంఘటనలను చదివినప్పుడు ఇంకా గ్రామాల్లో అభిమానం, ఆప్యాయత బ్రతికే ఉన్నాయి అనిపిస్తుంది. ఇక కధానాయకుడు భద్రం మొదట్లో లక్ష్యం లేకుండా తిరిగినా కూడా లక్ష్మి ని చూసాక ఇష్టపడటం  అయితే తనకి నచ్చేవిధంగా ఎలా మలచుకోవాలో తెలియక సతమతమవుతూ ఉంటే భద్రం తమ్ముడు దేవ్ సహాయం తీసుకొని ముందుకు వెళ్ళాలి అనుకుంటాడు. గుంటూరుకి వెళ్ళినప్పుడు కొడుకులో వచ్చిన మార్పును చూసి మురిసిపోతాడు భద్రం తండ్రి.  ఇంకోవైపు నుంచి లక్ష్మి పేదరికం కారణంగా పదో తరగతి వరకు చదివి ఆపేస్తుంది. తల్లి రావమ్మ తనకు చీరలు నేయడంలో సహకరించమని పోరు పెడ్తుంది కానీ లక్ష్మికి చదువుకోవాలన్న తపనని మాత్రం వదులుకోదు. ఇది చదువు పట్ల, చదివిన తరువాత వచ్చే ఫలాల పట్ల అమెకి ఉన్న ఆశ అనుకోవచ్చు.  జిల్లాకి ఫస్ట్ వచ్చిన లక్ష్మి చదువు ఆగిపోవడం ఇష్టం లేని వీర్రాజు రావమ్మని ఓప్పించి ఇంటర్ లో చేర్పించడం, అటు నుంచి టెక్స్ టైల్ మేనేజ్ మెంట్ లో పట్టా కోసం కావాల్సిన డబ్బులని సమకూర్చుకొని ఢిల్లీలో సీట్ సంపాదించడం, ఈ ప్రక్రియలో భద్రం తమ్ముడు దేవ్ సహకరించడంవంటివి చక చకా సాగిపోతాయి. మరో వైపు లక్ష్మి ప్రేమని పొందడానికి ముంబై వెళ్లి అక్కడ విఫలం అయినా కూడా తమిళనాడులో సీట్ సంపాదించి మూడేళ్ళ డిప్లొమా కోర్స్ ని పూర్తి చేసుకొని ప్రయోజకుడై భద్రం తిరిగి వస్తాడు. ఆ తరువాత “స్టేట్ మాస్టర్ వీవర్స్ అసోసియేషన్” సంస్థలో  చురుకుగా పాల్గొంటూ చేనేత కార్మికుల ఆత్మహత్యలను ఎలా ఆపాలి అని ఆలోచిస్తూ అందరి సలహాలు తీసుకొని ముందుకు సాగుతుంటాడు.  ఆల్ ఇండియా మాస్టర్ వీవర్స్ అసోసియేషన్ లో అందరిని పాల్గొనేలా చేసి కార్యక్రమాలని విజయవంతం చేస్తాడు. ఇక లక్ష్మి చదువులో వదిన ఉమ పాత్రని తక్కువగా చూడలేము. భద్రం పై ప్రేమని వ్యక్తపరిచే తీరులో లక్ష్మికి ఎన్నోరకాలుగా సహాయపడింది. భద్రం పాత్రని చిత్రకరించిన తీరు బాగుంది. వారి సహోద్యోగులు అయిన బాల మురుగన్, ప్రభాకరన్, మగ్గం బందువులు అయిన వీర్రాజు, సోమరాజు, బైర్రాజు, గోపి తదితరులు అబివృద్ధిలోకి రావడానికి మాస్టర్ వీవర్స్ ఎలా ఉపయోగపడిందీ చక్కగా చిత్రీకరించారు.
 
బెనారస్ లో ఉగ్రవాదులు జరిపిన ప్రేలుళ్ళు అక్కడి జీవితాలని ఎలా చిద్రం చేసాయి, ఖాన్ సాబ్, పుల్లు మియా ఇంకా నేత కార్మికులు కుల, మతాలకి అతీతంగా ఎలా సంఘటితం అయి అలాంటి స్థితిని ఎలా ఎదుర్కొన్నారు, దేశవ్యాప్తంగా నేత పనిగాళ్ళనీ, చేనేత కార్మికులనీ బాగు పరిచేందుకు భద్రం, వీర్రాజు, ఎలాంటి ప్రణాలికలను వేసారు? అప్పులు కట్ట లేక ఆత్మహత్యలకు పాల్పడుతున్న చేనేత కార్మికులను ఆదుకోవాలి అని  భద్రం, లక్ష్మిలు  జాతీయ స్థాయి సమాఖ్య దృష్టి కి తీసుకువెళ్తారు. చేనేత కార్మికుల సమస్యల కి జాతీయ సమాఖ్య ద్వారా పరిష్కార మార్గాన్ని సూచించారు రచయిత్రి గారు. ఆంధ్రప్రదేశ్ లో సిరిసిల్ల నుంచి బెనారస్ దగ్గరున్న గ్రామాల వరకూ, గుజరాత్ లో కచ్, ఇంకా అక్కడ ఇక్కడని కాదు అన్ని చోట్ల పెరిగిన ఆత్మ హత్యల గురించి విచార పడతారు. వంద సంవత్సరాల క్రితం ఒక స్త్రీ రెండు చీరలతో కాలక్షేపం చేస్తే, 50 ఏళ్ళ తరువాత అది పది కి పెరిగింది. ఇప్పుడు ఒక స్త్రీకి కనీసం పాతిక చీరలైనా ఉంటాయి అయినా చేనేత కార్మికుల్లో వెలుగు ఎందుకు నిండటం లేదు అన్న వాళ్ళ ప్రశ్నలని అర్ధం చేసుకోవడం కొంచెం కష్టమే.
 
పాతాళం నుండి పైకి ఎగసి, టెక్స్ టైల్ పరిశ్రమలో డిగ్రీని పొంది, చేనేత పద్ధతుల పై పరిశోధన చేసి పేటెంట్లు పొందిన లక్ష్మి చేనేత కుటుంబాల్లో వెలిసిన ద్రువతారగా మనకి దర్శనమిస్తుంది. లక్ష్మి, దేవ్, మీనా, గోపిలాంటి యువత… అవరోధాలను అవకాశాలుగా మార్చుకొని ప్రగతిపధంలో పయనించడం ఆశావాదానికి సూచిక. సాటివారికి చేయూత నిచ్చే మంచిమనసున్నవారు ఎందరో ఈ నవలలో పాత్రలుగా మనకి కనిపిస్తారు. కుల వృత్తి కూడు పెట్టక, ఉపాధి అవకాశాలు లేక, ఎందరో చేనేత కార్మికులు ఆకలికి అలమటిస్తూ, అప్పుల్లో కూరుకుపోయి చివరికి ఆత్మ హత్యలకు పాల్పడుతున్నారు. ఇలాంటి వ్యవస్థ ని మార్చాలని వాటి కోసం చక్కటి ప్రణాళికలు రూపొందించి ముందుకు తీసుకు వెళ్ళాలని భద్రం, లక్ష్మి ల ద్వారా జాతీయ స్థాయి సమాఖ్య దృష్టి కి తీసుకు వెళ్లి సమస్యలను పరిష్కరించే మార్గం సూచించారు రచయిత్రి గారు. భద్రం, సోమరాజు, వీర్రాజు, లక్ష్మి, తదితరులు  “ఆల్ ఇండియా మాస్టర్ వీవర్స్ అసోసియేషన్” లో చురుకు గా పాల్గొంటూ చేనేత పరిశ్రమ పురోభివృద్ధికి పూనుకుంటారు. పద్మశాలి వంశప్రారంభం, దేవాంగ, పట్టుశాలీ, శివంగి మొదలైన తెగలు, వారి పనిముట్లు, వాటి ఉపయోగం, అవి పనిచేసే తీరు, వారి సమస్యలు, పరిష్కార మార్గాలు మొదలైన అంశాలన్నీ పడుగు పేకల్లా అగ్గిపెట్టెలో ఆరు గజాలు నవలలో చక్కగా కుదిరాయి.
 
చివరికి భద్రానికీ, లక్ష్మికీ కళ్యాణం జరగటం, ఇంతింతై వటుడింతై అన్నట్టు గా వ్యాపారాన్ని విస్తరించి అందరి మన్నలు పొందుతూ “పద్మశ్రీ” లను దంపతులు అందుకోవడం దేవ్, బైర్రాజు, రామరాజు, వీర్రాజు ఇంకా అనేకులు సంతోషంగా చేనేత వ్యాపారుల బ్రతుకుల్లో వెలుగు నింపడానికి కృషి చెయ్యడంతో ఈ నవల ముగుస్తుంది.
 
చేనేత కార్మికుల సమస్యల పై వచ్చిన కధలు, నవలలు తక్కువే అయిన కూడా అందులో ఎన్నదగినదీ మొదటి వరుసలో వుండేదీ ఈ “అగ్గిపెట్టె లో ఆరు గజాలు” అని చెప్పవచ్చు. భానుమతి గారు నవల కోసం పద్మశాలి ల జీవితాన్ని దగ్గరగా పరిశీలించి రచన చెయ్యడం గొప్పగా ఉన్నది. ఇలాంటి మంచి పుస్తకం రావడం ఎందరికో స్పూర్తిదాయకం. వారు మరిన్ని సమస్యల పైన  పుస్తకాలు వెలువరించాలని నా అభిమతం.  చక్కని పుస్తకాన్ని పబ్లిష్ చేసి పాఠకుల కి అందించిన ‘జె.వి.పబ్లికేషన్స్” వారికి అబినందనలు. వారి నుంచి మరిన్నిమంచి పుస్తకాలను ఆశిస్తున్నాము.
 
అగ్గిపెట్టెలో ఆరు గజాలు
రచయిత్రి : మంథా భానుమతి
ధర: రూ. 150
అన్ని ప్రముఖ పుస్తక షాపులలో లభ్యం.
www.kinige.com
 
 
 
 
                                        డా. శ్రీసత్య గౌతమి
 
అమ్మాయిలకు పెద్ద చదువెందులకు, భర్తనెదిరించడానికా? ఆమెకి ఆర్ధిక స్వాతంత్ర్యమెందుకు… అత్తవారికుటుంబానికి అడుగులకుమడుగొలొత్తకుండా తప్పించుకోవడానికా? సంసారాల్లో వచ్చే సర్దుబాట్లు కేవలం ఇంటికివచ్చే కోడలికే పరిమి తం గానీ ఆమె ఇష్టాయిష్టాలకు సర్దుకోవలసిన అవసరం మిగితావారికిలేదు, అవన్నీపాటిస్తే ఆమె మీద పెద్దరికం ఎలా నిలుస్తుంది? అలా నిలవాలంటే ఆమెకి చదువుండకూడదు, ఆర్ధిక స్వాతంత్ర్యముండకూడదు. అలా అయిన నాడే ఇంటిల్లపాదికీ సుఖసౌఖ్యాలు ఆమె చూడగలదు. ఆమె భర్తని ఎన్నో వందలు, వేలు, లక్షలు, కోట్లు పెట్టి చదివించాం. ఆమేంచేసిందని కాలు మీద కాలేసుకొని అతని సంపాదన తినడానికి? అతని సంపాదన మా అందరికీ, మేము పెట్టిన ఖర్చుల బాకీ ఆమెకి… అనుకునేటువంటి ఒక సమాజం కూడా దాగి వుంది మన పెద్ద సమాజం లో. అలాగే ఒక్కసారి ఆర్ధిక స్వాతంత్ర్యము వచ్చేక స్వాభిమానం, అభిజాత్యం ఎక్కువపాలై మేమెందుకు సర్దుకొని బ్రతకాలి అన్న ధోరణులు కూడా అమ్మాయిల్లో తలెత్తుతున్నాయి. ఈ రెండు విపరీత ధోరణులకు కారణము మనిషిలో మనోవికాసము లోపిం చడమే. ఈ రెండుధోరణులకు భిన్నం గా మరొక ధోరణిని నేటి ఆధునిక మహిళ అలవరచుకొని మనోవికాసంతో బంగారు బాట వెయ్యగలిగితే ప్రతి ఊరూ, ప్రతివాడా బంగారమే. దీంట్లో పురుషుడు కూడా సమతుల్యమైన భాగమే సుమీ!
 
విద్య, ఉద్యోగం, ఆర్ధిక స్వాతంత్ర్యము ఆధునిక స్త్రీని బాధ్యతాయుతం గా తీర్చిదిద్దాలని చెబుతూ, సామాజిక సేవలో శాంతిని పొందుతూ తన ఆశయాలను, తన మనోగతం నుండి భావాలను మనముందు ఉంచుతున్నారు శ్రీమతి రాజేశ్వరి గారు… ….
 
నా  పేరు రాజేశ్వరి.  నేను ఎంప్లాయీస్ స్టేట్ ఇన్ ష్యూరెన్స్ కార్పొరేషన్ లో విశాఖపట్నం బ్రేంచ్ కి డిప్యూటీ డైరక్టర్ గా  పని చేస్తున్నాను.  నాది చాలా సామాన్యమైన జీవితం. నలుగురు అమ్మాయిలలో మూడో అమ్మాయిగా మధ్యతరగతి కుటుంబం  లో పుట్టిన నేను చిన్నప్పటినుంచి పరిస్థితులను అర్ధం చేసుకుంటూ బాధ్యతాయుతంగా పెరిగాను. మా నాన్నగారు కానిస్టేబుల్ అయినా, పెద్దగా చదువుకోకపోయినా మాకు మాత్రం మంచి చదువులు చెప్పించాలని నిర్ణయిం చుకుని తన శక్తికి మించి కష్టపడ్డారు. స్త్రీ విద్య మీద సరైన అవగాహన లేని ఆ రోజుల్లో మా నాన్నగారు ఆడపిల్లలు ఎవరి మీద ఆధారపడకుండా సమాజంలో ధైర్యంగా బ్రతకాలని, దానికి చదువే సరి అయిన మార్గమని నమ్మి మమ్మల్ని ఆ విధంగా నే చైతన్యపరచి అత్యంత క్రమశిక్షణతో పెంచారు.  మేం ఎవరికీ చేయి చాచకుండా నిజాయితితో విలువలతో బ్రతకాలని ఆశించి, తను అలాగే బ్రతికి, తన జీవన విధానాన్నే మా నడవడికగా నేర్పించిన మా నాన్నగారి ఋణం ఎప్పటికి  తీర్చుకోలేం. మా అమ్మ ఏమీ చదువుకోకపోయినా మా చదువులకు ఆటంకం కలగకూడదని అన్ని పనులు అత్యంత సహనంతో చేసేది. వారిద్దరి తపనను అర్థం చేసుకుంటూ బాగా చదువుకుని మేం నలుగురం ఇప్పుడు గవర్నమెంట్ జాబ్స్ లో స్థిరపడ్డాము. ఆర్ధికంగా మా నాన్నగారి భారాన్ని కొంచెం అయినా తగ్గించాలని పదవతరగతి నుంచి ట్యూషన్లు చెప్తూ కాంపిటీటివ్ పరీక్షలకు చదివే వాళ్ళము. క్రమశిక్షణ, నిజాయితి, విలువలు మాత్రం ఎప్పుడు వీడలేదు. మా నాన్నగారి  మరియు మా ఆశయాలకు అనుగుణంగా మేం నలుగురం కట్నాలు ఇవ్వకుండానే పెళ్ళిళ్ళు చేసుకున్నాం. మా తల్లిదoడ్రులు చేసిన పుణ్యం వలన మా ఆశయాలను అర్ధం చేసుకున్నవాళ్ళకి అల్లుళ్ళుగా దొరికారు.
 
నా విషయానికి వస్తే నేను ట్రిపుల్ ఎం.ఏ. ఒకటి ఎడ్యుకేషన్, ఒకటి సోషియాలజీ మరొకటి ఇంగ్లీష్ డిపార్ట్మెంట్లనుండి ఉత్తీర్ణత పొందాను. మొదటి డిగ్రీ చేస్తుండగానే ఉద్యోగమొచ్చింది. నా భర్త పేరు చంద్రశేఖర్. మా వైవాహిక జీవితాన్ని మా ఉద్యోగాలే ఆలంబనగా జీరో తో స్టార్ట్ చేసాం.   తను ప్రైవేటు ఉద్యోగం లో ఉంటూ తన శక్తి సామర్ధ్యాలతో అకు౦ఠిత దీక్షతో ఎన్నో వ్యయ ప్రయాసలకోర్చి శ్రమే పెట్టుబడిగా ఈరోజు తను పని చేసే ఆర్గనైజేషన్  లోనే పార్టనర్ గా ఎదిగారు. దాని కోసం వ్యక్తిగతoగా చాలా త్యాగాలు చేశాం. మాకు ఒక పాప. పేరు సంహిత.
 
ప్రస్తుతం వ్యక్తిగత, ఉద్యోగ జీవితాలలో మేం ఎంతో స౦తోషంగా ఉన్నాము. మా వంతుగా సమాజానికి ఏమైనా చెయ్యాలనే తలంపుతో మా దగ్గరలో ఉన్న అనాధాశ్రయములో ఒక పాపకు చదువు చెప్పిస్తున్నాం. ఆ పాప చదువుకు సంబంధించిన పూర్తి బాధ్యతను తీసుకున్నాం. ‘ఆసరా’ అనే ఒక స్వచ్ఛంద సంస్థలో లైఫ్ టైం మెంబెర్ గా ఉన్నాను. పేద విద్యార్థులు  చదువుకోవడాని ఆర్ధిక సహాయం చేసే సంస్థ అది. మాకు సంబంధించిన ప్రతి ఫంక్షన్ అనాధాశ్రమం లో జరుపుకుంటాము. ఇది మా నాన్నగారు నేర్పించిన అలవాటు. మా పాప స్కూల్ లో ఎలాంటి సామజిక కార్యక్రమం జరిగినా తను పాల్గొనేలా ప్రోత్సహిస్తాం. విజయవాడలో ‘ఆపిల్’ అనే అనాధాశ్రమం లో కూడా మెంబెర్గా వున్నాను. మేం మెంబెర్స్ గా ఉన్న మరియు మాకు తెల్సిన ఆర్గనైజేషన్స్ ఎప్పుడు ఏ సహాయం కోరినా అందుబాటులో ఉంటూ తగిన విధంగా సహాయం చేస్తాం. మా దగ్గర పనిచేసే వాళ్ళకు ఏ సహాయం కావలసినా చేస్తాం కాని అది సహాయం అని ఎప్పుడు అనుకోము.  మాకు ఉన్నదాంట్లోనే కొంత అవసరమైన చోట విరాళాలిస్తుంటాము.
 
వ్యక్తి బాగుంటేనే సమాజం బాగుంటుందని నమ్మే నేను వ్యక్తిగతంగా నిజాయితిగా ఉంటూ, కుటుంబ సభ్యులతో సఖ్యతగా ఉంటూ  మన చుట్టూ ఉండే సమాజం మరింత బాగా ఉండేందుకు ఎప్పుడూ ప్రయత్నిస్తూ ఉంటాను. నాది గంభీరతత్వం కాదు, ఎప్పుడూ నవ్వుతూ ఆనందం గా వుండడానికే ప్రయత్నాలు చేస్తుంటాను.  బుక్ రీడింగ్ మరియు ప్రదేశాలు చూడడం నా హాబీలు. ఆంథ్రోపాలజీ నాకు ఇష్టమైన సబ్జెక్టు. నాలుగు గోడల మధ్య నేర్చుకునేది మాత్రమే ఎడ్యుకేషన్ కాదు అని బలంగా నమ్మే నేను మా పాపను అనేక ప్రదేశాలు తిప్పుతూ ఉంటాను. మా నాన్నగారు మాకు నేర్పించిన విలువలు మా పాపకు నేను నేర్పించగలగడమే నా ముందు ఉన్న ఏకైక లక్ష్యం. మన ఇల్లు, మన ఆఫీస్, మన సమాజం మన తర్వాత తరంలో మరింత బాగుండాలని, దాని కోసం మనం నిరంతరం శ్రమిస్తూ  సానుకూల దృక్పథంతో ముందుకు సాగిపోవడమే జీవితం అని నా నమ్మకం.
