నిర్వహణ:  శ్రీసత్య గౌతమి పి.హెచ్.డి.
మాటలమనిషిని కాను, చేతల మనిషిని అంటూ డబ్బుకు వెరయక తనదనే శైలిలో “శ్రమదానం” అంటూ మార్గమేసిన మార్గదర్శి శ్రీ గంగాధర్ తిలక్ కాట్నంగారితో మెన్స్ డే సంధర్భంగా నా ముఖాముఖి.
ప్రొద్దున్న లేస్తూనే అలవాటుగా ఎప్పుడూ ప్రక్కనే ఉండే సెల్ ఫోన్ మీదకి దృష్టి సారించాను. దాంట్లో మొదటి మెసేజ్ జ్యోతీవలబోజు గారిది. మాలిక “మెన్స్ డే” వార్షికోత్సవం జరుపబోతోంది. ఒక స్పెషల్ కేటగిరీ పెర్సన్ ది ఇంటర్వ్యూ తీసుకొని మాలికకు పంపగలవా, ప్రచురిస్తాను అని.
వెంటనే నాకు మెదడులో వెలిగిన వ్యక్తి గంగాధర్ గారు. అక్కడినుండి ఇంటర్వ్యూ ఇలా …

గౌతమి: హలో సార్. హౌ ఆర్ యూ?
గంగాధర్: ఐ యాం ఫైన్. మీరెలా ఉన్నారు?
గౌతమి: బావున్నామండి. మీరు అమెరికాలోనే ఉండడంతో త్వరగా కనెక్ట్ అవ్వగలిగాను. అదే మీరు హైదరాబాదులో ఉండి ఉంటే నేను ఫోన్ చేసే టైంకి ఏ ట్రాఫిక్కులో ఇరుక్కునో, శ్రమదాన కార్యక్రమాల్లోనో బిజీగా వుండి దొరక్కపోయేవారు నాకు.
గంగాధర్: హ హ హ. కార్యక్రమాలన్నిటినీ తమ్ముడికి అప్పజెప్పొచ్చాను. కేవలం ఫోన్ల మీదే నా కార్యక్రమం అంతా ప్రస్తుతానికి. 
గౌతమి: మన నాయకులే గాదు, అసలు ప్రజలు కూడా ఎప్పుడూ నిర్మాణాత్మక చర్యల గురించే ఆలోచించి పాటుపడుతున్నారుగానీ, మీలా పాడయినదాన్ని బాగుచేసుకోవడం అనే కాన్సెప్ట్ ని ఎవరూ కలిగిలేరని ఘంటాపదంగా నేను చెప్పగలను. ఇది నాకు చాలా బాగా నచ్చిన అంశం మీలో. అందుకే మీ ఆలోచన్ల, ఆచరణల గురించి కొన్ని ప్రశ్నలను అడిగుదామనుకుంటున్నానండి.  
గంగాధర్: తప్పకుండా అమ్మా …నాకస్సలు రాజకీయాల్లోకి రావాలని లేదు, ఎవరిదగ్గిరా డొనేషన్స్ తీసుకోవాలని కూడా అనుకోవడంలేదు. అందువల్ల హైదరాబాద్ రోడ్లను పాడయిన చోట నా స్వంత డబ్బుతో బాగుచేస్తున్నాను.
గౌతమి: అదే చాలా విచిత్రమైన అంశం సార్. అసలు మనిషి సర్వకాల సర్వావస్థలయందు డబ్బుకూడబెట్టుకునే విషయంలో బిజీగా వుంటే … అదొక్కటే కాదు మన్సిపాలిటీకి గవర్నమెంట్ ఫండ్స్ వస్తున్నా కూడా చేపట్టని కార్యాల్ని అంత సింపుల్ గా మీరెలా సాధించేశారు? మీలో ఈ రెండు అంశాలు ఎవరినైనా ఆశ్చర్యపరిచే విషయాలు. 
గంగాధర్: (మళ్ళీ నవ్వు). నేను నా పెన్షనంతా ఈ కార్యక్రమాలకే ఉపయోగిస్తున్నానమ్మా. ఇంటిని నా కొడుకు చూసుకుంటున్నాడు. ఈ రోడ్లమీద గోతులవల్ల ఏ మనిషయినా యాక్సిడెంట్ కు గురయ్యి ప్రాణాలు కోల్పోతే అతని మీద ఆధారపడిన వారి పరిస్థితి ఏమిటి? అనేటటువంటి ఆలోచన నన్నీ పనికి పురికొల్పింది. 
గౌతమి: ఊ… మీరా నిర్ణయం తీసుకోవడానికి ఏవైనా సంఘటనలు జరిగాయా?
గంగాధర్: నేను సౌత్ సెంట్రల్ రైల్వేస్ లో సిగ్నల్ ఇన్స్పెక్టర్ గా పని చేసి రిటైర్ అయ్యాను విజయవాడనుండి. 2010 లో సాఫ్ట్ వేర్ డిజైన్ ఇంజినీర్ (కన్సెల్టంట్) గా, ఇన్ ఫోసిస్ కంపెనీలో (మణికొండ బ్రాంచ్) ఉద్యోగం వస్తే హైదరాబాద్ వచ్చి, అక్కడే సెటిల్ అయ్యాను.  రోడ్ల మీద గతుకుల్లో నీరు బాగా నిలిచి ఉంది. మొదటిరోజు కారులో ఉద్యోగానికి వెళ్తున్నప్పుడు నా కారు ఆ గతుకుల్లో పడి వెళ్తుండగా ప్రక్కనుండి పోతున్న పిల్లల మీద బురద పడి వాళ్ళ బట్టలు ఖరాబయ్యాయి. పాపం వాళ్ళు అలాగే దులుపుకుంటూ నాకేసి అలా చూసి వెళ్ళిపోయారు “ఇది మామూలే” అన్నట్లు. ఆ సంఘటన నన్ను చాలా వేధించింది. 

మరుసటిరోజే 6 ట్రక్కుల మట్టిని కొని మూడువందల మీటర్ల దూరం వరకు పూడ్చుకుంటూ వెళ్ళాను. ఇది ఆ పిల్లల్లో ఎవరో చూసి మిగితా పిల్లలకి చెప్పినట్లున్నారు. వాళ్ళు నా కారు దగ్గిరకి వచ్చి అభిమానంగా మాట్లాడి, నాకు షేక్ హ్యాండ్ ఇచ్చి వెళ్ళారు. ఆ పసిమనసులని చూసాక ఎంతో ఇదిగా అనిపించింది. ఆ వయసులో వాళ్ళు చూసినది నమ్ముతారు, ఆ నిజంలోనే బ్రతుకుతారు వాళ్ళకి రాజకీయాలేమీ తెలియవు.     
కొన్ని వారాలయ్యాక లంగర్ హౌస్ దగ్గిర ఒక యాక్సిడెంట్ చూశాను. ఒక బైకర్ తన దారిలో వచ్చిన ఒక గోతిని తప్పించడానికి ఒక షార్ప్ రైట్ టర్న్ తీసుకొని అట్నుండి స్పీడుగా వస్తున్న కారుకు గుద్ది కాళ్ళూ చేతులూ పోగొట్టుకున్నాడు. అక్కడికి వచ్చిన పోలీసులు యాక్సిడెంట్ జరిగింది అని వ్రాసుకుంటున్నారే తప్పా… ఈ గోతుల వల్ల జరిగిందని మాత్రం వ్రాయటంలేదు. నేను వాళ్ళని చాలా రిక్వెస్ట్ చేసాను, ఎఫ్.ఐ.ఆర్ లో ఈ గోతులవల్ల జరిగిందని వ్రాసి, సంబంధిత జి.హెచ్.యం.సి/పి.డబ్ల్యూ.డి ఇంజినీర్స్ ద్వారా ఈ గోతులను పూడ్పించమని. కాని వాళ్ళు వినలేదు.
దీని తర్వాత మరో యాక్సిడెంట్ కూడా చూసాను మరోచోట. ఆర్.టీ.సీ బస్ కి గుద్దేసి ఒక వ్యక్తి మరణం. 
ఇవన్నీ చూసాక, వీటన్నిటికీ కారణం రోడ్లు బాగుకు నోచుకోకపోవడమే. దీనివల్ల మనుషులు ప్రాణాలు పోగొట్టుకుంటున్నారు. అంతేకాకుండా రోడ్ల మీద గతుకుల వల్ల … రోజూ బళ్ళ మీద ప్రయాణించే వాళ్ళు శరీరంలోపల వాళ్ళకి తెలియకుండానే ఆ కుదుపులకు అంతర్గాయాలకు గురవ్వొచ్చు. దీనంతటికీ కారణం ఒకటే ప్రజలయొక్క దృష్టి బాగుచేసుకోవడం మీద లేదు. చెప్పినా వినిపించుకునే పరిస్థితిలో అధికారులులేరు. ఓకే… పరిస్థితి నాకర్ధమయ్యింది
కాబట్టి నాకు చేతనయినది నేను చేస్తాను నా డబ్బు, నా శ్రమ ఉపయోగించి అని నిర్ణయించుకున్నాను.
గౌతమి: మరి దీనికి స్టార్టింగ్ మెటీరియల్ ఏమి తీసుకున్నారు?
గంగాధర్: ఓల్డ్ రోడ్ రిమూవ్డు తార్ ముక్కలు కలెక్ట్ చేసానమ్మా. చేసి ఈ గోతుల్లో వేసాను. దానిపైనుండి వాహనాలు పోగానే నిముషాల్లో చక్కగా అణిగి కూర్చుంది. అక్కడితో ఆ గొయ్యి పూర్తిగా పూడిపోయింది. ఇక అప్పటి నుండి కార్లో కొన్ని గోనెసంచులు, పార అంతా పెట్టుకొని వెళ్తుండేవాడిని. ఎక్కడా ఏ రోడ్డుపక్కన ఇటువంటి డెబ్రిస్ కనబడినా వెంటానే సంచుల్లోకి ఎత్తుకుండేవాడిని (నవ్వు)
గౌతమి: (నవ్వు) బావుంది. మరీ ఇంట్లోవాళ్ళు ఎలా ఫీల్ అయ్యారు మీరు చేసే వాటికి?
గంగాధర్: (మళ్ళీ నవ్వు) ఇంట్లో ఎక్కడయినా చిన్నది సరిగ్గా లేకపోతే అక్కడికి పోనే పోరు, చెయ్యిపెట్టరు. మరి ఈ రోడ్లమీద చేతులు పెట్టి అవన్నీ తీస్తారేమిటీ అని మా భార్య ఒకటే గోల.
గౌతమి:హహహ … మరి మీరిలా ఎన్నాళు కొనసాగించారు మీకు మీరుగా? కమీషనర్ తో మాట్లాడలేకపోయారా?
గంగాధర్: నేనలాగే ఒక సంవత్సరం వరకూ కొనసాగించాను. మధ్యలో లంచ్ టైంలో కూడా వెళ్ళి గోతులను మూసి వచ్చేవాడిని. ఆ తర్వాత ఉద్యోగం మానేసాను. నాకు ఒకటే మనసులోకి వచ్చేసింది. నెల 30 రోజులూ ఈ సాఫ్ట్ వేర్ ఉద్యోగం చేసి 70,000 జీతం తీసుకెళ్ళి ప్రమాదానికి గురయ్యిన మనిషికి, ఆ మనిషి కుటుంబానికీ నేనిచ్చినా కూడా వాళ్ళ సమస్య శాశ్వతంగా తీరదు. అదే నెల 30 రోజులూ ఈ శ్రమదానం చేసి 30 పాట్ హోల్స్ ని పూడిస్తే కొన్ని వందల కుటుంబాలను రక్షించగలను అనేటటువంటి ఆలోచన రాగానే ఇక ఉద్యోగంలో ఉండలేకపోయాను.
కానీ ఉద్యోగం మానేయడం వల్ల ఆర్ధిక ఇబ్బందులకు గురయ్యాను. ముఖ్యంగా నా ఇన్ష్యూరెన్స్ పాలసీలన్నీ స్టేక్
లో పడ్డాయి. దాచుకున్న సేవింగ్స్ కూడా నా ఆశయం కోసం వాడేసాను, పైగా మండే ఎండలో పాటుపడుతున్నాను. ఇక ఇది చూడలేక నా భార్య అమెరికాలోఉన్న నా కొడుక్కి నా మీద ఫిర్యాదు చేసింది (నవ్వు). రిటైర్ అయ్యాక ఇలాంటి కష్టమైన పన్లు ఎండల్లోపడి చేస్తే ఏమవ్వాలి … వెంటనే మానిపించమని!
కొడుకు అమెరికా నుండి ఇండియా వచ్చినప్పుడు, నా పన్లకు కొంచెం అడ్డుపడుతూ శతవిధాలా మానిపించడానికి ప్రయత్నిస్తున్నాడు. ఇంతలో మేమిద్దరం అక్కడే రోడ్డు మీద ఉంటుండగానే గచ్చీ బౌలీ దగ్గర ఈ గోతుల వల్లే యాక్సిడెంట్ అయ్యింది ఒక వ్యక్తికి. అది చూసి నా కొడుకు కూడా నాతో ఇది మానిపించేయాలనే ఆలోచనను మానుకొని, నాకు సహకరించడానికి పూనుకున్నాడు. ఇది 2012 లో జరిగింది.

దీని తర్వాత నా కొడుకు నన్ను కూడా తీసుకొని GHMC కమీషనర్ ని కలిసాడు. పరిస్థితులన్నీ వివరించాడు, నేను వాళ్ళ మాట వింటం లేదని కూడా వివరించాడు. అప్పుడు కమీషనర్ వెంటనే ఆర్డర్స్ తయారు చేయించాడు. ఎక్కడ పాట్ హోల్స్ (గోతులు) కనిపిస్తే అక్కడికి వెంటనే మెటీరియల్ నాకు సప్ప్లై చెయ్యడానికి. అలాగే నేనెక్కడ పాట్ హోల్
ఉందో వాళ్ళకి ఇన్ ఫాం చెయ్యగానే మ్యునిసిపాలిటీ వాళ్ళు అక్కడికి మెటీరియల్ తెచ్చి ఇచ్చేసేవారు. నేను శ్రమదానం చేసేవాడిని.
గౌతమి: చాలా ఇంట్రెస్టింగ్ జర్నీ అండి. మరీ ఇలా రెండేళ్ళు శ్రమిస్తున్నా మీకు అండగా ప్రజలు గానీ, ప్రజా సంస్థలు గానీ ముందుకు రాలేదా?
గంగాధర్: రాలేదమ్మా. అలా చూసేవారు కుర్రాళ్ళందరూ.
గౌతమి: ఏంటంటారూ? కాన్సెప్ట్ అర్ధం కాక? లేజీనెస్ వల్లా?
గంగాధర్: లేజీ గా తయారవ్వడానికి మన వ్యవస్తే కారణం. ఎందుకంటే నిస్వార్ధంగా పనిచెయ్యడానికి కుర్రాళ్ళు వస్తారు, రారని కాదు. రాకుండా నాయకులు, వ్యవస్థే తయారుచేస్తున్నది. ఎలా అంటే… నిస్వార్ధంగా పనిచేసే కుర్రాళ్ళని ఉపయోగించుకొని పని చేయించుకొని పేరు వేరే వాళ్ళు కొట్టేస్తున్నారు. పార్టీనాయకులూ అంతే, మా పార్టీ చేసిందంటారు. అందువల్ల ఎవరూ ముందుకు రావడం లేదు.
గౌతమి: ఊ.. పేరుకి ఇది డెమాక్రటిక్ దేశమైనప్పటికీ, ట్రూ డెమాక్రసీ లేదు, ఇంకా ఫ్యూడలిస్టిక్ మెంటాలిటీ.
పోనీ సోషల్ వర్కర్స్ అయినా ముందుకు రాలేదా?
గంగాధర్: మొదట్లో కుర్రాళ్ళెవరూ రాలేదమ్మా. మెల్ల మెల్లగా రావడం, నాతో మాట్లాడడం మొదలుపెట్టారు. వాళ్ళని మోటివేట్ చేసి … ఎక్కడెక్కడికో ఎవరూ వెళ్ళిపోవక్కర్లేదు మీరు నివసించే పేటల్లొనే ఎన్నో అవసరాలుంటాయి. అవన్నీ స్వయంగా మీరే చేసుకోండి అని చెప్పి పంపేవాడిని. అలా … చాలా గ్రూపులు తయారయ్యాయమ్మా ఇప్పుడు. 
సోషల్ వర్కర్లు కూడా ఇప్పుడు ముందుకొచ్చారు సుమన్ సయాని లాంటివారు. తాను కూడా నాతో పాటు శ్రమదానం చేసారు. ఇలా ఇండివిడ్యువల్ గా మొదలుపెట్టినా కూడా … దీనికంటూ ఒక పేరుండాలని ప్రోత్సహించి “శ్రమదాన్” అని నామకరణం చేసారు. దీన్ని అదే పేరుమీద ఎన్.జీ.ఓ/ఎన్.పీ.ఓ. సంస్థ గా రిజిస్టర్ కూడా చెయ్యడం జరిగింది. 

అంతేకాదు, ఫేస్ బుక్ ద్వారా శ్రమదాన్ కార్యక్రమాల గురించి తెలుసుకొని ఎంతోమంది యువతీ యువకులు, విద్యార్ధులు, సాఫ్ట్ వేర్ ఉద్యోగస్తులు ముందుకొచ్చి వారి వారి ప్రాంతాల్లోకూడా సమాజసేవ మొదలుపెట్టారు. ఇది ఇప్పుడు జపాన్, చైనా దేశాలలో కూడా ప్రాకి అక్కడి యువతీ యువకులు కూడా వారి ప్రాంతాలు బాగు చేసుకోవడం మొదలు పెట్టారు. మీడియాకూడా ఈ విషయాలను పరిశీలించి నన్ను వేదికమీదకు పిలిచారు. చలనచిత్ర రంగ ప్రముఖులు శ్రీ అమితాబ్ బచ్చన్ కూడా స్టార్ ప్లస్ టీ.వి. లో నన్ను అభినందించారు.   
గౌతమి: చాలా సంతోషమండి. మీ మిషన్ మోడీగారి స్వచ్చ్ భారత్ కి దగ్గిర పోలి ఉంది అంటారా? మీ పద్ధతిలో మీరు సాధించినది వాళ్ళు సాధించిన దానికన్నా ఎక్కవ మోతాదులో ఉందని నమ్ముతున్నారా?
గంగాధర్: స్వచ్చ్ భారత్ అనేది వెరీ గుడ్ కాన్సెప్ట్. కానీ దాన్ని అమలుపరచడంలో చాలా లోపాలున్నాయి. ఎవరైనా ఫేక్ట్స్ ని ఒక సరియైన వ్యక్తివరకూ తీసుకెళ్తే … దాన్ని అమలుపరచడం చాలా ఈజీ. మోడీ గారు చెయ్యాలనుకునేవి కొన్ని పార్టీ గురించి, ప్రజల వోట్లగురించి ఆలోచించాల్సిన పరిస్థితి కాబట్టి కొన్ని చెయ్యలేకపోవచ్చు.
గౌతమి: మీరు ప్రజలకిచ్చే సందేశం ఏంటి?
గంగాధర్: ఒక నిర్ణీత సిస్టం ని ప్రవేశపెట్టి ఎన్నో డిపార్ట్మెంట్స్ ని కంట్రోల్ చెయ్యవచ్చు. బ్లాక్ మనీ గురించి మాట్లాడుతూ, దాన్ని వెనక్కి ఎలా రాబట్టాలా అనే అలోచిస్తారే తప్పా దేశంలో ప్రతీ నెలా పదింతలవరకూ వృధా అవుతున్న డబ్బు గురించి మాత్రం పట్టించుకోవడంలేదు. ఈ వృధాని నియంత్రిస్తే చాలా మంచి ఫలితాలనిస్తుంది. నిజానికి ఎంతో మంది మంచివాళ్ళున్నారు, ఏమయినా చెయ్యాలని ముందుకొచ్చే వాళ్ళున్నారు. కానీ ఎక్కడ ఎటువంటి విమర్శలకు గురయ్యి ఏ కష్టాల్లో పడతారో అనే భయం వాళ్ళను కుదిపి ముందుకు రానివ్వకుండా చేస్తున్నది. వ్యవస్థలో ఈ భయం అనేది నశించినరోజున చాలా మంచి మార్పులు వస్తాయమ్మా. 
మన కళ్ళముందు ఎన్నో సమస్యలున్నవి. ఏ ఒక్కరూ ఆ సమస్యల్ని తీర్చలేరు. కానీ ప్రతి మనిషిలో ఒక నేర్పు, అవగాహన, ప్రతిభ ఉంటాయి. వాటితో పరిష్కారాలకు దారివేస్తూ ఉపయోగిస్తూ ముందుకు వెళ్ళాలనేది నా ముఖ్య సందేశము. మీరు కూడా రచనలు చేస్తుంటారు, కవితలు వ్రాస్తుంటారు. నేటి సమస్యల్ని, పరిష్కారాల్ని వాటిలో చొప్పించండి. అలాగే ఒకరినుండి ఒకరు చదివి, ఈ నోటా ఆ నోటా పలికి అదే ఒక మిషన్ లా ఏర్పడుతుంది.
గౌతమి: హహహ.. థాంక్స్ అండి మీ సందేశాలకి. చాలా చక్కటి విషయాలు వివరించారు. ఒక మంచి పనికి మీకు మీరుగా మోటివేట్ అవ్వడమే కాకుండా దాన్ని ఒక మిషన్ లా చేసి అందరిలో ఆ ఉత్తేజాన్ని నింపగలగడం చాలా మంచి విషయమండి. అందులోనూ ప్రస్తుత సామాజిక, రాజకీయ పరిస్థితులు అస్తవ్యస్థంగా ఉన్నాయి, అటువంటి సమయంలో చాలా స్మూత్ గా మీ మిషన్ ని ప్రజల మధ్య లాంచ్ చేసారు. గొప్ప విషయమండి. మీకు ధన్యవాదాలు. మీకు హ్యాపీ మెన్స్ డే! … 
గంగాధర్: థాంక్యూ అమ్మా (నవ్వుతూ)
(సమాప్తం)  
నల్లమోతు శ్రీధర్
ఎడిటర్
కంప్యూటర్ ఎరా తెలుగు మేగజైన్
How to Track your Family, Friends

ఇక బయటికెళ్లిన మన వాళ్లకు ఏమవుతుందో ఇక వర్రీ అవ్వాల్సిన పనిలేదు..
వీడియో లింక్ ఇది:
కాలు తీసి బయట పెట్టిన మనిషి మళ్లీ తిరిగి వచ్చేవరకూ టెన్షనే మనందరికీ.
రోజూ టైమ్‌కి ఇంటికొచ్చే మనిషి గంట దాటినా రాకపోతే… ఫోన్ తీయకపోతే.. ఏం జరిగిందో ఎక్కడున్నారో అని ఆదుర్ధాపడుతుంటాం.
ఇంత మానసిక వత్తిడిని ప్రతీరోజూ అనుభవించే వారి కోసం తయారు చేయబడిన వీడియో ఇది.
ఈ వీడియోలో నేను చూపించిన టెక్నిక్ ద్వారా మీ ఫ్యామిలీ మెంబర్స్ గురించి నిశ్చింతగా ఉండొచ్చు. ఈ క్షణం వారెక్కడ ఉన్నారో ఇట్టే తెలుసుకోవచ్చు.
మీరే బయటకు వెళ్లుంటే మీ వాళ్లు భయపడకుండా ఉండడం కోసం.. వారు మిమ్మల్ని ట్రాక్ చేసే ఏర్పాటు మీరే చేయొచ్చు.
How to Trace your Stolen Android Phone? 

మీ ఫోన్‌ని కాపాడడానికి కొత్తగా ఏ సాఫ్ట్‌వేర్ అవసరం లేదు.. ఇలా చేయండి!
మీరు ఏ మోడల్ ఆండ్రాయిడ్ ఫోన్ అయినా ఫర్లేదు.. అది దొంగిలించబడినప్పుడు దాన్ని సులభంగా వెదికి పట్టుకునే పలు శక్తివంతమైన సాఫ్ట్‌వేర్ల గురించి గతంలో వివరించాను.
ఇలా వేరే సాఫ్ట్‌వేర్లు ఏమీ అవసరం లేకుండా మీ ఫోన్‌ని వెదికి పట్టుకునే అవకాశం ఇటీవల అందుబాటులోకి వచ్చింది.
మీ ఫోన్‌లోనూ ఇది లభిస్తున్నా మీకు తెలీకపోవడం వల్ల ఎనేబుల్ చేసుకుని ఉండకపోవచ్చు. సో దాన్ని ఎలా ఎనేబుల్ చేసుకోవాలి, ఫోన్ పోతే ఎలా track చెయ్యాలి అన్నది ఈ వీడియోలో ప్రాక్టికల్‌గా వివరించాను.
How to Save Your Phone Battery by following few tips? 

మీ ఫోన్ బ్యాటరీ బ్యాకప్ పెంచుకోండి ఇలా..
కొత్తగా టచ్‌స్క్రీన్ ఫోన్లు వాడే ప్రతీ ఒక్కరూ చేసే కంప్లయింట్ ఒక్కటే.. పాత చవక నోకియా ఫోన్లే బ్యాటరీ బ్యాకప్ రోజుల తరబడి ఇచ్చేవనీ… ఈ కొత్త ఫోన్లు సరిగ్గా బ్యాకప్ ఇవ్వట్లేదని చాలామంది చెప్తుంటారు…
ఎందుకు ఇలా జరుగుతోందో కారణాలతో పాటు ఇప్పుడు మీరు వాడుతున్న లేటెస్ట్ ఫోన్లలో బ్యాటరీ వీలైనంత ఎక్కువ సేపు పెంచుకుంటే టెక్నిక్‌ని ఈ వీడియోలో చూపించడం జరిగింది.
రచన: భువనచంద్ర
ఆనందరావు బోంబేకి వెళ్ళాడు. అందరిలా హోటల్ ఫుడ్డు కాకుండా “సామూహిక వంట ‘ తో విందుని ఇచ్చాడు. మాధవి, శోభ, మదాలస, సుందరీబాయే కాక సౌందర్య, వసుమతి కూడా విందులో పాల్గొన్నారు. ఏ కళనుందో గానీ సుందరీబాయి అందరిలోనూ మామూలుగానే వుంది. అది ఆనందరావుకి చాలా ఆనందాన్నిచ్చింది. “మీకు జాబ్ దొరికింది! మాకు చాలా చాలా ఆనందం ఆనందరావుగారూ, నేనూ ఏదో ఓ జాబ్ సంపాయించుకోవాలి ! ” ఆనందరావుని అభినందిస్తూ అంది మదాలస.
“తప్పకుండా దొరుకుతుంది ” స్నేహం చిప్పిల్లుతుండగా అన్నాడు ఆనందరావు. మాధవి ఇంట్లోనే ఓ పక్క సౌందర్య, వసుమతి కూరలు తరుగుతుంటే , శోభ పచ్చడి దినుసులు మిక్సీ లో వేస్తోంది.  సుందరీబాయి లడ్డులూ తయారు చేసే పనిని స్వయంగా తీసుకుంది. అసలు సుందరీబాయికి వంటొచ్చొన్న సంగతి కిషన్ చంద్ జరీవాలాకే తెలీదు. మాధవికి అంతకన్నా తెలీదు. లడ్డులు చేయించడానికి  కావల్సిన పచారీ సరుకులూ పాత్రలు కూడా డ్రైవర్ని పంపి తానే తెప్పించుకుంది. అంతే కాదు ” ఆనంద్ జీ.. మీ చుట్టుపక్కల ఆడాలందరూ మీకు టిఫిన్లు అవీ తెగ పంపిస్తుంటారుగా, ఇప్పుడు నేను చేసే లడ్డుల్ని మాంచి  స్వీట్ పాకెట్లో పాక్ చేసి వారి నోరు తీపి చేయండి. ” అని కూడా అన్నది. ఇంకేం కావాలీ? ఆనందరావు మహదానంద పడ్డాడు.
“ఇంతకీ మెను ఏంటి తమ్ముడు? ” చనువుగా అడిగింది వసుమతి.
“తరుగుతూనే వున్నారుగా అక్క.  ఫస్టు క్లాసైన టమాటా పప్పు, ఎర్రగా వేయించిన బంగాళాదుంప వేపుడు. బెండకాయ పొట్ట చీల్చి ఉల్లి,కొత్తిమీర, పచ్చిమిర్చి పేస్ట్ కూరి అందంగా సున్నితంగా కాయలకి కాయల్ని సన్నని సెగ మీద వేయిస్తే ..  నా సామి రంగా, అదొకటి కంది పచ్చడి, బ్రహ్మాండమైన ముల్లకాడల చారు ఎలానో వుంటుందనుకోండి .. లోపం రాకుండా వాము గుండ కూరిన మిర్చిబజ్జీలు, పాయసం, పెరుగు! ఇంకేం కావాలి?” నవ్వి అన్నాడు ఆనందరావు.
” ఆ పిచ్చి బేంకు వుద్యోగానికి ఇప్పటికిప్పుడు టాటా చెప్పి హాయిగా మనవూళ్ళోనే ఓ ప్యూర్ వెజ్ రెస్టారెంటు పెడితే యాడాది తిరిగే పాటికల్లా పాతిక మందికి నువ్వే వుద్యోగం ఇవ్వచ్చు. నందూజీ… పెట్టుబడి మొత్తం పైసా వడ్డిలేకుండా నే ఇస్తా! అన్నట్టు నా ‘మోతీలడ్డు ” మెనుతో బాటు చెప్పలేదేం? ” ముగ్ధమనోహరంగా నవ్వి అన్నది సుందరి.
“యీ గుజ్జి(గుజరాతి) కి ఆనందరావు అంటే చాలా ‘ఇది ‘ అనుకుంటా. రెప్పవాల్చకుండా మింగేసేలా చూస్తోంది. ” గుసగుసగా సౌందర్య చెవిలో అన్నది వసుమతి. ఎంత సన్నగా అన్నా, ఆ మాట మిక్సీ వేస్తున్న శోభకి వినిపించనే వినిపించింది. వినగానే టక్కున సుందరి వంక చూసింది. వసుమతి అన్నమాట ముమ్మాటికీ నిజమే. అమితమైన ‘దాహం ‘ తో ఆనందరావు వంక చూస్తోంది సుందరి. శోభ మనసు కలుక్కుమంది.
ఆనందరావు గురించి తాను ఇంకా మాధవితో మాట్లాడలేదు… యీ లోపలే అతనికి ఉద్యోగం వచ్చింది. అతను ఊరు వెళ్ళెమందు మాట్లాడటం ఏం బాగుంటుంది? మెల్లగా చెబుదామనుకుంటే యీ సుందరి చూపులొకటీ.  సుందరి మనస్తత్వాన్ని శోభ కూడా బాగానే అంచనా వేసింది. ఆమె అహంకారమూ, మొండితనమూ, కూడా కొద్దో గొప్పో శోభకి తెలుసు. తెలీనిదల్లా అతనికీ, సుందరిబాయికి జరుగుతున్న కోల్డ్ వార్ గురించి.
“మీరుంటే ఏదో తెలియని ధైర్యంగా వుండేది ఆనందుగారు. మీరు వెళ్ళిపోతారంటే ఎందుకో.. దిగులుగా వుంది. ” అన్నది మాధవి.
“ఆ మాట నిజమే అక్కా… నేనూ మళ్ళీ చదువు మొదలుపెడతాననగానే మొత్తం పుస్తకాలు తెచ్చి ఇచ్చారు. నిష్కల్మమైన మనిషి, నిష్కల్మమైన ప్రవర్తనా ” అన్నది మదాలస.
“మీరు బయటకి చెప్పారు, నేను చెప్పలేకపోతున్నా, తేడా అంతే, కానీ, దూరమయ్యేది దగ్గర అవ్వడానికేగా” గుంభనంగా అన్నది సుందరి.
“ఏమిటీ.. గువ్వా గోరింకతో పాటలో లైను .. దూరముంటానులే దగ్గరయ్యేందుకు ‘ లాగానా ” నవ్వింది సౌందర్య.
“ఓ.కె.. ఓ.కే.. ఆల్ ద లెజండరీ లేడీస్ , ఇదిగో నేను వంటలో దిగుతున్నా ” గరిట పట్టుకొని అన్నాడు ఆనందరావు.
            ************************
వెంకటస్వామి అయోమయం వున్నాడు. మొదట్లో ‘డబ్బు సంపాదించడం ‘ తప్ప అతనికి మరో యావ లేదు. నందినిని లేపుకుపోవడం కూడా ఆమె నగల కోసమే కానీ, చచ్చేంత ప్రేమతో కాదు. నిజం చెబితే డబ్బు మీద వ్యామోహం , నందిని శరీరం మీదున్న వాంఛ తప్ప ‘ప్రేమ ‘ స్పర్శ అతని హృదయాన్ని తాకలేదు.
ఫాదర్ డేవిడ్ తో వున్న కొద్ది పరిచయమూ అతనిలో కొంచం మార్పు తెచ్చిన మాట వాస్తవం. మరో విధంగా చెప్పాలంటే పరమశివం మానసిక వికళాంగుడు కావడం అతన్ని ఒకరకమైన ఆలోచనలో ముంచింది. తన వల్లనే ఒకడు జీవితాంతం ఇతరుల మీద వారి దయాదాక్షిణాల మీద బతకాల్సి రావడం వల్ల వచ్చిన పశ్చాతాపమూ కావొచ్చు. మనసు ఎంత తొందర చేస్తున్నా , అతను మహదేవన్ ని మోసగించి నందినితో ఉడాయించే ప్రయత్నం చెయ్యలేకపోతున్నాడు.
కానీ తను తొందర పడకపోతే తండ్రీ కూతుర్లు కేరళకి వెళ్ళిపోతారని, అప్పుడు నందినీ, నందిని ఆస్తి తనకి ఏమాత్రమూ దక్కవని కూడా తెలుసు.
“వెంకటస్వామీ.. ఎవరో రాత్రిళ్లు యీ వీధిలో తిరుగుతున్నాడు, ఎక్కువ సేపు మీ హోటల్ ని గమనిస్తున్నాడయ్యా… జాగ్రత్త! ” హెచ్చరించాడు వీధి చివర్న వుండే ‘కాప్టన్ ఫర్నీచర్ ‘ కంపనీ వాచ్ మాన్.
‘ఎలా వున్నాడు ” అడిగాడు వెంకటస్వామి.
“కాలు ఈడుస్తూ నడుస్తున్నాడు, ఒక విధంగా చెబితే పక్షవాతం వచ్చిన ‘పరమశివం ‘ లా వున్నాడు. ఇంతకీ ఆ పరమశివం ఎక్కడకి పోయాడు? ” అడిగాడు వాచ్ మాన్.
“ఏదో.. అదే… వాళ్ళ వూరు కేరళాలో వుంది కదా… అక్కడికి! ” అతుకుల బొంతలా సమాధానం ఇచ్చాడు వెంకటస్వామి. అతని మనసులో ఆలోచనలు ఒక్కసారి గుప్పుమన్నాయి.
“పరమశివం వచ్చాడా? ఎలా వస్తాడు? నడవలేడు, మాటలు రావు అసలెలా రాగలడు? వాచ్ మాన్ చెప్పిన ప్రకారం , రాత్రిళ్ళు తిరుగుతున్నవాడు పరమశివంలా ఉన్నాడు. అదీ పక్షవాతం వచ్చిన వాడిలా నడుస్తున్నాడు. అంటే పరమశివం నడవగలుగుతున్నాడా? వాడే అయితే డైరెక్టుగా లోపలికి రావొచ్చుగా? వాడి విషయం మహదేవన్ కి చెప్పి వుంటానని అనుకున్నాడా? అంటే వాడికి బ్రేన్ మళ్ళీ పని చేస్తోందా? ఒక వేళ పని చేస్తే ఎంత? గతంలో జరిగినవన్నీ పూసగుచ్చినట్టు గుర్తున్నాయా? అసలు రాత్రిళ్ళు హోటల్ ని గమనించడంలో వాడి వుద్దేశ్యం ఏమైవుంటుంది? ” ఇన్ని  ప్రశ్నలు తుఫానులో సంద్రపు అలలల్లా వెంకటస్వామి మనసులో ఎగసిపడ్డాయి.
“ఏంటీ బ్రదరూ ఆలోచిస్తున్నావు? వర్రీ ఆ? డోంట్ వర్రీ, వాడి సంగతేంటో ఇవాల్టి నైట్ డ్యూటిలో పూర్తిగా కనుక్కుంటాగా!” భరోసా ఇచ్చాడు వాచ్ మాన్.
మళ్ళీ వెంటకస్వామిలో ఆలోచన “వాచ్ మాన్ కి జాగ్రత్తలు చెప్పాలా? వద్దా? ” అని. చెబితే మీ ఇద్దరికీ వైరం ఎందుకు వచ్చిందని అడుగుతాడు. చెప్పకపోతే?
వెంకటస్వామి చెప్పలేదు. ఎంతటి దుర్మార్గుడైనా ఇతరుల ముందు మంచివాడనే అనిపించుకోవాలని అనుకుంటాడు. తన మనసులో గుట్టు కాపాడుకోవడం కోసం వెంకటస్వామి మౌనం పాటించి తన అంతరాత్మకి తానే ద్రోహం చేసుకున్నాడు.
*****************
“అయ్యా! గతించినవాటి గురించి ఆలోచించడం మానండి. నిన్నటిది హిస్టరీ.. రేపటిది మిస్టరీ. నేడే మనది ” సోడా విస్కీ లో కలిపి శామ్యూల్ రెడ్డి కి అందించాడు సర్వనామం.
గొప్పవాళ్ళింటిలో గొప్పవాడిగా పుట్టడం వేరు. పేదవాడింటిలో పేదవాడిగా పుట్టి గొప్పవాడిగా చెలామణీ అవుతున్న వాడి ‘గొప్ప ‘ వేరు. మొదటిది సహజం. రెండోది కృత్రిమం.
శామ్యూల్ రెడ్డికి రెండుమూడు ఇళ్ళే కాక, ఒక ఫామ్ హౌజ్ ఉంది. ఫామ్ హౌజ్ ఉండటం ఒక ప్రెస్టేజి. అదీ పొలం మధ్యలో వూరికి దూరంగా సకల సౌకర్యాలతో వుండటం మరింత ప్రెస్టేజి. ఇక అక్కడ జరిగే విచిత్రాలకు అంతే వుండదు. ఒకసారి ఫామిలీ మొత్తం పిక్నిక్ గా గడపడానికి వెళ్తారు. ఒక్కోసారి ఇంటికొచ్చిన సెలబ్రిటీలకి చూపించడానికి ,మర్యాదలు వగైరా చేయడానికి వాడతారు. రహస్య సమావేశాలకి ఎలాగో పనికొస్తుంది. అంతే కాదు, నైట్ గనక అక్కడ గడపదల్చి వాచ్ మాన్ కి సెలవిచ్చి ఇంటికి పంపితే ‘ఐటం డాన్స్ ల షో ‘  లకి  ‘నగ్న నృత్యాలకి ‘ కూడా పనికొస్తుంది.
ఇప్పుడు శామ్యూల్ రెడ్డి గెస్టు హౌజ్ ‘విజయాన్ని సెలబ్రేట్ ‘ చెసుకొనే వెదికగా ఉపయోగపడుతోంది. కారణం గుడిసెల కల్తీ సారా మరణాలు, తద్వారా శామ్యూల్ కొచ్చిన పరపతి.
“ఇంతకీ ఇదంతా ఎలా చేశా…వూ..రూ… ” అన్నాడు శామ్యూల్ రెడ్డి.
“అయ్యా విత్తనం ఎక్కడిది… మొక్క ఎవరు నాటారు, నీళ్ళు ఎవరు పోశారు.. కాపలా ఎవరు కాశారు.. అనేది కాదు ముఖ్యం. సారాలో కల్తి ఎవరూ  కలిపితే ‘ మనకెందుకు, ఎవరు ‘కలిపిస్తే ‘ మనకెందుకు?  పేరొచ్చింది . రెండు లక్షలు రాయల్ హాస్పటల్ కి ఖర్చు పెట్టి పన్నెండు మందిని బ్రతికిస్తే అవయవదానం పేరిట మీ ఖాతాలోకి వచ్చింది ఆరులక్షలు. అంతే కాదు ఆ డబ్బు హాస్పటల్ ఖర్చులు పోనూ . ఇహ పరపతి సంగతంటారా ? బోసు బాబు జండా కిందకు దిగి, మీ జండా ఇంతెత్తున రెపరెపలాడింది. ” నవ్వాడు సర్వనామం.  ఆ నవ్వు ఎంత చిత్రంగా వుందంటే శామ్యూల్ రెడ్డి లాంటి వాడు షాక్ తిన్నాడు. ‘లెక్కలు ‘ పూర్తిగా నాకు తెలుసు అన్న నవ్వది.
అప్రయత్నంగా ఓ గాజు గ్లాసులో ఓ లార్జ్ విస్కీ పోసి కొద్దిగా నీళ్ళు మిగతా సోడా పోసి సర్వనామానికి అందించాడు శామ్యూల్ రెడ్డి. ఆ వొక్క చర్యా చాలు సర్వనామానికి.
“బాస్.. మీరెప్పుడూ బాసే. నేనెప్పుడూ మీ సేవకుడ్నే. ఒక్కటే నా కండీషన్. సేవకుడ్ని ‘బానిస ‘ గా చూడకుండా వుంటే చాలు. ఇహ లాభనష్టాల సంగతంటారా, నా 20% మీరు ఎలాగో నాకు అందిస్తారని తెలుసు! ” విస్కీ సిప్ చేస్తూ తన పెర్సెంట్ ని నిర్మొహమాటంగానూ, అత్యంత తెలివిగా చెప్పాడు సర్వనామం.
‘ట్వంటీ పెర్సెంట్ ఆ? … అఫ్ట్రాల్… కుండెడు సారాలో గ్లాసుడు కెమికల్ కలిపి నందుకు అంత డబ్బా? ” శామ్యూల్ షాక్ తిన్నాడు. అయితే బయటకి ఒక్క మాట అనలేదు.
“చాలా ఎక్కువంటారా? ఇంత పేరు మీరు సంపాదించుకొనాలంటే పాతిక లక్షలన్నా ఖర్చు పెట్టాలి. నేను మీ చేత పైసా ఖర్చు చేయించలేదు కదా? ఆరు + కొన్ని లక్షల్ని ఆదాయం వచ్చేట్టు చేశా. ఖర్చైన సొమ్ము బోసు ది.. సోకు మీది! గిట్టుబాటు కోసం 30% ఇచ్చినా తప్పులేదు ” క్షణాలలో శామ్యూల్ రెడ్డి మనసుని చదివేసి మరో  10% పెంచే ప్రయత్నం చేశాడు సర్వనామం.
“అతడన్న దానిలో అక్షరం అబద్ధం లేదు ” ఆలోచించాడు శామ్యూల్ . “ఛీర్స్ ” గ్లాసు గ్లాసు ఢీకొన్నాయి.
“మామూలుగా చెప్పలేని మాటలెన్నో మందులో యీజీగా చెప్పగలమనే ” మాట అలా ఆ రోజున మరోసారి మళ్ళీ  రుజువైంది.
***********
నవనీతం ఒంటరిగా కూర్చొని మాటిమాటికి కళ్ళు వొత్తుకుంటోంది. ఎంత ఆలోచించినా జరిగింది ఏమిటో ఎలానో ఆమెకి అర్ధం కావడం లేదు. సారాలో కల్తీ ఎలా జరిగింది?
ఇదే ప్రశ్న వందసార్లు వేశాడు బోసుబాబు. మొదట కొంచం సాఫ్ట్ గా అడిగినా, రాన్రాను అది తీవ్రంగా మారింది. చివరిసారి అడగటం మామూలుగా కాదు … చెంప పగలుగొట్టి . తెలియని విషయాన్ని ఎవరు ఎవరిని ఎన్నిసార్లు అడిగినా జవాబు ఏం చెప్పగలరూ?
చెంపపగలు గొట్టి వెళ్ళిపోయాడు బోసుబాబు. అసలేం బతుకు ఇది? బోసు పక్కన , పోనీ, పంచన చేరింది. పక్క పంచుకుంది, సారా అమ్మింది, ఎంత దిగజారింది.
ఆకాశంబునుండి శంభుని శిరస్సు మీదికి.. అక్కడి నుండి శీతాద్రికి జారి.. జారి… ఉప్పు సముద్రంలో కలిసిన గంగలా.. తప్పు తప్పు.. ముమ్మాటికీ తప్పు.
అసలు జీవితంలో అత్యున్నతస్థానాన్ని చూసిందెప్పుడు గనక, దిగజారానని బాధపడటానికి? జీవితంలో ‘రాణి ‘ లా ఎప్పుడుంది? ఎప్పుడూ ‘రాజీ ‘ నే!
చెంపదెబ్బ తిన్నప్పుడు చెంప పగిలిపోయినంత నొప్పి,  ఇప్పుడు నొప్పి లేదు, కేవలం బుగ్గ మీద బోసు తాలూకు వేళ్ళ గురుతులున్నాయి… కనిపించీ కనిపించనట్టు.
మనసు మీద పడ్డ ముద్ర మాత్రం మహాఘోరంగా వుంది. అది ముద్ర కాదు పగిలి భిన్నాభిన్నమైన గాయం. ఆ పుండు పైకి కనిపించేది కాదు. అక్కడ రక్తమో, మరోటొ పైకి స్రవించేది కాదు. అక్కడి బాధ మాటల్తో వ్యక్తమయ్యేది కాదు. జీవితానంతా మరోసారి సమీక్షించుకుంటే?
కొత్తగా ఏమీ యాడ్ అవదుగా! పోనీ ‘డిలీట్ ‘ అయ్యే క్షణాలూ వుండవుగా. నా పేరు నవనీతం. మనసు నవనీతం. వొళ్ళు నవనీతం. ఇంతకీ నేనెవరి దాన్ని? నాకెవరున్నారు? నాదైనది నాకేముందీ లోకంలో? ఒక్కసారి పొగిలిపొగిలి ఏడ్చింది.
మనిషికి భగవంతుడు నాలుగు వరాలు ఇచ్చాడంటారు. అవి ఆశ, నిద్ర, మరపు, మృత్యువు. అన్నిటికన్న గొప్ప వరం సంగతి ఎవరూ ఎత్తలేదు. భగవంతుడు మనిషికిచ్చిన గొప్పవరం కన్నీళ్ళు.  బాధని కన్నీళ్ళు పూర్తిగా తగ్గించలేకపోవచ్చు. కానీ చాలా(?)మంటని ఆర్పి చల్ల బరుస్తాయి.
నవనీతం ఏడ్చి ఏడ్చి తనకి తెలీకుండానే నిద్దురపోయింది. ఎంతగా అంటే ఒంటి మీద సృహ లేనంతగా. చీర పక్కకు తొలగిందన్న ధ్యాసే లేదు. అంటే గొప్పవరమైన కన్నీటితో బాటు మరో గొప్ప వరమైన ‘నిద్ర ‘ ఆమెకి లభించిందన్న మాట.
చీర తొలగిన సంగతి ఆమెకి తెలీదు. అక్కడికి వచ్చిన సర్వనామానికి తెలుసు. మనుషుల కోరికల్లో కూడా ఎక్కువ తక్కువలుంటాయి.  ‘అతి ‘ కాముకత ఒకరిదైతే ‘మిత ‘ కాముకత మరొకరిది. కొందరికసలు కోరిక వున్నట్టు వారికే తెలీదు. వారి ధ్యాస ఇతర సుఖాల మీద వుంటుందేమో గానీ, ‘సృస్టి కార్యం ‘ మీదుండదు. అలా వుండని వాళ్లలో సర్వనామం ఒకడు. లోకంలో అన్నీ పాపాలని కొద్దో గొప్పో తాకి చూసినా , యీ సుఖమిచ్చే పాపాన్ని  మాత్రం తాకి చూడలేదు.
అందగత్తే ఏడ్చినా నవ్వినా కూడా  అందంగా వుంటుంది. హీరోయిన్స్ ని చూడండి.  వాళ్ళు ఏడ్చినప్పుడు మామూలువాళ్ళలాగా భోరుమనో, వెక్కిళ్లు పెడుతూనో, చొంగ కారుస్తూనో  ఛండాలంగా ఏడవరు.
ఒకటికి పది సారు ‘ఎలా ‘ ఏడిస్తే గ్లామరెస్ గా వుంటుందో పెదవులు ఎంతవరకు తెరచి వుంచాలో , పలువరుసలు ఏ యాంగిల్ నుంచి చూపితే అందంగా వుంటుందో , ఇలాంటి లక్ష విషయాలు అద్దం ముందు నిలబడి, కూర్చొని ప్రాక్టీస్ చేసి గానీ కెమరా ముందుకు రారు. సీనియర్ & జూనియర్ శ్రీరంజని సిస్టర్స్ ఇద్దరూ ఆ కలంలో ‘ ఏడుపు సీన్ల ‘ కి ఫేమస్.
వాళ్ళిద్దర్లో ఎవరు సినిమాలో వున్నా హాళ్ళన్నీ కన్నీటితో నిండిపోయేవి. కన్నీరు కార్చడంలో వారు స్పెషలిస్టులని ఆ రోజుల్లో పత్రికలు ఘోషించేవి.
అలాగే హింది నటి సైరాబాను (దిలీప్ కుమార్ గారి భార్య) ఏడుపు ఎంత ముద్దుగా వుండేదంటే , కొందరైతే ఆ బుడిబుడి దీర్ఘాలు చూడ్డానికే మరోసారి ఆవిడ సినిమాలు చూసేవారు.
ఆ విషయం తెలిసిన దర్శకమహాశయులు అవసరమున్నా లేకపోయినా ఒకటో రెండో ఏడుపు సీన్లు కావాలనే ఇరికించేవారని కూడా జనాలు చెప్పుకునేవారు.
ఇంతకీ , విషయానికొస్తే ఏడ్చి ఏడ్చి ఒళ్ళు తెలీకుండా పడుకొన్న నవనీతం సర్వనామానికి గంధర్వ కన్యలా కనిపించింది. ఎక్కడికక్కడే తీర్చిదిద్దినట్టున్న అవయవాలు మొట్టమొదటి సారిగా  సర్వనామాన్ని  అవాకయ్యేటట్టు చేశాయి. కోమాలో పడి వున్నవాడు కరెంటు షాకు కొట్టి దిక్కున లేచినట్టు సర్వనామంలోని  నవనాడులన్నీ ఒక్కసారి ఉత్తేజం పొందాయి. పిల్లిలా తలొంచుకొని పైకి గుడిసెలా కనిపించే ‘లోపలి ‘ కి వెళ్ళాడు. తలుపేసి నిశబ్ధంగా పక్కకు చేరాడు.
ఆ తరవాత ఏం జరిగిందో వివరించడం అనవసరం. ఒకటి మాత్రం నిజం. మొదటిసారి నవనీతం ‘ చెరచ ‘ బడింది. అంతకు ముందువన్నీ అవసరం కోసమో , ఇష్టమయ్యో, మనసు తెలిసి చేసినవి. ఇప్పుడు మాత్రం ఇష్టాయిష్టాల ప్రమేయం లేకుండా చెరచబడింది.
అంత బాధలోనూ ఆమెకి ఆశ్చర్యం . చెరిచినవాడెవడో కూడా ఆమెకు తెలియదు. అంతటి నేరం చేసిన వాడు వెంటనే పారిపోతాడు. కానీ వీడు నింపాదిగా కూర్చొని వున్నాడు.
“ఎవరు నువ్వు? ” గొంతుకు పెగల్చుకొని అడిగింది.
“నా పేరు సర్వనామం , ఒక్క విషయం  మాత్రం నిజం  , ఈ జీవితంలో నేను తాకిన మొట్టమొదటి ఆడదానివి నువ్వే. నేనిక్కడకి వచ్చినప్పుడు నీ చీర కొద్దిగా తొలగివుంది. ఏనాడు నాకు స్త్రీ అంటే ఏ అభిప్రాయమూ లేదు. కానీ నిన్నా స్థితిలో చూశాక నాకు పిచ్చెక్కింది. ఎంత పిచ్చంటే ‘రేప్ ‘ కి ఎన్నాళ్లు శిక్ష పడుతుందో తెలిసి కూడా నన్ను నేను ఆపుకోలేక పోయాను. నీ పేరు నవనీతం, నాకు ఎలా తెలుసో అని అడగకు. నవనీతం… నిజంగా మరోసారి చెబుతున్నా.  నా జీవితంలో ముట్టుకున్న మొట్టమొదటి ఆడదానివి నువ్వే. నువ్వొప్పుకుంటే నా జీవితాంతం నిన్ను నాదానిగా చేసుకుంటా. ఎలా చూసుకుంటానని అడక్కు. లోకంలో ఏం చేసి అయినా నిన్ను మహారాణిలా చూస్తా. ఇది సత్యం. ఇప్పుడు నేనంటే నీకు కోపమూ, ద్వేషమూ, ఎన్నెన్నో వుండచ్చు. నీకోపం వచ్చింది కనుక నన్ను పోలీసులకి పట్టిస్తానన్నా నేను భయపడను. ఇక్కడే వుంటాను కేవలం నీ మీద ‘ప్రేమ’ తో మాత్రమే. అసలు దీనికి ప్రేమ అనే పదం ఉపయోగించ వచ్చో లేదో కూడా నాకు తెలియదు. నేను ఏ పేరూ పెట్టను.” అంటూ ఓ కాగితం మీద టెలిఫోన్ నంబర్ రాసి “ఇది నా ఫోన్ నంబరు , నేను చేసిన పనికి నిన్ను  క్షమార్పణ అడగను, ఎందుకంటే అంత సుఖం పొందాక , ఏ శిక్షైనా నాకు తృణప్రాయమే. ఒకటి గుర్తుంచుకో.. ఏ క్షణం నువ్వు నాకు కాల్ చేసినా మరుక్షణం నీకోసం పరుగు పెడుతూ వస్తా. నువ్వే నా దగ్గరకు రాదల్చుకుంటే , ఒక్క కాల్ చేసి ‘ వస్తున్నా ‘ అని చెప్పు చాలు. సూర్యచంద్రులు గతులు మార్చుకున్నా నేనన్న మాటని మార్చను. ” నంబర్ రాసి కాయితం ముక్కని ఆమె చేతిలో పెట్టి లేచి, ఓ క్షణం నిలబడి తలుపు తీసుకొని బయటకు వచ్చాడు సర్వనామం.
జీవితంలో మొట్టమొదటిసారి అతనికి ఆకాశంలో ఏదో తెలీని అందం కనిపించింది. వరసల్లో సాగుతున్న మబ్బుల్ని చూస్తూ అక్కడే నిలబడ్డాడు.
“ఎవరు నువ్వు? ఇక్కడెందుకు నిలబడ్డావు? నీకేం పని? ” అప్పుడే మోటర్ సైకిల్ ఆపిన బోసు బాబు అడిగాడు సర్వనామాన్ని. ఉలిక్కిపడి బోసుబాబుని చూసి ” ఆకాశం అద్భుతంగా వుంది కదూ? అబ్బా.. జన్మలో ఇంత అందమూ, ఇంత ఆనందమూ ఎరుగను. ” అని నవ్వాడు సర్వనామం.
“ఇంతకీ నువ్వెవరూ? ”
“జస్ట్ మామూలు మనిషిని.  సారా తాగడానికి మనిషి ఎందుకొస్తాడో నేనూ అందుకే వచ్చా. కానీ సర్ జీ, ఆ పైన కనిపించే మబ్బుల మత్తు కన్నా యీ సారాలో వుండే మత్తు ఎందుకూ పనికి రాదని నిర్ణయించుకున్నాను. అందుకే వెళుతున్నా.. సలాం ! ” అంటూ ముందుకి నడిచాడు సర్వనామం.
అయోమయంగా వెళ్తోన్న సర్వనామం వంక చూశాడు బోస్ . అతనికేమీ అర్ధం కాలేదు. గుడిస వైపు చూస్తే పైకి గుడిసెలా కనిపించే నవనీతం గుడిసె తలుపులు తీసి వున్నై. పొద్దున్న నవనీతాన్ని కొట్టడం అతనికి సడన్ గా జ్ఞప్తికి వచ్చింది. లోపలకి వెళ్ళాడు. కళ్ళుమూసుకొని దిక్కులేనిదానిలా పడున్న నవనీతం అతనికి కనిపించింది. ఉప్పెనలా బోసుకి జాలి ముంచుకొచ్చింది.
“సారీ ” అంటూ మెల్లగా పక్కకు చేరబోయాడు. “వద్దు ” అరచింది నవనీతం. కళ్ళ నిండి జారిన కన్నీటి ధారలు బుగ్గ మీద చారల్లా కనిపిస్తూనే వున్నాయి.
“వద్దు బాబూ వద్దు ” రెండు చేతులు ముఖాన్ని కప్పుకొని భోరుమని ఏడుస్తూ “నేనెవర్ని బాబూ నీకు ? పెళ్ళాన్ని కాదు, అలాగనీ వుంచుకున్నదాన్ని కాదూ, కేవలం నీ సారాయి దుకాణంలో కూర్చొని  జనాలకి సారా అమ్మే బజారుముండని. నేనమ్మిన సారాలో కల్తీ ఎలా కలిసిందో కూడా తెలియని వెర్రిలంజని. తీసుకెళ్ళు బాబూ… నన్ను చిత్రవధ చేయించు లేదా కత్తి పెట్టి పొడిచి చంపెయ్ ”  అరుస్తూ ఏడుస్తూ ఏడుస్తూ అరుస్తూ తన చెంపలు తానే పగులగొట్టుకుంటోంది నవనీతం.
బోసు బాబు నిర్ఘాంతపోయాడు. కొండంత అండగా వుంటూ దేనికి చెక్కుచెదరకుండా దేన్ని లెక్క చెయ్యకుండా వుండే నవనీతమే అతనికి తెలుసు కానీ, ఇలా బేలగా ఏడ్చే నవనీతాన్ని అతను ఎరుగడు.
“క్షమించు నన్ను, నన్ను క్షమించు” అంటూ గొణిగి మాట్లాడకుండా బయటకెళ్ళిపోయాడు బోసు.
ఆమెని ఎలా ఓదార్చాలో నిజంగా అతనికి తెలీదు.
పది నిమిషాల తరవాత సమాధాన పడింది నవనీతం. అదృష్టం ఏమిటంటే సర్వనామం ఇచ్చిన కాయితం ముక్క బోసు బాబు కంట పడలేదు. మౌనంగా ఆ కాయితం ముక్కని తను చీరలు పెట్టుకునే పెట్టె అడుగున పెట్టి బాత్ రూం కి వెళ్ళింది నవనీతం. గంట సేపు స్నానం చేస్తూనే వుంది. కంటికి కనిపించని పాపాలు ఒంటి నిండా అంటుకున్నట్టు అనిపించడమే ఆ సుదీర్ఘ స్నానానికి కారణం.
“ఇప్పుడు నేనేమి చెయ్యాలి? ” మరో ప్రశ్న ఆమె రవిక తొడుకుంటూ వుండగా , మనసులో మొలకెత్తింది.
సమాధానం చెప్పేదెవరూ? ఓ కాలమా నువ్వెంత జాణవే!!! 
రచన:- రామా చంద్రమౌళి

                                  అదృష్టం.. అంటే దృష్టము కానిది.. అంటే కనబడనిది .
                                  ఏమిటి కనబడనిది.?
                                  ఏదైనా.. నేటికి రేపు.. కనబడనిది.. వర్తమానానికి భవిష్యత్తు కనబడనిది.. మనిషికి మనసు.. కనబడనిది.. కళ్ళకు గాలి కనబడనిది.. అసలు మున్ముందు జరుగబోయే జీవితం ఏమిటో.. అస్సలే కనబడనిది.
                                  ఒక స్త్రీ, పురుషుడి జీవితంలో ‘ పెళ్ళి చూపులు ‘ అనే ప్రహసనం ఎంత పెద్ద జోకో .. అనుకుంది లీల. వెంటనే అమ్మ జ్ఞాపకమొచ్చిందామెకు. తనను పెళ్ళి చూపులకు అలంకరించి హాల్లోకి తీసుకు వస్తూ..అమ్మంది “ఈ పెళ్ళి చూపులు ఒట్టి తంతమ్మా.. ఎవరికి ఎవరు నుదుటిపై రాసిపెట్టుంటే వాళ్లతోనే పెళ్ళి.. అంతా అదృష్టం.. అంతే.”అని. నిజమే కదా. ఆ క్షణం వరకు ఒకరి ముక్కూ ముఖం మరొకరికి తెలియని ఒక అమ్మాయి, ఒక అబ్బాయి ఓ పావుగంటలో ఒకరినొకరు ఏమి తెలుసుకుంటారు.. ఏమి చూచుకుంటారు.. ఒట్టి ముఖం, రూపురేఖలూ, రంగూ, ఒడ్డూ పొడుగూ వంటి శారీరక పరామీటర్స్ తప్పితే, మనసు.. తత్వం.. ప్రవర్తన.. అభిరుచులు.. జీవితం పట్ల దృక్పథం.. ఒకరి వ్యక్తిత్వం గురించి మరొకరికి అవగాహన.. ఒక జీవితకాలం కలిసి జీవించవలసిన ఇద్దరు వ్యక్తులు ఒకరిని మరొకరు విశ్వసించి  ముందడుగు వేయగల ధీమా.. ఇవన్నీ ఎలా అర్థమౌతాయి. అమ్మ చెప్పినట్టు .. అంతిమంగా ఒక  స్త్రీకి పురుషుడు, పురుషుడికి స్త్రీ కేవలం అదృష్టాన్ని బట్టే లభిస్తారా?”
                                     ఉన్నట్టుండి ఆకాశం భయంకరంగా ఫెళఫెళ మని ఉరిమి.. ఎక్కడో పిడుగు పడ్డట్టయి.. ఉలిక్కిపడ్డది లీల.
                                     ఇరవై ఆరేళ్ళ బంగారు బొమ్మ లీల. లీల ఎం ఎ ఇంగ్లిష్.. గోల్డ్ మెడిలిస్ట్. యూనివర్సిటీ టాపర్. మంచి డాన్సర్. గాయకురాలు. ఇంటర్ లో ఉన్నపుడే ‘ పాడుతా తీయగా ‘ లో ఎంపికై ఫైనల్ రౌండ్ దాకా వచ్చింది.. ఏక సంథాగ్రాహి. ఇవన్నీ బయటకు కనిపించే సుగుణాలు.. కాని బయటకు కనబడనిది ..ఆమెలోని అతి సున్నిత మనస్తత్వం.. అభినివేశం. స్వంత వ్యక్తిత్వం.
                                    లీల రోడ్డుపై నడూస్తూంటే చుట్టుప్రక్కలున్న మగ జీవులన్నీ ఆమెవైపే గాక ఇంకెటువైపూ చూపులను తిప్పలేవు.
                                   పెళ్ళైన ఈ రెండేళ్లలో.. ఆమె గ్రహించింది.. తన వ్యక్తిత్వం పూర్తిగా ధ్వంసమై పోయిందని. ఆమె సున్నితత్వం పూర్తిగా బండబారి పోయిందని. తనలోని సకల కళలు, తెలివితేటలు ఒక్క”నోర్ముయ్”అరుపుతో పెనుగాలికి ఎండిన ఆకుల్లా కొట్టుకుపోయాయని. తను ఒట్టి నిస్సహాయయై ..  ఒక రకంగా చెప్పాలంటే అత్తవారింటికి.. సో కాల్డ్ మొగుడు అనబడే  ఒక అతి సాధారణ  మగాడికి  తను  బానిసైపోయిందని.
                                  అమ్మ చెప్పింది..”ఆడదానికి రెండు జీవితాలమ్మా
                                                             ఒకటి ఇక్కడ.. మరొకటి అక్కడ “అని.
                                  కాని అమ్మ చెప్పలేదు..  స్త్రీకి మరణాలెన్నో.
                                  భర్త అభిరుచులే భారత సామాజిక వ్యవస్థలో స్త్రీ మీదా, ఆ కుటుంబం మీదా, ఆ కుటుంబ సభ్యుల ప్రవర్తనలపైనా ప్రభావవంతంగా పనిచేస్తాయి. పితృస్వామ్య ఆధిపత్యాలే అన్నీ. స్త్రీ చాలా సందర్భాల్లో ఒట్టి నిమిత్తమాత్రురాలు. ఒట్టి పట్టుచీరలకూ, నగలకూ, సమాజంలో అమ్మలక్కల వికారపు మొహమాటపు సకిలింతలకు మాత్రమే పరిమితమై కుక్కలా పడి ఉండవలసిన ఒక అర్భకురాలు.
                                “నేను ఉద్యోగం చేస్తా”అంది తను.
                                “అవసరం లేదు”అని అత్తవారింట్లో అందరి ఏకగ్రీవ తీర్మానం. తల వంచక తప్పని స్థితి.
                                “సర్దుకుపోవాలి తల్లీ”అని అమ్మ ఉవాచ.”జీవితమంటేనే రాజీ పడ్తూ.. పరస్పర అవగాహనతో గుట్టుగా జీవించడం”అని ఒక  అదనపు సలహా.
                                  వెరసి.. అందరూ కలిసి మూకుమ్మడిగా చెప్పేది”నోర్ముయ్”అని.
                                  నోరు మూతబడింది.
                                  ఓ ఆరు నెలల్లో మొగుడికి ఈ వరంగల్లు నగరానికి ట్రాన్స్ ఫర్.. లెక్చరర్ ఇన్ బాటనీ..  ప్రభుత్వ డిగ్రీ కాలేజ్. యు జి సి స్కేల్స్. మొత్తం డెబ్భై ఆరు వేల జీతం.  పై పైన బయట అన్నీ చిల్లరమల్లర దందాలు. చిట్టీలు నడుపుడు. ఎల్ ఐ సి ఏజెన్సీ. రియాల్టీ  వ్యవహారాలు.  పై అధికారులకు తొత్తుగా ఉంటూ చిన్న చిన్న పైరవీలు. అన్నీ కలిపి సాధ్యమైనంత తొందరగా సాధ్యమైనంత ఎక్కువగా డబ్బు సంపాదించాలనే దుగ్ధ. పైగా హద్దు మీరిన మూఢ విశ్వాసాలు. ఎవడో న్యూమరాలజి వాన్ని సంప్రదించి తన పేరు ఇంగ్లిష్ స్పెల్లింగ్ ను వికృతంగా మార్చుకునుడు. ఎడమ చేతి దండకు ఒక తాయెత్తు. చేతికి ఒక ముస్లిం ముల్లా సలహాపై ఒక పిల్లికన్ను రంగు రాయితో వెండి ఉంగరం. అంతా చెత్త.. మాట్లాడితే.. రోత.  ‘ చేరి మూర్ఖుల మనసు రంజింపరాదు ‘ అన్న జ్ఞానోదయం మనకే.
                               ఆకాశం లీల హృదయం వలెనే భీకరంగా అరిచి అరిచి .. వర్షించడం మొదలైంది.. పెద్ద పెద్ద చినుకులు. మబ్బులు అప్పటినుండీ  కమ్ముకొచ్చీ,  కమ్ముకొచ్చీ మొత్తం పగలు చీకటిగా మారింది.. రివ్వుమని గాలి. ఒకటే హోరు.
                             ఒక స్త్రీ తను ఎంత ఉన్నత సంస్కారంగలదైనా, ఎంతో రిఫైండ్ గా , శాస్త్రీయంగా ఆలోచించగలదైనా యాదృచ్ఛికంగా దొరికిన మొగుడు ఒక మూర్ఖుడైతే  ఇక ఆమె జీవితం చెప్పుకింది కాగితంలా చిరిగిపోవలసిందేనా.. తన బతుకిప్పుడంతే కదా.
                   “ఇవ్వాళ స్పాట్ వాల్యుయేషన్ ఉంది. డిగ్రీ పేపర్లు.. ఎన్ని పేపర్లు దిద్దితే అంత ఇన్ కమ్. కనీసం రెండొందల పేపర్లన్నా దిద్దాలి. రావడానికి లేటౌతుంది”అని చెప్పి వెళ్లాడు రాజు అనబడే మొగుడు. అంటే ఏ రాత్రో.. పదింటికి.. అన్ని పనులూ  ముగించుకుని.. మందుకొట్టి.. తూలుతూ.. రావడం అనర్థం.
                           టైం చూచుకుంది లీల. ఆమెకు ఆ క్షణం అకారణంగానే పట్టరానంత దుఃఖం ముంచుకొచ్చింది . వెక్కెక్కిపడి బిగ్గరగా ఏడ్వాలనిపించింది నిస్సహాయంగా. చిన్ననాటినుండీ ఒక సఖిగా,స్నేహితురాలిగా, అమ్మగా సన్నిహితురాలైన తల్లికి ఫోన్ చేసి మాట్లాడాలనిపించి అనాలోచితంగానే ఎదుట ఉన్న ల్యాండ్ ఫోన్ రిసీవర్ తీసి నంబర్ డయల్ చేసింది.
                           అప్పుడుగాని ఫోన్ డెడ్ ఐ నిన్ననే బి ఎస్ ఎన్ ఎల్ కు కాంప్లేయింట్ ఇచ్చిన విషయం గుర్తొచ్చి,
                           మొబైల్ ఫోన్ ను చేతిలోకి తీసుకుంది.
                          సరిగ్గా అప్పుడే అతి భీకరమైన గాలివానకు తాము కిరాయికుంటున్న ఆ దూరంగా విసిరేసిన ఒంటరి ఇంటి ఆవరణలో ఉన్న  మామిడి చెట్టు ఫెళఫెళా విరిగి ప్రక్కనే ఉన్న కాంఫౌండ్ గోడపైన కూలిన చప్పుడు వినబడింది పెద్దగా. చటుక్కున బయటికి పరుగెత్తి .. చూస్తే.. చెట్టు నేలకొరిగి, పెద్ద పెద్ద చినుకులతో భీకరమైన జడివాన. ఇంట్లో తనొక్కతి. ఊహించని పెద్ద వర్షం. ఊరిబయట ఒంటరి ఇల్లు. చుట్టు ప్రక్కల ఒక తోడుగానీ, ఇరుగు పొరుగు గానీ లేని దూరంగా విసిరేసినట్టున్న ఒకే ఒక్క గృహం.
                         “ఊరిబయట.. ప్రశాంతంగా.. ప్రకృతి ఒడిలో.. అద్భుతంగా ఉంటది లీలా..నీకు తెలుసుకదా నేను ప్రకృతి ఆరాధకుణ్ణి”అన్నాడు రాజు ఆ రోజు.
              కాని నిజం అది కాదనీ.. ఇంటి కిరాయి రెండు వేలు తక్కువగా ఉండడమే ఆ ఇంటిని రాజు ఎంచుకోడానికి కారణమని.. లీలకు తెలుసు. ఐతే చుట్టూ ప్రశాంతమైన వాతావరణం నచ్చి తనుకూడా తలూపింది.
              కాని ఈ విపత్కర బీభత్స సమయంలో.. ఏదో భయం.. బెరుకు.. లోలోన ఆందోళన.,
              టైం చూచుకుంది. మధ్యాహ్నం మూడూ పది.
              కాని బయటంతా చీకటి.. మబ్బులు కమ్మేసి ఆకాశం ఇక కూలిపోతుందా అన్నంత విహ్వలత.
              సరిగ్గా అప్పుడు మ్రోగిందామె మొబైల్ ఫోన్. ఒక్కసారిగా ఉలిక్కిపడి..”హలో”అంది.
             “మేడం మేము బి ఎస్ ఎన్ ఎల్ టెక్నీషియెన్స్  మేడం. మీ టెలిఫోన్ రిపేర్ చేయడానికి.. వచ్చి ఇక్కడ మీ ఇంటి బయట చెట్టుకింద నిలబడ్డాం.. లోపలికి రమ్మంటారా.”అని వినయంగా ఒక మగ గొంతు,
                        ఈ బీభత్స సమయంలో వీళ్లైనా తోడుంటారుకదా అనుకుని”రండి”అంది లీల.
                        ఓ ఐదు నిముషాల్లో బయటి గేట్ చప్పుడై.. కిటికీలోనుండి చూస్తే.. ఇద్దరు ఖాకీ దుస్తుల్లో,
                        యువకులే ఇద్దరూ.. ఒకడి చేతిలో టూల్స్ బ్యాగ్. గేట్ ను లోపలినుండి మూస్తూ,
                        తలుపులు తెరిచింది లీల యథాలాపంగా.
                        లోపలికి వచ్చిందే తడవు వెంటనే ఒకడు లీల పైకి లంఘించి .. ముఖంపై .. ముక్కు దగ్గర తన దస్తీని బలంగా అదిమిపట్టి,
                        క్షణ కాలంలో లీల స్పృహ కోల్పోతూ.. గిలగిలా తన్నుకులాడుతూ,
                        కొద్దిగా కళ్ళు తెరిచి వాళ్ళిదరినీ గమనిస్తూ.,
                        ఒకడు బలిష్టంగా.. ముఖంనిండా జ్వలిస్తున్న సెక్స్ కోరికతో.. మరొకడు.. ఆకలిగొన్న సింహంలా,
                        గొరగొరా బెడ్ రూం లోకి లాక్కుపోయి.. మంచంపైకి బలంగా తోసి,
                        ఒకడు రెండు కాళ్ళనూ.. పైన రెండు చేతులనూ ఎదుట హ్యాంగర్ పై నున్న లుంగీతో బంధిస్తూ,
                        స్పృహ కోల్పోయింది లీల పూర్తిగా.
                        చాలాసేపటి తర్వాత మెలకువొచ్చి .. మెల్లగా.. పర్వాతాలను ఎత్తుతున్నట్టు కనురెప్పలను విప్పి, తలపై ఎవరో ఒక స్లెడ్జ్ హామ్మర్ తో బాదినట్టనిపిస్తూండగా,
                        అంతా అవగతమైంది లీలకు.
                        ఇద్దరూ తనను విచ్చలవిడిగా తమ ఇచ్ఛమేరకు అనుభవించి వెళ్ళిపోయారని. కాళ్ళకు కట్లు అలాగే ఉన్నాయి. చేతులను మాత్రం విప్పినట్టున్నారు వెళ్ళిపోతూ.
                        బయట ఇంకా వర్షం చప్పుడు అలాగే ఉంది ఉధృతంగానే. గాలి ఊపుకూడా. మెల్లమెల్లగా మానసిక స్థితి జ్ఞాపకాలను సంతరించుకుంటూ,
                        మొబైల్ ఫోన్.. బి ఎస్ ఎన్ ఎల్ వ్యక్తులు.. టెలిఫోన్ రిపేర్ .,
                        అంతా అర్థమైంది.. మెల్లగా లేచి కూర్చుని తనవైపు తానే చూచుకుంది.. విధ్వంసానంతర ఉద్యానవనంలా శరీరం. అత్యంత సౌందర్యభరిత సుందర దేహం.. పగిలి వ్రయ్యలైన కుండలా.. బీభత్స అవశేషమై,
                        లేచింది.. మంచం దిగింది.. ముందు డ్రాయింగ్ రూంలోకి నడిచింది.. చుట్టూ కలియ జూస్తే.. ఇల్లంతా ఎట్లున్నది అలాగే చెక్కు చెదరకుండా.. ఉన్నదున్నట్లు.. ఏ వస్తువూ కదల్చబడకుండా,
                        అంటే వాళ్ళిద్దరూ కేవలం తనను అనుభవించడాని మాత్రమే సిద్ధపడి.. దొంగలు కారు వాళ్ళు.. కాని ,
                        ఇప్పుడు తను ‘ శీలహీనా ? ‘
                        తన ప్రమేయమేమీ లేకున్నా జరిగినదానికి.. ఇప్పుడు తన ప్రతిక్రియ ఏముంటుంది.. ఏముండాలి.. అసలు ఈ శీలం.. శీల భగ్నత.. దానికి కారణాన్వేషణ.. ఫలితం.. భార్య భర్త.. ఈ పరస్పరతలో శీల స్వచ్ఛత.. సంరక్షణ.. అర్పణ.. ఇద్దరిలోనూ ఉండవలసిన పారదర్శకత.. వాట్లో ఒక మూల కారకంగా ఒకరిపట్ల మరొకరికి ఉండవలసిన నైతిక జవాబుదారీతనం.. విలువల పరిరక్షణ.. ఇదంతా ఏమిటి.?
                     గంట దాటింది. అలాగే కూర్చుంది లీల సోఫాలో. బయట వర్షం అలాగే ఉంది. తగ్గేలా లేదు. ఉరుములు మెరుపులు.
                     కిటికీలోనుండి.. విరిగి గోడపై పడిపోయిన మామిడి చెట్టు కనిపిస్తోంది.
                    ‘ చెట్టు విరిగిపోయింది.. ఎందుకు.? ‘ ఎందుకు.. అనుకుంది.
                     ఎదురుగా గోడ గడియారం. టైం ఆరున్నర. చీకటిపడ్తూ.. బయట పల్చటి వెలుగు.
                     భర్త అనబడే రాజు కనీసం ఒక్కసారైనా ఫోన్ చేయలేదు వెళ్ళినప్పటినుండి.. హు.
                     లేచి బయటి లైట్ వేసింది. మనిషి ఏదో స్థిరపడ్తున్నట్టు.. నడిచి స్నానాల గదిలోకి వెళ్లి.. తలారా స్నానం చేసింది ఓ పావుగంటసేపు. బట్టలు మార్చుకుని.. వంటగదిలోకొచ్చి ఒక కాఫీ తయారు చేసుకుని ప్రశాంతంగా వచ్చి హాల్లో సోఫాలో కూర్చుని .. సిప్ చేస్తూ..ఆలోచించడం మొదలెట్టింది.
                     వాట్ టు డు .?
 మొదటి ముగింపు
                      రాత్రి పది దాటింది.
                      రాజు ఇంకా రాలేదు. కనీసం ఫోన్ కూడా చేయలేదు.
                      వర్షం వెలిసింది. కిటికీల్లోనుండి ఈదురుగా గాలి.
                      వణికిపోతోంది లీల. తన సంస్కారం.. తన వ్యక్తిత్వం.. తన చదువు.. నిజాయితి.. వీటన్నింటి మధ్య ఏదో ఒక నిశ్శబ్ద ఘర్షణ.
                       సరిగ్గా పదీ యాభై నిముషాలకు.. బయట మోటార్ బైక్ చప్పుడై.. గేట్ తీసిన శబ్దం.. లోపలికొచ్చి కాలింగ్ బెల్.. బజర్..ర్ ర్ ర్ ర్.
                       మనిషినుండి గుప్పుమని విస్కీ వాసన ముందు.. తర్వాత చల్లగా విసురుగా.. వాన వెలిసిన తర్వాతి బలమైన గాలి.
                      “అన్నం తిన్నవా”అని ప్రశ్న తూలి పడిపోబోయి నిగ్రహించుకుంటూ,”నేను బయటనే తిన్న..గుడ్ నైట్”
                        నువ్వు తిన్నవా అని అడగాలన్న స్పృహ లేదు.
                       “మీతో మాట్లాడాలి నేను కొద్దిగా”అంది లీల.. చాలా బలహీనంగా.
                       “ఊ”అని కొద్దిగా తూగుతూ ఆగి.. చెప్పమన్నట్టు చూస్తూ,
                       “ఈ రోజు మధ్యాహ్నం .. ఏమైందంటే…”అని ప్రారంభం.. ఎంతసేపూ ఒక జరుగవలసిందికాని పని జరిగిందని చెప్పి తన మనస్సులోని భారాన్ని దించుకోవాలన్న తపన ఆమెలో.
                        ఒక్కో ఘట్టం చెబుతున్నకొద్దీ.. రాజు ఒంట్లోని తాగుడు మత్తంతా ఆవిరైపోయి.. ముఖమంతా జేవురించి,
                       “ఇప్పుడెలా”అని తోక తెగిన కుక్కలా అటూ ఇటూ తిరిగి..”పద..బట్టలు సర్దుకో నీవు.. వెళ్ళాలి మనమిప్పుడే..”అని పురమాయించాడు.
                         లీల భయం భయంగా అతని ముఖంలోకి నిర్లిప్తంగా చూచి లేచింది సోఫాలోనుండి.
                          ఆ లోగా రాజే..చకచకా బెడ్ రూం లోకి తుఫానులా దూస్కుపోయి.. చేతికందిన లీల బాపతు కొన్ని బట్టలను ఓ బ్యాగ్ లో కుక్కి.. చేయి పట్టుకుని ఇంటి బయటికి లాక్కొచ్చి.. తలుపులకు తాళమేసి.. మోటార్ సైకిల్ ను స్టార్ట్ చేసి.. వెనుక ఎక్కుమని సైగ చేసి.. ఒకసారి చేతి వాచీలో టైం చూచుకుని.. రైల్వే స్టేషన్ దిక్కు  పోనిచ్చాడు బండిని.
                            ఆ క్షణం లీల మౌనంగా.. దుఃఖితగా .. ఒట్టి ఖాళీగా ఉంది.
                           “సత్యం వద”అని ఆమె అంతరంగాల్లో ఒక ప్రతిద్వని ఆ క్షణం.
                             మళ్ళీ ఆకాశం ఫెళఫెళ మని ఉరుముతూ.. పునః సమాయత్తం వర్షించడానికి.
                             చాలా గమ్మత్తుగా.. రాజు ఆమె పుట్టింటి ఊరుకు  టికెట్ తేవడం.. ఇద్దరూ ఒక్క మాట కూడా మాట్లాడుకోకుండా రైల్వే ప్లాట్ ఫాంపై అపరిచితుల్లా నిలబడి.. పది నిముషాల తర్వాత రైలు రాగానే.. ఆమె కంపార్ట్ మెంట్ లోకి ఎక్కడం.. అతను గిరుక్కున వెను దిరిగి వడి వడి అడుగులతో.. వెళ్లిపోవడం.,
                             బోగీలో ఎక్కువ మంది లేరు.. ప్యాసింజర్ బండి అది. కిటికీ దగ్గర తలపైనుండి చీర కొంగును కప్పుకు కూర్చుని చీకట్లోకి చూస్తున్న లీలకు.’ తనిప్పుడు తన ప్రమేయమే లేకున్నా శీలాన్ని కోల్పోయినందువల్ల భర్తచే నిరాకరించబడ్డట్టా?   సీతారాముడు పుట్టిన ఈ పుణ్యభూమిలో.. లేక సకల దుర్లక్షణాలు మూర్తీభవించిన, స్త్రీని ఒక బానిసగా భావించిన భర్త అనబడే దుర్మార్గుని నుండి విముక్తినీ , స్వేచ్ఛను పొందినట్టా? ‘
                             లీల చాలా నిశ్చలంగా చూస్తోంది చీకట్లోకి . 
 రెండవ ముగింపు
                           సరిగ్గా పదీ యాభై నిముషాలకు..బయట మోటార్ బైక్ చప్పుడై.. గేట్ తీసిన శబ్దం.. లోపలికొచ్చి కాలింగ్ బెల్.. బజర్..ర్ ర్ ర్ ర్.
                           భర్త రాజు.. రాత్రి పదీ యాభైకి వచ్చాడు.. బాగా తాగి తూలుతూ.. ప్రతి రోజులాగానే.
                         “భోజనం వడ్డించనా”అంది లీల.
                         “ఊ..”అన్నాడు డైనింగ్ టేబుల్ పై కూర్చుంటూ,
                           వడ్డించి.. అతని ముందు కుర్చీలో కూర్చుండి.. తను కూడా భోజనం వడ్డించుకుని,
                           ఇద్దరి మధ్యా నిశ్శబ్దం చాలా సేపు.
                          “చెప్పు లీలా.. ఎందుకు నిశ్శబ్దంగా అదోలా ఉన్నావ్ .”అన్నాడు రాజు యథాలాపంగా.
                          “ఒక ఘోరం జరిగిపోయిందండి”అందామె బెరుకు బెరుగ్గా.
                           చెప్పు అన్నట్టు తలెత్తి చూశాడతను.
                          లీల జరిగిందంతా నెమ్మదిగా.. విషాదంగా.. వివరంగా చెప్పింది పదినిముషాల్లో.
                          రాజు షాక్ ఐ.. భోజనాన్ని మధ్యలోనే విడిచిపెట్టి.. లేచి పడగ్గదిలోకి వెళ్ళి పోయి.. మంచంపై వెనక్కి వాలి.,
                          కాస్సేపాగి లీల కూడా వెళ్ళింది గదిలోకి.. ఆందోళనగా.
                          ఒక పావుగంట ఇద్దరి మధ్య నిశ్శబ్దం తర్వాత.. అతనన్నాడు..”దీంట్లో నీ ప్రమేయమే లేదు కదా లీలా.. ఇది ఎటువంటి ఘటనంటే మనకు సంబంధమే లేకుండా పైన ఒక బల్లి పడితే.. ఏం చేయగలం మనం. ఊర్కే స్నానం చేసి.. శరీరాన్ని శుద్ధి చేసుకుని మన పనిలో మనం పడిపోతాంకదా. ఇదీ అంతే. దాన్ని జ్ఞాపకాల్లోనుండి పూర్తిగా తొలగించి.. అన్నీ మర్చిపో. జస్ట్ రిలాక్స్.. నిశ్చింతగా నిద్రపో.”అని.
                         లీల కొయ్యబారిపోయినంత ఆశ్చర్యంగా రాజువైపు చూచి కృతజ్ఞతగా నవ్వుకుంది. కళ్ళనిండా ఒక అభావ దృక్కుతో అలా ఉండిపోయి .. ఓ రెండు నిముషాల తర్వాత నిద్రలోకి జారిపోయింది.
                        రాజు ఆమె ముఖంలోకి అలా చూస్తూండగానే.. ప్రసన్నమైన లీల ముఖం అతనికి ఏ మబ్బూ లేని నిర్మలాకాశంలా కనబడిందా క్షణం.
 మూడవ ముగింపు
                        చాలాసేపే తర్జనభర్జన పడింది లీల.. ఇప్పుడేం చేయాలా అని.
                        వెనుకటి పాత తెలుగు సినిమాల్లో హీరోయిన్ను ఒక దుండగుడెవడో రేప్ చేస్తే.. ఘంటసాల ఎలుగెత్తి.. ఉచ్ఛైస్వరంలో..’ తల్లీ, నీ శీలం పోయెనా చెల్లీ ‘ అని ఒక నేపథ్య గీతం పాడుతున్న ఘటన జ్ఞాపకమొచ్చి,
                        శీలం.. చెరుచుట.. తన ప్రమేయమే లేని ఒక బలవంతపు దుష్కార్యాన్ని పరిగణనలోకి తీసుకునుట.. అంతా ఒట్టి ట్రాష్.. పరమ చెత్త. ఒంటిపై బురద పడితే కడుక్కునుట.. దట్ మచ్ సింపుల్ ఇటీజ్. ఆ వచ్చిన దుర్మార్గులెవరు.. తనను కట్టేసి.. స్పృహ కోల్పోయేట్టు డ్రగ్ ఏదో ఇచ్చి.. అసలు తనకేమీ తెలియదు.. ఏం జరిగిందో.. ఏమిటో అది.. అంతా ఒట్టి కలలోలా మిథ్య. అప్రమేయ చర్య. దానికి అసలు ఉనికే లేదు.
                        చక చకా లేచి వెళ్ళి ముందు గదిలో ఉన్న ర్యాక్ లోనుండి ‘జయకాంతన్ కథలు ‘ పుస్తకం తెచ్చుకుంది.
                      “అగ్ని ప్రవేశం”కథను చదవడం మొదలెట్టింది.
                        ‘వ్యక్తిగతమైన ఏ చర్యలోనైనా.. మనిషియొక్క పరిగణించదగ్గ ప్రమేయమున్నప్పుడు మాత్రమే ఆ క్రియకు గుర్తింపూ.. విలువా ఉంటాయి. ప్రమేయమే లేనప్పుడు.. అసలది లెక్కలోకి తీసుకోదగ్గ విషయమే కాదు. కేవలం త్యజిస్తూ మరిచిపోదగ్గ ఘటనే ఔతుందది ‘ అంటాడు జ్ఞానపీఠ పురస్కార గ్రహీత జయకాంతన్. కొన్ని అప్రాచ్యపు విషయాలను ఊర్కే మనసులోనుండి తొలగించి సింపుల్ గా మరిచిపోవడం మంచిది.. అనుకుంది లీల.
                     సరిగ్గా అప్పుడే కాలింగ్ బెల్ మ్రోగింది.
                     రాజు పిలుస్తున్నాడు కూడా.. ‘ లీలా లీలా’ అని.
                     గబ గబా వెళ్ళి తలుపులు తెరిచి.,
                     ఆ రోజు రాజు తాగి రాలేదు. ప్రసన్నంగా కూడా ఉన్నాడు. ‘ఇవాళ మూడువేలు మొత్తం సంపాదన ‘ అన్నాడు సంతోషంగా. అని వెళ్ళి ఓ పది నిముషాల్లో స్నానం చేసి వచ్చి డైనింగ్ టేబుల్  పై కూర్చున్నాడు.
                     లీల నిశ్శబ్దంగానే తామిద్దరికీ వడ్డించింది.
                    ఇద్దరూ భోంచేస్తూ.. ఆ రోజు మామిడి చెట్టు విరిగి పడిపోవడం గురించి లీలా.. తను ఎలా క్యాంప్ ఆఫీసర్ ను మేనేజ్ చేసి ఎక్కువ పరీక్ష పేపర్లను దిద్దిందీ రాజూ ..  మాట్లాడుకున్నారు.
                   తర్వాత అరగంటకు.. వాళ్ళ బెడ్ రూంలో సన్నగా బెడ్ ల్యాంప్ వెలుగుతోంది.
                   ఇద్దరూ అదమరిచి ప్రశాంతంగా నిద్రపోతున్నారు.
                   బయట వర్షం పూర్తిగా తగ్గి వెన్నెల కురుస్తోంది.
                                                                                                                                               *  
( నేను ఒక ఇంజనీరింగ్ కాలేజ్ లో ప్రొఫెసర్ గా పని చేస్తున్నాను. ఈ కథను ఓ యాభై మంది విద్యార్థినులకిచ్చి చదివి లీలకు సంబంధించిన ఏ ముగింపు సరియైందో చెప్పమని అభిప్రాయ సేకరణ చేశాను. చాలా మంది మూడవ నిర్ణయమే సరియైందని అభిప్రాయపడ్డారు. ఈ తరం అమ్మాయిల ఆలోచనా విధానం అర్థమౌతోంది  కదా – రచయిత )  
రచన: వంశీ మాగంటి
కాగితం పొట్లం ఒకటి చంకలో పెట్టుకుని ఆ కుర్రాడు మెల్లగా డాక్టరు గారి రూములోకి అడుగుపెట్టాడు.
“నువ్వా అబ్బాయ్! రా రా! తేలికగా వుందా ? ఏమిటి విశేషాలు”
“మా అమ్మ మీకు నమస్కారాలు చెప్పమంది. నేను మా అమ్మకి ఒక్కణ్ణే కొడుకుని. భయంకరమైన జబ్బు నుంచి కాపాడి నా ప్రాణం నిలబెట్టారు. మీ ఋణం ఎలా తీర్చుకోగలమో తెలియట్లేదు”
“నాన్సెన్స్ . నేను చేసిందేముంది? నా స్థానంలో ఎవరున్నా చేసేదే నేనూ చేశాను. దానికేనా ఇంత హడావిడి?”
“మా అమ్మకి నేనొక్కణ్ణే కొడుకుని. మేము పేదవాళ్ళం, మీ ఉపకారానికి ఏం ప్రతిఫలం ముట్ట చెప్పుకోలేనందుకు సిగ్గుగా ఉంది. మా అమ్మా నేనూ మిమ్మల్ని కోరేదేమంటే..ఈ చిన్న కానుకను మీరు కాదనకుండా స్వీకరించాలి. ఈ విలువైన వస్తువు… దీని విలవ ఇంత అని చెప్పటానికి వీలుకాదు…కంచుతో చేసిన అరుదైన కళాత్మక వస్తువు… ”
“ఏమిటిదంతా ? దేనికి?”
“అలా అనకండి. ఇది పుచ్చుకోకపోతే అమ్మకీ, నాకూ మనసుకు చాలా కష్టంగా వుంటుంది. అరుదైన కంచు వస్తువు. పాతకాలం నాటిది. మా నాన్న జ్ఞాపకంగా ఇన్నాళ్ళు ఎంతో భద్రంగా దాచుకున్నాం. మా నాన్న పాత కంచు విగ్రహాలు కొని, కళారాధకులకు అమ్మేవాడు.  నాన్న పోయాక ఆ వ్యాపారం అమ్మా నేనూ చూసుకుంటున్నాం  ఇప్పుడు”అంటూ పొట్లం ఊడతీస్తున్నంతసేపు ఊపిరి సలపకుండా ఉపోద్ఘాతం చెపుతూనే, పొట్లంలో ఉన్న ఆ శిల్పాన్ని తీసి ఉత్సాహంగా బల్లమీద నిలబెట్టాడు.
[అది కొవ్వొత్తులు పెట్టుకునే దీపపు సెమ్మె, మాంచి కళగా ఉన్నది. అయితే ఆ దీపపు సెమ్మె పీఠం మీద ఉన్న దిగంబర విగ్రహ సౌందర్యాన్ని వర్ణించగల శక్తిగాని, సామర్థ్యంగాని ఎవరికీ లేవనే చెప్పవచ్చునేమో.ఆ పీఠం మీద ఉన్న దిగంబర విగ్రహాన్ని చూసి డాక్టరుగారు ఒక్కసారిగా ఉక్కిరిబిక్కిరి అయ్యి మెల్లగా చెవి గోక్కుని గొంతు సవరించుకున్నాడు.]
“అవునబ్బాయ్, చాలా గొప్పగా ఉంది. కాని – కాని – ఏం చెప్పటానికీ మాటలు రావట్లా… ఇల్లాంటి బొమ్మని ఆసుపత్రిలో పెట్టుకుంటే తలకొట్టేసినట్టుంటుంది. అంతకంటే మరేమీ లేదు”
“అలాగనేసారేమండి?”
“సాతాను కూడా ఇంతకన్నా గొప్ప బొమ్మ సృష్టించలేడేమో. ఈ మాయా దిగంబర విగ్రహం ఆ బల్ల మీద ఉంటే ఆసుపత్రి మొత్తం భ్రష్టుపట్టిపోతుంది…………”
“మీరనేది చాలా వింతగా ఉంది డాక్టరుగారూ! ఇది సామాన్యమైన శిల్పం కాదు. ఆహా! ఏం అద్భుత సౌందర్యం. ఒక్క క్షణం రెప్పవాల్చకుండా దానికేసి చూడండి. మీ ఆత్మ ఆనందంతో నిండిపోవలసిందే. లౌకికవిషయాలన్నీ క్షణంలో మరిచి పోవలసిందే! ఒక్కసారి చూడండి. ఏం జీవం! ఏం భావం! ఏం విన్యాసం! ”
“అంతా బాగానే వుంది. నువ్వు చెప్పిందంతా నిజమే అబ్బాయ్. కాని – నేను పెళ్ళాం పిల్లలూ కలవాణ్ణి.  ఇక్కడికి పసిపిల్లలు ఆడవాళ్ళు ఎంతోమంది వస్తూ వుంటారు..పదిమందీ వచ్చిపోయే చోటు …”
“డాక్టరుగారూ! కళల సంగతి తెలియని వాళ్ళకి ఇందులో వున్న అందం కనిపించకపోవచ్చును. కాని మీరు గొప్పవారు. బాగా చదువుకున్నవారు. మీరూ అందరిలాగే చూస్తే ఎల్లా చెప్పండి? ఏమైనా కాని మీరు ఇది పుచ్చుకోవాలి. పుచ్చుకోకపోతే మా అమ్మకీ, ఆమెకి ఒక్కడినే కొడుకునైన నాకూ మనసుకు చాలా కష్టం వేస్తుంది. మీరు నన్ను బ్రతికించారు. బదులుగా మాకు ఎంతో ప్రియమైన వస్తువును కానుకగా ఇస్తున్నాం. కాదనకండి. నా విచారం ఏమిటంటే దీని జత విగ్రహాన్ని కూడా తెచ్చి మీకు సమర్పించుకోలేకపోయానే అని..”
“ఒకటి తెచ్చింది చాలక రెండోది కూడా తీసుకురాలేదని బాధా? చాలా సంతోషం నాయనా, చాలా సంతోషం. కానీ నేనేం చెప్పేది? నువ్వే ఆలోచించు. పసిపిల్లలు వస్తూ పోతూ వుంటారు. ఆడవాళ్ళు వస్తూ వుంటారు. పదిమందీ వచ్చిపోయే చోటు….సరేలే అయినా నీతో వాదం ఎందుకు. ఆ బొమ్మని అక్కడ పెట్టి వెళ్ళు”
“వాదం మాట చెప్పకండి డాక్టరుగారూ.  ఆ పూలకుండి పక్కన పెట్టుకోండి ఈ బొమ్మను . దీని జతకి రెండోదాన్ని తీసుకురాలేకపోయాననే నా బాధ. శలవు”
“హమ్మయ్యా! వెళ్ళిపోయాడు. బొమ్మ బాగుంది; చాలా బాగుంది. చేతులారా అవతల పారెయ్యటానికి మనసొప్పటం లేదు.కాని ఇక్కడ వుంచుకోటానికి అంతకంటే మనసొప్పకుండా వుంది. ఏమిటి చెయ్యటం ? దీన్ని ఎవరికైనా బహుమతిగా ఇచ్చేస్తే? అవును కాని ఎవరికివ్వటం? ఆ మధ్యన కేసులో డబ్బులు పుచ్చుకోకుండా సాయం చేసిన లాయరుగారు ఉన్నాడుగా. స్నేహం మూలాన డబ్బు ఇవ్వటం బాగానూ వుండదు, ఇస్తే పుచ్చుకోడు కూడానూ. ఇక్కడ పెట్టుకోటానికి వీలేని ఈ పాపిష్టి బొమ్మని అతనికి బహుమతిగా ఇచ్చేస్తే సరిపోయె. ఒక్క తుపాకి. రెండు పిట్టలు. బాగుందీ ఉపాయం. అదీకాక లాయరుకి పెళ్లీ పెటాకులు లేవు. ఒంటరిగాడు. నిమ్మళమైన మనిషి”.
“ఓ లాయరు బాబూ ఎలా వున్నావ్? నువ్వు నా కేసు కోసం పడిన శ్రమకి కృతజ్ఞతలు తెలుపుకుందామని వచ్చాను. నీతోనేమో పెద్ద తలకాయనొప్పి. డబ్బు పేరు చెబితేనే మండిపడతావు. అందుకని నీకో కానుక తెచ్చాను. నువ్వు కాదు కూడదనకుండా పుచ్చుకోవాలి. చూడు… ఏం జీవం! ఏం భావం! ఏం విన్యాసం!”
“డాక్తరూ – బొమ్మ మైమరపుగా, మనోహరంగా ఉన్నది. ఎక్కడ కొన్నావ్ ఈ నమూనా?  ఎవరు చేసారో కానీ, ఏం ఊహ, ఏం అందం! ఎంత ఆకర్షణ!….అయినా వొద్దు బాబూ, వొద్దు. నువ్వు నాకేమీ ఇవ్వద్దు. బొమ్మ వొద్దు బెడ్డరాళ్ళు వొద్దు. నాకొద్దిది. దీన్ని ఇక్కణ్ణుంచి తీసుకుపో”
“ఎందుకు ? అంత భయం దేనికి వకీలు సాబుగారూ?”
“ఎందుకా…మా అమ్మ తరుచు ఇక్కడికి వస్తూ వుంటుంది. క్లయింట్లు వస్తూ వుంటారు. అదీకాక ఇంట్లో పనివాళ్ళు ఈ బొమ్మని చూస్తే నామర్దా కాదుటయ్యా? ”
“నాన్సెన్స్! నాన్సెన్స్! నువ్వు పుచ్చుకుని తీరాల్సిందే. లేకపోతే నాకు చాలా కోపం వస్తుంది…సరిగ్గా చూడు. ఏం జీవం! ఏం భావం! ఏం విన్యాసం!” అని లాయరు గారి నోట్లోంచి మారుమాట రాకముందే బొమ్మను అక్కడే వొదిలేసి, హమ్మయ్య పీడ వొదిలిపోయిందని తొందర తొందరగా నిష్క్రమించాడు.
“సెమ్మె చాలా బాగుంది కాని, దీన్ని ఏం చెయ్యాలో తెలియటం లేదు. చెత్త బుట్టలో పారేద్దామా అంటే మనస్సు పీకుతోంది. పోనీ ఇంట్లో వుంచుకుందామా అంటే పరువు పోతుంది. ఎవరికైనా దీన్ని బహుమతుగా ఇచ్చేస్తే పోతుంది. ఎవరున్నారూ ? ఆ…నాటకాల్లో విదూషకుడి వేషాలు వేసేవాడున్నాడుగా! వాడికిచ్చేస్తే పోయె. అతను ఇవ్వాళ రాత్రే ఏదో విరాళం పోగుచేసేందుకు ఉచితంగా నాటకం వేస్తున్నానని మొన్న చెప్పినట్టు గుర్తు. ఆ నాటకాన్ని, అతన్నీ మెచ్చుకుంటూ దీన్ని కానుకగా ఇచ్చేస్తే వదిలిపోతుంది. అదీకాక అతనికిటువంటివంటే బాగా ఇష్టం కూడాను.” 
[ఆ సాయంకాలమంతా ఆ నటుడి డ్రెస్సింగు రూము ఈ అసాధారణ శిల్పాన్ని చూడటానికి వచ్చేపోయే మగవారితో కోలాహలంగా మారిపోయింది. ఆడవాళ్ళు ఎవరైనా వచ్చి తలుపు తడితే, లోపలికి రావొద్దు. బట్టలు వేసుకుంటున్నా అని తిప్పి పంపించేసాడు]
“నాటకం పూర్తి. ఇప్పుడు ఈ బొమ్మని నేనేం చేసుకోవాల్రా దేవుడా? నేనుండేదేమో అద్దెకొంప. నటీమణులు వస్తూ పోతూ ఉంటారు. పోనీ ఇది ఫోటో అయినా కాకపోయె, దబాలున ఎక్కడన్నా దాచి పారెయ్యటానికి! ఇప్పుడు నాకేది దారి? ఓ హెయిరు డ్రెస్సరూ, కాసింత ఉపాయం చెప్పవయ్యా!”
“అంత ఇదైపోయేందుకేముంది? దీని తీసుకుపోయి ఏదో ఒక రేటుకి బయట అమ్మిపారెయ్యి. ఇల్లాంటి పాత సామాన్లు కొనే ముసలమ్మ కొట్టు ఈ పక్కనే వుంది.” 
[రెండు రోజుల తర్వాత డాక్టరు గారు ఆసుపత్రిలో ఉండగా ఎవరో తలుపు దబాలున తోసినట్లు చప్పుడైంది. చూస్తే చేతిలో కాగితం పొట్లంతో యమదూతలాగా తన తల్లికి ఏకైక పుత్రుడైన ఆ కుర్రాడు. డాక్టరుగారికి పై ప్రాణాలు పైనే పోయినై.]
“డాక్టరుగారూ! ఏం చెప్పమంటారు నా సంతోషం? అదృష్టవశాత్తు దాని జతకి రెండో బొమ్మ దొరికింది. అమ్మ సంతోషానికి అవధుల్లేవ్. మీకు ఇచ్చి రమ్మని పంపించింది. మా అమ్మకి నేనొక్కణ్ణే కొడుకును. నా ప్రాణం నిలిపారు. దీన్ని కూడా పుచ్చుకోండి” అంటూ ఆనందంతో ఉప్పొంగిపోతూ డాక్టరు గారి ముందు పెట్టాడు.
డాక్టరు గారి ముఖం పాలిపోయింది. ఏదో చెపుదామనుకున్నాడు కాని, నోటమాటే రాలా.
ఆంటోన్ చెహోవ్ రాసిన చిన్న కథ “ఎ వర్క్ ఆఫ్ ఆర్టు” కు 2009లో చేసిన స్వేచ్ఛానువాదం
Original రిఫరెన్సు ఇక్కడ
http://www.eldritchpress.org/ac/jr/093.htm
రచన: MSV గంగరాజు
     ఢిల్లీ అనగానే నాకు స్ఫురించేవి కుతుబ్‌ మీనారూ, ఇండియా గేటూ, పార్లమెంట్‌ హౌసూ`ఇత్యాది కట్టడాలు కాదు. మనసున్న మంచి మిత్రుడు క్రాంతికుమార్‌! భగవంతుడు సృష్టించిన జీవకోటికి మకుటాయమైన వాడు మానవుడైతే, ఆ మకుటాలలో పొదగబడిన మణులు క్రాంతికుమార్‌ లాంటి వాళ్ళు. నేనూ, అతడూ బాపట్లలో అగ్రిక్చరల్‌ బి.యస్‌.సి. చదువుకున్నాం. కాలేజీలో నాలుగు సంవత్సరాలు సహపాఠులమైతే, హాస్టల్‌ గదిలో రెండేళ్ళు సహవాసులం. ఇక మా ఇద్దరి ఆర్ధిక స్థితిగతులు ఎటువంటివంటే ` కాడెద్దులూ ఎకరం నేల జీవనోపాదిగా గల సామాన్య  కుటుంబం మాది ఐతే, కోట్లతో వ్యాపారం ఢిల్లీలోనూ, వందల ఎకరాల సుక్షేత్రాలు హర్యానాలోనూ విరాజిల్లుతుండగా కొన్ని వందల కుటుంబాలకు జీవనోపాది కలిగిస్తున్న  సంపన్న కుటుంబం అతడిది! అతడు ఉద్యోగం చెయ్యడం కోసం చదవడం లేదు. వారి వ్యవసాయ క్షేత్రాలను ఆధునిక పద్ధతులో ఇంకా అభివృద్ధి చేయానే తపన అతడి తండ్రి గారిది. ఇతడి అన్నగారిని ఎమ్‌.బి.ఏ. చదివించి వ్యాపార రంగంలో దించితే, ఇతడ్ని ఏజీ బియస్సీ చదివించి వ్యవసాయ రంగంలో దించాలనే అభిలాష గల అభ్యుదయ వాది ఇతడి తండ్రి! మూడు తరాల క్రితం కృష్ణా జిల్లా నుండి ఢిల్లీకి వలస వెళ్ళిపోయిన తెలుగు కుటుంబం అంచెంలంచెలుగా ఎదిగి ఆ స్థాయికి చేరింది.
	రెండు సంవత్సరా తర్వాత ఢిల్లీ వెళ్తున్నాను. ఇది మూడోసారి ఢిల్లీ ప్రయాణం. మూడు తడవలూ క్రాంతికుమార్‌ కి సంబంధించినవే! మొదటిసారి కాలేజీ సెలవలు అతడింట్లో గడపడానికీ, రెండోసారి అతడి వివాహానికీ, ఇప్పుడు మూడోసారి నా వివాహానికి అతడ్ని ఆహ్వానించడానికి.
	నడుస్తున్న ట్రెయిన్‌లో కిటికి పక్కన కూర్చుని వెనక్కి పోతున్న చెట్లనీ, చేమల్నీ గమనిస్తూ రెండు సంవత్సరా క్రితం జరిగిన సంఘటనని తలుచుకుంటున్నాను.
	నా ఉనికి ఎలా కనుక్కున్నాడో ఏమో! ఆ రోజు నా సీటుకెదురుగా నిబడిన క్రాంతికుమార్‌ని చూడగానే ఉలికిపడ్డాను. ఊహించని సంఘటన ఎదురు పడితే  విస్మయం చెందడం మానవ సహజం. క్షణకాలం నివ్వెరబోయిన తర్వాత తేరుకుని సీటులోంచి లేచి వెళ్ళి ఆప్యాయంగా కౌగిలించుకున్నాను. అప్పుడు నాకింకా ప్రమోషన్‌  రాలేదు. మరో కుర్చీ తీసుకుని వచ్చి నా పక్కనే కూర్చోబెట్టు కున్నాను.
	ఖరీదైన దుస్తుల్లో దొరబాబులా ఉన్నాడతడు. ‘‘ఎప్పుడొచ్చారు? ఏమిటీ హఠాత్తు సందర్శనం?’’ అన్నాను ఒకవైపు సంతోషమూ, మరోవైపు సందేహమూ ముఖంలో ప్రస్ఫుటమౌతూండగా.
	అతడు చిన్నబుచ్చుకున్నట్టు కనిపించాడు. ‘‘ఏమిటీ బహువచన సంబోధన, రాజూ?’’ అన్నాడు కాస్త నిరుత్సాహపడుతున్నట్టుగా.
	‘‘చాలా కాలమైపోయింది కదా! బాగోదేమో అనిపించినట్టుంది మనసుకి. నా ప్రమేయం లేకుండానే వచ్చేసాయి మాటలు.’’ అన్నాను నవ్వేస్తూ.
	‘‘ఇంకెప్పుడూ అలా మాట్లాడకు. నా పనుల్లో పడిపోయి నీతో మాట్లాడడం తగ్గించేసాను. బహుసా, అదే కారణం కావచ్చు మన మధ్య దూరం పెరగడానికీ, నువ్వలా సంబోధించడానికీ.’’ అన్నాడు నొచ్చుకుంటూ.
	ఆఫీస్‌ స్టాఫ్‌ మమ్మల్ని ఇద్దర్నీ మార్చిమార్చి చూస్తున్నారు. ‘ఈ అక్కుపక్షి గాడికి ఇంత ఖరీదైన మిత్రుడెవరా?’ అని వారి సందేహం కావచ్చు.
	‘‘అలా కేంటీన్‌ కెళ్ళి కాఫీ తాగి వద్దాం.’’ అన్నాను వారి పరిశీనా దృక్కులకు దూరమవ్వాలనే తలంపుతో.
	‘‘ ఇది నీకిచ్చి వెళ్దామని వచ్చాను.’’ అన్నాడు చేతిలో శుభలేఖ పెడుతూ కేంటీన్‌లో కూర్చున్నాక. కుతూహలంగా చూస్తూ దానినందుకున్నాను.
	‘‘నా పెళ్ళి శుభలేఖ.’’ అన్నాడు కవర్లోంచి కార్డు తీస్తూండగా.  జరగబోయే శుభకార్యాలు ఏ స్థాయిలో ఉంటాయో శుభలేఖల్ని చూసి గ్రహించవచ్చు. అతని హోదాకి తగ్గట్టే ఉంది ఆహ్వాన పత్రిక!
	‘‘చాలా సంతోషం! తప్పకుండా వస్తాను.’’ అన్నాను కాఫీ చప్పరిస్తూ. చదువుకునే రోజుల్లో  అయితే అతడ్ని చనువుగా ‘నువ్వు’ అనేవాడ్ని. కాని ఆ చనువు ప్రదర్శించ లేకపోతున్నాను. నా మాటల్లో ‘నువ్వు, మీరు’ అనే పదాలు దొర్లకుండా జాగ్రత్త పడుతున్నాను.
	‘‘బాపట్ల వెళ్ళి రామం సార్‌ కి కార్డు ఇచ్చేసి వెళ్ళిపోతాను. తప్పకుండా వస్తావు కదూ!’’ అని మరీ మరీ చెప్పి వెళ్ళిపోయాడు.
	‘‘అతను మీకు బాల్యమిత్రుడా? అంత చనువుగా మాట్లాడుతున్నాడు. బాగా సంపన్న కుటుంబం నుండి వచ్చిన వ్యక్తిలా ఉన్నాడు. పెళ్ళికి వెళ్తారా?’’ నా సహోద్యోగులు ప్రశ్నలు సంధించడం ప్రారంభించారు అతను వెళ్ళిపోయాక. క్రాంతికుమార్‌ తో పరిచయం తెలుసుకున్నాకా నా కొలీగ్స్‌ కి నాపై ఆసక్తి కాస్త పెరిగినట్టే అనిపించింది.
	ఆ పరిస్థితులో ఢిల్లీ ప్రయాణం కట్టడం ఇబ్బందికరమే నాకు. ఏదో అవసరముందని నాన్న ఉత్తరం రాసారు. మూడువందలు మాత్రమే ఉంచుకుని జీతం అంతా నాన్నకి పంపించేసాను. ఢిల్లీ ప్రయాణమంటే కనీసం వెయ్యిరూపాయలైనా కావాలి. ఎవరినైనా అడగాంటే తలకొట్టేసినట్టనిపిస్తుంది. ‘అయినను పోయి రావలయు  హస్తినకు.’ క్రిష్ణ పరమాత్మ మాటలు నెమరు వేసుకున్నాను.
	వెళ్ళక తప్పదు! అతడు నాకు ప్రాణ స్నేహితుడు. చదువుకునే రోజులో ఎన్నోసార్లు నాకు సాయపడ్డాడు. ఒక్కోసారి నా పట్లగల అతడి అభిమానం అబ్బుర పరచేది. అతడ్ని ఆకట్టుకున్న గుణం ఏమిటా అని తర్జన భర్జన పడేవాడ్ని అనేకసార్లు.
	సెలవల్లో ఓ సారి అతడి బలవంతం మీద అతడితో కసి ఢిల్లీ వెళ్ళేను. అంతటి సంపన్న కుటుంబాన్ని ఎన్నడూ చూసి ఎరుగను. ఇంద్ర భవనంలాంటి సౌధం, సినిమా సెట్టింగులలా అలంకరించ బడ్డ గదులూ, ఇంటినిండా పనివాళ్ళూ` అదో అద్భుత ప్రపంచం! అపురూపమైన అనుభూతి! అక్కడ ఉన్న వారం రోజులు అతడు మాత్రమే కాదు! కుటుంబ సభ్యుందరూ అభిమానంగా చుశారు. అంతటి సంపన్నులో కూడా అంత ఔదార్యం గల వారుంటారా అనిపించింది.
	చిన్నప్పుడు, ‘ఆకాశం మనమీద పడిపోవడం లేదెందుకూ?’ అని అమాయకంగా  అడిగితే తాతయ్య చెప్పేవాడు` ‘లోకంలో కొందరు మంచివాళ్ళు ఉంటారు. వాళ్ళు అకాశానికి గుంజ లాంటి వాళ్ళు. వాళ్ళవల్లనే ఆకాశం మనమీద పడిపోకుండా ఉంది.’ అని. అవును! క్రాంతికుమార్‌, అతడి కుటుంబ సభ్యులు నిజంగా ఆకాశానికి గుంజలే!
	సత్సంకల్పానికి సర్వేశ్వరుని సహాయం లభిస్తుంది అంటారు. అనుకోకుండా డి.ఏ. బకాయిు  పన్నెండు వందలు మర్నాడే చేతికందాయి. నాల్రోజులు సెలవు పెట్టి బయలుదేరేను. ఉన్నవాటిలోనివే కాస్త మంచిగా ఉన్నవి రెండు జతల బట్టలు పెట్టుకున్నాను. అతడికి కానుకలిచ్చే తాహతు నాకెలాగూ లేదు. అందుకే కానుక జోలికి పోలేదు.
	అంతవరకూ బాగానే ఉంది. ఢిల్లీ చేరిన తర్వాతే తప్పుపని చేశాను. నా జీవితంలో  దర్శించదగ్గ ఒక ప్రధాన ఘట్టాన్ని తిలకించ లేకపోయాననే నిర్వేదం శాశ్వతంగా మిగుల్చుకున్నాను.
	వచ్చీరాని హిందీలో అడ్రసు చెప్పి ఆటో ఎక్కేను ఢిల్లీ స్టేషన్‌లో. ఇంద్రప్రస్థ మార్గ్ లో ఇంద్ర భవనంలాంటి సౌధం ముందు ఆగింది ఆటో. అందమైన ఆ భవనం, కాంతులు వెదజ్లుతున్న తోరణాలతో మరింత శోభాయమానంగా ఉంది. బాలులు తీరి పార్క్‌ చేయబడి ఉన్నాయి కారులు.
	తమతమ హోదాల్ని ప్రదర్శింప జేసే దుస్తులతోనూ, చిత్రమైన అలంకరణలతోనూ కారుల్లోంచి దిగుతున్నారు జనాలు. ఆ తేజోమూర్తులను సాదరంగా ఆహ్వానించి లోనికి తీసుకెళ్తున్నారు సెక్యూరిటీ సిబ్బంది. ఆటోవాడికి డబ్బులిచ్చేసి ధైర్యం కూడదీసుకుని గేటువైపు నడిచాను.
	పాపిట్ట గుంపులో కత్తెర పిట్టలా కనిపించానేమో! నావైపు నిశితంగా దృష్టి సారించాడో సెక్యూరిటీ వాడు. ‘‘క్రాంతికుమార్‌… దోస్త్‌… ఆంధ్రాసే ఆయాహూ…’’ అన్నాను తడబడుతూ. లోనికెళ్ళ మన్నట్టుగా సైగచేశాడు.
	ఖరీదైన వ్యక్తులు జరుపుకునే తిరణాళ్ళలా వుంది అక్కడి వాతావరణం. గుంపులు గుంపులుగా చేరి హాసాల్లోస సంభాషణలలో తేలియాడుతున్నారు అందరూ. సాఫ్ట్‌ డ్రిరక్‌ బాటిల్స్‌ ట్రేలలో పెట్టుకుని అతిథులకు అందిస్త్తున్నారు బేరర్లు. నేనూ ఒక బాటిల్‌ అందుకుని ఓ మూ చేరుకుని నిలబడ్డాను.
	‘ఈ పద్మవ్యూహాన్ని ఛేదించుకుని నేను క్రాంతికుమార్‌ని చేరడం ఎలా?’ అనేది ఆ క్షణానికి జీవన్మరణ సమస్యలా తోచింది.
	ఖాళీ బాటిల్‌ బేరర్‌కి అందించి ‘షాదీ కిదర్‌?’ అన్నాను.
	‘బగల్‌ మే కల్యాణ్‌ మండప్‌ హై.’ అని ఏదో చెప్పి గుంపులోకెళ్ళిపోయాడు. ఇక్కడ ఆతిధ్యం స్వీకరించి ఆ ‘బగల్‌మే’ కల్యాణ మండపం చేరాలన్నమాట. అది నాకు సాధ్యమయ్యే పనేనా? నాలో ప్రాదుర్భవించిన శంక ‘ఇంతింతై వటుడింతై’ నట్టుగా క్షణాల్లో స్థూల పరిమాణంలోకి పెరిగిపోయింది. వేల సంఖ్యలో ఉన్న తేజోమూర్తుల మధ్య నేను మనజాలనని గ్రహించాను.
*****
	తెలతెలవారు తూండగా ఢిల్లీ చేరింది ట్రెయిన్‌. రిసీవ్‌ చేసుకోడానికి స్టేషనుకొచ్చాడు క్రాంతికుమార్‌.
	‘‘వస్తానని ప్రామిస్‌ చేసి నా పెళ్ళికి రాలేదు నువ్వు. ఇప్పుడు నీ పెళ్ళిపిలుపుకి వచ్చేవు.’’ అన్నాడు కారులో కూర్చున్నాక.
	‘‘మామ్మ ఆరోగ్యం ఆందోళనకరంగా ఉండడం వలన రాలేకపోయాను.’’ అన్నాను దోషం చేసిన వాడిలా ముఖం పెట్టి.
	‘‘అయ్యో! అలాగా?’’ అన్నాడు నా ముఖంలోకి సూటిగా చూసి.
	కారు గేట్‌లోకి ప్రవేశించింది. ఆప్యాయంగా చెయ్యి పట్టుకుని లోనికి దారితీసాడు. ఇ్లంతా ఖాళీగా ఉంది. తల్లీ, తండ్రీ, అన్నా, వదినా, పిల్లల్లూ ` అంతా ద్వారకా ధామ్‌ దర్శించడానికి వెళ్ళేరట. ఇతడూ భార్య మాత్రమే ఇంట్లో ఉన్నారు. హాల్లో సోఫాలో కుర్చోబెట్టి భార్యని పిలిచాడు.
	పాల సముద్రం నుండి ఉద్భవించిన లక్ష్మీదేవిలా ఆమె హాలులోకి ప్రవేశించింది. ఆమె రాకతో హాలు మరింత కాంతివంతమైనట్టనిపించిది.
	‘‘ఇతడు నా మిత్రుడు రాజు.’’ అన్నాడు నన్ను ఆమెకు పరిచయం చేస్తూ.
	ఆమె నమస్కారం చేసి, ‘‘ మిమ్మల్ని తరుచూ తలుచుకుంటూ ఉంటారండీ.’’ అంది చిన్నగా నవ్వి.
	‘‘అతడి మామ్మగారికి ఒంట్లో బాగులేదని మన పెళ్ళికి రాలేక పోయాడట!’’ నా భుజాన్ని గట్టిగా తట్టి అన్నాడు. అతడి మాటల్లో ఎక్కడో వ్యంగ్యం ధ్వనిస్తున్నట్టే అనిపించింది.
	‘‘టీ తీసుకున్నాక కాస్త విశ్రమించుదువు గాని.’’ అని లోనికెళ్ళాడు.
	హాంతా నిశ్శబ్దం ఆవహించింది. ఒక్కోసారి నిశ్శబ్దం కూడా దుర్భరంగా ఉంటుంది కాబోలు! కాస్త అసౌకర్యంగా కూర్చున్నాను.
	కొద్ది క్షణానంతరం ఆమె ట్రేలో బిస్కెట్లూ, టీ కప్పులు తీసుకుని వచ్చింది. ఇంట్లో అంత మంది పనివాళ్ళుండగా ఆమె స్వయంగా తీసుకురావడం ఆశ్చర్యం కలిగించింది. సంస్కారం అనేది ఆ ఇంటిలో సంచరించే ప్రతీ ప్రాణికీ సొంతంలా అనిపించింది.
	ఆమె వెనుకనే అతనూ వచ్చాడు. అతడి చేతిలో చిన్న గిఫ్ట్‌ బాక్సులాంటిదుంది.
	నేను టీ కప్పు అందుకున్నాను. అతడు నా పక్కనే కూబడ్డాడు.
	‘‘ఇది నా పెళ్ళికి వచ్చిన అపురూపమైన కానుక!’’ అన్నాడు నవ్వుతూ.
	అందుకోబోతూంటే, ‘‘ముందు టీ త్రాగడం పూర్తి కానీ. చూద్దువుగాని.’’ అన్నాడు. టీ తాగుతున్నాను కాని దృష్టి ఆ బాక్సు మీదనే ఉంది.
	కుతూహంగా బాక్సును అందుకున్నాను టీ తాగడం ముగించి.
	‘‘దానిని చాలా అపురూపంగా భద్రపరుచుకున్నారండీ, మావారు.’’ అందే ఆమె.
	బాక్సు తెరచి చూసి ఉలికిపడ్డాను. క్షణ కాం నిశ్చేష్టుణ్ణయ్యాను. విహ్వలంగా చూస్తూ ఉండిపోయాను బాక్సులోని వస్తువుని! అది నేను వ్రాసిన పోష్టు కార్డు!
	‘‘దీనిని ఇంత అపురూపంగా… దాచు… కున్నారా?’’ అన్నాను ఆశ్చర్యంతో ఉక్కిరి బిక్కిరౌతూ.
	‘‘అది సామాన్య వస్తువనుకుంటున్నావా? ఒక సత్యవాది ఓ అసత్యాన్ని సత్యంగా నిరూపణ చేయడంలో ఎలా వైఫ్యల్యం చెందేడో తెలియజేసే ప్రత్యక్ష సాక్షి ` ఈ పోష్టు కార్డు!’’ అన్నాడు నవ్వుతూ నా కళ్ళలోకి చుస్తూ.
	‘‘ఇందులో ఆసత్యమేముందీ?’’ అన్నాను విస్మయంగా.
	‘‘ అంతా అసత్యమే! మీ మామ్మగారు మనం ఫైనలియర్‌లో ఉండగా పోయారు. ఆవిడకి అనారోగ్యంగా ఉందనడం అసత్యం. ఇక మరో అసత్యమేమిటంటే ` ఢిల్లీలోనే పోష్టుకార్డు కొని ఢిల్లీలోనే పోష్టు చేశావు. సత్యసంధుడివీ, అమాయక పక్షివీ అయిన నీవు ఆసత్య మాడడంలో తగు జాగ్రత్తలు తీసుకోలేకపోయావు. నిజాయతీగా ఆ రోజు డేటు వేసి పోష్టుచేశావు. మర్నాడే చేరింది నాకు. విజయవాడనుండి ఢిల్లీ చేరడానికి కనీసం మూడు రోజులు పడుతుంది ఉత్తరానికి.’’ అతడి మాటలు విని సిగ్గుతో తల దించుకున్నాను. రెడ్‌హేండెడ్‌ గా పట్టుబడిన రెడిమేడ్‌ దొంగనయ్యాను.
	‘‘నన్ను క్షమించండి.’’ అనగలిగాను లేచి నిలబడి.
	‘‘ఛ! మనమధ్య క్షమాపణలేమిటి? కుర్చో.’’ అంటూ ఆప్యాయంగా భుజం తట్టేడు.
	‘‘కార్డు చూశాక నువ్వు ఢిల్లీ వచ్చి వెళ్ళి పోయావనే నిర్ధారణకు వచ్చాను. రిసెప్షన్‌ హడావిడి అంతా వీడియోలో పరిశీలించాను. నువ్వు మొహమాటంగా సంచరించడం గమనించి బాధ పడ్డాను. నేనే స్వయంగా నిన్ను తీసుకు రానందుకు నిందించుకున్నాను.  నన్ను నువ్వే మన్నించాలి, రాజూ!’’
	‘‘అవునండీ. ఆయనదే పొరపాటు.’’ అంది ఆమె కూడా.
	‘ఆకాశానికి గుంజ!’ తాతయ్య మాటలు  చెవుల్లో మారుమ్రోగుతుండగా కళ్ళలో పలుచటి నీటిపొర కమ్మింది!
	‘పురుషులలో పుణ్యపురుషులు!’ అనుకుని తలవంచుకున్నాను.
రచన: శ్రీధర మూర్తి
వాన.. వాన….
జగాన దగా పడి కుమిలి కుమిలి ఏడుస్తున్న చెల్లెళ్లందరి కళ్లల్లోనుంచి పెల్లుబికి వస్తున్న కన్నీటి ధారల్లా రెండు రోజుల నుంచి ఎడతెరిపి లేకుండా  వర్షం కురుస్తూనే ఉంది.
ఆ కాలనీలో అన్నీ అయిదంతస్తుల అధునాతన సుసంపన్నుల నివాసాలే! కానీ ఇప్పుడా మేడలన్నీ నడి సముద్రంలో నిలబడిన ఓడల్లా ఉన్నాయి. చుట్టూ నీళ్లు… అక్కడెక్కడో మొదలైన అల్ప పీడనం… ఇక్కడ వీళ్ళని పట్టి పీడిస్తోంది. కుట్టి కుదిపేస్తోంది.
రెండు రోజుల నుంచి నీళ్ళు లేవు… పాలు లేవు.. స్నాన పానాదులు లేవు… తిండీ తిప్పలు లేవు… మనిషికి ఆహారంకన్నా ప్రాణాధారంగా మారిన కరెంటు లేదు… టీ.వీ. లేదు… నిన్న మొన్నటి ఠీవీ లేదు… సెల్లుకు ఛార్జ్‌ లేదు… సొల్లుకు ఛాన్స్‌ లేదు… లిఫ్ట్‌ లేదు… వానకు షిప్టు లేదు… చెప్పుకోలేని బాధ… డ్రైనేజిలన్నీ ఎగదన్ని టాయిలెట్లు కంపు కొడుతున్నాయి… ఇంట్లో ఉండలేరు, బయటికి పోలేరు… తోటకూర కాడల్లా వాడిపోయి సోఫాల్లో వాలిపోయి యమ యాతన పడుతున్నారు. బయట ప్రపంచంతో సంబంధాలు తెగిపోయాయి.
”ఖర్మ చాలక ఈ కాలనీలో వచ్చిపడ్డాం…” అని మొట్టమొదటి సారిగా తమను తాము తిట్టుకుంటూండగా…
ఎట్టకేలకు… మిట్ట మధ్యాహ్నానికి .. కాస్త తెరిపి ఇచ్చింది.
మహానగరంలో నడిరోడ్డున మొద్దు నిద్దర పోయే ‘నిర్దయ’ మాగన్నుగా కన్ను తెరిచింది. అప్పుడెప్పుడో చెన్నైలో తంబీలు చూపిన ఔదార్యం గుర్తొచ్చి మానవత్వం విరబూయగా మేము సైతం అంటూ ఎక్కడెక్కడి కాలనీలవాళ్లో ముందుకీ వెనక్కీ ఊగి చివరికి అక్కడికొచ్చారు. మంచినీళ్ల పాకెట్లు, పాల పాకెట్లు, బిస్కెట్‌ పాకెట్లతోపాటు టీవీ కెమెరా వాళ్ళతో.
వచ్చిన వాళ్లు మోకాళ్ల లోతు నీళ్ళల్లో ఈదుకుంటూ బాల్కనీలో నించున్న వాళ్ళమీదకు పాకెట్లూ విసురుతున్నారు.
అదుగో అలా ఈదుకుంటూ వచ్చిన సుందరం ఫస్ట్‌ఫ్లోర్‌ బాల్కనీలో నిలబడి ముందుకు వంగి అందుకోలేకపోతున్న పాతికేళ్ల అందమైన అమ్మాయికోసం నాలుగు పాకెట్లు విసిరాడు. నీళ్లల్లో పడిపోయాయి.
”అలాక్కాదు… ఓ ప్లాస్టిక్‌ బుట్టకు తాడు కట్టి కిందకు వదలండి..” అన్నాడు.
”బుట్టల్లేవు, తట్టల్లేవు, తాళ్లులేవు, పేళ్ళు లేవు” అన్నదామె.
ఈసారి పాలపాకెట్‌ బలంకొద్దీ విసిరాడు. గోడకు కొట్టుకొని కిందపడి పాలన్నీ బాల్కనీ పాలైనయి.
”ఉండండి…” అంటూ వెనక్కి వెళ్ళి అయిదు నిముషాల తర్వాత ప్యాంటు జేబుల్లో మంచినీళ్ళ పాకెట్లు, టక్‌ చేసి చొక్కాలో పాల పాకెట్లతో వచ్చాడు.
ఆమె బాల్కనీలోనే ఉంది.
కాంపౌండు వాల్‌ ఎక్కాడు. దాని ప్రక్కనే ఉన్న ట్రాన్స్‌ఫార్మర్‌ దిమ్మ మీదకు, ట్రాన్స్‌ఫార్మర్‌ మీదకు, పిట్టగోడమీదకు ఎక్కి, బాల్కనీలోకి దూకాడు.
ప్యాంటు జేబులోనుంచి మంచినీళ్ళు, టక్‌ చేసిన షర్టులోంచి పాల ప్యాకెట్లు తీసి ఆమెకు ఇచ్చాడు.
”థాంక్సండీ… నిజంగా మీరు జగదేకవీరుడనిపించారు…” అన్నదామె మెచ్చుకోలుగా.
”భలేవారే.. మీరింత కష్టపడుతూంటే చూస్తూ ఊరుకుంటామా? మీరేమీ అడవిలో లేరు, స్మార్ట్‌ సిటీలో ఉన్నారు. ఇలాంటప్పుడు సాయం చేయకపోతే ఎందుకండీ ఎదవ బతుకు… పరోపకారార్థం ఎదవ శరీరం అన్నారు గదా… వస్తా .. ” అని వెనుతిరిగాడు.
”ఉండండి.. పాలు తెచ్చారుకదా.. కాఫీ పెట్టిస్తాను…తాగి వెళ్దురుగానీ.. లోపలికి రండి..” అని అపార్ట్‌మెంట్‌లోకి దారి తీసింది.
సుందరం షర్టు జేబులోంచి సెల్‌ఫోన్‌ తీసి చూసుకుంటూ లోపలికి వెళ్ళాడు.
ఆమె కాఫీ పెట్టిచ్చే లోపల మళ్ళీ వర్షం మొదలైంది. సాయం చేయడానికి వచ్చినవాళ్ళంతా గబగబా ఈదుకుంటూ వెళ్ళిపోయారు.
మళ్లీ దడ.. దడ…దడ మని చినుకులు. చూస్తుండగానే కుంభవృష్టిగా మారింది.
”మళ్లీ మొదలైంది..” అన్నదామె కాఫీ ఇస్తూ…
”మరో మూడు రోజులు ఇలాగే ఉంటుంది..” అన్నాడు కప్పు అందుకుంటూ…
”అవునా… చచ్చాం… కరెంటు లేదు.. రాత్రంతా జాగారం…”
”మెయిన్‌ రోడ్డు మీద పెద్ద చెట్టు విరిగి పోల్‌ మీద పడింది. అది వంగిపోయింది. కరెంటు తీగలు తెగిపోయాయి..”
”మరి ఎప్పటికొస్తుంది…”
”వానలు తగ్గాలి కదా.. కనీసం నాలుగు రోజులు పైనే..”
”ఓవర్‌హెడ్‌ ట్యాంక్‌లో వాటర్‌ కూడా అయిపోయింది. కొద్దిగా టబ్‌లో దాచుకున్నాను.. స్నానం కూడా చెయ్యలేదు…”
”మరి నే వెళతాను”
”ఎలా వెళ్తారు?.. ఇంత వానలో.. జారి పడిపోతారు..”
”మెట్ల మీదినుంచి..”
”సెల్లార్‌లోనుంచి వెళ్ళాలి.. అక్కడ పీకల్లోతు నీళ్ళున్నాయి… డ్రైనేజి నీళ్ళు.. కంపు…”
ఇద్దరూ గుమ్మం దగ్గర నిలబడి చూస్తున్నారు.
”దంచి కొడుతోంది..” అన్నాడు.
”నిలబడి కురుస్తోంది..”
”కూర్చుని కూడా కురుస్తుందా?..” అని అడిగాడు.
ఆమె నవ్వింది..
”మీ పేరు?…”
”నా పేరు సుందరమండీ… అమీర్‌ పేటలో సర్వీసింగ్‌ సెంటర్‌ పెట్టాను. డెస్క్‌టాప్‌లు, ల్యాప్‌టాప్‌లు రిపేర్‌ చేస్తుంటాను..”
”బాగానే ఉందా బిజినెస్‌?”
”నా కింద ఇద్దరు పనిచేస్తున్నారు… ”
”ఇంకేం బాగానే సంపాదిస్తున్నారన్నమాట…”
”సంపాదించాల్సింది డబ్బు ఒక్కటే కాదండీ.. ఇంకా చాలా వున్నాయి.. రోజూ ఒక చిన్న ప్రశంస.. ఒక చిన్న మెచ్చుకోలు… మన చేత ఎంత కష్టమైన పనిని అయినా చేయిస్తుంది…”
”అందుకు అవకాశాలు కూడా కలిసి రావాలి.” అన్నదామె.
”దేశానికి సరిహద్దులుండొచ్చు.. మనిషి చేసే పనులకు హద్దులుండొచ్చు… కానీ ఆలోచించగల మనసుకు హద్దులుండవు.. ప్రతి ఉదయం సూర్యుడు మనకోసం ఎన్నో అవకాశాలు మోసుకొస్తూనే ఉంటాడు…”
”మీరేం చదువుకున్నారు?..”
”ఉండటానికో బి.టెక్‌ డిగ్రీ ఉంది.. చదువంటే ఏది ఎలా చెయ్యాలో చెప్పేది మాత్రమే కాదు.. ఎప్పుడెలా మసలుకోవాలో నేర్పేది కూడా అయివుండాలి చదువు…” అన్నాడు.
ఆమె నవ్వింది…
”ఇంక వెళతాను.. చీకటి పడితే మరీ కష్టం” అన్నాడు.
”ఎలా వెళతారు.. అలా…”
”నిలబడి కురుస్తుంటేనూ…” అని నవ్వాడు.
ఆమె కూడా నవ్వింది..
”కరెంట్‌ లేదు కదా.. చీకటి పడేలోపు అన్నం వండేస్తాను..” అంటూ ఆమె వంటింట్లోకి వెళ్ళింది.
సుందరం చుట్టూ చూస్తూ కూర్చున్నాడు. సోఫాలో చాలా నోట్‌బుక్స్‌ ఉన్నాయి.
”మీరేం చేస్తుంటారు?”
”నా పేరు సుజాత… స్కూల్‌ టీచర్‌గా పనిచేస్తున్నాను… ఇదిగో ఈ గాడిద చాకిరీ తప్పట్లేదు…” అన్నది నోట్‌బుక్స్‌ చూపిస్తూ…
”మీరొక్కరే ఉంటున్నారా?…”
”మా పేరెంట్స్‌ వైజాగ్‌ వెళ్ళారు…”
”మీరూ వెళ్లి ఉండాల్సింది.. ఈ బాధ తప్పేది..”
”నా పెళ్లి సంబంధం సెటిల్‌ చేయటానికి వెళ్ళారు..” అన్నది సుజాత.
ఆ మాట చెప్పటంలో ఆమె ఆంతర్యం వేరు.. తను ఒంటరిగా ఉంది. ఒకవేళ అతనికేదైనా దుర్భుద్ధి పుట్టినా పెళ్ళి కాబోతున్న అమ్మాయి కనుక సెంటిమెంట్‌ అడ్డుపడ్తుంది కదా అని.. చిన్న అబద్ధం.. చిన్న గరికపోచ ఇద్దరి మధ్యా అడ్డువేసింది.. అశోక వనంలో సీతమ్మవారిని గుర్తు తెచ్చుకొని…
”కంగ్రాచ్యులేషన్స్‌.. మీ కాబోయేవారేం చేస్తుంటారు?”
” పెళ్లికి పిలుస్తాన్లెండి… ఆయన్ని పరిచయం చేస్తాను..” అన్నది.
కబుర్లతో రెండు గంటలు గడిచిపోయాయి. రాత్రి తొమ్మిదైంది.
”భోజనాలు చేద్దాం..” అని లేచింది సుజాత.
సుందరం సెల్‌ఫోన్‌ ఆమెకు ఇచ్చాడు. ఆ వెలుగులో రెండు కంచాల్లో అన్నం వడ్డించి తెచ్చింది.
” ఏమనుకోకండి.. పచ్చడి మెతుకులు..” అన్నది కంచం అందిస్తూ.
”జగమంతా చిత్తడి చిత్తడిగానున్న ఈ కటిక చీకటి వేళ కడుపారగ తినగా దొరికిన పచ్చడి మెతుకులు పరమాన్నము కన్న మిన్న కదా పరమేశా!” అన్నాడు కలుపుకుంటూ…
”చీకట్లో దొంగల్లా తింటున్నాం..” అన్నది.
”దొంగల్లా తినటం అంటే…ఒకటి గుర్తొస్తోంది.. చెప్పనా..”
” తింటూ చెప్పండి.. నోరు ద్విపాత్రాభినయం చేస్తుంది..”
” రతన్‌ టాటా తన కంపెనీ మీటింగ్‌ స్విట్జర్‌లాండ్‌లో పెట్టుకున్నాడు. ఇక్కడ్నించి పాతిక మంది దాకా వెళ్ళారు. ఒక హోటల్‌లో డిన్నర్‌ చేస్తున్నారు… పార్టీ ఎంజాయ్‌ చేయాలని బోల్డన్ని ఐటెమ్స్‌ ఆర్డరిచ్చారు. సగం తినేసి సగం వదిలేశారు.. కొంచెం దూరంలో ఒక ముసలి జంట కూర్చొని ఒకే ఐటం తెప్పించుకొని చెరి సగం పంచుకుని తిన్నారు. వాళ్ళు ఇంత ఫుడ్‌ వేస్ట్‌ చేయటం చూసి భరించలేకపోయారు… వీళ్ళ దగ్గరికి వచ్చి అడిగారు.. బిల్లు పే చేస్తున్నాం కదా.. అన్నారు. అందుకు వాళ్ళేమన్నారంటే.. ఆహారం దేశ సంపద.. దాన్ని వేస్ట్‌ చేయడం దొంగిలించడం కన్నా హీనమైంది… అని చెప్పారట. అప్పుడు రతన్‌ టాటా ఒక పాఠం నేర్చుకున్నాడట…”
”మీరు మాత్రం పారెయ్యరు లేండి.. కొంచెమే పెట్టాను..”
”అన్నదాతా సుఖీభవ..” అన్నాడు సుందరం.
”ఏం సుఖీభవో.. చీకట్లో.. ఆ మూల వాష్‌ బేసినుంది… కంచం అక్కడ పెట్టేయండి..”
మరో గంట కబుర్లతో కాలక్షేపం అయింది.
”నిన్న చీకట్లో ఒకందుకు భయం వేసింది… ఇప్పుడు ఇంకొకందుకు భయం వేస్తోంది..”
”నాకు అర్థమైంది.. మీ మీద మీకు నమ్మకముంది.. నా మీద నాకు నమ్మకముంది…”
”ఇద్దరం కలిసి ఉన్నందుకే భయం…”
”నేనొకటి చెప్పనా? డ్యూటీ వేరు, బ్యూటీ వేరు.. డ్యూటీ ఈజ్‌ వర్షిప్‌.. మా కాలనీ వెల్ఫేర్‌ అసోసియేషన్‌ తరపున సేవ చేయటానికి వచ్చాం… నేను ఇదొక డ్యూటీగా భావించి వచ్చాను.. నాకే కాదు.. మా కాలనీకి చెడ్డపేరు రాకూడదు… మీరు నిశ్చింతగా నిద్రపోండి.” అని లేచి నిలబడ్డాడు.
” ఆ రూంలో మీరు పడుకోవచ్చు.. గోడ పట్టుకొని పాకుతూ వెళితే బాత్‌రూం తలుపు తగులుతుంది”
”వాన ఇంకా నిలబడే కురుస్తోంది..”
”అది నిలబడితే నిలబడింది లెండి.. మీరు పడుకోండి..” అన్నది సుజాత.
అతను రూంలోకి వెళ్లబోతుండగా చేతికి ఏదో తగిలి కిందపడింది. దభేల్‌ మని శబ్దం అయింది.
”అయ్యో.. ఈ దుష్ట ధృతరాష్ట్రుడేదో చేసినట్లున్నాడు” అన్నాడు..
”వయొలిన్‌ కిందపడినట్లుంది.. ఫర్లేదు లెండి.. మీరా విధంగా ముందుకెళ్ళండి..”
”తెల్లారేలోపు ఇంకెంత విధ్వంసం జరుగుతుందో… అజ్ఞానాంధకారంలో కన్నుగానక చేసిన వాటిని మీరు క్షమించాలి…” అన్నాడు.
”కేవలం కన్నుగానక అయితే ఫర్వాలేదు.. కన్ను మిన్నుగానక ఏం చేయకండి..”
”ఔనండీ.. మనం కాసేపటికే ఇలా బాధపడుతున్నాం… నిజంగా చూపు లేనివాళ్ళు ఎంత బాధపడతారో కదా..” అని అన్నాడు.
”వాళ్ల గురించి రేపు బాధపడుదురుగానీ… ఇవాళ్టికి ఆ విధంగా ముందుకెళ్లండి..” అన్నది.
కాలమూ ఆగదు, దాని వేగమూ మారదు..
తెల్లారింది…
సుందరం లేచేటప్పటికి సుజాత కాఫీ పెడుతోంది..
”మీ పుణ్యమా అని కాఫీ తాగుతున్నాను..”
”మీ పుణ్యమా అని నేనూ తాగుతున్నాను… రాత్రి దేన్నో తన్నేసినట్లున్నాను..”
” వయొలిన్‌.. తీగ తెగింది… అసలది అమ్మేయాలనుకుంటున్నాను..”
”వద్దండీ నేను బాగు చేయిస్తాను.. నా పనే రిపేర్లు చేయటం…”
సుందరం తమ కాలనీ అసోసియేషన్‌ వాళ్ళకి ఫోన్‌ చేశాడు…
”ఆ కాలనీలో మిలట్రీ దిగింది..” అన్నాడు కాలనీ ప్రెసిడెంట్‌.
”దేనికి సార్‌ మిలట్రీ…వానదేవుడి మీద యుద్ధం చేస్తారా… మాకో నిచ్చెన కావాలి తెప్పించండి..” అని అడిగాడు సుందరం.
మధ్యాహ్నానికి నిచ్చెన వచ్చింది. ఎంతో కష్టం మీద సుజాత నిచ్చెన మీదనుంచి కిందికి దిగింది.
సుందరం ఆమెను తన ఇంటికి తీసుకెళ్లాడు.
సుందరం తల్లి అన్నపూర్ణ ఆమెకు ఆహ్వానం పలికింది.
”రోజూ టీవీల్లో పేపర్లల్లో చూస్తున్నాం.. మీ కాలనీవాళ్లెలా ఉంటున్నారా అని అనుకుంటున్నాం… మా ఇంట్లో నీ ఇష్టం వచ్చినన్ని రోజులు ఉండవచ్చు…” అన్నది అన్నపూర్ణ.
”మీ ముఖంలో ఎంతో ప్రశాంతత… మిమ్మల్ని చూస్తుంటే ఎం.ఎస్‌. సుబ్బలక్ష్మిగారు గుర్తొస్తున్నారు..” అన్నది సుజాత.
”నేనెక్కడ.. ఆ మహాతల్లి ఎక్కడ..” అన్నది అన్నపూర్ణ.
సుజాత రెండు రోజుల్లోనే ఆ ఇంట్లో మనిషిలా కలిసిపోయింది. అన్నపూర్ణకు చేదోడు వాదోడు అయింది.
సుందరం వయొలిన్‌ బాగు చేయించి తీసుకు వచ్చాడు.
కాసేపు వాయించి చూసి ‘థ్యాంక్స్‌’ అన్నది.
”ఎంత పాడైపోయినదైనా తెగిన తీగలు బిగించి శృతి చేసుకుంటే అద్భుతంగా పలుకుతుంది… జీవితం కూడా…”
”నేను ఒక తప్పు చేశాను.. మీరు మన్నించాలి” అన్నది సుజాత.
”తప్పులు చేయుట మా వంతు.. మన్నించుటయే మీ వంతు.. అని పాడుతున్నారు కదా…”
”మొన్న అబద్ధం చెప్పాను. మా వాళ్ళు నాకు పెళ్ళి సంబంధం చూడటానికి వెళ్లారని..”
”అది అబద్ధమని నాకు తెలుసు..”
”ఎలా తెలుసు?”
”నిజంగా అన్నీ కుదిరి పెళ్ళి చేసుకోబోయే అమ్మాయి నోసు, ఫేసు తెలియని వాడితో అంత సేపు అన్ని విషయాలు మాట్లాడదు..”
”నా గురించి కొంచెం చెప్పాలి..”
”చెప్పు”
”మా అమ్మ చనిపోయింది… మా నాన్న మళ్లీ పెళ్లి చేసుకున్నాడు.. వాళ్లిద్దరి మధ్యా పదేళ్ల వయసు తేడా ఉంది.. మా సవతి తల్లికి నేనంటే అంతులేని అసూయ.. కూర్చుంటే తప్పు.. నుంచుంటే తప్పు.. నవ్వితే తప్పు.. నవ్వకపోతే తప్పు… మానసికంగా
కృంగదీస్తోంది. నరకం అనుభవిస్తున్నాను.. మా నాన్న ఆ అపార్ట్‌మెంట్‌ నాకు రాసిస్తాడేమోనని ఆమె భయం..”
”అయితే నేనేం చెయ్యాలి?”
”ఈ సన్నివేశాన్ని కొంచెం రిపేర్‌ చేయాలి.. లవణాబ్ధి లంఖించు పవనాత్మజున కొక పిల్ల కాలువ పూని గెంతు టెంత..? ఇది మీకొక లెఖ్ఖ కాదు..”
”మా ఇంట్లో ఉండడం మీ కిష్టమేనా?”
”అది నా పూర్వజన్మ సుకృతం అనుకుంటాను…”
నాలుగు రోజుల తర్వాత సుజాత తల్లిదండ్రులు హైదరాబాద్‌ వచ్చారు. సుజాత వాళ్లింటికి వెళ్లిపోయింది.
నెలరోజుల తర్వాత అన్నపూర్ణ వెళ్లి సుజాతను తన కొడుక్కు ఇవ్వమని అడిగింది.
”పాత గొడుగులు, తాళాలు రిపేరు చేసుకునేవాడికి పిల్లనిచ్చి దాని గొంతు కోయలేం” అన్నది సత్యభామ…
”అంతే.. అంతే..” అన్నాడు రామారావు.
ఓ రోజు సుజాత సుందరం ఇంటికి వెళ్ళిపోయింది వయొలిన్‌తో..
అన్నపూర్ణ ఉన్నంతలో లోటు లేకుండా పెళ్లి జరిపించింది.
ఏడాదికల్లా సుజాతకి కొడుకు పుట్టాడు. కొడుక్కి కన్నకుడి వైద్యనాథన్‌ రామస్వామి శాస్త్రి అని పేరు పెట్టుకుంది.
—-
పదిహేనేళ్ళు గడిచాయి. వైద్యనాథన్‌ వయొలిన్‌ వాయించడంలో ఆరితేరిపోయాడు. పెద్ద పెద్ద వాళ్ళకు పక్క వాయిద్యాలు వాయిస్తున్నాడు. సోలో వయొలిన్‌ కచేరీలు చేస్తున్నాడు.
వాడి చేతిలో ఏం మహత్యముందో కానీ, వాడు వాయించని రాగం లేదు, పలికించని గమకం లేదు.. వాయిద్యం మీద చేతివేళ్లు ఆటాడుకుంటుంటే స్వరం అగరొత్తుల పొగలా అందమైన మెలికలు తిరిగి పోతుంది.
కీర్తనలు వాయిస్తుంటే నాగస్వరానికి పాము పడగ విప్పి తలాడించినట్లు అంతా మంత్ర ముగ్ధులైపోవలసిందే!
గణపతి ఉత్సవాల్లో వాడికి తీరిక లేదు. రోజుకొక కాలనీకి వెళ్ళి అక్కడి వాళ్ళని సమ్మోహన పరుస్తున్నాడు.
ఒకరోజు తల్లితో అన్నాడు.
”అమ్మా ఇవాళ నిజాం పేట దగ్గర ఏదో కాలనీ వాళ్ళుపిలిస్తే వెళ్లాను. కచేరీ అయ్యాక ఒక ముసలి దంపతులు నా దగ్గరకు వచ్చారు. ఆమె పేరు సత్యభామట. ‘దగ్గర్లోనే ఉంది.. రా.. రా.. మా ఇంటిదాకా..’ అని పిలిచింది. వైద్యనాథన్‌ అంటే నేను అరవవాడిననుకుంది. నేను తెలుగు వాడినేనని చెప్పాను..”
”వాళ్లింటికి వెళ్లావా?”
”లేదు.. ఎందుకో వెళ్ళాలనిపించలేదు… ఎందుకమ్మా ఏడుస్తున్నావు?..” అని అడిగాడు వైద్యనాథన్‌.
”ఏం లేదురా కంట్లో ఏదో పడింది…” అన్నది సుజాత తల తిప్పుకుని కన్నీళ్ళు తుడుచుకుంటూ…
*********************
రచన: పంతుల గోపాలకృష్ణ
 ఇది ఇప్పటి  ముచ్చట కాదు. నలభై ఏళ్లనాటిది.. అప్పుడతడు మన ఆంధ్ర ప్రదేశ్ లో గవర్నమెంటు డాక్టరుగా పని చేస్తుండే వాడు. ఎనస్థీసియాలో M.D. డిగ్రీ సంపాదించేడు. అప్పట్లో చాలా మంది డాక్టర్లలాగే ఇక్కడ సరైన ప్రోత్సాహం కొరవడి  విదేశాల్లో తన అదృష్టాన్ని పరీక్షించుకుందామని ప్రయత్నిస్తే Trinidad లో Port of Spain లో యూనివర్శిటీ హాస్పిటల్లో ఉద్యోగం వస్తే వెళ్లి చేరాడు. యూనివర్శిటీ హాస్పిటల్ ఊరి మధ్యలో ఉంది. ఒకవైపు కొండలు, మరొక వైపు సముద్రం…ఊరు దాటగానే చెరుకు తోటలు, పళ్ల చెట్లు-ఊరు చాలా అందంగానూ వాతావరణం చాలా ఆహ్లాదకరంగానూ ఉన్నాయి. హాస్పిటల్లో మన భారతదేశంనుంచి వచ్చి పని చేస్తున్న డాక్టర్లు నర్సులు ఒక పాతికమంది వరకూ ఉన్నారు. వీరు కాక ట్రినిడాడియన్ ఇండియన్స్, యూరోపియన్లు కూడా చాలామంది ఉన్నారు.
అక్కడ ఉన్న  భారత సంతతికి చెందిన ట్రినిడాడియన్లలో కొంతమంది మంచి మంచి ఉన్నతోద్యోగాలలోనో.  వ్యాపారాల్లోనో కుదురుకున్నవారే. ఈ డాక్టరుగారికి వారిలో చాలామందితో పరిచయం స్నేహం ఒనగూరేయి. అతడికున్న అటువంటి మిత్రుల్లో నర్సాలూ రామయా ఒకరు. అతడు అక్కడి ఇన్ఫర్మేషన్&బ్రాడ్ కాస్టింగ్ డిపార్టుమెంటులో ఉన్నతోద్యోగిగా ఉన్నాడు. అందువల్ల అతడికి ఎంతోమంది ప్రభుత్వోద్యోగులే కాక మినిష్టర్లతో కూడా పరిచయం ఉండేది. ఆ రామయా ఒకసారి ఈ డాక్టరుగారిని వారి ఇంటికి భోజనానికి పిలిచేడు. రామయా గారి ఇల్లు చాలా పెద్దది. అతడికి ముగ్గురూ అమ్మాయిలే. అతడి భార్య పేరు దీదీ.
                                                                   ***
రామయా మన డాక్టరుగారిని ఒక గదిలోకి తీసుకెళ్లాడు. అక్కడ మంచం మీద ఒక పండు ముదుసలి..జుట్టంతా రాలిపోయి సన్నంగా పిట్టలా ముడుచుకుపోయి పడుకుని ఉంది. రామయా డాక్టరు వంక చూస్తూ “ మా యమ్మ” అంటూ వచ్చీ రాని తెలుగులో పరిచయం చేసాడు. వీరు వచ్చిన  అలికిడికి ఆవిడ లేస్తే రామయా ఆవిడ దగ్గరకి వెళ్లి గట్టిగా “ ఈయన ఇప్పుడే ఇండియానుండి ఇక్కడకు వచ్చిన డాక్టరు. పేరు…” అంటూ చెప్పేడు. ఆవిడకు చెవుడు లేదట కానీ కొంచెం గట్టిగా మాట్లాడాలిట. కొడుకు చెప్పిన మాటలు విని ఆమె మెల్లగా లేచి నిలబడడానికి ప్రయత్నించింది. కానీ డాక్టరు గారు “ లేవొద్దు.. కూర్చో తల్లీ” అన్నాడు. దానికావిడ “ ఏటిబాబూ ఏటన్నావ్..తల్లీ అనా! మరో పాలి అలా పిల్మీ..ఈ జల్మలో మరి ఎవురూ నన్నలా పిలుస్తారనుకోలేదయ్యా” అంది. కొంచెం సేపు ఆగి “ ఎంత అదురుష్టం నాయినా.. నాను సచ్చిపోయీ లోగా మల్లీ జల్మలో తెలుగు మాటింతాననుకో నేదు నాయినా”  అంది. డాక్టరు ఏమీ మాట్లాడకుండా ఆమె పక్కనే కూర్చుని ఆమె చేతిని తన చేతిలోకి తీసుకుని నిమరడం ప్రారంభించేడు.
ఆమె తన కథ చెప్పడం ప్రారంభించింది:
అప్పుడు నాకు నిండా పదమూడేల్లు కూడా నేవు బాబూ..మా నాయిన సాలా మంచోడే కాని మా సవిత్తల్లి మా కానిది. నన్ను సాలా ఇంసలు పెడుతుండేది. నా బాదలు సూసి మా వూల్లో ఓ కంసాలాయన  కత్తు కలిపి పెల్లి సేసేసుకుందాం. అంటూ నన్ను లేవదీసుకుని పోయి “రంగూనెల్దాం వొస్తావా” అనడిగేడు. అలగడిగీసరికి నా సవిత్తల్లి పెట్టే బాదలు గుర్తుకొచ్చి సరేనన్నాను. అలాగ నన్ను లేపుకొచ్చి ఇజీనారం తీసుకొచ్చేడు బాబూ. అప్పట్లందరూ రంగూనెల్లి బాగా సంపాదించుకుని వొచ్చేవారేమో మేమూ అలాగు సుక పడొచ్చు ననుకున్నాను. నేనూ కసింత గడుసుదాన్నే కాని ఎప్పుడు ఊరి దాటెల్లని దాన్ని కదా నాకేటి తెల్దు. అతగాడేమో అక్కడ నన్ను ఓ యిద్దరి కప్ప జెప్పి ఈల్లు నిన్ను సరిగ జూసుకుంతుంతారు. నేను మనూరోపాలెల్లి ఒచ్చేత్తాను. బేగొచ్చేత్తాన్లే. మరేంటి బయ్యం నేదు అంటూ మాయ మాటలు సెప్పి ఎల్లిపోనాడు బాబూ. ఆడొత్తన్నాడ్లే అని సెప్పి ఆల్లు నన్నోడెక్కించేసారు .ఆడొచ్చిండో సచ్చిండో మరి నాక్కనపడలేదు..” అంది.
“ఓడలో ఎక్కి ఇక్కడికెలావచ్చేవో చెప్పు” అంటూ రామయ తల్లిని ఇంగ్లీషులోనే అడిగేడు.
“ఓర్నాయనో..మరేటి. ఆల్లు మన్ను మోసం సేసీసేరని తెలిసిపోనాది. కానేటి సేద్దును? నా లాటోల్లు సానామంది ఓడలో ఉన్నారు గాని ఆల్లంతా బిహారి వోల్లు, ఇందీ వోల్లే. కొద్దిమంది మలయాలీలు కూడా ఉన్నారు. మద్దిలో ఓడెక్కడైనా ఆగినప్పుడు దిగి పారిపోదామనుకున్నాం గాని దయిర్నం సాల్లేదు. మాం  పారి పోకుండా నల్లోళ్లని కాపలా ఎట్టారు.”
“రంగూన్ తోలుకెల్తన్నామని సెప్పినోల్లు ఇదిగిక్కడికి తీసుకొచ్చి ఒడేసారు. మమ్మల్ని తీసుకొచ్చినోల్లంతా తెల్లోళ్ళే.
నల్లోళ్ళ చేత కొరడా దెబ్బలు కొట్టించి మా సేత పని సేయించుకునీ వోల్లు.ఎదురు సెప్పనేక ఆల్లేటిసెప్తే అది సేస్తుండేవోల్లం. కొన్నాల్లు తెలుగోడెవరేన కుదుర్తాడేమోనని సూసీ సూసి ఆకరికి ఓ మలయాలీ  ఓడితో సంసారం జేసేను. ఆడు పోయి దగ్గిదగ్గిరి యాభై అరవై ఏల్లవుతాది. ఆడు పోనాక  నాను మరెవుర్ని దగ్గిరికి రానియ్యలేదు.”
“రామయ్య మానాయిన పేరు. అదే ఈడికి పెట్టుకున్నాను. మొన్న మొన్నటిదాక ఈడికి ఇండియా అంటే గిట్టేది కాదు. ఇండియాకి సొతంత్రం ఒచ్చింది కాని మాకేటి సెయ్యలేదు గదా?అందుకని మరిక్కడిలాగే ఉండిపోనాం. అద్సరే..మీదేవూరు బాబు?” అని అడిగింది.
“మాది వైజాగు”అన్నాడు డాక్టరు గారు.
“అద్గదే. అక్కడే మేం ఓడెక్కింది. దార్లో  వోంతులు ఇరేసనాలు. నాను పోతాననీసేరు బాబు. ఎలగో మెల్లిగ వాటంతటవే తగ్గిపోనాయి బాబు.. నాకిక్కడ నూకలు రాసిపెట్టుంటే అక్కడెందుకు పోతాను. నా నుదుట్రాతిలగుంది. మరేటి సేద్దుం?”
కళ్లనీళ్లు పెట్టుకుంటూ “ నాన్సేసిన తప్పల్లా ఆ కంసాలాయన్ని గుడ్డిదాన్లా నమ్ముకుని ఎలిపోయి వొచ్చీడమే .. నాకిప్పుడు 98 ఏల్లు బాబు. ఇంకెన్నాల్లు బతుకుతాను? సచ్చీలోపుని తెలుగుమాటింతానా అని అనుకునీదాన్ని. నువ్వొచ్చేవు .నిన్ను సూత్తే మావూరు సూసినట్టున్నాది. ఈ జల్మకింతే ప్రాప్తం.” అని కన్నీళ్లు తుడుచుకుంటూ      “ మరుంతాను బాబు” అంది.
బరువెక్కిన గుండెతో డాక్టరు బాబు ఆ గదిలోంచి బైటకు నడిచాడు.
***
ఈ కథ చదువుతుంటే మీకు ఏడుతరాల కథ (ఆంగ్లమూలం-అలెక్స్ హైలీ The Roots నవల) లోని కింటాకింటూ కథ గుర్తుకు రావడం లేదూ? అతడ్నీ ఇలాగే ఆఫ్రికా నుంచి అమెరికాకు ఎత్తుకు వస్తారుకదా? మన విజయనగరం నరసమ్మని ఇలాగే 1880 లలో తెల్లవాళ్లు కంసాలాయనకెంతో యిచ్చి ఎత్తుకొచ్చారు. మరో నాలుగు తరాల తర్వాత నర్సమ్మ మనవలో ముని మనవలకో  తమ మూలాలు తెలుస్తాయో తెలియవో ?
***
ఈ కథ మనకు తెలియజేసిన కథలోని డాక్టరు నా ప్రియమిత్రుడు Dr.ప్రయాగ మురళీ మోహన కృష్ణ.. అతడు Trinidadలో మూడేళ్ల Contract ముగిసేక లండన్లో FRCS చేసి అక్కడా, ఇర్లండు, డెన్మార్క్ లలోనూ ఆ తర్వాత 20 ఏళ్ల పాటు నార్వేలోనూ పని చేసి తిరిగి మన దేశం వచ్చి వైజాగులో  సెటిలయ్యాడు. తన అనుభవాలని అందరితో పంచుకోవాలని “నేలా..నింగీ ..నేనూ.. ఒక ఎన్నారై ఆత్మకథ” అంటూ తన జీవితంలోని  ఎన్నో ఆసక్తిదాయకమైన విశేషాలను గ్రంథస్థం చేసాడు. ఆ పుస్తకాన్ని ఎమెస్కోవారు నవంబరు 2011 లో ప్రచురించేరు. ఈ విజయనగరం నరసమ్మ కథ దానిలోదే. కొంచెం ఆసక్తిదాయకంగా చెప్పడానికి నేను ప్రయత్నించాను కానీ కథంతా ఆయన చెప్పినదే. నా కల్పనేమీ లేదు. ఇలాంటి చరిత్ర చెప్పని కథలు. ఎన్నెన్నో కదా?. మరి డా. కృష్ణ లాంటి వారు గ్రంథస్థం చెయ్యక పోతే ఇలాంటివి లోకానికెలా తెలుస్తాయి?
రచన: – జెజ్జాల కృష్ణ మోహన రావు
 
సామాన్యముగా పద్యములకు పేరులు పూలపేరులుగా లేక స్త్రీల పేరులుగా ఉంటాయి. పురుషుల పేరులతో లేక పుంలింగముతో ఉండే పేరులుగల పద్యములను సేకరించి వాటికి ఉదాహరణములను ఇచ్చినాను. ఇందులో మొదటి రెండు పద్యములు, చివరి పద్యము ప్రత్యేకముగా పురుషులపైన వ్రాసినవి. మిగిలిన వాటికి నాకు తోచిన విధముగా ఉదాహరణములను ఇచ్చినాను. అందఱు ఈ నా ప్రయత్నమును ఆదరిస్తారని ఆశిస్తున్నాను. నక్షత్రపు గుర్తుతో (*) చూపబడిన వృత్తములు నా కల్పనలు.
 
*మానవ – మ/మ/న/లగ UU UU U – UI IIIU
11 త్రిష్టుప్పు 961
 
మానమ్మే నాదౌ – మానవుఁడను నేన్
గానమ్మే నాదౌ – కావ్య రవము నేన్
ఆనందాంభోధిన్ – హర్షమణియు నేన్
నేనే యీ ధాత్రిన్ – నిత్యమగు నిధిన్
 
ప్రాసయతితో హరనర్తనము – ర/స/జ/జ/భ/ర UI UII UI UII – UI UII UIU
18 ధృతి 93019
 
తల్లి దండ్రుల కొక్క సూనుఁడఁ – జెల్లె లందఱి యన్న నే
నల్ల నక్కల కూర్మి తమ్ముఁడఁ – గల్ల లాడని స్నేహితుం
డుల్ల మిచ్చిన భర్త భార్యకు – నిల్లు గాచెడు గేస్తు రం-
జిల్లు బిడ్డల మాల్మి తండ్రిని – బల్లిదుండగు జీవుఁడన్
 
సుధీ – ర UIU
3 మధ్య 3
 
దేశమే
వాసమౌ
రోసమే
నాశమౌ
 
మదన – స IIU
3 మధ్య 4
 
మదనా
ముదమే
యుదయ
మ్మెదలో
 
మృగేంద్ర – జ IUI
3 మధ్య 6
 
జగాన
మగండు
మృగేంద్ర-
ము గాదె
 
సుమతి – స/గ IIUU
4 ప్రతిష్ఠ 4
 
కుమతీ పో
సుమతీ రా
అమలమ్మౌ
నమనమ్ముల్
 
శర్మ – భ/లగ – UIIIU
5 సుప్రతిష్ఠ 15
 
శర్మ యొకటే
వర్మ యొకటే
కర్మమునకున్
ధర్మమునకున్
 
శేషరాజ – మ/మ UUU UUU
6 గాయత్రి 1
 
నీవేగా భూషమ్ముల్
నీవేగా నా పాన్పుల్
నీవేగా పాశమ్ముల్
నీవేగా శేషేంద్రా
 
కుమారలలితా – జ/స/గ IUI IIUU
7 ఉష్ణిక్కు 30
 
కుమారలలితా నీ
సమాన మెవరిందున్
నమస్సు లివిగో నా
సుమాంజలులు నీకే
 
నాగరక – భ/ర/లగ UII UIUIU
8 అనుష్టుప్పు 87
 
రాగములందు నీవెగా
భోగములన్ని నీకెగా
నాగరకుండు నీవెగా
వేగముగాఁ గనంగ రా
 
మాణవక – భ/త/లగ – UIIU UIIU
8 అనుష్టుప్పు 103
 
కన్నులతోఁ బల్కుచు రా
వెన్నెలలోఁ గుల్కుచు రా
కన్నియ నా డెందములోఁ
దిన్నఁగ రా దీయఁగ రా
 
బంధు – భ/భ/భ/గగ UII UII – UII UU
11 త్రిష్టుప్పు 439
 
బంధువు భక్తుని – పాలిట నీవే
చందుఁడు సూర్యుఁడు – చాయయు నీవే
సుందర రూపపు – సోయగ మీవే
నందకిశోరుఁడ – నాకెల నీవే
(దోధకమునకు బంధు అని మఱొక పేరు)
 
దమనక – న/న/న/లగ III III – III IU
11 త్రిష్టుప్పు 1024
 
కనఁగ సఖుని – గరటకునిన్
దనరె మదిని – దమనకుఁడున్
జనిరి యొరుల – క్షయమునకై
హనన మయెను – హతుఁ డొకడున్
(మిత్రభేదములో కరటక దమనకులు రెండు నక్కల పేరులు)
 
పుండరీక – మ/భ/ర/య UUU UII – UIUI UU
12 జగతి 689
 
నీదృక్కుల్ జాలును – నీరజాక్ష హారీ
నాదమ్ముల్ నిండెను – నాకు నిన్ను జూడన్
నాదేహ మ్మాడెను – నర్తనమ్ము నీకై
మోదమ్మై డెందము – పుండరీకమయ్యెన్
 
లక్ష్మీధర – ర/ర/ర/ర UIU UIU – UIU UIU
12 జగతి 1171
 
రమ్ము లక్ష్మీధరా – రత్నమాలాధరా
సొమ్ము నీవేగదా – సుందరాగ్రేసరా
చిమ్ము పీయూషమున్ – చిన్మయా శ్రీధరా
నమ్మితిన్ నిన్ను నే – నవ్వులన్ జిల్కరా
(స్రగ్విణికి మఱొక పేరు లక్ష్మీధరా)
 
మత్తమయూరము – మ/త/య/స/గ  UUU UUII – UUII UU
13 అతిజగతి 1633
 
నిండయ్యెన్ నింగిన్ శశి – నేఁడీ నిశి గాంచన్
నిండయ్యెన్ డెంద మ్మిట – నిన్ గానఁగ నెంచన్
నిండయ్యెన్ భావమ్ములు – నిన్ దల్చుచు నుండన్
పండించెన్ గామమ్మును – బంచేషువు మెండై
 
తారక – స/స/స/స/గ IIU IIU – IIU IIUU
13 అతిజగతి 1756
 
ఒక తారక నీ – వొక తారక నేనే
యిఁక వెల్గులతో – నిల నింపఁగ రావా
వికసించునుగా – విరులై మన ప్రేమల్
ప్రకటించుదమా – ప్రణయోత్సవ లేఖల్
 
వసంత – న/న/త/త/గగ IIII IIU – UIU UIUU
14 శక్వరి 2368
 
అలరుచు వనిలో – నా వసంతుండు వచ్చెన్
కలకల పులుఁగుల్ – గమ్మఁగా వాని బిల్చెన్
తెలతెల వెలుఁగుల్ – దిక్కులన్ నిండియుండెన్
వలపుల నొసఁగన్ – వానితోఁ గాముఁడుండెన్
 
సుందర – ర/న/భ/భ/ర UIU IIIU – IIUII UIU
15 అతిశక్వరి 11707
 
సుందరా వనములో – సుమరాశులఁ జూడరా
సుందరా మనసులో – సుధధారను నింపరా
సుందరా తలపులో – సురసమ్మును ముంచరా
సుందరా వలపులన్ – సుగ సంతస మీయరా
 
కాంత – న/య/న/య/స/గ IIIIU UIIII – UUII UU
16 అష్టి 13264
 
నవనవమౌ నృత్యములకు – నాదమ్ములు విచ్చెన్
భువనములే మోహనముగ – మోదమ్ముల మెచ్చెన్
కవనములే కాంతమువలె – గాఢమ్ముగ గ్రుచ్చెన్
యువతర మానందముగఁ బ్ర-యోగమ్ములఁ దెచ్చెన్
 
*హరిహర – ర/య/య/య/జ/గ UIUI UUI – UUI UUI UIU
16 అష్టి 21067
 
పిల్వనా హరా యంచుఁ – బ్రేమార్ద్ర రూపుండవౌ నినున్
దల్వఁగా హరించంగ – ధాత్రిన్ ఘనమ్మైన కష్టముల్
బిల్వనా హరీ యంచుఁ – బ్రీతిన్ మనోజ్ఞుండవౌ నినున్
దల్వఁగా దయన్ జూప – దారిన్ నవమ్మైన కాంతులన్
 
శ్రీధరా – మ/భ/న/త/త/గగ UUUU – IIIIIU – UIU UIUU
17 అత్యష్టి 18929
 
తారాపంక్తుల్ – తమపు నిశిలోఁ – దళ్కులన్ వెల్గు లిచ్చెన్
నీరేజాక్షా – నెనరు విరియన్ – స్నేహ దీపమ్ముతోడన్
రారా నాకై – రసికహృదయా – రాగముల్ రాజిలంగా
శ్రీరాగమ్మున్ – బ్రియతరముగా – శ్రీధరా పాడెదన్రా
(మందాక్రాంతము నాట్యశాస్త్రములో శ్రీధరా అని పిలువబడెను)
 
మాలాధర – న/స/జ/స/య/లగ III IIUI UIII – UIU UIU
17 అత్యష్టి 38752
 
అమలమగు మోము వెల్గులను – హాసమున్ జూపరా
కమల నయనాల కాంతులను – గాంతు నా యాశలన్
విమల హృదయమ్ము నీయదియు – ప్రేమమాలాధరా
రమణ నను జూడ మోదముగ – రమ్ము నా యింటికిన్
 
ఘనమయూరము – న/న/భ/స/ర/లగ IIIIII UII – IIU UIUIU
17 అత్యష్టి 42944
 
కనఁగ ఘనములేగద – గగనమ్మందు దట్టమై
కనఁగ ఘనమయూరము – కదలెన్ నృత్య మాడుచున్
వనము మురిసె నెల్లెడఁ – బడఁగా వాన చారలున్
మనము మురియు నెప్పుడు – మదనుండేయ బాణముల్
 
హరి – న/న/మ/ర/స/లగ IIII IIUU – UUI UII UIU
17 అత్యష్టి 46144
 
హరియన నెదలోనన్ – హర్షమ్ము గల్గెను గంతులన్
హరియన నిట డెంద – మ్మానంద మందెను చిందులన్
హరియన మదిలో స-ప్తాశ్వమ్ము లూఁగెను పర్వులన్
హరియన హృదిలోనన్ – హ్లాదమ్ము వెల్గెను దీపమై
(హరి = కోతి, విష్ణువు, గుఱ్ఱము, సూర్యుడు అనే అర్థములలో వాడబడినది)
 
శంభు – స/త/య/భ/మ/మ/గ IIUU UIIU UUII – UUU UUU U
19 అతిధృతి 3172
 
కొలువంగన్ విశ్వము నా పాదమ్ముల – గుండెల్ మ్రోయంగా నెత్తెన్
మలలందున్ సంద్రములన్ నాట్యమ్ముల – మంజీరమ్ముల్ ఘూర్ణిల్లెన్
విలసిల్లన్ బార్వతియున్ శంభుండును – బ్రేమాశ్లేషమ్మం దెప్డున్
జలియించెన్ సత్వరమై లోకమ్ములు – స్తంభించెన్ సర్వ మ్మప్డున్
 
చంద్రబింబ – మ/త/న/స/త/త/గ UUUUU – IIIIIIU – UUI UUI U
19 అతిధృతి 149473
 
ఆవేదింతున్ ని-న్ననవరతము నే – నాచంద్రబింబమ్ముగా
నీవేగాదా నా – నిఖిలము వెలుఁగన్ – నింగిన్ సహస్రాంశుఁడున్
నీవేగాదా నా – నిధులగు మణులున్ – నింగిన్ నిశాతారకల్
రావా నన్ జూడన్ – రసమయ హృదయా – రాజీవనేత్రా హరీ
 
నందక – భ/భ/భ/భ/ర/స/లగ UII UII UII UII – UI UII UIU
20 కృతి 372151
 
నందక పుత్రుని నవ్వులు పువ్వులు – నన్ను నాకము చేర్చుఁగా
నందక మీధర దుష్టుల నెల్లర – నాశమొందఁగఁ జేయుఁగా
నందకమౌ పలు దృశ్యము లెప్పుడు – నంద మందఱి కిచ్చుఁగా
నందకుమారుని మోహన గానము – నంద రూపము నిక్కమై
(నందక = నందుడు, సుదర్శన చక్రము, ఆనందదాయకము అనే అర్థములలో వాడబడినది)
 
నరేంద్ర – భ/ర/న/న/జ/జ/య UII UIU III – IIII UII UII UU
21 ప్రకృతి 450519
 
వాఁడె నరేంద్రు లందఱికి – వఱలుగ నింద్రునిగా ధరపైనన్
వాఁడె మనమ్ములందుఁగల – ప్రతియొక కోరికఁ దీర్చఁగ నెంచున్
వాఁడె ప్రపంచమందుఁగల – ప్రజలకు గమ్యపు మార్గము సూపున్
వాఁడె నిజమ్ముగా మనకు – వరముల నిచ్చుచు వంతలఁ బాపున్
 
త్రిభంగి – నల/నల – నల/నల – నల/భ/గగ – లల/గగ – భ/గగ
 
వరములఁ బడసిన
పురుషుఁడ జగమున
సరసము లాడెద రావా
కన రావా
సుందర భావా
 
హరుసము చెఱువగు
విరసము మఱుగగు
తరుణము వచ్చెను నాకై
యిది నీకై
పూవుల రేకై
 
విరియఁగఁ జెలువము
మురియఁగఁ బరువము
కరముల నిత్తును పాడన్
గొనియాడన్
నే నిను వీడన్
 
మఱువని క్షణములు
నిరతము ధనములు
వఱలుగ జీవనమందున్
భువియందున్
సౌఖ్యము సిందున్
 
వనమయూరము – భ/జ/స/న/గగ UIII UIII – UIII UU
14 శక్వరి 3823
 
మానవుఁడ భూమిపయి – మంచిగను నుందున్
దానవులఁ జంపెదను – ధర్మముగ నుందున్
దీనులను బ్రోచెదను – దేవుని స్మరింతున్
మానసముతోడ నొక – మానవుఁడ నౌదున్
సమీక్ష: పుష్యమి సాగర్

ఒక మనిషి జీవితం మహా అయితే ఎంత ఉంటుంది ఇప్పటి కాలంలో అయితే ఎక్కువలో ఎక్కువ 50 అనుకుంటాను ..కానీ 95 వసంతాలు దాటినా ఇప్పటికి జీవితం పట్ల అదే స్ఫూర్తిని సంతోషాన్ని కొనసాగిస్తూ, నలుగురికి మార్గదర్శకంగా ఉండే వ్యక్తి గురించే మనం ఇప్పుడు తెలుసుకోబోతున్నాము …వారెవరో కాదు కళాప్రపూర్ణ బిరుదాంకితులు Dr. అవసరాల (వింజమూరి ) అనసూయా దేవిగారు. వారి ఆత్మకథని వంగూరి ఫౌండేషన్ అఫ్ అమెరికావారు ఒక పుస్తకంగా తీసుకురావడం ఎంతో సంతోషం…1920 లో కాకినాడలో జన్మించి ప్రస్తుతం అమెరికాలో నివసిస్తున్న అలనాటి అపురూప గాయని “కళా ప్రపూర్ణ ” డాక్టర్ అవసరాల (వింజమూరి ) అనసూయాదేవి గారు అసాధారణ ప్రజ్ఞావంతురాలు అయిన మహోన్నతమైన వ్యక్తి . శాస్త్రీయ, లలిత, జానపద సంగీత త్రివేణి సంగమం . అపురూపమైన, అనిర్వచనీయమైన అనుభూతిని కలిగించేది ఆమె స్వరం ..ఆనాటి మేటి కవులు అయిన మేనమామ దేవులపల్లి కృష్ణ శాస్త్రి, రాయప్రోలు, గురజాడ, శ్రీ శ్రీ , నండూరి వంటి వారి గీతాలకి సంగీతం సమకూర్చి భావ గీతాలు, లలిత సంగీతాల పేరిట అద్భుతమైన ప్రాచుర్యాన్ని కలిగించిన మేధావి ..మారుమూల పల్లెలో దాగి ఉన్న జానపద గేయాలకు మెరుగుదిద్ది అంతవరకు “కామెడీ పాటలు” గా పిలవబడుతున్న వాటికి సభా, గాన మర్యాద చేకూర్చడమే కాకుండా సంగీత జగత్తు లో ఉన్నత స్థానాన్ని చేకూర్చిన ఘనత అనసూయాదేవి గారిదే…
ఇది 94 సంవత్సరాల అనుభవాల మెరుపులు. మొదటి జ్ఞాపకమే చదువుల తల్లి ఆశీస్సులతో ఆరంభం అయ్యింది . 1925 సంవత్సరంలో సరస్వతీ గానసభ వారి అద్వర్యంలో, కాకినాడ, ఆంధ్ర సేవాసంఘం హాలులో జరిగిన సభకు నాన్నతో వెళ్లడం…అక్కడ సంగమేశ్వర శాస్త్రి గారి పరిచయం మలుపు తిప్పింది అని గుర్తు చేసుకుంటారు.కృష్ణమాచారి గారి(ప్రముఖ గాయకుడు P.B శ్రీనివాస్ మేనమామ) కచ్చేరి తోనే సంగీతం పట్ల ఆసక్తి మొదలు అయింది …సంగమేశ్వర శాస్త్రి గారు కచ్చేరిలో అడిగిన ఓ చిన్న సందేహానికి అబ్బుర పడతారు (అప్పటికి అనసూయ గారి వయసు నాలుగేళ్లు) …ఆ సందేహం ఏమిటి అంటే ….”ఒక వీణ మాత్రమే వాయించినా, నాలుగు వీణలను వాయించినట్టు నాదం వచ్చింది ఏమిటి “? అని సంగమేశ్వర శాస్త్రి గారిని అడిగిన ఘటికురాలు ..అయన అప్పట్లోనే అంటే 90 ఏళ్ళ క్రితమే , వెస్ట్రన్ మ్యూజిక్, వాల్ట్ జ్ (waltz music) లో నిష్ణాతులు. రవీంద్ర నాథ్ టాగోర్ లాంటి వారే శాస్త్రి గారిని వరల్డ్ టూర్ (మ్యూజిక్ కన్సర్ట్ ) కి తీసుకు వెళ్లాలని ప్రయత్నించి విఫలం అయ్యారు అంట…
అనసూయగారు తమ అక్షరాబ్యాసాన్ని ఐదవ ఏట మొదలు పెట్టారు. మేనత్త నేర్చుకున్న హార్మోనియం పైన గురువు గారు లచ్చయ్యగారి సమక్షంలో “మురారి దానవ విరామ కేశవా పరాత్పరా ” అంటూ రెండు చేతులతో వాయిస్తూ పాడిన పాట కి గురువు గారు సంతోషపడి, సరస్వతీ కటాక్షంతో పుట్టిన జీనియస్ అంటూ కితాబిచ్చారు …అక్షరాభ్యాసం అయ్యాక ..మరో మంచి గురువు కోసం వెతుకులాట … సరి అయిన గురువు దొరకలేదు ..పళ్ళాచారి గారి దగ్గర వీణ నేర్చుకోవడం వలన గాత్రాన్ని వదులుకోవాల్సి వస్తుంది అని వీణని నేర్చుకోవడం వదిలేశారు ..వీణకి ప్రాధాన్యం, గాత్రానికి స్కోప్ లేకపోవడంతో మరల సరి అయిన గాత్రం నేర్పే గురువు కోసం వెతికారు ..ఇక అదృష్టం కొద్దీ వెంక్రటావు గారు గురువుగా రావడం శాస్త్రీయ సంగీతంలో గమకాలూ, మెళుకువలు, దశ విధ గమకాల ప్రయోగాలు, ప్రయోజనాలు, సమాసము విడగొట్టకుండా , భాష చెరపకుండా , భావయుక్తంగా పాడటం మొదలైనవి పాడి వినిపించేవారు కాదు. ఎక్కువగా నేర్పకపోయినా ఏక సంథాగ్రాహి అయిన అనసూయగారు ఇట్టే నేర్చుకునేవార . అప్పట్లోనే జెట్ శంకర్, గంగూబాయి హంగల్, క్రీం ఖాన్, రోషనార బేగం, వారి గీతాలు, రష్యన్ జానపద గీతాలు, పిఠాపురం రాజావారి కుటుంబం తో waltz, foxtrot, rhythms వినడం వలన అన్నీ తలొక కొంచం అమృతాన్ని పంచాయి. తాను పాడి నేర్చుకున్న దానికంటే కూడా విని నేర్చుకున్నదే ఎక్కువ. కాకినాడలో మెక్లారిన్ హోం స్కూల్ వ్యవస్థాపకులు మెక్లారిన్ దొర ఇంట్లో పార్టీకి అనసూయగారు హార్మోనియం మీద నోట్స్ లేకుండా వాయించడం అందరు మెచ్చుకోవడం గొప్ప అనుభూతి ..అవి ఇంకా సైలెంట్ మూవీ రోజులు ఒక సినిమా హాల్ ఉండేది ..టికెట్ పావలా, కుర్చీ, భేడా (రెండణాలు ) బెంచ్, అణా (నేల క్లాస్ ) .. సినిమా ఆరంభం నుంచి ఒకరు బెంచ్ క్లాస్ గేట్ దగ్గర కుర్చీలో కూర్చొని రన్నింగ్ కామెంటరీ లాగ చెప్పుకుంటూ పోయేవారు …చిత్రమే కదా…అవును ఇప్పుడు అంటే మనం అంతా అధునాతనంగా మాట ల సినిమాకి అలవాటు పడ్డం కానీ అప్పట్లో అది లేదు కదా…
తను హార్మోనియం నాదం చాలా బాగుండేది ..మోహన్ ఫ్లూట్ అంటారు .90 ఏళ్ళ జీవితంలో ఇద్దరు మాత్రమే ప్రముఖం అయినారు …అని అందులో మొదటి వారు ప్రఖ్యాత పత్రిక విమర్శకులు కీ. శే. సుబ్బుగారు, మరొకరు అనసూయ గారు …అప్పట్లో కాకినాడకి వెళ్ళాలి అంటే రైలు లేవు కదా. ఎడ్లబండి బండి మీద చిత్రాడకు వెళ్లడం …అక్కడ చిత్రాడ రైతు దమ్మాలబ్బాయి ఇంటి అరుగు పై పెసరట్టు ఆవు నేతితో పెనం సైజు పెసరట్టుని వేడి గా ఇవ్వడం, తినడం అదో మర్చిపోలేని అనుభూతి ..ఇన్ని సంవత్సరాలలో మరల అటువంటి పెసరట్టు తినలేదు అంటారు
గొప్ప జానపద గాయనిగా తయారు చేసి ప్రపంచానికి ఇవ్వదలచుకున్న భగవంతుని ఆనని ఎవరు మార్చగలరు ..జగన్నాధరావుగారి ఆశీర్వచనము ఫలించింది …1928 చెన్న పట్నంలోని థియోసోఫోఫికల్ సొసైటీ రాజమ్మగారింట్లో మొదలు అయి అనేక సభల్లో పాల్గొనేవారు ..తన మొదటి పాట “కొయ్యేడు పదం ” అది యుగళ గీతం …అలా ఓ చిన్న ఆర్కెస్ట్రా తో మొదలు పెట్టి ఈ రోజు ప్రపంచం గుర్తించే స్థాయి కి ఎదిగారు ..మరల 1930 10 ఏళ్ళ వయసులో మద్రాస్ వచ్చారు …అక్కడ కొచ్చమ్మాళ్ రూమ్ కి వెళ్లి తమిళ పాటలు కూడా నేర్చుకోవడం జరిగాయి ..ఆసక్తికరమైన విషయము ఏమిటి అంటే జగన్నాధరావు గారు తాను పాడిన డ్యూయెట్ “చీర కట్టుకుని చిలకలాగున్నావు” అత్త-అల్లుడు సంవాదం అలా అప్పుడు పాడిన పాత పాట మరల 65 ఏళ్ళ తరువాత బాల మురళికృష్ణగారు, అనసూయాదేవిగారు కలిసి ఓ సంగీత రికార్డింగ్ లో తిరిగి పాడటం ..
ఇక వీణ నేర్చుకోవాలని, సరస్వతి పోజ్ లో ఫోటో తీయించుకోవాలని ఎంతగా ఉబలాట పడ్డారో …దాని కోసం అని బొబ్బిలి వీణలు, పిఠాపురం వీణలు తెప్పించి “పళ్ళచారి ” గారి దగ్గర నేర్చుకోవడానికి సిద్ధం అయ్యారు …వారు చెప్పే దానికి తనకి పొంతన లేక మధ్యలోనే వదిలేసారు అది వేరే విషయం ..కానీ ఫాల్స్ వాయిస్ పాడటం ఇష్టం లేకనే వీణని మానేసాను అని స్వయంగా చెప్పుకుంటారు .. అయినా కూడా నో రిగ్రెట్స్ అంటారు ..పిఠాపురం రాజావారి కుటుంబంతో వున్న సాన్నిహిత్యం వలన waltz, foxtrot, rhythms, అలాగే మన జానపదాలతో తలొక అమృతాన్ని అందించాయి.
జానపద పితామహులు వల్లూరి జగన్నాధరావు గారు మద్రాస్ నుంచి తిరిగి వచ్చి తనకి ప్రతి శని ఆది వారాలలో జానపద గేయాలు, క్లిష్టమైన కీర్తనలు, పదాలు, జావళి లు నేర్పేవారు …వాయిస్ కల్చర్ , modulation, lip movement, (ఉచ్చారణ సరిగా ఉండడానికి) ..నేర్పేవారు …జీవితం లో ఏడు స్టేజెస్ తో జీవితాంతం పనికి వచ్చే పెద్ద గిఫ్ట్ ఇచ్చి పోయినందుకు ఎప్పటికి రుణపడి ఉంటానని వినమ్రం గా చెప్తారు …అయన వేసిన పాట ల బాటలో సప్త లోకాలు, సప్త స్వరాల సంగీతాన్ని 87 ఏళ్ళ లో 7 తరాల పాట పాడుకుంటూ “జ్ఞానపదం “(జానపదం) లోకి రాగలిగాను ..తానూ నేర్చింది శాస్త్రీయ సంగీతం అయినా వరించింది మాత్రం లలిత సంగీతం, అయితే తనని తరింప చేసింది మాత్ర్రం జానపద గీతమే…దానికి పునాది కలిగించిన వేదిక పిఠాపురంలోని పొన్నాడ మందబయలు …కుక్కుటేశ్వర స్వామీ రధోత్సవం సందర్భం లో పాడిన పాటలు, చెక్క భజనలు , తప్పెట గుళ్ళు ప్రభావం చూపాయి …ఇక జానపద గీతాన్ని లలిత సంగీతాన్ని రెండిటి ని కొనసాగించుతూ ముందుకు సాగారు .. లలిత సంగీతం పుట్టుక, భావ గీతాల పుట్టుక (1929) గురించి మననం చేసుకుంటూ ..ఆస్థాన కవుల పరంపరలో వచ్చే కృష్ణశాస్త్రిగారు (ప్రముఖ రచయత, వీరికి స్వయానా మావయ్య అవుతారు ) రాయమన్నారు . ట్యూన్ ఉన్నదానికి వేరుగా పాడి శెభాష్ అనిపించింది …ఆ పాటలు ఏమిటి అంటే.. (1) చెలులారా చెలులారా (2) నిల్పిరో పల్లకి నిలిపిరో (3) పూవు బంతులాడెను నేడు మన యువరాజు . ఈ పాటలతో పిఠాపురం అంతా మారు మోగిపోయింది .. లలిత సంగీతంగా పిలవబడుతున్న అప్పటి భావ గీతాల తోటి ప్రారంభం అయ్యాయి ..నవ్య సాహిత్యం 1920లో మొదలు అయితే , తన భావ సంగీతం 1928 లో ప్రారంభం అయ్యాయి …90 ఏళ్ళ చరిత్రలో ఎందరో ప్రముఖుల్ని కలిశారు ..వారి పాటలు కూడా పాడారు …కవుల్లో ముఖ్యం గా గురజాడ, రాయప్రోలు, బసవరాజు, విశ్వనాధ, అబ్బూరి, దేవులపల్లి కృష్ణ శాస్త్రి ,ఇంద్రగంటి వారు, నాయిని సుబ్బారావు …శ్రీ రంగం శ్రీనివాస రావు (శ్రీ శ్రీ) …వంటి వారు ఉన్నారు ఆ తరువాత AIR వచ్చాక కొన్ని వందల మంది పాటలకి ట్యూన్స్ పెట్టి పాడారు ..1931 సంవత్సరం లో దేశరాజు రామారావు గారి కూతురు పెళ్లి లో బుచ్చి వెంకట సుబ్బారావు గారిని అనగా బుచ్చిబాబుని కలవడం చిన్నారులు ఇద్దరి మధ్య పోటీ పెట్టడం తాను గెలవడం జరిగింది ..
గాంధీగారిని చూడటం, కలవడం, గొప్ప అనుభూతినిచ్చింది. వర్షంలో హార్మోనియం పాడయిపోతే ఎలా అని భయపడి చీర కుచ్చిళ్ళను హార్మోనియం మీద కప్పి వాయించి పాడటం కూడా మరిచిపోలేని గొప్ప జ్ఞాపకమే…అలాగే 1931-1932 అనసూయ గారి జీవితంలో మర్చిపోలేని సంవత్సరం అని చెప్పొచ్చు. అదే సంవత్సరంలో ఎన్నో ఘనకార్యాలు జరిగాయి . ఎవరు నేర్పకుండానే హార్మోనియం వాద్యం వాయించడం, 8 ఏటా నుంచి gram phone రికార్డింగ్ lo పాడటం, 9 ఏటా నవ్య సంగీతం, భావ గీతాలు (ఆ తరువాత లలిత సంగీతం గా పిలువబడింది) . అది కూడా గాంధీగారి సభలో పాడటం గొప్ప విషయమే. ఇక సంగీత సభలో జానపద సంగీతం ప్రవేశం కూడా 1931 లో నే జరిగింది. అది అనసూయ గారి జీవితంలో మరో మలుపు . ఇక గురజాడ, వేధుల, శ్రీ శ్రీ, కృష్ణశాస్త్రిగారి లాంటి వారి గీతాలకి సంగీతం సమకూర్చారు .నండూరివారి ఎంకి పాటలని శ్రీ శ్రీ గారి మహా ప్రస్థానానికి మొదటి సారి పాడించారు. H.M.V recording 1936 లో తన గీతాలను రికార్డు చేశారు. ఆ రోజుల్లో ఒక gram phone రికార్డు అంటే 2 పాటలు . 8 పాటలను రికార్డు చేశారు.. అల్ ఇండియా రేడియో 1938 ప్రారంభం అయింది .AIR తో తన ప్రస్థానం దాదాపు 78 ఏళ్ళ వరకు కొనసాగింది . అయితే అనసూయ గారు ఎంతో మక్కువ గా నేర్చుకోవాలన్న శాస్త్రీయ సంగీతం తపన సరి అయినా గురువు దొరకక మానుకోవాల్సి వచ్చింది .1941 సంవత్సరం ఎంతో అపురూపం అయింది ఆ ఇయర్ లో తాను తన ఇండివిడ్యువాలిటీని బయట పెట్టిన రోజులు ..me, myself, I ఎప్పుడు వెంటాడుతూనే ఉండేవి అని చెప్పుకున్నారు …
తన 14 ఏట పెద్దమనిషి అయినప్పుడు అప్పటి సనాతన సంప్రదాయపు ఆచారంలో బంధించబడం అమానుషము, స్వేచ్ఛని హరించేది అని నిరసించి తన పనులు తానే చక్కబెట్టుకున్నారు ..బహుశా ఆ రోజుల్లో సంప్రదాయానికి ఆచారానికి ఎదురు తిరిగిన మొట్టమొదటివారు అనసూయగారే..
మలుపు తిప్పిన పుట్టిన రోజు 1945 మే 12, మావయ్య చేతిలో అవమానించబడిన రోజు . తనకు అంత అవమానం ఎప్పుడు జరగలేదు .దీనికి కారణం శేషగిరి రావుగారితో చనువుగా ఉండటమే మావయ్యకి కంటగింపు గా మారింది ..గిరి గారితో తిరగవద్దు అని అందరి ముందు చెప్పడం …ఆ అవమానభారాన్ని తట్టుకోలేక గిరిగారితో అక్కడినుంచి వెళ్లడం, అదే అదనుగా గిరిగారు తనపై చెయ్యకూడని తప్పిదం చేశారు …ఇక చేసేది లేక అప్పటికే పెళ్లి అయి పిల్లలు వున్నా గిరిగారితోనే మరల వివాహానికి సిద్ధపడం ..దాన్ని ఇంట్లోవారితో సహా అందరు వ్యతిరేకించడం జరిగింది ..శేషగిరి రావుగారితో వివాహం ..జీవితంలో వైవాహిక జీవితంలో వొడిదుడుకులు తనని ఎంతో వేదనకి గురి చేశాయి ..అయినా కూడా 90 ఏళ్ళ జీవితాన్ని ఎన్నో కష్టాలతో గడిపి గొప్ప అనుభవాలను పోగు చేసుకోడవడం అంత సులువు ఏమి కాదు .మనో నిబ్బరంతో ఎన్నో ఎత్తు పల్లాలను చూసిన అనసూయగారు ఓ చోట ఇలా వాపోయారు . “నాలాంటి స్ట్రాంగ్ విల్ ఉన్నవాళ్ళకే ఇటువంటి గతి పడితే అమాయకులైన అమ్మాయిల పరిస్థితి ఏమిటి …? వైవాహిక జీవితంలో ఎన్నో సవాళ్ళను ఎదుర్కొంది. ఒక వైపు కెరీర్ ని మరో వైపు కుటుంబ బాద్యతలను రెండింటిని బాలన్స్ చేసుకుంటూ ఎంతో ఎత్తుకు ఎదిగారు ..
ముగింపులో మొదట్లోనే ముళ్ళ దారిలోకి మళ్లబోయిన జీవితాన్ని సువాసన భరితమైన నందనవనంలోకి మరలించుకున్నాను …నాకు 5 గురు పిల్లలు రత్న పాప, కృష్ణ గిరి, సీత రత్నాకర్, కమలా శ్రీకర్, నిహారిగిరి పంచప్రాణాలు, తొమ్మిది మంది నవరత్నాల్లాంటి మనవలు మనవరాళ్లు , 6 మంది మునిమనుమలు. జీవితం పరిపూర్ణమైంది అని, కోరికలన్నీ తీరాయని వైకుంఠపాళీలో పెద్ద నిచ్చెనెక్కి పైకి వెళ్లిన నేను తక్షణమే పెద్ద పాము నోట్లో పది కిందకు వచ్చాను అయితేనేమి పందేలు వేసుకుంటూ పరమ పదం వరకు చేరాను భయం లేదు …సన్మార్గంలో నడిపిన భగవంతుడికి కృతజ్ఞతలు తెలియచేసుకుంటున్నారు …
చివరగా
నలుగురు కూర్చొని నవ్వే వెళల
నా మాటొకపరి తలవండి
నా పాటకోసారి పాడండి !
వారు ప్రతిభ గురించి మరికొన్ని విషయాలు ..
– విశ్వవిద్యాలయాలలో సంగీతం సబ్జెక్టుగా చేర్పించిన అసమాన గాయని
-దక్షిణ భారతం లో తోలి మహిళా సినిమా దర్శకురాలు
-“కళా ప్రపూర్ణ”, “లలిత జానపద సంగీత సామ్రాజ్జి “, “సంగీత సరస్వతి”ఇత్యాది బిరుదులూ .
-ప్రపంచవ్యాప్తం గా 11 జీవన సాఫల్య పురస్కారాలు , గృహలక్ష్మి కంకణం, సహస్రాధిక సత్కారాలు, పురస్కారాలు, ప్రభుత్వ గుర్తింపులు,
-ప్రపంచవ్యాప్తం గా వేలాది కచేరీ లు
-11 గ్రంధాల రచన
ఇవి మచ్చుకు మాత్రమే ..అనసూయాదేవిగారి ప్రతిభ గొప్పది ఎల్లలు లేనిదీ అని చెప్పవచ్చు …అని ఆరు తరాల జీవితాన్ని జీవిత చరిత్రకి అక్షరః రూపం ఇచ్చిన వంగూరి ఫౌండేషన్ వారికీ ధన్యవాదాలు తెలియచేసుకుంటూ ముగిస్తారు … ఇది ఆటో బయోగ్రఫీ జీవిత చరిత్ర ….అవ్వడానికి అనేక సంఘటనల సమాహారం అయినప్పటికి కధల పుస్తకానికి ఏ మాత్రం తీసిపోని విధంగా చక్కగా వర్ణించారు …ముఖ్యంగా ఎప్పటివో సంగతులు గుర్తు పెట్టుకొని అక్షరంగా మలచడం ముదావహం ఇంత మంచి పుస్తకాన్ని అందించిన వంగూరి ఫౌండేషన్ వారికీ, చిట్టెన్ రాజు గారికి అభినందనలు.
ఈ పుస్తకంలో అనసూయగారి స్వీయానుభవాలతో పాటు అపురూపమైన చిత్రాలు కూడా జతచేయబడ్డాయి. వాటితో పాటు అనసూయ గారు సేకరించి, దాచిపెట్టుకున్న ఎందరో మహానుభావులు, ప్రముఖుల ఆటోగ్రాపులు కూడా ఉన్నాయి. ఇవన్నీ ఈ పుస్తకానికి మరింత వన్నె తెచ్చాయి..
-పుష్యమీ సాగర్
పుస్తకం ధర: రూ. 250
పుస్తకం లభించు చోటు: నవోదయ, జె.వి.పబ్లికేషన్స్, అన్ని ప్రముఖ పుస్తకాల షాపులు
