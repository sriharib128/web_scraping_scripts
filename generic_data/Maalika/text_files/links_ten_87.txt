రచన: రవీంద్ర కంభంపాటి
తిరిగి ఊరెళ్లిపోవాల్సిన రోజొచ్చేసింది.  ఏంటో నిన్న గాక మొన్నొచ్చినట్టు ఉంది.  అప్పుడే వెళ్ళిపోతున్నావా అని మా అమ్మ ఒకటే గొడవ. ‘సరేలే.  నువ్విలా ఏడుపు మొహం పెట్టేవంటే.  ఇంకెప్పుడూ రానని’ తనతో అంటూంటే,  లోవరాజుగాడొచ్చేసేడు.  కారేసుకుని !
స్టేషన్ దాకా దింపడానికి కారెందుకని అడిగితే,  డిక్కీ తీసి చూపించేడు.  ఓ పెద్ద క్యాను నిండా ఆవు నెయ్యి,  తేగల కట్టలు,  సంచీడు మొక్కజొన్నపొత్తులూ,  ఓ పెద్ద కరకజ్జం ప్యాకెట్టు. ఇలాంటివన్నీ చాలా ఉన్నాయి.
‘ ఇవన్నీ ఎందుకు?’ అని అడిగితే.  ‘ఎందుకో తెల్దేటి ?.  ఎదవ మోమాటం కొచ్చన్లూ నువ్వునూ.  పద పద ‘ అంటూ బయల్దేరదీసేడు
స్టేషన్ కి వెళ్లి,  సామాన్లన్నీ ప్లాట్ఫారం మీదెట్టించేక తెలిసింది. రైలు గంట లేటని !
బెంచీ మీద కూచున్నాక అడిగేడు.  ‘అవునూ. ఇంతకాలం చెప్పిన కథలేం చేద్దామనుకుంటున్నావు ?. అసలు నీకు నచ్చేయా?’
‘నచ్చకేం? బ్రెమ్మాండంగా ఉన్నాయి.’
‘మరి.  ఇవన్నీ ఏ పుస్తకంలోనో.  పత్రికలోనో.  రాస్తావా ?’
‘ఏమో.  అదే ఆలోచిస్తున్నాను.  ఈ రోజుల్లో పుస్తకాలు కొనేవాళ్లే లేరు ‘ అన్నాను
‘ఎందుకు లేరు ? సరిగ్గా రాయాలే గానీ జనాలు కొనుక్కుని మరీ చదూతారు. సర్లే.  రైలు రావడానికి ఇంకా టైముంది.  ఈలోపు.  నీకో కథ చెప్పాలి.  ‘
‘మరింకేం.  చెప్పు. చెప్పు’ అన్నాను ఉత్సాహంగా !
నూకారపు సూర్రావని.  నీకు తెల్దులే.  మన ఊరే.  కానీ కాకినాడ రాజమండ్రీ దాకా ఫేమస్సు.  రోజూ ఉదయాన్నే తన ఎన్ఫీల్డు బండికి క్యాష్ బ్యాగు తగిలించుకుని.  చుట్టుపక్కల ఊళ్లు బయల్దేరేవోడు.  సంతల్లోనూ,  మార్కెట్లలోనూ రోజువారీ వడ్డీకి డబ్బులన్నీ తిప్పి. రాత్రికి వడ్డీతో సహా తీసుకుని, రాత్రి ఎప్పటికో ఇంటికి చేరే ఆ సూర్రావంటే ఆళ్ళింట్లో జనాలకి మా చెడ్డ చిరాకు. ఆళ్ళు అలా చిరాకు పడ్డానికి కూడా ఓ కారణం ఉందిలే.  సూర్రావంత డబ్బు మనిషిని ఎప్పుడూ జన్మలో చూసుండవు !
ఇంట్లో ఖర్చులకి పైసా విదిల్చేవాడు కాదు. పైగా. ఆళ్ల ఆవిడ ఇంట్లో ఖర్చుకి డబ్బులడిగిందంటే.  ‘మీకెప్పుడూ ఖర్చులే.  నేను కష్టపడుతూంది ఎవరి కోసం ? మీ కోసమేగా.  నేను సంపాదించిన డబ్బులన్నీ నేనెత్తుకుపోతానా ఏమిటీ ? నా తర్వాత మీకేగా ‘ అంటూ కసిరేసేవోడు. దాంతో ఆళ్ళ ఆవిడే ఇక్కడా అక్కడా పనులు చేసుకుంటూ ఇల్లు నెట్టుకొచ్చేది.
పైగా ఎవరైనా ‘అదేంటండీ సూర్రావు గారూ.  ఇంత డబ్బుండీ మీ యావిడగోరి చేత పన్జేయిస్తున్నారూ ?’ అని అడిగితే ‘మరదే . . మాకు డబ్బెక్కడ ఉందీ ? అందరి దగ్గిరా వడ్డీకి తిరుగుతూంది. నిజంగా మాకంత డబ్బే ఉంటే .  ఈ రోజు కోసం మా యావిడ కష్టపడే అవసరం వచ్చేదా ఏంటీ ?’ అనో తింగరి లాజిక్కు లాగి తప్పించుకునేవాడు !
సూర్రావు పిల్లలిద్దరూ పెరిగి పెద్దయ్యేరు.  ఎవడి ఉద్యోగం ఆడు చేసుకుంటున్నాడు.  తండ్రి మీద ఆధారపడాల్సిన పని లేదు. చిన్నప్పటి నుంచీ కష్టపడి పెంచిన తల్లిని వాళ్ళతోనే ఉంచుకుని,  తండ్రిని ఇంట్లోంచి పొమ్మన్నారు.
‘సరే.  నాదేం పోయింది.  కానీ నేను ఇంట్లోంచెళ్ళిపోయిన తర్వాత.  నేను వడ్డీకి తిప్పుతున్న పాతిక లక్షల సంగతి మీకనవసరం మరి ‘ అని వెళ్ళిపోబోతూంటే,  కొడుకులిద్దరూ పరిగెట్టుకునొచ్చి ఆపి.  ‘అంటే.  నువ్వు వడ్డీకి తిప్పుతున్న పాతిక లక్షలూ మాకేనా ?’ అని అడిగితే,  ‘మరి మీకోసం కాపోతే ఎవరికోసం కష్టపడుతున్నానూ ?.  నా తర్వాత మీరు దర్జాగా బతకాలనే నా కష్టం అంతానూ.  ఎవరెవరు మనకెంత ఇవ్వాలో లెక్క రాసుంచేను కూడా’ అంటూ చంకలోని లెక్కల పుస్తకం చూపించేడు సూర్రావు !
‘అయ్యో.  నీ కష్టం మేమర్ధం చేసుకోలేకపోయేము.  తప్పైపోయింది.  నువ్వు మాతోనే ఉండు నాన్నా ‘ అంటూ సూర్రావు కాళ్ళ మీద పడి మరీ ఇంట్లోకట్టుకెళ్ళిపోయేరా కొడుకులు.
ఎప్పుడూ జాగ్రత్తగా దాచుంచుకునే ఆ లెక్కల పుస్తకం మటుకు ఎవరికీ చూపించేవాడు కాదు. దాంతో.  రోజురోజుకీ కొడుకులిద్దరికీ ఆత్రుత పెరిగి పోతూంది.  అసలు ఆ పాతిక లక్షల సంగతేంటీ ? ఎవరెవరికి అప్పిచ్చేడూ ? ఎక్కడెక్కడ దాచేడూ అని ఆ ఇద్దరూ వాళ్ళ పెళ్ళాల తో సహా తెగ ఆలోచించేస్తున్నారు.
ఎన్నిసార్లు తండ్రిని అడిగినా.  ‘నా తర్వాత ఇదంతా మీకేననీ.  సమానంగా పంచుకోవాలనీ చెప్పేను కదా.  నన్ను బలవంతం చేసేరంటే పుస్తకం చింపేసి నేను చచ్చిపోతాను ‘ అని సూర్రావు బెదిరింపులకి దిగేసరికి.  ఇంకేం చెయ్యలేక ఊరుకున్నారు.
ఆ రోజు రాత్రి సూర్రావు చిన్నకొడుకు నాగబాబు వెళ్లి పెద్దాడు బోసుని లేపేడు ‘ఒరేయ్.  నాన్న భోజనంలో నిద్ర మాత్రలు కలిపించేను .  ఆ లెక్కల పుస్తకంలో ఏముందో చూద్దాం పద ‘ అని చెబితే,  ఇద్దరూ తండ్రి పక్క దగ్గిరకి వెళ్లి సూర్రావు దిండు కింద భద్రంగా పెట్టుకున్న ఆ డబ్బు లెక్కల పుస్తకం తీసి,  వసారాలో లైటేసుకుని కూచుని,  పేజీలు తిరగేస్తున్న కొద్దీ ఆళ్ల మతులు పోతున్నాయి.  పేజీ పేజీకి తండ్రి మీద కోపం పెరిగిపోతూంది,  ఇంక లాభం లేదు. ఉదయాన్నే తండ్రిని దులిపెయ్యాలని గట్టిగా నిర్ణయించేసుకుని పడుక్కున్నారిద్దరూ. తెల్లవారుజామున సూర్రావు భార్య పిల్లలిద్దరినీ నిద్ర లేపింది.  ‘ఒరే బాబులూ.  మీ నాన్న నిద్రలోనే పోయేర్రా ‘ అంటూ. ఆళ్ళిద్దరికీ నోటమాట రాక ఉన్నచోటే కళ్ళుతిరిగి పడిపోయేరా కొడుకులిద్దరూ !
‘ఇంతకీ ఆ లెక్కల పుస్తకంలో ఏముందీ ?’ టెన్షన్ గా అడిగేను
‘ఏముందీ.  చింత చెట్టున్న ఇంట్లో ఉండే  పోలినాయుడి బాకీ ఇరవై వేలు.  కల్లుపాక దగ్గిర నీలవేణి బాకీ పదిహేను వేలు.  సోడా కొట్టు పక్కన చెప్పులు కుట్టుకునే చందర్రావు తొంభై రూపాయలు.  ఈ టైపులో ఉన్నాయా లెక్కలు.  ఆ బాకీ ఉన్నవాళ్ళవి ఇంతకు మించి వివరాలు లేవు.  ఏ ఊరని వెళ్తారు ? ఎవర్నని అడుగుతారు ?అసలే ఆ సూర్రావు. గొల్లప్రోలు నుంచి రాజమండ్రి దాకా అప్పులిస్తూ తిరిగేవాడు ‘ అంటూ ముగించేడు
ఎదురుకుండా నేనెక్కాల్సిన రైలొస్తూంది.  దాన్ని చూస్తూ.  ‘నీ కథలకి సూర్రావు లెక్కల పుస్తకం లాంటి గతి మటుకు పట్టించనని ‘ లోవరాజుకి మాటిచ్చేను !
రచన: మన్నెం శారద
బలమైన తిండితో అతని ఛాతీ వెడల్పయింది. కళ్ళు ఆరోగ్యంగా మెరుస్తున్నాయి. వతైన అతని వుంగారాల క్రాపు చూస్తే శేఖరానికి అసూయ కలుగుతోంది!
“నువ్వెటునుంచి వస్తున్నావు?” అన్నాడొకరోజు శేఖర్, సీరియస్ గా.
“అంటే?” సారధి ఆశ్చర్యంగా అడిగేడు.
“అదే, ఆఫీసునుండి ఏ దారిన వస్తున్నావు? వుమెన్సు కాలేజీ రూటేనా?”
“అవును,” సారధి అర్థం కానట్లు చూసేడు.
శేఖర్ సీరియస్ గా మంచమ్మీద నుంచి లేచి కూర్చున్నాడు.
“నువ్వటే ఎందుకొస్తున్నావో తెలుసుకోవచ్చా?”
“అదిదగ్గర దారి కాబట్టి”
“కాదు, నువ్వు అమ్మాయిలకి ఫోజులు కొట్టడానికి మాత్రమే అటోస్తున్నావని నా వుద్దేశ్యము.”
సారధి పక పకా నవ్వేసేడు. “మైడియర్ ఫ్రెండ్ నేను వచ్చేటప్పుడు టైమెంతో తెలుసా?  రాత్రి పదిగంటలు! నేను నైట్ కాలేజినుంచి వచ్చేటప్పటికి నా కోసం అమ్మాయిలు కాదు – దయ్యాలు కూడ వుండవు.”
శేఖర్ కూడ నవ్వేస్తూ “పోనీ మీ కాలేజీలో ఐ మీన్ అమ్మాయిలు వున్నారా?”
“ఉన్నారు”
“వాళ్ళు నీవంక చూస్తారా?”
“చూస్తారు”
శేఖర్ కేసు పట్టుకున్నానని గర్వంగా ఫోజు పెట్టాడు.
“చూసి నవ్వుతారా?”
“ఆఁ!”
“అయితే నువ్వు . . .ఏం చేస్తావు?
“ఏం చేస్తాను? నేనూ నవ్వుతాను.”
“అంటే. . . అంటే నువ్వు దార్లో పడుతున్నావన్న మాట!”
“ఖర్మ! వాళ్ళేం టీనేజ్ గర్ల్స్ కాదు  తండ్రి! అందరూ పెళ్ళయి పిల్లలున్న వాళ్ళే! ఉద్యోగాలు చేస్తూ చదువుకొంటున్నారు. మాది నైట్ కాలేజీ అన్న విషయం నువ్వు గుర్తుంచుకోవాలి.”
శేఖర్ మాట్లాడకుండా ఆలోచిస్తున్నాడు.
“ఇందాకటినుండి నన్ను తెగ క్రాస్ చేస్తున్నావు! నీ సంగతి చెప్పు! మీ ఆఫీసులో ఏదైనా.. వ్యవహారం .. సందేహంగా అడిగాడు సారధి
“ఛీ! ఛీ! ఛీ!” అనేశాడు శేఖర్ కంగారుగా.
“ఏం, నీ విషయమైతే అంతకంగారు దేనికి నీకూ పెళ్ళి కాలేదుగా! పైగా డబ్బున్న వాడివి! నిన్నే అమ్మాయిలు ఎక్కువగా ప్రేమించే అవకాశం వుంది!”
బదులుగా శేఖర్ సారధిని అద్దం దగ్గరికి లాక్కెళ్ళేడు.
సారధికి అర్ధం కాలేదు.
“చూడు! ఆ వత్తయిన క్రాపు, చురుకయిన కళ్ళు వెడల్పయిన ఛాతీ, ఆ కట్స్ రియల్లీ హౌ మాన్లీ,  యూ  ఆర్! ఆడది డబ్బుని కాదురా ప్రేమించేది! ఈ అందాన్ని” అన్నాడు నవ్వుతూ.
సారధి ఆ మాటలకి తెగ సిగ్గుపడిపోయేడు. సిగ్గుపడుతున్న సారధిని చూసి శేఖర్ పడీ పడీ  నవ్వేడు.
*		*		*
శేఖర్ వూరెళ్ళి నాల్గురోజులయింది.
సారధికి తోచటం కష్టంగావుంది.
రాత్రి పూట అతనితో కబుర్లు చెప్పందే అతనికి తోచదు.
అందులో ఆ రోజు ఆదివారం…టైం గడపటం చాలా కష్టంగా వుంది.
తోచక సారధి సినిమాకి బయల్దేరేడు.
కాని హాలు దగ్గర రద్దీ చూస్తే … అతనికి టిక్కెట్టు దొరుకుతుందనే నమ్మకం కుదరలేదు.
లేడీస్ క్యూ కొద్దిగా ఫర్వాలేదు!
ఉన్న వాళ్ళు చాలావరకూ స్టూడెంట్సే! అడిగి చూస్తే…? అనుకున్నాడు సారధి. సారధి క్యూ చుట్టూ  తిరిగేడు.
“గురుడు టిక్కెట్టు కోసం అవస్థపడుతున్నాడు.”   ఓ పిల్ల వంకరగా నవ్వింది. సారధి ఆ మాటల్ని పట్టించుకోకుండా  క్యూ కేసి చూశాడు.
అక్కడ కౌంటర్ కి కాస్త దగ్గరలోవున్న తెల్లచీర అమ్మాయిని చూస్తే తన పని అవుతుందనిపించింది సారధికి.
“మేడమ్! నాకు ఓ టిక్కెటు తీస్తారా?” అడిగేడు.
ఆ అమ్మాయి ఏదో చెప్పబోయేంతలో “స్వాతీ, డోంట్ టేక్!” అంటూ అరిచింది. రెండు జడల బెల్ బాటమ్ ఆమ్మాయి.
“టిక్కెట్టు తీస్తే మన మధ్య బైఠాయించొచ్చని చూస్తున్నాడు పాపం!” అందో రెండు జడలగుర్రం.
“పాపం! ఆడవాళ్ళ అవసరం ఇలాంటప్పుడు తెలుస్తుంది మగవాళ్ళకి!” అందో షల్వార్ కమీజు-కుర్తా.
ఆ అమ్మాయి ఓ క్షణం వీళ్ళ వంక ఆదోలా చూసి “ఇవ్వండి” అంటూ సారధి దగ్గర పదిరూపాయల నోటు అందుకొంది.
ఆ వెంటనే “అలాస్” అరుపులు, గాఢమైన నిట్టూర్పులు తలకొట్టుకోవటాలు చూసి నవ్వుకున్నాడు సారధి.
“ఈ స్వాతి ఎప్పుడూ యింతే! టూ మైల్డ్! దాన్ని బుకింగ్ లో నిలబెట్టటం మనదే తప్పు!” జరగరానిది జరిగినట్లు అరుస్తుందో లేగదూడలాంటి ఓణి వేసుకున్న పిల్ల.
సారధి నవ్వునాపుకుంటూ ఓపక్కకి నిలబడ్డాడు.
మరి కాస్సేపటిలో బుకింగ్ తెరిచేరు.
“ఇదిగోండి” ఆ అమ్మాయి టిక్కెటు, మిగతా చిల్లర అందించింది.
సారధి “థాంక్స్” చెప్పి హాల్లోకి నడిచి నెంబరు చూసుకు కూర్చున్నాడు. లైట్లు ఆఫ్ అయ్యేయి.
అమ్మాయిలంతా బిలబిలలాడుతూ ..   పాప్ కారన్ పొట్లాలు, చిక్కిలు పట్టుకొని వచ్చి గొడవ గొడవ చేస్తూ నెంబర్లు చూస్తూ కూర్చుంటున్నారు.
“అమ్మో! నేనిక్కడ ఛస్తే కూర్చోను!” బెల్ బాటమ్ సారధి పక్కసీట్లోంచి ఎగిరపడి లేచి అరిచింది.
“ఏమయింది?” అందో అమ్మాయి.
ఆ అమ్మాయి సారథిని చూపించింది.
“ఎవరో ఒకళ్ళు కూర్చోండి ” ఓ అమ్మాయి గదిమింది.
“ఆ స్వాతినే కూర్చోమనండి! చేసిందిగా ఘనకార్యం!”  మరో అమ్మాయి గట్టిగా అంది.
సారధికిదంతా అర్థం కాలేదు. “ఆ అమ్మాయిలింతగా. బాధపడవల్సిన విషయం ఏం జరిగిందని? తనేం కాని పని చేశాడు?  తన పక్కన కూర్చుంటేనే మైలపడిపోతారా? డిగ్రీలు వెలగ బెడుతూ-టైట్ దుస్తులు వేసుకోని శరీర ప్రదర్శన చేస్తూ మగవాణ్ణి ఎన్నడూ చూడనట్లు – ఆ గాలి సోకనట్లు… ఓహ్!” సారధికి చాలా చిరాకని పించింది.
“లేచి వెళ్ళిపోదామా” అనుకున్నాడో క్షణం.
“నేను కూర్చుంటాను, అల్లరి చేయకండి.” స్వాతి అతని ప్రక్కకి వచ్చి కూర్చోడంలో ఆ గొడవ సద్దు మణిగింది.
“థాంక్స్! నేను వెళ్ళిపోదామనుకున్నాను” అన్నాడు సారధి నెమ్మదిగా
ఇంకా వుంది…
రచన: గిరిజ పీసపాటి
పీసపాటి తాతయ్య దగ్గర నుండి అమ్మమ్మకు వచ్చిన ఉత్తరంలో  ‘నాగకు కొంచెం ఆరోగ్యం క్షీణించిన కారణంగా నా స్నేహితుడైన డా. నౌడూరి శ్రీరామమూర్తి గారికి (మక్కువ అనే ఊరిలో వీరు ఉంటున్న కారణంగా అందరూ వీరిని మక్కువ డాక్టర్ గారు అంటారు) చూపించగా, చాలా చిన్న వయసులోనే గర్భవతి కావడం వలన రక్తహీనత బాగా ఉందనీ, మందులు రాసి ఇచ్చారని రాస్తూ…’
‘డెలివరీ కష్టం కావచ్చు కనుక డెలివరీ సమయానికి ఏదైనా హాస్పిటల్ లో జాయిన్ చెయ్యమన్నారని, రాముడువలస నుండి ప్రయాణ సౌకర్యం లేదు కనుక, మక్కువలో వారి ఇంటి వద్దే నాగను ఉంచమంటే ఉంచామని, డెలివరీ సమయానికి వారే హాస్పిటల్ లో చేర్చి పురుడు పోస్తామన్నారు’ అని,
‘అదీ కాక భర్త పోయిన ఆరునెలల లోపు వియ్యపురాలిని తీసుకురాకూడదని శాస్త్రం చెప్తోంది కనుక, నాగ డెలివరీ సమయానికి మీరు రావడానికి వీలు కాదని, ఆరు నెలలు దాటాక మంచి ముహూర్తం చూసి కబురు చేస్తాము. అప్పుడు రమ్మని’ రాసారు.
ఉత్తరం చదివిన అమ్మమ్మ నిశ్చేష్టురాలైపోయింది. కూతురికి ఆరోగ్యం ఎలా ఉందోనన్న ఆందోళన ఒకవైపు, పదమూడేళ్ళ పిన్న వయసులోనే మరో బిడ్డకు జన్మనివ్వబోతున్న కూతురి దగ్గర ఉండలేని పరిస్థితి మరోవైపు.
మనసు దిటవు చేసుకుని ‘నాగ ఆరోగ్యం గురించి తాను కలత చెందతున్నానని, మీ రక్షణలో నా బిడ్డ క్షేమంగా ఉంటుది కనుక ధైర్యంగా ఉంటానని, డెలివరీ కాగానే తనకు తెలియజేయమని, మీరు ఎప్పుడు మంచిరోజని చెప్తే అప్పుడే వస్తానని’ తిరుగు టపాలో ఉత్తరం రాసింది.
మక్కువ డాక్టర్ గారు చాలా మంచివారే కాక హస్తవాసి గల డాక్టర్. ఆ చుట్టుపక్కల గ్రామాల వారు కూడా ట్రీట్‌మెంట్‌ కోసం ఆయన దగ్గరకు వచ్చేవారు. ఆయన సరిగ్గా రోగనిర్ధారణ చేసి, మందులు రాసి పంపేవారు.
ఆయనకు ఇద్దరు భార్యలు. ఇద్దరూ సొంత అక్కచెల్లెళ్ళే కనుక ఒకే ఇంట్లో చాలా అన్యోన్యంగా ఉండేవారు. ఇద్దరికీ సంతానమూ ఎక్కువే. అందరూ నాగని ‘అక్కా’ అని పిలుస్తూ బాగా చేరిక అయిపోయారు. ముఖ్యంగా ఆడపిల్లలు నాగని చాలా అభిమానించేవారు.
పాలు, పళ్ళు, కూరలు, ఆవు నెయ్యి, ఇలా శుభ్రమైన తిండి, మందులతో నాగ త్వరగానే కోలుకుంది. రోజూ సాయంత్రం అయేసరికి మల్లెలు, జాజులు మాలలు కట్టుకుని పెట్టుకునేవారు. ఇంటి పక్కనే ఉన్న టూరింగ్ టాకీస్ కి వెళ్ళి సినిమా చూసేవారు.
వీళ్ళు సినిమాకి  వెళతారనే విషయం తెలియగానే  వీళ్ళ ఇంటి నుండి కుర్చీలు పంపించి, వేయించేవారు డాక్టర్ గారు. అందులో ఒక సినిమా వారం రోజులు మాత్రమే ఆడేది. సినిమా నచ్చితే మళ్ళీ వెళ్ళి చూసేవారు.
కొత్త సినిమా రాగానే ఆ సినిమాకి మళ్ళీ వెళ్లాల్సిందే. ఇలా నాగకి రోజులు హాయిగా, సందడిగా గడిచిపోతున్నాయి. అప్పుడప్పుడు రాముడువలస నుండి పెద్ద బావ, పీసపాటి తాతయ్య, నాగ అత్తగారు వచ్చి చూసి వెళుతూ ఉండేవారు. నాగకు మాత్రం పుట్టింట్లో ఉంటే ఎంత ఆనందంగా ఉంటుందో అలాగే ఉంది డాక్టర్ గారి ఇంట.
నాగ ఎప్పటికప్పుడు విషయాలన్నీ అమ్మమ్మకి ఉత్తరం ద్వారా తెలియపరుస్తూ ఉండేది. నాగ డాక్టర్ గారి ఇంట సంతోషంగా ఉన్నందుకు, ఆరోగ్యం చక్కబడినందుకు అమ్మమ్మ కూడా సంతోషించింది.
ఈలోగా నాగకు నెలలు నిండి నొప్పులు మొదలయ్యాయి. డాక్టర్ గారు ఎవరికో ఆపరేషన్ చెయ్యాలని విజయనగరం వెళ్ళారు. సమయానికి హాస్పిటల్ కి ఎలా తీసుకువెళ్ళాలో తెలియక డాక్టర్ గారి భార్యలు, కోడలికి నెలలు నిండాయని సాయంగా వచ్చిన నాగ అత్తగారు కంగారు పడసాగారు.
ఇన్నాళ్ళు ఆ ఊరిలో ఉంచడానికి కారణమే ప్రసవ సమయానికి హాస్పిటల్ లో జాయిన్ చెయ్యాలని కదా! ఇప్పుడు అదే కుదరడం లేదు. మొత్తానికి ఆరోజు (ఆదివారం) రాత్రి ఒంటిగంట సమయంలో ఏకాదశి ఘడియల్లో, శతభిషా నక్షత్రంలో పెద్ద పెద్ద కళ్ళతో బొద్దుగా ఉన్న ఆడపిల్లకు డాక్టర్ గారి ఇంటి వద్దే జన్మనిచ్చింది నాగ. తొలికాన్పులో లక్ష్మీదేవి పుట్టిందని అందరూ చాలా సంతోషించారు.
ఆడవారు హమ్మయ్య అనుకుని, దేవుడికి దండం పెట్టుకున్నారు. వెంటనే డాక్టర్ గారి పెద్దబ్బాయి చేత రాముడువలస తాతయ్య పేరున టెలిగ్రామ్ ఇప్పించారు. తెలతెలవారుతుండగా డాక్టర్ గారు కూడా వచ్చి, సమయానికి తను లేకపోయినందుకు నొచ్చుకుని, నాగను, పాపను పరీక్షించి ఇద్దరూ ఆరోగ్యంగా ఉన్నారని చెప్పారు.
మర్నాడు మధ్యాహ్నానికి పీసపాటి తాతయ్య, పెద్ద బావ వచ్చారు. వారు బయలుదేరే ముందే అమ్మమ్మకి విషయం తెలిపరుస్తూ రాముడువలస నుండే  టెలిగ్రామ్ ఇచ్చారు. పీసపాటి తాతయ్య, పెద్దబావ కూడా పిల్లను చూసి చాలా సంతోషించారు.
టెలిగ్రామ్ అందుకున్న అమ్మమ్మ ఆనందానికి అవధులు లేవు. విషయం అందరికీ చెప్పి లాడూలు చేసి పంచింది. ఇక వరలక్ష్మమ్మ గారు, పెద్దన్నయ్య వాళ్ళ ఇంట్లో మిగతా సభ్యుల ఆనందానికి అంతే లేదు. మరి నాగ పుట్టింది అమ్మమ్మ కడుపునైనా పెరిగింది వారి ఇంటే కదా!
అమ్మమ్మ రాజేశ్వరమ్మ గారికి కూడా విషయం చెప్పి, తను చేసిన లడ్లు, కొన్ని పళ్ళు ఆవిడకి ఇచ్చి “మీరు పురుడు పోయగా పుట్టిన పిల్ల. ఇప్పుడు మరో ఆడపిల్లకి తల్లి అయింది. తల్లి, పిల్ల చల్లగా ఉండాలని దీవించండి” అని కోరుకుంది.
ఆవిడ కూడా మంచి మనసుతో అక్కడి నుండే నాగను ఆశీర్వదించారు.
నాగ పురుడు ఎలాగూ తమ ఇంట్లోనే అయింది కనుక, నాగకు తండ్రి లేరు కనుక, తల్లి చేసే పరిస్థితి కాదు కనుక, నాగ కూతురికి బారసాల కూడా తామే చేస్తామన్నారు డాక్టర్ గారు, వారి భార్యలు.
కానీ అందుకు పీసపాటి తాతయ్య ఒప్పుకోలేదు. తన పెద్ద కొడుకు తొలి సంతానం బారసాల  బంధుమిత్రులందరినీ ఆహ్వానించి తమ ఇంట్లోనే ఘనంగా చెయ్యాలనుకుంటున్నామని ఖచ్చితంగా చెప్పేసారు.
అంతగా మీకు ముచ్చట తీరాలనుకుంటే మీరు మూడు రోజుల ముందుగానే రాముడువలస వచ్చి, ఫంక్షన్ అయిన రెండు రోజుల వరకు నాగతో ఉండమని చెప్పారు. వారు చేసేది లేక సరేనన్నారు. పేరున్న డాక్టర్ కనుక అన్ని రోజులు పేషెంట్స్ కి దూరంగా ఉండడం జరిగే పని కాదు.
పీసపాటి తాతయ్య రాముడువలస వచ్చి పురిటి మైల తీరాక, పంచాంగం చూసి ఇరవై ఒకటవ రోజున బారసాల చేద్దామని నిర్ణయించి, కుటుంబ పురోహితుడైన అవధాని గారికి కబురు చేసారు.
అవధాని గారు కలవరాయి అనే ఊరి కాపురస్తులు. వారు వచ్చాక విషయం చెప్పి బారసాల సంప్రదాయ బధ్ధంగా మీరే చేయించాలని చెప్పి, తాంబూలంలో కొంత డబ్బు పెట్టి ఇచ్చారు. వారు సరేనని ఇచ్చిన డబ్బు పుచ్చుకుని సంతోషంగా వెళ్ళారు. 
              ******* సశేషం ********
రచన: గిరిజారాణి కలవల
” ఇదిగో.. చెపుతున్నది కాస్త ఓ చెవిన పడేసుకోండి.. ఆనక మళ్లీ.. నాకు ఎప్పుడు చెప్పావు అంటే ఊరుకోను” .. అంది  జలజం .
” అసలు నువ్వు ఏం చెప్పాలనుకున్నావో చెప్పకుండా ఈ నిందా స్తుతేంటే.. ఏం కావాలో చెప్పు.. ఒక్క చెవిలో ఏం ఖర్మ.. రెండు చెవుల్లోనూ గరాటు వేసుకుని మరీ పడేసుకుంటా.. ” అన్నాడు జలజాపతి .
” అబ్బో, మీ ఎకసెక్కాలు చాల్లెండి.. మొన్న కొన్న పుస్తకాల షెల్ఫ్ కి అరకీ, అరకీ మధ్య గేప్ ఎక్కువగా ఉంది… అక్కడ ఇంకో చెక్క కొట్టించాలి. మీ ఆఫీసు దగ్గర ఉన్న బీహారీ కార్పెంటర్ కి చెప్పండి.. ఓసారి వచ్చి ఆ పని చేసి వెళ్ళమని.. అసలే మీరు మతిమరుపు మాలోకం… మర్చిపోకుండా చెప్పండి “.
” ఇంత మాత్రం పనికి బీహారీ వాడెందుకే  ! చిన్న పనికే బోలెడు డబ్బులు అడుగుతాడు. మన నీలకంఠం చాలడూ… ఎంత ఇస్తే అంత కాదనకుండా  తీసుకుంటాడు… ఎప్పటినుండో మనింటి వడ్రంగి పనులు వాడేగా చేసేది… ”
” ఓయబ్బో! మీ ఆస్థాన కార్పెంటర్ కదూ నీలకంఠం…  వాడూ సరే.. వాడి పనీ సరే… ఇదంతా కాదు కానీ… మీరు చెపుతారా.. చెప్పరా.. బీహారీ పనివాడికి.. పక్కింటి పేరిందేవమ్మ ఇంట్లో వుడ్ వర్క్ చూడండి… ఇంద్రభవనంలా ఉంటుంది ఆ ఇల్లు… బీహారీ వాళ్ళతోనే చేయించింది మొత్తం చెక్క పని.ఎంత నైసు వర్కో.. ఎక్కడా ఒక్క మేకు కూడా బయటకి కనపడదు.  మీరూ ఉన్నారు.. ఎందుకూ?  చిన్న ఫోటోకి చిన్న మేకు కొట్టాలన్నా ఇంతింత గుబ్బ మేకులు కొట్టి, ఈసారి కి ఇట్టా కానిచ్చేద్దాం అమ్మా అంటూ గోడంతా పగుళ్లు చేసే ఆ నీలకంఠాన్ని వదిలిపెట్టరు ” అంది నిష్టూరంగా.
” మరి నీకు బీహారీ భాష రాదు కదే.. ఎలా అర్ధం చేసుకుంటావూ.. వాడు చెప్పేది?  నువ్వేం చెపుతున్నావో వాడికీ తెలియాలిగా? ” అంటూ లాజిక్ లేవదీసి.. ఎలాగోలా నీలకంఠాన్నే పిలుద్దామనుకున్నాడు.
” వాళ్ళ కి కాస్త హిందీ వచ్చట… పేరిందొదిన చెప్పింది…
‘ ఇదరావో.. ఉదర్ జావో.. ఉదర్ ఏక్ మేక్  కొట్టూ.. ఇదర్ స్క్రూ టైట్ కరో.. ‘ ఈ మాత్రం హిందీ నాకూ తోఢా తోఢా  వచ్చు.. ఎలాగోలా మేనేజ్ చేసుకుంటా లెండి. మనం కొత్తగా ఇల్లు కట్టి పూర్తిగా వర్క్ చేయించేటప్పటికి ముఫై రోజుల్లో బీహారీ భాష బుక్ కొనుక్కుంటాను.
” సరే.. సరే.. అడిగి చూస్తాను. వాడో వెయ్యో, రెండువేలో అడిగితే మాత్రం ఒప్పుకోను..
నీలకంఠాన్నే పంపిస్తాను.. చెప్పి చేయించుకో.. నాకు ఆఫీసు టైమవుతోంది.. బయలుదేరుతున్నా.. ” అంటూ స్కూటర్ స్టార్ట్ చేసాడు.
వెనకే గేటు దాకా వచ్చిన జలజం… ” అదంతా నాకు తెలీదు… బీహారీ పనివాడు కాకుండా మరోడు వచ్చాడంటే నేను పని చేయంచను… నీలకంఠాన్ని పంపితే గుమ్మంలోకి కూడా రానీయను.. ” వెళ్లిపోతున్న భర్త వినిపించుకున్నదీ లేనిదీ గ్రహించకుండానే వీధి చివర దాకా వినపడేలా గట్టిగా అరిచి మరీ చెప్పింది.
పక్కింటి పేరిందేవమ్మ… జలజం కేక విని బయటకి వచ్చి..
” ఏంటి, జలజా! .. ఊరంతా వినపడేలా మరీ  బీహారీ పనివాడంటున్నావు? ఏం పనుందేంటి? మంచాలూ, డ్రస్సింగ్ టేబుల్ ఏవైనా చేయిస్తున్నావా?  ” అంది.
” అంత పెద్ద పనులేంకాదు పేరిందొదినా!  చిన్న పనే.. బీరువా మధ్య లో అర కొట్టించాలి… బీహారీ పనివాడిని పంపించమని చెపుతున్నా.. ఈయనేమో ఆ నీలకంఠమో అని.. చచ్చిపోతారు… వాడి పని ఉట్టి నాటు పని.. ఆ మధ్య వాడి మూలంగా ఎంత గందరగోళం  అయిందో నీకు తెలుసా? ”
” ఏం జరిగిందో నువ్వు చెపితేగా తెలిసేదీ.. ఏమైందేంటి? అంది ఉత్సాహంగా మూడడుగులు ముందుకేసి మరీ అడిగింది.
” ఏం చెప్పమంటావూ.. ఓ సారి బట్టలు  ఆరేసుకుందికి దండెం కట్టిద్దామని నీలకంఠాన్ని పిలిచాము.  గోడకి మేకు ఇలా కొట్టాడో లేదో… పేద్ద గావుకేక ‘ అమ్మగారో! ఓ పాలిటురండి..’ అంటూ… నా పై ప్రాణాలు పైకి పోయాయి.. ఏదో చేసేసుంటాడు.. అనుకుంటూ గాభరా గా పరిగెత్తుకుని వచ్చి చూసేసరికి.. గోడకి మేకు కొట్టిన చోట… లోపల కన్ సీల్డ్ వాటర్ పైపు ఉన్నట్టుంది… టపక్ మని దాని మీద కొట్టినట్టున్నాడు… ప్లాస్టిక్ పైపేమో అది పగిలి అందులోనుండి నీళ్లు ఫౌంటెన్ లాగా నీలకంఠం నెత్తి మీద నుండి… నిజంగా గంగలాగా, మెడలో వేసుకున్న టేప్.. పాములాగా.. చుట్టుకున్న టవల్ పులి చర్మంలాగా కనపడి…. ‘ నీలకంఠరా! దేవా! నన్ను బ్రోవరా!’ అని చేతులు జోడించి పాడేద్దామనించేలా ఉంది వాడి వాలకం. నవ్వాలో, ఏడవాలో అర్థం కాలేదు వాడు చేసిన పనికి. కానీ తర్వాత నిజంగానే ఏడిపించాడు. ఎందుకని అడగవేం పేరిందొదినా! ఈ హడావుడి కి ఈయన కూడా గబగబా రావడం, ఆ నీళ్ళ తడికి జర్రున జారి పడి చెయ్యి ఫ్రాక్చర్ అవడం… ఖర్చు ఓ పాతిక ముఫై వేలు… ఆ వాటర్ పైపు రిపేరుకి మరో మూడు వేలు వదిలాయి మాకు. ఇంతయినా కూడా ఈయన ఆ నీలకంఠాన్ని మాత్రం వదలరు… ఈరోజు ఖచ్చితంగా చెప్పేసాను.. బీహారీ పనివాడే కావాలని… పోనీ మీ ఇంట్లో చేసిన బీహారీ వాడికైనా చెప్పు పేరిందొదినా రమ్మని.. ” అంది.
“అమ్మో.. ఇంత జరిగిందా.. ఆ నీలకంఠం పనితో.. భలేవాడే.. అయినా ఏమో, జలజా .. ఫోన్ చేస్తాలే  బీహారీ వాడికి.. ఇంత చిన్న పనికి వస్తాడో రాడో మరి… ” అంటూ లోపలికి వెళ్లి పోయింది పేరిందేవమ్మ.
జలజం కూడా ఇంట్లోకి వచ్చి ఇలా కూర్చుందో లేదో… కాలింగ్ బెల్ మోగింది.
తలుపు తీసేసరికి .. చేతిలో సంచీ.. వడ్రంగి సామానుతో..బీహారీ వడ్రంగి కనిపించాడు.
భర్త చెప్పినట్టున్నాడు అనుకుంది.
” ఆవో.. ఆవో.. యే షెల్ఫ్ దేఖో.. ఇస్ మే మధ్యా మే పార్టీషన్ కరో..” అంటూ తన హిందీ భాషలో ఏవేం పనులు చేయాలో చకచక చెప్పేసింది.
ఏ పని చేయాలో ఏంటో చూసుకున్నాడు ఆ బీహారీ…  “బజార్లో కావలసిన సరంజామా తెచ్చుకుని వస్తా.. ఓ వెయ్యి రూపాయలు ఇవ్వండి” . అని హిందీలోనే చెప్పి.. ఓ గంటలో సామాను తెచ్చుకుని పని మొదలెట్టాడు.
వాడు వచ్చేసరికి జలజం పనులు ముగించుకుని, వాడు చేసే పని చూస్తూ అక్కడే కూర్చుంది.
ఇంతలో చెల్లి వజ్రం దగ్గర నుంచి ఫోను…
” అక్కా! ఏంటి సంగతులు? ఎలా ఉన్నావు?”
” ఆ.. బావున్నాను, వజ్రం… నువ్వెలా ఉన్నావూ?  ఔనూ, కాసులపేరు ఆర్డర్ ఇచ్చానన్నావు, వచ్చిందా? ”
” వచ్చిందక్కా!అది చెపుదామనే వీడియో కాల్ చేసాను.. ఇదిగో చూడు.. బావుందా?
” బావుందే.. ఇంకొంచెం పొడుగు పెట్టాల్సింది.. కాసు కూడా ఇంకా పెద్దగా ఉంటే బావుండేది… నా కెంపుల సెట్ చూపిస్తా ఉండు… కరెక్ట్ పొడుగు వచ్చింది..” అంటూ ఫోన్ హోల్డ్ లో పెట్టి.. బీరువాలో నుండి తన కెంపుల సెట్ మెడలో వేసుకుని.. వీడియో కాల్ లో చెల్లెలికి చూపిస్తూ… ఓ అరగంట సేపు బీరువాలో ఉన్న తన నగల ముచ్చట్లు చెప్పుకుంది.
ఇంతలో బీహారీ వడ్రంగి…”పని అయింది.. ఓసారి చూసుకుంటే తనింక వెళ్లి పోతాను… ” అని చెప్పేసరికి… ” ఇక ఉంటానే, తర్వాత మళ్లీ చేస్తాలే” అంటూ ఫోన్ పెట్టేసింది.
బుక్ షెల్ఫ్ చూసింది.. ఎంతైనా బీహారీ పనితనమే వేరు అనుకుంటూ.. ఎంత బాగా  చేసాడో అనుకుంటూ… షెల్స్ దగ్గర కి వెళ్ళేసరికి… ఏదో వాసన… ఆచెక్క తాలూకు పెయింట్ కాబోలు.. జలజం ముక్కుపుటాలకి ఘాటుగా తగిలింది. ఏదో మత్తులాగా ఆవహించి… కళ్ళు మూతలుపడుతూండగా, నెమ్మదిగా  కిందకి వాలిపోయింది.
ఆగకుండా మోగుతున్న కాలింగ్ బెల్ మోతకి.. మెలకువ వచ్చి, మెల్లగా కళ్ళు తెరిచింది .’ ఏంటి ఇంత సేపు నిద్ర పట్టేసింది? తలంతా దిమ్ముగా ఉందేంటి? బీపీ పెరిగినట్టుంది కాబోలు… బెల్ మోగుతోంది.. ఈయన వచ్చినట్టున్నారు’ అనుకుంటూ లేచింది.
అంతే.. మళ్లీ.. ఢాం.. పడిపోయింది.. కారణం… బార్లా తెరిచి ఉన్న బీరువా తలుపులు… అస్తవ్యస్తంగా, గజిబిజిగా బట్టలు… నగల పెట్టెలు అన్నీ ఖాళీగా బయటపడి ఉండడం కనిపించింది. ఫోన్ లో చెల్లికి చూపించడానికి మెడలో వేసుకున్న కొత్త కెంపుల సెట్ గుర్తొచ్చి.. మెడ తడుముకునేసరికి బోసి మెడ చేతికి తగిలింది.. కెంపుల సెట్ తో పాటుగా.. రెండుపేటల నానుతాడు, రెండుపేటల నల్లపూసల గొలుసు,చేతికి ఉండాల్సిన ఆరుజతల గాజులు.. మొత్తం హాంఫట్.. వజ్రంతో ఫోన్ లో మాట్లాడిన నగల సంగతి మొత్తం విన్నట్టున్నాడు… మాయదారి వెధవ.. మత్తు జల్లి వెనక వాకిలి గుండా దోచుకుపోయాడు.
నిద్ర లో నడుస్తున్నదానిలా తలుపు తీసి… లోపలకి వచ్చిన భర్తని పట్టుకుని బావురుమంది.
” ఏమైంది.. జలజం? ఎందుకు ఏడుస్తున్నావు?” అంటూ కంగారు పడిపోయాడు.
” ఏవండీ!  ఘోరం జరిగిపోయిందండీ.. ఆ బీహారీ పనివాడికి తెలుగు వచ్చుకాబోలండీ! నిలువు దోపిడీ చేసేసాడూ.. ” అంటూ జరిగిన సంగతి చెప్పేసరికి..
” హరి, హరీ.. బీహారీ.. ఎంత పని చేసావురా? అయినా నేను పంపలేదు కదే.. ఎవడిని పిలిపించి చేయించావు పనిని. ” అన్నాడు ఆగ్రహావేశాలతో..
“మీరే పంపారేమో అనుకున్నా.. మీరు కాకపోతే పేరిందొదిన పంపుండవచ్చు..అయినా.. ఇదరావో.. ఉదర్ జావో ఇలా తోఢా హిందీ వచ్చు కానీ.. నిన్ను ఎవరు పంపారూ? అనేది  హిందీ లో ఎలా అనాలో నాకు తెలీలేదు… వీడికి తెలుగు వచ్చుననే సంగతి ముందే తెలిస్తే.. తెలుగులోనే అడిగేదాన్ని. మా వజ్రంతో మాట్లాడిన మాటలన్నీ విని, కెంపులు, పచ్చలు, పగడాలు, ముత్యాలు సెట్లు అన్నీ మూటలు కట్టుకని పోయాడండీ… ఇప్పుడు నేనేం చేయాలిరా భగవంతుడా!  ”
” ఏంటి చేసేది… నెత్తిన ముసుగేసుకుని ఓ మూల కూర్చో… రోడ్డు మీద కి వచ్చి మరీ అరిచావుగా! బీహారీ వాడిని పంపమని… ఎవడో వినుంటాడు.. బీహారీ వాడిది నైస్ వర్క్ అన్నావుగా! చూడు ఎంత నైస్ గా వాడి వర్క్ చేసుకున్నాడో… నీలకంఠాన్ని పిలుస్తానే అంటే తెగ నీలిగావు… తిక్క కుదిరింది బాగా ”
” అదిగో, మళ్లీ నీలకంఠం పేరు ఎత్తుతారూ! వాడూ సరే.. వాడి పనీ సరే..  ఇదిగో ఇప్పుడు ఈ బీహారీ చూడండి… ఎంతబాగా చేసాడో…దొంగతనం మాట అటుంచండి.. ఈ పుస్తకాల షెల్ఫ్ కి ఎంతందం వచ్చిందో వాడు చేసి పనికి..
” ఛస్.. ఆపు ఇంక.. జరిగిన భాగోతం చాల్లే. పోలీసు రిపోర్టు ఇద్దాం.. తగలడు.. వాడెవడో, వాడి గుర్తులూ.. పోయిన నగల లిస్టూ చెపుదువుగాని..” అంటూ లేచాడు జలజాపతి .
.                                                     సమాప్తం.
రచన: కన్నెగంటి అనసూయ
బళ్ళో బెల్లిలాక్కొట్టేరో లేదో తన పొస్తకాలు  ఎనకమాల వత్తా వత్తా సుబ్బలచ్చాన్ని  తెమ్మని లంగా కాళ్లకడ్డంబడద్దేవోనని రెండు సేతుల్తోనూ పైకెత్తి పట్టుకుని ఏదో ములిగిపోతందన్నట్టు  పెద్ద పే..ద్దంగ లేసుకుంటా   ఇంటికేసి నడుత్తుందేవో.. అడుగడ్దప్పుడల్లా..సిమ్మిల్లో దబక్కన పడ్డ రోకలి పోటల్లే , కురుత్తాకి ముందరిసిన మేఘపురంకెల్లే.. సౌండొత్తుంటే..
అంతకు ముందే  అన్నాల్దిని ..పొద్దుటేల్నుండీ  సేసీ సేసీ ఉన్నారేవో నడాలు పట్టేసి కునుకుదీద్దావని మంచాలెక్కినోళ్ళు కాత్తా  టీయేలయ్యే తలికి  సేట్లల్లో  అయిదారు తవ్వల   బియ్యాలేసుకుని మట్టి బెడ్డలూ, వండ్ల గింజలూ ఏరదావని  ఈధరుగుల్మీదకి సేరి ముచ్చట్లల్లో మునిగితేల్తన్న .. అమ్మలక్కలంతా.. తలెత్తి సూత్తం ఆలీసం ఇట్టే కనుమరుగయ్యిన గిలకమ్మని తల్సుకుంటా..
“సరోజ్నీ..కూతురు గందా..! కాతంత సాగింది..ఇంతుండేది..” అందోకావిడి..
“ఈడొత్తంది. ఏడెనిమిది నెల్లుంటే సాపెక్కుద్దిగూడాను..సాక్క..ఆమట్నే ఉంటదేటే..! నువ్ మరీ సెప్తావ్..” అందింకొకావిడి.
“ఊరుకోవే ..కోవలే..! నిన్న గాక మొన్నటి పిల్లది. సుతామతా  ఉండాలి ఏదన్నా అన్నావంటేని..! మా పెద్దోడికెన్నేళ్ళు. మొన్న దీపాళామాసకి ఆడికి ఎనిమిదెల్లి తొమ్మిదొచ్చినియ్యి. ఆడికంటే అయిదునెల్లు సిన్నదది. నేను పిల్లోణ్ణి సంకనేసుకుని పసుపూ, పిండితో..అత్తారింటికెల్లిన్నాడు ఆ రేత్రి సరోజ్నికి పురుడొచ్చిందని, ఆడపిల్లని సెప్పేరు..అప్పుడే ఎక్కడాడద్ది..ఇంకో మూణ్నాలుగేల్లన్నా పట్టుద్ది. “   అంటా సేట్లో మట్టిబెడ్డన్దీసుకుని నోట్లో ఏసుకుంది..
“ఆ..ఇయ్యాల రేపూ..అన్నేల్లెవరుమ్తన్నార్లే..మా సిన్నప్పుడు పద్దాలుగు..పదేనేల్లోచ్చాకా అయ్యీవోల్లు..ఇప్పుడు పదేల్లకే సాపెక్కుతున్నారు..’’
“ఆ మాట్రైటే..మా పెద్దొదిని సెల్లెలు..అలాగే పదేల్లకే ఆడేసింది..మా వదినాల్లమ్మా ఒకటే ఇదైపోయింది పాపం..సిన్న పిల్ల. దానికేం తెలుసుద్ది..అని. “
“ ఆ..ఎంతుకు దెలవదులే..ఇయ్యాలా రేపూ..ఆల్లకే బాగా తెలుత్తున్నాయ్..సబ్బడే దాకానే జిడ్డు ఏసాలని..అయితేనే గానీ ఆల్లకీ తెలవదు..ఆటలనీ..అరికతలనీ..అక్కడికీ ఇక్కడికీ దిరుగుతుం తప్ప..సదువా ఏవన్నానా..?..ఇప్పుడెల్లింది సూడు సరోజ్నీ కూతురు గిలక..అదెంత గడ్డు రాకాసోనంట బళ్ళో..ఎవ్వర్నీ నొరెత్తనివ్వదింట బళ్ళో. మేస్టార్లని గూడానమ్ట. మా సిన్నోడు సెప్తున్నాడు..”
..ఇక్కడీల్లిలా సెప్పుకుంటుంటే…అంత అడావిడిగానూ.. ఇల్లు సేరిన గిలక ఆల్లమ్మమీద  నోరెత్తనియ్యకుండా ఇంతెత్తున ఎగురుతుంది..
“కాదేమ్మా..ఏడుత్తున్నాడలాగని ఆడడిగినియ్యన్నీ..కొనేత్తావా..?” సుర్రా సుర్రా ఆల్లమ్మకేసి సూత్తా అంది గిలక.
“నన్నడిగితే నేనేంజెప్తానే..మీ నాన్ననడుగు..”
“ఏరీ ..నాన్న..?” గుడ్డురిమి సూసింది..గిలక..
“ఎక్కడేటి..సూర్రావుగారింటికెల్లేరు..ఆ బేగ్గెక్కడ కొన్నారో..అడిగొత్తాకి..”
“ఐతే..కొనేత్తారా?  “ అరిసింది..గిలక.
“ఆడేడుత్తుంటే..కొనకేంజేత్తారు? “
“నేనేడుత్తాను.. కొంటారా?”  సరోజ్ని మొకలో మొకవెట్టి నిల్దీసింది గిలక..
“కన్నాకా తప్పుద్దా..కొనక సత్తామా?. “ పన్జేసుకుంటానే బదులిచ్చింది సరోజ్ని..
ఆ మాటతో..రుస్సా..రుస్సా..ఈధిలోకి బోయింది గిలక.
“ గిలకా…ఒసే గిలకా..మజ్జిగరొట్టేసేను..తినెల్లు..” ఎనకనించరిసింది సరోజ్ని..ఈధి గుమ్మంకేసి సూత్తా..
“నూదిను. నాకక్కాలేదు.”  ఇసుక్కుంటా వచ్చరుగు మీద కూకుంది..
ఒల్లు మండిపోతంది గిలక్కి ఆల్లమ్మ తీరుకి..
బళ్ళో..జరిగిందంతా గేపకవొచ్చింది గిలక్కి.
అప్పటికే బళ్ళు తెరిసి వారవయ్యిందేవో..అంతకు ముందు రోజు పొరుగూరెల్లి పట్టుకొచ్చిన బేగ్గేసుకుని బళ్ళోకొచ్చేడు శీను, గిలక తమ్ముడు.
అప్పటికే బళ్ళోవోళ్లంతా కొత్త పొస్తకాలూ, పెన్సిళ్ళూ, లబ్బరూ, పెన్సిలు సెక్కుకునేది..అన్నీ అందరూ కొనేస్కున్నారేవో..ఆల్లందర్నీ సూత్తంటే శీనుకి అదేదోలాగా ఉంది..
రేత్రుల్లు పొలాన్నించొచ్చేకా నీళ్ళోసుకుని వణ్నందిని మంచవెక్కిన ఆల్ల నాన్న పక్కన్జేరి..గునుత్తానే ఉన్నాడు..ఎవరెవరూ ఎలాటియ్యి కొనుక్కున్నారో సెప్తా..
వరి నారు నూరుపుల్లతో అడావిడిగా ఉన్న నాగేస్రావ్…బడిదీసేకా..పదిపదేన్రోజులు బల్లో ఏమ్ సెప్తారో  తెల్దా ఏటి అన్నట్టు..సరోజ్ని..లబో దిబోమంటన్నా.. దగ్గరుండి సూస్కోపోతే ఎల్లేం, వొచ్చేవనే కూలోల్లతో మా ఇబ్బందని   పెడసెవినెట్టేడు.
సేతికిందో మడిసుంటే..ఇంతిబ్బందుండాపోననెన్నిసార్లనుకున్నాడో తన్లో తాను..
“పిల్లోడెదిగే దాకానే..ఆడు సేతికందొత్తే..ఇక సూస్కొవక్కల్లేదు..” అనుకోపోనూ లేదు..
అంతేనేటి..
సందలడే ఏల, సల్లబాటేల..డక్కామొక్కెల్దిన్న  కాయవేవో..ఏణ్ణీల్లతో..సేద్దీరి..నిండాకాశం కింద కాలు మీద కాలేసుకుని మంచమ్మీద పడుకునుంటే పిల్లోడు పక్కలోజేరి..తనేపుదిరిగి పొట్టమీచ్చెయ్యేసి..నానా..బొక్కులెప్పుడు కొంటావని గునుత్తావుంటే..కొత్తగా కూతవొచ్చిన కోలిలపాటింటన్నట్టుంటాది నాగేస్రావ్ కి.
అంతుకే..నాట్లయ్యాకా..ఏవేంగావాల్నో..మేస్టార్తో సిట్టీ రాయించుకు రమ్మని..ఎల్లి తెచ్చేడోనాడు. సిట్టీలో ఉన్నయ్యన్నీ కొన్నాకా..అక్కడున్నోల్లంతా కొంటన్నారన్జెప్పి..పిల్లోడికన్జెప్పి..కొత్త్గగా వత్తన్నయ్యంటే  బేగ్గోటి దీస్కున్నాడు.
దాన్జూసి పిల్లోడి మురిపం అంతా ఇంతాగాదు. నాగేస్రావ్ కొడుకున్జూత్తుంటే..సరోజ్నీకి మొగుడి సంబరం సూత్తవే సరిపోయింది..
ఏవనుకుంటదో ఏటోనని..” మరి గిలక్కో? దానిక్కూడా ..తేపోయారా?” అంది అక్కడే కూకుని బేగ్గెనక్కి అదే పనిగా సూత్తన్న గిలక్కేసి సూత్తా..
“ ఏటే..అమ్మా..నేనేవన్నా అడిగేనా? లేపోతే..శీనుగాడికి తెచ్చేరని నేనేవన్నా ఏడుత్తున్నానా? నీతో సెప్పేనా నాగ్గావాలని. నా పొస్తకాలకి ఇదసలు సాల్నే సాల్దు..” అంది.
“ అమ్మయ్య…బతికిచ్చింది..” అనుకుంది సరోజ్ని మనసులో..
సమస్య గిలకనించొత్తాదనుకుంటే..శీనుగాణ్ణించే వచ్చేసింది..మజ్జానం అయ్యేతలికల్లా..
రాత్రే..కొత్త బేగ్గులో బొక్కులూ…కొత్త పెన్సిలూ…లబ్బరూ..అన్నీ సర్ధేసుకుని భుజాన్నేసుకుని కాసేపు ఈధిలో తిరిగి ఆల్లూ ఈల్లూ అందరూ సూసేసాకా..లోపలికొచ్చి  నీళ్ళోసుకుని వణ్నందిని బేగ్గునలాగే పక్కలోబెట్టుకుని పడుకున్నాడేమో..రోజూ కంటే ముందలే లేసేసి  తానవాడేటప్పుడు కూదా ఎవరన్నా బేగ్గుని ముట్తేసుకుంటన్నారేవోనని దానెనక్కే సూత్తా తానం సేసేడేవో..సద్దన్నం తిని రోజూ కంటే ముందే  సంకలు ఎగరేసుకుంటా బళ్ళొకెల్తన్న కొడుకుని ఒల్లంతా కల్లు సేసుకుని సూసినంతసేప్పట్తలేదు.. మజ్జానం ఆడేడుత్తా ఇంటికొచ్చేతలికి.
బళ్లో..ఎవరో “ ..ఇంటికెల్లిపోతానని  మీ తమ్ముడేడుత్తున్నాడని..” సెప్తే శీను దగ్గరికెల్లిందేవో..అప్పటికే ఆణ్ణింటికి పంపేసేరంట. ఏటి ..ఎందుకేడుత్తున్నాడని..గిలకడిగిందానికి..
“పొద్దున్న మీ తమ్ముడు బేగ్గేసుకొచ్చేడుగదా  బళ్ళోకి. అంతా ..సేలా బాగుంది సేలా బాగుంది అని సుట్టూ సేరి ముట్టుకుని, ఏసుకుని సూసేరు. మీ తమ్ముడేవో..తెగ మురిసిపోయేడు. మజ్జానం ఉండిల్లోరి కిష్న…ఇంకో బేగ్గేసుకొచ్చేడు..దాని మీద కుందేలు బొమ్మగూడా ఉంది..దాన్నందరూ సూత్తన్నారని..
మీవోడూ ఏడ్సేడు..ఆ బేగ్గొందంట. కుందేలున్న బేగ్గు కావాలాంట..”
గిరుక్కునెనక్కి దిరిగింది గిలక మేస్టార్ని కలుత్తాకి ” శీనుగాడింతే” అనుకుంటా..
“ మేస్టారండి..మా తమ్ముడేడిత్తే నాతో సెప్పొచ్చుగదండీ..మీకెదెల్దా ఆడు నాతమ్ముడని? ఇప్పుడేవో మా నాన పొలానుంటారు. ఈడు ఏడుత్తా ఇంటికెల్లి మాయమ్మని  ఏడిపిత్తాడు..పాపం మాయమ్మ..” అనుకుంటా..బెల్లెప్పుడు కొడతారా అని స్సొసిందేవో..బెల్లిలా కొట్తేరో లేదో..ఉరుకెత్తిందింటికి.
అప్పటికే ఆడేడుత్తుంటే, ఆణ్ణూరుకోబెట్టలేక సరోజ్ని మొగుడిక్కబురంపుతుంది, నాగేస్రావ్ వచ్చేత్తం..అతనొచ్చేతలికే ఏడ్సీ ఏడ్సీ పిల్లోడు సొమ్మసిల్లిపోయినట్టు మంచమ్మీదడి నిద్రోటం..ఆణ్ణలా సూత్తా..మనసిదయిపోయి..దాన్ని ఎక్కడ కొన్నారో కనుక్కునొత్తానని..అదే సైకిలు మీద ఉండిల్లోరి కిష్నింటికి ఎల్తం..
ఇయ్యేయీ నచ్చలేదు గిలక్కని గిలక ముక్కుల్లోంచొత్తన్న ఏడి ఏడి ఆవిర్లే సెప్తున్నాయ్.
ఆయాసంతో గట్టిగా రొప్పుతుందేవో..గిలక గుండెలు ఇంతెత్తున ఎగిరెగిరి పడతన్నాయ్..
గిలకిలా ఆలోసిత్తన్నంతలోనే దూరంగా వత్తా ఆపిచ్చేడు గిలకాల్ల నాన్న నాగేస్రావ్..
గుమ్మాలో సైకిలాపుతూనే అరుగు దిగి గబుక్కునెల్లి సైకిల్ పట్టుకుని..
“ ఎక్కడికెల్లేవ్ నానా..?”
“ అదే..ఆ కిష్నగాడికేదో ఆల్ల నాన్న..కుందేలు బొమ్మున్న బేగ్గు కొన్నాడంటగదా..ఎక్కడ కొన్నాడో అడిగొద్దామని “ అన్నాడు..గిలకమ్మనే తేరిపార సూత్తా..
“ సరే నానా.. ఆడు ఏడుత్తున్నాడని..కుందేలు బొమ్మున్న బేగ్గు తెత్తావ్. నిన్న కొన్న కొత్తది ఎవరోడతారు? నాకు సరిపోద్దా? పోదుగదా?”
“ …దాన్నలాగుంచేత్తవే మరి ఏంజేత్తాం. ఏడుత్తున్నాడు గదా..!”
“ ఏడుత్తున్నాడని  కుందేలు బొమ్మున్న ఇంకో కొత్తది కొంటావు నాన్నా..రేపు ఇంకోడు కుక్క బొమ్మున్నది తెత్తాడు. శీను గాడికి అప్పుడు కుందేలు బొమ్మున్నది నచ్చదు..అప్పుడేమ్జేత్తా నానా? మల్లీ కుక్కబొమ్మున్నాది  కొనుక్కొత్తావా..సెప్పు..?”
కూతురికేం సమాధానం సెప్పాలో తోసలేదు నాగేస్రావ్ కి..
“..ఈధిలో  సెట్తంత  మడిసినట్టుకుని ఏంటే ఆ నిల్దీత్తం గిలకా..? “ అరిసింది సరోజ్ని..అప్పుడే మొగుడి మాటినపడి గుమ్మాలోకొచ్చిందావె.
“నిల్దీత్తం ఏవుంది. గిలక సెప్పిందీ రైటే..” అంటా గిలకని పక్కకి లెగమని సైకిల్ని అరుక్కి జేరేత్తా ఆలోసించేడేవో నాగేస్రావ్..
“ ఏం సెయ్యమంటావో గూడా నువ్వే సెప్పు..” అన్నాడు సైకిల్కి తాళవేత్తా..
అతనికసలే సిరాగ్గా ఉంది..వత్తా వత్తా..రేపు బేగ్గు కొంటాకి ఊరెల్లాల్సొత్తాదని  మాట్టాడుకున్న కూలోల్లనే వద్దని సెప్పేసొచ్చేడు..సందలడ్దాకా  సెప్పేడని..ఇక ఆ టయానికి  పన్లోకెవళ్ళు పిలుత్తారని..ఆళ్ళ సణుగుళ్ళూ, గొణుగుళ్ళూ ఇనేతలికి నాగేస్రావ్ కి తలకొట్టేసినట్తయ్యిందిగూడాను.
నిజంగూడాననుకున్నాడు వత్తా వత్తా.. మరేంజేత్తాడు..పిల్లోడు ఏడ్సిన ఏడుపుకి దవళ్ళు సారికల్గట్తేసి ఉన్నాయ్ ..ఏ తండ్రికి బాదెయ్యదు..పిల్లలలా ఏడుత్తుంటే..
అంతుకే..గిలక సెప్పిందేటో ఇందావని గిలకనే అడిగేడేమో..ఏంజెప్పుద్దాని..
గిలకెనక్కే సూత్తన్నారిద్దరూను..
“ సెప్పు నాన్నా ఆడికి. మన బేగ్గు మనది. ఆళ్ల బేగ్గు ఆల్లదని. అందరూ ఒక్కసోటే కొంటారా?
అంతుకే అందరియ్యీ ఒకేలాగుండవని. ఆ కిష్నగాడి అమ్మా, నానా మీ ఇద్దర్లాగా ఉన్నారా? మీరిద్దరూ ఆ కిష్నగాడి అమ్మా, నాన్నాలాగా ఉన్నారా? ఎవరి అమ్మ,నాన్నాఆల్లే..అలాగే బేగ్గులూ, బట్టలూ, అన్నీని. “
తెల్లబోయేరిద్దరూ గిలకమ్మ మాటలకి..
“పోన్లెండి..ఏదో సెప్తుంది గదా..! అంతగా ఇనాపోతే అప్పుడే సెప్దాం..ఆ కుక్కలూ, కుందేల్లూ ఉన్న బేగ్గుల కంటే..నున్నగా నీ బేగ్గే బాగుందమ్మా…అని..”
అన్న సరోజ్నీ మీదకి ఒక్కురుకురికింది గిలక..
“ అలా ఎంతుకు సెప్పాలమ్మా..? నీకోసారి సెప్తే అర్దం అవదా? ఆల్లదానికంటే బాగుందనీ, బాగోలేదని సెప్పాలా..? మన నాన్న కొన్నదేదో మనది .అంతే..అంతే కదా నానా?”
“ అంతేనమ్మా..అంతే..! “ అన్నాడు నాగేస్రావ్..సైకిల్ తాళం తీసి..కూలోళ్ల కోసం ఎల్తా..
మెల్లగా వచ్చి కూతురెనక్కి సేరింది సరోజ్ని..
రచన: చెంగల్వల కామేశ్వరి
“రేపేనా నువ్వు వెళ్లేది? అడిగాడు శర్మ “అవునండీ! కొంచెం హుషారుగా బదులిచ్చాడు ఈశ్వర్, వచ్చాకా విశేషాలు చెప్పు! అంటున్న మామగారి మాటలకు ‘ఉండేది ఒకరోజు! ఏముంటాయి. ?’ మళ్లీ ఇక్కడికే రావాలి. ఇలాగే ఉండాలి. వాళ్లక్కడ మనమిక్కడ” ఉదాసీనంగా అంటున్న ఈశ్వర్ మొహం చూసి, ఒకసారి దీర్ఘంగా నిట్టార్చారు శర్మగారు .
“నిజమే! కాని ఏం చేయగలం? మనకి మాత్రం ఇష్టమా! మనవాళ్లందరిని వదిలి ఇలా ఉండటం . “వలస పక్షుల్లా చెట్టుకొకరు పుట్టకొకరు అన్నట్లు ఒకరి తర్వాత ఒకరు కట్టగట్టుకుని వచ్చాము. ‘మనం దూరమై అలమటిస్తున్న మనవారి బాధ తెలిసినా వెళ్లలేము ఉండలేము. ‘ఏదో ఏడాదికి సారి అలా వెళ్లడం ఇలా రావడం. అంటున్న శర్మ గారి మాటలకు అవునన్నట్లుగా తలూపాడు ఈశ్వర్.
“పెదనాన్నా నన్ను కూడా తీసుకెళ్లవా పెద్దమ్మని చూసి చాలా రోజులయింది. అర్చుకుంటూ వచ్చాడు. అనిల్. ‘మొన్నే కదా వెళ్లొచ్చావు. ఇలా అందరూ అడిగితే ఎవరినీ వెళ్లనివ్వరు. వెళ్లు మీ బామ్మతో కబుర్లు చెప్పుకో!అని అనిల్ తాతగారు విశ్వేశ్వర్రావు గారు కేకలేసారు.
‘ఆ బామ్మ వాళ్లంతా బిజీ తాతగారూ! కమలమ్మమ్మ కొత్తగా వచ్చింది కదా! ఆడవాళ్లందరూ , రిలాక్సింగ్ గా కూర్చుని కబుర్లు చెప్పేసుకుంటున్నారు. పిల్లలందరిని వదిలేసి వచ్చానని కమలమ్మమ్మ బాధపడుతోంటే మందలిస్తున్నారు. ‘మనం వచ్చేస్తేనే కదా ! వాళ్లకి బాద్యతలు తెలిసేది. అక్కడ మన పని అయిపోయింది. అయినా ఎన్నాళ్లుంటాము ఈ ఏడంతా నెల నెలా వెడతావు వస్తావు. మేమయితే ఏడాదొకోసారే వెడతాము. అని చెప్తున్నారు. అక్కడి విశేషాలు తాము చూసే టీవీ సీరియల్స్ గురించి వంటలు వార్పులు పూజలు నోములు గురించి తెగ మాట్లాడేసుకుంటున్నారు తాతగారూ!1అన్నాడు అనిల్.
‘అవునా పాపం! ఇప్పుడే కదా వచ్చింది ఇక్కడ అలవాటయితే అక్కడ కన్నా ఇక్కడే హాయిగా ఉంటుందని తెలుస్తుందిలే !అన్నారాయన.
‘ అవును తాతగారు మొదట నేను ఇక్కడకొచ్చి అలాగే బెంగపడ్డాను. కాని శివరామ్ మామయ్యే ధైర్యం చెప్పాడు. రోజూ నన్ను అక్కడా ఇక్కడా తిప్పి అన్నీ చూపించాడు. ‘ఆ తర్వాత మీ అందరూ వచ్చేసారు.  ఇక్కడ ఇంకా చాలా మందే ఉన్నారు మనవాళ్లు ఎప్పుడొచ్చారో! ఎంతమందున్నారో! మన చుట్టాలు. బాబూరావు తాతగారు, నందా బావగారు, మా అమ్మ వాళ్ల పెద్దమ్మక్కయ్య, పెదనాన్నగారు, అమ్మమ్మ గారు తాతగారు బామ్మ తాతయ్యలు అత్తయ, మామయ్యలు అత్తయ్యలు,  శివరామ్ మామయ్య సత్యం మామయ్య చిన్న బాబూరావు ఇంకా ఎవరెవరో ఉన్నారు వీళ్లంతా!
అన్నట్లు సినిమా యాక్టర్లు కూడా చాలా మందే వున్నారు . నేను అందరినీ కలిసాను కూడా వాళ్ళంతా ఎప్పుడొచ్చారో! అయిన మనమంతాఇక్కడ ఎందుకు? హాయిగా ఇండియాలోనే ఉండొచ్చుగా ! అన్నిఊర్ల నుండి, ఇక్కడికే వస్తున్నారు ” అని అంటున్న అనిల్ మాటకి ‘వాళ్ల ల్లో కొందరు నాలాగా బెర్తు కన్ఫర్మ్ అయొచ్చారు, ‘మరికొందరు నీలాగా తత్కాల్ టికెట్ లో ఊడిపడ్డారు. ‘ ఇంకా ఆర్ ఏ సి, వెయిటింగ్ లిస్ట్ వాళ్లెందరున్నారో! ఎవరైనా ఇక్కడికి రావాల్సిందే! ఆఖరి గమ్యం ఇదే !నిట్టూర్చారు కృష్ణమూర్తి గారు. పేపర్ లో న్యూస్ చూస్తూ. ఆ మాటకి పకపకా నవ్వారందరూ
“భలేవారే మొతానికి రైల్వే వారనిపించుకున్నారు రైల్వే భాష బాగా ఒంటపట్టింది. అని శర్మ గారు అనగానే మళ్లీ నవ్వేసారు. ‘అవునూ’ఇక్కడ కూడా చుట్టలు సంపాదించేరే మీరు! ఎవరిచ్చారేమిటి? ఆశ్చర్యంగా అడుగుతున్న శర్మ గారిని చూసి “పాపం ఆ సూరిభాబు ఆ తాడేపల్లి గూడెం నుండి లంక చుట్టలు తెచ్చి ఇచ్చేవాడు!. అవంటే నాకు ఇష్టం అని, వాటి సువాసనే వేరు. నిన్నే ఆ తాడేపల్లిగూడెం షావుకారెవడో వచ్చాడు కదా! ఆయనే కొన్ని ఇచ్చాడు. లెండి! అన్నారు విశ్వేశ్వర్రావు గారు.
మామయ్యగారూ!రేపు వెడుతున్నాగా! అన్నాడు ఈశ్వర్ . పర్వాలేదు ఈశ్వర్ జాగ్రత్త !జాగ్రత్త నాయనా! మా అమ్మాయి పిల్లలు ని దైర్యంగా ఉండమని చెప్పి అ అందరి ఆశీశ్సులు ఇచ్చి రా!ఏదున్నా మనతో చెప్పుకోమను. దగ్గర లేకున్నా మనకి అన్ని తెలుసని చెప్పు ” అన్నారు శర్మ గారు.
“మనం ఏదో ఇంకా ఏదో ఉందని భ్రమతో వెళ్లడమే కాని మనదంటూ ఏదీ లేదు. ఆ రూపాలు లేవు మన జ్ఞాపకాలు మరుగునపడి ‘మన ఆనవాళ్లు లేని ఇళ్లల్లో’ అక్కడ ఉండలేక, వాళ్లను ఒదలలేక, తిరిగివస్తాము. ఇక్కడ ఇలా యధాతధంగాఉండటమే! అంతా మాయ ! అన్న శర్మ గారి మాటలకు అవునంటూ, తలూపి అక్కడినుండి మెల్లగా బయల్దేరాడు. తనవాళ్లందరిని చూడొచ్చని ఈశ్వర్ సంతోషంగా ఉన్నాడు. ఎన్ని సార్లు వెళ్లినా ఎప్పటికప్పుడు కొత్తే!
 ‘తెల్లారింది ఊళ్లో అడుగెట్టిన దగ్గరనుండి ఈశ్వర్ మనసు శరీరం గాల్లో తేలిపోతునట్లు అనిపిస్తోంది, కొత్తగా రెక్కలు వోచ్చినట్లుగా ఉంది. ‘ తనవారందరినీ చూసుకోవచ్చని ఆనందంగాఅనిపిస్తోంది. ఏడెనిమిదేళ్లవుతోంది తను ఈ ప్రాంతాలు ఒదిలేసి, ఎప్పుడో ఏడాది కోసారి వచ్చినా, ఉండడానికి అవదు . వెళ్లిపోతుంటే దుఃఖమాగదు. కాని తన సంతోషం కోసమే తమ ఇంటిల్లపాదీ తానుండే ఆ ఒక్కరోజు కోసం కళ్లల్లో వత్తులు వేసుకునిఎదురు చూస్తారు. తనకిష్టమయినవన్మీ చేసి పెడతారు. తనకే కాకుండా, తన తండ్రిని, తాతగారిని కూడా తలుచుకుని అగ్గగ్లాడుతారు. అందుకే కదా ఇలా రెక్కలు కట్టుకుని వాలేది.
ఇదిగో హమ్మయ్య! తమ ఇల్లు వచ్చేసింది. బయటనుండే తను కట్టుకున్న ఇల్లుని చూసుకుని కళ్లు సజలమయ్యాయి. అది కట్టుకోవడానికి ఎంత బాధపడ్డాడు . తన అడుగుజాడల్లోనే తన ఇల్లాలుగా తాను కూడా కష్టపడింది. ఇంటిని నందనవనంగా మార్చింది. ‘ తామిద్దరు నీరు పోసి పెంచిన మామిడి చెట్టునిండా కాయలు . కొబ్బరిచెట్టు, దాని పక్కనే దానిమ్మ చెట్టు, మందార చెట్టు,  తనని గుర్తు పట్టినట్లు కొమ్మ లను ఊపుతూ నవ్వుతున్నాయి. తన కిష్టమని నర్సరీ నుండి తెచ్చి వేసిన గోరింట ఆకుపచ్చగా విరబూసింది. ‘ఆకుని కోసి ఇస్తే రుబ్బుకుని, తన చేతే డిజైన్లు పెట్టించుకుని, మహారాణీ సేవలు చేయించుకునేది. తను ఊరుకునేవాడా! అదే అదను అని, కితకితలు పెట్టి, సతాయించేవాడు. కాళ్లకు, చేతులకు, గోరింటాకు పెట్టినట్లే  పెట్టి, తనాడే సరాగాలకు, తనని వారించడానికి ప్రయత్నిస్తూ, సిగ్గుపడుతూ, కోప్పడుతూ, ఎంత మనోహరంగా ఉండేది. ఒకోసారి, ఇద్దరి ఒంటి మీద పండిన గోరింటాకు రంగు ఎవరికీ ఉండేందుకు కనపడకుండా, తెగ అవస్త పడాల్సి వచ్చేది.
తాను ఈ రోజు వస్తాడని ఎందరికి చెప్పిందో తను తన స్నేహితులు, ఆఫ్తులు చుట్టాలు అందరూ ఉన్నారు. ఇంట్లోకి వెళ్లి అటూఇటూ పచార్లు చేస్తున్నా ఎవరూ పట్టించుకోవటంలేదు. ఎవరి హడావిడి వారిది. ” పాపం కరుణేమిటి ?అలా అయిపోయింది. తన కోసం ఏడ్చిందేమో! అందుకే మొహం వాడిపోయింది పిచ్చిపిల్లకి!. కొన్నాళ్లకి తనూ వచ్చేస్తుందిగా! బెంగెందుకూ! తనతో పాటే తీసుకెళ్లలేదని తనతో పోట్లాడుతో ఏడుస్తుంటుంది. ఇద్దరూ ఒకసారే వెళ్లిపోతే పిల్లలేమవుతారు! కొంచెం ముందు వెనకా అంతేగా! ఎంత చెప్పినా అర్ధం చేసుకోదు.
అయినా అందమయిన మొహంలో ఆ బొట్టు చూసేవాళ్లను ఇట్టే ఆకర్షిస్తుంది. ఆ కళ్లకు ఆ కాటుక ఉంటే చాలు !వేరేనగలు అక్కర్లేదు. అంత కళకళలాడుతుంది. తనంటే ఇష్టం కాబట్టే, తనకిష్టమయినట్లే ఉంటుంది. అది గిట్టని కుళ్లుమోతోళ్లు , ఎన్ననుకున్నా, తనకిచ్చిన మాట కోసం పట్టించుకోదు. పిల్లలు కూడా అమ్మ అలా ఉంటేనే సంతోషంగా ఉండగలరు. ఈ విషయం ఎందరికి అర్ధమవుతుంది?
మనసులో బాధలను,  బెంగలను, మొహం మీద చూపించకూడదని, తద్వారా సానుభూతి కోరుకోకూడదని, తనెన్ని సార్లో అనేవాడు. తను కూడా ఏకీభవించేది. కాని ఈ ప్రపంచం లో ఎలా ఉన్నా తప్పే! అన్ని బాధలు లోలోనే దిగమింగి నవ్వుతూ తుళ్లుతూ ఉంటే అది చూడు దానికేమయినా దిగులుందా ? బెంగ ఉందా? బాధ ఉందా? అంటారు . అలాగని నిస్తేజంగా, నిర్వికారంగా ఉంటే, ” దాని ఏడుపు మొహం చూస్తే పాపం! అంటారు.
తను మామూలుగానే , తానిచ్చిన ధైర్యాన్ని కూడగట్టుకుని ఉంటోంది. కాని, భర్త దగర లేడని, రకరకాలుగా ఈ ఆడంగులు చేసే అవమానాలు అన్ని ఇన్ని కావు. తనకి అన్ని తెలిసి ఏమీ చేయలేక చూసి బాధ పడుతూ వుంటాడు. తనేమయిన కావాలని వెళ్ళాడా? తనేమయినా కావాలని పంపిందా? లోలోన ఎంత కుంగుబాటుకి లోనవుతోందో! . ఇదివరకటి గలగలలు మిలమిలలు లేవు అది తనకలవాటే!
తన వియోగం అస్సలు భరించలేడతను.  అది తెలుసు తనకి!’ తను క్యాంప్ కెడితే చాలు! చాలా నిరాశక్తంగా ఉండేది. తిండి కూడా సరిగ్గా తినేదే కాదు. ‘అలాంటిది’ ఇంత దూరంలో తానుంటే ఇలా కాక మరెలా ఉంటుంది? తనున్నప్పుడు ఒక చిన్న పిల్లలాగా చూసుకునేవాడు. ‘ తనెలా అంటే అలాగే సాగనిచ్చేవాడు. అదేంటో అదిఎంత తిట్టినా, అంత బాగుండేది. కోపమొస్తే తినేదే కాదు. తమలో ఎవరి తప్పున్నా తనే , ‘సారీ’ చెప్పాలి. తనే కలిపి తినిపించాలి.
 ఒఠ్టి తిక్కమేళం! ఏంచేస్తాడు తప్పదు కదా! గారం నయగారాలు ఎక్కువే మరి !అన్నీ తనే నేర్పుకున్నాడు. ‘ఇప్పుడో’ ‘తను సానపట్టిన వజ్రం !’అది తనవలనే అని తనేఅందరికి గర్వంగా చెప్తుంది. ‘కాని’ తనమాట మాత్రం సాగనివ్వదు. “జగజ్జాణ” ముద్దుగా తిట్టుకున్నాడు. ఈశ్వర్. ఇపుడూ ఇంకా ఘోరం?సమయానికి తినదు నవ్వదు, తయారవదు. “ఏమన్నా అంటే నా బెంగ మీకేం తెలుసు అని కన్నీరు పెడుతుంది. “ఇలా అయితే ఎలా!
అరే! ఆ మధుగాడు ఎందుకు విషాదంగా పెట్టాడు ఫేసు?” తనిక్కడ ఉన్నన్నాళ్లు తనెవరో పట్టనట్లు ఫోజ్ కొట్టేవాడు. ఇప్పుడు తన మంచితనం గురించి లెక్చర్స్ దంచేస్తున్నాడు. అంతే” చచ్చినవాళ్ల కళ్లు చారెడేసి” అని ఎదురుగా ఉన్నప్పుడు మనుష్యులు అక్కరలేదు ఇలాంటి వాళ్లకి, వాళ్లు దూరమయ్యాక మొయ్యో కుర్రో అంటారు.
ఇంట్లోంచి కమ్మని సువాసనలు వస్తున్నాయి. తన కి స్వాగతం పలకడానికి కాబోలు పురోహితుల మంత్రాలు వినవస్తున్నాయి. “దేనికయినా ఏర్పాట్లు చేయడంలో కరుణని మించినవారులేరు. అదేమిటి? కొడుకులు తనతో ఏదో వాదిస్తున్నారు. కోడళ్లు కూడా వంత పాడుతునారు. ‘ఆమె ఎంత చెప్పినా వినకుండా ఏదో అనేసి, విసురుగా వెళ్లిన పెద్ద కొడుకుని, అతని వెనకాలే వెళ్లిన మిగతావారి వంకే చూస్తూ, నిలబడి పొంగి ఒస్తున్న దుఃఖ్ఖాన్ని ఆపుకుంటు, కొంగులో మొహం దాచుకున్న కరుణని చూస్తే గుండెని  పిండినట్లయింది. తను వెళ్లి , ఓదారుద్దామనుకుంటే . పక్కింటి పిన్నిగారు తన దగ్గరకు వెళ్లి ఓదార్పుగా తల నిమురుతూ, “వాళ్లకేమి తెలీదు కరుణా!.  నువ్వు చెప్పింది అర్ధం కాదు బాధపడకమ్మా! నీ రక్తమే నిన్నంటోంది. అయినా”భర్త రాజ్యం మన రాజ్యం! పిల్లల రాజ్యం పరరాజ్యం! మనమే సర్దుకు పోవాలి. అని చెప్తోంది.
హా ! తన పిల్లలకింత కింత ధైర్యం ఎలా వచ్చింది?ఈ మధ్య చూస్తున్నాడు. అందరు కలిసి కాల్చుకు తింటున్నారు. .  తను లేకపోతే మాత్రం తనకు తెలియదనుకుంటున్నారా! ! తను లేడనా! ఇలా దాన్ని ఏడిపిస్తే ఒక్క క్షణం ఉంచను ఇక్కడ. తను దగ్గర లేకున్నా వెయ్యికళ్ల తల్లిలా” కాపాడుకోస్తోంది. ఆ మాత్రం కుడా దయ లేదా! వాళ్ళని ‘తల్లి లేని పిల్లలను చేయాలంటే నిముషం పట్టదు” కోపం ఎగతన్నింది ఈశ్వర్ కి
ఇంతంత పిల్లలని అంతంత చేసి మొగుడు దూరమయితే ఇలా దాష్టీకమా! పున్నామ నరకాలు దాటించే కొడుకయినా,  ప్రేమగా చూసే కూతురయినా, తల్లితండ్రుల ని గౌరవించాల్సిందే! కంటిరెప్పలా కాపాడవలసిందే! తండ్రి, సోదరులు, భర్తల, తర్వాత తమ తల్లిని కడదాకా ప్రేమగా లేనివారిని మరిపించేలా చూసుకోవాల్సిన బాద్యత పిల్లలదే!అలాంటిది దాన్ని బాధపెడుతూ నన్ను పిలవడం ఎందుకూ నేను ఇంట్లోకే పోను. ఏమి పెట్టినా తినను”అని భీష్మించుకుని బయట చెట్టుకిందే వేసిన పడకుర్చీలో నడుం వాల్చాడు ఈశ్వర్
లోపలనుండి మంత్రాలు అగ్నిహోత్రంతో హోమం ముగించుకుని బైటకు వచ్చిన పెద్దకొడుకు కుర్చీలో ఉన్న తనని చూసి’ అదిగో నాన్నగారు వచ్చేసారు’. ఆనందంగా అంటున్న వాడిని చూసి కోపంగా తలతిప్పుకున్నాడు. వాడితోపాటు మిగతాపిల్లలు కూడా “అవునురా! డాడీకి మనమంటే ప్రేమ ఎదురు చూడనివ్వరు ‘అంటుంటే “ఏడిసారు !ఎవరైనా మీ అమ్మ తరవాతేరా! ఎవరైనా! మీ పొగడ్తలకు నేనేమి పొంగిపోను’. అన్నాడు ఈశ్వర్. ఈ లోగా లోపలున్న వారంతా బయటకు వొచ్చారు అయిదు నిముషాలు, పది నిముషాలు పావు గంటయింది, అయిన వాళ్ళ వైపే చూడకుండా కూర్చున్నాడు .
‘రా నాన్నా! నీకెలా ఇష్టముంటే అలాగే చేస్తాము”. అని, పిల్లలు, అందరూ పిలుస్తున్నా కుర్చీలోనుండి ఇసుమంతయినా కదల్లేదు. ఈశ్వర్. వాళ్ళంతా గోల గోల గా మాట్లాడుతూ వున్నా కోపంగా కళ్ళు మూసుకుని అలాగే ఉన్నాడు. అతని హృదయం భగ్గుమంటోంది .
ఎప్పుడొచ్చారో తాతయ్య, నాన్న వాళ్లు వాళ్ల మాటలు విని”ఏంటిరా నీ అలకతో మమ్మల్ని కూడా పస్తు పెడతావా “పదరా పాపం ఇప్పటికే పొద్దుపోయింది. పిల్లల మీద పంతం ఏంటి? వాళ్లకి తను తన కి వాళ్లు తప్ప ఎవరున్నారు?. తల్లీ పిల్లలన్నాక ఇలాంటివేవో ఉంటాయి. ” అని అనునయిస్తున్నారు. ఈ లోగా ఎవరూ చెప్పారో !
కరుణ వచ్చింది. తనని చూసి ఆమె కనులు వర్షిస్తున్నాయి , పిల్లల వెనకాల నిల్చున్న తను చేతులు జోడించి” మా తప్పేమయినా ఉంటే క్షమించండి. ! “పిల్లలు మన పిల్లలు వాళ్లు! తెలియక తప్పు చేస్తే , వాళ్ల తప్పులను మన్నించి రండి” అని కళ్ల నీళ్లతో వేడుకుంటుంటే, మరి ఉండలేక, కుర్చీలోనుండి దిగి, మెల్లగా అడుగులో అడుగేసుకుంటూ, వచ్చి, వాళ్లు పెట్టిన ముద్ద అందుకుని, ఆబగా తిన్నాడు. తనతోపాటే తాతయ్య, నాన్న కూడా వచ్చి తిన్నారు. అదేంటో వాళ్లు పెట్టిన పిడికెడు ముద్ద తినగానే , ఏదో ఆర్తి తీరినట్లు ఎద నిండిన శాంతి. తన కోపమంతా ఎక్కడికి పాయిందో, ఎవరి మీద కోపం లేదు. ఎక్కడికో వెళ్ళాలన్న తపన మొదలయింది.
 “మీ అమ్మని ప్రేమగా చూసుకోండిరా! మీ నాన్నకే కోపం ఉండదు”. అనంటున్న పిన్నిగారి మాటకు “అమ్మను బాగా చూసుకుంటాము నాన్నగారూ ! అని పిల్లలందరూ ముక్త కంఠంతో అనగానే, తేలికయిన మనసుతో,  ఎవరి భావాలతో సంబంధంలేని నిర్వికార భావన నిండిన దైవత్వం ఆవరిస్తుండగా “సరే వెళ్లొస్తా! జాగ్రత్తగా ఉండండి అని చెప్పి తన మొహాన్ని తనివి తీరాచూసి, తిరుగు ప్రయాణం కట్టాడు ఈశ్వర్. అతని వెన్నంటే తండ్రి తాతయ్య కూడా వెంబడించారు. తమ వారసులని చూసిన సంతృప్తితో ఆత్మ శాంతితో తమ అమరలోకానికి తిరిగి వెళ్లిపోతున్న ఆ ముగ్గురు కల్సి రెక్కలోచ్చినంత వేగంగా కదిలారు . 
“మూడుతరాలు వచ్చి సంతుష్టిగా తిని మిమ్మల్ని దీవించి వెళ్లారయ్య !వంశాకురాలను కోరుకునేది ఇందుకే !పితృదేవతలను సంతుష్ట పరిస్తే , వాళ్ళు పై నుండే తమ వాళ్ళను కాపాడుతారు. వాళ్లకి నచ్చని పనేదో చేసినట్లున్నారు, అందుకే, మెతుకు ముట్టకుండా భీష్మించుకున్నారు . మీ అందరు బ్రతిమాలేక కాని రాలేదు అని పురోహితుడు చెప్పిన మాటలు నమ్మకంతో వింటూ, తల్లి భుజం చుట్టు చేతులు వేసి లోపలకి తీసుకెళ్ళారు పిల్లలు నిజంగా కాకి రూపములో ఆయనొచ్చారా? అంత అందమయిన మనిషిని ఇలా కాకి రూపంలో చూసుకోవాలా ? మిగతా కాకులు రెండు మామగారు అయన తండ్రేనా !అంతటి మనుష్యులని ఇలా కాకుల రూపములో చూసుకోవాలా ?నిజమే అయితే ఆ పితృ దేవతలు అలా తమతోనే వుంది పోవొచ్చు కదా ! కంటికి రెప్పలా చూసుకుందును కదా ! అని ఆలోచిస్తూ గాల్లో ఎగిరిపోతూ కనుమరుగవుతున్న కాకుల్నిచూసి వెక్కి వెక్కి ఏడిచింది ఆ పిచ్చితల్లి.
END. . 
రచన: – పిడపర్తి భారతి
కాళ్ళు టపాటపా నేల కేసి కొడ్తూ, రెండు చేతులూ బాగా ఆడిస్తూ, ఇంట్లో కొచ్చి, సోఫాలో నాన్న పక్కన బుంగ మూతి పెట్టుకుని కూర్చుంది,  కల్యాణి. కల్యాణి కూర్చున్న జోరుకి,  గోపాల్రావు గారు చదువుతున్న పేపర్ని కొంచెం పక్కకి జరిపి, కూతురి వైపు చూసి, “ ఏం. తల్లీ.?  “ అని, యధాలాపం గా అన్నట్టుగా అంటూ, మళ్ళీ పేపర్ లో దూరిపోయారు. ఒక్క రెండు నిమిషాలు ఆగి, ఇంక లాభం లేదనుకుని, “ నాన్నా. “ అంటూ గట్టిగా అంది, కల్యాణి.
“ ఏమయింది. తల్లీ .? “  అంటూ గోపాల్రావు గారు పేపర్ మడిచి పక్కన పెట్టి, కూతురి వైపు తిరిగారు.
“ నాకు ఈ రింగులు వద్దునాన్నా. “ తన చెవులకున్న బంగారు రింగుల్ని చూపిస్తూ, గారంగా అంది, కల్యాణి.
“ ఏం తల్లీ. ఏమయింది.? చూడు. ఎంత బావున్నాయో.”నవ్వుతూ అన్నారాయన, ఐదో తరగతి చదువుతున్న కూతుర్ని ఒళ్ళో కూర్చోబెట్టుకుంటూ.
“ మరి అందరూ దుద్దులు, జూకాలు పెట్టుకుంటుంటే, నేనెందుకు రింగులు పెట్టుకోవాలి.?”  అడిగింది, కల్యాణి.
“ ఏం. ? ఈ రింగులకి ఏమయింది.? ఎంత బావున్నాయో. చూడు.” అన్నారాయన.
ఇంతలో కల్యాణి తల్లి, రుక్మిణమ్మ లోపల్నిండి వచ్చి, “ ఏమయిందే వాటికి. అసలు మీ నాన్నకి నీకు చెవులు కుట్టించడమే ఇష్టం లేదు. నీకు చిన్న దెబ్బ తగిలితేనే ఓర్చుకోలేరాయె. చెవులు కుట్టిస్తే నీకు చాలా నెప్పి కలుగుతుందని మీ నాన్న బాధ.  మంచి రోజు చూసి, నీకు చెవులు కుట్టిద్దామంటే. అయ్యో. ఆరోజు చూడాలి, మీ నాన్నని. అసలు చెవులు కుట్టించొద్దని గొడవ. నా చిట్టితల్లికి నెప్పి పెడుతుంద” ని ఒకటే సనుగుడు. ఆ రోజు చూసాను. మీ నాన్న కళ్ళల్లో నీళ్ళు. “ అంది.
కొంచెం ఆలోచనలో పడింది, కల్యాణి. నిజమే. రింగులు తనకి కూడా ఇష్టమే.  అంతే కాకుండా చూసిన వాళ్ళెవరైనా సరే వాటిని మెచ్చుకోకుండా వుండరు. అదే కాదు, ” నీకు చాలా బాగా నప్పాయి, కల్యాణీ!” అనకుండా వుండరు. ఈ రింగులు, మామూలుగా సాదా బంగారు రింగులు లాగా కాకుండా, ఆ సాదా రింగులకి మొత్తం చిన్న చిన్న బంగారు పూసలు చాలా దగ్గరగా అంటించి ఉన్నాయి. కానీ కల్యాణి బాధ ఏమిటంటే. ఆ రింగులు తన చెవులుకి పుట్టినప్పుడే చుట్టించేసారు. అవి తీయడానికి రావు.  అందరూ రోజుకొకటి లాగ ఇది మార్చి అది, అది మార్చి ఇదీ పెట్టుకుంటున్నారు. తను మటుకు మార్చడానికి లేదు. అదే చెప్పింది. నాన్నతో. “ ఎందుకు నాన్నా. ఇలా చెవులుకి చుట్టించేసారు.” అంది గారంగా.
గోపాల్రావు గారికి కూతురంటే వల్లమాలిన ప్రేమ. నలుగురు మగపిల్లల మధ్యలో ఆడపిల్లని చాలా గారం చేస్తారు. కల్యాణికి ఇద్దరన్నయ్యలు, ఇద్దరు తమ్ముళ్ళు. కూతురు అలా బాధ పడుతుంటే చూడలేకపోయారు, గోపాల్రావు గారు. “ నా బంగారు తల్లి అందం గా వుంటుంది కదా. అందుకే రింగులు పెట్టించాను నేనే. నువ్వు పుట్టినప్పుడు బొద్దుగా వుంటే, నీ మొహం గుండ్రం గా, ముద్దుగా వుండేది.. ఆ రోజుల్లో హిందీ సినిమా హీరోయిన్, మీనాకుమారి ఇలా రింగులు, అంటే ఇంకా పెద్దవి పెట్టుకునేది. అప్పుడు మీనాకుమారి చాలా పెద్ద హీరోయిన్. అందుకే నా కూతురు కూడా అంత అందం గా ఉంటుందని ఇలా రింగులు పెట్టించాను. నా కూతురు బంగారు తల్లి. చూడు ఎంత అందంగా ఉందో. “ అంటూ నవ్వుతూ, కల్యాణిని ముద్దు పెట్టుకున్నారు. అంతే. కల్యాణి సంతోషపడిపోయింది. ఆ చిన్ని మనసులో నాన్నకి తనంటే ఎంత ఇష్టమో బాగా నాటుకు పోయింది. నాన్నని గట్టిగా పట్టేసుకుని, కిలకిలా నవ్వేసింది.
అలా కల్యాణికి రింగులతో అనుబంధం ఏర్పడిపోయింది. నాన్న కోసం మళ్ళీ ఎప్పుడూ రింగుల గురించి నాన్నని అడగలేదు.
కల్యాణి తొమ్మిదో క్లాస్ కి వచ్చాక, ఒక రోజు కల్యాణి తల్లి రుక్మిణమ్మ గారు కంసాల్ని పిలిపించి, ఆ రింగుల్ని తీయించేసి, కొంచెం పెద్ద రింగులు, సాదాగా ఉండేవి చేయించి కల్యాణి చెవులకి పెట్టించారు.
అవి ఎప్పుడైనా తీసుకోవచ్చుకాని, ఇంట్లో ఉన్న బంగారు దుద్దులేమీ కల్యాణికి పట్టటం లేదు. మళ్ళీ ఉక్రోషమొచ్చేసింది, కల్యాణికి.
ఇంక అప్పటినుంచి కల్యాణి దుద్దులు పెట్టుకోవడానికి ప్రయత్నాలు మొదలు పెట్టింది. చిన్నప్పటినుండి రింగులు పెట్టుకోవడమువలనేమో చెవుల కన్నాలు పెద్దవి కాలేదు. రింగులుకి సన్నకాడ వుంటుంది కాబట్టి అవే పట్టేవి. ఏళ్ళు గడచిపోతున్నా కల్యాణి చెవుల కన్నాలు పెద్దవి కాలేదు. ఆ కన్నాలు పెద్దవి కావడానికి ఎవరు ఏం చెప్తే అదే చేసింది.
ఒకళ్ళు చెప్పేరు. “ కొన్నాళ్ళు ఏమీ పెట్టుకోకుండా ఉంటే అవి మూసుకు పోతాయి. అప్పుడు కొంచెం పెద్దగా కుట్టించవచ్చు, “ అని. దీనికి గోపాల్రావు గారు అస్సలు ఒప్పుకోలేదు. “ నా కూతురుకి మళ్ళీ చెవులు కుట్టిస్తే చాలా నెప్పి పెడుతుంది. అది నేను చూడలేను. “
కల్యాణితో సహా అందరూ ఆ పద్థతిని పక్కకి పెట్టేసారు.
ఇంక మిగిలినవి మొదలు పెట్టింది కల్యాణి.
కొన్నాళ్ళు పొగాకు కాడలు పెట్టుకుంది. ఈ పొగాకు కాడలు అలా రోజూ పెట్టుకుంటే నీళ్ళు పడి బాగా ఉబ్బి చెవుల కన్నాలు పెద్దవవుతాయన్నమాట. ఎన్ని నెలలు పెట్టుకున్నా కొంచెం కూడా పెద్దవవలేదు.
కొన్నాళ్ళు లవంగాలు పెట్టుకుంది. రోజూ మంచి పువ్వుల్లా వున్న లవంగాలు ఏరుకుని కాడల దగ్గర చాకుతో సన్నగా చెక్కి, అవి పెట్టుకుని కాలేజ్ కి వెళ్ళేది.
కొన్నాళ్ళు రామ బాణం పూల గుత్తుల్లో రెండు పూవులు తీసికుని వాటి పొడుగు కాడల్ని చిన్నగా కట్ చేసి రెండు చెవులుకి పెట్టుకుని వెళ్ళేది. స్నేహితులందరూ అది చూసి, “లవకుశ సినిమాలో సీతాదేవి లాగా చెవులకి ఈ పూవులేమిటే. బాబూ. “ అంటూ నవ్వేవారు.
చెవుల కన్నాలు చిన్నవేమో, చక్కగా ఆ కన్నాల్లో అమరిపోయేవి.
కొన్నాళ్ళు రోల్డ్ గోల్డ్ దుద్దులు, జూకాలు కొని పెట్టు కునేది. అందులో బాగా భారం గా ఉండేవి కొని చెవులుకి వేళ్ళాడేసుకునేది. ఆ బరువుకి చెవుల కన్నాలు సాగుతాయని కల్యాణి ఆశ.
కల్యాణి అన్నలిద్దరికీ కల్యాణి డిగ్రీ చదువుతుండగానే పెళ్ళిళ్ళు అయిపోయాయి. పెద్దన్నకి ఒక కొడుకు కూడాను.
ఇద్దరు అన్నలూ కలిసి కల్యాణిని బాగా ఆట పట్టించేవారు.  “ లవంగం అత్త వస్తోందిరా. “ అంటూ నవ్వేవాడు పెద్దన్న కొడుకుని ఎత్తుకుని, కల్యాణిని చూపిస్తూ.
“ ఆ చెవులకి రింగులు పెట్టుకున్నావా. లేక గాజులు పెట్టుకున్నావా. “ అంటూ నవ్వేవారు, కల్యాణి పెట్టుకున్న రోల్డ్ గోల్డ్ వి, పెద్ద గాజుల సైజు లో ఉన్న రింగుల్ని చూసి.
చిన్నన్న ” ఆ చెవులకి అంత బరువువి, పెద్దవి పెట్టుకుంటావేమిటే. బాబూ. అలా చేస్తే కొన్నాళ్ళకి నీ చెవులు బుద్ధుడి చెవుల్లా అయిపోతాయి. “ అంటూ నవ్వేవాడు. కల్యాణి అలిగి వాళ్ళ నాన్నకి రోజూ అన్నల మీద ఫిర్యాదు చేసేది. “ తప్పర్రా. చెల్లిని అలా ఏడిపించకూడదు, “ అంటూ నవ్వేసేవారు, గోపాల్రావు గారు. మొత్తంమీద ఏం చేసినా చెవుల కన్నాలు మాత్రం పెద్దవి కాలేదు. రోజూ బంగారు రింగులే పెట్టుకోవడం తప్పలేదు, కల్యాణికి. డిగ్రీ పాసైన కల్యాణికి అనుకోకుండా మంచి పెళ్ళిసంబంధం కుదిరింది. స్నేహితుడి పెళ్ళికి వచ్చిన శ్రీనివాస్ కి, పెళ్ళికూతురి మేనమామ కూతురు చాలా నచ్చి, మాటలు కలిసి, వెంటనే నిశ్చితార్ధం అయిపోయింది. ఆ రోజున కాబోయే కోడలికి, తన అత్తగారు తనకి ఇచ్చిన, రవ్వల దుద్దులు ఇచ్చి పెట్టుకోమని బలవంతం చేసారు శ్రీనివాస్ తల్లి, వర్ధనమ్మగారు. రుక్మిణమ్మ గారు, కల్యాణికి దుద్దులు పట్టవని ఎంత చెప్పినా వినలేదు. శ్రీనివాస్ వైపు పెద్దవాళ్ళైన ఆడవాళ్ళందరూ వచ్చి ఎలాగైనా ఆ దుద్దులు కల్యాణికి పెట్టాలని చూసారు. ఆఖరకి కల్యాణి చెవులు ఎర్రబారిపోయాయి. అటు ఒకళ్ళు, ఇటు ఒకళ్ళు కూర్చుని, తమతమ బల ప్రదర్శనలు చూపించారు. ఎందుకో అటు వైపు వచ్చిన శ్రీనివాస్ చూస్తే, కల్యాణి చుట్టూ జనాలు, అంతా గోలగోలగా వుంది. కల్యాణి తల వంచుకుని కూర్చుని వుంది. పరిశీలనగా చూసేసరికి, కల్యాణి కళ్ళమ్మట నీళ్ళు కారిపోతున్నాయి. చేతిలోవున్న రుమాలుతో కళ్ళు తుడుచుకుంటోంది.  పక్కన వాళ్ళ అమ్మగారు, కూతురి చేయి పట్టుకుని, జాలిగా చూస్తున్నారు. ఒక్కసారిగా కోపమొచ్చేసింది, శ్రీనివాస్ కి. వాళ్ళ అమ్మని పిలిచి, ఆ కార్యక్రమాన్ని వెంటనే ఆపమని గట్టిగా చెప్పాడు. ఆవిడ ఏమి చెప్పారో. ఒక్కక్కళ్ళే అక్కడనుంచి వెళ్ళిపోయారు. కొందరు నవ్వుకుంటూ, కొందరు మూతులు తిప్పుకుని. ఒక బామ్మ గారయితే. “ మా కాలం లో లేవమ్మా ఇలాగ. “ అని పైకి అనుకుంటూనే.
ఆ తర్వాత రుక్మిణమ్మ గారు కల్యాణి ఎప్పుడూ పెట్టుకునే రింగుల్ని చెరిపించి, తమ కంసాలికి చెప్పి, కాడ చాలా చిన్నగా ఉండేలా దుద్దులు, జూకాలతో చేయించి, కల్యాణికి పెళ్ళిలో పెట్టారు.
కల్యాణి శ్రీనివాస్ ఉద్యోగం చేస్తున్న ఊరికి కాపరానికి వచ్చిన తర్వాత ఒక రోజు శ్రీనివాస్ మాటల్లో కల్యాణికి తెలిసింది, అతనికి తను రింగులు పెట్టుకుంటేనే ఇష్టమని. “ ఏమిటి. అస్తమానం ఈ దుద్దులే పెట్టుకుంటావు. “ అని ఒకసారి, “ నీ రింగులేమయ్యా “యని ఒకసారి అనడం. ఒకసారి ఏదో ఫంక్షన్ కి వెల్తే ఎవరో ఒకావిడ చెవులకి  పెట్టుకున్న హాంగింగ్స్ చూసి బావున్నాయని అనడం. తన పుట్టిన రోజుకి గోల్డు హాంగింగ్స్ కొని పెట్టడము.
అసలే పెళ్ళైన కొత్త. ఏమంటే. ఏమవుతుందో. అని కల్యాణి మౌనం గా ఉండిపోయింది. శ్రీనివాస్ కి కూడా కొత్తే కదా. అందుకే అతను కూడా కొన్నాళ్ళు ఊరుకున్నాడు. ఆఖరికి ఉండలేక ఒక రోజు ” నీ రింగులేవీ. ? తెచ్చుకోలేదా. “ అని అడిగేసాడు. అడ్డం గా బుర్ర ఊపింది, కల్యాణి. “ ఏం. ఎందుకని.? “ అన్నాడు. ” అదే మీరం తా దుద్దులు అంటున్నారని. మా అమ్మ నా రింగులు చెరిపించి, ఈ దుద్దులు చేయించింది. “ అంది, కల్యాణి. అంతే. అసలు విషయం అప్పుడు బైట పెట్టాడు. “ నేను అసలు ఆ రింగులు చూసే నిన్ను ఇష్టపడ్డాను. నువ్వేమో వాటిని చెరిపించేసావా. నాకు దుద్దులు అస్సలు ఇష్టముండదు. “ అంటూ మూతి బిగించాడు.
శ్రావణమాసం నోములకెళ్ళిన కల్యాణి, “ అమ్మా! నాకు రింగులు చేయించు. అచ్చు నేను ఇదివరకు పెట్టుకునే రింగుల్లాగే వుండాలి. “ అంది. రుక్మిణమ్మగారు ” అదేమిటే. చిన్నప్పటినుండి దుద్దులు, జూకాలు అంటూ ఏడ్చేదానివి. “ అంటూ ఆశ్చర్య పోయారు.
“ఇప్పుడు రింగులే కావాలంటున్నాను. నాకు ఇవ్వవా.”  అంటూ బుంగమూతిపెట్టింది.
“ నే చెప్పానా. నా బంగారు తల్లికి రింగులే ఇష్టం. నువ్వే అనవసరంగా ఆ రింగులు చెరిపించి దుద్దులు చేయించావ్.” అన్నారు గోపాల్రావు గారు, కల్యాణిని దగ్గరగా తీసుకుని నవ్వుతూ.  “దానికేమే. తల్లీ. అలాగే. రింగులు చేయిస్తాలే. “ అంటూ అసలు విషయం కనుక్కున్నారు. సరి. అల్లుడికి ఇష్టమైనది. కాదంటారా.!?
రోజులు గడిచాయి. కల్యాణికి ఇప్పుడు ఒక కూతురు, ఒక కొడుకు. వాళ్ళకి చెవులు కుట్టించేటప్పుడు కల్యాణికి తన తండ్రి గుర్తుకువచ్చారు. కళ్ళల్లో నీళ్ళూరాయి. ఇప్పుడు బాగా తెలిసింది, తల్లితండ్రులు పిల్లల కోసం ఎంత ఆలోచిస్తూవుంటారో.
 ఎవరేమనుకున్నా సరే. భర్తకిష్టమని రింగులు మాత్రం తీయలేదు, కల్యాణి.
పెళ్ళయి పాతికేళ్ళయిందని, బహుమతి ఇవ్వాలంటూ నగల కొట్టుకి కల్యాణిని తీసికెళ్ళాడు, శ్రీనివాస్. రవ్వల దుద్దులు చూపించమని సేల్స్ మాన్ ని అడుగుతున్న భర్తవైపు ఆశ్చర్యంగా చూసింది, కల్యాణి. “ రోజులు మారాయి, కల్యాణీ!  ఇప్పుడు ఇదివరకులా కాకుండా సన్నకాడలతో కూడా చేస్తున్నారు అన్నీ. ఆ రోజుల్లో అయితే అత్తగారు మీ ఆస్తాన కంసాలి తో నీకు దుద్దులు, జూకాలు ప్రత్యేకంగా చేయించారు. ఇప్పుడు ఇక్కడ ఎన్ని వెరైటీలో చూడు. నీకు నచ్చింది తీసుకో. నీకు దుద్దులంటే ఇష్టంకదా. “ అన్నాడు, శ్రీనివాస్.
రవ్వల దుద్దులు కొనుక్కున్నా ఎప్పుడైనా పెట్టుకునేది. కానీ. రోజూ మాత్రం రింగులే పెట్టుకునేది, భర్తకి ఇష్టమని.
పిల్లల పెళ్ళిళ్ళయి ఎవరి తీరున వాళ్ళు వెళ్ళారు. కల్యాణీ, శ్రీనివాస్ సంతోషంగా రిటైర్డ్ లైఫ్ ని గడుపుతున్నారు.
అమ్మాయికి ఒక కూతురు, కొడుకు. అబ్బాయికి ఒక కొడుకు.
కల్యాణికి మోకాళ్ళ నెప్పులు ఎక్కువై ఆపరేషన్ చెయ్యాలనేసరికి, పిల్లలు వచ్చారు.
ఆపరేషన్ బాగా జరిగి, అమ్మ కొంచెం కోలుకోగానే పిల్లలు వెళ్ళిపోయారు. అమ్మ, నాన్నకి కావలసిన ఏర్పాట్లన్నీ చేసి, మంచి పనిమనిషిని, వంటమనిషిని పెట్టి వెళ్ళారు.
పిల్లలకి శెలవులిచ్చారంటూ కూతురూ, కొడుకు పిల్లలతో వస్తే చాలా సంతోషించారు, శ్రీనివాస్, కల్యాణి.
కల్యాణి మనవడు, ( కొడుకు కొడుకు ) ఆదిత్య కి కల్యాణి దగ్గర బాగా అలవాటు. నాలుగేళ్ళ పిల్లాడు, కల్యాణిని యక్ష ప్రశ్నలు వేస్తూ ఉంటాడు. కూతురి కొడుకు, కిరణ్ వీడికన్నా రెండేళ్ళు పెద్ద. వాడు ఆదిత్యకి పెద్ద తరహాగా సలహాలు ఇస్తూవుంటాడు. కూతురి కూతురు, షణ్ముఖి, కిరణ్ కన్నా నాలుగేళ్ళు పెద్ద. తను ఒక పెద్ద ఆరిందాలాగా ఆదిత్యకి, కిరణ్ కి చదువు చెప్పడం, పనులు చెప్పడం చేస్తూవుంటుంది.
పిల్లలతో ఆనందంగా గడుపుతున్నారు, శ్రీనివాస్ కల్యాణీలు.
ఒక రోజు ఆదిత్య, నానమ్మతో ఆడుకుంటూ, “ నానమ్మా! నీ చెవులకి ఉండేవి. ఏవి ? “ అని అడిగాడు.
కల్యాణి గబుక్కుని, చెవులు తడుముకుంది. అవును. ఏవీ.
శ్రీనివాస్ ని పిల్లలని పిలిచింది. అప్పుడు శ్రీనివాస్, “ నీకు ఆపరేషన్ అప్పుడు నీ నగలన్నీ తీసి లోపల పెట్టాం. తర్వాత అమ్మాయి నీ చెవులవి మాత్రం వదిలేసి, మిగిలినవన్నీ పెట్టింది. “ అన్నాడు.
“ అవును. నాన్నా! గుర్తొచ్చింది. ఆ రోజు అన్నీ పెట్టి, చెవులకి పెడుతుంటే. అమ్మ ” అబ్బా. “ అంది. ఇంతలో పిల్లలు ఎందుకో గొడవ పడుతుంటే వెళ్ళిపోయాను. చేతిలో ఉన్న ఆ రింగుల్ని, తర్వాత పెట్టచ్చులే అనుకుంటూ బీరువాలో పెట్టేసాను. “ అంది.
” ఇన్ని రోజులయింది. ఇంతమందిమి రోజూ అమ్మని చూస్తున్నాము. మనకి తెలియలేదు. వీడు చూడు ఎలా కనిపెట్టేసాడో.”  అన్నాడు  శ్రీనివాస్.
“ అయినా. అదేమిటి నాన్నా! నువ్వు ఎలా చూడలేదూ ?!. “ అంది, కూతురు నవ్వుతూ.
“ లేదమ్మా. నేనూ ఒక రోజు అనుకున్నాను. మళ్ళీ ఇంకోటేదో ధ్యాసలోకి వెళ్ళిపోయాను. “ అన్నాడు.
“ అమ్మా! నీ కేమయింది? “ అంది కూతురు తల్లి కేసి చూస్తూ.
“ ఏమోనే. తెలియనే లేదు. “ అంది, కల్యాణి అమాయకంగా.
“ సరే. ఇప్పుడు ఆ రింగులు తెచ్చి మీ అమ్మకి పెట్టమ్మా! “ అన్నాడు, శ్రీనివాస్.
గబగబా వెళ్ళి రింగులు తెచ్చి, పెట్టడానికి చూసింది.
“ మొత్తం పూడుకుపోయినట్లుంది, నాన్నా! “ అంది, కూతురు. “ అయ్యో! ఎలాగమ్మా ఇప్పుడు. అందరం కలిసి, అమ్మ చెవుల రంద్రాలు పూడుకు పోయేలా చేసాము, “ అన్నాడు, శ్రీనివాస్.
“ అమ్మకి మళ్ళీ చెవులు కుట్టించాలి, నాన్నా! మంచి రోజు చూడాలి,” నవ్వుతూ అంది కూతురు.
“ తాతా! హాస్పిటల్ కి వెళ్ళి చెవులు కుట్టిద్దాం అమ్మమ్మకి. “ అంది, షణ్ముఖి. షణ్ముఖికి ఈ విషయంలో ఈ మధ్యనే మంచి నాలెడ్జ్ వచ్చింది. తన క్లాస్ మేట్ ఒక అమ్మాయికి చిన్నప్పుడు చెవులు కుట్టించకపోతే  హాస్పిటల్ కి వెళ్ళి చెవులు కుట్టించుకుని వచ్చింది. అందుకే వెంటనే తాతకి సలహా ఇచ్చేసింది.
“ అమ్మకి నెప్పిపుడుతుందేమో అమ్మా!. “ అన్నాడు, శ్రీనివాస్.
కల్యాణికి వెంటనే తన తండ్రి గుర్తుకువచ్చారు. కళ్ళల్లో నీళ్ళూరాయి.
డాక్టర్ తో మాట్లాడి, ఒక రోజు అప్పాయింట్మెట్ తీసుకుని, హాస్పిటల్ కి వెళ్ళారు.
కల్యాణి రెండు చేతులూ ఇద్దరు మనవలు పట్టుకుంటే, షణ్ముఖి తో సహా అందరూ హాస్పిటల్ కి వచ్చారు.
ఆదిత్యా, కిరణ్ ఇద్దరూ ” జాగ్రత్తగా మెట్లు ఎక్కు. నెమ్మదిగా ఎక్కు.” అంటూ జాగ్రత్తగా కల్యాణిని హాస్పిటల్ మెట్లు ఎక్కించారు.
“ అమ్మమ్మా! నెప్పి పెడుతుందేమో. ఎలా. “ అంటూ షణ్ముఖి బేలగా చూస్తూ అంటోంది.
“ కల్యాణీ! ఏమీ భయపడకు. డాక్టర్ తో మాట్లాడాను. ఎక్కువ నెప్పి ఏమీ ఉండదన్నారు. “ అంటూ శ్రీనివాస్ అందరికన్నా ఎక్కువ ఖంగారు పడుతున్నాడు.
భర్తా, కూతురూ, అల్లుడు, కొడుకు, కోడలూ, మనవరాలు, మనవలు ఇంతమంది తన చుట్టూ చేరి, వాళ్ళ ఆతృత చూపిస్తుంటే, కల్యాణికి ఇంతమంది చుట్టూ ఉన్నా, తన తండ్రి గుర్తుకొచ్చి మనసంతా ఏదోలా అయిపోయింది. చిన్నప్పటి తన మాటలూ, తండ్రి తనకి నచ్చ చెప్పటం. అంతా గుర్తుకొచ్చి, చిన్నగా నవ్వొచ్చింది. అది చూసి, అల్లుడు, “ ఆంటీ!  చిన్నప్పుడు మీకు ఊహ తెలియనప్పుడు మీకు మీ నాన్నగారు మీకు చెవులు కుట్టించి వుంటారు. కానీ ఇప్పుడు చూడండి. మీకు ఎంత మందిమి ఉన్నామో. గట్టిగా నవ్వేసేయ్యండి. “ అంటూ నవ్వేసాడు, అందర్నీ తేలిక చేద్దామని. కల్యాణి గట్టిగా నవ్వుతూ, ఆదిత్యనీ, కిరణ్ నీ దగ్గరకి తీసుకుంది. అందరూ ఒక్కసారిగా నవ్వేసారు. పిల్లలు, ఏమీ అర్ధం కాకపోయినా అందరూ నవ్వుతుంటే వాళ్ళూ గట్టిగా నవ్వేసారు.
*****
డా.తంగిరాల మీరాసుబ్రహ్మణ్యం
” అమ్మా! కమల ఆంటీ సిల్వర్ జుబిలీ పెళ్ళిరోజు వేడుకకి నాన్న వస్తున్నారా ” తను వేసుకున్న గులాబి రంగు గాగ్రా చోళీ ఒంటిమీద సరిగ్గా అమిరిందా అని అద్దం ముందు నిలబడి చూసుకుంటున్న అనుపమ అద్దంలో నుండే అమ్మను చూస్తూ అడిగింది.
” నాకెలా తెలుస్తుంది? నేను నా తమ్ముడి ఇంట్లో వున్నాను. మీ నాన్న ఎక్కడో తన ఇంట్లో వున్నాడు. పైగా కమల నాతో బాటు పనిచేస్తున్న నా స్నేహితురాలు. మీ నాన్న ఫ్రెండ్ కాదు. ” నగల పెట్టెలో నుండి మూడు పేటల ముత్యాల హారం తీసి మెడలో అలంకరించుకుంటున్న మానస కొంచం చిరాకుగా జవాబిచ్చింది.
అనుపమ ముఖం లో చిరునవ్వు స్థానంలో దిగులు తొంగిచూసింది.
” ఎందుకమ్మా ఈ మధ్యన నాన్న మాట తెస్తే చాలు అంత కటువుగా మాట్లాడుతావు?” అంటున్న అనుపమ మాటలు తుంచేస్తూ
” ఇపుడు ఈ చర్చ అవసరమా అనూ. అందరూ వచ్చేసి వుంటారు. పద వెడదాం.” సౌమ్యంగా మాట్లాడడానికి ప్రయత్నించింది మానస .
” అసలు నువ్వు ఇక్కడికి వచ్చి వుండడం దేనికి? అత్తయ్య ఇండియాకు వెళ్ళింది సరే. మావయ్య పిల్లలు చిన్నవాళ్ళు. నిజమే. వాళ్ళనే మన ఇంటికి తీసుకు వెళ్ళితే సరిపోయేది కదా. వారాంతం సెలవు కోసం ఎదురు చూసి, చూసి అమ్మా, నాన్నలతో గడపాలని వస్తే మీ ఇద్దరూ చెరో చోటా వున్నారు.అన్నయ్య చదివేది న్యుయార్క్ లో కనుక వాడిని ఏ ఆరునెలలకో చూడ్డం. ఇంటికి దగ్గరగా ఉంటూ మిమ్మల్ని వారం వారం చూడొచ్చు అనేకదా నేను కష్టపడి జార్జియా టెక్ యూనివర్సిటీ లో సీట్ తెచ్చుకుంది. ఇలా నాన్న లేకుండా మనం ఫంక్షన్ కు వెళ్ళడం నాకు అస్సలు బాగలేదు. “ బేలగా అంటూ, వచ్చి మానసను వెనుకవైపు నుండి రెండు చేతులతో చుట్టేసింది అనుపమ.
” అనూ ఈ విషయం మనం మళ్ళీ మాట్లాడుకుందాము. నా తల్లివి కదూ . పోదాం పద.” చెమ్మగిల్లిన తన కన్నులు కూతురు చూడకూడదని , ఆ చేతులు సున్నితంగా విడిపించుకుని ముందుకు నడిచింది మానస.
కారు పార్కింగ్ ఏరియా లో పెట్టి, వాళ్ళిద్దరూ పర్ఫార్మింగ్ ఆర్ట్స్ హాలు లోపలికి అడుగు పెట్టే వేళకు వేడుక మొదలై పోయింది.
రజతోత్సవ పండుగ జరుపుకుంటున్న దంపతులను వేదిక మీదకి తీసుకెళ్ళిన స్నేహితులు చుట్టూ చేరి వాళ్ళిద్దరికీ పూల హారాలు అందించి దండలు మార్చుకోమని ప్రోత్సహిస్తున్నారు.
విశాలంగా వున్న ఆ హాలంతా రంగుల దీపాలు, పూల గుత్తులు, బెలూన్లతో శోభాయమానంగా అలంకరించి వుంది.
వేదికకు కుడివైపున పెద్ద తెర మీద పాతికేళ్ళ క్రిందట జరిగిన కమల, కోదండరాం ల పెళ్ళి విడియో నడుస్తోంది. మరొక వైపు ఇరవై ఏళ్ళలోపు అబ్బాయిలు,అమ్మాయిలు హిందీ సినిమా పాటలకు హుషారుగా నాట్యం చేస్తున్నారు.
అది చూడగానే అనుపమ అటు పరుగు తీసింది.
ఆడవాళ్ళంతా ,పెద్దవాళ్ళు చీరలలోను, చిన్న వాళ్లు పరికిణీ వోణీలు, గాగ్రా చోళీలు ధరించి మెరిసి పోతున్నారు. కూతుళ్ళతో కొడుకులతో వచ్చిన ముసలి తలిదండ్రులకు తాము అమెరికాలో అట్లాంటా లో వున్నామా ఆంద్ర ప్రదేశ్ లో విజయవాడలో వున్నామా అని సందేహం కలిగేలా వుంది అక్కడి వాతావరణం.
మానస వేదిక మీద వున్న స్నేహితులతో కలవడానికి అటు దారి తీసింది.
పాతికేళ్ళ దాంపత్య జీవితం గడిపిన జంట ముసిముసి నవ్వులతో దండలు మార్చుకున్నాక మెల్లిగా తప్పించుకుని వేదిక దిగి రాబోతుంటే ” పేర్లు చెప్పి మరీ వెళ్ళండి అంటూ ఆపేసారు. ” నేనూ నా భార్య కమల” అంటూ అతను, నేను మా వారు కోదండరాం” అని ఆమె చెప్పాక దారి వదిలారు.
మానస మరో ఇద్దరితో కలిసి వెళ్ళి తెర వెనుక దాచి వుంచిన చిన్న బిందెను తీసుకువచ్చి కుర్చీలలో కూర్చున్న కమల కోదండరాం ముందు వున్న బల్ల మీద పెట్టింది.
” ఇదిగో మీకు మా బహుమతిగా ఈ వుంగరం ఇస్తున్నాము. మీ ఇద్దరిలో ఎవరు గెలుచుకుంటారో” అంటూ రంగు రంగుల పూవులతో అందంగా అలంకరించివున్న ఆ బిందెలోకి వుంగరాన్ని వేసింది కమల టీం లీడర్ సుధ.
ఈ సంబరంలో ఉత్సాహంగా పాలుపంచుకుంటున్న మానస కళ్ళు అప్పుడప్పుడు గుమ్మం వైపుకు చూస్తున్నాయి ఎవరి రాక కోసమో ఎదురు చూస్తున్నట్టు.
“కజరారే “ అంటూ హోరెత్తిస్తున్న హిందీ సినిమా పాటకు హుషారుగా అడుగులు వేస్తున్న అనుపమ కూడా అప్పుడప్పుడు గుమ్మం వైపు చూస్తూనే వుంది.
ఇద్దరు స్నేహితులతో కలిసి లోపలికి వస్తున్న మధుకర్ ని చూడగానే అటు పరుగెత్తింది అనుపమ.
మధుకర్ ముఖంలో ఎప్పుడు కనబడే ప్రసన్నత స్థానంలో ఏదో దిగులు తొంగి చూస్తోంది. కాస్త చాయ తగ్గి, వడలిపోయి వున్నాడు. పదిహేను రోజుల తరువాత అతన్ని చూస్తున్న మానస మనసులో ముల్లు గుచ్చుకున్న బాధ. నాన్న , కూతురు కలిసి ఇటే వస్తుండడం చూసి మెల్లిగా పక్కకు తప్పుకుంది మానస.
వివాహ రజతోత్సవ వేడుక జరుపుకుంటున్న జంటకు శుభాకాంక్షలు తెలిపి, పూల గుచ్చం అందించాక మానస కోసం చూట్టూ చూసాడు మధుకర్.
” అదిగో అక్కడ వుంది అమ్మ” అంటూ తండ్రిని చేయి పట్టుకుని అటు లాక్కు వెళ్ళింది అనుపమ.
” ఈ చీర లో చాలా బాగున్నావు మనూ.ఇంతకీ మీ మరదలు ఎప్పుడు వస్తూంది? వాళ్ళ అమ్మ హాస్పిటల్ నుండి ఇంటికి వచ్చేసారు కదా .” భార్య చేతిని తన చేతిలోకి తీసుకుని అన్నాడు మధుకర్.సున్నితంగా చెయ్యి విడిపించుకుంది మానస.
అమ్మనీ, నాన్ననూ మురిపంగా చూస్తూ” నాన్నా వచ్చే సంవత్సరమే కదూ మీ వెడ్డింగ్ సిల్వర్ జుబిలీ? ఇంతకన్నా గొప్పగా జరిపిస్తాం నేను అన్నయ్య కలిసి. వేచి చూడండి ” ఇద్దరిని చెరో చేత్తో చుట్టేసి ఉత్సాహంగా అంది అనుపమ.
మధుకర్ మానస కళ్ళలోకి చూసాడు.
మానస అతని చూపులతో తన చూపులు కలపకుండా మరోవైపుకు చూసి ” అదిగో గీత వచ్చింది. మాట్లాడి వస్తా. మీరు భోజనం చేసేయండి. నేను వాళ్ళతో తింటాను.” అంటూ కూతురు చేతిని తప్పించి అటు నడిచింది.
ఎగసి వస్తున్న నిట్టూర్పు ప్రయత్నం మీద ఆపుకున్నాడు మధుకర్.
మానస, అనుపమ పార్టీ నుండి ఇంటికి రాగానే కొత్త కబురు చెప్పాడు మానస తమ్ముడు శివ.
” అక్కా! పెద్దన్నయ్య ఫోన్ చేసాడు. ఈ నెలాఖరున నాన్నగారి సహస్రచంద్ర దర్శనం పూర్తి అయిన సందర్భంలో మూడురోజులు విశేష పూజలు, హోమాలు, పుర్ణాహుతి పెట్టుకున్నారట. మనం ఎలాగో వీలు చేసుకుని వెడితే నాన్నగారికి సంతోషంగా వుంటుంది అన్నాడు.”
“వావ్ నాకు అప్పుడు వెకేషన్ వుంది. నేనూ ఇండియాకు వస్తాను మామయ్యా ” ఉత్సాహంగా అంది అనుపమ.
“ రేపు బావతో మాట్లాడి టికెట్స్ బుక్ చేద్దాము అక్కా. వసు ఎలాగు ఇండియాలోనే వుంది. పిల్లలకు సెలవులు గనుక వాళ్ళనూ తీసుకు వెళ్ళితే బావుంటుంది. ఇటువంటి ఫంక్షన్ పిల్లలు తప్పక చూడాలి”. శివ అప్పుడే ప్రయాణం గురించి ప్రణాళిక వేసేస్తూ అన్నాడు.
” మీ బావ రాలేడు అనుకుంటాను శివా. పైగా మనం పదిరోజుల ముందే వెళ్ళాలి కదా.” ఏమాత్రం ఉత్సాహం చూపించకండా అనేసి తన గదిలోకి నడిచింది మానస.
ఇండియా ప్రయాణం అంటే ఎంతో సంబరపడే అమ్మ నిరుత్సాహమైన స్పందన చూసి ఇదేమిటి? అన్నట్టు మామయ్య వైపు చూసింది అనుపమ.
శివాకు ఆశ్చర్యంగానే వుంది. మానస ఇక్కడకు వచ్చినప్పటినుండి స్తబ్ధంగా వుండడం గమనిస్తూనే వున్నాడు. ఆమె ఇక్కడకు వచ్చాక ఈ పదిహేను రోజుల్లో మధుకర్ ఇక్కడకు రావడం గానీ మానస అటు వెళ్ళడం గానీ జరుగలేదు. అక్క ఇంటికి తన ఇంటికీ మధ్యన నలభై మైళ్ళే. కారులో ముప్పావు గంట ప్రయాణం.
సాలోచనగా తన గదివైపు దారి తీసాడు శివ.
మానస ఊహించినట్టే మధుకర్ ” నాకు వీలయితే ఆ రోజుకు రావడానికి ప్రయత్నిస్తాని శివా” అనేసాడు.
మధుకర్ ఆఫీస్ కు వెళ్ళిన సమయంలో ఇంటికి వెళ్ళి తనవి, అనుపమవి బట్టలు సర్దుకుని తెచ్చుకుంది మానస.
వాళ్ళు బయలుదేరే రోజు ఎయిర్ పోర్ట్ కి వచ్చిన మధుకర్ తో ముభావంగా వుండిపోయింది మానస.
శంషాబాద్ లో దిగాక,శివ అక్కను, అనుపమను విజయవాడ విమానం ఎక్కించి, తను హైదరాబాద్ వెళ్ళాడు ఆపరేషన్ అయి, కోలుకుంటున్న అత్తగారిని మాట్లాడించి, భార్యను తీసుకు రావడానికి.
విజయవాడలో ఇంటికి చేరాక అమ్మమ్మ తాతయ్యల పాదాలకు నమస్కారం చేసింది అనుపమ. అక్కా చెళ్ళెళ్ళు, అన్నదమ్ములు,పిల్లల సందడిలో అమ్మ ముఖంలో మళ్ళీ సంతోషం చూసింది అనుపమ .
తాము క్షేమంగా చేరినట్టు నాన్నకు ఫోన్ చేసి చెప్పింది అనుపమ. ” అమ్మా! నాన్న లైన్ లో వున్నారు” అని ఫోన్ అందివ్వబోతే “ మళ్ళీ మాట్లాడుతాలే” అని వెళ్ళిపోయింది మానస.
ఆ మాటలు విన్న మధుకర్ “పనిలో వుందేమో!తరువాత ఫోన్ చేస్తాలేమ్మా” అని పెట్టేసాడు.
అనుపమకు ఎదో తెలియని భయం కలిగింది. “ ఏం జరుగుతోంది? ఎందుకు అమ్మా నాన్నా పరాయివాళ్ళ లాగా వుంటున్నారు? తెలుసుకోవడం ఎలా?” అనే బెంగ మొదలయ్యింది.
పురోహితులను, వంటవాళ్ళను ఏర్పాటు చేయడం, కావలసిన సరకులు తెప్పించడం, అందరికీ కొత్త బట్టలు కొనడం, స్నేహితులను, బంధువులను పిలవడం వంటి పనులు చకచక జరిగిపోయాయి. ఇంటిముందు పందిరి వేయడం ,మామిడి తోరణాలు కట్టడం కూడా అయ్యింది.
రోజు కొకరుగా దిగుతున్న చిన్నాన్నలు, అత్తయ్యలు వారి పిల్లలకు అవసరమైన ఏర్పాట్లు చూస్తూ బొంగరంలా తిరుగుతోంది మానస. ఇంటికి పెళ్ళికళ వచ్చింది గానీ మానస ముఖంలో కళ లేదు.
” మీ ఆయన ఎప్పుడు వస్తాడే? అన్నయ్య ఫోన్ చేస్తే చూస్తాను అన్నాట్ట.నువ్వు గట్టిగా చెప్పలేదూ రావాల్సిందే అని?” రొక్కించి అడుగుతున్న పెద్దక్కకి జవాబు చెప్పలేనట్టు లోపలికి వెళ్ళిపోయింది మానస.
ఆ రోజు రాత్రి అమ్మ కోసం వచ్చిన అనుపమకు చిన్నగా అమ్మ వెక్కిళ్ళు వినిపించాయి. చప్పుడు చేయకుండా చీకటిగా వున్న గదిలోకి ప్రవేశించింది.
” పాతికేళ్ళ నా నమ్మకాన్ని మధు వమ్ము చేసాడు అక్కా. ఎంతో ఇష్టపడి ఏడాది ప్రేమించుకుని పెళ్ళి చేసుకున్నాము. ఇరవై నాలుగేళ్ళ వైవాహిక జీవితం ఆనందంగా గడిపాము. ఈ వయసులో అతను మరొక స్త్రీతో…దుఖంతో అవమాన భారంతో మానస గొంతు పూడుకు పోయింది.
ఆ మాటలు విన్న అనుపమ కాళ్ళు వణికాయి. చీకటిలో గోడకు అతుక్కుపోయింది.
” నువ్వు అపార్థంచేసుకున్నావేమో మనూ. మధుకర్ కి నువ్వంటే ప్రాణం.” పెద్దమ్మ గొంతు పలికింది.
” పోయిన నెల మధు కంపెనీ పని మీద ఆస్త్రేలియా వెళ్ళాడు అక్కా. అతను తిరిగి వచ్చాక అతని ఫోన్ కి వచ్చిన మెసేజ్ అనుకోకండా నా కంట పడింది.
“ఏముంది అందులో.”
“మీతో ఒక రాత్రి సాన్నిహిత్యం నా అదృష్టం. ఆ మత్తులో మీరు నన్ను మనూ అంటూ పిలిచారు.మనూ ఎవరు మీ భార్యనా?” అని.” మానస ఏడుస్తోంది.
మధుని నిలదియ్యాల్సింది” పెద్దమ్మ గొంతు.
“ అడిగాను.నన్ను చాలా మిస్ అయ్యాడట. ఆఖరి రోజు పార్టీలో ఎక్కువ తాగాడట. పదిహేను రోజులు తన అసిస్టెంట్ గా పనిచేసిన లిండా అనే ఆమె తనను తన గదికి తీసుకువెళ్ళిందట.తరువాత ఏం జరిగిందో తెలియదు అని చాలా బాధపడి కళ్ళ నీళ్ళు పెట్టుకున్నాడు . ఇంక అతనితో కలిసి వుండలేనని చెప్పేసాను అక్కా.” మానస ఏడుస్తోంది.
అనుపమకు మోయలేని భారమేదో తనని భూమిలోకి తొక్కేస్తున్నట్టు ఊపిరి ఆడలేదు.నోటి మీద చేయి నొక్కి పట్టుకుని, ఎలాగో గది బయటకు వచ్చింది.
మరునాడు ఉదయాన్నే తొమ్మిది మంది బ్రాహ్మణులు వచ్చేసారు. విశాలమైన ముందు గదిలో ఇరవై ఒక్క కలశాలు పెట్టి ప్రాణ ప్రతిష్ట చేసారు. ముందుగా గణపతి హోమం, ఆపైన నవగ్రహ పూజ చేసి, గ్రహ శాంతికై జపం మొదలుపెట్టారు.
వంట ఇంటి వాసనలు నోరూరిస్తున్నాయి.
ఆలస్యంగా నిద్ర లేచిన అనుపమ, మానస వంటవాళ్ళతో మాట్లాడుతుంటే దగ్గరగా వచ్చి అమ్మను కౌగలించుకుంది.
“చిన్న పిల్లలా ఏమిటిది? అక్కడ వచ్చిన వాళ్ళకు ఏమి కావాలో వెళ్ళి చూడు.” కూతురు చెంపలు నిమిరి అంది మానస.
” నాకెవ్వరూవద్దు. నువ్వే కావాలి.” అమ్మ కళ్ళలోకి చూస్తూ అంది అనుపమ.
తన కళ్ళలాగే ఎర్రబడి వున్న కూతురి కళ్ళు చూసి మానస గుండె ఝల్లు మంది.
“ఈ పిల్ల తమ మాటలు వినలేదు కద?” భయం తో చెమట పట్టింది.
” ఇక్కడ వేడిగా వుంది పద.”అంటూ పూజ జరుగుతున్న గదిలోకి నడిచింది.
తలంటి పోసుకుని పట్టు బట్టలు కట్టుకుని ముఖాన కుంకుమ బొట్టుతో పీటల మీద కూర్చున్న అమ్మమ్మ, తాతయ్యలను చూసిన అనుపమకు ఆనందమో దుఖమో తెలియని స్థితిలో కళ్ళలో నీరు నిండింది.
” నువ్వు మీ అమ్మా నాన్నలకు ఈ సహస్ర చంద్ర దర్శనం పండుగ జరిపిస్తున్నట్టే నేను ,అన్నయ్య, మా పిల్లలు నీకు,నాన్నకు అమెరికాలో ఈ వేడుక చేస్తాము కదమ్మా? ఆర్తిగా అమ్మ వైపు చూస్తూ అడిగింది అనుపమ.
వులికిపడి కూతురు ముఖంలోకి చూసింది మానస.
వేడుకకై వచ్చిన ఆత్మీయులు పండుటాకుల వంటి ఆ దంపతులకు ప్రేమతొ, భక్తితో పట్టు చీర ,పంచలు , కానుకలు చదివిస్తున్నారు.
అనుపమ లాగే మానస పెద్దక్క కళ్ళు కూడా మానస మీదే వున్నాయి.
ఆరోజు రాత్రి అందరూ భోజనాలు ముగించి నిద్రకు పడే వేళకు ఆలస్యం అయ్యింది. ” మీ గుంపు పిల్లలు ఇంకా మేలుకుంటారేమో అంత్యాక్షరి అదీ ఇదీ అంటూ . నేను పడుకుంటున్నా” అని అనుపమకు చెప్పి మేడ ఎక్కింది మానస. అలాగేనంటూ తల ఊపిన అనుపమ పావుగంట తరువాత చప్పుడు చేయకుండా మేడమీది గదిలోకి వెళ్ళింది.
” పెద్దవాడు కాస్త అర్థం చేసుకోగలడు గానీ అను చాలా సున్నితం. తనకు ఎలా నచ్చచెప్పాలో. మొన్న మా స్నేహితురాలి వివాహ రజితోత్సవ వేడుక చూసి అను వచ్చే ఏడు తన అమ్మ నాన్నలకు అలా జరపాలని ముచ్చట పడుతోంది.అది జరగని పని అని ఎలా చెప్పను అక్కా?” మానస గొంతులో దుఖ్ఖపు జీర.
” మధుని క్షమించగలవేమో ప్రయత్నం అయినా చేయకుండా తొందరపాటు నిర్ణయం వద్దు మనూ. మీరు విడిపోవడం అనేది కేవలం మీ ఇద్దరి జీవితాలకు సంబంధించిన విషయం కాదు. పిల్లల భవిష్యత్తు ,వాళ్ళ మానసిక భావోద్వేగాలు,వాళ్ళ వైవాహిక జీవితాల మీద నీ నిర్ణయం ప్రభావం ఇలా ఎన్నో ఆలోచించాలి. నువ్వు బాధలో, ఆవేశంలో వేసిన అడుగు ఒక్క నీ పిల్లల జీవితాలనే కాదు నీ పుట్టింటి , మెట్టినింటివాళ్ళను కూడా చేదుగా తాకుతుంది.” పెద్దక్క మాటలకు బదులు పలుకలేదు మానస.
” ఇంత ప్రపంచం చూసినదానివి నీకు తెలియదని కాదు. వ్యక్తి కుటుంబం కోసం,కుటుంబ సమాజం కోసం సమాజం దేశం కోసం, దేశం విశ్వ శ్రేయస్సు కోసం కొంత స్వార్థాన్ని వదులుకోవాలంటారు. నీది స్వార్థం కాదు స్వాభిమానం అంటావు. నిజమే. అయినా అది నీకు మాత్రమే సంబంధించినది. నువ్వెంతో ప్రేమించే నీ వాళ్ళకోసం కాస్త క్షమను చూపలేవా?
” నేను ఈ తప్పు చేసి వుంటే మధు క్షమిస్తాడా అక్కా?” మానస ఆవేశపడింది.
“జీవితం వాదనలకు నిలబడదు మనూ. నిర్ణయం తీసుకునే ముందు పరిణామాలేమిటో ఆలోచించు. ఒక బలహీన క్షణంలో మధు తప్పు చేసి వుండవచ్చు.కానీ ఆ క్షణాన అతని మనసులో నువ్వే వున్నావని ఆ మెసేజ్ ద్వారా తెలియడం లేదూ?”
“మీ ఇద్దరూ మీ జీవితాలను మళ్ళీ నిర్మించుకోవచ్చు. కానీ పిల్లలు? వాళ్ళకు కలిగే నష్టం పూడ్చలేనిది కదా. నిదానంగా ఆలోచించి అడుగు ముందుకు వేయి. స్త్రీ క్షమకు ప్రతిరూపం కనుకనే క్షమయా ధరిత్రీ” అన్నారు. నిర్ణయం నీదే.”
పెద్దమ్మ మాటలు విన్న అనుపమకు ఆమెను గట్టిగా కౌగలించుకోవాలని అనిపించింది. నెమ్మదిగా గదిలో నుండి బయటకు వచ్చేసింది .
మరునాడు ఉదయం ఆరింటికే వచ్చి ఏకాదశ రుద్రాభిషేకం మొదలు పెట్టారు విప్రులు. మధ్యాహ్నానికి పూజ ముగిసింది. భోజనాలకు ఆకులు వేస్తుండగ లోపలికి వచ్చాడు మధుకర్.
మానస ముఖంలో సంభ్రమాశ్చర్యాలు గమనిస్తూ అత్తగారికి, మామగారికి పాద నమస్కారం చేసాడు. బావమరదులను ఆప్యాయంగా పలుకరించాడు
“నాన్నా అంటూ తండ్రిని అల్లుకుపోయిన అనుపమ కళ్ళలో తడి చూసి మానస మనసు కరిగి నీరయ్యింది.
శిక్ష కోసం ఎదురు చూస్తున్న అపరాధిలా మానస వైపు ఆర్తిగా చూస్తున్నాడు మధుకర్.
మౌనంగా లోపలికి వెళ్ళిపోయింది మానస. అంతా గమనిస్తున్న పెద్దక్క ముందుకు వచ్చింది.
ఇంతలో వచ్చిన మానస, తను తెచ్చిన తువాలు మధుకర్ కి అందించి ” స్నానం చేద్దురు పదండి. భోజనానికి వేళవుతోంది.” అంటూ అతని చేయి పట్టుకుని లోపలికి తీసుకు వెళ్ళింది.
మెరుస్తున్న కళ్ళతో అనుపమ పెద్దమ్మ వైపు చూసింది. పెద్దక్క కళ్ళలో అక్షింతలు రాలుతున్నట్టు ఆనంద భాష్పాలు.
మరుసటి రోజు సత్యనారాణ వ్రతం, తరువాత పుర్ణాహుతి ముగిసాక పార్వతీ పరమేశ్వరుల వంటి ముసలి దంపతులను జంటగా కూర్చోబెట్టి వెండి జల్లెడ వారి తలపైన పట్టుకుని నీళ్ళు ఆ జల్లేడకుండా వారితలపై పడేలా పోసి అవభ్రుత స్నానం చేయించారు పురోహితులు.
ఈ కార్యక్రమం చూడడమే శుభకరం అన్న నమ్మకంతో కనుల పండుగగా చూస్తున్నారు బంధు మిత్రులు.
“నాన్న, అమ్మ తమ కడుపున పుట్టిన నలుగురు పిల్లలతో ,నాన్నకు చెళ్ళెళ్ళ బాధ్యతలతో ఇన్నేళ్ళు ఈ సంసార సాగరం లో ఎన్ని ఆటుపోట్లు ఎదుర్కున్నారో! అలల తాకిడికి కొట్టుకుపోకండా నిలదొక్కుకుని ఇంతదాకా నడిచారు.సంసార సముద్రంలో అలల తాకిడిని తట్టుకుని నిలబడడానికి ఒకరికొకరు తోడుగా ప్రయత్నం చేస్తూనే వుండాలి మనూ.” పెద్దక్క మంద్ర స్వరంతో మను చెవిలో అంది.
మానస అక్క అరచేతిని మెత్తగా నొక్కింది.
“నాన్నా ! మీ ఇద్దరికీ కూడా ఇలాటి పండుగ జరిపిస్తాము.” అంటూ తండ్రి భుజం మీద తలవాల్చింది అనుపమ.
మధుకర్ మానస కనులలోకి చూసాడు. ఆమె చూపులలో తప్పు చేసిన బిడ్డని దండించి, దగ్గరకు తీసుకున్న తల్లి కనులలోని దయ.
“అలాగే చేద్దువుగానీ ముందు అతిధుల సంగతి చూద్దాం పద” పెద్దక్క చేయి పట్టుకుని ముందుకు నడిచింది మానస.
——————. —————— ———

రచన – డా. లక్ష్మీ రాఘవ  
బస్టాండు లో బెంగళూరు బస్సుకోసం చూస్తూ వున్నాడు దినేష్. అప్పుడే ఒక డీలక్స్ బస్ వెళ్లి పోయిందట. ఒక పదినిముషాలలో ఆర్డినరీ బస్సు వచ్చింది. ఏదో ఒకటి‘ అనుకుంటూ ఎక్క బోయాడు అతన్ని తోసుకుంటూ “అన్నా ఒక్క నిముషం“ అంటూ లోపలకు దూరిన 12 ఏళ్ల కుర్రాడిని చూసాడు దినేష్. ఒక నిముషంలో లోపలకు దూసుకుపోయి మధ్యగా వున్నఒక సీట్ లో కూర్చున్నాడు ఆ పిల్లాడు. బస్సు ఎక్కాక దినేష్ బ్యాక్ ప్యాక్ తీస్తూ వుంటే “అన్నా, ఇక్కడకు రా…” అని పిలిచాడు. ఆ సీట్ చూసి బాగానే వుంటుంది అనుకుంటూ అక్కడకు నడిచాడు దినేష్.
ఆ కుర్రాడు విండో సీట్ దగ్గరికి జరిగి పక్కన సీట్ లో కూర్చోమని చేయి ఊపాడు. బ్యాక్ ప్యాక్ పైన పెట్టబోతే “వద్దు అన్నా నా కాళ్ళ దగ్గర పెట్టు. ప్లేస్ వుంది అని ముందు వున్న ఖాళీ ని చూపాడు. సాదారణం గా బస్సులో బాగా నిద్రబోయే అలవాటు వున్న దినేష్ బ్యాక్ ప్యాక్ కాళ్ళ మధ్యన పెట్టుకుంటాడు ఎందుకంటే తన ఫ్రెండు ఒకసారి పైన పెడితే ఎవరో దొంగలు కొట్టేశారు. కూర్చుని కాస్త సెటిల్ అవగానే కండక్టర్ వచ్చి టికెట్స్ ఇచ్చాడు.
అప్పుడు అడిగాడు పక్కన అబ్బాయి దినేష్ చేతిలో వున్న వాచీ ని చూస్తూ ”స్మార్ట్  వాచ్ కదన్నా.”
“అవునని” తలవూపాడు దినేష్.
“ఈ వాచీ వాకింగ్ చేస్తే ఎంత నడిచావో చెప్పుతుంది కదా? దీనిలో పోను కూడా చేసుకోవచ్చా అన్నా?” ఆసక్తిగా అడుగుతున్నాడు.“లేదు బాబూ. ఫోను చేసుకునే వాచ్ కావాలంటే కొన్ని వేలు పెట్టాలి”.
మెల్లిగా తన ఎడమ చెయ్యి చూపుతూ “నాది కూడా నీ వాచీ లాగే వుంది కదన్నా..కానీ టైం మాత్రమె చెబుతుంది…”అని నవ్వాడు.
నిజమే గమనిస్తే తన వాచ్ లాగే వుంది.”ఎంతకు కొన్నావు ?”
“నేను కొనలా అన్నా, మా అక్క ఇచ్చింది. ఇది నూరు రూపాయలు అంతే “అని నవ్వాడు.
“మీ అక్కా వాళ్ళు బెంగళూరు లో ఉంటారా?”
“మా అమ్మా, నాయనా కూడా అక్కడే వుంటారు, బిల్డింగ్ పనికని మావూరు విడిచి వెళ్ళినారు. అక్క కూడా వాళ్ళతోనే వుంటుంది కానీ చదువుకు౦టా వుంది. నేను మా అమ్మమ్మ దగ్గర వుంటాను. వూరిలో అయితే ఖర్చు తక్కువ కదా. పైగా మధ్యాహ్నం భోజనం కూడా పెడతారు.  ప్రతి శనివారం బెంగళూర్ కి వెళ్లి మా వాళ్ళని చూసి వస్తాను.’
“అవునా ?”
“నేను ఎప్పుడూ ఈ బస్ మాత్రమే ఎక్కుతా ..ఎందుకంటే ఎక్స్ ప్రెస్  అయితే డబ్బులు ఎక్కువతీసుకుంటాడు. “
“ఎక్కడ దిగుతావు?
“టిన్ ఫ్యాక్టరీ దగ్గర దిగుతాను…అక్కడ నుండీ ఇంకో బస్సు తీసుకోవాల“
“నేను కూడా టిన్ ఫ్యాక్టరీ దగ్గరే దిగాలి…”అని చెప్పి దినేష్ కళ్ళు మూసుకుని నిద్రకు ఉపక్రమించాడు…
నిద్ర లేవగానే పక్కన వున్న బ్యాక్ ప్యాక్ ఉందా అని చూశాడు .
“నాకు నిద్ర రాదన్నా. మీ బాగ్ భద్రంగా చూసుకున్నా“ అని నవ్వాడు .
“నీ పేరు అడగనే లేదు…”
“నా పేరు మల్లేష్ అన్నా”
“నా పేరు దినేష్. బెంగళూరు లో పని చేస్తున్నా“ ఎందుకో అలా చెప్పాలనిపించింది దినేష్ కి.
బెంగుళూరు చేరడంతో టిన్ ఫ్యాక్టరీ దగ్గర ఇద్దరూ దిగారు. దినేష్ కి తలనొప్పిగా వుంటే కొంచెం టీ తాగాలని అనిపించి పక్కనే వున్న టీ కొట్టు దగ్గరికి వెడుతూ ”మల్లేష్, రా నాతో టీ తాగి వెడుతూ గానీ” అన్నాడు.
“వద్దు అన్నా, నేను టీ తాగను”
“పోనీ కూల్ డ్రింక్ తాగుదూ  రా..”
“వద్దు అన్నా, ఎవరి దగ్గరా అడిగి ఏమీ తీసుకో కూడదు అంటుంది అమ్మ“ ఆ మాటలకి ముచ్చటేసింది దినేష్ కు .
“పోనీ అమ్మకు ఫోను వుంటే అడుగు నెంబర్ చెబితే చేసి ఇస్తా..”అన్నాడు మల్లేష్ భుజాన చెయ్యివేసి.
‘”అమ్మకు ఫోను వుంది..చేసి ఇస్తావా అన్నా“ ఆశగా అడిగాడు.
“నీవు కూల్ డ్రింక్ తాగు” అని మాజా తీసి ఇచ్చి తను టీ తాగాడు. అది అయ్యాక వాళ్ళ అమ్మ నెంబర్ చెబితే ఫోను డయల్ చేసి ఇస్తే “అమ్మా నేను టిన్ ఫ్యాక్టరీ దగ్గర వున్నా బస్ దొరక గానే వచ్చేస్తా ..సరేనా”అని చెప్పి పెట్టేసాడు.
“అంతేనా ఇంకా మాట్లాడకుండా పెట్టేశావే…”
“చాలా డబ్బులు అవుతాయి కదన్నా…”
“కాదు. నాకు కాల్స్ ఫ్రీ. మళ్ళీ మాట్లాడతావా?” అంటూ అదే నెంబర్ డయల్ చేసి ఇచ్చాడు.
‘అమ్మా ఇంకా బస్ రాలే….అక్క, నాయన అందరూ బాగున్నారు గదా ..” అని రెండు నిముషాలు మాట్లాడినాడు.
ఆంద్రా లోకూలీ చేసుకునే వారికి పల్లెల్లో వానలు లేక, పంటలు లేక దిన కూలీ దొరకక ఎంత కష్టపడుతున్నారో తెలుసు దినేష్ కు. తనకు తెలిసే దగ్గరగా వుందని బెంగళూరు చేరుతున్నారు.
 ఆ సిటీ లో నిరంతరం కొత్త కాంప్లెక్స్ ల నిర్మాణం లో ఎంతమందో వలసకూలీలు పని చేస్తున్నారు. మల్లేష్ ఫామిలి ఇలా వలస వచ్చి పనులు చేసుకుంటూ, కూతురిని దగ్గర పెట్టుకుని చదివించుకుంటూ కొడుకుని అమ్మ దగ్గర పెట్టి, ఏ లోటూ లేకుండా గడుపుతున్నారంటే ఎందుకో సంతోషం గా అనిపించింది దినేష్ కు.జీవితాన్ని ఎంత బాగా ప్లాన్ చేసుకుంటారు అనిపించింది.
ఇతర రాష్ట్రాల నుండీ వచ్చిన వారికి ఒక ఆదరువు చూపించే బెంగళూరు ఇలా కూలీలకే కాకుండా తనలాటి చదువుకున్నవారికి కూడా ఒకమంచి ఆదాయం ఇస్తోంది. అయినా పని కోసం ఎంతదూరమైనా పోవాల్సిన అవసరం వుంది కదా’ ఆలోచిస్తున్నాడు దినేష్.
ఇంతలో ఒక బస్సు వస్తే “నీకు హేబ్బాల్ వెళ్ళే బస్ వచ్చింది చూడు మల్లేష్” అంటే
“ఈ బస్సు వద్దు అన్నా ఎ.సి. బస్సు లో టికెట్ ఎక్కువ. దీని తరువాత ఒక డొక్కు బస్సు వస్తుంది. దానిలో వెళ్ళతా. టికెట్ కూడా తక్కువ ..”అన్నాడు నవ్వుతూ.  సాదారణం గా దినేష్ కూడా బస్ కోసం చూడకుండా ఆటోలో వెళ్ళిపోయేవాడు ఈ రోజు ఎందుకో మల్లేష్ తో ఉందామని పించింది.
ఇంతలోడొక్కు బస్ రావటం కనిపించింది.
దినేష్ ఒక వంద రూపాయల నోటు తీసి, తన విజిటింగ్ కార్డు తో బాటు దాన్నిమల్లేష్ జేబులో పెట్టాడు.
“అయ్యో వద్దు అన్నా..” అంటూన్నఅతని తో “పరవాలేదు మల్లేష్. ఉంచుకో అమ్మకు ఇవ్వు. నా కార్డు పెట్టుకో నీవు ఇంకా కొంచెం చదువుకున్నాక ఏదైనా ఉద్యోగం కూడా ఇప్పిస్తా. కొంచెం టచ్ లో వుండు ..”మాటలు పూర్తీ అయ్యేసరికి బస్ వచ్చేసింది మల్లేష్ సంతోషం గా చెయ్యి ఊపుతూ బస్ ఎక్కాడు.
వెంటనే ఆటో లో తన్న రూమ్ కి వెళ్ళిపోయాడు దినేష్ .
మల్లేష్ ఆ తరువాత అప్పుడప్పుడూ గుర్తుకు వచ్చినా క్రమంగా మరుగున పడ్డాడు.
*******
ఒక సంవత్సరం తరువాత మార్చ్ లో అనుకోకుండా చైనా నుండీ వచ్చిన కారోనా వైరస్ కలకలం రేపింది భారత దేశం లో “ఆ..పరవాలేదు లే . మనకేమీ కాదు…రాదు” అనుకుంటూ గడిపిన రోజులు పోయి క్రమంగా ఎన్నో కేసులు కరోనా పాజిటివ్ రావటం…వాళ్లకి ట్రీట్మెంట్ కోసం హాస్పిటల్స్ ని౦డటం, కొత్తగా వచ్చిన వారికి క్వారంటైన్ అన్నీ వరస పెట్టుకుని రావటం తో ప్రధాన మంత్రి లాక్ అవుట్ పెట్టక తప్పలేదు.
రోజంతా ఇల్లు కదలకుండా, ఇంట్లోనుండీ “వర్క్ ఫ్రం హోం “ అవటంతో బయటకు వెళ్ళటం పూర్తి బంద్ అయ్యింది.
జీవనం అల్లకల్లోలమైంది….వర్క్ ఫ్రం హోం తెలియడంతో  కొంచెం కష్టపడి ఎలాగోలా మానేజ్ చేసి దినేష్ బెంగళూరు నుండి ఆంధ్రాలో ఇంటికి వచ్చేశాడు.
తరువాత రాష్ట్రాల సరిహద్దులు బంద్ అయ్యాయి…న్యూస్ చూస్తూ వుంటే పనులకోసం వలస పోయిన వారి కష్టాలు మనసును కలచి వేశాయి.  ఎంత దూరమైనా నడుచుకుంటూ వెడుతూ.. కాళ్ళకు చెప్పులు లేకుండా…సరి అయిన తిండి లేకుండా, చెట్ల కింద పడుకుంటూ వలస పోయిన రాష్ట్రం వారు తరుముకుంటే సొంత రాష్ట్రం  చేరడానికి వాళ్ళు పడుతున్నకష్టాలు కన్నీరు తెప్పించాయి. దగ్గరలో వుందని కర్నాటక లో బెంగళూరు లో పని చేసే మన కూలీలు కూడా రాష్ట్ర సరిహద్దులు దాటి రాకుండా ఒక మైలుదూరం లో పరీక్షలు చేయించాలని ఆపేశారు. రాష్ట్రం లోకి కరోనాతో వస్తే ఎలా అన్నది మన బాధ. వారు పని చేసే చోట వుండనివ్వరు సొంతరాష్ట్రం లోకి రానివ్వరు అనే పరిస్థితి. ప్రయాణానికి బస్సులు లేక నడిచి నడిచీ కాళ్ళు బొబ్బలేక్కి, తినడానికి తిండి లేక ఘోరమైన స్థితి లో వున్న వారికి సాటి  మనుష్యులుగా కాస్త సాయం అందిద్దామని  దినేష్ తన ఫ్రెండ్స్ తో మాట్లాడి తమ వూరు కర్నాటక రాష్ట్రం సరిహద్దు కాబట్టి కర్నాటక నుండీ వస్తూ బోర్డర్ అవతల క్వారంటైన్ కోసం కాచుకుని  వున్నవలసకూలీలకు అన్నం పొట్లాలు సప్లయ్ చెయ్యాలని ఏర్పాటు చేసుకుని పర్మిషను తెచ్చు కున్నాడు. అది పంచడానికి వెడుతూ వుండగా చెక్ పోస్ట్ దగ్గర ఒక అబ్బాయి దగ్గరగా వచ్చి “అన్నా….నేను మల్లేష్ “అని అంటూవుంటే పోలీసు
 “ఏయ్ ఎందుకురా తిరుగుతున్నావు??”అని లాటీ జడిపించాడు. అతన్ని గుర్తుపట్టాడు దినేష్.
”మల్లేష్ …” అని దగ్గరికి పిలిచాడు.
“ఇక్కడ వున్నావేమి ??”
“అన్నా, అమ్మ వాళ్ళు బెంగళూరు నుండీ బయలుదేరి రెండురోజులవుతూంది. నాయనకు జ్వరంగా ఉందంట. బస్సులు లేవు. నడవలేక పోతున్నాడంట. అన్నం లేదు చాలా కష్టం గా వుంది అని చెప్పినారు. మధ్యలో ఫోను పని చెయ్యలేదు. అందుకే ఇక్కడ కాచుకున్నా అన్నా… దగ్గరగా వచ్చినట్టు వున్నారు. కానీ మన దగ్గరికి రానీరంట ఇంకా కొన్నాళ్ళు పడుతుందంట. నేను అక్కడికి పోతానంటే నిన్న వీళ్ళు కొట్టినారు…ఏదైనా చెయ్యి అన్నా” దీనంగా  అంటూన్న అతని భుజం మీద చెయ్యివేసి  వెహికల్ లోకి లాగాడు. బోర్డర్ దాటిన తరువాత కొంత దూరం లో వలస కూలీల గుంపు కనిపించింది. అక్కడ ఆగి అన్నం పొట్లాలు ఇవ్వ బోతూ వుంటే మల్లేష్ ముందుకి పరిగెత్తి
 “అమ్మా, నాయనా…అక్కా..” అని గట్టిగా అరిచాడు.
ఆ మాటలకి తలతిప్పి చూసిన దినేష్ కి మల్లేష్ వాళ్ళ ఫామిలీ దగ్గరకు వెళ్లి పట్టుకోవడం కనిపించింది.
పరవాలేదు ఈ సమయంలో కూడా ఒక ఫామిలీని కలిపాను అనుకుంటూ ‘అమ్మయ్య చివరికి ఈ విధంగా మల్లేష్ కు ఉపయోగపడ్డాను’ అనుకుని నిట్టూర్చాడు. తనవైపు చేయి ఎత్తి చూపుతున్న మల్లేష్ కు చేయి ఊపాడు
ఆ తరువాత రోజుల్లోనే టెస్ట్ లూ, పాజిటివ్ వస్తే క్వారంటైన్ లూ అయ్యి సొంత ఫామిలీ వారిని చూడలేక, వ్యాది తీవ్రమైతే అయినవారు దరిదాపులుకు రాకుండానే చావు కార్య క్రమాలు జరిగే రోజు వస్తుందని ఆ రోజు వూహించలేదు దినేష్.
********
రచన: చివుకుల పద్మజ
స్టాఫ్ రూమ్ లో కూర్చుని మాటి మాటికి గడియారం కేసి చూపులు సారిస్తోంది రమ్య. ఏంటి, ఇంకా నిర్మల క్లాస్ వదలలేదు అని ఎదురు చూస్తోంది.
లాస్ట్ అవర్ ఈ రోజు నిర్మలది.  చివరి గంట క్లాస్ తీసుకోవటం చాలా కష్టం. పొద్దుటినుంచి విని విని ఉంటారేమో విద్యార్థులు అస్సలు కూర్చోలేరు, వినలేరు చివరి దాకా. అలాగని ముందు వదిలితే ప్రిన్సిపాల్ గారు ఊరుకోరు. అందరికీ ఇది కత్తి మీద సామే. నిర్మల మాత్రం  చాలా శ్రద్ధగా తీసుకుంటుంది. తన సబ్జెక్టు ఇంగ్లీష్. మాములు సిలబస్ లో పాఠాలతో పాటు కమ్యూనికేషన్ స్కిల్స్, గ్రూప్ టాస్క్స్ లాంటివి ఇంటరెస్టింగ్ గా కలిపి చేయిస్తుంది. ఎక్కువ సార్లే సక్సెస్ అవుతూంటుంది ఈ ప్రయత్నంలో.
టైం దాటిపోవటం గమనించి, క్లాస్ ముగించి స్టాఫ్ రూమ్ కు వచ్చి ఉస్సురని కూలబడింది నిర్మల.
“బాగా అలసి పోయావు” వాటర్ బాటిల్ అందించింది రమ్య.
“అవును” నీరసంగా నవ్వింది నిర్మల.
బాగ్ తీసుకుని లేస్తూ “పద, వెళ్తూ మాట్లాడుకుందాం” అంటూ బయటకు దారి తీసింది రమ్య.
రమ్య కంప్యూటర్స్ , నిర్మల ఇంగ్లీష్ చెప్తారు, పార్ట్ టైం బేసిస్ మీద. కాలేజీ ఒక అర కిలోమీటర్ దూరంలో ఉంటుంది మెయిన్ రోడ్ నించి.
“ఇప్పుడు చెప్పు, ఏంటి ఆలా వున్నావు” అనునయంగా అడిగింది రమ్య.
“ఏముంటుంది కొత్తగా. రొటీన్ ఇంటి కధ, అంతే” నిట్టూర్చింది నిర్మల.
“అది తెలుస్తూనే వుంది లే. ఏంటా కొత్త కధ. కాదు, కాదు.. ఈ రోజు కధ” నిర్మల కళ్ళలోకి చూస్తూ అంది రమ్య.
“రోజు ఏం చెప్పమంటావు రమ్యా నా తిప్పలన్నీ” విరక్తి నిర్మల గొంతులో.
“అబ్బా. నీ తిప్పలేంటో తెలిస్తే కాస్తయినా తెప్ప దాటించగలనేమోనని” అంది రమ్య తేలికపరుస్తూ.
“అది కరెక్టే.. నువ్వే లేకపోతే నా పరిస్థితి ఎలా ఉండేదో”
“అంత లేదులే. కాస్త స్థిమిత పడు. అవసరమైతే ఫోన్ చెయ్యి. లేదంటే రేపు మాట్లాడుకుందాం” అంది రమ్య తన ఆటో ఎక్కేస్తూ.
“ఒకే, బై” అని రోడ్ క్రాస్ చేసి తన వైపు వెళ్లే షేర్ ఆటో కోసం చూడసాగింది.
                                                                 ***
నిర్మల చిన్నప్పటినుంచి చదువు లో చాలా చురుకు. తల్లి తండ్రులు, అన్నయ్య తో కలిసిన చిన్న కుటుంబం. నిర్మల టీచర్ పేరు జయలక్ష్మి. ఆవిడ సాయంత్రాలు ఇంటి దగ్గర ట్యూషన్స్ చెప్పేవారు. నిర్మల రోజూ సాయంత్రం అక్కడికి వెళ్తుండేది. నిజానికి తనకు ప్రత్యేకంగా చెప్పనక్కరలేదు. స్వంతంగానే చక చకా చదివేసేది. అక్కడే రమ్య కూడా ట్యూషన్ కి వచ్చేది. నిర్మల రోజూ వెళ్ళటానికి కారణం, హోమ్ వర్క్ ల కన్నా జయా టీచర్ వాళ్ళింట్లో వుండే బుక్స్. నిర్మల చురుకుదనం చూసి టీచర్ రోజూ బుక్స్ ఇచ్చి ప్రోత్సహించేవారు. స్వతహాగా మంచి తెలివి తేటలున్న నిర్మలకి మంచి ఇంగ్లీష్ పరిజ్ఞానం అలవడింది అక్కడే.
కాలం ఎల్లకాలం అలాగే నడవదుగా. నిర్మల సీనియర్ ఇంటర్, అన్నయ్య హైదరాబాద్ లో బి.టెక్ మొదటి సంవత్సరం చదువుతున్నారు. ఒకరోజు  నిర్మల తండ్రికి ఆక్సిడెంట్ ఐంది. అందరు గుమికూడారే గాని, ఆయన్ని కాపాడే ప్రయత్నం ఎవరూ చేయలేదు. ఒక ఆయన ముందుకి వచ్చి చొరవ తీసుకుని పోలీస్ కి ఇన్ఫార్మ్ చేయటంతో పాటు  త్వరగా హాస్పిటల్ కి తీసుకువెళ్లేలా చేసారు.. కానీ లాభం లేక పోయింది.
నిర్మల తల్లి భోరున విలపిస్తుంటే, తాను దగ్గర ఉండి ధైర్యంగా ఓదార్చింది. వయసుకు మించిన పెద్ద పిల్లగా వ్యవహరించింది. అన్నయ్య వచ్చేలోపు అన్నీ తానై చేసింది.
కాస్త కలిగిన చిన్న కుటుంబం అయినప్పటికీ, సంపాదించే పెద్ద తలకాయ ఐన తండ్రి పోవటంతో పరిస్థితులు తారుమారు అయ్యాయి.  ఎదుగుతున్న ఆడపిల్ల, చదువు ఇంకా పూర్తిగాని కొడుకు, తనకా చదువు లేదు, ఎలా ఈదాలి ఈ సంసారం అని నిర్మల తల్లి నైరాశ్యంలో కూరుకుపోయింది.
ఈ పరిస్థితుల్లో ఒక రోజు ఉదయం నిర్మల ఇంటికి ఒక పెద్దాయన వచ్చారు.
“ఎవరు కావాలండి” మర్యాదగా అడిగింది నిర్మల.
“అమ్మ లేరామ్మా” అడిగారు అయన.
“వున్నారండి, పిలుస్తాను” అంటూ లోపలికి వెళ్ళింది.
 నిర్మల తల్లి బయటకి వచ్చి, “మీరు” అంటూ అర్ధోక్తి తో ఆగిపోయింది.
“నమస్కారమమ్మా. నా పేరు రమణయ్య. మీకు నేను తెలియకపోవచ్చు గాని నాకు మీరు తెలుసమ్మా” అన్నారు.
“కూర్చోండి” కుర్చీ చూపిస్తూ అంది నిర్మల తల్లి.
“మీవారిని ఆ రోజు హాస్పిటల్ కి తీసుకువెళ్ళింది నేనేనమ్మా”
ఇది వినగానే ఆమెకు దుఃఖం ముంచుకొచ్చింది.
“బాధపడకండమ్మా. ఆ దైవం ఎలా రాస్తే అలానే జరగుతుంది” స్వాంతనగా పలికారాయన.
కాస్సేపటికి నెమ్మదించింది. నిర్మల ఇంతలో మంచినీళ్లు తెచ్చి రమణయ్యగారికి ఇచ్చింది.
నిర్మలకేసి చూసి చిరునవ్వు నవ్వి “ఇంటిలో ఇటువంటపుడు శుభకార్యం జరిగితే మంచిది అంటారు” అన్నారు.
నిర్మల గ్లాస్ తీసుకుని వెళ్ళబోయేది ఆగి వెనక్కి తిరిగి చూసింది.
“ఆ రోజు హాస్పిటల్ లో చూశానమ్మా. ఎంతో పెద్దరికంగా అన్ని తానే నిలబడి నడిపించింది. చక్కని గుణవంతురాలు. మీరేమైనా ఇష్టపడితే నా కోడలిని చేసుకోవాలని అడగటానికి వచ్చానమ్మా” అన్నారు.
“మీరు పెళ్లి గురించి ఆలోచిస్తున్నారు అని కర్ణాకర్ణిగా విని వచ్చాను. మాకు ఇద్దరు కూతుళ్లు, ఒక కొడుకు. ఆడపిల్లల పెళ్లిళ్లు చేశాను. అబ్బాయి డిగ్రీ పూర్తి చేసి నేను చేసే కంపెనీ లోనే వుద్యోగం చేస్తున్నాడు. నేను ఇంకా నాలుగు ఏళ్ళు వుద్యోగంలో వుంటాను”.
“మీరు ఆలోచించుకుని ఏ సంగతి చెప్పండి” అని తన ఫోన్ నెంబర్ ఇచ్చి వెళ్లారు.
నిర్మల తల్లి ఆలోచనలో పడింది. ఇరుగు పొరుగువారు, బంధువులు అందరు పెళ్లి చెయ్యమనే ప్రోత్సహించారు. కొడుకు చదువు అయ్యి, వుద్యోగం వచ్చి, డబ్బు చేతికి అంది, అప్పుడు చూడాలంటే పరిస్థితులు ఎలా వుంటాయో, పిల్ల పెళ్లి చెయ్యలేనేమో అని దడ పట్టుకుంది ఆవిడకు. చక్కటి సంబంధం చేతికి వస్తే చెయ్యటం మంచిది కాదా అనుకుంది. నిర్మల తల్లి మనసు అర్ధం చేసుకుని “నువ్వెలా చెప్తే అలాగే అమ్మా” అంది. తన చదువు మధ్యలోనే ఆగిపోతుందా అని చెప్పలేని వేదన కలిగింది మనసులో, కానీ పరిస్థితులకి తల ఒగ్గింది.
పెళ్లి జరిగింది. సంవత్సరం తరవాత బాబు పుట్టాడు. నిర్మలకున్న ఇంటరెస్ట్ చూసి మామగారు డిగ్రీ కి కట్టించారు. డిగ్రీ అయ్యే సరికి ఇద్దరు పిల్లలు. తర్వాత ఇంగ్లీష్ లో పి.జి. కూడా చేసింది. నిర్మల అన్నయ్య చదువు పూర్తయి వుద్యోగంలో కుదురుకోవటంతో తల్లి అతని దగ్గరే ఉంటోంది. పి.జి. రెండో సంవత్సరం పరీక్షలవుతుండగా హటాత్తుగా మామగారు పోయారు.
ఇంక తాను, భర్త పిల్లలు, అత్తగారు. పిల్లలు పెద్ద అవుతున్న కొద్దీ, భర్త ఒక్కరి సంపాదన సరిపోవట్లేదని అని అర్ధం కాసాగింది నిర్మలకి. మామగారు వున్నప్పుడు ఆ లోటు తెలియలేదు. ఇద్దరు ఆడపడుచులు, వాళ్ళ పురుళ్ళు, పుణ్యాలు, రాకపోకలతో కాస్త ఖర్చు బాగానే కనిపిస్తోంది. అత్తగారు నిదానస్తురాలు ఐనా కాస్త ఖర్చు మనిషి. భర్త వున్నప్పుడు బాగానే బతికింది కావటంతో పెట్టు పోతలు, మర్యాదలు బాగా చెయ్యాలనుకుంటుంది.
వున్నట్లుండి ఒకరోజు సాయంత్రం  నిర్మల భర్త రవికాంత్ బాగా కోపంగా వచ్చాడు ఇంటికి. షూస్ మూలకి విసిరి, చేతి లోని బాగ్ హాల్లో గిరాటు కొట్టి సోఫాలో తల పట్టుకు కూర్చున్నాడు. ఇంత కోపం ఎప్పుడూ చూడని నిర్మల నెమ్మదిగా కాఫీ తెచ్చి ఇచ్చింది.
“ఏమయిందిరా?” కాస్సేపయ్యాక చిన్నగా అడిగింది అత్తగారు.
“ఏమైందా. వుద్యోగం పోయింది” విసురుగా చెప్పాడు.
“ఆ!..” నిర్ఘాంతపోయారు అత్తా కోడళ్ళిద్దరూ.
“ఎందుకని” కాస్త తేరుకుని అడిగింది అత్తగారు.
సమాధానం లేదు రవికాంత్ నుంచి, లేచి మళ్ళీ బయటకి వెళ్ళిపోయాడు.
తర్వాత తేలిన విషయం ఏంటంటే, రవికాంత్  చేసే డిపార్ట్మెంట్ కి కొత్త మేనేజర్ వచ్చాడు. వచ్చిన మొదలుకుని ఆయనకు, రవికాంత్ కు బేధాభిప్రాయాలు వస్తూనే వున్నాయి. ఇన్నేళ్లుగా చేస్తున్నాను నాకు తెలీదా అని రవికాంత్,  పై పొజిషన్ లో వున్నాను నా మాట వినడా అని ఆ మేనేజర్ ఇద్దరికిద్దరు పంతం పట్టుకున్నారు. ఆ రోజు ఆ గొడవ పెద్దదై మానేజ్మెంట్ దాకా వెళ్ళింది. రవికాంత్ కి నోటీసు ఇచ్చారు మూణ్ణెల్లలో వుద్యోగం లోంచి వెళ్లిపొమ్మని.
కాస్త కోపం తగ్గాక వెళ్లి రిక్వెస్ట్ చేసి రాజీ పడమని అందరు సలహా ఇచ్చారు. కానీ లొంగలేదు రవికాంత్.
నోటీసు ఇచ్చాక ఈ మూణ్నెల్లు వెళ్ళేదేంటి అని తర్వాత రోజు నుంచే మానేసాడు. ఇది కాకపోతే ఇంక లేదా అని బింకం పోయాడు.
ఈ ఉద్యోగ ప్రయత్నాల మధ్య కొన్ని నెలలు ఖాళీగానే ఉండాల్సి వచ్చింది. వుద్యోగం టెర్మినేషన్ అవ్వటంతో పెద్దగా బెనిఫిట్స్ రాలేదు. వచ్చిన వాటితోనే ఇల్లు నడుపుతున్నారు. చిన్నగా ఇబ్బందులు తెలిసివస్తున్నాయి.  పిల్లలకి ఏదో ఒకటి జలుబో, జ్వరమో రావటం, డాక్టర్స్ దగ్గరికి వెళ్లి మందులకు పోస్తే కానీ తగ్గేవి కావు.
స్వంత ఇల్లు కాబట్టి, అద్దె ఖర్చు లేదు, కానీ మిగిలినవి ఏవి తగ్గేవి కాదు కదా. స్కూల్ ఫీజులు, పాలు, కిరాణా, ఫోన్లు, కరెంటు బిల్లులు … నిర్మలకి గాభరా అవుతోంది. ఇదిగో చూస్తున్నా, అదిగో చూస్తున్నా అంటాడే గాని ఎందులోనూ కుదురుకున్నట్లు కనబడడు రవికాంత్. అడపా దడపా కాస్త డబ్బులు మాత్రం ఇస్తున్నాడు. అంతా ఆటోమేషన్ ఐన ఈ రోజుల్లో, మామూలు డిగ్రీ మీద వచ్చే ఉద్యోగాలేం కనపళ్ళేదు. చిన్నవి చెయ్యలేడు, చేయగలిగేవి లేవు. పైకి చెప్పుకోలేక సతమతమవుతున్నాడు రవికాంత్ కూడా.
ఇటువంటి పరిస్థితుల్లో ఒక రోజు మార్కెట్ లో రమ్య కనపడింది. తానే గుర్తు పట్టి వచ్చి పలకరించింది నిర్మలను. పెళ్లి తర్వాత ఎప్పుడు కలవలేదు రమ్య, నిర్మల. తాను కంప్యూటర్ సైన్స్ లో బి.టెక్. చేసిందిట. వాళ్ళ బావతో పెళ్లి కుదిరింది కానీ సంవత్సరం టైం ఉందిట పెళ్ళికి, వాళ్ళ తాతయ్య సంవత్సరీకం అయ్యాక చేస్తారు అని చెప్పింది. ఈ లోపు ఖాళీ ఎందుకు, టీచింగ్ కూడా ఇష్టం కదా అని ఒక కాలేజీ లో పార్ట్ టైం చేస్తున్నాను అని చెప్పింది. నిర్మల పి.జి. చేసిందని విని సంతోషపడింది రమ్య.
నిర్మల వుద్యోగం చేసేందుకు చూస్తోందని తెలిసి తన కాలేజీలోనే ఇంగ్లీష్ లెక్చరర్ గా ఇప్పించింది. అప్పట్నుంచి కాస్త డబ్బులు వస్తున్నా, సరిపోక ఇబ్బంది పడాల్సి వచ్చింది నిర్మలకు. చాలాసార్లు తప్పనిసరి పరిస్థితుల్లో రమ్య దగ్గర డబ్బు తీసుకోవాల్సి వచ్చింది. స్కూల్ ఫీజులు కట్టాలి, ఇంటి ఖర్చులు.. తల పగిలిపోతోంది నిర్మలకు.
***
ఆ సాయంత్రం ఇంటికి వచ్చిన నిర్మలకు, ఇల్లంతా చిందర వందరగా, ఎక్కడివక్కడ దొర్లుతూ కనపడ్డాయి. పిల్లలిద్దరూ గోలగోలగా ఆడుతున్నారు, కొట్టుకుంటున్నారు.
లోపలికొస్తూ పిల్లల్ని అడిగింది “నాన్నమ్మ ఏదిరా?”
“నాన్నమ్మ బాగోలేదని పడుకుని వుంది” ఎగురుతూనే సమాధానం చెప్పింది కూతురు.
“ఏంటి అత్తయ్యా, బాగోలేదా, పడుకున్నారు?” ఆత్రం గా దగ్గరికి వెళ్లి అడిగింది నిర్మల.
“ఏం లేదులే, కాస్త బాగోలేదు” విసురుగానే చెప్పి అటు తిరిగి పడుకుంది అత్తగారు.
ఇది పొద్దున్న ఎఫక్టేనని అర్ధం అయిపోయింది నిర్మల కు.
ఉదయం చిన్న ఆడపడుచు ఫోన్ చేసి వచ్చే ఆదివారం గృహప్రవేశం ముహూర్తం కుదిరింది అని చెప్పింది.
“మధూ, చిన్నక్క వాళ్ళ గృహప్రవేశం అట వచ్చే ఆదివారం” కొడుకుతో చెప్పింది కాఫీ తాగుతూ.
“వూ” పెద్దగా ఏం మాట్లాడలేదు కొడుకు.
సంభాషణ వింటూ పిల్లలని రెడీ చేస్తూ బాక్స్ లు సర్దుతోంది నిర్మల.
“చిన్నక్కకి పెళ్ళిలో వెండి కంచం ఇస్తామని చెప్పాము. నాన్నగారికి అప్పుడు కుదరక తర్వాత ఇస్తామన్నారు. తర్వాత మనం పట్టించుకోలేదు. ఎలాగైనా రేపు గృహప్రవేశానికి కంచంలో బట్టలు పెట్టి ఇవ్వాల్రా”.
ఒక్క చూపు చూసాడు  రవికాంత్.
చిర్రుమంది నిర్మల అత్తగారికి. “నువ్వేమైనా చెయ్. ఇది మాత్రం ఈసారికి తప్పటానికి వీల్లేదు” ఖరాఖండీ గా చెప్పింది.
ఆమె క్కూడా ఈ ఆర్ధిక బాధల మధ్య నిస్సహాయతతో విసుగు, చిరాకు ఎక్కువయ్యాయి.
ఏమి చెప్పకుండా విసురుగా లేచి చెప్పులేసుకుని బయటకు వెళ్ళిపోయాడు రవికాంత్.
నిర్మల గుండెల్లో రాయి పడ్డది. కంచం, కొత్త బట్టలు వగైరా ఖర్చులు కలిపితే 40 వేలకు తక్కువ కావు. చాల పొదుపుగా నెట్టుకువస్తున్నారు తాము. పుట్టింటికి కానీ, ఆడపడుచులకు కానీ తమ విషయాలేమి తెలియనివ్వలేదు. ఇంత గండం ఎలా దాటాలి అని ఒకటే ఆలోచన అయిపోయింది నిర్మలకి. బంగారం కూడా చాల ఖర్చయిపోయింది. తాడు, నల్లపూసలు, ఒక నెక్లెస్ మాత్రమే మిగిలాయి. ఇక నెక్లెస్ తాకట్టు పెట్టాలి. ఈ ఆలోచనతోనే సతమతమై పోతూ ఈ రోజు కాలేజీకి వెళ్లి వచ్చింది. రమ్యకి కూడా ఏమి చెప్పలేకపోయింది.
                                                      ***
మర్నాడు పొద్దున్న కాలేజీ పర్మిషన్ తీసుకుని బ్యాంకుకి వెళ్లి నెక్లెస్ మీద లోన్ తీసుకుంది నిర్మల. మధ్యాహ్నం లంచ్ టైం లో రమ్యకి జరిగింది అంతా చెప్పింది.
రమ్య నిర్మల చేతిని పట్టుకుని “నేనొకటి చెప్తాను వింటావా?” అనడిగింది.
“ఏంటది, చెప్పు” తలెత్తి చూసింది నిర్మల.
“మా బావకు హైదరాబాద్ లో ఎడ్యుకేషన్ కన్సల్టెన్సీ వుంది. దాన్ని ఇంకా పెద్దదిగా చేస్తున్నారు. TOEFL , IELTS లాంటి ఎగ్జామ్స్ కి వీళ్ళే ట్రైనింగ్ కూడా ఇస్తున్నారు. వాటికి మంచి సబ్జెక్టు ఎక్స్పర్ట్ కోసం చూస్తున్నారు. నీ గురించి నిన్న చెప్పాను. నీకిష్టమైతే అక్కడ ఫాకల్టీ గా చేరచ్చు. మంచి డబ్బు వస్తుంది” కాస్త ఆపింది చెప్పటం.
“ఎన్నాళ్లని ఈ పార్ట్ టైం చేస్తావు. రెగ్యులర్ వాళ్ళు వస్తే ఇదీ ఉండదు. ఈ వూళ్ళో వేరే కాలేజీలకు వెళ్లినా ఎంత ఇస్తారు? ఎలా లాక్కు రాగలవు ఈ పడవ చెప్పు” అంది.
“నిజమే. నువ్వు చెప్పింది బాగానే వుంది. కానీ హైదరాబాద్ అంటే కష్టమే. ఇక్కడ అంటే స్వంత ఇల్లు కాబట్టి, కాస్త ఇబ్బందైనా నడుస్తోంది. అక్కడ అద్దెలంటే ఆమ్మో” భయపడింది నిర్మల.
“ఇప్పుడే మారద్దు. పిల్లల్ని మీ అత్తగారిని చూసుకోమను. రెండు మూడు నెలలు చూస్తే నీకు ధైర్యం వస్తుంది. అప్పుడే తీసుకు వెళ్ళచ్చు. మీ వారిక్కూడా అక్కడ అవకాశాలు ఎక్కువ కాబట్టి నీకు ఇంకా దిగులుండదు. ఏమంటావ్?” మరీ మరీ చెప్తోంది రమ్య.
“అదొక్కటే కాదు. చదువుకున్న మనలాంటి వాళ్ళం కూడా పట్నాలకేసి వెళ్తే ఇంకేముంటుంది ఇక్కడ అభివృద్ధి?” సందేహం వెలిబుచ్చింది నిర్మల.
“అలా అనుకుంటే, ఒక పని చెయ్యి. ఒకటి లేదా రెండు సంవత్సరాలు చెయ్యి, అన్నీ ఆకళింపు చేసుకుని నువ్వే ఇక్కడ ఒక కన్సల్టెన్సీ పెట్టు. మన చుట్టుపక్కల వూళ్ళకి అందుబాటులో ఉన్నట్లు కూడా ఉంటుంది” కాదనలేని ఐడియా ఇచ్చింది రమ్య.
ఆలోచనలో పడింది నిర్మల.
***
నిర్మల అనుకున్నట్లుగానే భర్త నుంచి, అత్తగారి నుంచి వ్యతిరేకత వచ్చింది. ఆ సాయంత్రం ఇంట్లో పని చేసుకుంటూ పిల్లల హోమ్ వర్క్ చేయిస్తోంది నిర్మల. మధ్యలో రమ్య నుండి ఒక వాట్సాప్ వీడియో. ఒక విమెన్ డెవలప్మెంట్ NGO వాళ్ళు తయారు చేయించిన వీడియో అది. ఒక ఐదుగురు ఆడవాళ్లు తమకు ఎదురైన అతి క్లిష్టమైన సమస్యల్ని ఎలా ఎదుర్కొన్నారో స్వయంగా నటించి షార్ట్ ఫిలిం చేసారు. ఎవరో ఏదో చెయ్యరు, మన సమస్యలకు మనమే సొల్యూషన్ వెతుక్కోవాలనే నిజం తెలియచెప్పే వీడియో అది.  చాలా మోటివేషనల్ గా వుంది. అది చూసి ఆలోచిస్తూ వుంది నిర్మల.
ఇంతలో బాబు”అమ్మా, present  continuous tense” చెప్పవూ నోట్స్ పట్టుకొచ్చాడు.
“అంటే ఒక మొదలైన యాక్షన్ ఇంకా ఇప్పుడు కూడా జరుగుతూ ఉంటే దాన్ని present continuous  tense అంటాం నాన్నా.” ఉదాహరణలతో వివరించింది నిర్మల.
ఒక్కసారిగా అదేదో తనకు తగిలినట్లయి ఉలిక్కిపడింది నిర్మల. ఈ ఇబ్బందులు, కష్టాలు ఇలా present  continuous  tense గా మిగిలిపోవాల్సిందేనా? మెదడు అల్లకల్లోలం అయిపోయింది.
లాభం లేదు. . తెగించాల్సిందే. . పిల్లల ఫ్యూచర్ కోసం, నేను వీటిని past tense లోకి నెట్టాయాల్సిందే… తనవాళ్లకు సర్ది చెప్పుకోగలదు. స్థిర నిర్ణయం తీసుకున్నాక నవ్వుతూ పిల్లల్ని దగ్గరకి తీసుకుంది నిర్మల.
*****
