రచన: నందిరాజు పద్మలత
ల్యాండ్ లైన్ ఫోను రిసీవర్ అప్పటికి పావుగంట నుంచీ రాజేశ్వరి చెవిని అంటిపెట్టుకునే ఉంది. ఈ మధ్య ఈ ఫోనుని వాడడం బాగా తగ్గిపోయింది. ఎప్పుడో తప్ప కాల్ చేసేవాళ్ళు ఎవరూ లేరు. అందుకే హిమబిందు కి ఆశ్చర్యంగా ఉంది.
తల్లి వంకే చూస్తోంది. ఆవిడ ముఖంలో మారే రంగులు, భావాలు అర్థం కాక, సైగలతో అడిగింది బిందు, ఎవరు అవతలి వైపు అని. కానీ ఏకపక్షంగా సాగుతున్న ఆ సంభాషణలో, రాజేశ్వరి వినటంలోనే  నిమగ్నమయి పోయి ఉంది. అయ్యో, అవునా,నిజమా లాంటి ఆశ్చర్యార్థకాలు తప్ప మరో మాట లేదు రాజేశ్వరి వైపు నుంచీ.
ఎట్టకేలకు ఫోన్ పెట్టేసింది రాజేశ్వరి. నీరసంగా వచ్చి సోఫాలో కూలబడింది.
“ ఎవరమ్మా? బాగా వాయించేశారుగా!
“ఏదో రాంగ్ నంబరు”
“రాంగ్ నంబరుతో అరగంట మాట్లాడావా? చెప్పమ్మా ఎవరూ?”
“ఏదోలే!” కూతురి వంక చూడకుండా, లేచి వంట గదిలోకి  వెళ్లిపోయింది రాజేశ్వరి.
సాయంత్రం అయిదున్నర అవుతుండగా చక్కగా తయారయి  బయల్దేరింది హిమబిందు.
“ఎక్కడికీ”
“మర్చిపోయావా అమ్మా…కేదార్  నీ దగ్గర పర్మిషన్ కూడా తీసుకున్నాడుగా… ఇద్దరం అలా షికారు వెళ్ళొస్తామమ్మా…”
“వద్దొద్దు….”
అర్థం కాలేదు బిందుకి. కాబోయే భర్తతో మాట్లాడుకోవడానికి ప్రైవసీ కావాలని తెలియనంత అమాయకురాలు, చాదస్తురాలు కాదే! సరిగ్గా వారం క్రితమే నిశ్చితార్థం అయింది.  వచ్చే నెలలోనే పెళ్ళి.
“అదేంటమ్మా…నిన్న వస్తానని చెప్పి, ఇవాళ ‘రాను’ అంటే, అతనేమనుకుంటాడు? ఏం అయ్యిందమ్మా?”
“ ఒద్దన్నాను. ఒద్దంతే . రావట్లేదు అని చెప్పేయి. వాదించకు.”
“ అది కాదమ్మా….ప్లీజ్…అతను నా కోసం ఎదురు…..”
“నువ్వు చెప్తావా…నన్ను చెప్పమంటావా….” కోపంగా అంది రాజేశ్వరి.
బిందు కళ్ళల్లో నీరు తిరిగాయి. లోపలికి  వెళ్లిపోయింది.
***
“ఏవండీ…. ఇవాళ మధాహ్నం ఒక ఫోన్ కాల్ వచ్చింది. అప్పటి నుండి నా మనసు మనసు లో లేదు.” మధ్యాహ్నం కొంగున కట్టుకున్న నిప్పు కణికను విప్పింది రాజేశ్వరి.
చంద్రమౌళికి కూడా అనుమానంగానే అనిపించింది ఇంట్లో ఉన్నా అసహజ వాతావరణం. ఎప్పటిలాగా, బిందు నవ్వుతూ ఎదురు రాలేదు. తన గదిలోనే ఉండి పోయింది.
“ ఎక్కడి నుంచీ…”
“చెప్తాను. బిందు పడుకుందో లేదో చూసొస్తాను.”
“అక్కర్లేదులే….చూసే వచ్చాను. నిద్రపోతూంటే నేనే దుప్పటి కప్పి వచ్చాను. “
“ ఎవరోనండీ…సుందరిట. అరగంట పాటు చెప్తూనే ఉంది. చాలా చెప్పింది. మన బిందుకి కాబోయే భర్త కేదార్ గురించి చెప్పింది.” కంగారు ఆమె గొంతులో.
“ బాడ్ క్యారెక్టర్ అనా?”
“దాదాపు అంతే. వాళ్ళ అమ్మాయికి ఎనిమిది నెలల క్రితం ఈ కేదార్ నాథ్ తో నిశ్చితార్థం జరిగిందట. ఈవిడ వద్దన్నా వినకుండా అతను ఆ పిల్లని షికార్లకీ సినిమాలకీ తీసుకెళ్ళాడట  ముందుగానే రెండు లక్షలు కట్నం కూడా తీసుకున్నారట. సరిగ్గా వారం రోజుల్లో పెళ్ళి అనగా ‘మీ అమ్మాయి క్యారెక్టర్ మంచిది కాదని తెలిసింది, మాకు ఈ పెళ్ళి ఇష్టం లేదు అన్నారట కేదార్ తల్లి,తండ్రి.’ ఎంత బ్రతిమిలాడినా ఒప్పుకోలేదట. పాపం! ఆ బాధ నుంచీ బయట పడడానికి చాలా రోజులు పట్టిందట వీళ్ళకి.”
షాక్ తిన్నాడు చంద్రమౌళి.
సాధారణ మధ్యతరగతి కుటుంబీకుడికి ఇది పెద్ద కష్టమే! రెండేళ్ల క్రితం పెద్దమ్మాయికి పెళ్ళి చేసి అమెరికా పంపాడు. రెండో అమ్మాయిని కూడా ఓ ఇంటిదాన్ని చేస్తే, తన బాధ్యత అయిపోతుందని అనుకుంటే ఈ వార్తతో గుండె గుభేలుమంది. శుభలేఖలు కూడా వచ్చాయి ప్రెస్ నుంచీ. పెళ్ళి హాలు,   వంట వాళ్ళూ, అన్నీ బుక్ చేయడం ఐపోయింది. పిలుపులే మిగిలాయి.
“ కానీ రాజీ… ఆవిడకి మన ఫోన్ నెంబర్ ఎలా తెలిసింది? బిందూ కి అతనితో  కుదిరిందని ఎవరు చెప్పి ఉంటారు? అసలు ఆవిడకి మనతో ఏం  సంబంధం? “
“అడిగానండీ! చెప్పింది. వాళ్ళు ఎంక్వయిరీ చేస్తే తెలిసిందట, అతనికి వేరే అమ్మాయిలతో సంబంధాలు ఉన్నాయిట. అసలు ఆ కుటుంబమే  అలాంటిదట. ‘మీ శ్రేయోభిలాషి గా చెప్తున్నాను. మరో ఆడపిల్లకి ఇలాంటి అన్యాయం జరగకూడదు అని, చాలా కష్టపడి మీ నెంబర్ కనుక్కున్నాను అని’ ఏమేమో చెప్పిందండీ. అప్పటినుండీ నాకు మనసు మనసు లో లేదు.”
భర్త చెవిన వేశాక, రాజేశ్వరి గుండె బరువు కొంత తగ్గింది.
“కానీయ్. ఈ విషయాలేవీ బిందూకి తెలియనీయద్దు. చిన్నపిల్ల! బాధపడుతుంది. ఇందులో నిజమెంతో నేను కూడా ఎంక్వయిరీ చేస్తాను. నువ్వు తొందరపడకు.” భార్యతో చెప్పి, భోజనం పూర్తి కాకుండానే లేచాడు చంద్రమౌళి.
తన గది గుమ్మం దగ్గరే నిల్చుని అన్నీ విన్నది హిమబిందు.
“నాన్నా…అమ్మ ఎందుకింత డల్ గా ఉందో నాకిప్పుడర్థమైంది. నేనేమీ చిన్న పిల్లను కాదు. చూస్తూ చూస్తూ ఒక వంచకుడితో జీవితాన్ని పంచుకుంటానా? కేదార్ తో నేనే ముఖాముఖీ మాట్లాడుతాను. మీరు మనసు పాడు చేసుకోవద్దు.” గబగబ అని గిరుక్కున తిరిగి తన గదిలోకి వెళ్ళిపోయింది.
భార్యాభర్తలిద్దరూ అవాక్కయ్యారు.
**
నేషనల్ హై వే మీద మెత్తగా దూసుకుపోతోంది ఇన్నోవా కారు.
“నిన్ను అర్థం చేసుకోవడం చాలా కష్టమే. ప్లాన్ చేసిన నిన్నటి  ప్రోగ్రాం కాన్సిల్ చేశావు. ఈ రోజు నువ్వే కాల్ చేసి లీవ్ పెట్టి రమ్మన్నావు. క్షణ క్షణముల్ జవరాండ్ర చిత్తముల్….” నవ్వుతూ అన్నాడు కేదార్.
నవ్వలేదు బిందు.
“ఏమిటీ మూగనోము? రాణీగారికి అలకా?”
మౌనం వీడలేదు బిందు. కొద్ది దూరం వెళ్ళాక, ఊరి చివరికి వచ్చింది కారు.
“కారాపండి. ఎక్కడయినా కూర్చుని మాట్లాడుకుందాం.” ముక్తసరిగా అన్న బిందు మాటలకి కాస్త ఖంగు తిన్నాడు కేదార్.
భుజం మీద చెయ్యి వేసి, “ఎనీ థింగ్ సీరియస్?”
“ఎస్” చెయ్యి తీసి దూరం జరిగింది బిందు.
కొద్ది దూరంలో హై వే ప్రక్కగా కారాపాడు కేదార్. ఇద్దరూ అక్కడే చెట్టు క్రింద ఉన్న సిమెంటు చప్టా మీద కూర్చొన్నారు.
“రేఖ ఎవరు?” ఏ ఉపోద్ఘాతము లేకుండా అడిగింది బిందు
“ఏ రేఖ?”
“ఎందరు రేఖలు తెలుసేం? ప్రస్తుతానికి ఒక్క రేఖ చాలు. చెప్పండి. మీ పూర్వ ఫియాన్సీ . ఎంగేజ్మెంట్ అయ్యాక, మీరు వదులుకున్న శశిరేఖ .”
 	 “నీకు…తన గురించి ఎలా తెలుసు?” ఆశ్చర్య పోయాడు కేదార్. నిజానికి బిందు అతను తత్తరపడి అవాక్కవుతాడనుకుంది.
“ ఆ విషయం తర్వాత. ముందిది చెప్పండి. ఆ అమ్మాయిని కాదన్నదెందుకు? నన్ను కావాలనుకున్నదెందుకు? మాకు ఈ విషయం తెలియకుండా దాచారెందుకు? ఎవరిని మోసం చేయాలని?” కోపం, దు:ఖం కలగలిసి ఆమె కళ్ళెరుపెక్కాయి.
“కమాన్…బిందూ…బీ కూల్…..చెప్పకూడదనేమీ లేదు. నీకు అవసరం లేదనుకున్నాను. నువ్వనుకునే అంత సీరియస్ కాదు కాబట్టి చెప్పాలనిపించలేదు. దట్సాల్ .”
చాలా కోపం వచ్చింది బిందూకి.
“ఎంత సీరియస్ కాకపొతే వాళ్ళు, మా ఫోన్ నెంబర్ తెలుసుకుని మరీ మీ చరిత్ర తెలియజేస్తారు? ఒక ఆడపిల్లని అలా మోసం చేసి మరో అమ్మాయికి తాళి కట్టేందుకు సిద్ధమయ్యారే … అరె…చదువుకున్నారు. మంచి జాబ్ చేస్తున్నారు అని పొరపడ్డారు మా వాళ్ళు..రియల్లీ అయాం సేవ్ డ్.” ఆమె ముక్కు పుటాలు ఆదరుతున్నాయి.
“మోసమా…నేనా…ఎవరిని చేశాను? ఎవరు చెప్పారు? ఏం చెప్పారు? నాకు అర్థమయ్యేలా చెప్పు బిందూ.”
“ఏం చెప్పాలి? అప్పుడు  రేఖని, ఇప్పుడు నన్ను. రేపెవరినో? ఎంత మందిని మోసం చేస్తారిలా ?”
“నీకు ఎవరేం చెప్పారో నాకు కాస్త స్పష్టంగా  చెప్పగలవా బిందూ…. నేనెవరినీ మోసం చెయ్యలేదు. వాళ్ళు కాదు, మోస పోయింది  మా కుటుంబం.”
కేదార్ మరీ మరీ అడిగాక, జరిగిన విషయం అంతా చెప్పింది హిమబిందు.
కాసేపు మౌనంగా ఉండి  పోయాడు కేదార్.
“హిమబిందూ ! ఇలా జరగడం మంచిదయ్యింది. అవును. నీకు తెలియడమే మంచిది. విను. నాకు రేఖతో నిశ్చితార్థం జరగడం నిజం. అది విఫలం అవడం ఇంకా నిజం. తను నా లాగే సాఫ్ట్ వేర్ ఇంజనీర్. ఒకరిని ఒకరు అర్థం చేసుకోవడం కోసం మూడు సార్లు బయట తిరిగాం. ఇదీ నిజమే.  బాగా షాపింగ్ చేసింది తను, నా కార్డు మీదే అనుకో. పెళ్ళి  చీరలు, డ్రెస్సులు వగైరాలన్నీ కొనిపించుకుంది. ఇక వారంలో పెళ్ళి. మా ఇంట్లో అందరూ హడావిడిగా సందడిగా  ఉన్న సమయంలో ఫోన్ చేసి రమ్మంది. ఇంటి నిండా మా బంధువులు, యు ఎస్ నుంచీ వచ్చిన కజిన్స్. వీలు కాదన్నా తను వినలేదు. తప్పక వెళ్లాను. ఇద్దరం పెద్దమ్మ గుడి లో కలిశాం. ‘నీకో  షాకింగ్ వార్త కేదార్….అర్థం చేసుకుంటావనే నా నమ్మ్మకం ‘ అంది రేఖ.”
“ఊ…తర్వాత?” అడిగింది బిందు.
‘పర్లేదు చెప్పమన్నాను. చెప్పింది. నిజంగా షాకింగ్ న్యూసే. ‘తనకి ఒక బాయ్ ఫ్రెండ్ ఉన్నాడని, పేరు దినకర్ అని,  తామిద్దరికీ  నెట్ ఫ్రెండ్ షిప్ ఉందనీ ,  అతడినే తను పెళ్ళి చేసుకుంటాను’ అని. మరి ముందుగానే మీ వాళ్లకి  ఎందుకు చెప్పలేదు అని అడిగితే, యు ఎస్ లో ఉన్న దినకర్ రెండు నెలల తర్వాత ఇండియా వస్తాను అన్నాడనీ, అతను కనుక  రాకపోతే, ఇక తన గతి ఇంతే అని నాతో జీవితం పంచుకుందాం అనుకున్నానని, కానీ ఇప్పుడు అతను తన కోసమే భారతదేశం వచ్చాడని చెప్పింది. అంటే, నేను స్టెపినీని అన్నమాట. స్టాండ్ బై గా నన్ను ఉంచుకుంది. చాలా బాధపడ్డాను. అయినా, ఇంత వరకూ వచ్చాక పెళ్ళి రద్దయితే పరువు పోతుందని, దినకర్ని మరచిపోమని చాలా ప్రాధేయపడ్డాను. మరో ముఖ్య విషయం ఏమిటంటే, అప్పటికే తనకి ఇస్తాం అని మేము చెప్పిన నగల తాలూకు పది తులాల బంగారం కోసం మూడున్నర లక్షలు డబ్బు కూడా ఇచ్చేశాం. మధ్యతరగతి బ్రతుకులు కదా, డబ్బు  చాలా ప్రాధాన్యత ఉంటుంది.  కానీ, రేఖ ‘ససేమిరా’ అంది. కన్నీళ్ళతో వేడుకుంది.”
“ఏమని?” అడిగింది బిందు .
“తమ కులం కాని  వాడిని పెళ్ళి చేసుకుంటాను అని చెప్పే  ధైర్యం రేఖకి  లేదు. చెప్పిందంటే, వాళ్ళు ఎట్టి పరిస్థితులలోనూ ఆమెను  బయటకు రానివ్వరు, బలవంతంగా నాతోనే పెళ్ళి చేస్తారు.  ‘ దయచేసి, మీరే ఏదో ఒకటి చెప్పండి. నేను మీకు నచ్చలేదని చెప్పెయ్యండి. పెళ్ళి కాన్సిల్ చేయండి.’ అంటూ ఏడ్చింది. బ్రతిమిలాడింది నేనూ ఆలోచించాను. మనసు లేని పెళ్ళి చేసుకుని ఏం సుఖపడగలను?  అందుకే, తను చెప్పినట్లే చేశాను. నిజం తెలియని వాళ్ళ పెద్దవాళ్ళకి  నా మీద చాల కోపం వచ్చింది. బాగా గొడవలయ్యాయి. కొన్నాళ్ళకి సద్దుమణిగాయి. అయితే, మేమిచ్చిన సొమ్ముతో కొన్న నగలేవీ వాళ్ళివ్వలేదు. అవి తీసుకుని దినకర్ తో వెళ్ళిపోయింది రేఖ.  నాకు, మా అమ్మా నాన్నలకు  తప్ప అసలు  విషయం  ఎవరికీ తెలియదు.  ఆడపిల్ల జీవితం అల్లరి పాలు కాకూడదని మేము మౌనంగా ఈ రహస్యాన్ని దాచుకున్నాం. ఎందుకంటే నాకూ ఓ చెల్లెలుంది బిందూ!  జరిగిందిది. నీ ఇష్టం! నమ్మాలంటే నమ్ము. మీకు ఎవరు ఏమేం చెప్పారో నాకు అనవసరం. నమ్మితే ముందుకు వెళ్దాం. లేకపోతే, ఇక్కడితో వదిలెయ్యి. ఫ్రెండ్స్ గా ఉందాం. “అతని స్వరంలో నిజాయితీ.
“ఇది నిజమని నమ్మేదెలా?” ఇంకా అనుమానంగానే ఉంది బిందుకి .
“నమ్మించేదెలా ? ఆగు. రేఖ ఫోన్ నెంబర్ నా దగ్గర ఉంది. “ అంటూనే డయల్ చేశాడు కేదార్.
“హాయ్ కేదార్! హవ్వార్యూ? ఎంత హ్యాపీగా ఉందో నువ్వు కాల్ చేస్తే! బట్, నాకు తెలుసు ఎప్పటికయినా నువ్వు నా కాంటాక్ట్ లోకి వస్తావని. “ రేఖ స్వరం స్పీకర్ లో నుంచీ బిందుకి స్పష్టంగా విన్పిస్తోంది.
“ఔనా ! థాంక్యూ …ఎలా ఉంది లైఫ్? నువ్వూ దినకర్ యు ఎస్ లోనేనా?”
“ఓ ! అయాం సో అన్ లక్కీ కేదార్. వాడొట్టి చీట్. పెద్ద ఫ్రాడ్. వాడు చదువుకున్న బ్రూట్. అన్ని కబుర్లు చెప్పాడా…ఇండియా వచ్చాక, ఏమన్నాడో తెలుసా!. ‘నువ్వింకా చాలా అందంగా ఉంటావనుకున్నాను. అయినా సరే! ఏదో అడ్జస్ట్ అవుతాను. యాభై లక్షలు కట్నం తెమ్మ’న్నాడు. ‘ ఇంకేం చేస్తాను? బ్రేక్ అప్ చెప్పి బయట పడ్డాను. నిన్ను మిస్ చేసినందుకు నేను  ఎంత ఫీల్ అవుతున్నానో…” బాధగా అంది రేఖ.
“ రియల్లీ శాడ్ రేఖా…ఒకో సారి అంతే.! అనుకున్నట్లు జరగదు. బీ బ్రేవ్.” చెప్పాడు కేదార్.
“కేదార్! ఒక మాట చెప్పనా…. ముందు నుంచీ నువ్వంటే నాకిష్టం. కానీ, దినకర్ నీకన్నా క్వాలిఫైడ్. ఫారిన్ లో మంచి జీతం. అందుకే అటు మొగ్గాను. ప్లీజ్! నువ్వు పాత విషయాలు మనసులో పెట్టుకోవద్దు. లెటజ్ గెట్ మారీడ్. మా అమ్మతో చెప్పాను, నీ కోసం ట్రై చేయమని.  ప్లీజ్! కేదార్! ఒక్క సారి మనం కూర్చుని మాట్లాడుకుందాం. నాకు తెలుసు నువ్వు ‘కాదు’ ఆనవు అని. లవ్యూ కేదార్….”ఇంకా ఏదో చెప్తూనే ఉంది రేఖ.
హిమబిందు, కేదార్ చేతిలో ఉన్న మొబైల్ ఫోనుని తీసుకుంది.
“మిస్ రేఖా…నేనెవరా అని ఆశ్చర్య పోతున్నట్లున్నావు కదూ…. నా పేరు హిమబిందు. కొద్ది రోజుల్లో మిసెస్ కేదార్ నాథ్ ని .   పాపం మీరు చాలా కష్టపడి   మా ఫోన్ నెంబర్ వెతికి మరీ కనుక్కున్నారు.  మీ స్వార్థం కోసం, చాలా డ్రామా ఆడారు. కేదార్ కోసం క్రొత్త వల పన్ని, మమ్మల్ని తప్పిద్దానుకున్నారు.   శభాష్.  కానీ, పాపం! ఈ సారి నీ పాచిక పారేలా లేదు బేబీ…. చూడూ …పెళ్ళికి కావాల్సినది ప్రేమ. నమ్మకం.   ఆస్తి, అంతస్తు కాదు. నువ్వూ, మీ అమ్మా ఈ తెలివితేటలని  కాస్త మంచి పనులకి వాడుకోండి.  మంచి మనిషిని వంచించడానికి కాదు. ఏది ఏమైనా నా జీవిత భాగస్వామి ఔన్నత్యాన్ని తెలుసుకున్నాను. వివాహబంధాన్ని వ్యాపారంగా మార్చేసే మీలాంటి వాళ్ళ వల్లే సమాజంలో ఆడవాళ్ళ పట్ల గౌరవభావం తగ్గుతోంది. బై! “
ఫోనుని తిరిగి కేదార్ చేతికిచ్చి, ఆ చేతిని గట్టిగా పట్టుకుంది హిమబిందు.
ఆమె కళ్ళల్లో  అనుమానపు తెరలు తొలిగి  ఆ స్థానంలో తొణికిసలాడుతున్న అభిమానాన్ని చూశాడు కేదార్.
“థాంక్యూ “ అతని కళ్ళు చెప్పాయి ఆమెకి.
**************************************************************
రచన: ఆకెళ్ల వెంకట సుబ్బలక్ష్మి
“ఇంకా ఎంతకాలం పంపిస్తాము? మీకు నలభై ,  నాకు ముప్పై అయిదు వచ్చాయి. ముందు ముందు మన పిల్లలని పెంచాల్సిన బాధ్యత అయితే మనమీదే ఉంటుందిగా. మన పిల్లల బాధ్యత మనది.  ఆయన పిల్లల బాధ్యత ఆయనది . “అంది ఖచ్చితముగా రాధిక.
“మీరు నాకు తెలియకుండా పంపితె , తరువాత తెలిస్తె ఊరుకోను”అని హెచ్చరిస్తున్నట్లుగా చెప్పేసింది .
“కానీ ఆయన రిటైర్ అయిపోయారు కదా. తమ్ముడూ, చెళ్ల్లెళ్ళు ఆలశ్య0గా పుట్టారు. ఇప్పుడు వాళ్ల చదువులు, పెళ్ళీళ్ళు అన్నిఆయనొక్కడే చూడాలంటే కష్టం కదా. ఇంటికి పెద్దకొడుకునని ఉన్నదంతా ఊడ్చి నన్ను చదివించారు. ఇప్పుడు నేను ఇవ్వనంటే బాగుంటుందా?ఆలోచించు”అన్నాడు మెల్లిగా ప్రాధేయ పడుతున్నట్టుగా, నట్టుతూ ,  నసుగుతూ రాఘవ ‘
రాఘవకి , రాధికకి ఈ మధ్యనె పెళ్ళీ అయ్యింది. బాధ్యతలతో రాఘవకి, అందం, చదువు తక్కువ వల్ల రాధికకి పెళ్ళీ ఆలస్యంఅయ్యింది
రాధికకి  అసలె కోరికలు ఎక్కువ . దానికి తోడుకొత్త  కాపురం. అందులొ అవక, అవక అయ్యింది  పెళ్ళి. అందుకే పెళ్ళి కయిన ఆలస్యం, కోరికలు తీర్చుకోవడములొ కాకూడదని ఆమె ఉద్దేశ్యం.
రాఘవ జీతం తమ ఇద్దరికైతె ఫరవాలెదు.  బాగానె సరిపొతుంది. కాని పెళ్ళైనా రాఘవ తండ్రి రిటైర్ కావటం వల్ల, తమ్ముళ్ళూ,  చెళ్ళెళ్ళూ చిన్నవాళ్ళు కావట0 వల్ల, వాళ్ళనీ తనలాగె కొంతైనా పైకి తేవాలి అన్నరాఘవ
కోరికవల్ల,  పూర్వము లానే ఒక మనిషి(అంటే తను) పెరిగినా తండ్రి కి అలాగె, ఇదివరకటి అంత డబ్బూ ప0పుతున్నాడు రాఘవ.
అదే  ఇష్ట0  లేని రాధికకి,  ఇప్పుడు మావగారు. ఇంకా ఎక్కువ పంపమనడ0 తొటీ ఓళ్ళు మండుతో0 ది.
మావగారు కూతురికి కుట్టు మిషన్ కొన్నాడుట. ఆమెకి చదువు లేదు. ఉద్యొగం రాదు కాబట్టి పెళ్ళి అయితె , ఒక్క జీతముతొ బతకట0 కష్ట0 కాబట్టీ, కనీసం టైలరింగ్ వస్తె,  తనకి, పిల్లలకి అయినా కుట్టుకోవచ్చని, కొంచెం  భర్తకి ఆసరా అవుతుందని, అందుకె కుట్టు మిషన్ కొన్నానని ,  వచ్చేనెల ఎక్కువ సాయం చేయమని రాసాడు.
అదుగో ఆ ఉత్తరం చూసినప్పటీ నుంచి అమె ఇలా గంగవెర్రు లెత్తుతొంది . ‘
“ఉత్తరం రాసి పడేయ్యండీ. ఎంతకని?ప్రతినెలా ఏదొ ఒకటీ రాస్తారు. తనకో, మీ అమ్మకో మందులో
కాల్లేజి ఫీజులో, చెల్లెలు కొత్తబట్టలు అడిగిందనో ఏదొ ఒకటీ. అసలు వీళ్ళ కోరికలు తీర్చటానికె మీరు సంపాదిస్తున్నట్లు ఉంది.
ఎవరి కున్నంతలొ వారు గడుపు కోవాలని తనే అంటారుగా.  వాళ్ళనీ ఫించను లొ గడుపుకోమన0డీ. రెందు సంసారాలు గడపట0 మీకూ కష్ట మని రాయండి . లేకపొతె నేనె రాసేస్తాను. “అంది బెదిరిస్తున్నట్లు. హడిలిపోయాడు రాఘవ. “వద్దులే నేనే రాస్తాను. “అన్నాడు. అప్పటికె అమె సంగతి అతనికి అర్థమయ్యి0ది.  రాఘవే రాసాడు . కాని రాధిక పక్కనే ఉంది. రాత మాత్రమె అతనిది ,  మాటలు మాత్రం ఆమెవె.
ఇలా సాగింది ఉత్తరం .
“నాన్నగారికి నమస్కారం.
మీ ఉత్తరం అందింది . మీ కోరిక ప్రకారం ఎక్కువ పంపలేను. ఏదైనా కొనే ముందర మన ఆర్థిక పరిస్తితి కూడా ఆలొచించ గలరు.
నాతో మొదట సంప్రదించగలరు. నాకూ పెళ్ళైంది.  ఖర్చు పెరిగింది. కాబట్టీ రెండు కుటూ0బాలు పోషించట0 కష్టం కదా ” రాయించింది రాధిక  .
రెందు కుటూ0బాలు అన్నది అండర్ లైన్ చేయించింది .  రాఘవ వెయ్యడేమోనని ఉత్తరం తనే పోస్ట్ చేస్తానని తీసుకుని, చేసింది  .
రాఘవ గుండేల్లొ గుబులు మొదలైంది. ఒకటీ రక్తసంబంధం. రెండూ గిల్టీ. ముఖ్య0గా రక్తసంబంధాలకి, బాంధవ్యాలకి ప్రాముఖ్యత నిచ్చే తండ్రికి ఈ ఒ0టేత్తు పోకడలు నచ్చవని తెలుసు .
ఆ రొజు రాఘవ ఇంటీకి రాగానె బాగ్ అందుకుని తీసుకుని, మంచినీళ్ళు, కాఫి అందించింది. కాఫే తాగు తుందగా మెల్లిగా అంది “పొనీ పాపం మావయ్యగారు అడిగింది పంపెయ్యండి. రిటైర్ అయ్యారుగా. కుటు0బం నడపటానికి ఫించను ఏమి సరిపోతుంది “అంది
. “కాని నువ్వు . . . “ఏదొ అనబొయాదు .
” అవును నేనే చెబుతున్న, పంపండీ”అని లోనికి వెళ్ళిపోయింది .
రాఘవ నవ్వుకున్నాడు. తండ్రి ఉత్తరం కళ్ళముందు నిలిచింది.
”  రాఘవకి ఆశీస్సులు.  రెండు కుటూ0బాలు నడపట0 కష్టమన్ననీమాట సబబె. అందుకే మేము కూడా నీ దగ్గరకే వచ్చేస్తాము . అప్పుడు ఒక్క సంసారమె అవుతుంది.  ఇది నా ఉద్దేశ్యము. నీ నిర్ణయం తెలపగలవు .  ”
నాన్న
ఒకసారి ఇంటికి రాస్తె, అన్నివాటాలవి పోస్ట్ మన్ గేట్లో0చి పడేసిపోతె, వానకి తడిసిపోయింది  అని రాఘవ అన్నాడని , అప్పటినుంచి ఆఫీస్కి రాస్తె, ముగ్గురు రాఘవులు ఉండటం తోటి చాలా ఆలస్యముగా అందింది  ఉత్తరం. అందుకని అప్పటి నుంచి తండ్రి అన్నిఉత్తరాలు ఇంటికి ఒకటి, ఆఫిస్కి ఒకటి కాపీలు పెడుతున్నాడు  తండ్రి.   ముఖ్యముగా ప్రధాన ఉపాధ్యాయుడుగ పనిచెసిన తండ్రి మనుశ్యుల మనస్తత్వం గ్రహించగలడు .
అందుకె ఆ ఉత్తరం వెనుక కోడలి హస్తము0దని గ్రహించాడు. అందుకే ఆ ఉత్తరం అమె కూడా చదవాలని, చదువుతుందని తెలుసు. కాని ఆ ఉత్తరం రాఘవకు కూడా వచిందని తెలియని రాధిక,  రాఘవ దగ్గర మంచితనం చూపించి. వాళ్ళు రాకుండగా చెయ్యాలని అనుకుంది .
పాపం పిల్లకాకి  .
—–
    రచన: ప్రకాశ రావు
            “నువ్వు   ఏ  రాంక్ తీసుకొని రాగలవు ” అడిగాడు భార్గవ్
           “అన్నింటిలో తొంభై  మార్కుల పైన తప్పకుండా వస్తుంది “అన్నాడు అశ్విన్
           ” పేపర్లు ఎవడైనా తలతిక్క మాస్టారు దిద్దారంటే …..” అడిగాడు భార్గవ్
         “ఎటువంటి మాష్టర్ నా పేపర్ దిద్దినా తొంభైకి తక్కువ కాకుండా మార్కులు వేస్తారు ”  పూర్తి నమ్మకంతో అన్నాడు అశ్విన్ .
         “నీకు పూర్తి  నమ్మకం ఉంది.కానీ నా పరీక్షా ఫలితం  గోడమీది పిల్లిలా ఎటువైపు అయినా ఎగురవచ్చు .నా పేపర్ దిద్దే మనిషిపై నా ఫలితం ఆధారపడివుంది .ఇంతకూ ముందు  చెప్పినట్లు తలతిక్క మనకిషికి  నా పేపర్ దొరికిందంటే నేను …..నేను చావడం తప్ప మరో మార్గం లేదు “అన్నాడు భార్గవ్ .
     అశ్విన్ కోపంతో భార్గవ్ చెంప చెళ్లుమనిపించాడు “భార్గవ్ నీకు బుద్దుతుండే మాట్లాడుతున్నావా .ఇదొక్కటే జీవితమనుకకుంటున్నావా, నీవు ఫెయిల్ అయినందుకు చస్తే నీ తల్లితండ్రులు సంతోష పడుతారా,అలా సంతోష పడేటట్లుంటే నీవు చావడానికి నేను సహాయం  చేస్తాను  .ఇంటర్ ఫెయిల్ అయితే జీవితం లేదనుకొంటున్న  మూర్ఖుడిని  ఇప్పుడు చూస్తున్నాను ”   కోపంగా అన్నాడు అశ్విన్
     ” ఓటమి ఎవడికీ సొంతం కాదు……ఒక్కొక్క సారి  ఓటమి వల్ల చెడుకన్నా మంచే జరుగుతుంది . మా మామయ్యా ఇంటర్ ఫెయిల్ కాగానే కృంగిపోకుండా తండ్రి ఆలోచన ప్రకారం వ్యాపారం మొదలు పెట్టారు .ఇప్పుడు ఈ పట్టణంలోనే ప్రముఖ వ్యాపారస్థులలో ఆయన ఒకరు “అన్నాడు కరుణాకర్
    “మీరిద్దరూ పరీక్షలు బాగా వ్రాసారు ఆ నమ్మకంతో లక్ష సలహాలు ఇమ్మన్నా ఇస్తారు .పడేవాడికి ఆ బాధ తెలుస్తుంది .నేనూ బాగానే వ్రాసాను కానీ ….నాలో ఏదో తెలియని భయం …అందుకే అటువంటి నిర్ణయం ” అన్నాడు  భార్గవ్
   “నీ ఆలోచనా విధానం పూర్తిగా తప్పురా “అన్నాడు అశ్విన్
    “కానీ నా మనసులో కలిగే భయం ఆందోళనలు ఎలా చెప్పానురా …నిద్రలేని రాత్రులు….. కాస్సేపు నిదురపోయినా ప్రశాంతంగా నిదురపోనీయకుండా అడ్డుపడే  పీడకలలు ….అందుకే ….అందుకే ….తప్పని తెలిసినా అలాంటి నిర్ణయం .ఎప్పుడో నా నిర్ణయాన్ని అమలు చేసేవాడిని కానీ….. ఒక వేళ పాస్ ఔతానన్నచిరు ఆశతో ఇంకా ఇలా ఉన్నాను    ” చెమ్మగిల్లిన కళ్ళతో మత్తుగా అన్నాడు భార్గవ్
    అశ్విన్ , కరుణాకర్ లకు ఏమి చెయ్యాలో తోచలేదు .ఎలా చెప్పాలో అర్థంకాక ఒకరినొకరు బాధగా చూసుకొనసాగారు
                                                ***     ***     ***
      తనకోసం ఎవరో ఇద్దరు కుర్రాళ్ళు వచ్చారని ప్రక్కనున్న క్లర్క్ చెప్పగానే లేచి వెళ్ళాడు .
      “అంకుల్ …మేమిద్దరమూ మీ భార్గవ్ స్నేహితులం ….మీ భార్గవ్ …మీ భార్గవ్ “అంటూ ఎలా చెప్పాలో తికమక పడుతున్న అశ్విన్ వైపు చూస్తూ “భార్గవ్ కు ఏమైంది “ఆందోళనగా  అన్నాడు.
      “అంకుల్ ఏమీ కాలేదు మీరు కంగారు పడవద్దండి. భార్గవ్ నడవడికతో మాకు అనుమానం వచ్చింది .అందుకే మేమిద్దరమూ వాడికి తెలీకుండా అనుసరించాము .చాలా డిప్రెషన్ కు లోనయినట్లుంది. మత్తు కలిగించే డ్రగ్ ఏదో  తీసుకొన్నాడు “
      “వాడికి ఎలా ఎలా దొరికింది ఎవరిచ్చారు ….”
        “అంకుల్ మీకు అన్నీ తెలుసు ….డబ్బులు ఇస్తే ఈ నగరంలో దొరకనిది అంటూ ఏమీలేదు . ఈ నగరం అంతగా దిగజారిపోయింది.  అసలు విషయానికి రండి .వాడితో మాటలు కలిపి అసలు విషయం తెలుసుకున్నాము. వాడిది పరిష్కరించగల చిన్న సమస్య ….” అంటూ క్రితం రోజు జరిగిన సంగతంతా వివరించి చెప్పాడు కరుణాకర్.
      “మీరిద్దరూ చిన్న పిల్లలు అవడం వల్ల మీకు చేతులు జోడించి కృతఙ్ఞతలు చెప్పలేకపోతున్నాను .ఫలితాలు రావడానికి ఇంకా సమయం ఉంది ఈలోగా వాడి మానసిక పరిస్థితిని బాగు చేస్తాను ” అన్నాడు భార్గవ్ తండ్రి .
    అశ్విన్ ,కరుణాకర్ లు వెళ్ళారు.
                            ***   ***   ***
       “హలో భార్గవ్ ఒక సారి వెంటనే మనం కలుసుకొని పార్క్ దగ్గరకు  వస్తావా ” అన్నాడు అశ్విన్
        “ఏమయిందిరా ”
       “దయచేసి వెంటనే రా రా ….ఫోన్లో ఏమీ అడగవద్దు ”
        “ఒక్క ఐదు నిమిషాలలో అక్కడ ఉంటాను ”
        పార్క్ గేట్ దగ్గర భార్గవ్ కోసం ఎదురుచూడసాగాడు
       “అశ్విన్, ఏమిట్రా అంత తొందరగా రమ్మంటూ పిలిచావు” రాగానే  అడిగాడు భార్గవ్
        “ ఆ కరుణాకర్ కన్నా నీవే వందరెట్లు నయంరా “
        “అసలేమైందిరా “
        “వాడి మామయ్య ఇంటర్ తరువాత వ్యాపారంలో దిగినట్లు కరుణాకర్ ను  చదవడం ఆపి వ్యాపారం చెయ్యమని వాడి తల్లితండ్రులు బలవంతం చేసారంట  .వీడేమో డిగ్రీ చదవాలని ఉన్నట్లు చెప్పాడంట ….. మాట మాటా పెరిగింది .చివరకు కరుణాకర్  ఆత్మహత్యా ప్రయత్నం చేయబోంతుంటే  వారింటి పనిమనిషి చూసి కాపాడింది .అనుకోకుండా ఆ సమయాన వెళ్లిన నాకు వాళ్ళ తల్లితండ్రులు వీడి బాధ్యత నాకు  అప్పగించారు ”
       “ నీ కెందుకు అప్పగించారు అది వారింటి సమస్య ….”
       “కావచ్చు ….వాడు తల్లితండ్రులంటేనే అగ్గిమీద గుగ్గిలంలా ఎగిరిపడుతున్నాడు.మనిద్దరం కలసి వెళ్లి వాడిని ఒక సైకియాట్రిస్ట్ దగ్గరకు తీసుకెళ్లే పని అప్పగించారు . వాళ్ళ తల్లితండ్రులు చెప్పిన డాక్టర్ దగ్గరికే మనం వెళ్తున్నాము .ఆ డాక్టర్ తో వాళ్ళు ఇంతకు ముందే ఫోన్ లో మాట్లాడారంట . ఇప్పుడు వాడిని ఏమీ అడగవద్దు . మనం ముగ్గురం ఆటోలో డాక్టర్ దగ్గరకు వెళ్ళాలి  “
    పార్క్ నందు బెంచీ మీద తలవంచుకొని కూర్చొన్న కరుణాకర్ దగ్గరకు ఇద్దరూ వెళ్లారు .
   “వెళదాం రారా ” అని అశ్విన్ చెప్పగానే ఎటువంటి సమాధానం చెప్పకుండా కరుణాకర్ వారితో బయలుదేరాడు. బయటకు రాగానే ఆటో ఎక్కారు
     ఆటో నుండి దిగిన ఆ ముగ్గురు ప్రముఖ సైక్రియాటిస్టు గదిలోనికి ప్రవేశించారు
                            ***   ***   ***
    “ ఔను సార్ ….నన్ను ఇంటర్ తరువాత పై చదువులకు వద్దంటే నేను జీవించదలచుకోలేదు ”  విసుగ్గా అన్నాడు   కరుణాకర్
     “నీవు మరలా చదవడానికి మీ తల్లితండ్రులు అంగీకరించలేదని ఇలాంటి నిర్ణయం తీసుకొన్నావు .మీ తల్లితండ్రులు  చదవడానికి అంగీకరిస్తే  “అడిగాడు సైక్రియాట్రిస్టు
      “వారు అంగీకరించకపోవడం వల్లనే కదా సమస్య ఆరంభమయింది . అంగీకరిస్తే ఆత్మహత్య ఆలోచన ఎలా వస్తుంది సార్ “అన్నాడు కరుణాకర్.
     “నీవు ఇంటర్ లో ఫెయిల్ అయితే ”
    “అలా జరగదుసార్ “
    “కరుణాకర్ ,ఒకవేళ జరిగితే నీ స్పందన ఏమిటి “అడిగాడు సైక్రియాట్రిస్టు
    “నేను భార్గవ్ లాగా ఆత్మా హత్య చేసుకోను ….మరలా  పరీక్షలు వ్రాస్తాను ” అంటూ సమాధానం చెప్పగానే ప్రక్కనే ఉన్న భార్గవ్ అసహనానికి లోనయ్యాడు
    “ఏమిటి భార్గవ్ ఇంటర్ లో ఫెయిల్ అయితే ఆత్మహత్య చేసుకోవాలనుకొన్నా వా .మన భారత దేశంలోని ఒక రాష్ట్రంలో జరిగిన పదవతరగతి పరీక్షలో అరవై మూడు పాఠశాలల్లో  ఒక్కరూ పాస్ కాలేదు తెలుసా.  వారిలో ఎవరూ ఆత్మహత్య చేసుకోలేదు.” భార్గవ్ వైపు చూస్తూ అన్నాడు
      భార్గవ్ మౌనంగా తలా వంచుకొన్నాడు
    “ మీ ముగ్గురిలో ఒక్కరనుకొన్నాను .మీలో ఇద్దరు మానసిక సమస్యకు లోనయ్యారు ….మీ ఇద్దరికీ నేను కౌన్సిలింగ్ చెయ్యాలి “అన్నాడు సైకియాట్రిస్ట్.
                        ***   ***   ***
       ఇంటర్ పరీక్షా ఫలితాలు వచ్చే రోజు ముగ్గురూ ఒకే చోటు ఉండాలనుకొన్నారు . అనుకోని కారణాల వల్ల ముగ్గురూ వేరు వేరు ఊర్లలో ఉన్నారు
     తాతయ్య అనారోగ్యంగా ఉన్నారని అశ్విన్ గ్రామానికి వెళ్ళవలసి వచ్చింది
     పరీక్షా ఫలితాలకోసం తన దగ్గరున్న సెల్ ఫోన్ ద్వారా చూడసాగాడు .’నాకెలాగూ తొంబై శాతం తగ్గదు …ముందు భార్గవ్, కరుణాకర్ల మార్కులు చూడాలి అనుకొంటూ మొదట భార్గవ్  హాల్ టికెట్ నెంబర్ వేసి చూసి ఆశ్చర్య పోయాడు .రెండు సబ్జెక్టులలో తొంబై శాతానికి పైన ఇతర సబ్జెక్టులలో ఎనభై  శాతానికి పైన చూడగానే చాలా సంతోషం కలిగింది
       భార్గవ్ తండ్రి దగ్గరనుండి ఫోన్ వచ్చింది “అశ్విన్ ,భార్గవ్ మార్కులు ఇప్పుడే చూసాను వాడే ఎదురుచూడని మార్కులు … పేపర్లు దిద్దడంలో ఏదో అవక తవకలు జరిగినట్లుంది మంచి మార్కులతో పాస్ అయినట్లు వచ్చింది. ….”
   “ఔను అంకుల్ …ఇప్పుడే చూసాను. భార్గవ్ కరుణాకర్లు    మంచి మార్కులతోనే పాస్ అయ్యారు.“
  ” నీవొక పెద్దమనిషిగా  మా అబ్బాయి సమస్యను పరిష్కరించడానికి పూనుకొన్నావు .సైకియాట్రిస్టు దగ్గరకు నేను తీసుకెళ్లడానికి బదులు పెద్ద మనుషుల్లా నీవు కరుణాకర్లు వెళ్లడం …… మిమ్మల్ని ఎలా మెచ్చుకోవాలో అర్థం కావడం లేదు “
      “వాడు మాకు ప్రాణ స్నేహితుడు అంకుల్ …… మా నాన్న కు జరిగిందంతా చెప్పాను .మా నాన్న సలహా మీద మీకు జరిగినదంతా చెప్పిన తరువాత సైకియాట్రిస్టు  దగ్గరకు వెళ్లాను “
      “ప్రాణ స్నేహితుడైనాసమస్యలు వచ్చినప్పుడు  పరిష్కరించడానికి నీలా పెద్దమనిషి తరహాలో ప్రయత్నించే స్నేహితులు ఎవరున్నారు  బాబూ, నీవు ఆ కరుణాకర్ కలిసి కరుణాకర్ ఆత్మహత్యా ప్రయత్నం చేసినట్లు చిన్న నాటకమాడి నా బిడ్డను కాపాడారు ”
     ” ఆ ఆలోచన ఆ సైకియాట్రిస్ట్ చెప్పిందని మరిచారా……ఇంతకూ   భార్గవ్ ఎక్కడ అంకుల్.”
     “వాడు వాళ్ళ అమ్మతో కలసి  గుడినుండి ఇంకా బయటకు రాలేదు .నేను ముందుగా వచ్చి ఫలితాలు చూసాను ఒక ప్రక్క పిల్లలు ఇంటివారితో మనసు విప్పి మాట్లాడటం కరువైపోతుంటే ,మరో ప్రక్క మీలాంటి స్నేహితులు కరువైపోతుండటం వల్లనే ఈ మధ్య ఆత్మహత్యలు ఎక్కువవుతున్నాయి. మీసహాయానికి కృతజ్ఞతలు ఎలా చెప్పాలో ….. ”
    “అంకుల్ నేనే మీకు కృతజ్ఞతలు చెప్పాలి.”
  “ ఏమిటీ నీవు నాకు కృతజ్ఞతలా …. నేనేంచేసాను “
    “సారీ అంకుల్ … నేను ఫెయిల్ అయ్యాను. ఒక సబ్జెక్టు లో పది మార్కులే వచ్చింది . మిగిలిన సబ్జక్ట్స్ నందు నేనాశించిన మార్కులు రాలేదు. అన్ని పేపర్లకు రీ వాల్యుయేషన్ కు దరకాస్తు పంపాలి “మామూలుగా అన్నాడు అశ్విన్
   “అశ్విన్  …..భాదపడుతున్నావా”
    “జీవితం గురించి  భార్గవ్ కు ఇచ్చిన సలహాలు కారణం అనుకొంటాను.ఎవరో చేసిన పొరపాటుకు నేనేందుకు బాధపడాలన్న భావన కలిగింది అంకుల్ .”
   “అశ్విన్ , పెద్దరికంతో మా అబ్బాయి సమస్యను పరిష్కరించావు . ఆ పెద్దరికమే  నీకు ఏర్పడిన సమస్యకు ఎటువంటి ఒత్తిడికి గురికాకుండా సులభంగా పరిష్కరించుకోగల ధైర్యాన్నిచ్చింది ” 
                                       (అయిపొయింది)
రచన: చెంగల్వల కామేశ్వరి
అమ్మా! పండక్కి  ఈ సారి పిండి వంటలు ఏమీ చేయలేదా!
కొడుకడిగిన ప్రశ్నకు  “లేదురా! ఏ రోజుకారోజు చేసేవి ఎలాగూ ఉన్నాయిగా! అందుకే ఈ సారి చేయలేదు ” సంజాయిషీగా చెప్పింది కమలమ్మ.
 అదేమిటి? నిలవపిండివంటలు రకరకాలు చేస్తావు కదా! నేను మా ఆఫీస్ లో వాళ్లకిద్దామనుకునున్నాను నువ్వు చేసే జంతికలు అరిసెలు లడ్డూలు కజ్జికాయలు చెక్కావడలు అస్సలు పిండివంటలు ఏమీ చేయలే్దా! పండగ ఇంక రెండు రోజులేగా ఉంది!  ఆశ్చర్యంగా అడిగాడు.మధు
లేదురా! ఈసారి అంత ఓపిక లేదు. ఆ పిండి మిల్లులకి వెళ్లడం రావడం నాన్నకి కష్టంగా ఉంది చూపు ఆనటంలేదు కదా! నాకేమో నడుమునొప్పి.
“అయినా అంత…. కష్టపడి చేసినా అందరికి పంచడమే కదా!! నాకూ నాన్నకీ షుగర్.నీకు మీ ఆవిడకి తినటానికి టైమ్ దొరకదు.అదీ, నువ్వు పోటీలు పడి కొలీగ్స్ కి పట్టుకుపోవడమే కదా! పిల్లలు ఎంతసేపూ ఆ పిజ్జాలు బర్గర్లు తినడం బలవంతంగా తినమంటే తిన్నంత తిని పారేయడం నాలుగురోజులయ్యేసరికి నిల్వ అయిపోయాయని పనివాళ్లకిచ్చేయడం, లేదా ఫ్రిడ్జ్ లో పడేయటం! ఇంతేగా!
ఎలాగూ స్వగృహా లో అన్నీ దొరుకుతున్నాయి కదా!
పిల్లలకీ మీకూ ఏంకావాలో తెచ్చేసుకోండి”.అన్న కమలమ్మ మాటలకు కోడలు దీప మొహం చిట్లించింది.
“ఎలాగయినా నీకు ఇంట్రస్ట్ తగ్గిపోయింది అమ్మా!   స్వగృహాలో కొన్నా మనింటిలో నువ్వు చేసినట్లుండవు కదా ! సరుకు కూడా ఆట్టే కనిపించదు. ఎవరికేం పంపిస్తాము కావాలంటే  ఈ ఆదివారం మేమంతా సహాయం చేస్తాము. చేద్దాము ప్లీజ్  అన్నాడు మోహన్.
అనగానే దీప కూడా” అవునత్తయ్యా! మేమంతా సహాయం చేస్తాము. అంది. వాళ్లలా అడుగుతుంటే బాధ అనిపించి సరే! అలాగే చేసుకుందాము. అంది.తనకీ ఆనందమే! తాను చేసినవి పిల్లలు ఇష్టంగా తింటే సంతోషమే!  కానీ కింద కూర్చోలేక, ఎక్కువసేపు నిలబడలేక కాళ్లూ నడుమూ పోట్లొస్తున్నాయి.
ఇదివరకయితే డబ్బాల కొద్దీ అన్నిరకాలు చేసి వరసలవారీగా వాటిపేర్లు రాసి అలమరాలో సర్దితే  కడుపునిండినట్లు ఉండేది.
మొదట్లో అత్తగారింటిలో ఆవిడ పొయ్యి దగ్గర కూర్చుంటే తనూ తోడికోడళ్లు, కబుర్తలు చెప్పేసుకుంటూ,  ఆవిడకి అన్నీ అందించేవారు.మిల్లుకెళ్లడాలు,పిండికలపడాలు, చేగోణీలు చుట్టడం పాలకాయలకు ఉండలు చేయడం అన్నీ చేసేవారు.
సొంతకాపురంలో పనివాళ్లు లేకున్నా తానే రేషన్ షాపులకెళ్లి ఆ రేషన్ బియ్యాన్ని పిండివంటలకోసం నానపెట్టి ఎండపెట్టి మిల్లు పట్టించేది. రాత్రిళ్లు కొన్ని, ఆయన ఆఫీసు కెళ్లాక పిల్లలు స్కూలు కెళ్లాక కొన్ని అన్నట్లు చేసేది. చేసినవి దేముడికి చూపించి భర్తకు ఇస్తే ఆయన శెభాష్ బాగా కుదిరాయి. అంటే చాలు. ఐ ఎస్ ఐ మార్కు పడినట్లే సంబరపడేది.
తర్వాత పిల్లలు కాస్త ఎదిగాక వాళ్లని బ్రతిమాలి వాళ్ల సహాయంతో చేసేది. పెద్ద చదువులు ఉద్యోగాలు వంకతో వాళ్లు తప్పించుకుంటుంటే, సరే! అనుకుని అన్నీ తనే చేసుకోవడం అయ్యేది. పిల్లల పెళ్లిళ్లుఅయి మనవలు పుట్టాక ఆయన రిటైర్ అయ్యాక  చిన్నచిన్నసహాయాలు చేస్తున్నా తనవల్ల కావటంలేదు.
తాము తినకున్నా తినేపిల్లలు ఉన్నప్పుడు “చేయకపోతేఎలా! అనుకుని లేని ఓపిక తెచ్చుకుని చేస్తోంది. వాళ్లు అడక్కపోయినా చేసిపెడుతుంటే వాళ్లకేమి తెలియటంలేదు. తను కష్టపడి చేసినవి వాళ్లకిచ్చాను వీళ్లకిస్తాను అని అందరికి పంచిపెడుతుంటే నచ్చటంలేదు.
“శ్రమ తనది పంచుళ్లు వాళ్లవి! ఇన్నేళ్లయినా కోడళ్లకి ఇవేమి తమకు రావే అన్న చింతలేదు. నేర్చుకోరు. ఇంట్లో ఉన్నా ఫోన్స్ పట్టుకుని కంప్యూటర్స్ ముందు ఆ పిల్లల వెనకాల పఢటం తప్ప వంటింటిలోకి రారు.
ఏదయినా అంటే పెత్తనం నీదే కదా ! అంటారు! ఏం పెత్తనం ! ఆడదానికి బ్రతికున్నన్నాళ్లు వంటింటి పెత్తనం బాగానే ఉంటుంది.
అది కూడా మొగుడూ పిల్లల కనుసన్నల లోనే
వాళ్లకిష్టమైనవి చేసిపెడుతూ మెప్పించటంలోనే సగం జీవితం వెళ్లిపోతుంది.అనుకుని నిట్టూర్చింది కమలమ్మ.
ఆదివారం మధ్యాహ్నం త్వరగా భోజనాలు చేసి పిండివంటల కార్యక్రమం మొదలయింది. ముందు అరిసెలకి తడిపిండి, జంతికలకి  పొడిపిండి పట్టించడాలకు మిల్లుకెళ్లాలంటే పిల్లలను తీసుకుని హుషారుగా వెళ్లాడు మధు.
 అక్కడున్న రష్ కి విసుగొచ్చేసింది మధుకి అయినా కూడా ఓపిగ్గా మిల్లాడించుకునొచ్చాడు.
అరిసెలు చేయడం కోసం బెల్లం తరిగిచ్చి,ఏలకులు దంచిచ్చి
జంతికలకి ,చేగోణీలకి,  చెక్కావడలకు కజ్జి కాయలకు పిండి తయారు చేసి కోడలు దీప అలిసిపోయింది.
ఇంక తను అరిసెలు వేయిస్తుంటే, అరిసెలు వత్తడం , వేయించిన అరిసెలు రెండు చట్రాల నడుమ ఉంచి  నూనె ను తీసేయడం
కమలమ్మ వాళ్లాయన వెంకట్రావు పని.
ఇంక అసలు పనంతా కజ్జికాయలు లో పూర్ణం నింపడం, చేగోణీలు, రింగులు గా చుట్టడం, చెక్కావడలు వత్తడం, ఇవన్నీ చేతకాక చేయలేక మధు, దీప, సతమతమయ్యారు. అందులో కింద కూర్చోవడం ఇంకా కష్టమయింది వాళ్లకి.
” పోనీ వేయించమందామంటే  అంతసేపు నిల్చుండటం కూడా కష్టమే అయింది. జంతికలు చుట్టమంటే చేతులు నొప్పులని  ఇద్దరికీ ఏదీ చేతకాక  ఒకదానితర్వాత ఒకటి కష్టపడి కమలమ్మే పూర్తి చేయాల్సి వచ్చింది.
తల్లి పడుతున్న శ్రమ ను శ్రధ్దను చూసిన మధుకి
అత్తగారికి ఆ పనులపట్ల ఉన్న నేర్పు కూర్పు చూసి దీపకు నోటమాటరాలేదు.ప్రతి ఏటా కమలమ్మ ఎంత కష్టపడితే పండుగ పిండివంటలు సమకూరుతున్నాయో ప్రత్యక్షంగా చూసిన వారి కనులు చెమర్చాయి.
గొప్పల కోసం తాము అందరికీ పంచిపెట్టేస్తున్నారు “ఆహా” ఓహో! అంటూ తినేస్తున్నారు కాని ఇంత శ్రమ ఈ వయసులో అమ్మ ఎలా చేస్తోందో తెలుసుకోడంలేదు అనిపించింది.
రాత్రి పదిన్నరకు పనంతా ముగించి పడుకుని అమ్మా! అబ్బా! అనుకుంటున్న తల్లిని  చూస్తే మనసు ద్రవించిపోయింది.
వెంటనే” దీపా! అమ్మకి మోకాళ్లు పెయిన్స్ బాగా ఉన్నటున్నాయి.
ఆ పెయిన్ బామ్ కొబ్బరి నూనె తీసుకురా! అంటూ కమలమ్మ గదిలోకి వెళ్లి తల్లి పక్కలో కూర్చున్నాడు.
కమలమ్మ ఆశ్చర్యపోతూ “ఇంకా పడుకోలేదేమిట్రా! అంటూ లేవబోయింది..
 లేవబోతున్న తల్లిని వారించి  పడుకోమ్మా పొద్దున్నుండి అలిసిపోయావు. అనంటూ దీప తెచ్చిన పెయిన్ బామ్  అందుకుని తల్లి కాళ్లకు రాయడం మొదలు పెట్టాడు.
మరోవైపు దీప కూడా రాయడం చూసి కమలమ్మ అయ్యయ్యో! పొద్దున్న ఆఫీస్ లు పెట్టుకుని నాకీ సేవలేంటర్రా!
అనగానే మధు “రాయనీయమ్మా!  ఏటేటా ఇంత కష్టపడి అవన్నీ  మా కోసం చేసేదానివని ఇవాళ చూస్తే  తెలిసింది.
నీకు ఓపిక లేకపోయినా పళ్లబిగువున మా కోసం ఇప్పటికీ చేస్తున్నావు కాని మేము ఇప్పుడే ఏమీ చేయలేకపోతున్నాము.
నెక్ష్ట్ టైమ్ నుండి ఎవరినయినా ఇంటికి వచ్చి చేసేవాళ్లుంటే పిలుద్దాము. నువ్వు దగ్గరుండి చేయిద్దువుగానీ” అన్న కొడుకు మాటలకి మురిసిపోయింది కమలమ్మ.
 “ఏదో బయటివాళ్లకు చేసానేంట్రా?  నేను చేయలేక వదిలేసినా నా నొప్పులు తగ్గేవి కాదు కాని, మీరంతా  మీ కోసం చేసిపెట్టే ఈ అమ్మ శ్రమను ప్రేమను  గుర్తించి తింటే అదేచాలు! నేను బ్రతికున్నన్నాళ్లు దేముడు నాకు ఆ ఓపిక ఇవ్వాలనే కోరుకుంటున్నాను.నాపిల్లలకి నేను చేసి పెట్డుకోలేని అశక్తత నాకు రావొద్దనే దేముడిని కోరుకుంటున్నాను.కానీ నొప్పులు, నీరసాలు చూసే భయమేస్తోంది
 ఈ “బళ్లు షెడ్ కెడుతున్నాయి.!  అనిపిస్తోంది. అన్న తల్లి చివరిమాటకు ఒక్కసారిగా నవ్వాడు. మధు.
ఏంటీ! బళ్లు షెడ్ కెళ్లటమేమిటమ్మా! అనంటూ నవ్వుతుంటే ఈ సారి కోడలు దీప  పడుకుని వీరిమాటలు వింటున్న వెంకట్రావు కూడా నవ్వడం మొదలెట్టారు.
కమలమ్మ కూడా నవ్వుతూ” అవునురా మీరు నడిపే కార్లూ స్కూటర్స్ లాగా, ఈ శరీరాలు కూడా రకరకాల రిపేర్లు వచ్చి బెడ్ ఎక్కుతున్నాయి. అవి షెడ్ కెడితే ఇవి బెడ్ ఎక్కుతున్నాయి. అంతే తేడా! ఈ శరీరాలకు షెడ్ లు అవేకదా! అని చెప్పిన కమలమ్మ మాటకి మరింతగా నవ్వారందరూ!
 మధు నవ్వుతూనే “అది సహజమే కదమ్మా! వాటి ని ఎలా బాగు చేసుకుంటామో! మిమ్మల్నీ అలాగే జాగ్రత్తగా చూసుకుంటాము.
సర్వీస్ కోసం కాదు.పండుగలు సందళ్లు వస్తుంటాయి అవన్నీ మీ అండదండలతో ఆనందంగా చేసుకోవ డానికే ! మాకవన్నీ రాకపోయినా, మా పిల్లలకి స్వయంగా చేసిపెట్టలేకపోయినా, నాన్నా నువ్వు అన్నీ  నేర్పి మా జీవితాలకు ఆనందాలు అందించినట్లు , కొంతవరకు మా పిల్లలకి కూడా మీ ద్వారా నేర్పిస్తే అంతేచాలు!.
అంతేకదా దీపా! అనగానే “అవునత్తయ్యా! ఈ ఉద్యోగాల వల్ల నేనేమి నేర్చుకోలేదు. మీకేసహాయం చేయలేదు.అన్నీ మీరే చేసారిన్నాళ్లు. ఇకమీద పండుగలకిమీ అబ్బాయి చెప్పినట్లు ఎవరి చేతనయినా ఇంట్లోనే చేయించుకుందాము. అనంటున్న కోడలి తల ఆప్యాయంగా నిమిరింది కమలమ్మ. 
END
రచన: జొన్నలగడ్డ రామలక్ష్మి
మహిళలపై అత్యాచారం పెళ్లితో మొదలౌతుందని మా పనిమనిషి జ్యోతి పదేపదే అనేది. అది నిజమని స్పష్టమైనా, ఆర్థికంగా జ్యోతి స్థాయిలో ఉన్న ఆడవారికే అది పరిమితమనుకున్నాను. నాకూ ఆ మాట వర్తిస్తుందని, నా పెళ్లయ్యేక తెలిసింది.
సంప్రదాయపు సంకెళ్ల కారణంగా, జ్యోతితో పోల్చితే నా సమస్య మరింత దుర్భరం. ఆమెకు లభించే పాటి సానుభూతి కూడా నాకు దొరకదు.
‘భర్తకి అవలక్షణాలుంటే అది అసహజమేం కాదు. అలాంటి భర్తని నిరసించే భార్య కులట. మార్చగలిగితే కులసతి’ – చిన్నప్పట్నించీ ఇంటా బయటా మన సంప్రదాయానికి సంబంధించిన ఈ ప్రవచనాన్ని ఎన్నో మార్లు విన్నాను.
నేను అదే ప్రవచనాన్ని అక్షరాలా పాటించాల్సిన అగత్యం వచ్చినప్పుడు నా భర్త నన్ను కులట అన్నాడు. కానీ నేను మాత్రం కులసతిననే అనుకున్నాను. జరిగింది వింటే నేనన్నుకున్నదే నిజమని మీకూ అర్థమౌతుంది.
అసలేం జరిగిందంటే….
–	–	–	–	–
“ఈ రోజు ఆఫీసుకెళ్లరా?” అడిగాను శ్రీకాంత్ని. తెలియక కాదు. ఏం చెబుతాడోనని!
ఆఫీసునిండా అప్పులు. అవి తీర్చే దారి లేదు. అక్కడి కొలీగ్సంతా కలిసి అతణ్ణి ఆఫీసు గుమ్మం బైట కూర్చోబెడతామని బెదిరించారు.
“వెళ్లడం లేదు. రఘుపతి కోసం ఎదురు చూస్తున్నాను” అన్నాడు శ్రీకాంత్.
ఎంత తాపీగా అన్నాడు? నాకు మాత్రం రఘుపతి పేరు వినగానే గుండెల్లో అలజడి. వళ్లంతా కంపరం….
–	–	–	–	–
శ్రీకాంత్ తాగుడికి బానిస. జీతమంతా దానికే పోతుంది. అప్పులు చేస్తాడు. అవీ దానికే! ఇక నన్ను పుట్టింట్నించి తెమ్మంటాడు. మావాళ్లేమో ఉన్నవాళ్లు కాదు. కట్నం వద్దన్నాడని మురిసిపోయి కూడా గుళ్లోనే తూతూమంత్రం పెళ్లి చేశారు. వాళ్లనెలా అడిగేది?
అసలు తనే పెళ్లి చేసుకుంటానంటూ నా వెంటబడ్డాడు.
అందగాడు. యువకుడు. ఐతే నేను మాత్రం – “వరకట్నం దురాచారం. పెళ్లికి కట్నం తీసుకోకూడదని నా ఆదర్శం” అన్న అతడి మాటలకి పడిపోయాను. కుర్రాడిది మా కులమే కాబట్టి మావాళ్లూ ఓకే అన్నారు.
పెళ్లయ్యేక ఇదీ వరస. కట్నం విషయంలో తన ఆదర్శం గుర్తు చేస్తే – ఏమాత్రం తడబడకుండా, “పెళ్లికి కట్నం తీసుకోకూడదని నా ఆదర్శం. పెళ్లయ్యేక తీసుకుంటే అది కట్నం కాదని నా నమ్మకం” అనేశాడు.
“మందాతురాణాం నభయం నలజ్జా” అనుకున్నాను కానీ ఆ ‘నభయం నలజ్జా’ ఎంతవరకూ వెళ్లొచ్చో అప్పుడూహించలేకపోయాను.
తనవల్ల ఇల్లు గడవదు. పుట్టింటికి పోదామంటే ఇప్పటికే మావాళ్ల గుండెలమీద ఇంకో రెండు కుంపట్లున్నాయి. పెళ్లయిన నేనక్కడ చేరితే, ముగ్గురం కలిసి కుంపట్లని గాడిపొయ్యి చేస్తాం. ఇక్కడేఉండి ఉద్యోగం చేద్దామంటే, ఇంటర్ ప్యాసైన నాకు ఉద్యోగమెవరిస్తారు? వచ్చినా జీతం ఏదో వేణ్ణీళ్లకు చన్నీళ్లన్నట్లుంటుంది. వేణ్ణీళ్లు ఇల్లు చేరకపోతే, ఇంట్లో వెచ్చదనానికి పనికొచ్చేవి కన్నీళ్లు మాత్రమే!
“మా రఘుపతి నీకు నెలకి పదిహేను వేల ఉద్యోగమిస్తాట్ట.. ఏటా వెయ్యి ఇంక్రిమెంటు. బోనసుంటుంది” అన్నాడు శ్రీకాంత్ ఓ రోజున.
పెళ్లయిన కొత్తలో ఆ రఘుపతి మా ఇంటికి రెండుమూడు సార్లొచ్చాడు. శ్రీకాంత్కి ప్రాణస్నేహితుణ్ణన్నాడు. ఆర్థికంగా హోదాలో అంత తేడా ఉన్నా, అలాగన్నందుకు అతడిపై నాకు గౌరవాభిప్రాయం కలిగింది. “వాళ్లనీ వీళ్లనీ అడగడమెందుకు? ఆ చేసే అప్పేదో రఘుపతి దగ్గరే చెయ్యొచ్చుగా?” అన్నానోసారి.
“వాడు నాకు చాలా దగ్గరే. అసలీ మందలవాటు వాడే చేశాడు నాకు. ఇప్పటికీ ఖరీదైన మందు పార్టీలకి నేనుండి తీరాలంటాడు. అప్పిస్తే స్నేహం చెడుతుందనీ, స్నేహితులు కానివాళ్లకే అప్పులివ్వాలనీ వాడి నాన్న సిద్ధాంతం. ఆయన వద్ద అప్పు చేసి, కొందరు రోడ్డున పడ్డారు. కొందరు జైళ్లకెళ్లారు. ‘శ్రీకాంత్ మంచి కుర్రాడు. అప్పివ్వకుండా జీవితాంతం మీ స్నేహాన్ని కాపాడుకో’ అన్నాట్ట ఆయన” అన్నాడతడు.
‘ముందరి కాళ్లకు బంధమంటే ఇదే! ఎక్కడైనా బావ కానీ, వంగతోట వద్ద కాదు’ అనుకున్నాను. శ్రీకాంత్ కిచ్చిన అప్పు తిరిగి రాదని – ప్రాణస్నేహితుడైన రఘుపతికి తెలియదా?
ఓసారి శ్రీకాంత్ ఫోన్ చేస్తే రఘుపతి తనే స్వయంగా మా ఇంటికొచ్చాడు. అప్పుడు శ్రీకాంత్ ఇంట్లో లేడు.
“మామూలుగా ఐతే నీ అర్హతలకి దొరికేది ఏ బట్టల షాపులోనో సేల్స్గర్ల్ ఉద్యోగం. రోజంతా, విసిగించే కస్టమర్లతో కూడా చిరునవ్వుతో వ్యవహరించాలి. అందుకు వాళ్లిచ్చే జీతం ఐదారు వేలు” అన్నాడు ఉపోద్ఘాతంగా. అది నిజమని తెలిసినా, ఆ జీతానికే తలొగ్గినవాళ్లు చాలామందే ఉన్నారని ఏ షాపుకెళ్లినా తెలుస్తుంది.
“మాకో గెస్ట్ హౌసుంది. వ్యాపారం పనులమీద గొప్పగొప్ప వాళ్లక్కడ బస చేస్తూంటారు. నీకక్కడ రిసెప్షనిస్టు జాబిస్తాను. శ్రముండదు. అందం నీకు దేవుడిచ్చిన వరం. ఆ అందానికి తగ్గ డ్రెస్సులు, మేకప్పు ఖర్చు మాది. వెళ్లి కుర్చీలో కూర్చుని వచ్చినవాళ్ల మర్యాదకు లోటు రాకుండా ఏర్పాట్లు చూడాలి. టిప్పులూ, ఇంక్రిమెంట్లూ, బోనసులూ నీ సేవల్ని బట్టి వేలల్లో కూడా ఉండొచ్చు” అన్నాడు రఘుపతి.
“సేవలంటే?” అనడిగాను.
“మామూలు సేవలే. ఎటొచ్చీ సంప్రదాయం, ఆచారం అంటూ మడి కట్టుకోకూడదు” అన్నాడతడు.
అర్థమైంది నాకు. ఉద్యోగం వద్దని మర్యాదగా చెప్పేశాను. వెంటనే అతడు, “వద్దంటావని నేనూ అనుకున్నా. కానీ నువ్వొప్పుకుంటావని మా శ్రీకాంత్ గట్టి నమ్మకంతో ఉన్నాడు. ముందుగా రెణ్ణెళ్ల జీతం అడ్వాన్సుగా నీకిచ్చి వెళ్లమన్నాడు. ఇస్తానని మాటిచ్చాను. కాబట్టి ఇస్తాను” అంటూ ముప్పై వేలు ఎదుట టీపాయి మీద పెట్టాడు.
తీసుకోకపోతే తర్వాత శ్రీకాంత్ పెద్ద రభసే చేస్తాడు. కానీ తీసుకునేముందు రఘుపతికి క్లారిటీ ఇవ్వాలని, “ఇది నా ఉద్యోగానికి అడ్వాన్సు కాదు. శ్రీకాంత్కి అప్పనుకుని తీసుకుంటాను” అన్నాను.
“నీకు శ్రీకాంత్ చెప్పలేదేమో, స్నేహితులకి నేను అప్పివ్వను. స్నేహితుడి భార్యవి కాబట్టి, నీకిస్తాను. నెల్లాళ్లలో తీర్చెయ్యడం పూర్తిగా నీ బాధ్యత. నీకైనా ఎందుకిచ్చానంటే, ఆడవాళ్లనుంచి ఆ విలువ రాబట్టే అవకాశముంటుందని!” అని తనూ క్లారిటీ ఇచ్చాడతడు.
‘నభయం న లజ్జా’ శ్రీకాంత్ ట్రేడ్ మార్క్. రఘుపతి అతడికి ప్రాణమిత్రుడు. అలాగనడం అతడికి సహజం.
నా భర్త కారణంగా నా హోదా ఏ స్థితికి దిగజారిందో అర్థమైంది. ఈ విషయం చెబితేనైనా, శ్రీకాంత్లో మార్పు రావచ్చన్న ఆశతో డబ్బు తీసుకున్నాను. రఘుపతి థాంక్స్ చెప్పి వెడితే, నా చర్య అతడికే సంకేతాన్నిచ్చిందో స్ఫురించి సిగ్గుతో సగం వళ్లు చచ్చిపోయింది.
ఆ రాత్రి శ్రీకాంత్కి జరిగింది చెప్పాను. ఆవేశంతో ఊగిపోతాడనుకుంటే, “డబ్బు తీసుకున్నందుకు థాంక్స్” అన్నాడు.
“డబ్బు వెనక్కిచ్చెయ్యమంటావనుకున్నాను. ఎందుకంటే ఇది ఉద్యోగానికి అడ్వాన్సు కాదు. నెల్లాళ్లలో తీర్చాల్సిన అప్పు. మనమెలాగూ తీర్చలేం. అప్పుడు నేను మాయాద్యూతంలో ఓడిన ద్రౌపది నౌతాను” అన్నాను.
“ఎన్నో శతాబ్దాల తర్వాత కూడా ద్రౌపదిని పతివ్రతగా, కులసతిగా కీర్తిస్తున్నారు. పతి మాటపై కానీ, పతి ఆనతిమీద కానీ సతి ఏంచేసినా ఘనకార్యమే ఔతుంది” అన్నాడు శ్రీకాంత్.
పురాణకథల పరమార్థం తెలియనివాడేం కాదు. వక్రీకరించడంలో సమర్థుడు, అంతే!
“ఈ డబ్బు వెనక్కిచ్చే బాధ్యత మీది. నేను మళ్లీ ఆ రఘుపతింటికి వెళ్లను. అతడి మొహం చూడను” అన్నాను.
“డబ్బు వెనక్కివ్వకపోతే, ఇచ్చిన హామీ నెరెవేర్చే బాధ్యత నాది. ఐనా అతణ్ణి చూణ్ణంటే ఎలా డార్లింగ్! జీవితంలో నా మొదటి భార్య మందు. మొదటి భార్య నాకు భారం కాకూడదంటే, ఓ అందమైన అమ్మాయిని పెళ్లి చేసుకోమని మిత్రులు సలహా ఇచ్చారు. వాళ్ల భరోసాతోనే నేను పెళ్లికి సిద్ధపడ్డాను. వాళ్ల సిఫారసుతోనే నిన్ను పెళ్లి చేసుకున్నాను” అని బాంబు పేల్చాడు శ్రీకాంత్.
ఇది నాకు న్యూస్. “వాళ్లు అంటే?” అన్నాను తెల్లబోయి.
“మొత్తం ఐదుగురు. రఘుపతి వాళ్లలో ఒకడు. వాడిలాగే వాళ్లంతా సౌండ్ పార్టీలు”
భర్త మాటలకు సిగ్గుతో వళ్లంతా చచ్చిపోయిన ఆడదాన్ని చరిత్రలో నేను మాత్రమేనేమో! “అంటే, నన్ను కులటను కమ్మంటున్నారా? ఐతే నేను మిమ్మల్ని వదిలేసి పోవాలి” అన్నాను ఉక్రోషంలోంచి పుట్టిన కోపంతో.
“నువ్వు కులటవు కాదు. కులసతివి. ఐనా నీకు తెలీదా? కళాశాలల్లో, కళారంగంలో, పత్రికాలోకంలో, ఉద్యోగాల్లో – ఆడవాళ్లకు వేధింపులు, వాళ్లపై అక్రమ సంబంధాల పుకార్లు – మామూలే. వాళ్లేమన్నా ఆయా రంగాలు వదిలి వెడుతున్నారా? నీకేమయింది? నీమీద ఏ విధమైన పుకార్లూ రాకుండా చూసే బాధ్యత నాది” అన్నాడు శ్రీకాంత్.
పూర్తిగా అర్థమైంది. ‘నాతి చరామి’ అన్న శపథంతో నన్ను భార్యగా స్వీకరించిన శ్రీకాంత్, ఎవరెవరో నన్ను స్వంతం చేసుకుందుకు తనే సహకరిస్తాడు. ఇక నేనేం చెయ్యాలి?
“మీరు చెప్పిన ఆడవాళ్లు ప్రతిభావంతులు. సాహసవంతులు. ఎన్నుకున్న రంగాల్లో రాణించాలన్న పట్టుదలతో, సంప్రదాయాలకి ఎదురీదుతూ పోరాడుతున్నారు. వారికి నా జోహార్లు. నాకా శక్తి లేదు. నేను సామాన్య గృహిణిగానే ఉంటాను” నిక్కచ్చిగా చెప్పాను.
“ఏమో, అదంతా నాకు తెలియదు. రఘుపతి నీకు అప్పిచ్చాడు. ఎలా తీరుస్తావో, అది నీ ఇష్టం” అని ఊరుకున్నాడతడు.
ఆ క్షణంలో అలా అన్నప్పటికీ, తర్వాత వివేకం మేల్కొని తనలో మార్పొస్తుందని ఆశ పడ్డాను. కానీ క్షణాలు గంటలై, గంటలు రోజులై, రోజులు వారాలై, రఘుపతి ఇచ్చిన గడువు తేదీ దగ్గర పడింది.
నాలో భయం, అసహ్యం, ఉద్వేగం, అసహాయత – అన్నీ కలగలిసి వేధిస్తున్నాయి. ఏదేమైతే అయిందని పుట్టింటికి వెళ్లిపోవాలనుకుని వాళ్లెలాగున్నారోనని ఫోన్ చేస్తే అమ్మ తీసింది. నేను మాట్లాడేలోగానే అమ్మ, “నీకు ఫోన్ చెయ్యాలా వద్దా అని ఆలోచిస్తున్నామమ్మా! నాన్నకి హార్టెటాక్ వచ్చింది. బైపాస్ చెయ్యాలన్నారు. లక్షలు కావాలి. ఎక్కణ్ణించి తెస్తాం? చేతులెత్తేసి దేవుడిమీద భారమేస్తే, ఆ దేవుడే పంపినట్లు వచ్చాడమ్మా సుకుమార్! ఈ రోజే ఆపరేషన్” అంది.
సుకుమార్ పేరు విని ఉలిక్కిపడ్డాను.
యువకుడు. భాగ్యవంతుడు. మగాడికి అందమేమిటీ అనుకోగలిగితే మరీ కురూపి కూడా కాదు. మాది మధ్యతరగతికి కాస్త దిగువనున్న కుటుంబమని తెలిసీ అతడు నన్ను ప్రేమించాడు. డబ్బుని మించిన అగ్రకులమేముంటుందని తెలిసినా, జన్మతః మా కులంకంటే తక్కువ వాడన్న మూర్ఖత్వానికి లోబడి మావాళ్లొద్దన్నారు.
“నువ్వు ప్రేమించినవాడికంటే నిన్ను ప్రేమించినవాణ్ణి పెళ్లి చేసుకుంటే జీవితంలో సుఖపడతావు” అని సుకుమార్ నాకు పదే పదే చెప్పాడు. కానీ శ్రీకాంత్ రూపానికీ, కట్నం వద్దనే ఆదర్శానికీ పడిపోయి అతణ్ణి కాదన్నాను. శ్రీకాంత్ నేపథ్యం గురించి పుకార్లు వినిపిస్తే, ‘మంచివాడైతే  సుఖంగా ఉంటాను. చెడ్డవాడైతే మార్చుకుని సుఖపడతాను. ప్రేమకు అసాధ్యం లేదు’ -” అని సంప్రదాయాన్ని స్మరించుకున్నాను.
“నీది ప్రేమ కాదు. ప్రేమంటే నాది. నువ్వు నాకు దక్కకపోయినా, ఎల్లప్పుడూ నీ క్షేమం కోరుకుంటాను. ఎప్పుడైనా అవసరమనిపిస్తే, నన్ను కలుసుకుందుకు వెనుకాడకు. నా ఇంటి తలుపులు నీకోసం ఎప్పుడూ తెరచే ఉంటాయి” అన్నాడు సుకుమార్.
సుకుమార్కి మా నాన్న ఏమీ కాడు. ఆయనకి లక్షలు ఖర్చుపెట్టి వైద్యం చేయించాడు. కేవలం నాకోసం! ప్రేమంటే అదేనా?
ఇప్పటి నా పరిస్థితి తెలిస్తే ఏమంటాడో తెలుసుకుందుకు అమ్మనడిగి అతడి నంబరు తీసుకుని ఫోన్ చేశాను. నేను మాట్లాడేలోగానే, “నీ ప్రస్తుత పరిస్థితులు చెప్పాలనుకుంటే వినే ఉద్దేశ్యం నాకు లేదు. ఇంకేమైనా చెప్పాలనుకుంటే చెప్పు” అన్నాడు సుకుమార్.
“ఏం తెలుసు? ఎలా తెలుసు?” అన్నాను ఆశ్చర్యంగా. కానీ నా పరిస్థితి చెప్పకుండా ఇంకేం చెప్పాలో అర్థం కాలేదు.
“అదే ప్రేమంటే?” అన్నాడతడు. నేను ఏం చెప్పాలని అతడనుకుంటున్నాడో నా కర్థమైంది.
–	–	–	–	–
“రఘుపతి రాడు. నేనీరోజు మా ఊరెడుతున్నానని కాసేపటి క్రితమే ఫోన్ చేసి చెప్పాను” అన్నాను.
“వాడంత సులువుగా ఒప్పుకోడే?” అన్నాడు శ్రీకాంత్ ఆశ్చర్యంగా.
“మా నాన్నకి బైపాస్ సర్జరీ ఉంది. పక్కనుండాలని చెబితే సరేనన్నాడు” అన్నాను.
“బైపాసంటే లక్షలు కావాలి. నాకివ్వడానికి లేదు కానీ, మీ నాన్నకంత డబ్బెక్కడిది?” కోపంకంటే కుతూహలమే ఎక్కువుందా గొంతులో.
“ఆయన వద్ద డబ్బు లేదు. మన పెళ్లికిముందు నన్ను ప్రేమించిన సుకుమార్ ఇస్తానన్నాడు. ఎటొచ్చీ నాకైతేనే ఇస్తాట్ట. నేను వెళ్లాలి” అన్నాను.
నేను సుకుమార్ని కాదని తనని చేసుకున్న విషయం శ్రీకాంత్కి తెలుసు. అందుకని సుకుమార్ ఎవ్వరని అడగలేదు. కానీ కోపంతో అతడి కళ్లు ఎర్రబడ్డాయి. “తండ్రికి వైద్యంకోసం వాడి దగ్గరకు పోతావా – కులటా!” అన్నాడు.
“నా అభిప్రాయంలో నేనెప్పుడూ కులటను కాను, కాలేను. కానీ మీరు కూడా నన్ను కులట కాదు, కులసతి అనుకునే ఉపాయమొకటి చెబుతాను” అన్నాను తాపీగా.
“ఏమిటది?” అప్రయత్నంగా అడిగేడతడు.
“ఆ లక్షలు మీరివ్వండి. అంత డబ్బు లేదనుకుంటే, సుకుమార్ని కలుసుకుందుకు నాకు అనుమతి ఇవ్వండి. నేను కులసతిని అనిపించుకోవడమే కాదు, మా నాన్న ప్రాణాలు కాపాడిన పుణ్యం మీకు బోనస్” అన్నాను.
అతడి స్పందనతో నాకు నిమిత్తం లేదు. ఇంకా చెప్పాలంటే లోకం స్పందనతో కూడా నాకు నిమిత్తం లేదు.
“భర్త చెడ్డవాడైతే అతణ్ణి మార్చాలి” అని భార్యకిచ్చే సంప్రదాయ సందేశానికి అసలు అర్థం నాకిప్పుడు తెలిసింది.
—0—                                
రచన: జి.వి.శ్రీనివాస్
“యువరానర్ జరిగిన సంఘటన దారుణం, సభ్య సమాజం సిగ్గుతో తలదించుకునేలా , మానవత్వం మంట గలిసి దానవ రాజ్యానికి అంకురార్పణ జరిగిన వేళ అది. మనిషి పశువైన దురదృష్టకర ఘటన అది “ వకీలు గారి గొంతు కంచు గంటల మ్రోగుతుంది. కిక్కిరిసిన న్యాయస్థానం చెవిరిక్కిరించి వింటుంది న్యాయవాది వాదనను.
బోనులో  పాతిక సంవత్సరాల ఇద్దరు కుర్రాలు కొద్దిగా మాసిన గడ్డంతో చేతులు కట్టుకొని నిలబడి ఉన్నారు. వారిద్దరి వెనుక పద్దెనిమిది సంవత్సరాల కుర్రాడొకడు మౌనంగా ఏడుస్తూ నిలబడి ఉన్నాడు.  “చూడటానికి అమయాకంగా కనిపిస్తున్న వీళ్ళు మేకవన్నె పులులు. రక్తం తాగే రాక్షసులు. ఇలాంటి వారు సమాజంలో తిరగడం మరింత ప్రమాదకరం . వీరికి మరణశిక్షే సరైన శిక్ష అని నా అభిప్రాయం. నాదే కాదు మిలార్డ్! యావత్తు దేశానిది కూడా అదే అభిప్రాయం. ఇంత భయంకరమైన కేస్ మనం ఇంతవరకు చూసి ఉండలేదు. అన్ని వివరాలు పరిశీలించి ఈ మద పిశాచాలకు మరణ శిక్ష విధించమని మనవి చేసుకుంటున్నాను.” వాదన వినిపించి తన కుర్చీలో కూర్చున్న న్యాయవాదిని చూస్తూ, కళ్ళజోడు తీసి కుడి చేతి బొటన వేలితో కుడికన్నును, చూపుడు వేలితో ఎడమకన్నును నొక్కుకుంటూ….ఆ కేస్ విషయంలో అప్పటివరకు విన్నవి, తను పేపర్, టి.వి. చూసి తెలుసుకున్నవి ఒక్కసారి గుర్తు తెచ్చుకున్నారు న్యాయమూర్తి.
•	                      *                          *                                    *
“నువ్వేం చేస్తావో నాకు తెలియదు, నువ్వు మాత్రం సాయంత్రం కొండ పైన గుడి దగ్గరకు రావలిసిందే “ ఆదేశించాడు సంతోష్.
“అబ్బా, అర్ధం చేసుకోవేంటి ? నాకు ఆ సమయంలో రావడం వీలుకాదు.” ప్రాదేయపడింది సుమ.
“ఈరోజు నా పుట్టినరోజు అని తెలిసికూడా రానంటున్నావు కదూ . నా స్నేహితులు అందరూ పార్టి ఇమ్మని పోరు పెడుతున్న వారందరిని కాదని నిన్ను కలవాలని నేను తాపత్రయం పడుతుంటే నువ్వేమో రాను అంటూ పెద్ద ఫోజు కొడ్తున్నావు. నా పుట్టినరోజు నాడు నన్ను బాధ పెడ్తున్నావు.”
“నా బుజ్జివి కదూ. నా పరిస్థితి అర్ధం చేసుకో. ఆడపిల్లను ఆ సమయం వరకు ఎక్కడ తిరిగావని ఇంట్లో కోప్పడతారు “
“నీ స్నేహితురాలు పుట్టినరోజుకు  స్నేహితురాళ్ళు అందరితో కలిసి వెళ్తున్నాను, రాత్రి తొమ్మిది అయ్యేసరికి వచ్చేస్తాను అని చెప్పు.”
“అమ్మో, మా అన్నయ్య వాళ్ళు ఎంక్వయిరీ చేస్తే…”
“అయితే రావద్దులే. రేపటి నుంచి నన్ను కలవద్దులే.”
“నా ప్రాణం కన్నా ఎక్కువగా ప్రేమించిన నిన్ను చూడకుండా ఉండగలనా ?”
“ప్రేమంటావు,రానంటావు. నువ్వు సాయంత్రం ఆరుగంటలకు రా..కాసేపు చక్కగా మాట్లాడుకొని, కేక్ కట్ చేసి కాసేపు గడిపి వద్దాము. నేను నిన్ను మీ జంక్షన్ వరకు డ్రాప్ చేస్తాను. ఎనిమిది అయ్యేసరికి మీ ఇంట్లో ఉంచే పూచీ నాది….ప్లీజ్….రా బంగారం..” మోకాళ్ళపై కూర్చుని రెండు చేతులు చాచి ప్రాదేయపడ్తున్న ప్రియుడిని చూసి..
 నవ్వు ఆపుకుంటూ “సరే , వస్తాను. అక్కడ నువ్వు కోతి వేషాలు వెయ్యకుండా ఉండాలి మరి “ తర్జని చూపిస్తూ అంది సుమ.
“చిత్తం మహారాణి,,,మీ రాకకై వేచి ఉంటా “ అంటూ కాలేజి వెనక ఉన్న చెట్ల దగ్గర నుండి బయటకు నడిచాడు సంతోష్.
•	                           *                                  *                              *
సన్నగా చీకట్లు కమ్ముకుంటున్నాయి. కొండ దారి కనీ కనబడకుండా ఉంది. మోటార్ సైకిల్ నడుపుతున్న సంతోష్ భుజం పై చెయ్యి వేసి, చెవి దగ్గర నోరు పెట్టి కబుర్లు చెప్తుంది సుమ. కొండకు అటుపక్క ఎక్కడో దూరంగా నక్క అరుపు వినిపించింది. జరగబోతున్న ఘోరం చూడలేక కాబోలు దేవుడు గుడి తలుపులు మూసుకొని చీకట్లో ఉన్నాడు.
“ఒరే మావా, అటు చూడరా..పిల్ల పిటపిట లాడిపోతుంది. బాయ్ ఫ్రెండ్ తో కొండపైకి ఈ టైములో వెళ్తుంది రా.”
ఖాళీ అయిన బీరు సీసాను కింద పెడ్తూ అన్నాడు సత్య. కొండ పైకి వెళ్తున్న సంతోష్ ,సుమలను చూస్తూ.
కొండపైకి వెళ్ళే మలుపులో చదునుగా ఖాళీ స్థలంలో కూర్చున్నారు ఆ ముగ్గురు.
“ఇంకేందుకు మామ , అందుకే “ వెటకారం నవ్వాడు శివ పొంగుతున్న బీరును రుచి చూస్తూ.
“అంటే ఏంటాన్న “  జీవితంలో మొదటిసారి బీరు తాగుతున్నాను అన్న ఆనందంలో  కుతూహలం గా అడిగాడు సుందర్.
‘పిల్లాడివి ,,నీకు అర్థం కాదు లేరా “ అన్న సత్య మాటలకు ఫకాల్న నవ్వాడు శివ.
“మన కాలేజి వాళ్ళు కాదురా వాళ్ళు.  బహుశా ఇంజినీరింగ్ కాలేజి వాళ్ళు అయుంటారు “ అన్న సత్య మాటలకు తలూపాడు శివ.
బీరు సీసాలు ఖాళీ అయిపోతున్నాయి. చికెన్ బిర్యాని పొట్లాలు కూడా ఖాళీ అయిపోయాయి.
“అన్నా , వారిద్దరూ వెళ్లి గంట అయింది , ఇంకా రాలేదేటిన్నా ? “ మాట తడబడుతుండగా అడిగాడు సుందర్.
మత్తుతో మూసుకుపోతున్న కళ్ళను బలవంతంగా ఎత్తుతూ “ఒళ్ళు కొవ్వురా , పదరా ఏం చేస్తున్నారో చూద్దాము” అన్నాడు సత్య.
 చప్పడు కాకుండా ఆ మసక చీకట్లో మెల్లగా కొండ పైకి వెళ్ళారు. కాస్త దూరంగా చెట్టు వెనక నిలబడి చూడసాగారు.
అక్కడ….సుమ ఒడిలో సంతోష్ పడుకొని కబుర్లు చెప్తున్నాడు.
“జున్ను ముక్కలాంటి పిల్ల పక్కునుంటే ఇదేంట్రా పనికిమాలిన కబుర్లు చెప్తున్నాడు “ ఒళ్ళు విరుస్తూ అన్నాడు శివ.
“బహుశ , వీడు చూడు పిన్నమ్మ టైపేమో మామ “ కిసుక్కున నవ్వాడు సత్య.
‘అదే నేనయితేనా ….”  మత్తుతో ఒళ్ళు వూగిపోతుండగా మీసం మెలివేసాడు శివ.
“నువ్వయితే ఏం చేస్తావన్నా “ ఏదో రహస్యం తెలియబోతుంది అన్న కుతూహలంతో అడిగాడు సుందర్.
“ఎందుకు బే అలా గప్పాలు కొడతావ్, ఎదురుగా పిల్లుంది.  చెయ్, ఏం చేస్తావో “ చాలెంజి విసిరాడు సత్య.
“పందెం మావా, దాని చేత అబ్బా అనిపిస్తాను చూడు. అలా చేస్తే నేను కోరిన పార్టీ ఇవ్వాలి  “ ప్రతి సవాల్ విసిరాడు శివ.
“సై” అన్నాడు సత్య. ఇదేదో భలే సరదాగా అనిపించింది సుందర్ కు.
అటు ఇటు చూసి, చేతికి దొరికిన చిన్నపాటి లావాటి చెట్టుకొమ్మను కుడి చేత్తో పట్టుకొని ఊగుతూ వెళ్లి , కబుర్లలో మునిగిపోయి లోకం మర్చిపోయిన సుమ సంతోష్ వెనక నిలబడ్డాడు శివ.
“ రేయ్, దాన్ని వదిలేసి ఫోరా “ హుకుం జారిచేసాడు  శివ చేతిలో ఉన్న కొమ్మను పైకెత్తి .
సుమ ఒడిలో పడుకొన్న సంతోష్ ఊహించని కేకలకు లేచి నిలబడి చూసాడు.
వెన్నెల రాత్రి కావడం వలన ఎర్రగా పెద్ద కళ్ళతో ఊగిపోతూ ఉన్న మనిషిని చూసాడు.
సుమ భయంతో సంతోష్ వెనక దాక్కొని, వణకసాగింది అనుకోని ఆపదకు.
“రేయ్ , చెప్తే నీక్కాదు ఫో ” ఘర్జించింది శివ గొంతు.
“అన్నా, ఈరోజు నా పుట్టినరోజు అన్నా, మేమిద్దరం త్వరలో పెళ్లి చేసుకోబోతున్నాము. సరదాగా కేక్ కట్ చేసుకుందామని వచ్చాం. వదిలేయ్ అన్నా, మరెప్పుడు ఇక్కడకు రాం. “ చేతులు జోడించి ప్రార్థించాడు సంతోష్.
“సూపర్ రా,,,ఈరోజు నీ పుట్టినరోజా,,అయితే మాకు పార్టి ఇవ్వవలసింది. ఈ జున్నుముక్కను  వదిలేసి, నువ్వు కేక్ తీస్కోని ఫోరా “ అంటూ చెట్టుకొమ్మతో ఫేడిల్మని కొట్టాడు సంతోష్ ముఖంపై.
“అమ్మా”  ముఖంపై రెండు చేతులు కప్పుకొని అరుస్తూ పడిపోయాడు సంతోష్.
 ‘సంతోష్” అంటూ వంగి సంతోష్ ని లేపసాగింది సుమ. “రావే” అంటూ సుమ సుకుమారమైన చేతిని పట్టుకొని లాగాడు శివ.
‘అన్నా , దండం పెడతాను మమ్మల్ని వదిలేయ్ అన్నా , నీకాళ్ళు పట్టుకుంటాను.” వంగి శివ కాళ్ళు పట్టుకోబోయింది.
“అదేంటే, నీ లవర్ నన్ను అన్నా అని పిలిచాడు. అపుడు నువ్వు నన్ను బావా అని పిలవాలి “ అంటూ తన మాటలకు తనే మురిసిపోయాడు శివ.
ఇంతలో దెబ్బ నుంచి తేరుకొని లేచిన సంతోష్ ఆ దుర్మార్గుడు సుమ చేతిని పట్టుకోవడం చూసి ఆవేశంతో, ఒక్కసారిగా శివపై పడి తోసాడు. ఏమరుపాటుగా ఉన్న శివ ఆ విసురుకు కిందపడిపోయాడు.
అంతసేపు చెట్టు వెనక నిలబడి వినోదం చూస్తున్న సత్య పరుగున వచ్చి, వచ్చి రావడంతోనే బూటు కాలితో సంతోష్ డొక్కలో తన్నాడు. కిందపడిన సంతోష్ గుండెలపై కూర్చొని ముష్టి ఘాతాలు గుద్దసాగాడు సంతోష్ ముఖంపై.
ఈలోగా లేచి నిలబడిన శివ సుమ చేతిని గట్టిపట్టుకొని దగ్గరకు లాక్కున్నాడు. వేటగాడికి చేతికి చిక్కిన పావురం లా ఉంది సుమ పరిస్థితి.
‘వదలకు రా మామ. కుమ్మేయ్ నా కొడుకుని “ దెబ్బతిన్న శివ ఆవేశంగా అరుస్తున్నాడు.
“ప్లీజ్ అన్నా,,అతన్ని ఏం చేయ్యోదన్నా  ప్లీజ్” శోకదేవతకు మరో రూపంలా ఏడవసాగింది సుమ.
“బేబి, మీ లవర్ ని ఏం చేయ్యోద్దా అయితే  వదిలేస్తాం. ఇక్కడనుండి వెళ్లిఫోమని చెప్పు. నువ్వు మాత్రం మాతోనే ఉండాలి. మీ వాడి బర్త్ డే కదా. మనం సెలెబ్రేషన్ చేసుకుందాం “ వంకరగా నవ్వుతూ అన్నాడు శివ.
సత్య కొడుతున్న దెబ్బలు తాళలేకపోతున్న సంతోష్ లో ఉన్మాదం ప్రవేశించింది శివ మాటలు విన్నగానే.
రెండుకాళ్ళ పైకిలేపి తనపై కూర్చున్న సత్య మెడకు వెనకనుంచి పెనవేసి పక్కకు తిరిగాడు. ఇద్దరు దొర్లుకుంటూ రెండు సార్లు పడ్డారు.
కాని వీధి పోరాటాల్లో ఆరితేరిన సత్య ముందు సంతోష్ ఎక్కువ సేపు నిలవలేకపోయాడు.
“రేయ్,,ఈ నాకొడుక్కి కొవ్వు ఎక్కువుందిరా. పెద్ద మొనగాడు అనుకుంటున్నాడు. వీడి కాళ్ళు చేతులు కట్టేయరా. వీడి కళ్ళ ముందే మనం దీని పని పడదాం.” కోపంతో బుసలు కొట్టాడు సత్య.
ఒంట్లో ఓపికలేకపోయినా విడిపించుకొనే ప్రయత్నం చేస్తున్న సంతోష్ ని కదలకుండా సత్య పట్టుకుంటే,  మొదటిసారి బీరు త్రాగిన మైకంలో సుందర్ సంతోష్  చొక్కా, ప్యాంట్  విప్పి ,అతని చేతులను,కాళ్ళను  వెనక్కి విరిచి వాటితో  గట్టిగా బంధించాడు. తన పట్ట్టు విడిపించుకోబోతున్న సుమ దవడపై బలంగా కొట్టాడు శివ. సృహ తప్పిన సుమ బట్టలన్ని విప్పదీసి తన పశువాంచ తీర్చుకున్నాడు శివ. అతని తర్వాత సత్య రెచ్చిపోయాడు . “ఒరేయ్ బుడ్డోడా, ఈరోజు నీ జీవితంలో అన్ని తొలిసారి జరుగుతున్నాయి..రా రా “ అంటూ కళ్ళముందు జరుగుతున్న వికృతాన్ని గుడ్లప్పగించి చూస్తున్న సుందర్ ని ప్రోత్సహించారు. సుందర్ కూడా చెలరేగిపోయాడు. ఒకరు తర్వాత ఒకరు అలా అర్థరాత్రి వరకు సాగిందా దారుణ కాండ.
“అన్నా, ఇది చచ్చిపోయినట్లుందే. “ సుందర్ మాటలకు ఊలిక్కిపడిన శివ వచ్చి సుమ ముక్కు దగ్గర వేలు పెట్టి చూసి వెంటనే  దగ్గరలో ఉన్న ఎండిపోయిన కొమ్మలు, ఆకులన్నీ పోగేసి విగతజీవిగా ఉన్న సుమను ఆ కట్టెలపై పడుకోబెట్టాడు.
“మామ, వీడు బ్రతికుంటే మరల మన గురించి చెప్తాడు , వీడిని కూడా….” దెబ్బలతో సృహ తప్పి ఉన్న సంతోష్ చూపిస్తూ అర్దోక్తి గా      అన్నాడు సత్య. సంతోష్ నోరుమూసి,  బీరు సీసాను పగలుకొట్టి సంతోష్ గొంతులో బలంగా దింపాడు శివ.
సంతోష్ ను కూడా సుమ పక్కనే పడుకోబెట్టి, సంతోష్ మోటార్ సైకిల్ నుండి పెట్రోల్ తీసి ఇద్దరిపై పోసి, తగలబెట్టేసి అక్కడ నుంచి నిష్క్రమించారు. ఉదయం ఎవరో కాలిన శవాలను  చూడటం,,,పోలిసుల విచారణలో నిందితులు దొరకడం అన్ని జరిగిపోయి, ఇపుడు న్యాయస్థానంలో  కేస్ విచారణకు  వచ్చింది. కేవలం సరదా కోసం మానభంగం చేసి, ఇద్దరి ప్రాణాలను తీసిన దుర్మార్గులకు మరణ శిక్ష కోరుతూ దేశమంతటా నిరసనలు వెల్లువెత్తాయి.
•	                 *                                *                                 *             *
 “ఇపుడు నేను చెప్పబోయే తీర్పు ఒక చరిత్ర సృష్టించాలి. ఇటువంటి దారుణాలు మళ్ళి మళ్ళి జరగకుండా ఉండాలనే దూరదృష్టితో చెప్తున్నాను.”  దీర్గాలోచనల నుండి బయటకి వచ్చి న్యాయమూర్తి మాట్లాడిన మాటలకు న్యాయస్థానం అంతా ఒక్కసారిగా నిశ్శబ్దం అలముకుంది.
“ జరిగిన సంఘటన చాలా దారుణం. ఇటువంటి పశువులకు మరణ శిక్ష సరయ్యింది.  అయితే వీరు ముగ్గురే మన సమాజంలో దుష్టులు అనుకొంటే మరి దేశం అంతటా ఇటువంటి దారుణ సంఘటనలు ఎందుకు జరుగుతున్నాయి. అంటే వీరే కాదు ఇటువంటి వారు దేశం అంతటా ఉన్నారని అర్థమవుంటుంది.  అన్ని విషాద గాధలు చూసిన తర్వాత నాకు మనసుకు అనిపించిన విషయాలను మీతో పంచుకొంటున్నాను. ఇవి ఒక న్యాయమూర్తిగా కాకుండా ఒక ఆవేదన చెందిన సగటు మనిషిగా చెప్తున్నాను.”  ఒళ్ళంతా చెవులు చేసుకొని అందరు కుతూహలం గా వినసాగారు.
“నేడు యువత ఇలా వక్ర మార్గం పట్టడానికి మనమే ప్రధాన కారణం. వారికి ఏ శిక్ష విధించిన ముందు మనకు మనం వేసుకొని తర్వాత వారికి వెయ్యాలి. చాలామంది తల్లితండ్రులకు తమ బిడ్డలు రోజంతా ఎక్కడ తిరిగి వస్తున్నారో తెలియదు. బిడ్డలకు తల్లిదండ్రులకు మధ్య అనుబంధాల వారధి బదులుగా కేవలం రక్త సంబధం మాత్రమే ఉంది . ఈ పరిస్థితి రావడానికి నాకు అనిపించిన కారణాలు….
ఒకటి.  ఉమ్మడి కుటుంబ వ్యసస్థ లేక  బంధాల విలువ, భాద్యతల బరువు తెలియకపోవడం.  ఒకప్పుడు ఇంట్లో పెద్దతరం వారు చిన్న పిల్లలను దగ్గర కూర్చోబెట్టుకొని అనేక నీతి కథలు భోధించేవారు. తమకు తెలియకుండానే నీతిసారాన్ని వంట పట్టించుకొన్న పిల్లలు .  పెద్దయి భాద్యత గల పౌరులుగా తయారయ్యేవారు.
రెండు.  ప్రధాన పాత్ర సినిమాలు.  ఎంత కాదనుకున్న మనపై సినిమాలం ప్రభావం చాలా ఎక్కువ.   ఒకప్పుడు సినిమాలలో నాయకుడు అంటే అన్ని మంచి లక్షణాలు ఉన్నట్లు చూపించేవారు. హీరో ఒక ఆదర్శ పురుషుడుగా చిత్రికరించేవారు. చూసిన ప్రతి ఒక్కరు తాము కూడా అలా ఉండాలని అనుకొనేవారు. ఈరోజు ఎక్కువ  సినిమాల్లో మందు ,సిగరెట్లు, సిగపట్లు పట్టకపోతే  హీరో కానట్లు, ఆడపిల్లలను అల్లరి పెట్టకపోతే హీరోయిజం పండనట్లు చూపిస్తున్నారు. అన్ని అవలక్షణాలు ఉంటేనే నాయకుడు అనేలా చూపిస్తున్నారు. యువత కూడా అదే ధోరణి అనుసరిస్తున్నారు.
మూడు . ఒకప్పుడు చందమామ, బుజ్జాయి, బాలమిత్ర, బాలజ్యోతి వంటి చిన్నపిల్లల కథల పుస్తకాలను పెద్దవాళ్ళు కొని ఇంట్లో పిల్లల చేత చదివించేవారు. అందువలన పుస్తకాల పట్ల ఆసక్తి పెరిగి, అందులో ఉన్న కథలు చదివి నీతిని గ్రహించే వారు పిల్లలు, కాల్పనిక పాత్రల ప్రభావంతో తాము కూడాఒక ఉన్నత స్థాయికి ఎదగాలని కోరుకునేవారు. నేను కూడా అలా పుస్తకాలు చదివి, ఈరోజు మీ ముందు న్యాయమూర్తిగా కూర్చున్నాను. ఈరోజు ఎంతమంది తల్లిదండ్రులు తమ పిల్లలకు అటువంటి పుస్తకాలను అందుబాటులో ఉంచుతున్నారు?. పాపం , ఆదరణ లేక అటువంటి మంచి సాహిత్య పుస్తకాలు కనుమరుగు అయిపోయాయి. ఇది మూమ్మటికి పెద్దలదే తప్పు.
నాలుగు.  వక్రమార్గం పట్టిన సాకేంతిక పరిజ్ఞానం. ఆ అంతర్జాలంలో తమ పిల్లలు ఏం చూస్తున్నారో పట్టించుకొనే తీరిక నేటి తల్లిదండ్రులకు లేదు.  అందుబాటులో ఉన్న  దారితప్పిన  సాంకేతికత కూడా పిల్లలను తప్పుదారి పట్టిస్తుంది.
  ఇలా చెప్పుకుంటే పొతే చాలా ఉన్నాయి. నిందితుల వైపు ఒక వేలు చూపిస్తే మిగిలిన నాలుగు వేళ్ళు మనల్ని దోషిగా చూపిస్తున్నాయి. కావున మనలో మార్పు ముందుగా రావాలి.
ఈరోజు నుండి సినిమాలలో కథా నాయకుడుని త్రాగుబోతుగా, జూదరిగా, ఆడపిల్లలను అల్లరిపెట్టే వాడిగా ఉన్న సినిమాలను సెన్సార్ చెయ్యకుండా ఉండాలని, చిన్నపిల్లల కథల పుస్తకాల ప్రచురణను ప్రోత్శాహించాలని  ప్రభుత్వానికి సిఫార్స్ చేస్తున్నాను.  ఈ చిన్న ప్రయత్నం వెంటనే మార్పు తీసుకోని రాకపోవచ్చు. కాని, భవిష్యత్తులో మనం కోరుకున్న మార్పు తప్పకుండా వస్తుందని నా ఆశ.
ఈ కేసులో నిందితులకు వెంటనే వారం రోజుల్లోగా ఉరి శిక్ష అమలు చెయ్యాలని తీర్పు నిస్తున్నాను.
 న్యాయస్థానం కరతాళ ధ్వనులతో మారుమ్రోగింది.
•	                      *                                   *                                
రచన: శ్రీనివాసరావు శింగరాజు
ఏమి చెయ్యాలో ఎటూ తేల్చుకోలేక పోతున్నాడు కమీషనర్ ఇంద్రనీల్. మొన్న ఆదిలాబాద్ లో జరిగిన ఎన్ కౌంటర్ లో మృతిచెందిన హంతకుడు గోవిందా కేసులో నిజానిజాలు నిగ్గుతేల్చమని కేంద్రప్రభుత్వం తనను నాయకుడుగా పెట్టి ముగ్గురున్న కమిటీని వేసింది.
ఇద్దరు ముక్కుపచ్చలారని, పది సంవత్సరాలైనా నిండని పసికందులను మానభంగం చేసి, గొంతు నులిమి కర్కశంగా చంపి నూతిలో పడవేశాడు. ఆ కేసును పరిశోధించి ఎంతో శ్రమకోర్చి, రాజకీయ ప్రలోభాలకు లొంగక అసలు నేరస్థుడిని బోనులోకి నెట్టాడు ఆ ఊరి ఇన్స్పెక్టర్ కృష్ణకాంత్. కొత్తగా వచ్చిన ప్రమోషన్ అతనిలో కసిని రేపి నిందితుడిని పట్టుకునేలా చేసింది. అంతవరకు బాగానే వున్నా, తరువాత జరిగిన సంఘటనే నమ్మశక్యంగా అనిపించడం లేదు.
“నిందితుడిని మరికొంత సాక్ష్యం సేకరించడం కోసం సంఘటనా స్ధలానికి తీసుకెళ్ళామని, అక్కడ నిందితుడు సంకెళ్ళు తీస్తే మీకు తను దాచిన కొన్ని వస్తువులు చూపుతానని చెబితే, ఆ మాట నమ్మి అతడిని విడిపించామని, అదే అదనుగా అతను రాళ్ళతో దాడిచేశాడని, ఆత్మరక్షణ కోసం కాల్పలు జరిపితే, అతను తప్పించుకోను అస్తవ్యస్తంగా పరుగెత్తడం వలన బుల్లెట్ తగలి మృతిచెందాడని” చెప్పిన కృష్ణకాంత్ మాటలు నమ్మశక్యంగా లేవని అటు రాజకీయ పార్టీలు, ఇటు మానవహక్కుల సంఘం నిలదీస్తుంటే మరోదారి లేక నిజ నిర్ధారణ కమిటీ వేసింది కేంద్రప్రభుత్వం. వెంటనే రంగంలోకి దిగిన తనకు నిన్న కృష్ణకాంత్ చెప్పిన మాటలు తన మనస్సాక్షిని నిలదీస్తున్నాయి.
*******
“చెప్పండి కృష్ణకాంత్ గారు. ఆ ఎన్ కౌంటర్ ఎలా జరిగింది? అందరూ పోలీసులు కావాలనే చేశారు. ఒక్క వ్యక్తిని అదుపు చేయలేకపోవడం విడ్డూరంగా ఉంది అని. కావాలనే సంఘటన స్థలానికి తీసుకెళ్ళి నిర్దాక్షిణ్యంగా కాల్చివేశారని అంటున్నారు. అసలేం జరిగిందో చెప్పండి.” కమిటీ ముందు కృష్ణకాంత్ ను, అతని టీమ్ ను ప్రశ్నించాడు ఇంద్రనీల్.
“నేను నిజమే చెప్తునాను సర్. సంకెళ్ళు తీసివేస్తే తను హత్య చేసినప్పుడు వాడి, తరువాత పూడ్చిపెట్టిన కొన్ని ఆనవాళ్ళను మీకు చూపిస్తానని, అవి సాక్ష్యాలకు పనికి వస్తాయని నమ్మించాడు సర్. మేమూ అతను మారాడని నమ్మి వదిలేశాము. అతను కొంతదూరం వెళ్ళి మాపై రాళ్ళతో దాడి చేశాడు. మేము ఆపడానికి అతని కాలివైపు కాల్పులు జరిపాము. అతను అనుకోకుండా వంగడంతో బుల్లెట్ కణతలో దిగి ప్రాణం పోయింది. మమ్మల్ని మేము రక్షించుకోవాలని నడుము కిందివైపుకే కాల్పులు జరిపాం. అవి కూడా నేనే జరిపాను. మా కానిస్టేబుళ్ళు కాదు”
చెప్పి నిజమే కదా అన్నట్లు కానిస్టేబుళ్ళ వైపు చూశాడు కృష్ణకాంత్. అవునన్నట్లు తలవూపారు వాళ్ళు.
తన దగ్గర వున్న కేసు ఫైల్ ను, సాక్ష్యాలను చూపించాడు కృష్ణకాంత్. అన్నీ పరిశీలించాడు. కానిస్టేబుల్ భుజం మీద వాపు, కృష్ణకాంత్ మోచేతి దగ్గర గాయం అన్నీ పరిశీలించాడు ఇంద్రనీల్. అన్నీ పోలీసుల తప్పు లేదు అనే నిరూపిస్తున్నాయి. కమిటీలో వారికి చూపించారు. వారు నిజమేనని అంగీకరించారు. కృష్ణకాంత్ కు సహకరించినందుకుp ధన్యవాదములు చెప్పి బయలుదేరారు ఇంద్రనీల్ బృందం.
రేపు కలిసి చివరి రిపోర్టు రాద్దామని మిగిలిన వారికి చెప్పి తన కారు ఎక్కాడు ఇంద్రనీల్. మిగలినవారు వారి వాహనాలలో వెళ్ళిపోయారు. వారు కనుమరుగు కాగానే కారు దిగి కృష్ణకాంత్ కు ఫోను చేశాడు.
“సార్ మీతో కొంచెం వ్యక్తిగతంగా మాట్లాడాలి. మీరు నేను దిగిన గెస్ట్ హౌస్ వద్దకు రాగలరా” 
“ఎందుకు సర్” అడిగాడు కృష్ణకాంత్.
“మిమ్మల్ని ఇబ్బంది పెట్టను. నాకు ఇంకా కొన్ని చిన్న చిన్న సందేహాలు ఉన్నాయి. అవి అందరిలో అడిగేవి కావు. అందుకని” నింపాదిగా అడిగాడు.
ఒక్క క్షణం మౌనం అటువైపు. కొద్దిసేపటి తరువాత
“సరే సర్” అని ఫోను పెట్టేశాడు కృష్ణకాంత్.
****
“కృష్ణకాంత్ గారూ, కేసు ఎంక్వయిరీ ముగిసింది. మీ తప్పు ఎక్కడా కనిపించకుండా బాగా మేనేజ్ చేశారు. గుడ్. కానీ నేనూ నీ జాతి వాడినే అందుకే నా మనసు దాన్ని నిజం అని నమ్మలేక పోతున్నది. అందుకే మిమ్మల్ని ఒంటరిగా ఇక్కడికి రమ్మన్నాను. కావాలని చేసినా, యాదృచ్ఛికంగా జరిగినా, అతనికి విధించబడిన శిక్ష ఆమోదయోగ్యమే. పసిబిడ్డలను అంత కిరాతకంగా చెరిచి చంపినవాడిని చంపడమే తగిన శిక్ష. అదేదో న్యాయస్థానానికి వెళ్ళకుండానే జరిగింది. అది ముగిసిపోయిన వివాదం. నాకు కావలసినది నిజం. మీ గతాన్ని తెలుసుకున్నాను. ఎటువంటి క్రిమినల్ నైనా చాకచక్యంగా పట్టి బంధించడంలో మీ నేర్పు అమోఘమని తెలిసింది. ఇతడిని చంపకుండా పట్టుకోవడం మీకు కష్టం కాదు. మరి ఎందుకిలా జరిగింది. ఇది ఆఫ్ ద రికార్డ్ కృష్ణకాంత్. మీలో జరిగిన ఏదో సంఘర్షణ దీనికి కారణం ఏమిటది?” కృష్ణకాంత్ కళ్ళల్లోకి సూటిగా చూస్తూ అడిగాడు ఇంద్రనీల్.
” నేనే మిమ్మల్ని కలసి మాట్లాడాలనుకున్నాను సర్. తప్పు చేసింది నేను. ఆత్మరక్షణ కోసం కాదు సర్. ఆ రాక్షసుణ్ణి చంపాలనే చంపేశాను. కేసు పరిశోధన నిమిత్తం బావిలో నుంచి వెలికితీసిన ఆ పిల్లల శవాలను పరిశీలించడానికి వెళ్ళాను సర్. మనసు కలిచివేసింది. అమాయకంగా ఆడుకునే పసివయసులో ముఖమంతా చీలికలతో, సగం చిరిగిన బట్టలతో వున్న ఆ విగతజీవులను చూసి గుండె తరుక్కుపోయింది సర్. వాళ్ళను చూస్తుంటే నా బిడ్డ నాకు గుర్తొచ్చింది. “ఆడపిల్లగా పుట్టడమే మా నేరమా? మా మానమే మాకు పరమశత్రువా?” అని ప్రశ్నించినట్లనిపించింది. ” అంకుల్ నేనే మీ కూతురైతే ఏ రకంగా న్యాయం చేస్తారో చెప్పండి?” అని నిలదీసినట్లనిపించింది. నన్ను నేను సమాధానం చెప్పుకుని, నిందితుడిని న్యాయస్థానానికి అప్పగించాలనుకున్నాను. అతడిని బంధించినప్పటి నుంచి కేసును నిర్వీర్యం చేయమని అనేక ఫోన్లు వచ్చాయి. పరిస్థితి అర్థమయింది. న్యాయస్థానంలో ఈ కేసు నిలవదని, ఆ పసిబిడ్డలకు న్యాయం జరుగదని అనిపించింది. వాడిని ఇలాగే వదిలేస్తే మరింకెంత మంది పసికూనలు బలవుతాయోనని భయం వేసింది. ఆ ఫోన్లకు నేను లొంగినట్లు నటించాను. వాడిని వదిలేస్తానని చెప్పి, ఊరి చివరకు తీసుకెళ్ళి పథకం ప్రకారం సంకెళ్ళు విడిపించి రాళ్ళతో దాడి చేయమన్నాను. కానిస్టేబుల్ గాయపడిందాకా ఉండి, వాళ్ళను ఆపేసి నేను వాడిని వెంబడించాను. నేనొక్కడినే రావడం చూసి వాడు రిలాక్స్ అయి కూర్చున్నాడు. అంతే కణతకు గురిపెట్టి కాల్చాను. నా చేతికి గాయం చేసుకున్నాను. ఆ పిల్లల స్థానంలో నా కూతురు ఉంటే తండ్రిగా ఎలా కసి తీర్చుకునేవాడినో, అలాగే తీర్చుకున్నాను. నేను చట్టాన్ని చేతుల్లోకి తీసుకోలేదు సర్. దుష్టుడిని తుదముట్టించాను. న్యాయదేవత కళ్ళకు గంతలెందుకు కట్టుకుందో తెలుసా సర్. డబ్బు తీసుకుని అన్యాయాన్ని సమర్థించే వారిని చూడలేక. దోషులు స్వచ్ఛగా తిరుగుతుంటే భరించలేక. నా మనస్సాక్షి చెప్పినట్లు చేశాను. నా కంటికి కనిపించింది, నూరేళ్ళ జీవితాన్ని పదేళ్ళకే ముగించుకున్న ఆ బిడ్డలే. వాళ్ళకు న్యాయం చేశాను. ఇది సార్ జరిగింది. నిజం చెప్పాను. నా మనసు తేలికపడింది. ఇక మీ ఇష్టం” స్పందించిన ఎడద ద్రవించి కన్నీరుగా మారింది అతనికి.
ఏమీ మాట్లాడలేదు ఇంద్రనీల్. మౌనంగా వెళ్ళి అతని భుజం తట్టి కళ్ళు తుడిచాడు. అతనిలో జరిగిన సంఘర్షణను అర్ధం చేసుకున్నాడు. 
*****
జరిగినదంతా సింహావలోకన చేసుకున్నాడు ఇంద్రనీల్. అతని మనోనేత్రం ముందు తను వచ్చే ముందు కృష్ణకాంత్ చూపించిన ఆ చిన్న పిల్లల ఫొటోలు కదలాడాయి. అంత కఠినమైన పోలీసు గుండెలో ఎక్కడో దాగిన సహజమైన మానవత్వం తలుపుతట్టింది. అతనికి తెలియకుండానే నేత్రాలు చెమ్మగిల్లాయి. చిన్నతనపు జ్ఞాపకాలు మనసును తాకాయి. ఆ వయసులో తనను చుట్టుకు తిరిగిన చెల్లెళ్ళు, ఇప్పటికీ తనను వదలక తిరిగే కూతురు గుర్తుకువచ్చారు. “ఎవరయితేనేం ఆడపిల్ల. అనురాగానికి, అభిమానానికి నిలువెత్తు నిదర్శనం. తరతరాలను నేలమీదకు తెచ్చే భువిలోని దేవత. అటువంటి తల్లులను చిదిమేసే కిరాతకులను క్షమించాలా? న్యాయస్థానాలకు అప్పగించి న్యాయం కోసం చూడటం చట్టరీత్యా జరగాలి. కానీ ఎలా నమ్మగలం న్యాయాన్ని ఈరోజుల్లో. కృష్ణకాంత్ చేసింది తప్పే. దాన్ని నిరూపిస్తే కృష్ణకాంత్ ను దండిస్తారు. దాని ఫలితంగా మరో దుర్మార్గుడు రెచ్చిపోతాడు. అలా జరుగకూడదు. కృష్ణకాంత్ చేసింది తప్పనే లోకం ఆ నీచుడు పసిపాపలను చిదిమేటప్పుడు ఏమయింది? ఆడపిల్ల అర్ధరాత్రి కాదు, పట్టపగలే తిరగలేకపోతున్నది. అలా జరుగకూడదు. పోలీసు అంటే ఒక తండ్రి, ఒక తోబుట్టువు. మా ఆడపడుచులను మేమే కాపాడుకుంటాం. చైతన్యవంతులను చేస్తాను. కృష్ణకాంత్ లాంటి సమాజం మీద బాధ్యత గల పోలీసులను ఏరి రక్షణవలయం ఏర్పాటు చేస్తాను. చేతులు కాలిన తరువాత కాదు. చేతులు కాలకుండానే కాపాడుతాను. ఇది నా మనస్సాక్షి నిర్ణయం. న్యాయానికి, చట్టానికి అతీతమైన నిర్ణయం.” అని మనసులో అనుకున్న ఇంద్రనీల్ ఫోను తీసుకుని రింగ్ చేశాడు కృష్ణకాంత్ కు.
” హలో సర్ చెప్పండి” అవతలి వైపు నుంచి కృష్ణకాంత్.
“కృష్ణకాంత్ గారు, మీకు నా ధన్యవాదములు. కేసు దర్యాప్తు నిమిత్తం వచ్చిన మాకు చక్కని సహకారం అందించారు. దయచేసి ఇటువంటి ఘటనలు పునరావృతం కాకుండా చూడండి. ఆత్మరక్షణ కోసం మీరు చేసిన పని తప్పు కాదనిపించింది. కానీ అంతదూరం రాకుండా చూసుకోవలసిన బాధ్యత మనది. ఆడపిల్లల సంరక్షణ పోలీసులుగా మన బాధ్యత. మీకు అనుమానం వచ్చిన ప్రతి సెంటర్ లో మఫ్టీలో పోలీసులను పెట్టండి. షీ టీమ్ లను చైతన్యవంతం చేయండి. రిపోర్టు వచ్చిన తరువాత కాదు. ముందుగానే నిఘా వేయండి. ప్రతి ఆడపిల్ల మన ఇంటిపిల్ల అన్న రీతిగా వ్యవహరించండి. తగినంత బలగాలను సమకూర్చమని నా వంతు బాధ్యతగా ప్రభుత్వానికి చెబుతాను. ఉంటాను. మీలాగే నేను కూడా నా మనస్సాక్షికి ఎదురు చెప్పలేకపోతున్నాను.” అని ఫోను పెట్టేసి సోఫాలో వెనుకకు వాలాడు ఇంద్రనీల్.
అతని కనులముందు చేతులెత్తి నమస్కరిస్తున్న చిన్న పిల్లల రూపాలు మసకగా కదిలాయి.
*********అయిపోయింది*********
రచన: డా.సమ్మెట విజయ
ఎప్పుడెప్పుడు ఊర్లోకి అడుగు పెడతానా అని ఎంతో ఆతృతతో ఎదురుచూస్తున్న ఘడియ రానే వచ్చింది. 25 సంవత్సరాల తర్వాత అడుగు పెడుతున్నా..ఉద్యోగం పేరుతో అమెరికా వెళ్లిన నేను ఎప్పటి కపుడు  రావాలనే అనుకున్నా..తీరా వచ్చాక తిరిగి వెళ్లలేకపోతే …ఎలా..ఇదే ఆలోచన.దానికి తగినట్లుగ డాక్టరుగా నా జీవితం తీరిక లేకుండా ఉంటూ ఎప్పుడూ ఏదో ఒక అడ్డంకి వచ్చేది.
     తీరా ఇక్కడికి రాగానే గుర్తుపట్టలేనన్ని మార్పులు. కాబ్ లో వెళ్ళాలో మెట్రో లోనో ..మనవడి సూచన గుర్తొచ్చింది..మెట్రోలో బయలుదేరాను. ఇదివరకు ఇక్కడ ఉండే మా ఇల్లు అమ్మేసాం.    ముందుగా బుక్ చేసుకున్న హోటల్ గదికి చేరుకున్నాను. వరుసగా నేను చదివిన స్కూల్, మా బంధువులు, స్నేహితులను కలవాలని ప్రణాళిక వేసుకున్నాను. విశ్రాంతి తీసుకుని ముందుగా టాక్సీ లో నేను చదివిన స్కూల్ లో అడుగు పెట్టాను. నా రాక ముందే సూచించినందున అసలే ఎన్.ఆర్.ఐ. ముద్ర కనుక నవ్వుతూ సాదరంగా ఎదురువచ్చి మరీ తీసుకెళ్లారు. నా పాఠశాల జీవితం కళ్ళముందు కదిలింది.
      ఎంత ఆనందకరమైన జీవితం..ఎన్ని మధురానుభూతులు. తలుచుకుంటే పరవశంగా ఉంటుంది.  నాకు చదువుకునేందుకు పుస్తకాలు లేకపోతే రవి వాళ్ల నాన్న తనకు ఖర్చుకోసం ఇచ్చిన డబ్బుతో నాకు పుస్తకాలు కొనిచ్చాడు. మా నాన్న పంట డబ్బు అందక నేను ఫీజు కట్టడం ఆలస్యమైతే మస్తాన్ వాళ్ల అక్కనడిగి సర్దుబాటు చేసాడు. ఒకరికొకరు తన పర లేక అవసరానికి ఆదుకోవడానికి సిద్ధంగా ఉండేవారు.
    మరి ఇప్పుడెలా ఉంటున్నారో ఈ తరం “సర్ కాఫీ…”  అన్న పిలుపుతో తేరుకుని కాఫీ తాగి స్కూల్ అంతా ఒకసారి తిరిగాను.
పిల్లలు హుషారైన పిల్లలు..అంతటా చకచకా తిరుగుతూ కనిపించారు.
చాలా స్నేహంగా మాట్లాడేస్తున్నారు టీచర్లతో..మేమెంత హడలిపోయేవాళ్ళం. మాస్టారు కనబడితే గడగడలాడేవాళ్ళం. చెప్పిన పాఠం చదవకపోతే తగిలే దెబ్బలు ఈనాటికీ గుర్తు. మాస్టారు దృష్టిలో పడ్డామా ఇక అంతే. అలాగే మాస్టారు పిల్లలలో తెలివితేటలను పసిగట్టి వాళ్ళకి సానబెట్టి పట్టించుకునే తీరు మరచిపోలేనిది. అంత గడగడలాడించిన మాస్టార్లే వెన్నలాంటి మనసుతో మనల్ని సరిచేసిఎందరినో వారి జీవితంలో పైకి వచ్చేలా తయారు చేస్తారు.
    ఆలోచనల నుంచి తేరుకుని యాజమాన్యానికి నావంతుగా పాఠశాల పిల్లలకు కొన్ని బల్లలు కొంత ఆట సామాగ్రి కొనిస్తానని చెప్పి వచ్చాను. తెలిసిన వారు ఎవరూ లేకపోయినా ఆ బడి గోడలు, చెట్లు నాతో ఊసులాడినట్లే ఉంది.
    బయటకు వచ్చాక అన్ని ప్రదేశాలు కలియదిరుగుతూ ఒక్కొక్క బంధువు ఇంటికి వెళ్ళసాగాను. రెంటల్ కాబ్ మాట్లాడుకున్నాను.డ్రైవర్ అన్నాడు..సార్ అన్నీ మారిపోయాయి..మీరు వెతుక్కోవాలేమో..
    “ లేదు లేదు ఇక్కడే రవీంద్రనగర్..అక్కడే మా బావగారు వాళ్ల ఇల్లు..”చెప్తున్నాను..
    “ మీరు ఏ జమానా సార్. రవీంద్రనగర్,  గాంధీచౌక్, సర్దార్ పటేల్ నగర్, సరోజిని నగర్ లు వీధుల పేర్లు, ఊర్ల పేర్లు మారిపోయినయ్. మీకు దెల్వదా..యాదవ్ పూర్, మేరీలాండ్, బ్రాహ్మణ్ నగర్, ముస్లీమ్ బజార్, జోసఫ్ నగర్, కమ్మపురం, నాయుడుబస్తీ, జోసఫ్ నగర్, నాయక్ రోడ్ గిసుంటి పేర్లే ఉన్నాయ్. కులాన్ని బట్టి మతాన్ని బట్టి బస్తీ పేరుంటది..గప్పుడెప్పుడో తెలుగు భాష మాట్లాడేటోళ్లు ఆంధ్ర, తెలంగాణ అని రెండు తెలుగు రాష్ట్రాలుగా విడిపోయి ఎవరికి వాళ్ళుపోటీలుబడి వాళ్ళ వాళ్ళ రాష్ట్రాలను డెవలప్ చేసుకున్నయ్..గట్ల కొంతకాలం జరిగింది.. ఆ తర్వాత వాళ్ళు వీళ్ళు కొట్టుకునుడు మారిపోయింది..ఎవరికి వాళ్ళు అ కులం కి ఆ కులం కలిసి పోవుడు. ఎదుటి వాళ్ళను దుష్మన్ లెక్క జూసుడు.. గీ కులం దందానే నడుస్తుంది…” డ్రైవరు గడగడా చెప్పేస్తున్నాడు..
మీకు దెల్వదా ఆడపిల్ల బయట కనిపిస్తే ఈడ్చి తీస్కపోయి బలాత్కారం చేసేటోళ్లు..ఇప్పుడు గట్టి రూల్స్ ఎవడన్నా ఆడపిల్లపై చేయేస్తే జైల్లోనే కూసునేది..గది ఒక దారికొచ్చిందో లేదో..ఇంక మస్తు కతలున్నయి..”
    వింటున్న నా దిమ్మతిరిగిపోయింది. అందుకనేనా ఇండియా గురించిన ప్రస్తావన వచ్చినప్పుడల్లా అంతా ఓకే అని మాట దాటేసే మనవడు గుర్తుకొచ్చాడు.
     “ ఒరేయ్ నేను బావగారింటి రూట్ వెతుకుతున్నాను. వీధుల పేర్లన్నీ మారాయట.. ఎలారా..? “ ఫోన్ చేసాను మనవడికి..
     “ తాతయ్యా తెలిసిపోయిందా? అందుకే చెప్పాను మీరు పనిగట్టుకుని మరీ ఇండియా వెళ్తానంటే ఇలాంటి షాకులు చాలా తగుల్తాయనే వద్దన్నాను.  మీరు స్వయంగా చూస్తే తప్ప తెలియదని ఊరుకున్నాను. ఇంటి లొకేషన్ పెట్టాను. దాని ప్రకారం వెళ్లండి..”మనవడు శ్రీ రామ్ సమాధానం వినగానే మనసంతా గజిబిజిగా అయిపోయింది.
     అక్కడ నా ప్రపంచం వేరు. ఒక పేరున్న సీనియర్ డాక్టర్ గా నాకు విపరీతమైన పని, బాధ్యతలు.నిమిషం మెసలడానికి లేదు. వీకెండ్స్ లలో కూడా కాన్ఫరెన్సులు, కేసులు.. రోజులు ఎలా గడుస్తున్నాయో వెనుతిరిగి చూసుకోకుండానే గడిచిపోతాయి. ఎలాగైనా బ్రేక్ తీసుకోవాలని ఈ ప్రయాణం పెట్టుకున్నాను. సరిగ్గా ఇండియాలో కాన్ఫరెన్స్ ఒకటి కలసి వచ్చింది.
     మరీ ఇన్ని మార్పులా..! ఇంకా తేరుకోలేదు నేను..నా దేశం గురించి పరదేశంలో ఉన్న నేను ఇంత ఆలస్యంగా తెలుసుకున్నానా అనే ఆలోచన నన్ను గిల్టీగా నిలబెట్టింది. మరయంత్రంలాంటి అక్కడి జీవనం నుంచి అకస్మికంగ కళ్లు తెరచిన నేను నాకు నేను ఎంతో చిన్నగా అయిపోయినట్లు అనిపించింది.
     “ సార్ మీ లొకేషన్ వచ్చేసింది..” డ్రైవర్ మాటలతో దిగి బావగారింట్లోకి అడుగుపెట్టాను. వెళ్ళక వెళ్ళక వెళ్లిన నన్ను చూసి గుర్తుపట్టక కొందరు.. గుర్తుపట్టి కొందరూ ఉబ్బితబ్బిబ్బయ్యారు.  కుశల ప్రశ్నలు, కబుర్లు, భోజనాలు ముగించుకున్నాక బావగారు ఎలాగూ వచ్చావుగా సాయంత్రం మన బంధువులదే వెడ్డింగ్ ఉంది తీసుకెళ్తాను ఉండండి అని ఆపేసారు. ఎలాగు ఇక్కడ పెళ్ళిళ్ళు చూడక చాలాకాలమైంది కదా వెంటనే తల ఊపేసి కాసేపు విశ్రాంతి తీసుకున్నాను.
    కన్నుమూసుకున్నానే కానీ చాలా కాలం తర్వాత వివాహం తిలకించబోయే ఆనందం కంటిమీద కునుకు పడనీయలేదు.
    కన్వెన్షన్ సెంటర్ కి చేరుకోగానే స్వాగతం పలుకుతూ బంధువులు ఉంటారని ఎదురు చూసిన నాకు మరో షాక్..ఒకే రకం దుస్తులతో లాప్ టాప్ లు పట్టుకుని కొందరు ఒక కాబిన్ లో కూర్చుని ఉన్నారు. రిసెప్షన్ / రిజిస్ట్రేషన్ సెంటర్ లా..అక్కడ అందరూ లైన్ లో నిలబడి పర్సులోంచి కార్డు తీసి ఇస్తున్నారు.
    “ఏంటీ పద్ధతి ? “ అయోమయంగా అడిగాను.
    “ తెలియదా! నువ్వు ఎన్ ఆర్ ఐ వి కదా!..మాకు ఇక్కడ పెళ్ళిళ్లలో ఏ కులం వారు పెళ్ళి చేసుకుంటే ఆ కులం వారికి అదే కార్డు మ్యాచ్ అయితే విఐపి లాంజ్ కి పంపిస్తారు. వేరే కులం వారికి, స్నేహితులకి వేరే వేరే ఏర్పాట్లు ఉంటాయి. మనకులమేలే పద నే తీసుకెళ్తాగా “ అంటూ తన కులం కార్డ్ చూపించగానే అక్కడి వాళ్ళు అతివినయంగా విష్ చేసి “ గుడ్ ఈవినింగ్ సార్. ప్లీజ్ కమ్ సార్. వెల్ కమ్ సార్..” అంటూ ప్రత్యేక శ్రద్ధతో తోడు వచ్చి మరీ మమ్మల్ని వివాహ వేదికకు అతి దగ్గరలో ఉన్న విఐపి లాంజ్ లోకి తీసుకెళ్ళారు. వాళ్ళకి పెట్టే భోజనం, ఇచ్చే రిటన్ గిఫ్ట్ స్పెషల్ గా ఉంటాయని బావగారు చెప్పారు.
    చూసావా నిన్ను నేను ఎలా స్పెషల్ గా తెచ్చానో అన్నట్లుగా బావగారు చూసిన ఓ చూపుతో నా గొంతులో స్టార్టర్ కిందికి దిగక ఉక్కిరి బిక్కిరి అయ్యేలా చేసింది.
    “ ఇంకా ఈ మనుష్యులు ఎదగలేదా ? ఈ కులాలేమిటి ఎవరూ ఇంటర్ కాస్ట్ మారేజెస్ చేసుకోరా ? “ అడిగాను కోపంగా మా బావని.
    “ ఇంకా నయం హరీ ! గట్టిగా మాట్లాడకు. నువ్వు డా.హరివి కనుక సరిపోయింది.అప్పుడెప్పుడో ఒక కులం వారు ఇంకో మతం అమ్మాయిని చేసుకుంటే మామగారు అల్లుడుగారిని నడిరోడ్డుమీద నరికించాడట ! ఇప్పుడు ఏ కులానికి ఆ కులం ఏ మతానికి ఆ మతం మ్యారేజిబ్యూరోలు, వివాహ వేదికలు, ఉద్యోగాల్లో రాయితీలు అన్నీ వచ్చాక ఆ ఆలోచనలు ఎవరికీ లేవు. పైగా పొరపాట్న ఎవరన్నా అలాంటి పనికి పూనుకున్నా వాడికేగతి పడుతుందో వాడికే బాగా  తెలుసు.
     “మరి రాజకీయాలు..”ఉండ బట్టలేక అడిగా.
     “ రాజకీయాల్లో కూడా పూర్తి అగ్రిమెంట్లు జరిగిపోయాయి. ఏ కులం వారి కోటా ప్రకారం ఆ కులం వారికి సీట్లు, కేటాయింపులు, ఉద్యోగాలు, రిజర్వేషన్లు, రాయితీలు..” ఎంతో ఆనందంగా ఆ మార్పులను చెబుతున్న బావగారిని చూసి నవ్వాలో ఏడ్వాలో అర్థం కాలేదు. పైగా పెళ్లిలో దంపతులకు అక్షింతలు వేసి తిరిగి వచ్చేటప్పుడు బావగారి కులం కార్డు చూపించగానే స్పెషల్ గిఫ్ట్ రిటన్ గిఫ్టుగా ఇచ్చారు.
     ఇక తిరిగి ఇంటికి వస్తుండగా చెప్తున్నాడు ఇప్పుడు పెళ్ళిళ్ళు, ఉద్యోగాలు అన్నీ చాలా సులువు..ఏ కులం కార్డు మ్యాచ్ అయితే ఆ కార్డ్ వారి బ్యూరోలో సంబంధాలు మాట్లాడేసుకోవచ్చు. ఇక ఉద్యోగాలు రాయితీలు, ఇల్లు కొనుక్కోవడంలో డిస్కౌంట్ లు అన్నీ చెప్తుంటే నాకు తల గుర్రున  తిరిగిపోయింది.
     “ అవునూ ఆధార్ కార్డ్ పాన్ కార్డ్ ఇవి కదా కావలసింది..” అడిగాను అనుమానంగా.
    పెద్దగా నవ్వేసారు మా బావగారు.
    “ భలే వాడివోయ్ డాక్టర్ హరి…! ఆ జమానాలో ఆధార్ కార్డ్ ఉంటే గొప్ప. ఇప్పుడు కులం కార్డు ఉంటే క్రెడిట్ కార్డు కన్నా ఎక్కువే తెలుసా..! ఒక్కసారి నీ కులం కార్డు తెరిస్తే నీ చరిత్రంతా తెలుస్తుంది. నీ వెనుక ఎవరున్నారో తెలుస్తుంది. ఒకప్పుడు భాష ప్రకారం రాష్ట్రాలుగా విడిపోయాయి.కానీ ప్రస్తుతం పరిస్థితులు కులం ప్రకారం జిల్లాలుగా రాష్ట్రాలుగా మారేందుకు ప్రణాళికలు సిద్ధమౌవుతున్నాయి. నువ్వు ఎలాగూ ఎన్ ఆర్ ఐ వి కదా పెట్టుబడి పెట్టగలనంటే చెప్పు..నీవేం చేయాలనుకున్నా చెయిపిస్తాను..
     ఎంతో ఈజీగా ఆయన మాట్లాడుతున్నా నా మనసంతా గజిబిజిగా అయిపోయింది. ఒళ్ళంతా తిమ్మిర్లుగా అనీజిగా ఉంది. జెట్ లాగ్ ప్రభావమో ఈ కొత్తమార్పుల కలవరమో బావగారి ఇంటినుంచి ఎంత త్వరగా బయటపడదామా అనిపించి వెంటనే నా రూమ్ కి వచ్చేసా. ఇంటి నుంచయితే బయటపడ్డాను కానీ ఆ ఆలోచనల్లోంచి బయటపడలేకపోతున్నా..
    నిద్రపోయిన నాకు కలలో స్వాతంత్ర్యం కోసం పోరాడిన గాంధీ, అందరినీ ఒక్కటిగా చూడాలన్న దేశనాయకుల ఆరాటాలు, ఉద్యమాలు, జ్యోతి రావు పూలే ప్రయత్నాలు, షోయబ్ ఇమ్రోజ్, సురవరం గోలకొండ పత్రికలు కళ్ళముందు వారంతా నినాదాలు చేస్తూ వెళుతుంటే మరో పక్క ఎదురుగా మా కులానికే మీ ఓటు, మా కులం గెలిస్తే మీకది చేస్తాం..ఇది చేస్తాం..అంటూ కులపెద్దలు బాహాటంగా ప్లెక్సీలతో ఊరేగింపులు…
     ఒకపక్క మెండైన బ్రాహ్మణుడు మెట్టు భూమి ఒకటే ఛండాలుడుండేటి సరిభూమి ఒకటే..అన్న అన్నమయ్య పాట పాడినా, దలైలామా చెప్పినా, అంబేద్కర్ అందరి సమానత్వం కోసం ఆరాటపడినా..రాజారామ్ మోహన్ రాయ్ బ్రహ్మసమాజం స్థాపించినా స్వామి దయానంద సరస్వతి ఆర్య సమాజం నెలకొల్పినా..రామకృష్ణ పరమహంస, స్వామి వివేకానంద ఎన్ని ఉపన్యాసాలిచ్చినా..ఏమయిపోయాయి ఈ వాదనలు బోధనలు..
     రాత్రంతా కలత నిదురతో లేవలేకపోయాను. విపరీతంగా తలనొప్పి. కులం కులం అంటూ..కన్ను మూసినా తెరచినా..
     ఇంతలో ఫోన్ మోగింది.. “డాక్టరు గారు  మీరు ఇస్తానన్న బల్లలు, ఆట వస్తువులు పాఠశాలలో ఎవరికి ఇవ్వమంటారు..మీ కులం కార్డ్ వాట్సాప్ చేస్తే వారికి మాత్రమే చేస్తాం..మీకు ఓకే కదా..” టక్కున లేచి నిలబడ్డాను. కాళ్లకింద భూమి తిరిగి పోతుంది. కింద పడిపోయాను..నాకేమైందో తెలీదు.రూమ్ లోకి కాఫీ తెచ్చిన బాయ్ సృహ తప్పి పడిపోయిన నన్ను చూసి హోటల్ రిసెప్షన్ కి ఫోన్ చేసాడు. మేనేజర్ వచ్చి అంబులెన్స్ పిలిచాడు. నా ఫోన్ లో కాల్ ద్వారా బావగారిని పిలిపించి హాస్పిటల్ కి తీసుకెళ్ళారని తర్వాత తెలిసింది. మెల్లిగా సృహలోకి వస్తున్న నాకు బావగారు డాక్టర్ తో మాట్లాడుతున్న మాటలు వినపడుతున్నాయి..” డాక్టర్ హరి అండి..ఎన్.ఆర్.ఐ..ఇదిగోండి ఐడి ప్రూఫ్..నా కులం కార్డు చూడండి…మా వాళ్లే..అందుకే ఈ హాస్పిటల్ కి తెచ్చాను. ఇక్కడ మనకు స్పెషల్ ట్రీట్ మెంట్ కదా..”
    స్పెషల్ రూమ్ కి మార్చిన నన్ను చూడగానే వచ్చిన సీనియర్ డాక్టర్లు..యే దిసీజ్ డా. హరి అని నన్ను గుర్తుపట్టేసారు. రేపటి సదస్సులో పేపర్ ప్రజెంట్ చేసే స్పెషల్ ఇన్ వైటీ గాను అమెరికాలోని ప్రముఖ వైద్యులలో ఒకరిగా నా పేరు తెలిసిన వారంతా వెంటనే స్పందించి ట్రీట్ చేసారు. ఆ సాయంకాలానికి యథాస్థితికి వచ్చిన నాకు బావగారు నా ట్రీట్ మెంట్ కోసం కులం కార్డు ఉపయోగించారన్న వార్త మరింతగా గుండె పిండేసింది.
    మరునాడు సెమినార్ లో ఒక ప్రత్యేకమైన వైరస్ తో బాధపడుతున్న రోగుల గురించి ఆ వైరస్ ప్రభావంపై చేసిన పవర్ పాయింట్ ప్రజంటేషన్ వృత్తిపరంగా టకటకా చేయడం చూసి అందరూ ప్రశంసల జల్లు కురిపించారు. 
      మనసులో మాత్రం శరీరంలో వ్యాపించిన వైరస్ ని తొలగించగలం డాక్టర్లుగా కానీ మనుషుల మనసులకు పట్టిన కులం వైరస్ ని తొలగించడమెట్లా? నా బుర్రలో ఆలోచనలు పెరిగిపోయాయి. అరగంట తర్వాత ఎవరెవరు ప్రజెంటేషన్ చేసారో వారిలో ఉత్తమంగా ప్రజెంటేషన్ చేసిన వారికి అవార్డులను ఇచ్చారు. నా పేరు ప్రకటించగానే ఆనందంతో వెళ్ళి తీసుకున్నాను. మెట్లు దిగుతుండగా పక్కనుంచి మాటలు వినిపించసాగాయి. ఎవరెవరికి ఏయే కార్డుల వారికి రికమండేషన్ వల్ల అవార్డులు వచ్చాయో నమ్మలేని విషయం ఏమిటంటే..నిన్న నన్ను ఆసుపత్రిలో చేర్చిన బావగారు తన కులం కార్డు ముందే చూపించి రేపు మా వాడికి అవార్డు రావాల్సిందేనని చెప్పి వెళ్ళాడట!
    మళ్లీ నా కళ్ళు ఎందుకో గిర్రున తిరుగ సాగాయి…తిరిగి పడిపోయిన నన్ను ఆసుపత్రికి తరలించారు.
    ఆసుపత్రిలో సృహకోల్పోయిన నాకు కాసేపటికి లో గొంతులో ఏవో మాటలు వినబడ్డాయి..
    “ పాపం ఏదో పెద్ద షాక్ తగిలినట్లుంది…కోలుకోవడం కష్టం”..
     నాకు తగిలిన షాక్ కి మా బావగారి కులం డాక్టర్ల వైద్యం పనిచేస్తుందా ???
రచన: కౌండిన్య తిలక్
ఫోన్ రావడముతో ఢిల్లీ నుండి హైదరాబాద్ కు ఆఘమేఘాల మీద ప్రయాణమయ్యాడు అరుణ్. ప్రయాణము తాలూకు అలసట బాధిస్తున్నా, విన్న సమాచారము ఒక వైపు ఆనందాన్ని, మరొక వైపు అనిశ్చితిని కలిగిస్తుండడముతో మానసికంగా డిస్టర్బ్ అయి ఉన్నాడు. హైదరాబాద్ లోని అతి పెద్ద కార్పొరేట్ మెటర్నిటీ హాస్పిటల్ చేరుకున్నాడు. “పదినిమిషాలలో విజిటింగ్ అవర్స్ ప్రారంభమవుతాయి. అంత వరకు కూర్చోండి” అన్న రిసెప్షన్ వారి మాటలు మన్నిస్తూ, అక్కడే లాంజ్ లో, ఖాళీగా ఉన్న సీటులో కూర్చున్నాడు. గతము తాలూకు రకరకాల ఆలోచనలు వెంటాడటముతో అలసటగా కళ్ళు మూసుకున్నాడు.
………………………. .
“అరుణ్! నీకు ఎన్నిసార్లు చెప్పాను, మనకు పిల్లలు వద్దని. చూడు ఇపుడు యేమి జరిగిందో”
“ఇపుడేమి  జరిగింది. భగవంతుడు మనని దీవించాడు. సానుకూలంగా ఆలోచించు. ఇది మంచి విషయమే కదా”
“నీకు మంచి విషయము. నాకు కాదు. మొదటి నుండి నెత్తీ నోరుకొట్టుకుంటున్నాను. నా మాటకు నీవు విలువ యివ్వ లేదు. ఆవేశము రాగానే పశువులాగా మీద పడదము తప్ప కనీస జాగ్రత్తలు తీసుకుందామన్న ఇంగితము కూడా చూపలేదు”
“హారిక ప్లీజ్! డోంట్ షవుట్! అందరూ మననే చూస్తున్నారు. ”
“చూస్తే చూడనీ. నీకు భార్య అభిప్రాయాలను గౌరవించే సంస్కారము లేదు”
“హారికా!నోరు పారేసుకోకు. ఇందులో నేను అంతగా చేసిన తప్పేమిటి?”
“ఏమిటా? నాకు మరొక నెలలో ఎక్జిక్యుటీవ్ డైరెక్టర్ గా ప్రమోషన్ రాబోతుంది. మరొక రెండు నెలలలో నన్ను మా ఆఫీస్ వాళ్ళు అమెరికాకు పంపబోతున్నారు. నా జీతము నెలకి నాలుగు లక్షలు కాబోతుంది.
అంటే నీ జీతము కంటే ఐదింతలు ఎక్కువ. ఇన్ని మంచి అవకాశాలు, పదోన్నతులు రాబోతుంటే అవి అన్న్నీ వదులుకొని నీ పిల్లలలకు తల్లినై వాళ్ళ మూతులూ వగైరాలు తుడుస్తూ కూర్చోవాలా?నీ వంశాన్ని పెంచాలా. నేనేమైనా పిల్లలని కనే యంత్రాన్నా?”
“ఓహ్ డ్యామిట్! హారికా! చిన్న విషయాన్ని పెద్ద రాద్దాంతము చేస్తున్నావు. స్త్రీకి తల్లి కావడము కూడా పదోన్నతియే. మంచి భర్త, మంచి పిల్లలు, మంచి కుటుంబము దొరకడము కూడా అదృష్టమే”
“బ్రహ్మశ్రీ అరుణ్ గారూ! దయచేసి పాతచింతకాయ పచ్చడి ప్రవచనాలు నాకు చెప్పవద్దు. నాకు పెళ్ళీ, పిల్లలు, సంసారము వీటి కన్నా కెరీర్, ప్రమోషన్, డబ్బు సంపాదించడము, స్టేటస్, ఉన్నత జీవనవిధానము అంటే ఇష్టము. మా పేరెంట్స్ పోరు పడలేక పెళ్ళిచేసుకున్నాను. పెళ్ళైన రోజు నుండి చెబుతూనే ఉన్నాను పిల్లలు, సంసారము, అత్తామామల సేవలు వంటి లంపటములోకి నన్ను లాగ వద్దని. అయినా వినలేదు. ప్రెగ్నెన్సీ రాకుండా ప్రికాషన్స్ తీసుకుందామని చెప్పినా, యేవో సాకులు చెప్పి నీవు జాగ్రత్త పడ లేదు, నన్ను జాగ్రత్తలు పడనీయలేదు. చివరికి యేమి జరిగింది. ఉద్యోగములో ఇపుడిపుడె వస్తున్న మంచి అవకాశాలు చేజార్చుకోవాలి. అసలే పోటీ ప్రపంచము. ఒక్క క్షణము ఏమరుపాటున ఉన్నా మన అవకాశాలు వేరే వాళ్లు తన్నుకుపోతారు. రాబోయే రోజులు మెటర్నిటీ లీవు అనీ ఇంటిలో కూర్చుంటే నా ప్రమోషన్, అమెరికా అవకాశము చేజారి పోతుంది. నేను అసహ్యంగా ఈ పొట్టనూ, అవమాన భారాన్ని మోస్తూ నీకు బిడ్డను కనిపెట్టాలి. మీరు చేయించే సీమంతాలు, బారసాలలు ఎంజాయి చేయాలి. ఓహ్ గాడ్! అబార్షన్ కూడా చేసుకోవద్దని, చేసుకుంటె నా ప్రాణానికి ముప్పని డాక్టర్ చెప్పింది. ఐ హేట్ దిస్ నాన్సెన్స్!”
“హారికా !ప్లీజ్ స్టాప్! మన ఇంటికి వెళ్ళి ప్రశాంతముగా మాట్లాడుకుందాము. ముందు క్షేమంగా నీకు డెలివరీ అయి, బిడ్డ ఆలనాపాలనా సక్రంగా జరిగేట్లుగా, ఆపై నీ కెరీర్ కూడా సక్రమంగా ఎదిగేట్లుగా
మంచి ఆలోచన చేద్దాము”
“ఇంటికి వెళ్ళి మాట్లాడుకుందామా అరుణ్ గారూ! ఇల్లు నాది. నా సంపాదనతో కొనుక్కున్నది. నేను నా ఇంటికి వెళతాను. నా ఇంటిలో నీకు చోటు లేదు. నాకు ఇష్టము కాని పని నీవు చేసావు. ఇకపై నీ ముఖము నాకు చూపించవద్దు. బిడ్డను కనగానే సమాచారము ఇస్తాను. వచ్చి తీసుకొని పో. పెంచుకుంటావో, మురికి కాలువలో పారెసుకుంటావో నీ ఇష్టము. నిన్ను కట్టుకున్న పాపానికి ఈ ఆరు నెలలు నా ప్రొగ్రస్ ను వదులుకొని జీవచ్చవములా బ్రతుకుతాను. పుట్టబోయే బిడ్డ పై ప్రేమతో కాక నా మీద ప్రేమతో ఈ కాలము గడుపుతాను. నీ పాపాన్ని నీకు డెలివరీ చేసిన తరువాత నా స్వప్నాలను సాకారము చేసుకుంటాను. ఈ హడావిడి అయిన తరువాత్ డైవోర్స్ పేపర్స్ పంపుతాను. సైన్ చేసి పంపు. కావలిస్తే మనోవర్తిగా నీకు కొన్ని లక్షలు ఇస్తాను. నీ లాంటి ఫ్యామిలీ ఓరియంటెడ్, సెంటిమెంటల్, ఓల్డ్ మాన్యుమెంట్ తో నేను కలిసి బ్రతుక లేను. ఆ అన్నట్లు పెద్దవాళ్ళతో, బంధువులతో, స్నేహితులతో చెప్పించే ప్రయత్నాలు చేయకు. నేనసలే మొండిదానిని. మరీంత రప్చర్ అవుతుంది తప్ప లాభము ఉండదు”
శర పరంపరగా కురుస్తున్న ఆమె వాక్ప్రవాహానికి ఖిన్నుడైన అరుణ్ ను అక్కడున్న వారు జాలిగా, వింతగా చూస్తుండగా, హారిక అరుణ్ చేతిలోనుండి కార్ కీస్ తీసుకొని అక్కడి నుండి వడిగా వెళ్ళి పోయింది.
ఇదంతా అప్సెట్ కావడముతో వచ్చిన కోపంగా భావించిన అరుణ్, హారిక కాస్తా కూల్ అయిన తరువాత నచ్చచెప్పవచ్చుననుకొని ఒక పూట తరువాత ఇంటికి వెళ్ళాడు. కానీ హారిక మూడ్ మారకపోవడమే కాక, అరుణ్ ఇంటికి రాగానే హాస్పిటల్లో మాట్లాడిన దానికి పదింతలు మాట్లాడి అతని బట్టలను, వస్తువులను వీధిలోకి విసిరింది. మ్యారేజ్ ఫోటో ఆల్బమ్ ను నేలకేసి కొట్టింది. కొన్ని ఫోటోలని మాడ్చి మసి బొగ్గు చేసింది.
తమ రెండు సంవత్సరల వైవాహిక జీవితములో హారిక అహంభావి, మూర్ఖురాలు, గర్విష్టి అని తెలిసినా, కాలము ఈవిడను మార్చకపోదా అని ఆశతో ఎదురు చూస్తున్న అరుణ్ కు ఆనాటి సంఘటనలు విపరీతంగా బాధ కలిగించాయి. అవమానముతో, బాధతో గుండె కరిగి నీరులామారగా అవి కంటిలోకి రాకుండా జాగ్రత్త పడుతూ ఇంటి నుండి బయట పడ్డాడు.
. . . . . . . . .
విజిటింగ్ అవర్స్ ప్రారంభము కావడముతో నాలుగవ ఫ్లోర్ లో ఉన్న హారిక ఉన్న గదికి వెళ్ళాడు. గది తలుపులు తీసుకొని లోనికి వెళ్ళాడు. హారిక నీరసంగా పడుకొని ఉంది. ఆమె వైపు చూసాడు. బహుశా ప్రసవ వేదన బాగా అనుభవించినట్లుంది. మదించిన ఏనుగులు కలవరపరిచిన సరోవరములా ఉంది. శత్రు రాజులచే చేదించబడిన కోటలా ఉంది.
అయినప్పటికీ స్త్రీ తల్లిగా మారిన తరువాత వచ్చే హుందాతనము ఆమె ముఖములో ప్రస్ఫుటముగా గోచరిస్తున్నది.
హారిక కనుసైగతో, హారిక పక్కన ఉన్న పెయిడ్ అటెండెంట్ భాగ్య అక్కడి నుండి వెళ్ళిపోయింది.
అరుణ్ ఉయ్యాల వైపు చూసాడు. పాప బొద్దుగా, ముద్దుగా ఉంది. తన తల్ల్లిలా అనిపించింది. కనులు చెమర్చాయి. ఎత్తుకొని ముద్దాడాలని అనిపించింది. కానీ నియంత్రించుకున్నాడు.
“హౌ ఆర్ యూ అరుణ్ !ఎలాఉన్నావు? అంటూ హారిక బెడ్ మీద నుండి లేచి వచ్చి, అరుణ్ ని కౌగిలించుకొని, ముఖము మీద ముద్దుల వర్షము కురిపించింది. అరుణ్ ఆశ్చర్యముగా, అసహనముగా ఫీల్ అవుతూ హారికను దూరము జరిపాడు. హారిక మళ్ళీ అతడిని హత్తుకొని “ ప్లీజ్ ! నన్ను దూరము జరుపకు. నాకు తెలుసు నిన్ను చాలా అవమానించాను. నీకు చాలా కోపము తెప్పించాను. నిన్ను అర్ధము చేసుకోలేదు. నిన్నేమిటి? నన్నూ, లోకాన్ని సరిగ్గా అర్ధము చేసుకోలేదు. నేను చదివిన ఎమ్ టెక్ నాకు టెక్కును నేర్పింది తప్ప జీవితము పట్ల పాజిటీవ్ అవుట్ లుక్ నేర్పలేదు”అంటూ దూరంగా వెళ్ళి కూర్చుంది.
ఇంతలో పాపయేడవడముతో పాపను దగ్గరకు తీసుకొని, జాకెట్ హుక్కులు విప్పి, పాలు యివ్వసాగింది. ఒక వైద్యుడు పేషంట్ కు అతి శ్రద్ధ్హగా ఆపరేషన్ నిర్వహించినట్లుగా, పూజారి భగవంతునికి భక్తితో నైవేద్యము సమర్పిస్తున్నట్లుగా ఆమె పాపకు పాలు ఇస్తుండటము అరుణ్ కు ఆశ్చర్యముగా, సంతోషముగా, కొంత కన్ఫ్యూజ్డ్ గా అనిపించింది.
“ నాతల్లికి యేనాడు ప్రేమతో పిడికెడు ముద్ద పెట్టలేదు. అచ్చు నాతల్లిలా ఉన్న నాబిడ్డకు ప్రేమతో పాలు పడుతుంది” అనుకున్నాడు.
పాలు త్రాగి పాప పడుకోవడముతో హారిక ఫ్లాస్క్ లోనుండి కాఫీ తీసుకొని వచ్చి, అరుణ్ పక్కన కూర్చున్నది. అరుణ్ కాఫీని పక్కకు త్రోసి, మౌనంగా గంభీరముగా కూర్చున్నాడు.
“అరుణ్ ! నీవు వెళ్ళిపోయిన తరువాత  కాదు. . కాదు. . . . . నా మూర్ఖత్వముతో అఙ్ఞానముతో నిన్ను దూరము చేసుకున్న తరువాత, నాకే అశ్చర్యము కలిగించే విధముగా నాలో చాలా మార్పు వచ్చింది. ఆఫీసుకు లీవ్ పెట్టి ఇంటి పట్టున ఉన్నాను.
ఈ సమయములోనే నా కడుపులో పెరుగుతున్న బిడ్డ నాలో చాలా మార్పు తీసుకొని రాసాగింది.
నాకు పులుపు అంటే అసహ్యము. కానీ పుల్లని వస్తువులు తినాలి అనిపించేది.
అక్కడే యిష్టము కాని వాటి పట్ల యిష్టము యేర్పడటము ప్రారంభమైనది.
ఎక్కువగా తింటే శరీరాకృతి పాడైపోతుందని భయపడే నేను, నేను తినే ఆహారము రక్తములో కలిసిపోయి పుట్టబోయే బిడ్డకు అందుతుందని తెలిసి వాళ్ళనీ, వీళ్ళనీ అడిగి బలవర్ధక ఆహారము ఎక్కువగా తినడము ప్రారంభించాను.
పొట్ట పెరుగుతుంటే అది నా శరీరాకృతి పాడు చేస్తుందని అనుకోకుండా పదేపదే అద్దములో చూసుకుంటూ, మన ప్రేమకు ప్రతిరూపము, మన వైవాహిక జీవితానికి పరమార్ధము ఇక్కడ పెరుగుతుందని సంతోష పడేదానిని.
బిడ్ద తన్నినపుడు మాతృత్వాన్ని సార్ధకము చేసుకోబోతున్నానని అలౌకిక ఆనందాన్ని అనుభవించేదానిని. కూర్చునా, నిల్చున్నా, పడుకున్నా ఇలా యెప్పుడు యే స్థితిలో ఉన్నా అతి జాగ్రత్తగా వ్యవహరించేదానిని. యే కొద్ది అశ్రద్ధ అయినా బిడ్డకు యేమి ప్రమాదము ముంచుకొని వస్తుందోనని భయపడేదానిని.
హెల్త్ సమస్యలు తలెత్తాయి. నాన్నకు కూడా హెల్త్ బాగాలేదు. అమ్మ అంతకు ముందే అక్కకు పుట్టిన బిడ్దను చూసుకోవడానికి అమెరికా వెళ్లింది.
ఇంకా ఎవరినైనా పిలిపించుకుందామనుకున్నాను. నా లాంటి వారిని ఎవరు ఆదరిస్తారు.
ఒంటరి దానిని. నిన్ను అవమానించి వెళ్లగొట్టిన దానిని.
అందుకే ఆ న్యూనతతో మీ అక్కయ్యను కానీ మనకు తెలిసిన వారిని ఎవరినీ ఆసరకు పిలవలేదు.
మంచి పుస్తకాలు చదవుతూ, ప్రవచనాలు వింటూ, గుళ్ళూ, గోపురాలు తిరిగుతూ కాలము భారంగా గడిపాను.
అదే సమయములో నా బాధలను గమనించిన మన కామన్ ఫ్రెండ్ విశాలి, భాగ్య అనే అమ్మాయిని నాకు అటెండెంట్ గా పంపించింది. నెలలు నిండాయి. ఇలాంటి ఈ స్థితిలో నాకు అనిపించింది.
ఇంకా పుట్టని బిడ్దపైనే ఇంత మమకారముయేర్పడిందే, ఈ పుట్టుకకు కారణమైన మిమ్మల్ని యెలా దూరము చేసుకున్నానా అని. వెంటనే మీకుఫోన్ చేద్దామనుకున్నాను. అయినా యే ముఖము పెట్టుకొని పిలవాలి. చేసిందంతా చేసి, బాగా అవమానించి, కష్టాలు రాగానే పిలుస్తున్నానని అనుకుంటావనుకున్నాను. అందుకే ఎన్ని కష్టాలు పడినా, ఆరోగ్య సమస్యలు తలెత్తినా నిన్ను పిలవలేదు. బిడ్డ పుట్టిన సంతోష ఘడియలోనే నీకు చెప్పాలనుకున్నాను. అలాగే చెప్పాను. అరుణ్!ఇప్పుడు నాకు చాలా అనందముగా ఉంది. నేను తల్లిని అయ్యాను. భగవంతుడు ఇచ్చే పదోన్నతిని పొందాను. ఒక బిడ్డకు తల్లినయి, ఒక వరునికి కానుకగా ఇచ్చే ఐశ్వర్యాన్ని పొందాను. ఫ్యామిలిలో మదర్ స్టేటస్ పొందాను. ఐ ఏమ్ ఏ ఫూల్. భౌతికమైన, లౌకికమైన వానిని గొప్పగా భావించి, ప్రకృతి ప్రసాదాన్ని వద్దు అనుకున్నాను.
ప్రపంచములో దేశాధ్యక్షులు, ప్రధానమంత్రులుగా ఉన్న స్త్రీలు, శాస్త్ర, సాంకేతిక, విద్యా, వైద్య రంగాలలో ఉన్న స్త్రీలు వారి వారి ఉద్యోగవిధులు నిర్వహిస్తూనే మాతృత్వాన్ని, అమ్మతనములోని కమ్మ తనాన్ని ఆస్వాదిస్తూ, మరింత ఎత్తుకు ఎదగడము నన్ను బాగా ఆలోచించేలా చేసాయి.
ఝాన్సీ లక్శ్మీ బాయి లాంటి వీర నారులు తమ నడుముకు బిడ్దను కట్టుకొని యుద్ధాలు చేయడము, అదే విధముగా ఎందరో మహానుభావుల జీవితాల వెనుక మాతృమూర్తుల ప్రేరణ, పశు పక్ష్యాదులు సహితము మాతృత్వానికై తపించడము, నాకు మాతృస్ఠానము యొక్క గొప్పతనాన్ని అర్ధము చేయించింది” అంటూ ఊపిరి పీల్చుకొని అరుణ్ వైపు చూసింది. అరుణ్ ముభావంగా, అభావంగా ఉన్నాడు.
మళ్ళీ హారిక “ అరుణ్! సూటిగా చెబుతున్నాను. నేను పెద్ద తప్పుచేసాను. నిన్ను ఘోరంగా అవమానించాను. ముప్పై యేళ్ల నా జీవితములో నేర్చుకోనిది, ఈ ఆరు నెలలో నేర్చుకున్నాను.
నన్ను క్షమించు. నన్నూ, నా బిడ్దను అక్కున చేర్చుకో. నీకు, నీ కుటుంబానికి, నీ బిడ్డకు సేవ చేయడము ద్వారా, అత్మీయతా, ప్రేమ చూపడము ద్వారా నా పాపాన్ని కడుక్కుంటాను.
ఇక పదోన్నతి, అమెరికా ప్రయాణము అంటావా? ప్రతిభా, పట్టుదల, శ్రమించే తత్వము ఉన్న వారికి ఈ రోజు కాకపోయినా ఏ నాటికైనా అవకాశాలు కలిసి వస్తాయి. రాకున్నా బాధ పడేది లేదు. నేను తల్లిగా పెద్ద పదోన్నతి పొందాను. అపురూపాల బిడ్దను కని లక్షల విలువ చేసే ఆనందాన్ని సొంతము చేసుకున్నాను. మాతృత్వములోని మాధుర్యాన్ని పొందాను” చెప్పదలుచుకున్నది చెప్పి, ఊపిరి పీల్చుకొనిమంచముపై స్థిరముగా కూర్చున్నది.
అంత సేపు హావభవాలు, ఆంగిక చేష్టలతో ఏకపాత్రాభినయము చేసిన హారిక వైపు చూసిన అరుణ్ మరింత గంభీరముగా మారిపోయి హారికను ఉద్దేశిస్తూ. .
“హారికా మేడము గారికి నమస్కారములు. మీమాజీ భర్తకు బిడ్డను ప్రసాదించినందుకు బాధతో కూడిన అభినందనలు. మీరు ఇంత సేపు చెప్పారు. నన్ను కూడా చెప్పనివ్వండి”
అరుణ్ వైపు భయంగా, సందేహగా, దిగులుగా చూస్తూ యేదో మాట్లాడబోయిందిహారిక.
హారికను మాట్లాడవద్దని చేయితో వారిస్తూ, “నీకు మాట్లాడే హక్కు, చెప్పే హక్కు లేదు. నీ ఆలోచనలు నిన్ను నడిపినట్లుగా, నీ నిర్ణయాలు నీవు తీసుకొన్నావు. అందుకై నా మనోభావాలను, ఆప్తభావాలను, ఆలోచనలను అవమానించావు.
నీ క్యాలిక్యులేషన్స్ లో నీవున్నవు. కానీ కాలము చాలా మహత్తరమైనది కాలము మనము వేసుకున్న లెక్కలు ప్రకారము, చేసుకున్న ప్రణళికల ప్రకారముసాగదు.
అదేవిధంగా కాలానుగుణంగా మనలో ఆలోచనలలో ఎన్నో మార్పులు వచ్చినా, మనము మాట్లాడిన మాటలకు, చేసిన చేతలకు తగిన ఫలితాన్ని మాత్రము అనుభవించాల్సిందె.
పచ్చిమిరపకాయ తిన్నాక నోరు మండక మానదు కదా. వేడి నీళ్ళలో వేళ్ళు పెట్టి కాలిన తరువాత అయ్యో తప్పు చేసానే, చేతులు కాల్చుకున్నాను అంటే లాభము లేదు.
నేను నిన్ను ఎంతగానో ప్రేమించాను. నీతో కలిసి ఆదర్శ గృహాన్ని నిర్మిద్దామనుకున్నాను. కాని అమెరికా, పదోన్నతి, స్టేటస్ అంటూ నన్ను అవమానించి దూరము చేసావు. నిన్ను వదిలిన మరుక్షణమే నిన్ను నా మనసులో నుండి తొలగించుకున్నాను.
ఇదే సమయములో ఒకానొక పాత స్నేహితురాలు భర్తను కోల్పోయి ఒంటరిగా ఉందని విన్నాను.
వెంటనే ప్రపోజల్ చేసాను. ఆమె పేరు విమల.
ఆమె విశాల హృదయముతో నన్నే కాదు, నాకు పుట్టబోయే బిడ్డను కూడా తన జీవితములోకి ఆహ్వానించింది.
నాకు నన్ను నన్నుగా చూసే భార్యా, నాబిడ్డను తల్లిగా చూసుకొనే తల్లి లభించింది.
త్వరలోనే మా పెళ్ళి. దయచేసి అక్కడికి రావద్దు. ఎందుకంటే ఆ వైభవాన్ని తట్టుకోలేవు. నాకు కాబోయే భార్య నీ కంటే మానసికంగా అందమైనది. నీకంటే ఆధ్యాత్మిక సంపన్నత, సంవేదనా సంతులన శక్తి కలిగినది. ఉన్నతమైన ఔదార్యము, కారుణ్యము కలిగినది.  ఆమెను పెళ్లి చేసుకోవడము ద్వారా నాకు భార్య యే కాక నాకూ, నా బిడ్దకు ఒక తల్లి కూడా లభిస్తుంది. ఒక మాటలో చెప్పాలంటే ఆమె ఒక సంపూర్ణ స్త్రీ.
మరొకమాట ఇపుడు నీలో కొత్త ఆలోచనలు కలిగాయి కాబట్టి బిడ్డను ఇవ్వనంటే అది నీయిష్టము, నా బిడ్ద స్వయముగా తాను నావద్దకు రావాలనుకునేంత వరకు ఎదురు చూస్తాను. ఎప్పుడు వచ్చినా బిడ్డ బాధ్యతలను ఆనందముగా స్వీకరిస్తాను. అన్నట్లు విడాకుల పేపర్లు పంపుతాను, సంతకాలు చేసి పంపించు. బాధపడవద్దు, నా ఆస్తి తెగనమ్మి అయినా సరే నీవు కోరిన మనోవర్తి ఇస్తాను. నీవులేని వేళ రోడ్దుమీద అడుక్కు తిన్నా ఆనందమే. బిడ్డను కని ఇచ్చినందుకు నీ శ్రమ కూడా ఉంచుకోను, సరోగేట్ మదర్ కు ఇచ్చే చార్జస్ పే చేస్తాను.
చివరగా మళ్ల్లీ చెబుతున్నాను. ఎన్నడూ కాలము మన చెప్పుచేతుల్లో నడవదు. నీ ఆలోచనలు మారినా, ఎదుటి వారు నీ ఆలోచనలకు అనుగుణంగా మారుతారు అనుకోవడము బుద్ధితక్కువ” అంటూ అవేశంగా అక్కడి నుండి వెళ్ళాడు.
. . . . . . . . . . . . . . . . . . . . . . . . . . . . . . . . . . . . . . . . . . . . . . . .
స్వయంకృతాపరాదానికి చింతిస్తూ, యేడుస్తూ, యేడుస్తూ నిద్రపోయిన హారిక, అటెండెంట్ భాగ్య లేపడముతో మేలుకుంది.
ఎదురుగా అరుణ్, అరుణ్ వాళ్ళ అక్కయ్య, అరుణ్ వాళ్ళ నాన్న.
ఏమి జరుగబోతుందో అర్ధము కాకపోయినా అందరినీ పలకరించింది.
అరుణ్ వాళ్ళ అక్కయ్య పాపను దగ్గరికి తీసుకొని, “కంగ్రాట్స్ వదినా! పాప అందముగా ఉంది. అచ్చము మా అమ్మలా ఉంది” అంటూ పాపను దగగరికి తీసుకొని హత్తుకొని, తండ్రి చేతిలో పెట్టింది.
“ నాకు చాలా అనందముగా ఉంది. పాప ముద్దుగా ఉంది. డాక్టర్ గారితో మాట్లాడాను. సాయంత్రము డిస్ చార్జ్ చేస్తానని చెప్పారు. అరుణ్ తో కలిసి ఇంటికి వచ్చేయి. అమ్మాయి కూడ ఒక నెలపాటు నీకు తోడుగా ఉంటుంది. అరుణ్ ను కూడా లీవ్ పెట్టమని చెప్పాను. అతడు కూడా ఈ నెల అంతా డ్యూటీ వదులుకొని మనదగ్గరే ఉంటాడు. నేను ఇంటికి వెళ్ళి నీకు, పాపకు కావలసిన యేర్పాట్లు చేస్తాను. జాగ్రత్తగా వచ్చేయండి. వెళ్లి వస్తాను” అంటూ తమ మెడలో నున్న బంగారు గొలుసును పాప మేడలో వేసి, వెళ్లిపోయాడు.
అరుణ్ అక్కయ్య కూడా, ”నాన్న ఒక్కరే వెళుతున్నారు. నేను ఇంటికి వెళ్ళి కావలసిన యేర్పాట్లు చూస్తాను. మీరు జాగ్ర్త్తత్తగా వచ్చేయండి” అంటూ తండ్రితో పాటు వెళ్ళిపోయింది.
యేదో పని పురమాయించి అటెండెంట్ ను అరుణ్ బయటికి పంపాడు.
హారిక అరుణ్ వైపు ఆశ్చర్యంగా, ప్రశ్నార్ధకంగా, సందేహంగా చూసింది.
అరుణ్ హారిక దగ్గరికి వెళ్లి కౌగిలించుకున్నాడు. హారికకు జరుగుతున్నది యేమిటో అర్ధము కాలేదు.
“పిచ్చిదానా!నేను నిన్ను విడిచి ఉండగలనా? పాప పుట్టినదని తెలియగానే చాలా ఆనందము కలిగింది. వెంటనే పరుగెత్తుకు వచ్చాను. నేను భౌతికంగా దూరంగా ఉన్నా నిన్నూ, నీ బాగోగులను చూస్తునే ఉన్నాను. మన కామన్ ఫ్రెండ్ విశాలికి చెప్పి అటెండెంట్ ను యేర్పాటు చేయించింది నేనే. ఈ హాస్పిటల్ లో చేరేలా చేసింది నేనే. అంతేకాదు డాక్టర్ హైమ గారితో గత కొన్ని రోజులుగా ప్రతి దినము మాట్లాడి, నీ బాగోగులు తెలుసుకున్నది నేనే. నీవు ఏడవ నెలలో ఉన్నప్పుడు మెట్ల మీదనుండి జారి పడ్డావని తెలిసిన మరుక్షణము, అంబులెన్స్ యేర్పాటు చేసి, హాస్పిటల్ కు పంపినది నేనే. ఒక్క ముక్కలో చెప్పాలంటే …………. .
నీకు మహాభారతము తెలుసా? ఓహ్ ! ఇంగ్లీషు చదువులు ఎక్కువగా చదివావు కదూ! చెబుతాను విను. మందపాలుడు అనే మహాముని భార్యాబిడ్డలకు దూరంగా ఉంటూనే, వాళ్ళు ఉన్న చోట విపత్తు సంభవించగానే వాళ్ళను రక్షించుకున్నట్లు, నేను దూరంగా ఉంటూనే మిమ్మల్ని రక్షించుకున్నాను. ఇలా చెప్పుకుంటూ పోతే యెన్నో.
నీవు ఇక్కడ గర్భము దాలిస్తే, నేను అక్కడ భారాన్ని మోసాను. నీవు ఇక్కడ పుట్ట బోయే బిడ్ద గురించి కలలు కంటుంటె, నేను మన ఇద్దరము, ముగ్గురుగా మారబోయే రోజు కోసము ఎదురుచూసాను” అంటూ ఆమె వైపు ప్రేమగా చూసాడు అరుణ్.
హారిక అదంతా విని విస్మయము చెందినదై, మళ్ళీ కాసేపు దుఃఖించి, యేదో గుర్తుకు వచ్చిన దానిలా
“ మరి ఇంతకు ముందు అలా మాట్లాడారే?” అని అడిగింది.
నిన్ను వదిలి వెళ్లిన తరునాత భౌతికముగా నీకు దూరమయ్యానే తప్ప మానసికంగా యేనాడు నిన్ను వదులుకోలేదు. జరిగిన అవమానాన్ని, వేదనను దిగమింగుకొని,  ప్రతిక్షణము నీ నీడలా నిన్ననుసరిస్తూ, నీ ఆలనాపాలనా చూసుకున్నాను. క్షణక్షణము నీ యోగ క్షేమాలు కనుక్కోవడములో మునిగిపోయాను.
ఆ రోజు నీవు నన్ను తూలనాడినపుడు నిన్ను చూస్తే, సంతలో బొమ్మ కోసమునేల మీద పడి యేడ్చే పసిపిల్ల లా అనిపించింది. మనిషి యెదిగింది తప్ప బుద్ధి యెదగలేదు అనిపించింది. అపరిపక్వ మైన, బుద్ధి యెదగలేని మనుషులను పనిష్ చేయడము పాపము అనిపించింది. నీ మీద జాలి తప్ప కోపము రాలేదు. క్రమంగా నీలో వస్తున్న మార్పులను భాగ్య ద్వారా, విశాలి ద్వార తెలుసుకుంటునే ఉన్నాను. అయితే ఆ మార్పు శాశ్వతముగా వచ్చే వరకు వేచి చూడాలని ఇన్ని రోజులు ఎదురుచూసాను
అయితే నా మనసులో ఎక్కడో నీవు చేసిన గాయము అపుడపుడు రేపుతుండేది.
ఎంతైనా మగాణ్ణి కదా? నాఅహము నాకుంటుంది కదా. నీకే అంతుంటే నాకు ఎంతుండాలి ?
అందుకే నేనేమిటో, యేమి చేయగలనో నీకు తెలియచెప్పాలనిపించింది. అందుకే పెళ్ళీ, విడాకులు అంటూ చిన్న షో చేసాను.
హారికా !మనము భార్యాభర్తలుగా కాట్ల కుక్కలలా పోట్లాడుకున్నా పరవాలేదు. తల్లిదండ్రులమైన తరువాత ఆ హక్కు మనకు లేదు. ఉందల్లా బాధ్యతనే. అయితే అది అందమైనది, ఆనందకరమైనది. యేమంటావు?
బాధ పడినట్లున్నావు? బాగ యేడ్చినట్లున్నావు. కళ్ళు బాగా ఎర్రబడ్డాయి” అంటూ దగ్గరికి తీసుకున్నాడు.
“హమ్మయ్య !ఎంత హడలిచ్చాను. నా పై ప్రాణాలు పైననే పోయాయి. అంతా నిజమే అనుకున్నాను. నాకు ఆ మాత్రము పనిష్మెంట్ కావల్సినదే. మీరు అలా వెళ్లిపోగానే ఎలా మిమ్మల్ని ప్రసన్నము చేసుకోవాలో అన్న అలోచనలతో కొట్టుమిట్టాడాను. ఇదిగో ఇపుడే చెబుతున్నాను. మీరు, యీ పాపే నా లోకము. మీ మాటే నాకు వేదము”అంటుండగా పాప యేడుపు వినిపించింది. పాపను సముదాయించడానికి, ఇద్దరూ కలిసి ఉయ్యాల దగ్గరికి వెళ్ళారు.
……………………………………………
రచన: డా. చాగంటి కృష్ణకుమారి
 అది బాగాప్రసిద్ధి చెందిన ప్రయివేటు మహిళాకళాశాల. అధ్యాపకురాండ్రు అందరూ విద్యాధికులు.  నలభైలు,  ఏభైలు పై బడిన వయసులో వున్నవారు. కొద్దిమంది ముప్పైలలోవున్నారు. విద్యార్ధినులు ప్రతీ ఏటా ఇటు చదువులలోనేకాక అటు ఆటపాటలలోనూ విశ్వవిద్యాలయస్థాయి పోటీలలో బహుమతులు  పొందుతూ కళాశాలపేరు నిలబెడుతూ వుంటారు.  అందుకుతగ్గ తోడ్పాటూ, శిక్షణలనిస్తూ అధ్యాపకురాండ్రు  తమవంతు కృషి చేయడానికి వెనుకాడరు.  ఆడపిల్లలు రంగు రంగులదుస్తులతో,  రోజుకొక రంగుచీరకట్టుకొనివచ్చే అధ్యాపకురాండ్రతో కళాశాల కళకళలాడుతూ కన్నులపండుగగా శోభిళ్లుతూ వుంటుంది.
 అది శ్రావణ శుక్రవారానికి ముందు రోజు.  అధ్యాపకురాండ్రు సంతోషంగా ఉత్సాహంగా వున్నారు. కారణం శ్రావణశుక్ర వారానికి కాలేజికి శలవు ప్రకటించమని, దానికి బదులుగా మరొక శలవుదినం పనిచేస్తామనే ఒప్పందం అధికారులతో కుదరగా, ఆ విషయమై నోటీసు అన్నిగదులలోనూ ఎల్లమ్మ తిప్పుతున్నాది .
ఆవేళ తెలుగు శాఖాధిపతి వరలక్ష్మిగారు శలవులోవున్నారు.  ఆ శాఖ స్టాఫ్  రూంలో  తెలుగు శాఖవారేకాక మిగిలిన శాఖల అధ్యాపకురాండ్రు  కూడా కొంతమంది వున్నారు. వరలక్ష్మీవ్రత విధాన వివరాలున్న చిన్నిపొత్తాలను  కామర్స్ అధ్యాపకురాలు సునంద అందరికీ  పంచింది.  అందరూ వారి హేండ్  బేగుళ్లో ఆవెంటనే పెట్టేసుకొన్నారు.  శుక్రవారం సాయంత్రం  వాయనానికి,  అల్పాహార విందుకి తన ఇంటికి తప్పకరావాలని  తనబేగ్ లోనున్న వెండి కుంకుమ భరిణని పైకితీసి  సునంద బొట్టుపెట్టి  మరీ వారిని ఆహ్వానించింది.  ఇంతలో ఖంగుమంటూ బెల్లు మోగింది.  తెలుగు క్లాసునుండి  విశాలాక్షి  వచ్చారు.  సునంద ఆమెకి ఎదురెళ్లి చేతిలోని  అటెండెన్స్  రిజిస్టర్ అందుకొని టేబుల్ మీద పెట్టింది , ఆమె రెండుచేతులూ  పట్టుకొని, — “ మా అమ్మ వచ్చారు,  రేపు సాయంత్రం అల్పాహార విందుకి  నువ్వు తప్పకరావాలి.  అందరినీ పిలిచాను. మీ డిపార్ట్ మెంట్ వారంతా వస్తున్నారు”- అంది.  “ ఓ,  అమ్మ వచ్చారా? ఆమెను చూసి చాలా రోజులైంది.  తప్పక వస్తాను” – అంది   విశాలాక్షి .
అయిదు రోజులు  గిర్రున తిరిగాయి , బుధవారం వచ్చేసింది.  శలవు  పూర్తయి  వరలక్ష్మిగారు కళాశాలకు  వచ్చారు.  విశాలాక్షిగారు చాలాముభావంగావుంటూ ఎవరితో మాట్లడంలేదు.  క్లాసులకి వెళ్తున్నారు, వస్తు న్నారు.   ఎప్పుడూ ఉత్సాహంగా కనిపించే విశాలాక్షికి ఏమైందో ఎవరికీ అర్ధంకాలేదు.  డిపార్ట్ మెంటులో ఎవరూ అమెను కదిలించటంలేదు.  విశాలాక్షికి  ఏమయిందో  వరలక్ష్మిగారికి  కూడా అర్ధంకాలేదు. ఆవిడ తన స్టాఫ్ అందరి దగ్గరా ఆరా తీసింది. అందరూ మాకు తెలియదంటే మాకు తెలియదు అన్నారు.  “ అవును మేమూకూడా గమనించాం. ఎందుకో  చాలాఉదాసీనంగా వుంటున్నారన్నారు”  అన్నారు
 వరలక్ష్మిగారు,  విశాలాక్షిగారు ఖాళీ పీరియడ్ లో కాలేజీప్రాంగణంలో పున్నాగచెట్టు చప్టామీద కూర్చొని  ఏవో కబుర్లు చెప్పుకొంటున్నారు. విశాలాక్షి  కళ్లుతుడుచుకోవడం అటుగావెళుతున్న ఇంగ్లీషు శాఖాధిపతి శారదాంబగారు చూసారు.  వుండబట్టలేక, కుతూహలం పట్టలేక నడకవేగాన్ని తగ్గించారు. “ వద్దు,  మేడమ్ ,  మీరు దీనిని అంతపెద్ద  ఇష్యూ  చేయ కండి.  ఆత్మీయంగా అడిగారు కనక చెప్పాను” . . . అని అంటున్న విశాలాక్షి గద్గద కంఠస్వరాన్ని శారదాంబ విన్నారు
అంతవరకు  విశాలాక్షి ఏదో వ్యక్తిగత సమస్యలో వున్నారని భావించిన శారదాంబకి – అప్పుడు- ఆకంఠ స్వరం చెవిని పడ్డప్పుడు –విశాలాక్షి విచారం  కళాశాలలో  దేనితోనో  ముడిపడి వుందనిపించింది. కానీ,  సంస్కారం అడ్డొచ్చి గుచ్చి అడిగే సాహసం చేయలేక ఊరుకొన్నారు. తాపీగా తెలుసుకోవచ్చులే అనుకొన్నారు.  రోజులు గడిచేసరికి విశాలాక్షి మామూలుస్థితికి వచ్చారు. కానీ విశాలాక్షిగారి దుఖ్ఖతీవ్రత వరలక్ష్మిగారిని వదిలిపెట్టలేదు. గాఢంగా పట్టుకొంది. ఆమె గుండెలు కోపాగ్నితో రగిలిపోతున్నాయి.  తగిన  సమయం రాకపోతుందా, పరిస్థితిని చక్కదిద్దలేనా అని సమాధాన పడుతూ సంయమనం పాటించారు.
వరలక్ష్మిగారు వయసులో  కళాశాలలో అందరికంటె పెద్దవారు.  ఆమె కొడుకులిద్దరు అమెరికాలో స్థిరపడ్డారు.   చాలా కాలంక్రిందట  ఆమెభర్త  సముద్రపుటొడ్డుకి ఉదయమే వ్యాహాళికని వెళ్లి తిరిగి రాలేదు.  ఏమయ్యోడో తెలియ లేదు.  అతని ఆచూకీ  దొరకలేదు.  ఏ సమాచారం లేదు. సముద్రంలో కొట్టుకు పోయుంటాడని,  చచ్చిపోయే వుంటాడని కొందరి అభిప్రాయం. ఊహలే తప్ప నిజమేమిటో ఎవరికీ తెలియదు.  అటువంటి సందిగ్ధ స్థితిలో  వరలక్ష్మిగారు  అప్పటికి 8, 6 ఏళ్ళ వయసులోనున్న తన  కొడుకులకు  విద్యాబుద్దులు నేర్పించి ,  పెంచి పెద్దవాళ్లను చేశారు. భర్త చనిపోయిన స్త్రీకి వితంతువు,  విధవరాలు, ముండమోపి మొదలైన పదాలు వ్యవహారంలో తెలుగునాటవున్నాయి.   వరలక్ష్మిగారికి వాటిని వర్తింపచేయవచ్చో చేయకూడదో తెలియని ఒక సందిగ్ధ స్థితి. ఆ ఊరిమహిళలు వారి అంతరంగంలో ఎలా భావిస్తున్నటికీ,  ఆమెను సామాజికంగా పెళ్లిళ్లు పేరంటాలలో  పునిస్త్రీగా పరిగణించడానికి అలవాటు పడ్డారు.  వరలక్ష్మి కొడుకులిద్దరూ పైచదువులకి ఊరు విడిచివెళ్ళిన నాటినుండీ  కళాశాల ఆడపిల్లల  హాస్టల్ వార్డెన్ గా  బాధ్యతలు చేపట్టి వార్డెన్స్ క్వార్టర్ లో వుంటున్నారు.  నిబద్దతకి , నిక్కచ్చితనానికి,  ఆత్మవిశ్వాసం తో, అన్యాయాలని ధిక్కరించగల ధైర్యమున్న మహిళగా.  ఉత్తమ అధ్యాపకురాలిగా ఆమెకు పేరుంది. వార్డెన్ గా ఆడపిల్లల బాగోగులు చూసుకొంటూ వారిని తన అదుపాజ్ఞలలో వుంచుకోగల నేర్పు వుంది.
విశాలాక్షి,  సునంద ఒక ఊరివారు.  ఒకే బడిలో చదువుకొన్నారు.  చిన్ననాటి స్నేహితులు.  సునంద మంచి స్థితి పరురాలు.  ఇటు అత్తవారి నుండి పుట్టింటినుండి  కుడా ఆస్థి వున్నదామెకు . భర్త  ఊరిలో పేరు మోసిన డాక్టరు .   రెండుచేతులా గడిస్తున్నాడు.  సునంద నెలకొక నగ కొంటుంది . రోజుకొక పట్టు చీరతో కాలేజీకి వస్తుంది.  చీరకు తగ్గ నగలు  మార్చిమార్చి పెట్టుకొంటుంది.  రకరకాల నోములు , వ్రతాలు చేస్తూ వుంటుంది. తరచు ఏదో ఒక వంకతో  విందులు చేయడం ఆవిడ హాబి.  రిటర్న్ గిఫ్ట్ లు భారీగా ఇస్తుంది.
 విశాలాక్షి తల్లితండ్రులు దిగువ మధ్యతరగతివారు.  పదవతరగతి  పరీక్షలు వ్రాసిన తరువాత వేసవిలో విశాలాక్షికి మేనబావతో పెళ్లిచేసారు.  విశాలాక్షి కాపారానికి వెళ్లిన కొద్దిసంవత్సరాలకే,  ఇంకా బిడ్డలు కలగక పూర్వమే, భర్తకు పెద్దజబ్బుచేసింది.  బావకు సేవచేస్తూ ఆసుపత్రిలో అతనికి సాయం పడుకొనేది.  ఒకరోజు అతను విశాలాక్షిని  పిలిచి మంచం మీదకూర్చోమని చెప్పి- “నువ్వు చదువుకోవాలి,  నాన్నతోను,  మామయ్య తోను చెప్పాను.  ప్రయివేటుగా కట్టి బియ్యే , ఎమ్మే పాసవాలి,   లెక్చరరువి కావాలి. ఏం,  చదువుకొంటావా?” అని అడిగాడు.  అమెకి ఎందుకో ఏడుపొచ్చింది, “ చ్చ,  ఏడుస్తారా  ఎవరైనా?చక్కగా చదువుకొంటారుగాని”  అన్నాడు.  అంతే – తెల్లవారుతూండగా   చనిపోయాడు .
 అతని ఆమాట  మనసులో బాగా నాటుకోగా  విశాలాక్షి  కొన్ని సంవత్సరాలపాటు పుస్తకాలతో బాగా కుస్తీ పట్టి   స్వయంగాచదువుకొని  ప్రవేటుగా పరీక్షలు వ్రాసి  తెలుగులో బియ్యే,  తరువాత  ఎమ్మే పరీక్షకి కూడా కట్టి మంచి మార్కులతో  పాసయింది.  లెక్చరర్ పోస్టు  ఇంటర్వూలో వరలక్ష్మిగారు  తెలుగు శాఖాధిపతిగా  విశాలక్షి తెలుగు పాండిత్యాన్ని పరీక్షిస్తూ ముగ్ధులయ్యారు . విశాలాక్షి నేపధ్యం తెలిసిన మీదట  మరింత ముగ్ధులయ్యారు.  కాలేజీ బోర్డ్
మెంబర్లతో వాదించి మరీ ఆమెకు రెండు అడ్వాన్డ్  ఇంక్రిమెంట్లతో పోస్టింగిప్పించారు.  డెప్యూటివార్డెన్ గా  నియమింప చేసుకొని  హాస్టళ్లో  గది లోపలే  స్నానాలగది ఏర్పాటుకూడా వున్న గదిని ఆమెకు ఇప్పించారు . విశాలాక్షి సంస్కృతం కూడా చదువుకొంది.  జూనియర్ కాలేజీలో సంస్కృతం లెక్చరరు లేరు. ఇంటర్మిడియట్ లో సంస్కృతం తీసికొన్న విద్యార్ధులకు ఆమెచేతే  పాఠాలు చెప్పిస్తున్నారు.  సునంద అప్పటికే కాలేజీలో లెక్చరర్ గా చాలాకాలం నుండి పనిచేస్తున్నాది.   చిన్ననాటి  స్నేహితులైన , సునంద ,  విశాలాక్షులు ఆవిధంగా మళ్లీ  దగ్గరయ్యారు.
 రోజులు గిర్రుమని తిరగగా అశ్వయుజమాసం వచ్చింది.  మూడురోజుల దసరా శలవల అనంతరం కాలేజీ మళ్లీ   కళకళలాడుతోంది .  లంచవర్ లో  తెలుగుశాఖలో ఏదో  పెద్దగొడబ జరిగిందని  తెలిసి, ” ఏంజరిగింది, ఏంజరిగిందని?”   వరండాలలో  క్లాసులనుంచి వస్తూపోతూ ఒకరిని చూసి ఒకరు ఆగుతూ,  చీమలు మూతులకి  మూతులు ఆన్చుకొని సమాచారాలని  చేరవేసుకొన్నట్టుగా  అధ్యాపకురాళ్లు  చెవులు కొరుక్కొంటున్నారు.
 స్టాఫ్ కౌన్సిల్  మీటింగ్  సాయంత్రం  అయిదు  గంటలకి   వున్నదన్న నోటీసు పట్టుకొని ఎల్లమ్మ  అన్ని గదులలొను తిప్పుతూ సంతకాలు పెట్టించు కొంటున్నాది
 స్టాఫ్  సెక్ర టరి శారదాంబగారు ఆఫీస్ సూపరెంటెండెంట్ దగ్గర  కూపీలాగడానికి వెళ్ళారు. వరలక్ష్మిగారు ఏదో కంప్లైంట్ ఇచ్చారని  ప్రిన్సిపాల్ మేడమ్ సునందకి మెమో టైప్ చేయించారని,  అయితే కరస్పాంన్ డెంట్ గారి దగ్గరకి సంతకానికై పంపినపుడు, ముందుదానికి ఫోనులో సరేనన్నప్పటికీ,  తీరా పంపాక వారిదగ్గరే పెండింగ్ లో పెట్టారని చెప్పింది.  విషయమేమిటో చెప్పమంటె చెప్పలేదు. బహుశా ఆవిషయమై మీటింగ్ పెట్టి వుండ వచ్చునంది.
 సునందకి  మెమో ఇవ్వాల్సిన  అంశం ఏమైవుంటుందా అని ఆలోచనలో పడింది శారదాంబ .  ఆమె బుద్ది సూక్ష్మతకి  సునంద జిప్ కవర్లలో నున్న పసుపు, కుంకపు పొట్లాలను  పూసలతో అల్లిన  అందమైన సంచిలోపెట్టుకొని ఉదయం కాలేజీకి  తెచ్చిన సంగతి గుర్తుకొచ్చింది .
  సునంద  దేవీ నవ రాత్రులకి ముందు  కోవెలలో అమ్మవారికి  కోటికుంకుమపూజ చేస్తున్నారని మహిళలు విస్తారంగా కార్యక్రమంలో పాల్గొనాలనీ,  దానికీ, ఇతరకార్యక్రమాలకీ ఎంతెంత పెట్టి టికెట్లు కొనుక్కోవాలో మొదలైన వివరాలను అచ్చొత్తించిన ఫాంపెట్లను కాలేజీకితెచ్చి అందరికీ  పంచింది.  ఆకోవెలకి ఆమె భర్త ట్రస్టీ.  ఆ సందర్భంలో తెలుగుశాఖకి వెళ్ళినప్పుడు అందుకు వరలక్ష్మిగారు  సహకరించలేదు.
 “ కళాశాల ఇది.  విద్యావిషయకమైన,  ఊరిలో వివిధ సంఘాలవారు విద్యార్ధులకు నిర్వర్తించే పోటీలు, అంతర కళాశాల పోటీలు,  వంటి సమాచారాలని తెలిపే ఫాంపెట్లలాంటివి తప్ప ఇటువంటివి పంచడానికి నేను అంగీకరించను.  అసలు అటువంటివాటినైనా,   ఎటువంటివాటినైనా పంచడానికి  ముందు  ప్రిన్సిపాల్ అనుమతి తీసికోవాలి.  ఆమే అవి అందరికీ చేరే ఏర్పాటుచేస్తారు . లేదా నోటీస్ బోర్డ్ లో పెట్టిస్తారు. ” అంటూ తెగేసి చెప్పారు.  “ ఇలా ప్రతీ లెక్చరర్ దగ్గరకి వచ్చి డిస్టర్బ్ చేయడాన్ని  నేను సహించను .  అకడమిక్ వాతావరణాన్ని కలుషితం చేస్తున్నారు”-  అంటూ మండిపడ్డారు. ఆమె  ధిక్కార స్వరానికి  సునంద చిన్నబుచ్చుకొని ఎదిరించే ధైర్యంలేక వెనుతిరిగింది.
 ఈ సంగతి అస్మదీయులకు చెప్పుకోగా వరలక్ష్మిగారినే వారు తప్పుపడుతూ సునందని స్వాంతన పరిచారు.   ఇంత జరిగాక కూడా సునంద  దసరా శలవల తరువాత పసుపు,  కుంకుమపొట్లాలను కాలేజీకి తేవడం సమజంసంగా లేదని  శారదాంబ అభిప్రాయపడ్డారు.  ‘వరలక్ష్మిగారు విషయాన్నిచాలా సీరియస్ గా తీసికొన్నట్టున్నారనీ,  కంప్లైం ట్ ఇవ్వాలను కొంటున్నానని మాటమాత్రానికైనా తనకు చెప్పలేదనీ,  చూడాలి,  మీటింగ్ ఎలాటర్న్ అవుతుందో!’ అని అనుకొన్నారు.
 ఎకనామిక్స్ శాఖాధిపతి సరళ ,  హిందీశాఖాధిపతి విమల,  హిస్టరి శాఖాధిపతి కమల ,  పొలిటికల్ సైన్స్  శాఖాధిపతి లలిత,  భౌతిక శాఖాధిపతి  వాసంతి,  గణిత శాఖాధిపతి లీల,  రసాయన శాఖాధిపతి గీత,   కామర్స్ శాఖాధిపతి అరుణ,  వృక్ష శాఖాధిపతి భ్రమర,   జంతు శాస్త్ర శాఖాధిపతి కరుణ,  కంప్యూటర్ శాఖాధిపతి దుర్గాంబ,   కాలేజీ మీటింగ్ హాలులో సమావేశమయ్యారు.  కాస్త ఎత్తుపాటి  వేదికమీద నాలుగు కుర్చీలు వేసి వున్నాయి.  ప్రిన్సిపాల్ మేడమ్ ,  కరస్పాండెంట్  గారు వచ్చి  కుర్చీలలో కూర్చున్నారు.  కరస్పాండెంట్ గారు  సమవేశాన్ని ప్రారంభించారు.
 కరస్పాండెంట్: వరలక్ష్మిగారిని,  శారదాంబగారిని వేదిక  మీదకు రమ్మనమని ఆహ్వానిస్తున్నాను .  సమావేశమైన మీఅందరికీ నా ఆహ్వానం.  మన కళాశాల మహిళాభ్యుదయమేధ్యేయంగా ఉత్తమ ఆశయాలతో నెలకొల్పబడినది .  మీ అందరి సహకారంతో ప్రగతి పథాన నడుస్తోంది.  వరలక్ష్మిగారు  మనకళాశాలలో కొంతమంది అధ్యాపకురాండ్రు  ఎదుర్కొంటున్న ఒక సున్నితమైన సమస్యను నాముందుకు తెచ్చారు.   దాని  పరిష్కారానికై మిమ్మల్ని సమావేశ పరచడమైంది. మీ అభిప్రాయాలని  సూచనలని   చెప్పమని కోరుతున్నాను .  విషయాన్ని వరలక్ష్మిగారు వివరిస్తారు .
 వరలక్ష్మి:నాఅభ్యర్ధనను మన్నించి గౌరవనీయులు మన కరస్పాండెంట్  శ్రిసదాశివులుగారు ఈ సమావేశాన్ని  ఏర్పాటు చేసినందుకు ముందుగా నా కృతజ్ఞ తలు తెలియజేసుకొంటున్నాను. మన కళాశాలలో  కొంతమంది  అధ్యాపకురాండ్రు  అడపతడపా ఎదుర్కొంటూ,  మానసిక కృంగుబాటుకు లోనవతున్న  సందర్భాలను నేను వారి దృష్టికి  తెచ్చాను.  అటువంటి వాటిని పునరావృతం కాకుండా  చూసుకోవలసిన ధర్మం,  బాధ్యత మనందరి పైన వుంది అని వారు నమ్మారు. ఫలితంగా ఈ సమావేశాన్ని ఏర్పాటు చేసారు.  మీకందరికి  తెలిసిన విషయమే! మన కామర్స్ అధ్యాపకురాలు సునందగారు పూజలు పునస్కారాలవనీయండి,  ఏవి అవనీయండి వారింట్లో జరిగే అటువంటివాటికి మనవారిని కళాశాలలోనే  ఆహ్వానిస్తున్నారు. ఈరోజు  కుంకుమ పొట్లాలను పంచారు.  దానికి నేను అభ్యంతరం పెట్టాను.  పెడుతున్నాను.  ఆవిషయమై  చర్చకు  మీ అందరిని ఆహ్వానిస్తున్నాను .
 సరళ :అభ్యంతరపెట్టాల్సిన అవసరంలేదు. దుర్గాష్టమినాడు అమ్మవారికి పూజచేసిన కుంకుమని పంచారు.  దూరదూరాలలోవున్న ఇళ్లకువెళ్ళి పంచడానికి  సమయం ఎక్కడుంటుంది?ఆడవాళ్లం,  ఉద్యోగాలు  చేస్తున్నాం  అంటే ఎన్ని చూసుకోవాలి?ఆదివారం వస్తే బండెడు పనులు ఇంట్లో మాకోసం కాసుక్కూర్చుంటాయి .
 విమల : అవును కళాశాల పనిగంటలను విద్యావిషయకపనులుకాని  స్వంత పనులకు,  వాడుకోవడాన్ని నేనుకూడా  సమ్మతించను. కానీ సునందగారు లంచవర్లోనే పంచారు. వరలక్ష్మిగారు అనవసరంగా రాధ్ధాంతం చేస్తున్నారు. ఇది చాలా చిన్న విషయం.
 కమల :సునంద గారింట్లో  శ్రావణ శుక్రవారం నాడు  విశాలాక్షిగారు  చిన్నబుచ్చు కొన్నట్టుగానేను గమనించాను.  మా సుహాసినికూడా అటువంటి అనేక సందర్భాలలొ ఇబ్బంది పడుతూ వుంటారు.  నిజానికి  సునంద తల్లిగారొచ్చారంటూ పిలవగానే  ఆమెను ఛూడాలనే  బాల్య స్నేహితురాలిగా ఎంతో ప్రేమతో విశాలాక్షి  సునందగారింటికి  వెళ్ళారు.  ఈ రోజు లంచ్ అవర్లో సునంద మాఅందరికీ పొట్లాలు ఇచ్చి ప్రక్కనే వున్న  సుహాసినికి ఇవ్వలేదు. ఒక్కసారిగా  ఆమె మొహంలో అలుముకొన్న విషాదఛాయలను గమనించాను.  కళాశాలలో  పసుపు  కుంకాలను పంచడం లాంటివి  తగవనే నా అభిప్రాయం.  ఆమె ఆమానసిక స్థితి కొంతసేపు కొనసాగవచ్చు తరువాతి క్లాసులో ఇవ్వబోయే ఉపన్యాసాన్ని ఆస్థితి  ప్రభావితం చేయవచ్చు.
 లలిత:సుహాసినిదే తప్పు. సునంద ఎందుకు మీశాఖకు వచ్చిందో తెలుసు కదా! తనే తప్పుకోవాలి, లేదా లేచి ఏ బీరువాముందో నిలుచొని పుస్తకాలు చూస్తున్నట్టు ఆకాసేపు నటించాలి.  ఇందులో ఆమె చిన్న బుచ్చు కోవడానికి ఏమీలేదు. కావాలని ఆమెను అవమానించే ఉద్దేశం  సునందకు లేదు.  ఎవరి తలరాత వారిది.
 వాసంతి :పాపం! సుహాసినికి అలా తోచలేదేమో! నేనయితే సునందే సరిగ్గా ఆచారాన్ని పాటించలేదంటాను.  సునంద హిస్టరీ శాఖ గుమ్మానికి బొట్టుపెట్టి వుండాల్సింది.  మన కాలేజీలో గదులకి గుమ్మాలు లేవుకదూ ! అటువంటి అవసరానికి  గుమ్మాలు పెట్టించమని మనమంతాకలసి  ఓ అర్జీ యాజమాన్యంవారికి పెట్టుకొందాం ! అప్పటికి మనది నూటికి  నూరుపాళ్ళు మహిళా కళాశాలగా ప్రసిధ్ధి చెందుతుంది.
ఈ వెటకారం వల్ల గంభీరంగావున్న  సమావేశమందిరం  హఠాతుగా ,  బిగ్గరగా నవ్విన నవ్వులతో ప్రతి ధ్వనించింది.
లీల : ప్రస్థుతపు రోజుల్లో అసలా  కాన్ సెప్టే  తప్పు అంటాను. ఒకానొకప్పుడు బోడిగుండు చేయించి తెల్ల పంచకట్టి  మూల కూర్చోపెట్టేవారు. అటుతరువాత వితంతు పునర్వివాహాలను సమాజం ఆమోదించింది.  అటుమీదట  తిరిగి వివాహం చేసుకోకపోయినప్పటికీ గుండు చేయించుకోక పోవడాన్ని ఆమోదించాం. రంగురంగుచీరలు ధరించడాన్ని  ఆమోదించాం.  భర్తవున్నవారు, భర్త పరమపదించినవారు  స్టిక్కర్ బొట్లు  పెట్టుకొంటున్నారు.  కొంతమంది  వాటి రంగులు మార్చి మార్చి  పెట్టుకొంటున్నారు.  మళ్లీపెళ్ళిచేసుకోకపోతే కుంకుమబొట్టుకి అనర్హురాలు; తిరిగి మరొకరిని చేసుకోవడానికి పెళ్లి పీటలమీద కూర్చోగానే,  ఆమరుక్షణమే,  ఇంకా తాళి కట్టించుకోకుండానే అర్హురాలైపోతుందా? దండలు మార్చుకొనో ,  మార్చుకోకో రిజిష్టర్ మారేజి చేసుకోగానే అర్హురాలైపోతుందా? ఈ తర్కం అర్ధరహితం.
 వాసంతి : చాలా సబబైన మాట చెప్పారు.  భర్త పోయాక పునర్వివాహం చేసుకొన్నవారున్నారు .  చేసికోని వారు వున్నారు.  అవి  వారి వారి వ్యక్తిగత నిర్ణయాలు.  పునర్వివాహం చేసుకొన్నవారిని పునిస్త్రీ గా పరిగణిస్తారు.  పెళ్ళిలో ముందు ఆవిడకి బొట్టుపెట్టె కూర్చోపెడతారుగా! పునర్వివాహానికి ముందు ఆవిడ శకునం చెడ్డది తరువాత మంచిదీనా? ఈనడు కులాంతర,  మతాంతర,  దేశాంతర ప్రేమ వివాహాలు జరుగుతున్నసంగతి అందరికీ తెలుసునుకదా!
సరళ :అది మీ  భావన .  కానీ  అవి మూఢనమ్మకాలని  అందరూ కొట్టిపారేయలేరు కదా ? ఎప్పటినుండో మన సమాజంలో పాతుకుపోయి వున్నాయి.  ఎవరి నమ్మకాలు వారివి.  నమ్మడం,  నమ్మకపోవడం వ్యక్తిగతాలు .
 గీత : ఎవరు కాదన్నారు? ఎవరు ఎవరిని మార్చగలరు? ఏదైనా స్వంతంగా తోచాలి.  కళాశాల వాతావరణంలో  ఇటువంటివాటికి  నేను కూడా పూర్తిగా  వ్యతిరేకం.  వరలక్ష్మిమేడమ్  సునందని ఈరోజు లంచవర్ లో తనశాఖగదిలోకి  రావడానికికూడా అనుమతించకపోవడాన్ని,  ఈవిషయాన్ని చర్చకు తీసికొనిరావడానికీ  నేను సమర్ధిస్తున్నాను.
 అరుణ: మాపిన్నత్తగారు , మాపిన్ని కూడా వితంతువులే.  పిలుపలకి వెళ్లినప్పుడు వారికి బొట్టుంచక పోవడం  నాకు బాధగానే వుంటుంది.  అలాగే పెళ్లిల్ల లోకూడా అందరికీ పెట్టి వారికి పెట్టకపోవడం అన్యాయం అనిపిస్తుంది.   ఈ ఆచారం తప్పనిపిస్తుంది.  కానీ, వారికి బొట్టుపెడితే నాకు కీడు జరుగుతుందేమోనని భయం . అందువల్ల ఎప్పటినుండోవస్తున్న ఆచారాన్ని పాటించాలనుకొంటా.  అయితే కళాశాలలో ఇటువంటి వాటిని నేనూ అంగీకరించను. ఎలాగో వీలుచేసుకొని పిలుపులు ,  పసుపుకుంకుమలు పంచకోవడాలు లాంటివి  ఇళ్లకువెళ్ళి  చేసుకోవాలనే  నాఅభిప్రాయం.
వాసంతి: వయసులో  మీ పిన్నిగారు మీ పినత్తగారు పెద్దవారు.  జీవితం చూసినవారు.  ప్రస్థుతం మా ఇంట్లో  పని మనిషికి ముప్పైఆరేళ్లు.  ఇద్దరాడపిల్లల తల్లి. దాని సంగతి చెపుతాను వినండి.  నాలుగు  సంవత్సరాలక్రితం దాని భర్త  తాగుడు వల్ల చనిపోయాడు.  చనిపోయిన శ్రార్ధ కర్మలు అయ్యాయో లేదో  మాఇంటికొచ్చి సంగతి చెప్పుకొని  అప్పులున్నాయి తీర్చాలి,  అంట్లపనికి పెట్టుకోమని అడిగింది.  వెంటనే ఆరోజే పనిలో పెట్టుకొన్నాను . మాఆయన మేనజర్ గారింటికి కూడా వెళ్ళి అడిగిందట! అప్పుడు మా ఇద్దరిళ్లల్లోనూ అంట్లు మేమే తోముకొంటున్నాము. అతని భార్య వద్దన్నదిట! మా ఆయన “ ఏకారణానికైతే నువ్వు వెనువెంటనే ఆ అభాగ్యురాలి  అభ్యర్ధనను అంగీకరించావో అదే కారణానికి మా మేనేజర్ భార్య నిరాకరించింది.  తమాషాగా  లేదూ !” అన్నారు.  ఈ మధ్య దాని తమ్ముడు పెండ్లి అయిందట.  “ కష్టం చేసుకొంటూ బతకడం కష్టం అనిపించటం లేదమ్మా.  కానీ,  స్వంత తమ్ముడి పెండ్లిని  వెలివేసినట్టు ఎక్కడో దూరంగా కూర్చుని చూడాల్సి వచ్చినప్పుడు ఏడుపొచ్చింది” అంది.   మళ్లీ పెళ్లి  చేసుకోవచ్చు కదా అంటె “ ఆడపిల్లల తల్లినమ్మా!  ఆవచ్చేవాడికి నాకూతుర్లు  కూతుర్లలా కనిపిస్తారా? ఈ రోజుల్లో ఎన్నిఘోరాలు చూడటం లేదమ్మా!” అంది.
లీల:  నేనూ  మాఇంట జగరిగిన మరోసంగతి చెపుతాను .  మా వీధిలోంచి  రోజూ నడచుకొంటూ ఒకావిడ వెళుతూ వుండేది. మాబామ్మ సాయంత్రం  ఆవిడ  వెళుతున్న  సమయానికి  కేవలం ఆవిడను చూడడానికే వీధి గుమ్మందగ్గర  కూర్చునేది.  “ సాక్షాత్తూ  మహాలక్ష్మిలా వుంటుందే ఆవిడ”  అనేది.  మా అమ్మ అందరికీ పసుపు కుంకాలు పంచుకొనే ఏదో ఒక సందర్భమది.  మాబామ్మ నన్ను ఆవిడను పిలుచుకు  రమ్మంది.  మా అమ్మ చేత ఆవిడకు పసుపు కుంకుమ  ఇప్పించింది.   సంగతి  తెలిసి  మా మేనత్త – “ అదేమిటీ  నీకుతెలియదా? ఆవిడ వితంతువమ్మా! పిల్లలు లేరు ఉద్యోగం చేసుకొంటూ బతుకుతోంది.  ఎదో పెద్దచదివే చదివిందట.  రోడ్డు మీద వెళుతున్న ఎవరో పరిచయంలేని  ఆవిడని సంగతి తెలుసుకోకుండా పిలిపించిమరీ వదినచేత  బొట్టు పెట్టిస్తావా? ఎంత అరిష్టం! ఎంత అరిష్టం!”అని తన తల్లిని  దెబ్బలాడింది. “అయినా,  తీసుకోవడానికి ఆవిడకెంత బుద్ది లేదో. ”అంది.     అప్పుడు మాబామ్మ-
 “  ఇప్పిస్తే ఇప్పించానులేవే,   మరేం మునిగిపోదులే. ఆవిడ కళకళలాడుతూ మహాలక్ష్మిలావుంది. ఆవిడ మొహంలో సౌశీల్యం వుట్టిపడుతోంది. లలితా సహస్రనామాల పారాయణ  వారానికొకరింట్లో వంతులవారీగా ఏర్పాటు  చేసుకొంటు న్నారుగా ! నామాలు చదువుతున్నారుగా ! కంఠస్తం కూడావచ్చునేమో! అందులో ఏముందో తెలుసా ?‘సువాసినీ శుధ్ధ మానసా’ అనివుంది.  జ్ఞాపకం వచ్చిందా! నామాలు చదవ గానే సరా “ – అంది . అంతేకానీ  మాబామ్మ “ అయ్యో,   అయ్యో! “ అంటూ నెత్తీ నోరూ కొట్టుకోలేదు .  ‘ఎంతపని చేసాను! ఎంత పొరపాటు చేసాను!’ అని తసించుకోలేదు . ఇంత వరకూ మాఇంట్లో ఏ అశుభం జరగలేదు.  ఏ కళాశాల చదువులూ లేని మాబామ్మే అంత విశాలంగా భావించ గలిగింది.
 కరుణ : ఏదైనా  సరే తమదాకా వస్తేనే కానీ అర్ధం చేసుకోలేరు. ఎవరి  భయాలు వారివి .  ఎవరి నమ్మకాలు వారివి. ఎప్పుడేం  జరుగుతుందో ఎవరికి తెలుసు? అసిగి పోయే చోట అసిగి పోతాయి.  అచారాలను నమ్మకాలను తోసిరాజనలేని వారుంటారు. అయితే  కళాశాలదాకా  ఇటువంటి ఆచారాల పాటింపులను  తీసికొనిరారాదనే  దానికి నేనుకూడా అంగీకరిస్తాను.
దుర్గాంబ:21వ శతాబ్దంలో వున్నాం .  కంప్యూటర్, ఎలక్ట్రానిక్  రంగాలు ఊహించని అద్భుతాలను ఆవిష్కరి స్తున్నాయి.  స్త్రీలు సాధించలేని రంగమంటూ ఏదీ ఈనాడు మిగలలేదు.  కానీ మహిళ తనతోటి మహిళ మానసాన్ని గ్రహించలేక పోతున్నాది. మీకు తెలుసు, నాభర్త చనిపోయాడని.  ఎవరి ఆయుర్ధాయం వారిది.  ముందు వెనకలతో అందరం పోయే వారమే. హిందుత్వం  ప్రతీజీవరాశిలోను  దైవం కొలువై వున్నాడని నమ్ముతుంది. నాలో ఆ పరాశక్తి  కొలువై వున్నాదని నమ్ముతాను. అందువల్ల సునంద నాకు బొట్టు పెట్టక పోతే  నేను ఆమె మీద జాలిపడతాను.  విశాలాక్షి , సుహాసిని  లాంటి వారి పరిస్థితివేరు.  వారిని నొప్పించడం మానవీయంకాదు.
 అరుణ:మీరంటే మేధావులు. ఆధ్యాత్మికరంగంలో ఆరితేరినవారు. మీస్థాయిలో అందరూఆలోచించగలరా?దర్శించగలరా? భ్రమర:అరుణగారూ! ఏది ఏమైనా  ఈచర్చ జరగడం మంచిదైంది. ఈ విషయమై లోతుగా ఆలోచించడానికి ,  స్వీయ విమర్శకీ,   పరిశీలనకీ ప్రేరణ  పొందినవారమయ్యాము
 వాసంతి: అది నిజం,  భ్రమరా! స్త్రీలలోనే ఇవి రెండు వర్గాలు. ఇక్కాడా వివక్షత వుంది.  భర్త చనిపోయిన కారణంగా ,  పునర్వివాహం చేసుకోని కారణంగా వారిని వివక్షతో భర్త బతికి వున్నవారు  చూస్తున్నారు.  పురుషాధిక్యసమజం లో స్త్రీ వివక్షతకు లోనవుతోందని ఉపన్యాసలిస్తున్న మనలోనే వున్న ఒక వివక్షత కాదా ఇది? ఒక వర్గం  మరొక వర్గాన్ని మాన సికంగా హింసించడమే  ఈ వివక్ష స్వరూపం .  ఈ పరిస్థితి లో మార్పు రావాలి.  .
కరస్పాండెంట్: అటు ఇటు వున్న అభిప్రాయాలను విన్నాం శారదాంబ గారు ! మీరేమంటారు? మీ అభిప్రాయం కూడా చెపుతూ  సీనియర్ గా  సమావేశానంతరం  ఎటువంటి నిర్ణయానికి  ఎక్కువమంది  అధ్యాపకురాండ్రు  అంగీకారంతో వున్నారో ,  మనం తీసికోవలసిన నిర్ణయం ఏమిటో చెప్పండి.
శారదాంబగారు: విశాలక్షి, సునంద చాలా చిన్ననాటి స్నేహితులు.  ఇద్దరూ కలసి  పెరిగారు.  మధ్యలో  జీవన గమనాలు వేరైనా తిరిగి ఈకళాశాలలో కలుసుకొన్నారు.  సునంద  తన బాల్య స్నేహితురాలి మనసు నొచ్చుకొంటుందన్న సున్నిత మైన విషయాన్ని  గ్రహించలేకపోయింది.  వరలక్ష్మివ్రతం  చేసుకొన్న సాయంత్రం  అందరితో పాటు రమ్మనమని ఆహ్వానించి  అందరికీఇచ్చి  ఆమెకు వాయనం ఇవ్వకుండా అవమానించింది.  తాను తన స్నేహితురాలిని అవమానిస్తున్నానన్న స్ప్ర హే లేదు.  రోజులుమారినా, ఎంత చదువుకొన్నా,  తరువాతి  భవిష్యత్ తరాలను తయారు చేస్తున్న మనలాంటి మహిళలనుకూడా ఈ ఆచారాలు,  నమ్మకాలు ఇంకా పట్టుకొని  వదలటంలేదు. ఎవరికి వారు మారాలి. విద్యాధికులమని చెప్పుకొనే మన కళాశాల స్థాయి స్త్రీలలో కూడా పూర్తిస్థాయి భావవిప్లవం రాలేదు .  ఇలాంటి చర్చలవల్లే మార్పు రావాలి .  మార్పు రావడానికి  సమయం పట్టినప్పటికీ మార్పుతప్పని సరి.  రంగు చీరలు ధరించడానికి,   నగలు పెట్టుకోవడానికి  నలుగురిలో కలసి మెలగడానికీ,  ఉన్నత పదవులు చేపట్టడానికి భర్తను పోగొట్టు కొన్నతోటి  స్త్రీలను మనలో కొంతమంది మహిళలు  ఆమోదిస్తున్నప్పటికీ  ప్రస్థుతకాలంలో పూజలు,  తలలోపూవులు,   పసుపు కుంకాల విషయం వచ్చేసరికి  రాజీకి రాలేకపోతున్నారు. ఒకానొకరోజున ఈఆచారాన్ని  కూడా త్రోసిరాజంటారు.  నాకానమ్మకం వుంది.  అయితే  ప్రస్థుతం మన కళాశాల పరిధిలోకి ఈ విధమైన పిలుపులు,  పంపకాలు,  ఆచారాలు అనుమతించక పోవడానికి  దాదాపు గా అందరూ అంగీకరించారు.  ఈ సమావేశంలో తీసికొన్న నిర్ణయంగా మినిట్స్ లో నమోదు చేయాలని భావిస్తున్నాను .
 కరస్పాం డెంట్:   ఇటువంటి సమస్య మా యాజమాన్యంలోని పాఠశాలల్లోనూ వుండే వుటుంది.  అందువల్ల కళాశాలకే  కాదు  మా యాజమన్యంలో నున్న ,   ప్రతీ శాఖకూ ఆప్రకారం నోటీసులు  మా ఆఫీసునుండి పంపుతాము .  శారదా  మేడం!  ఈ మీటింగ్ మినిట్స్ నమోదు చేయించి  స్టాఫ్ అందరిచేతా సంతకాలు పెట్టించి నాకు  వెంటనే పంపండి.
 మీటింగ్ హాలుకి  ఆనుకొని వున్న ప్రక్క గదిలో బిస్కెట్లు, టి,  రడీ గా వున్నాయి.  అంతా ఆ వైపుకి నడిచారు. అక్కడా  అందరు గ్రూపులు గ్రూపులుగా విడిపోయి తర్కవితర్కా లలో మునిగి వున్నారు.  ఊర్లో బాగా పలుకుబడి వున్న సునంద భర్త గారిని చాలాబాగా ఎరిగి వున్న సదా శివులుగారు సునందకి మిమో ఇవ్వకుండా సమస్యని పరిష్కరించ గలిగిన ధీమాతో నిష్క్ర మించారు.
                                                        ***  
