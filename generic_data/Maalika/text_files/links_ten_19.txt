రచన: సంధ్యా యల్లాప్రగడ

ఆ కోట వివేక్ మునుపు చూసిన కోటలా చిన్నదిలా కాకుండా చాలా పెద్దగా ఉంది.
ఆ కోటను పదమూడవ శతాబ్ధంలో నిర్మించారట.  అయినా ఇప్పటికీ చాలా బలిష్టంగా ఉంది.
పూర్తిగా పాడుపడిలేదది,  కొంత నిలబడి ఉన్నది.  పైకప్పు మాత్రం లేదు.
గోండు రాజులు తమ రాజధాని మధ్యప్రదేశ్‌లోని చంద్రగిరి నుంచి ఉట్నూరుకు మార్చారు.  అప్పుడు తమ నివాసము కోసం ఈ కోటను వారు నిర్మించారు.  అది మొత్తం మూడు ఎకరాల స్థలంలో నిర్మించి ఉంది.  ఆ కోటలో దాదాపు ఏడు వందల ఏళ్ళ గోండురాజుల చరిత్ర దాగి ఉంది.
కోటలో విశాలమైన గదులు,  దర్భారుహాలు,  కోనేరులు,  స్నానపు గదులు,  రెండు సొరంగాలు ఉన్నాయి.  ఈ రెండు సొరంగాలలో ఒకటి కోనేరు నుంచి దేవాలయ కోనేరుకు,  దైవ దర్శనం కోసం గోండు రాణులు వాడేవారుట.  మరొక సొరంగం గోండు రాజులు శత్రువుల నుంచి కాపాడుకోవటానికి.  దాని చివర అడవిలోకి ఉన్నది.
కోట చుట్టూ లోతైన కందకం.  కోట గోడలు ఎక్కటానికి వీలు కానివిగా ఉన్నాయి.
కోట పడిపోతూ ఉంది.  కోనేరులో నీరు,  కందకములో నీరు పాచిపట్టి ఆకుపచ్చ రంగులో ఉన్నాయి.  ఆ కోట గత కాలపు గోండు రాజుల ప్రాభవానికి గుర్తుగా నిలిచి ఉంది.
స్వాతంత్ర పోరాటంలో గోండు రాజైన రాంజీ గోండు పాల్గొన్నాడు.  ఆయన ఎందరినో ఆదివాసులను ఏకం చేసి బ్రిటీషువారి పైకి దండెత్తాడు.  బ్రిటీషు వారు వారందరిని ఊచకోత కోసి,  రాంజీ గోండును ఆ ఊరులోని మర్రిచెట్టుకు ఉరి వేశారు.
***
గోండు రాజులు స్వాతంత్రము వచ్చే వరకూ అక్కడే ఉండేవారు.  తరువాత వారు భారత ప్రభుత్వములో విలీనమైనారు.  అటుపై జనజీవితములో కలిసిపోయారు.  ఉట్నూరులో వారి వంశస్తులు ఉండే ఉంటారన్న నమ్మకముతో ప్రతివారిని అడగటం మొదలెట్టారు మిత్రులు.
ఎవ్వరిని అడిగినా ఏ సమాచారం దొరకలేదు.  సూర్యుడు నడి నెత్తికి వచ్చాడు.  నిరాశ కలగకుండా ఉండటానికి ప్రయత్నిస్తున్నాడు వివేక్‌.  రాము కూడా ఇబ్బంది పడుతూ వెంట తిరుగుతున్నాడు.  ఇలా అక్కడా ఇక్కడా తిరిగితిరిగి అలిసారు మిత్రులు.
అలసిన వారిద్దరూ ఒక సోడా బండి ప్రక్కన ఆగి షోడా కొట్టించుకుంటూ…
“ఇక్కడ రాజ వంశీయులు ఎవరూ లేనట్లున్నారు” అన్నాడు రాము నిరాశ దాచుకుంటూ…
“ఎవరి కోసము వెతుకుతున్నారు సార్‌?” అడిగాడు షోడా కొట్టి ఇస్తూ అతను…
“ఈ గోండు రాజుల,  వీళ్ళ వంశీయులు…” కోటను చూపెడుతూ అన్నాడు వివేక్‌.
“వాళ్ళు హైద్రబాదులో ఉంటరు సారు!” అన్నాడతను.
ఇద్దరూ ముఖాలు చూసుకున్నారు.
“హైద్రాబాదులో ఎక్కడో తెలుసా?”
“నాకెట్ల తెలుస్తుంది సార్‌.  అటు చూడండి.  ఆ బోగన్‌విల్లా చెట్లు ఉన్న ఇంట్లో అడగండి.  వాళ్ళు చుట్టాలనుకుంటా.  వారింటికి వస్తూ ఉంటరు.  మాకు ఇనాం ఇస్తరప్పుడు!” చెప్పాడతను.
ఇద్దరూ లేచి బండి ఎక్కి చప్పున అటు వెళ్ళారు.
ఆ ఇల్లు చిన్న మేడలా ఉంది.  ముందు వైపు బంగాళాపెంకులతో ఉన్న వరండా ఉంది.  వెనక మిద్దె ఉన్నట్లుంది.  మిద్దె మీద మరి కొన్ని గదులు ఉన్నట్లున్నాయి.
ఇంటి ముందు చిన్న కారు.  ఒక స్కూటరు ఉన్నాయి.
ఆ ఇంటి ముందు బండి దిగి గేటు తీసుకు లోపలికెళ్ళి బెల్‌ కొట్టాడు వివేక్.
రాము కూడా వెనకనే వచ్చి నిలుచున్నాడు.
***
తలుపు తీసిన నడి వయస్సు పెద్దమనిషి వీరిద్దరిని వింతగా చూశాడు.
“ఎవరు మీరు?ఎవరు కావాలి?” అడిగాడు.
“మేము ఆ కోట తాలుకు రాజుగారిని కలవాలి.  అడ్రసు కోసము వచ్చాము”
“ఎవరు మీరు? వాళ్ళ అడ్రసు మీకెందుకు?”
వివేక్‌ గోండు భాషలో “నా పేరు వివేక్.  నేను గిరిజన గురుకులంలో టీచర్‌ని.  ఇతను నా మిత్రుడు రాము.  అతను రిసెర్చు చేస్తున్నాడు.  గిరిజనుల కల్చరు మీద” అన్నాడు.
“ఓ… రీసెర్చు కోసమా? రండి లోపలికి” అంటూ దారి తీసాడు.
ఆ గదిలో ఉన్న కుర్చీలలో కూర్చున్నారు ఇరువురు.
ఆ గది వెనకగా విశాలమైన హాలును ఆనుకొని అది పూర్తి ఎల్‌ షేపు హాలుగా ఉంది.
గదిలో ఒక సోఫా,  నాలుగు కుర్చీలు ఉన్నాయి.  మధ్య చిన్న బల్ల.  ఆ రోజు పేపరు బల్ల మీద పెట్టి ఉంది.
హాలు విశాలంగానే ఉంది.  హాలును ఆనుకొని వెనక నాలుగు గదులు నాలుగు వైపులా ఉన్నాయి.  హాలు వెనక వైపు దొడ్డి గుమ్మము ఉంది.  గుమ్మానికి పూర్తి అద్దాల తలుపులు ఉన్నాయి.  కిటికీలకు,  ఆ తలుపులకు పల్చటి తెరలు ఉన్నాయి.  ఆ దొడ్డి గుమ్మం అవతల కూడా బోగన్‌విల్లా చెట్టు పూలు గులాబీరంగులో ఉండి గుమ్మము ముందుకు రాలుతున్నాయి.
ఒక వైపు డైనింగు టేబులు ఉంది.
బయట ఎండకు బోగన్‌విల్ల్ పువ్వు గులాబీ రంగు రిఫ్లెక్టు అయి,  గది లోపల గులాబీరంగు ప్రతిబింబిస్తోంది.
ఆ ఇల్లు లోపల మాడ్రన్‌గా ఉన్నా గదిలో అలంకారము పురాతనంగా ఉంది.  ఒక మూల గ్రామ్‌ఫోను రికార్డు ఉంది.  గోడలకు రాజుల కత్తులు,  డాలు వంటిది తగిలించి ఉన్నాయి.
ఇద్దరు మిత్రులు కూర్చున్నారు.
“మంచి నీళ్ళు కావాలా?” అంటూ వారు చెప్పేది వినకుండా “మంగమ్మా” అన్నాడు.
లోపల్నించి ఒక పదేళ్ళ పిల్ల వచ్చి నీళ్ళమగ్గు,  గాజు గ్లాసులు పెట్టి వెళ్ళింది.
“సార్ ఈ రాజులు ఎక్కడ ఉంటారు వారి వివరాలు కావాలి?” అన్నాడు వివేక్ ఆత్రాన్ని అదిమి పడుతూ.
“ ముందు నీళ్ళు త్రాగండి,  తరవాత మీ కథ,  ప్రశ్నలు చెప్పండి” అన్నాడాయన ఎలాంటి తొందరా కనిపించకుండా.
రాము వంగి గ్లాసులో నీరు వంపుకొని త్రాగాడు.
“సార్ నేను వాళ్ళతో మాట్లాడాలి” అన్నాడు వివేక్ అసహనంగా.
“చెప్పవయ్యా” అన్నాడాయన నింపాదిగా.  వీరి తొందర ఆయనకెందుకుంటుంది?
వివేక్,  రాము ఒకరి మొఖము ఒకరు చూసుకున్నారు “వాళ్ళ అడ్రసు ఇవ్వండి సారు” అన్నాడు రాము.
“అరే వాళ్ళనడిగి ప్రశ్నలేమిటో చెబితే నే చెబుతానుగా” అన్నాడాయన కొద్దిగ్గా గొంతు పెంచి.
వివేక్‌కు ఈయన అడ్రసు ఇవ్వడని తెలిసింది.
“సార్ మీ గురించి మాకు అసలు తెలియదు.  మా గురించి మేము చెప్పాము ముందే.  వాళ్ళు హైద్రాబాదులో ఉన్నారా? లేదా?” అన్నాడు రాము కోపముతో.
జేబులోంచి తన తండ్రి ఫోటో తీసి “ఈయనను మీరు ఎప్పుడన్నా చూశారా?” అడిగాడు వస్తున్న విసుగును దాచుకుంటూ వివేక్‌.
“రీసెర్చు అని ఫోటోలు పట్టుకు తిరుగుతున్నారా?” అంటూ ఆయన ఆ ఫోటో తీసుకొని చూశాడు.
పరీక్షగా చూసి అది అక్కడి బల్ల మీద పెట్టాడు.
“ఆ ఫోటోలో ఆయన ఎవరు? నీకేమవుతారు?” అడిగాడు ఏదీ తేల్చకుండా.
“ఆయన మా నాయన. ” అన్నాడు వివేక్
“మీ నాయనా?” కళ్ళు పెద్దవి చేసి వివేక్‌ను చూస్తూ అన్నాడు.
తల ఊపాడు వివేక్.
ఆయన కళ్ళలలో రకరకాల భావాలు వచ్చి వెడుతున్నాయి.  మౌనముగా కొంత సేపు అలా కూర్చుండిపోయాడు.
తరువాత లేచి నెమ్మదిగా లోపలికి వెళ్ళిపోయాడు.
రాము వివేక్ ముఖముఖాలు చూసుకున్నారు.  ఏంటి ఈయన పరిస్థితి అని.  తాము ఉండాలా లేదా? ఏమీ తోచలేదు.  అలా దిక్కులు చూస్తూ కూర్చున్నారు.  వెళ్ళాలో లేదో తెలియదు.  ఆయన ఏ విషయము చెప్పకుండా మాయమయ్యాడు.
దాదాపు పావు గంట తరువాత,  చేతిలో చిన్న డబ్బాతో వచ్చాడు.
“వాడుకలో లేని సరుకు.  దొరకటానికి టైం పట్టింది.  కొద్దిగా అనుమానంగా ఉంది.  వెతకండి” అంటూ ఆ చిన్న పెట్టె తెరిచి అందులో ఉన్న చిన్నవి పెద్దవి నలుపు తెలుపు ఫోటోలు తీసి బల్ల మీద ఉంచి,  “చూడండి ఇందులో ఏమైనా కలుస్తాయేమో” అన్నాడు కళ్ళజోడు తీసి తుడుచుకొని మళ్ళీ పెట్టుకుంటూ.
వివేక్,  రాము ఒక్కదాటున ఉరికి ఆ ఫోటోలలో వెతకటం మొదలెట్టారు.
అవి పచ్చ రంగులోకి మారి పోతున్నాయి.  యాబై ఏళ్ళనాటివైనా,  వందల సంవత్సరాల క్రితము ఫోటోలులా అనిపిస్తున్నాయి.
అందులో అందురూ పెద్ద పెద్ద తలపాగాలతో,  పంచెలతో,  మెడలో దండలతో,  పొడుగు చొక్కాలతో ఉన్నారు.  కొన్ని పెళ్ళి ఫోటోలు.  ఒక్కటి రెండు చోట్లు కొద్దిగ్గా ముఖం కలిసిందనిపించి రాము చూపాడు….  “ఇది చూడు” అని
వివేక్‌ కంగారుగా అదురుతున్న గుండెతో అందుకున్నాడు.  అందులో ఒక పెద్దాయిన కూర్చొని ఉంటే పది మంది అలాంటి అటైరులోనే చుట్టూ నిలబడి ఉన్నారు.  అందులో చివర్న ఉన్నది తన తండ్రి అని అనిపించింది.
‘వయస్సు తేడా వల్ల,  అటైరులో తేడా వల్ల కొంత కష్టపడినా ఆ తీక్షణమైన కళ్ళతో పోల్చవచ్చు!‘ అనుకున్నాడు వివేక్‌.
తన వద్ద ఉన్న ఆయన ఫోటో,  అదీ ప్రక్క ప్రక్కన పెట్టి చూశాడు.  తల ఎత్తి రాము వైపు చూసి నవ్వాడు.  అతని కళ్ళలో పల్చటి నీటిపోర రాముకు కనపడింది.
ఇద్దరూ ఒకరి భుజం మీద ఒకరు చేయి వేసుకున్నారు ఆనందముతో.
తల ఊపాడు ‘ఇదే’ అన్నట్లుగా వివేక్‌.
మళ్ళీ మళ్ళీ చూశారు.  ఇద్దురు మార్చి మార్చి చూసారు.
ప్రక్కన మరొకరు ఉన్నారన్న సంగతి మరిచి ఇద్దరూ కాసేపు సంతోషములో పోలికలను కంపేరు చేస్తూ వారి గోలలో వారు మునిగారు.
కాసేపటికి తేరుకొని ‘ఇంతకీ ఈయనెవరు?’ అన్న ప్రశ్న ఇద్దరికీ ఒకేసారి కలిగింది.
ఆయన వీళ్ళ వైపు ముచ్చటగా చూస్తున్నాడు అప్పటికే…
ఇంకా వుంది
రచన: గిరిజారాణి కలవల
గోపమ్మ ఇంట్లో పెరుగుతున్న లక్ష్మి క్రమేపీ తన తల్లితండ్రులని పూర్తిగా మర్చిపోయింది.  గోపమ్మ, అంజిలనే అమ్మానాన్నలుగా అనుకుని వీళ్ళతో అనుబంధం పెంచుకుంది.
కొడుకు రమేష్ కి గోపమ్మ తన అన్న కూతురుతో పెళ్ళి చేసింది.  విచిత్రం దాని పేరు కూడా గోపమ్మే.  మేము కన్ ఫ్యూజ్ అవకుండా అత్త గోపమ్మ , కోడలు గోపమ్మ అని పిలిచేవాళ్ళం.  ఆస్తి పంచినట్టూ,  కోడలు రాగానే ఇనప్పెట్టె తాళాలు చేతికి ఇచ్చినట్లు, కోడలుకి తను పని చేసే రెండిళ్ళు రాసి ఇచ్చింది అత్త గోపమ్మ.  అవి చేసుకుంటూ చల్లగా వుండమని దీవించింది.
వేరు కాపురం పెట్టనీయకుండా అందరూ కలిసే వుండేవారు.  రమేష్,  కోడలు గోపమ్మలకి పుట్టిన పిల్లలని లక్ష్మి ఎత్తుకుని ఆడించడం, సాకడం ఎంతో ప్రేమగా చేసేది.  అప్పటికి లక్ష్మికి సుమారుగా 14/15 సంవత్సరాల వయసు వచ్చింది.
ఇంతలో,  నాకు తెలిసినవారొకరు  మా ఇంటికి వచ్చినపుడు లక్ష్మిని చూసారు.  దాని పనితనం నచ్చి,
హైదరాబాద్ లో తమ ఇంట్లో వుండి పని చేయడానికి లక్ష్మిని పంపమని అడగారు.  జీతం కింద నెలకి పదివేలు ఇస్తానని అన్నారు.  ఇంటి పనులు, వంటకి సహాయం చేయాలనీ,  భార్యాభర్తలం ఇద్దరమే వుంటాము, తనకి ఆఫీసు పని ఒత్తిడి ఎక్కువ అవడంతో ఇంటి పని కుదరడం లేదని, బయట నుంచి వచ్చే పనమ్మాయి తరచూ నాగాలు పెట్టడంవలన ఇబ్బందిగా వుందనీ చెప్పారు.  ఇంట్లోనే పర్మినెంట్ గా వుంచుకుని తిండి , బట్టలు అవసరాలు ఇచ్చి, పదివేలు ఇస్తానని చెప్పగానే గోపన్న సరేనని,  ఒప్పుకుంది.
ఆ వచ్చే సొమ్ముతో కొన్ని పాత అప్పులు తీర్చుకోవచ్చు కదా అని ఆశ పడింది అత్త గోపమ్మ.  ఇంతకుముందు లక్ష్మి స్వంత తల్లి అలా చేసినందుకేగా,  అక్కడ కొట్టి వాతలు పెట్టినందుకే పారిపోయి తన దగ్గరకి చేరింది.  మళ్లీ అలాగే ఇప్పుడు కూడా అయితే ఎలా? అని అనుకుంది,  కాని ఇప్పుడు లక్ష్మి పెద్ద అయింది.  ఫర్వాలేదు అనుకుని లక్ష్మినే అడిగితే…తను వెడతాననే జవాబు చెప్పేసరికి గోపమ్మకి ధైర్యం వచ్చింది.  పైగా తెలిసినవారే కదా,  ఎటువంటి సమస్యా ఉండదనుకుని,  తనే స్వయంగా లక్ష్మిని తీసుకుని హైదరాబాద్ లో వాళ్ళింట్లో దింపి వచ్చింది.  వాళ్ళు లక్ష్మిని చాలా బాగా చూసుకునేవారు.  భార్యాభర్తలు ఇద్దరే వుండేవారు.  లక్ష్మికి పని కూడా పెద్ద ఎక్కువగా వుండేది కాదు.  రెండు రోజులకోసారి మా ఇంటికి ఫోన్ చేసి గోపమ్మని పిలిపించి లక్ష్మితో మాట్లాడించేవారు.  ఆవిడ బజారుకి వెళ్ళినప్పుడల్లా లక్ష్మిని కూడా తీసుకువెళ్ళి ఏదో ఒకటి కొని పెడుతూ వుండేవారు.  ఇంట్లో పిల్లలాగా చక్కగా చూసుకునేవారు.  తనకి ఇక్కడ చాలా బావుందని,  మంచి భోజనం పెడుతున్నారని, ఫోనులో ఆవిడ మాట్లాడించినప్పుడల్లా లక్ష్మి, గోపమ్మతో చెపుతూ వుండేది.  తండ్రి గురించి, అన్నా వదినని గురించీ,  మేనల్లుడి గురించీ , ఎలా వున్నారని అడుగుతూ వుండేది.
అవన్నీ విన్నాక గోపమ్మ స్ధిమితపడింది.  హైదరాబాద్ లో లక్ష్మి బాగానే వుంది. ఇలా ఒక కొన్నాళ్ళు అక్కడే వుంచితే
కొంత సొమ్ము జమ అవుతుంది.  తర్వాత ఆ డబ్బుతో, అప్పులు తీర్చుకుని,  తర్వాత లక్ష్మికి పెళ్లి చేయొచ్చు అని
కలలు కనేది.
ఇలా ఓ రెండు నెలలు గడిచాయో లేదో… హైదరాబాద్ నుంచి లక్ష్మిని తీసుకువెళ్ళిన ఆవిడ , ఒక రోజు ఉదయమే నాకు కంగారు కంగారుగా ఫోన్ చేసారు.
ఆవిడ చెప్పిన మాటలు వినగానే నా గుండె ఒక్కసారిగా ఝల్లుమంది.  ఆవిడ చెప్పినదానికి చాలా భయం వేసింది.  ఈ వార్త గోపమ్మకి ఎలా చెప్పాలో తెలీలేదు.  కాసేపట్లో మా ఇంటికి పని చేయడం కోసం వస్తుంది.  చెపితే గందర గోళం చేస్తుంది.  చెపితే ఏంటో? చెప్పకపోతే ఏంటో?
చెప్పకుండా వుండకూడదు… ఎలాగా అని ఆలోచనలో పడ్డాను.  అసలు ఇలా అయింది? అనుకున్నాను.  నా మాట మీద నమ్మకం వుంచి గోపమ్మ పిల్లని హైదరాబాద్ పంపింది.  ఏది, ఎలా జరిగినా నాదే బాధ్యత అవుతుంది… ఎలారా భగవంతుడా? అనుకున్నాను.
ఇంతకీ ఆవిడ ఏం చెప్పిందంటే,  ఉదయం నిద్ర లేచి ఆవిడ హాల్లోకి వచ్చేసరికి వీధి తలుపు బార్లా తెరిచి వుందట.  హాల్లోనే ఓ పక్కగా పడుకునే లక్ష్మి కనపడలేదు.  ఆవిడ కంగారుగా ఇంట్లోనూ, బయటా, డాబా మీదా వెతికిందట.  అప్పుడప్పుడు బయట ఎవరింట్లో అయినా పువ్వులు కోసుకుని వస్తూంటుంది. అలా వెళ్ళిందేమో! అనుకున్నారట.  ఒకవేళ అలా వెళ్ళినా తలుపులు తెరిచేసి వెళ్ళదు,  పైగా తనకి చెప్పే వెడుతుంది అనుకుని గంట పైదాకా వెయిట్ చేసారట.  అయినా రాలేదు.  ఏదో అనుమానం వచ్చి, చూస్తే అలమారలో లక్ష్మి బట్టలు, సంచీ కనపడలేదు.  ఒకవేళ ఏదైనా దొంగతనం చేసి పారిపోలేదు కదా అనుకుంటూ,  వెంటనే గబగబా ఆవిడ తన బీరువా,  మిగతా విలువైన సామాను చెక్ చేసుకుందట.  ఎక్కడ పెట్టిన వస్తువులు అక్కడే వున్నాయట.  వాటినేమీ తాకను కూడా తాకలేదు.  మనిషి మాత్రం మాయమయింది.  ఆవిడ కూడా చాలా భయపడుతూ ఫోన్ చేసారు.  ఏం చేయాలో,  ఏం చెప్పాలో నాకు పాలు పోలేదు.
ఇదివరలోనూ ఇలాగే తను పని చేసే ఇంటినుంచి పారిపోయి ఈ ఊరు వచ్చి గోపమ్మ కంటపడింది.  గోపమ్మ మంచిది కాబట్టి ఆశ్రయమిచ్చి,  కన్న కూతురిలా చూసుకుంది.  ఇప్పుడు లక్ష్మి వయసు కూడా పెరిగింది.  ఇలా చెప్పా పెట్టకుండా వెళ్ళిపోతే,  తెలియని ఊరు,  హైదరాబాద్ నగరంలో,  ఒంటరిగా ఎదిగిన ఆడపిల్ల ఎన్ని కష్టాలు పడుతుందో ఏంటో? రోజులు కూడా బావు లేవు..  ఇలా చేసిందేమిటి? ఇప్పుడు నేను ,  ఆవిడ,  గోపమ్మకి ఏం సమాధానం చెప్పాలో? అనుకుంటూ పరిపరివిధాల ఆలోచించసాగాను.
ఆ రోజు గోపమ్మ వంట్లో బావులేదనీ,  పనికి రానని కబురు చేసింది.
సశేషం
రచన: స్వాతీ శ్రీపాద 
అప్పట్లో టీవీలు,  అంతర్జాలాలూ,  స్మార్ట్ ఫోన్ లూ లేని రోజుల్లో ఎంత చదువుకున్నా కొంత అమాయకత ఉంటూనే ఉండేది.  తల్లిని వదిలి వెళ్ళడం మరీ కష్టంగా ఉంది.  అడగకముందే సమయానికీ అన్నీ అమర్చిపెట్టే అమ్మ,  ఇప్పుడిహ సర్వం తనే చూసుకోవాలి.  అమ్మ ధైర్యంగానే ఉంది.
” పిల్లలను కన్నాం పెంచి పెద్ద జేసాం,  చదువుకుని ప్రయోజకులై వాళ్ళ జీవితాలు వాళ్ళు బ్రతకాలి కదా? అమ్మ కొంగట్టుకు తిరిగితే జీవితం గడచిపోతుందా?” అంటూ తనే ధైర్యం చెప్పింది అందరికీ.
దిగులు దిగులుగానే విమానం ఎక్కినా కాలేజీ మిత్రులు నలుగురైదుగురు వెంట ఉండటంతో కాస్సేపటికే తేరుకో గలిగాడు.  చదువు ముఖ్యం.  ఆపైన మంచి ఉద్యోగం సంపాదించటం ముఖ్యం.  అక్కడ వెళ్ళగానే కాలేజీలో టీచింగ్ అసిస్టెంట్ పోస్ట్ సిద్ధంగా ఉంది,  అంచేత సంపాదన కోసం పెద్ద బెంగ అవసరం లేదు.  వాళ్ళిచ్చేది తనకు బాగానే సరిపోతుంది.
అమెరికాలో దిగిన క్షణం నుండీ అన్నీ కొత్తగానే ఉన్నాయి.
ఆ పెద్ద పెద్ద భవనాలు,  చిన్న సైజ్ ఊరిలా ఉండే కాలేజీ కాంపస్.  ముఖ్యంగా అందరితో పోటీ పడుతూ చదువూ,  అప్పుడో ఇప్పుడో ఇంటికి ఫోన్ చెయ్యడం.  వీటన్నింటి మధ్యనా ఒకరోజున ఊడిపడింది సీత ఉత్తరం.
కవర్ మీద అడ్రస్ కోళ్ళు కెలికినట్టు.
ఇన్లాండ్ లెటర్ లో ఇరికించి రాసిన చీమతలకాయల సైజు అక్షరాలు.
పుస్తకాల్లో దాచుకుని రాత్రి అందరూ పడుకున్నాక గది తలుపు వేసుకుని తెరిచాడు.
ప్రియమైన బావా,
ఇక్కడ మేమంతా క్షేమం.  అక్కడ నువ్వు క్షేమమేనా?
ఎట్టుండావు? నువ్వు పోయినప్పటి నుండీ ఏమీ చెయ్యబుద్ధి కాడం లేదు.  అత్తకూడా అంత ధైర్యంగా నిన్ను పంపి నువ్వటు వెళ్లగానే బోరున ఏడ్చేసింది.  ఏమత్తా అంటే పిల్లడు మనం దిగులుపడితే వాడు బెంబేలు పడతాడని ఉగ్గబట్టుకున్నా గాని వాడు నా ప్రాణం గదే.  ఎల్లా బ్రతుకుతాను వాడిని చూడకుండా అనింది.
నేను ఇంటికి దగ్గర్లో ఉన్న ఉమెన్స్ కాలేజీలో చేరినాను.  ఒక్క సారి ఇంగ్లీష్ మీడియమ్ అనేసరికి దిగులుగా ఉంది,  మాట్లాడాలంటే భయంగా ఉంది.  మాట్లాడదామన్నా చటుక్కున తెలుగే వస్తున్నది.  అస్సలు నాకైతే కాలేజీకి పోవాలనే లేదు కాని, నీ చదువయ్యేలోగా కనీసం పీయూసీ అయితే కొంచం ఇంగ్లీష్ వస్తుందని అత్త బలవంతం.  నిజమే కదూ నేను నీతో పాటు అమెరికా వస్తే కొంచమైనా భాష రాకుంటే ఎట్టా?
మన ఇంటిముందు మామిడిచెట్టుకి ఈసారి ఆకు కనబడకుందా పిందెలు వచ్చాయి.  ఉగాదికి మీ అక్కలు ముగ్గురూ వచ్చారు.  అందరూ క్షేమంగా ఉన్నారు.  మీ పెద్దక్కకు మూడోసారి వేవిళ్ళు,  అందుకని ఇక్కడే ఉండి పోయింది.  మీ మూడో అక్క,  అదే మొన్న మొన్నే పెళ్ళయింది కదా ఆషాఢం అంటూ తీసుకువచ్చారు.  రెండో అక్క పసివాడితో ఇబ్బందిగా ఉందని విశ్రాంతిగా ఉంటుందని ఉంది.  మొత్తానికి ఇంట్లో నువ్వు తప్ప అందరూ ఉన్నారు.  ఇల్లంతా సందడి సందడిగా ఉంది.  మీ అక్కలు నీ గురించి,  చిన్నప్పుడు నువ్వు చేసిన చిలిపి చేష్టల గురించీ కథలు కథలుగా చెప్తున్నారు.
మీ పెద్దక్కయ్యకూ నీకూ పదేళ్ళు తేడా కదూ,  తనెలా నిన్ను ఎత్తుకు తిరిగేదో చెప్పింది.  చిన్నప్పుడు నువ్వు ఎంతగా సతాయించేవాడివో కదా,  చీటికీమాటికీ జ్వరపడేవాడివనీ జ్వరం వస్తే అత్త ఒడి వదిలేవాడివి కాదనీ,  అత్త పూజ,  వంట చేసుకునేవరకూ తనే ఒక చీర కట్టుకుని నిన్ను ఒడిలో పెట్టుకుని కూచునేదట కదా.  అత్త ఇల్లు కదలక పోయినా జ్వరం దడుపు జ్వరమో దిష్టి జ్వరమో అని బెంగపడి మీ అక్కయ్యను మంత్రం వేయించుకు రమ్మని నిన్నిచ్చి పంపేదట.  అదేమితో ఆవిడ పెద్దగా చదువుకోకపోయినా చిన్నప్పటి నుండీ ఇవన్నీ పెద్ద నమ్మకం ఉండేవి కాదట.  సగం దూరం నిన్ను తీసుకెళ్ళి దారిలో ఉన్న పార్క్ లో కాస్సేపు పిల్లలతో ఆడించి నేల గంధం నొసటన పెట్టి వెనక్కు తీసుకు వచ్చేదట,  అత్త మాత్రం ఎంత దిష్టో మంత్రం వెయ్యగానే జ్వరం దిగిపోయింది అనేదట.  పిల్లాడికి ఎంత ఝడుపో మంత్రానికి గాని తగ్గలేదు అనేదట.  మీ అక్క నవ్వుకునేదట.  రోజూ తనే నిన్ను పార్క్ వరకూ తీసుకువెళ్ళి తెచ్చేదాన్నని ఎన్నిసార్లు చెప్పిందో- సాయంత్రం కాగానే అదే గుర్తుకు వస్తుందట.
ఇంటి ముందు చెరుకు బళ్ళు వెళ్తే చాలు వదిలేవాడివి కాదట కదా,  వాళ్ళను పీడించి పీడించి వాటితో పాటూ ఓ చెరుకివ్వు,  ఓ చెరుకివ్వు అంటూ వెంట నడిచి ఇచ్చాక కాని వెనక్కు వచ్చేవాడివి కాదటగా.
మీ రెండో అక్కకూ నీకూ అంత పొసగదట కదా,  ముచ్చట పడి కొనుక్కున్న దాని గోళ్ళరంగు మొత్తం వరండాలో ముగ్గులు వేసావట,  పాపం గోళ్లరంగు కొనుక్కోడమే ఒక గగనం నువ్వది అలా పాడు చెయ్యడం తప్పేగా? అయితే మీ అక్క మాత్రం తక్కువ తిందా?నీ తెల్లటి షర్ట్ మొత్తం పసుపు నీళ్ళలో ముంచేసిందట- చెప్పింది.  అయినా ఎంత సేపు రెండు రోజులు ఎండలో ఆరవేస్తే పసుపు వెలిసిపోయిందనీ అంది.  అన్ని విషయాల్లో నాతో పేచీకి దిగుతాడు ఇప్పటికీ అంటుంది.
ఇహ మీ మూడో అక్క మన లోకంలో లేదు బావా,  ఎంతసేపూ కొత్తమొగుడి ఊసులే.  ఇలా మెచ్చుకున్నాడు అలా మెచ్చుకున్నాడు అంటూ.  అన్నం వడ్డించినా ఆయనకు ఈ కూర నచ్చదు,  ఆ పచ్చడి ఇష్టం అంటూ అదే సొద.  కొత్త పెళ్ళికూతురికి మొగుడు తప్ప మరొక మాట రాదేమో.
ఇంతకూ అక్కడ ఎలా ఉంది బావా? చెప్పొద్దూ నాకూ దిగులుగానే ఉంది,  అత్తలానే,  అటు నువ్వు విమానం ఎక్కింది మొదలు ఎప్పుడు తిరిగి వస్తావా అన్న ఎదురు చూపే.
మా మాటకేం కాని నువ్వు బాగా చదువుకో,  మంచి ఉద్యోగం సంపాదించాలి.  అలాగని నీ ఆరోగ్యం అశ్రద్ధ చెయ్యకు.  బద్దకం అని వంట చేసుకోడం మానకు – అని అత్త మరీ మరీ చెప్పమంది.
జవాబు రాస్తావుగా
నీ చరణ దాసి
సీత.
నవ్వాలో ఏడవాలో అర్ధం కాలేదు రవి కిరణ్ కి.  కావ్యాలూ కవిత్వాలూ చదివిన మనసుకు ఉత్తరం చేదు మాత్రలానే అనిపించింది.
ప్రేమ లేఖ ఎలా ఉండాలి? మేఘ సందేశంలా –
ఆషాఢ మాసపు తొలిదినాన మేఘంతో విన్నవించుకునే విరహంలా,
ఇది మరెవరి కళ్ళైనా పడితే ఇంకేమయినా ఉందా? ఎంత ఏడిపిస్తారు? ముక్కలు ముక్కలుగా చింపి పారేసినా అందులో అక్షరం అక్షరం మనసుకు నాటుకుపోయింది.
కొత్త జీవితంలో తీరిక దొరికేదే తక్కువ.  నలుగురు కలిసి ఉన్నా ఎవరి పనులు వాళ్ళు చేసుకోడం మొదటిసారి.  వంట చేసుకోడం మొదటి సారి.  అసలు మరొకరితో కలిసి ఉండటమే మొదటిసారి.
భాష ఎంత తెలిసినా ఏక్సెంట్ కొంచం కష్టంగానే ఉండేది.
మొత్తానికి రోజులు గడుస్తున్నాయి,  నెమ్మదిగా ఒక్కోసారి,  పరుగులు తీస్తూ ఒక్కోసారి.
నెల తిరిగేసరికి మరో ఉత్తరం,  ఈసారి రాత కొంచం కుదురుగానే ఉంది.
క్రితం మారు వచ్చిన ఉత్తరానికి జవాబే రాయలేదు,  ఒకసారి ఫోన్ చేసి అందరితో మాట్లాడాడు సీతతో తప్ప.
అక్కడికీ అమ్మ అడగనే అడిగింది – “సీతతో ఏమైనా మాట్లాడతావా?”
” ఏం మాట్లాడాలి? దాని మొహం దానికి మాటలు కూడా వస్తాయా?”
అమ్మ నవ్వేసి ఊరుకుంది.
ప్రియమైన బావా,
నా మీద నీకేమయినా కోపం గట్రా ఉన్నాయా? నీకు ఉత్తరం పోస్ట్ చేసిన మర్నాటి నుండీ నీ జవాబు కోసం ఎదురు చూస్తూనే ఉన్నాను.  తెల్లారి లేచినది మొదలు పోస్ట్ మాన్ ఎప్పుడు వస్తాడా,  ఎప్పుడు నీ ఉత్తరం వస్తుందా అని.  చూసి చూసి నిద్రలో కూడా నాకు అవే కలలు.  పోస్ట్ మాన్ వచ్చి ఇంటి తలుపు కొట్టినట్టూ,  తలుపు తీసేలోగా వాడు ఖాళీ చేతులతో నన్ను వెక్కిరిస్తూ వెళ్ళిపోయినట్టూ- మరో రోజున వాడు ఇచ్చిన ఉత్తరం చదివేలోగా గాలికి ఎగిరిపోయినట్టు,  లేదా ఉత్తరం తెరిచేలోగా అది జారి నీళ్ళ బకెట్ లో పడి చూస్తూండగానే నానిపోయినట్టు,  కష్టపడి ఉత్తరం తెరిస్తే అందులో అక్షరాలు కనబడకో,  కళ్ళు తెరిపిడి పడకో చదవలేకపోయినట్టు ఇలా రోజూ ఈ కలలే.  కలలు వదిలేస్తే ప్రతి నిముషం నీ ఉత్తరం ఆలోచనే.  నిద్రలేచింది మొదలు ఈ రోజైనా ఉత్తరం వస్తుందా రాదా అన్న ఆలోచనే,  ఆ పరధ్యానమే.  ఎందుకు బావా ఒక్క జవాబైనా రాయలేదు?
నేను కాలేజీకి వెళ్తూనే ఉన్నాను.  ఇంగ్లీష్ చదవడం కాస్త ఇబ్బందిగానే ఉంది.  మాట్లాడదామని చూస్తానా ఉన్నట్టుండి తెలుగే వచ్చేస్తుంది.  కాని నీ కోసమే నేను చదువుతున్నాను,  రేప్పొద్దున నేను నీతో పాటు వచ్చాక ఇంగ్లీష్ రాకపోతే ఎలాగ? నలుగురూ నవ్వితే నీకు కదా ఇబ్బంది.
కాలేజీలో ఒకరిద్దరు స్నేహితులు దొరికారు.  మంచి స్నేహితులు…సుగుణ,  సౌందర్య.
సుగుణ హాస్టల్ లో ఉంటుంది.  దానికి మొన్నీమధ్యే పెళ్లైంది.  వాళ్ళాయన ఇక్కడికి బదిలీ చేయించుకునే వరకూ హాస్టల్ లో ఉంటుందట.  శనాదివారాలు అతను వస్తూ ఉంటాడు.  వారమంతా అది కలలలో తేలిపోతూ ఉంటుంది.  అసలు అతని పేరు తలచుకుంటేనే గుండె జివ్వుమంటుందట.  అది స్వయంగా తెలుసుకోవాలి తప్ప ఒకరు చెప్తే తెల్సేది కాదంటుంది.  నేను నీ గురించి చెప్పాను.  కాని బావా దాన్ని చూసాక అనిపిస్తోంది నువ్వు ఎప్పుడు వస్తావు,  ఎప్పుడు మన పెళ్ళి జరుగుతుంది,  ఇవన్నీ తలుచుకుంటే బెంగగా ఉంది.  నిజం చెప్పనా బావా,  అమ్మా నాన్నలకన్నా నీ గురించే ఎక్కువ దిగులు పడుతున్నాను.
అన్నట్టు నా మరో స్నేహితురాలు సౌందర్య.  కాలేజి పక్కనే వాళ్ల ఇల్లు.  మధ్యాన్నం లంచ్ టైంలో వాళ్ళింటికి వెళ్ళి ఇద్దరం అక్కడే లంచ్ చేస్తాం.  అత్తయ్య లంచ్ బాక్స్ ఇస్తుందనుకో అది ఇద్దరం షేర్ చేస్తాము.
నాకంటే మరో జానెడు పొడుగు,  సన్నగా ఉంటుంది,  కాని పిట్టతిండే తెలుసా?
మనం అన్నం పప్పు ఆవకాయ,  కూర,  చారు పెరుగు ఇన్ని ఆధరువుల్తో తింటామా,  అది గరిటెడు అన్నంలో సాంబారు కలుపుకుని మిగతావన్నీ పక్కన ఉంచుకుని తినేస్తుంది.  మరో స్పూన్ అన్నంలో పెరుగు అంతే.
అందుకే అది అలా నాజూగ్గా ఉంటుంది.
బావా ఇంకేం చెప్పను?
అక్కడ నువ్వు సరిగ్గా వంట చేసుకుంటున్నావా? లేకపోతే ఆ బయట తిళ్లకు అలవాటు పడ్డావా? అవును అక్కడ అమెరికావాళ్ళు మనలా అన్నం పప్పు కూరలు తినరటగా? బ్రెడ్ తిని బతుకుతారా?
మనకు జ్వరం వచ్చినప్పుడు బ్రెడ్ తినాలంటేనే వెగటుగా ఉంటుంది,  కాని రోజూ అదే బ్రెడ్ ఎలా తింటారు?
మనలో మన మాట అక్కడ అందరూ మాంసం ఎక్కువగా తింటారటగా? నువ్వూ ఏమైనా వాటికి అలవాటు పడ్డావా? అత్తకు చెప్పనులే.
ఇంకా చాలా రాయాలనుంది,  కాని బావా అందరూ నిద్రపోతున్నారు.  ఇంకా లైట్ తియ్యవేమని మీ అక్కల గోల
ఈసారైనా తప్పకుండా ఉత్తరం రాయి బావా.
ప్రతి నిముషమూ ఎదురు చూస్తూ ఉంటాను
 నీ చరణ దాసి
సీత.
ఈసారి అంతగా చిరాకుపడలేదు రవికిరణ్.  ఏదేమైనా మాట ఇచ్చేసి నిశ్చితార్ధం కూడా చేసుకున్నాక సగం పెళ్ళైనట్టే లెఖ్క.  అంత చదువుకుని అమెరికా వచ్చాక వాళ్లముందు తామంతా ఎంత అనాగరికుల్లా ఉన్నారు? ఇహ ఎక్కడో కుగ్రామం నుండి వచ్చిన సీతను చిన్న చూపు చూడటం భావ్యమేనా? తనలో తనే రెండు మూడు రోజులు తర్కించుకున్నాడు రవికిరణ్.  ఉత్తరం రాద్దామని అయిదారుసార్లు ప్రయత్నించాడు.  కాని ఉత్తరం ఇంటి అడ్రస్ కి వెళితే అక్కలు వదిలిపెడతారా,  ముందు వాళ్ళు చదివి కాని ఇవ్వరు.  రాసిన ఉత్తరం చింపేసాడు.  ఆరోసారి తల్లికే రాసాడు ఉత్తరం.
ప్రియమైన అమ్మకు
అమ్మా,  ఎలా ఉన్నారు అందరూ? ఇక్కడ నేను బాగానే ఉన్నాను.  అక్కలందరూ క్షేమమే కదా అంటూ మొదలుపెట్టి పేరుపేరునా ప్రతి వారి యోగ క్షేమాలు విచారించి,  అందరికీ బెంగ పడవద్దని చెప్పి చివరిలో సీత ప్రస్తావన తెచ్చాడు.  సీత ఏ కాలేజీకి వెళ్తోంది? బాగా చదువుకుంటోందా? అన్నట్టు చెప్పడం మర్చిపోయాను,  నేను,  నా స్నేహితులూ ఇక్కడ వంట చేసుకునే తింటున్నాము,  నువ్వు ఇచ్చిన ఊరగాయాలు, పొడులు మాకు బాగా పనికి వస్తున్నాయి.
సీతను ఇంగ్లీష్ బాగ నేర్చుకోమని.
నాన్నకు పాదాభివందనాలు- అంటూ ముగించాడు.
 ఎలాగూ ఈ ఉత్తరం సీతతోనే చదివించుకుంటారు.  తను చెప్పవలసినది అన్యాపదేశంగా చేరిపోతుంది. – అని
ఆలోచించాడు.
అవును,  సీతకు ఏ మాత్రం బుర్ర ఉన్నా తనకు కాలేజీ అడ్రస్ ఇస్తూ ఉత్తరం రాస్తుంది.  లేదా నా ఖర్మ దాని అదృష్టం అనుకున్నాడు.
ఎదురు చూసినట్టుగానే వచ్చింది జవాబు.
ప్రియమైన బావా,
చాలా సంతోషం వేసింది.  నీ ఉత్తరం ఒక వందసార్లు చదువుకుని ఉంటాను.  ఎంత తెలివిగా అత్తకు రాస్తూనే నా గురించి అడిగి,  నా సందేహాలకు జవాబిచ్చావు.  కష్టంగా ఉన్నా తప్పదు కదా బావా,  మన పద్ధతులు మన అలవాట్లు ఎక్కడికి వెళ్ళినా వదులుకోకూడదు.  నువ్వు వంట చేసుకోడం బాగుంది.
కాలేజీ అడ్రస్ ఇస్తున్నాను బావా -ఇహపైన ఉత్తరాలు అక్కడికే రాయి.  ఇన్నాళ్ళూ ఇంగ్లీష్ లో ఉన్న సందేహాలు ఎవరినడగాలో తెలియక ఇబ్బందిపడిపోయాను.  ఇహపైన నీకు రాసి తెలుసుకుంటాను.
నేను కాలేజీలో బాగానే చదువుకుంటున్నాను,  అత్త కు సాయంత్రాలు సాయం చేస్తూ వంట కూడా నేర్చుకుంటున్నాను.
నీ చదువు త్వరగా పుర్తి చేసుకో.  ప్రతి క్షణమూ నీ ఊహల్లోనే ఉండే
నీ సీత
కొంత మార్పు గమనించిన రవికిరణ్ సీత నిశిత పరిశీలనకు ఆనందపడ్డాడు,  మరీ పప్పుసుద్ధ కాదులే,  త్వరలోనే మార్చుకోవచ్చును అనిపించింది.
***
రెండేళ్ల చదువు పూర్తవుతూనే రవికిరణ్ కు మంచి ఉద్యోగమే దొరికింది.  ఉద్యోగంలో చేరేముందే ఒకసారి అందరినీ చూడాలని వచ్చాడు రవికిరణ్.
మంచి రంగేమో చల్లని వాతావరణానికి మరింత రంగొచ్చి మిసమిసలాడుతున్నాడు.  పసితనం పోయి కాస్త హుందాతనం వచ్చి చేరింది.
సీతలో కూడా చెప్పుకోదగ్గ మార్పే కనిపించింది అతనికి భాష కొంచం మెరుగుపడింది.  మనిషి నాజూగ్గా మారింది.  బిగించి జడగంటలు వేసుకున్న జడకు బదులుగా వదులు వదులుగా సగం అల్లి మధ్యలోనే వదిలేసిన జుట్టూ,  కొంత పెద్దరికం వచ్చినట్టుగానే ఉంది.
సరిగ్గా మూడూ వారాలకే వచ్చినా పెళ్ళి చేసుకునే వెళ్ళమని పట్టుబట్టారు అటూ సీత ఇటూ రవికిరణ్ తలిదండ్రులు కూడా.  పెళ్ళి చేసుకున్నా ఇంకా సీత పాస్పోర్ట్ వీసా రాడానికి టైమ్ పడుతుందని చెప్పినా వినలేదు.
వీలైనంత దగ్గరలో ఉన్న ముహుర్తం ఎంచుకున్నారు.
అందరూ ఆ పనుల్లోనే బిజీగా ఉన్నారు.
ఇంట్లో సీత ఒక్కతే ఉంది.  నలుగురూ నాలుగుపనులూ భుజాన వేసుకుని బయటకు వెళ్ళారు.
సీత సంధ్యా దీపం వెలిగించి వంట చేసేందుకు సిద్ధమైంది.
అప్పుడే బయటి నుండి వచ్చాడు రవికిరణ్.
రోజంతా ఎండలో తిరిగాడేమో మొహం ఎర్రగా కందిపోయింది.
వచ్చి రాగానే సోఫాలో వేళ్ళాడబడ్డాడు.
ఒక గ్లాస్ తో చల్లటి మంచినీళ్ళూ,  మరో గ్లాస్ తో కాఫీ తీసుకువచ్చింది సీత.
నీళ్ళ గ్లాస్ అందుకుని గట గటా తాగి – కాఫీ గ్లాస్ అందుకుంటూ – “ప్రాణం లేచి వచ్చినట్టుంది సీతా ” అన్నాడు.
అతను వచ్చాక మాట్లాడిన మొదటి మాట అది.
కాఫీ గ్లాస్ అందించింది సీత -“ఎండ అలవాటు తప్పిపోయిందిగా,  అందుకే అలసిపోయి ఉంటావు.”
పీయూసీ అయినాక సీత మరిక కాలేజీకి వెళ్లలేదు.  కుట్లూ అల్లికలూ అంటూ కొన్నాళ్ళు,  వంటలు కొన్నాళ్ళు,  బ్యూటీషియన్ కోర్స్ చిన్న చిన్న కోర్స్ లు చేసింది.
కొంత బయట నలుగురితో తిరగడం అలవాటైంది.
ఇంట్లో ఎవరూ లేరు చెప్పవలసిన మాట ఇప్పుడు చెప్పడమే నయమనిపించింది.
” సీతా నీకో విషయం చెప్పాలి” అన్నాడు.
” చెప్పు బావా” టీపాయ్ మీద పేపర్లు సర్దుతూ అంది సీత.
” సీతా మా అమ్మా నాన్నా,  మీ అమ్మా నాన్నా ఎవరికి వాళ్ళు ఈ పెళ్ళి జరిగిపోడం ముఖ్యం అనుకుంటున్నారు కాని నాకు గట్టిగా పాతికేళ్ళయినా రాలేదు,  నువ్వింకా మేజర్ వే కాదు. పెళ్ళి చేసుకున్నా ఇప్పుడే నేను నిన్ను తీసుకెళ్ళి సంసార జంజాటంలో పడాలని లేదు.  ఇంకా కొంత చదువుకోవాలి,  మంచి స్థితికి రావాలి.  నీ చదువు ఇక్కడితో ఆపేస్తే అది ఏమీ చదువుకోని కిందకే లెక్క.  కనీసం డిగ్రీ అయినా ఉంటే కాని అక్కడేమీ చెయ్యలేవు.  అందుకని… ” అంటూ ఆగాడు.
“అందుకని,  చెప్పు బావా,  ఇప్పుడూ పెళ్ళి వద్దంటావా?”
“అలాగని అమ్మా నాన్నను కాదనలేను.  కాని నువ్వు ఇక్కడే వుండి డిగ్రీ చెయ్యాలి.  నేను కుదిరినప్పుడల్లా వస్తాను”
మౌనంగా ఉండిపోయింది సీత.
ఎటూ చెప్పలేని స్థితి.  అప్పుడే మనసంతా మబ్బులు కమ్మినట్టు అయిపోయింది.
“ఇప్పుడే మనం మన కుటుంబం మొదలుపెడితే ఇహ చదువులూ,  ఆశయాలూ గాలికి వదిలెయ్యల్సిందే, ఏమంటావు సీతా ?”
“నీ ఇష్టమే నా ఇష్టం బావా,  కాని ఇక్కడ ఇంత దూరాన ఉండటమూ కష్టమే” అంది.
“ఎంతలో ఏడాది తిరిగి వస్తుంది? అయినా వీలయినప్పుడల్లా వస్తాను”
ఆ ఇద్దరి ఒప్పందమూ ఇంట్లో మరెవరికీ తెలియదు.
సీత కాస్త మూడీగా మారిపోయింది.
పెళ్ళుళ్ళు పెద్ద ఆర్భాటంగా చేసే కాలం కాదది. ఎవరి స్థాయిలో వాళ్ళు ఇంటిముందు పందిరి వేసుకుని ఓ పాతిక మంది బంధుమిత్రులతో జరుపుకునే శుభకార్యం.
రెండు పట్టు చీరలు కొంటే జీవితాంతం దాచుకునే రోజులు.
పిల్లకు ముక్కుపుడక చెవుల దుద్దులతో కన్యాదానం చేసే రోజులు.  చూస్తూండగానే పెళ్ళి రోజు రానూ వచ్చింది.
పెళ్ళి జరిగిపోయింది.  
రచన: గిరిజ పీసపాటి
వసంత చెప్పిన విషయం విన్నాక నాగ కూడా నిర్ఘాంతపోయి “అదేంటి వసంతా! మీ నాన్న ఇంటికి కూడా రాకుండా అలా ఎలా వెళ్ళిపోయారు? అసలు మనం చేసిన తప్పేంటి? ఆ రోజు మీ తాతకి కూడా మరీ మరీ చెప్పాను కదా! ఒక్కసారి మీ నాన్నను ఇంటికి పంపమని. ఆయన ఈ విషయం మీ నాన్నకి చెప్పలేదం టావా!? ఒక వేళ మీ తాత చెప్పినా నాన్నే వినలేదా!? ఇప్పుడు మనం ఏం చేయాలి?” అంటూ బాధపడసాగింది.
“ఇప్పుడు మనం వెళ్లాలన్నా ఏ ముఖం పెట్టుకొని వెళ్తాం అమ్మా! అక్కడికి వెళ్లినా, మనం ఏదో తప్పు చేసినట్లు ఊరందరి ముందు పంచాయతీ పెడతారు తాత. ఊరిలో ఒక్కరికి కూడా ఇక్కడ ఏం జరిగిందో తెలియదు కనుక, నాన్న చెప్పిందే నిజం అంటారు. అదీ కాక తాతని ఎదిరించి మాట్లాడే ధైర్యం ఎవరూ చేయలేరు”.
“మనం ఏ తప్పూ చేయకపోయినా చేసినట్లు చూసేవాళ్ళ మధ్య ఉండలేం. దాని కన్నా ఇక్కడ బతకడమే మేలు. లేదంటే అందరం కలిసి చావడం మంచిది” అంది వసంత.
“అది కాదు వసంతా!” అని నాగ అంటూ ఉండగానే “నువ్వు ఊరుకో అమ్మా! నీకేం తెలియదు. ముందు నువ్వు షాప్ కి వెళ్లి రా! అవతల షాప్ తెరిచే టైం అవు తోంది. ఏం చెయ్యాలో రాత్రికి ఆలోచిద్దాం” అంది వసంత తల్లిని కసురుతూ.
అన్యమనస్కంగానే షాప్ కి వెళ్ళి, అన్న కృష్ణమూర్తిగారికి జరిగిన విషయం చెప్పింది నాగ. ఆయన అంతా విని” వెర్రివాడు కాకపోతే ఉద్యోగానికి రాజీనామా చెయ్యడం ఏంటి చెల్లీ!? రాజీనామా చేసే కన్నా వాలంటరీ రిటైర్మెంట్ తీసుకున్నట్ల యితే రిటైర్మెంట్ బెనిఫిట్ గా డబ్బుతో పాటు పెన్షన్ కూడా వచ్చేది కదా!” 
“బుధ్ధి, జ్ఞానం ఉన్నవాడు ఎవడైనా గవర్నమెంట్ ఉద్యోగానికి రాజీనామా చేస్తాడా? అసలు వాడిని కాదు, వాడికి ఈ వెధవ సలహా ఇచ్చినవాడిని అనాలి. మా చిన్న బుచ్చి మామ (పీసపాటి తాత) కి ఇంత లోకజ్ఞానం లేదు. ఇది ఎవడో ఇచ్చిన సలహానే, సందేహం లేదు” అని బాధపడ్డాడు.
రాత్రి ఇంటికి వచ్చాక తల్లి, పిల్లలు మేడ మీద కూర్చుని ‘ఏం చేయాలా!?’ అని చాలా సేపు తర్జనభర్జనలు పడి, రాముడువలస వెళ్లిపోదామని నిర్ణయించుకున్నారు. అయితే ఆ ఊరిలో ఒక పశువులాంటి వ్యక్తి గిరిజ, నాగ ఎప్పుడు తనకు ఏకాంతంగా చిక్కుతారా, తన పశువాంఛను తీర్చుకుందామా అని వావి వరుసలు కూడా మరచి ఎదురుచూస్తున్నాడు.
చిన్నతనం అంతా తాతా, మామ్మల దగ్గరే పెరిగిన గిరిజ, తన పన్నెండవ ఏట వైజాగ్ వచ్చేయడానికి ముఖ్య కారణం కూడా ఆ వ్యక్తే. మళ్లీ వెళ్తే తిరిగి ఆ వ్యక్తి వల్ల గిరిజకి, నాగకి కూడా ముప్పు తప్పదు. ఆ విషయం నాగ గతంలోనే తన భర్తకి చెప్పినా, ఆయన ‘ఈసారి మన ఊరు వెళ్లినపుడు మీ జాగ్రత్తలో మీరు ఉండండి’ అని చెప్పి ఊరుకున్నాడు.
పైగా అతను తమకు బంధువే కాక తమ కుటుంబంలోని వారందరికీ చాలా ఆప్తుడు, నమ్మకమైన వ్యక్తి కావడం వల్ల, తను నిజం చెప్పినా ఎవరూ నమ్మరు సరి కదా!, తిరిగి తామే అతని మీద నింద వేసామని తిడతారు. ఆ విషయం విజ్ఞురాలు అయినా నాగకే కాదు, చిన్నపిల్ల అయిన గిరిజకు కూడా బాగా తెలుసు.
అక్కడికి వెళితే తాను పెద్దది కనుక ఎదిరించో, భయపెట్టో, చాకచక్యంగానో, ఎలాగోలా ఆ వ్యక్తి నుండి వచ్చే ఆపదను తప్పించుకోగలదు. కానీ, అమాయకు రాలు, భయస్తురాలు అయిన పదిహేనేళ్ల గిరిజ ఇవేవీ చేయలేదు. ఈ విషయాన్ని, అక్కడికి వెళితే తమకు జరిగే  అవమానాన్ని, వసంత ఆరోగ్యాన్ని దృష్టిలో పెట్టు కొని వైజాగ్ లోనే ఉండిపోవాలనే నిర్ణయానికి వచ్చారు.
అయితే వైజాగ్ లోనే ఉండిపోతే బతకడానికి సరిపడా డబ్బు ఎలాగా? అనే
సమస్యకు నలుగురు తలో పని చేసి, డబ్బు సంపాదించి, బతకడం పరిష్కారంగా భావించారు. అలా బతకలేనిరోజున నలుగురూ కలిసి బలవంతంగా చనిపోదామని నిర్ణయించుకున్నారు.
ఒక నిర్ణయానికి వచ్చాక భోజనాలు చేసి నిద్రకు ఉపక్రమించారు. గిరిజ, నాని నిద్ర పోయాక నాగ, వసంత చాలాసేపు ఇక్కడ ఉండిపోతే ఎదురయ్యే సమస్యల గురించి, సాధకబాధకాల గురించి, వాటి పరిష్కారం గురించి చర్చించుకున్నారు.
అన్ని విషయాలు కూలంకుషంగా చర్చించుకున్నాక, గుండెల మీద నుండి పెద్ద భారం దిగిపోయినట్లు అనిపించి, చాలా రోజుల తరువాత వారిద్దరూ కూడా ప్రశాంతంగా నిద్రపోయారు.
గిరిజకు వాడిన ఐబుప్రోఫిన్ 800 ఎంజి మాత్రల ప్రభావమో లేక, తర్వాత వాడిన ఆయుర్వేదం మందు ప్రభావమోగాని అప్పటికి సరిగ్గా వారంరోజుల నుండి నడుము నొప్పి పూర్తిగా తగ్గిపోయి, ఇదివరకట్లా మామూలుగా తిరగగలుగుతోంది.
మర్నాడు ఉదయం ఎప్పటిలానే అన్నపూర్ణమ్మగారు పేపరు చదువుకుంటూ వీధి గుమ్మం వద్ద కూర్చుని ఉండగా, నాగ ఆవిడతో తన భర్త ఉద్యోగం ఉద్యోగానికి రాజీనామా చేసి వెళ్లిపోయిన విషయం చెప్పింది. ఆ స్కూల్లో పని చేసే ఒక వ్యక్తి అన్నపూర్ణమ్మగారి దగ్గరి బంధువు కావడం చేత ఎప్పటికైనా ఆవిడకి విషయం తెలియక తప్పదు కనుక, తానే ముందుగా ఆవిడకి తెలియజేయడం మంచిదని భావించింది.
తాను పిల్లలు ఈ ఊరిలోనే ఉండిపోదలుచుకున్నామని చెప్పి, రోజూ ఒకసారి న్యూస్ పేపర్ ఇస్తే, వారి గుమ్మం వద్దే వాంటెడ్ కాలమ్స్ చూసి, అడ్రస్ నోట్ చేసుకొని, తిరిగి ఇచ్చేస్తామని రిక్వెస్ట్ చేసింది. ఆవిడ కూడా మంచి నిర్ణయం తీసుకున్నారని అభినందించి, లోకల్ వాంటెడ్ కాలమ్స్ ఉన్న పేపర్ ను నాగకు ఇచ్చింది.
గిరిజ చేతికి ఆ పేపర్ అందిస్తూ టెన్త్ ఇంటర్ క్వాలిఫికేషన్ తో ఉద్యోగం ఇస్తామని
ఉన్న అడ్రస్ లను నోట్ చేసుకొని, ఆంటీకి పేపర్ ని వెంటనే తిరిగి ఇచ్చేయమని
చెప్పింది నాగ.
గిరిజ ఒక పెన్ను, పుస్తకం తెచ్చుకొని అడ్రస్ లు నోట్ చేసుకొని ఆంటీ కి ‘థాంక్స్’ చెప్తూ పేపర్ ను తిరిగి ఇచ్చేసింది.
“ఏమైనా వేకెన్సీస్ ఉన్నాయా?” అని అడిగిన తల్లితో “ఉన్నాయమ్మా! రెండు షాప్స్ లో సేల్స్ గర్ల్స్ కావాలట. టెన్త్ క్వాలిఫికేషన్ చాలట” అంది.
“ఆలస్యం చేయకుండా వైట్ పేపర్స్, ఎన్వలప్ కవర్స్ తమ్ముడు చేత తెప్పించుకొని, నీ సొంత హ్యాండ్ రైటింగ్ తో బయోడేటా రాసి అప్లయ్ చెయ్యు”.
“ప్రింటెడ్ బయోడేటా ఫామ్స్ ఫిలప్ చేసి పంపే కన్నా, ఇలా నీ హ్యాండ్ రైటింగ్ తో బయోడేటా రాసి పంపితే మంచి అభిప్రాయం ఏర్పడుతుంది. ఆ విషయం బాగా గుర్తుంచుకో” అని చెప్పిన తల్లితో ‘సరే’ అన్నట్లు తల ఊపి “వైట్ పేపర్స్ అక్కర్లేదమ్మా! నా వైట్ పేపర్స్ నోట్ బుక్ లో చాలా పేజెస్ ఖాళీగా ఉన్నాయి. ఎన్వలప్ కవర్స్ చాలు” అని చెప్పింది.
తమ్ముడు కవర్స్ తేగానే, నోట్ బుక్ లోని ఒక వైట్ పేపర్ మీద తప్పులు, కొట్టివేతలు లేకుండా నీట్ గా తన బయోడేటా రాయసాగింది. మొదటిసారి ఉద్యోగానికి అప్లయ్ చేస్తుండడం వల్లనేమో, బయోడేటా రాస్తుండగా చెయ్యి విపరీతంగా వణకసాగింది. అది చూసి వసంత ఒకటే నవ్వసాగింది.
“బయోడేటా రాయడానికే ఇంత వణికిపోతోంది. ఇక ఇది ఉద్యోగం ఏం చేస్తుంది అమ్మా!?” అంటూ తమ్ముడితో కలిసి చెల్లిని ఆట పట్టించసాగించింది.
తల్లి వాళ్ళిద్దర్నీ మందలించి “నువ్వు కూడా ఒక అప్లికేషన్ రాయి వసంతా! ఇద్దరిలో ఎవరికి ఉద్యోగం వచ్చినా మంచిదే కదా! ఇద్దరికి వస్తే మరీ మంచిది” అంది.
తనకు అక్కను తిరిగే ఆట పట్టించే అవకాశం ఇచ్చిన తల్లికి మనసులోనే ధన్యవాదాలు తెలుపుకుంటూ “అసలే అక్క హ్యాండ్ రైటింగ్ నూనెలో పకోడీలు వేసినట్టు ఉంటుందని రత్నక్క (వసంత క్లాస్మేట్, బెస్ట్ ఫ్రెండ్) ఎప్పుడూ అంటుంది కదమ్మా! ముందు అక్క హ్యాండ్ రైటింగ్ చూడగానే వాడు భయపడి చస్తాడు. ఇద్దరి అప్లికేషన్లలోనూ ఒకే అడ్రస్ ఉండడం గమనించాడంటే నాకు కూడా ఉద్యోగం ఇవ్వడేమో” అంది గిరిజ.
“అబ్బో పిట్ట కూత పట్టిందే!?” అంటూ వసంత తిరిగి అనడంతో, గిరిజ మళ్ళీ అక్క మీద అలగబోయి, అలక స్థానాన్ని నవ్వు డామినేట్ చేయగా గట్టిగా నవ్వేయ డంతో, మిగిలిన ముగ్గురు కూడా గిరిజతో పాటు గట్టిగా నవ్వసాగారు.
                     ***** సశేషం *****
రచన- కర్లపాలెం హనుమంతరావు
బైట బైక్ స్టార్టయిన చప్పుడు.
నానీ, బేబీ పోటీలు పడి మరీ వాళ్లమ్మకు టాటా బైబైలు చెప్పేసి తండ్రి బండి మీదెక్కి స్కూలుకు వెళ్లిపోయారు.
పిల్లల ఉత్సాహం చూసి మురిసిపోయింది రజని .
గంగరాజుది పోలీస్ డిపార్టమెంట్. ప్రస్తుతం బదిలీ మీద కరీంనగర్ జిల్లాలో పని. పిల్లలచదువులు మధ్యలో పాడవుతాయని రజని ఊరొదిలే ఆలోచన చేసింది కాదు. గంగరాజే వీలున్నప్పుడల్లా ఇటువైపు డ్యూటీలు వేయించుకొని వచ్చిపోవడం.
వంటగదిలో ఉన్నప్పుడు  రజని సెల్ ఫోన్ ‘‘క్లిక్” మంది. ఏదో మెసేజ్ .. ‘‘ఇంకో గంటలో నేను ఈ లోకం నుంచి శాశ్వతంగా సెలవు తీసుకోబోతున్నాను. నా చావుకు అనితే బాధ్యురాలు- సురేష్” అంటూ!
రజని కళ్లు గిర్రున తిరగాయి. తూలిపడబోయి. తమాయించుకుంది.
బైట బైక్ వచ్చి ఆగిన చప్పుడు!
డోర్ తీసుకుని ఎప్పుడు వచ్చాడో! రజని  ‘‘మూడీ” గా ఉండటం చూసి గంగరాజు అడగనే అడిగాడు ‘‘ఏమయిందిరా బేబీ? వెళ్లేటప్పుడు బాగానే ఉన్నావుగా? పదే పదే ఆ సెల్ ఫోన్ వంక ఏంటా పిచ్చిచూపులు? ఎనీ బ్యాడ్ న్యూస్?” అని సెల్ అందుకున్నాడు.
‘‘అబ్బే! అదేం లేదండీ!” అని మాత్రం అనగలిగింది రజని  అతి కష్టం మీద.
అప్పటికే రజని  ఆ మెసేజీని డిలీట్ చేసేసింది. .
గోడ మీది గడియారం పన్నెండు గంటలు బాదింది . గంగరాజు హుషారుకు ఓ వంక ఆనందంగా ఉన్నా.. మరో వంక గిల్టీగా కూడా ఉందామెకు.
గోడ మీది గడయారంలోని పెండ్యులంలా అమె మనసూ అటూ ఇటూ ఊగు తోంది అదే పనిగా..
**
రజని  ఎరగని ఆ సురేష్.. వయసు ఇరవై రెండు. చదువు బి.కాం., సెకండ్ క్లాస్. ప్రస్తుతం వోడోఫోన్ సేల్స్ మార్కెటింగ్ లో పని. ఊరు కోదాడ. పుట్టి పెరిగిన ఊళ్లను వదిలి బతుకుతెరువు కోసం భాగ్యనగరం రోడ్లను పట్టుకు వేలాడే వేలాది మంది యువకుల్లో అతగాడూ ఒకానొకడు.
‘‘మంచి రోజులసలొస్తాయా?” అనుకుంటూ కృష్ణానగర్ సందుల్లో పందుల కొట్టాల్లాంటి టెన్ బై ట్వల్వ్ రూములు పదింటి మధ్య ఓ దానిలో పడి ఏడుస్తూ పాడు రోజుల్నీడ్చే రోజుల్లో..
సరిగ్గా ఓ ఏడాది కిందట..
కృష్ణకాంత్ పార్క్ బైట మెట్ల మీద … ఆ ఆదివారం సాయంకాలం తోచక చాయ్ తాగుతూ దారే పోయే అమ్మాయిల వంక అరాధనగా చూసుకుంటూ సౌందర్యో పాసన చేసుకునే వేళ..
దడ.. దడ.. దడ.. మేఘాలకు పిచ్చ మూడ్ వచ్చినట్లు ధారాపాతంగా ఒకటే కుండపోత!
జనాలు తలదాచుకునేందుకు తలో దిక్కుకూ పరుగులు పెడుతున్నా.. అతగాడు మాత్రం మొండిగా.. ఏ తెలీని గాడ్ మీదనో ఎందుకొచ్చిందో తెలీని కసి తీర్చు కుంటున్నట్లు.. అక్కడే తడుస్తూ.. అట్లాగే ఆ మెట్ల మీదనే రాతిబొమ్మలా కూర్చు నుండిపోయాడు.. సినిమా క్లయిమాక్సులో.. విషాద సన్నివేశంలో.. కథానాయకుడికి మల్లే తడిసి ముద్దయిపోతూ.
వాన వెలిసింది మరో పది నిముషాలల్లో!
పార్క్ గేటు ముందు వర్షానికి తడిసిన స్కూటీ ఎంతకీ స్టార్టవక తంటాలు పడుతున్నది కథానాయిక.
వయసు ఇరవై దాటనంటూ మొండికేసినట్లున్న ఆ నాయిక పేరూ అనితే. వెళ్ళి సాయం చేయాలా.. వద్దా అని హీరో సంశయించే తరుణంలో హీరోయినే కేకే సింది.. చేయెత్తి దగ్గరకు రమ్మంటూ!
నేల మీది నీటి పైని గాలిలో తేలుకుంటూ వెళ్లాడు కథానాయకుడు.. సురేష్!
‘‘సైలెన్సర్లో నీళ్ళు చేరడాన బండి ఒక పట్టాన స్టార్టవడం లేదం” టూ… చెక్ పోస్ట్ దాకా నెట్టుకుంటూ తీసుకువెళ్ళాడామె బండిని సురేష్ ఆమె ఎంత ‘‘వద్దు.. వద్ద”ని మొత్తుకుంటున్నా.
ఈ దారిలోనే మాటలు కలిశాయి హీరో హీరోయిన్లిద్దరికీ.
ప్రతీ సండే హీరోయిన్ అలాగే పార్కుల వెంటబడి తిరుగుతుందట! ప్లాస్టిక్ బ్యాగుల వల్ల ఎంత ప్రమాదమో జనాలకు వివరంగా చెప్పి, వాటికి బదులుగా వాడమని పేపర్ బ్యాగులు ఉచితంగా పంచిపెట్టే టైపు ప్రజాసేవ ఆమెకిష్టమట!
‘‘ఫలానా సేవా సంస్థ తరుఫున ఇలా ఖాళీ సమయంలో స్వచ్ఛందంగా పని చేస్తుంటా” అనింకా చాలా చెప్పుకొచ్చిందా హీరోయిన్ హీరో అడక్కుండానే!
‘‘ఎందుకిదంతా?” అయోమయంగా అడిగాడు హీరో సురేష్.
‘‘ప్లాస్టిక్ వస్తువులలో ఎన్నటికీ నశించిపోని ఒక రకమైన దుర్గుణం ఉంది. ఆ పదార్థాల తయారీని మనం అలాగే పెంచుకుంటూ పోతే భూమ్మీదొక నిర్జీవమైన పొర ఏర్పడి జీవులన్నీ క్రమంగా నశించిపోడం ఖాయం” అందామె.
‘‘ఎన్నాళ్లకూ?”
‘‘దాదాపు ఇంకో రెండు మూడు వందల ఏళ్లకు”
నవ్వొచ్చింది సురేష్ కు. ‘‘ఓహ్! అప్పటి దాకా మనం బతికుండం కదా? ఆ భయంతోనా మీరిప్పుడు ఇట్లా వానలో స్టార్ట్ కాని బండిని తిప్పుకుంటూ తిప్పలు పడుతున్నదీ?” అన్నాడు జాలిగా.
‘‘ఒన్ మినిట్ ప్లీజ్! యాక్చువల్ గా వానలో పూర్తిగా తడిసింది మీరు. బండిని నెట్టుకుంటూ తిప్పలు పడుతున్నది కూడా మీరే!” అని గలగలా తిరిగి నవ్విందా హీరోయిన్. 
ఆ నవ్వు హీరోకు తెగ నచ్చేసింది. ఐనా హీరోయిన్ వెంటనే సీరియస్ అయిపోయి క్లాస్ పీకింది ‘‘మన మంచి కోసం మాత్రమే మనం చేసుకోవాలని రూలెక్కడైనా రాసుందా ఏమండీ?మీ లెక్కన .. ఇదిగో ఈ కొబ్బరి చెట్టు ఉంది కదా ఇక్కడ! దీని మట్టల్ని మాత్రమే మీరు బట్టల మాదిరి చుట్టుకుని తిరుగు తుండేవాళ్లు ఇప్పటి క్కూడా. టెర్లిన్సు, జీన్సు, గుడ్డూ గూసూ అంటూ కొత్త కొత్త గూడ్సు కనిపెట్టుకు ఎంజాయ్ చెయ్యడమెందుకు? మన జీవితం మరింత సౌకర్యవంతంగాఉండాలన్న యావతోనే కదా? ఎప్పటికప్పుడు ఏవేవో కొత్త వస్తువులు కనిపెట్టాలని కోరికే లేక పోతే కోతులకూ మనకూ తేడా ఏముంది?” అంది మళ్లీ గలగలా నవ్వుముత్యాలు నడిరోడ్డు మీదనే వెదజల్లేస్తూ!
అప్పుడే పరిచయం అయిన ఓ వయసులోని ఆడపిల్ల అంత చొరవగా మరో వయసు కుర్రాడితో అట్లా మాట్లాడడం ఆ కోదాడ కుర్రాడికి భలే ఆశ్చర్యం కలిగిం చింది. ఆమె మాటల్లోని అంతరార్థం కన్నా ఆమె తనతో అంత చొరవగా మాట్లాడడం సురేష్ కు మరీ నచ్చింది.
స్నేహితులు ఎంత మందయినా ఉండవచ్చు గాక, వయసులో ఉన్న ఓ అబ్బాయి, అమ్మాయిల మధ్య కుదిరే జోడీ బ్యూటీనే వేరు. ముఖ్యంగా ఏజ్ మరీ పచ్చిగా ఉన్నప్పుడు చిగురించే స్నేహంలోని మజాకు సాటి మరేదీ లేనే లేదు. ‘‘ఆ మజా చుట్టూతానే గదా ఇంత లోకం ఇన్ని యుగాలుగా సాహిత్యం, సంగీతం, నృత్యం, చిత్రలేఖనం అంటూ రకరకాల ఆర్టు ఫారాల పేరున ఏవేవో కుంటి సాకులు చెప్పేసుకుంటూ కులాసాగా కొంటె పనులు చేసేయడానికి తంటాలు పడ్డం!” అంది హీరోయిన్ అనిత హీరో సురేష్ తో.. ఇద్దరి మధ్య నున్న పరిచయం స్నేహంగా ముదిరి పాకాన పడి ఓ నెల రోజులు అయింతరువాత.
ఓ నడివేసంగి ఆదివారపు మిట్టమధ్యాహ్నప్పూట అమీర్ పేట్ సారథీ స్టూడియోస్ గేటు బైట ఎదురుగోడకు వారగా ఎవరో పెట్టించిన చలివేంద్రంలో నిలబడి దారిన పోయే దానయ్యల దాహార్తిని తీర్చేందుకు కొత్త కుండల్లోని మంచి నీటిని కాడ గరిటెల్లో నుంచి గ్లాసుల్లోకి వంపి పోస్తోన్న సురేష్ కు ఆ అమ్మాయి మాటలు వింటుంటే ఎండ ఎండంత వేడిగా అనిపించలేదు. రోడ్డు రోడ్డులా దుమ్మూ ధూళితో నిండున్నా చిర్రాకు పుట్టించలేదు. అనితకు సాయంచేసే నెపంతో ఉదయం బట్టీ అక్కడే తచ్చర్లాడుతున్నా వంటికి పట్టిన చెమట చెమట కంపుకు బదులు సుగంధమంత పరిమళభరితం అనిపించింది కూడా!
అతగాడిప్పుడు అనిత ఎక్కడుంటే అక్కడే! ఆమె తాను పనిచేసే స్టేట్ సెంట్రల్ లైబరీలో తరచూ ఆదివారాలు ఆఫ్ తీసుకుంటుంది.. జనాలతో ఎక్కువగా సెలవు రోజుల్లోనే రియాక్ట్ అయేందుకు వీలుంటుందని ఆశట.
లీజర్ గా ప్రజాసేవ చేసేందుకు అవకాశాలుండే ఏ వర్క్ నైనా ఆమె అంత ఈజీగా వృధా పోనివ్వకపోవడం గమనించే సురేష్ కూడా సండే వర్క్ చేస్తే వచ్చే డబుల్ బేటాను కూడా వద్దనుకుని అనితను ఇంప్రెస్ చేసే నిమిత్తం నానారకాలుగా తంటాలు పడుతున్నాడీ మధ్యన మరీ.
అనితకు నచ్చదని సిగిరెట్లు తాగడం మానేశాడు. సెకండ్ షోలకని, క్రికెట్ మ్యాచీల కని సమయాన్ని వృధా చెయ్యడం తగ్గించి, బ్యాంకు కాంపిటీటివ్ ఎగ్జామ్స్ కోసం శ్రద్ధగా ప్రిపేరవుతున్నాడు. కోదాడలో కామర్స్ టీచరుగారు కొట్టి కోసినా చెయ్యనిది, సెలవులకని ఇంటికి వెళ్ళినప్పుడు తల్లి తల బాదుకుంటూ మొత్తుకున్నా లొంగనిది, ఇప్పుడు అనిత నోటితో చెప్పకపోయినా చేసేస్తున్నాడు.
రెండు బ్యాంకు పరీక్షలు ఇప్పటికే ఇచ్చేశాడు. ఒకటి ఇంటర్వ్యూ దాకా వచ్చి పోయింది. ఇంకోటి ఇంటర్వ్యూ కూడా అయిపోయింది. రిజల్ట్స్ కోసం వెయిటింగ్!
మంచి జాబ్ చేతిలో ఉంటే ‘‘మనం పెళ్లి చేసుకుందాం” అని అనితను ధైర్యంగా అడగవచ్చన్నది సురేష్ ధీమా.
 ‘‘అంతకన్నా ముందు అసలు ఆమె నిన్ను ఇష్టపడుతుందో లేదో తెలుసుకోరా! అది కదా ముఖ్యం!” అని సలహా ఇచ్చాడు రమేష్.
రమేష్ సురేష్ కు అనిత జీవితంలోకి రాక మునుపు అనిత కన్నా ఎక్కువ క్లోజ్.
వరసకు మేనబావ.
రెండు రోజుల తంటాల తరువాత గాని తయారవని తన లవ్ లెటర్స్ రెండు మూడు అందుకున్న తరువాత అనిత నుంచి వచ్చిన రెస్పాన్స్ ఇప్పటికీ చచ్చే ఆశ్చర్యం కలిగిస్తుంది సురేష్ కి.
‘‘దిల్ వాలే దుల్హన్ లే జాయేంగే” సినిమా ఎన్ని సార్లు టి. విలో వచ్చినా గుడ్లప్ప గించి చూస్తూ కూర్చోవాల్సిన లేత వయసులో ఏ ఆడపిల్లయినా మరీ ఇంత పచ్చిగా మాట్లాడేస్తుందా! ‘‘ఈ లవ్ లెటర్లు.. రక్తాలతో రాయడాలు ఇవన్నీ.. ఐ డోంట్ లైక్ సురేష్! ఏదైనా మనసులో ఉంటే ఒకళ్లతో ఒకళ్లం పంచుకోడానికి సంకోచమెందుకు! ఇదేమైనా ఇంకా సెన్సారు కాని బ్లూ ఫిలిం తాలుకు రీలు ముక్కా? చాటుమాటుగా ఇట్లా పేపర్ల మీద రాసుకోడాలేంటీ? ఇవాళ మన ఈడు అబ్బాయిలు, అమ్మాయిలు ప్రేమ పేరుతో ఖరాబు చేసే కాగితాలను గాని సక్రమంగా వినియోగిస్తే, వనరులు లేక మధ్యలో చదువులు ఆపేసిన పల్లెటూర్ల కన్నా వెనకబడి ఉండే ప్రాంతాల్లోని పిల్లలు ఎంతో మందికి ఉచితంగా టెక్శ్ట్ బుక్కులు, నోట్ బుక్కులూ అమరుతాయి.. తెలుసా” అనేసిందా మహాతల్లి. అవాక్కయిపోవడం సురేష్ వంతయింది.
సామాజిక కోణంలో మనిషి అలోచించాలనేవరకు సమంజసమైన వాదనే. కానీ పీల్చే గాలి మోతాదు కూడా సామాజిక కోణం ఉండాలనుకోవడం మరీ వెర్రి తనంగా లేదూ!” అనిపించిన క్షణాలూ లేకపోలేదు.
 ‘‘ఆఁ! ఏదో ఓ ఏజ్ వేవ్ లో అలా ఆలోచిస్తారే తప్పించి, పెళ్లయి తమకంటూ ఓ సంసారం ఏర్పడంగానే మొగుడూ, పిల్లలే లోకం అయిపోతార్రా ఈ ఆడపిల్ల లంతా! ముందా బ్యాంక్ ఉద్యోగమేదో ఖాయం కానీ, నేరుగా మన పెద్దాళ్ల చేతనే వాళ్ల పెద్దాళ్లతో మాట్లాడిస్తా!” అని తనకు తానే సర్దిచెప్పుకున్న రోజులు బోలెడన్ని సురేష్ జీవితంలో.
ఉద్యోగం రావడమూ అయింది; సురేష్ తల్లి తరుఫు దూరపు చుట్టాన్నెవర్నో వెంటబెట్టుకొనెళ్లి అనిత వాళ్ల నాన్నగారితో మాట్లాడించడమూ అయింది.
‘‘కులం, ఆస్తి, అంతస్తుల్లాంటి పట్టింపులేవీ లేవు గానీ పిల్లదాని ఇష్టం మాత్రం నాకు చాలా ముఖ్యమబ్బాయ్. అమ్మాయిని అడిగి కానీ ఏ సంగతీ చెప్పలేను. ఓ రెండు మూడ్రోజులు ఓపిక పట్టండి” అని అడ్రస్ తీసుకున్నాడా పెద్దాయన.
ఆ మర్నాడే కథ క్లైమాక్సుకి వచ్చేసింది.
 ఆ రోజు ఆదివారం కాకపోయినా సురేష్ ఉండే గదికి భద్రకాళిలా వచ్చిపడింది  అనిత.
ఆ టైములో టీ.వీలో ట్వంటీ ట్వంటీ మ్యాచ్ నడుస్తోంది. రమేష్ బైటికి వెళ్లిపోయిం తరువాత వంటరిగా ఉన్న సురేష్ ను తగులుకుంది అనిత ‘‘నన్నే పెళ్లి చేసుకోవా లని ఎందుకురా అంత కుతి? నీతో క్లోజ్ గా మూవయ్యాననా? ఆ లెక్కన నాకు రోజుకో పెళ్లవాలిరా బేవకూఫ్! అసలు మన మధ్య మాటిమాటికీ ఈ పెళ్లి ప్రస్తావనలు ఎందుకొస్తున్నాయో.. ఐ కేంట్ జస్ట్ అండర్ స్టాండ్! మన ఫ్రెండ్షిప్పులోనే ఏదో మిస్టేకున్నట్లుంది. నిన్నెప్పుడైనా నేనా విధంగా రెచ్చగొట్టానా? నో .. నో ! నువ్వట్లా పిచ్చిగా ఊహించుకొనుంటే.. ఐ యామ్ హెల్ప్లెస్! సారీ! ఎక్స్ట్రీమ్లీ సారీ! నీతో మ్యారేజ్ పేరుతో నాకింత పెద్ద నరకం చూపించాలను కోవద్దు! ప్లీజ్!”
‘‘పెళ్లి.. నరకమా?!”
‘‘మల్లె తీగను ముళ్లడొంకలో పొర్లిస్తే బతుకుతుందనేనా! నీకూ నాకు మ్యారేజంటే అట్లాగే ఉంటుంది లైఫ్. సెట్టయ్యేది కాదురా ఎట్లాంటి కండిషన్లో కూడా! నీకెందు కర్థం కావడం లేదో నాకర్థం కావడంలేదు”
‘‘ఎందుకలా అనుకుంటున్నావు అనితా?”
‘‘అడిగావు కాబట్టి చెబుతాన్రా! ఒకే ఒక చిన్న ఇన్సిడెంట్! విని ఓపికుంటే అర్థం చేసుకో! లేకపోతే ఇహ నీ ఖర్మ! మన నారాయణగూడ చెరువు పక్కనున్న పదేళ్ల నాటి మామిడి చెట్టొకటుంది నీకు తెలుసో లేదో.. మీ వోడాఫోనాఫీసు పైనుంచి చూసినా క్లియర్ గా కనిపిస్తుంది, కరెంటు డిపార్టుమెంటువాళ్లు కుదుళ్లతో సహా దాన్ని కొట్టేయ్యాలనుకున్నారా మధ్యన. మాటిమాటికి వాళ్ల పనులకు అడ్డమొస్తుందని.. ఒక్కసారే పీకవతల పారేస్తే వాళ్ల రికరింగ్ ఎక్స్పెండిచర్ బడ్జెట్ ఖర్చు తగ్గుతుందని ప్లాను. పచ్చని చెట్టు! ఏ జీవమైనా ఎట్లాంటి కండిషన్లోనూ నిస్సహాయంగా చావడానికి లేదనే కదా మొదట్నుంచి మా పోరాటం! కోర్టు కేసైంది. చెట్టే కదా అని ముందు పట్టించుకోని కోర్టు కూడా దాన్ని అక్కణ్ణుంచి తరలించే కండిషన్ మీద పక్షం రోజుల స్టే అవకాశంగా ఇచ్చింది మాకు.”
‘‘అంత పెద్ద చెట్టును అట్లా కూకటి వేళ్లతో పెకిలించెయ్యడం అసలు ఎంతవరకు సాధ్యం? కష్టపడి ఆ పని ఎట్లాగో చేసినా చెట్టు మళ్లా బతకాలిగా?” సురేష్ ఆ ఆలోచనలో ఉండగానే” ‘‘నువ్వే మాలోచిస్తున్నావో నాకు తెలుస్తోందిలే! నీలాంటి మనిషికి అంతకు మించి ఇంకేం గొప్ప ఆలోచనలొస్తాయిలే గాని, ముందు.. విను! చెట్టు కుదుళ్లకు భూమి నుంచి విడిపోయిన గంట లోపలే మళ్లా అనువైన నేల పొర దొరికితే బతికే అవకాశాలే ఎక్కువని సైంటిఫిక్ గా ఎప్పుడో ప్రూవైన సత్యం! కాకపోతే అంతెత్తున జరిగే భారీ కార్యక్రమానికి ముంబయ్ నుంచి ఎంత మంది మంచి ఎక్స్ పర్ట్స్ సహకారాలందించినా, లోకల్  వాలంటీర్ల టీం సహ కారం అంతకు మించి అవసరం. టైమాట్టే లేక.. వాలంటీర్లను అంతమందిని  అర్జంటుగా ఎట్లా మొబిలైజ్ చేసుకోవడమా అని ఇవతల నేనూ నాలాంటి ఫ్రెండ్స్ మూ అన్నపానీయాలు మాని నిద్రా నిప్పుల్లేకుండా టెన్షన్తో పని చస్తుంటే.. తమరేం చేస్తున్నారండీ.. మై డియర్ ది బెస్ట్ ఫ్రెండ్ సురేష్ గారూ?”
సురేష్ షాక్! తేరుకొని”‘‘ ఇదంతా నాకు తెలీదు అనితా!” అంటూ ఏదో సంజాయిషీ ఇవ్వబోతే పడనిచ్చింది కాదామె”‘‘ కానీ నాకంతా తెలుసులే నీ గురించి.. నీ టోటల్ ఫ్యామిలీ బ్యాగ్రౌండు గురించీ! ఎగ్జాట్లీ అదే రోజు తమరిదే గదిలో తలుపులు లోపలకు బిడాయించుక్కూర్చుని నా కోసం రక్తంతో లవ్ లెటర్స్ ప్రాక్టీస్ చేస్తూ కుర్చున్నారు. నీ కోసం నేను పంపించిన మనుషులు ఇంకా చాలా చాలా చెప్పారు నీ వేషాల గురించి!” అంటూ గతంలో సురేష్ రాసి పడేసిన లవ్ లెటర్స్ బొత్తి పర్స్ నుంచి తీసి అతని మొహాన కొట్టింది అనిత.
సురేష్ మొహం ఎర్రబారింది.
‘‘నిన్ను ప్రేమించి నీ కోసం లవ్ లెటర్స్ రాయడం కూడా నేరమే? నాకు తెలిస్తే నేనూ నీ ఫ్రెండ్స్ లా వెంట రానా?”.
‘‘వస్తావని తెలుసులే. నన్ను ఇంప్రెస్ చెయ్యడానికి నువ్వేమైనా చేస్తావని కూడా తెల్సు! నాక్కావల్సింది అదా మిస్టర్? చీఁ! నీకు ప్రాణం విలువ తెలీదు. వేరే జీవి దాకా ఎందుకు..అసలు నీ జీవితం విలువ గురించే నీకు తెలీదు.  ఆ బ్లడీ లెటర్స్ రాసిన రోజునే గట్టిగా చెప్పాలనుకున్నా ఆ మాట! మీ అమ్మ సంగతి తెలిసి.. నీ చెల్లెలి జబ్బు సంగతి తెలిసి.. సైలెంటయిపోయా! ఓ చెట్టునే ఎవరో కొట్టేసుకు పోతుంటే పట్టించుకోలేకుండా ఉండే మెంటాలిటీ నాది. సొంత చెల్లెలు చావు బతుకుల మధ్యుండే రోగంతో తీసుకుంటుంటే సంపాదించే స్తోమత కలిగుండీ తల్లి కన్నీళ్లను కూడా”‘‘ థూ.. నా కేంటి”‘‘ అనుకునే స్వార్థం నీది. నీ కథంతా ముందే తెలుసు కాబట్టి ఇంత కాలం నువ్వెన్ని వెకిలివేషాలు వేసినా పళ్లబిగువున భరించా! పోనీ.. నా మూలకంగా అయినా ఒక కుటుంబం నిలబడుతుందేమోనన్న ఆశతోనే నిన్నా బ్యాంక్ టెస్టులు రాయమని ఎంకరేజ్ చేసింది. ఇంత చేసినా నువ్విప్పుడు ఏం చేస్తున్నావ్? గట్టి సంపాదన వచ్చే సూచన కనపడగానే మీ పెద్దాళ్ల ద్వారా నన్ను మళ్లీ నీతో పెళ్లి ఊబిలోకి దింపాలని చూస్తున్నావ్! నువ్వు నాకు ఓ మామూలు ఫ్రెండువి మాత్రమే అనుకున్నానిప్పటి దాకా! ఆ గౌరవం కూడా పోగొట్టుకునేలా బిహేవ్ చేస్తున్నావ్!..”
‘‘నువ్వు లేకుండా నేను బతకలేను అనితా!” బావురుమన్నాడు సురేష్.
‘‘షటప్! ఈ బతకడాలు, చావడాలు, బెదిరించడాలు, ఎమోషనల్ గా బ్లాక్ మెయిల్ చేయడాలు.. జస్ట్ ఐ హేట్ దెమ్ టోటల్లీ! నేను లేకపోతే నువ్వు బతక లేవా? హౌ సిల్లీ ఇట్ సౌండ్స్?! ఇదిగో.. ఇప్పుడు నువ్వు చూస్తున్నావే ఈ డొక్కు మ్యాచ్.. ఇది కూడా ఇంకో రెండు గంటల్లో ఫినిషైపోతుంది మ్యాన్. ఇప్పుడు నువ్వు పడే టెన్షన్ .. ఐ మీన్.. మీ కుర్రాళ్ల భాషల్లో థ్రిల్లంటారు కాబోలు.. ఆ ఆటతో ఫేడవుటయిపోతుందిరా. నీ లవ్ కూడా.. నో.. నో .. అది లవ్ కాదు.. దాన్ని లవ్ అనకూడదు.. ఇన్ ఫాక్చ్యుయేషన్ కూడా అలాంటిదే! జస్ట్ డోంట్ వేస్ట్ యువర్ ప్రిషియస్ టైం ఇన్ దీజ్ సిల్లీ రబిష్ థింగ్స్!” అని విసురుగా లేచింది అనిత.
‘‘ఇదే నీ ఆఖరి మాటా?” తనూ రోషంగా లేచి నిలబడ్డాడు సురేష్. అతగాడి కళ్ల నిండా నీళ్లు.
షూస్ వేసుకుని బైటికి వెళ్లబోయే ఆమె దారికి అడ్డంగా నిలబడి బిగ్గరగా అరిచాడు పిచ్చెత్తినట్లు.”‘‘ ఈ మ్యాచ్ అయ్యేలోపు నువ్వు తిరిగొచ్చి నాకు సారీ చెప్పాలి.” ‘‘ఐ విల్ మేరీ యూ!” అని చెప్పాలి. అదర్ వైజ్.. అదర్వైజ్ నేను సూయిసైడ్ చేసు కోడం ఖాయం”
‘‘బెదిరింపా? అదీ చూద్దాం. రోజూ మీడియాలో ఎన్ని ఆత్మహత్యలు చూడ్డంలే! ఉద్యోగం ఊడిందనో, పరీక్ష పోయిందనో, మంచి ర్యాంక్ మిస్సయిందనో,మొగుడి మీద అలిగో, పెళ్లాం మీద డౌటుతోనో..  సిల్లీగా ఎంతెంతమంది గొంతులకు ఉరేసుకోడంలా! వంటి మీద గ్యాసు నూనె పోసుకుని అంటించేసుకుంటే ఏమవుతుందంట? మరో వార్త దొరికిందాకా సంచలనం కింద వాడుకోడానికి మీడియాకు పనికొస్తుంది.. దట్సాల్! డోంట్ థింక్ సచ్ రబ్బిష్ థింగ్స్ ! నీకు నేనిచ్చే లాస్ట్ అడ్వైజ్ ఇదొక్కటే యాజ్ ఏనోల్డ్ వెల్ విషర్ .. గుడ్ బై ఫరెవర్.. ఎవర్ అండ్ ఫర్ ఎవర్!” అంటూ విసురుగా వెళ్లిపోయింది అనిత.
ఎప్పుడొచ్చాడో రమేష్.. ఓ మూల రాతి బొమ్మలా నిలబడి ఉన్నాడు. మ్యాచ్ అయి పోయింది. యు. వీ డబుల్ సెంచరీ బాదినా అనుకున్న టీం గెలవలేకపోయింది.
అనిత మళ్ళీ రాలేదు.
సురేష్ సాయంత్రమనగా బైటికి వెళ్లినవాడు అర్థరాత్రి గానీ తిరిగి రూముకు రాలేదు. రెండు ఫుల్ బాటిల్స్, ఇంకేదో ప్యాకెట్ వెంట తెచ్చుకున్నాడు.
రమేశ్ రాత్రంతా ఎంత సముదాయించాలని చూసినా మనిషి వినే మూడ్ లో లేడు.
***
తెల్లారి ఎనిమిది దాటింది. అయినా సురేష్ పక్క మీద నుంచి లేవనేలేదు. రమేష్ సురేష్ సెల్ అందుకుని టకటకా మెసేజ్ టైప్ చేశాడు ‘‘ ఇంకో గంటలో నేను ఈ లోకం నుంచి శాశ్వతంగా సెలవు తీసుకోబోతున్నాను. నా చావుకు అనితే బాధ్యురాలు- సురేష్” అంటూ ఇంగ్లీషు లిపిలో! ఫోన్ బుక్ లోకి వెళ్లి రేండమ్ గా ఏవో కొన్ని నెంబర్లు టిక్ పెట్టి‘‘సెండ్” బటన్ నొక్కాడు.‘‘ మెసేజ్ సెంట్” అని వచ్చిందాకా వెయిట్ చేసి బైటి కొచ్చి బైక్ తీసి డ్యూటీకి వెళ్లిపోయాడు ఎప్పట్లానే.
టైమ్ అప్పటికి ఉదయం ఎనిమిది ముప్పావు!
***
 సురేష్ నిస్పృహతో ప్రాణాలు తీసుకోబోయే సమాచారం పోలీసులకు అందించి ప్రస్తుతానికి వాడిని  ప్రాణగండం నుంచి బైటపడేయవచ్చు. జీవితం విలువ అర్థం కాని ఎవరినైనా ఎన్నిసార్లని ఎవరు దగ్గరుండి రక్షించగలరు? పోలీసుల నిర్దాక్షిణ్య విచారణల్లోనో, మీడియా అత్యుత్సాహపు రేటింగుల పోటీల వల్లనో నిర్దోషి అనిత పేరు అల్లరి అవడం తనకు బొత్తిగా ఇష్టం లేదు. సమాజానికి సేవలు ఎప్పుడెప్పుడు అందిద్దామా అని అనుక్షణం అవకాశాలకై పరితపించే మంచి వ్యక్తులు క్రమేపీ తరిగిపోతోన్న ప్రస్తుత సంక్షోభ తరుణంలో అనిత వంటి అరుదైన వ్యక్తుల జీవితాల విలువ తనకు తెలుసు. సాటి వ్యక్తి ఏ నిష్కారణమైన నిస్పృహ వల్లనో నిజంగానే నిండు ప్రాణం తీసుకునే సమాచారం ముందుగా అందినా సమాజం లోని సాధారణ పౌరులు ఎంతమంది బాధ్యతగా స్పందిస్తారో ముందుగా సురేష్ వంటి యువతకే తెలియాలి. వాస్తవ జీవితం ఎలా ఉంటుందో తెలిసినప్పుడే వారి దృక్పథం జీవితం పట్ల సానుకూలంగా మారే అవకాశం. వాడి స్నేహితురాలు అనిత ఎంతో ప్రాక్టికల్ గా చెప్పింది. ఆమె మాటల్లోని రియాల్టీ ఈ సురేష్ గాడి తలకెక్కాలన్నదే తన అభిలాష కూడా. ఆ సదుద్దేశంతోనే చివరి అవకాశంగా వాడి సెల్ నుంచే అలా‘‘ సూయిసైడ్ ప్రమాదాన్ని” సూచిస్తూ అపరిచితులు వారిక్కూడా  అలా మెసేజ్ పెట్టింది. ఎవరి గోల వారిదిగా ఉండే ఈ సోసైటీలో ఎవరో ముక్కూ మొగం తెలీని వాడి పీకల మీదకు వస్తుందంటే పట్టించుకునే పాటి ఆసక్తి, చొరవ ఎవరైనా ఎందుకు చూపిస్తారు? అట్లా చూపించరు. విలువైన జీవితాన్ని భ్రమలకు అర్పణ చేసి ఆనక భంగపాటు ఎదురైందని సొంత పాణాలు తీసుకోవాలనుకోవ డం ఎంతా మార్ఖత్యమో సురేష్ గాడికి ఈ దెబ్బకు తెలిసి రావాలి” అనుకున్నాడు బైక్ మీద డ్యూటీకి పోతూ రమేష్!
సురేష్ చదువు సంధ్యల కోసం మట్టి తట్టలు మోసి మోసి మంచాన పడ్డ శేషమ్మత్తయ్య గుర్తుకొచ్చి రమేష్ కళ్లు చెమ్మగిల్లాయి. సురేష్ చెల్లెలు క్షీణించే కండరాల వ్యాధితో క్షణక్షణం మృత్యుదేవతకు దగ్గరవుతున్నా అన్నగా సురేష్ మనసు కరగకపోవడం దురదృష్టం.
రమేష్ అనుకున్నట్లు తమకున్న వివిధ కారణాలు, వత్తిళ్ల వల్ల సవ్యంగా స్పందించ లేకపోయే అవకాశాలే సమాజంలో సాధారణ పౌరులకు ఎక్కువగా ఉన్న మాటే నిజం .
అయినా గాలిలో దీపం పెట్టి గాలికి పరీక్ష పెట్టినట్లున్న ఈ తరహా రమేష్ వంటి వాళ్ల పరీక్షలలో కూడా ఒక్కోసారి ఊహించని విధంగా  గాలే గెలిచే అవకాశం లేకపోలేదు.  ఆ తరహా అరుదైన అద్భుతం జరగడమే ఈ కథ చెప్పడానికి అలు కారణం,
చాలాకాలానికి ఇంటి కొచ్చిన పోలీస్ భర్త మంచి మూడ్ ను భంగపరచడం ఇష్టం లేకపోయింది శ్రీమతి రజనికి. అట్లాగని తన లోపల నుంచి తన్నుకొచ్చే అపరాధ భావనకీ ఎదురు నిలబడలేని నిజాయితీ ఆ ఇల్లాలిది.
చివరికి భర్త గంగరాజు ముందు తెగించి సురేష్ సెల్ ద్వారా పంపించిన మెసేజి విషయం చెప్పేయడం, ఎలర్ట్ అయిన  గంగరాజు పుణ్యమా అని అతని ద్యారా అందిన సమాచారం మేరకు సత్వరమే స్థానిక పోలీస్ యంత్రాంగం స్పందించడం.. నిజంగా ఒక మిరకలే అనుకోవాలి .
ఆలస్యంగానైనా సరే, సురేష్ మోతాదుకు మించి మింగిన నిద్రమాత్రలన్నీ ఆసుపత్రిలో కక్కేసి .. ప్రాణాలతో బైటపడ్డం మాత్రం అఖరుకు ఖాయమయింది.
సురేష్ ఇప్పటికైనా జీవితానికి సరిపడా పాఠం నేర్చుకున్నాడా? అంటే ముందుండే కాలమే నిగ్గుతేల్చాల్సిన సత్యమది.
తనకు మల్లేనే ఎవరి మెప్పు కోసమో కాకుండా సాటి జీవుల జీవితాల పై మొదటి నుంచి “కన్సర్న్” చూపించడం గమనిస్తూ వచ్చిన  రమేష్ కు మనస్ఫూర్తిగా అర్థాంగి అవాలనుకుంది..  అయింది అనిత చివరకు. 
***
రచన- రామా చంద్రమౌళి

“నీకేమి కావాలో నీకు తెలుసా రామక్రిష్ణా” అన్నాడు ఆ రోజు అన్నయ్య…అకస్మాత్తుగా.
అర్థం కాలేదు. అభావంగా…శూన్యంగా చూశాను.
“డబ్బు…పెద్ద ఉద్యోగం…విశాలమైన సుందర భవనం…కార్లూ వగైరా సుఖాలూ…బ్యాంక్ బ్యాలెన్స్ లు…పేరు ప్రతిష్ట…ఆరోగ్యం…ప్రశాంతత…ఇలా చాలా ఉన్నాయి కదా…వీటిలో నీకేమి కావాలో నీకు స్పష్టంగా తెలుసా?” అన్నాడు మళ్ళీ.
తెలియదు…నిజానికి అన్నయ్య ఈ ప్రశ్న వేసేదాకా నాకేమికావాలో నాకే తెలియదనే విషయం తెలియదు.
“తెలుసుకోవడం అవసరమనే విషయం తెలుసా?”
“ఔను…తెలుసుకోవడం అవసరమే”అన్నాను చటుక్కున అప్రయత్నంగానే.
“ఇది…మనిషి ఒక ఊరికి వెళ్తున్నపుడు దారితప్పకుండా సరియైన దారిని తెలుసుకోవడం లాంటిది. ఖచ్చితమైన దారి తెలియకుంటే చేరవలసిన గమ్యానికి చేరలేము…కదా”
“ఔను”
మధ్య నిశ్శబ్దం.
అప్పుడు నేను రీజనల్ ఇంజనీరింగ్ కాలేజ్ లో బి టెక్ ఫనలియర్ లో ఉన్నాను.
అన్నయ్య నాకన్నా రెండు సంవత్సరాలు పెద్ద. పేరు చంద్రుడు. అప్పటికి అతను ఉస్మానియాలో ఫిలాసఫీ పి జి చేస్తున్నాడు.
“ప్రతిమనిషి చుట్టూ ఒక ఆవరణ ఉంటుంది రామక్రిష్ణా వృత్తంవలె. నువ్వు జీవితం గురించి ఎంత విస్తృతంగా, లోతుగా తెలుసుకుంటావో అంత మేరకు నీ పరిధి విస్తరించి ఉంటుంది. బియాండ్ దట్…ఆ పరిధిని దాటి నువ్వు చూడలేవు. పరిధి వైశాల్యం నువ్వు నీ గురించీ, ఈ సమాజం గురించీ, నీ సహమానవులపట్ల నువ్వు స్వీకరించే బాధ్యత గురించీ…అంతిమంగా ప్రకృతిలో పుట్టి ప్రకృతితో మమేకమై మళ్ళీ విముక్తమయ్యే నీ సంస్కారం గురించీ జరిపే చింతనపై ఆధారపడి ఉంటుంది. పరిధిని పెంచుకోవడ మంటే… నువ్వు నీ స్పెక్ట్రంను విశాలపర్చుకోవడమే. పరిధికి సూత్రం ఏమిటి. టు పై ఆర్ కదా. అంటే వ్యాసార్థం పెరుగుతున్నకొద్దీ పరిధి పెరుగుతుందన్నమాట. ఔనా”
ఆ క్షణం అన్నయ్య నాకు కొత్తగా…ఇన్నాళ్ళూ తెలిసిన అన్నయ్యకంటే భిన్నంగా కనిపించాడు.
అప్పుడు మేమిద్దరం వరంగల్ రైల్వే స్టేషన్ దగ్గరి గోవిందరాజుల గుట్టపై ఉన్నాం. ఆ సాయంత్రం మేమిద్దరం ప్రక్కనే ఉన్న పార్కు కు వెళ్ళి చిన్ననాటినుండి ప్రతి వేసవికాలం గోవిందరాజుల గుట్టపైకి పోయి సొరికెల్లో చల్లనిగాలిలో పడుకుని చదువుకున్న స్మృతులను జ్ఞాపకం చేసుకుంటూ. ,
“ప్రతి మనిషీ వాడికి వాడు ఒక కేంద్రం. వాడి సంస్కారయుతమైన ఎదుగుదలను బట్టి వాడి వ్యాసార్థమేర్పడి…పరిధీ… వైశాల్యం…ప్రపంచం…జీవితం…జీవిత నాణ్యత…అంతిమంగా ప్రశాంతత ఏర్పడ్తాయి. డబ్బున్నవాళ్ళంతా ప్రశాంతంగా ఉండట్లేదు. చివరికి…సెల్ఫ్ యాక్చువలైజేషన్ అనే ఆత్మాన్వేషణ స్థితి…”అన్నయ్య ఆగి అటు పశ్చిమాకాశం దిక్కు చూస్తూ,
అక్కడ…అప్పుడు సూర్యుడస్తమిస్తున్నాడు.
“నిన్న రాత్రి మనిద్దరం చూశాంకదా…నాన్న తన జీవితమంతా ఒక కీలకమైన బాధ్యతాయుతమైన ప్రభుత్వోద్యోగంలో ఉండి అవసాన దశలో మనకు తెలియకుండా రహస్యంగా కూడబెట్టిన డబ్బును ఎంత ఆబగా తడుముకుని చూచుకుంటున్నాడో. కొద్దిగా డిమెన్షియాకు గురౌతున్న ఆయన ఇన్నాళ్ళూ దాచిన వేయి రూపాయల కట్టలను…బంగారాన్ని…వెండి, స్థలాల దాక్యుమెంట్లు వంటి విలువైన ఇతర సంపదను ఎలా ఎంత ఆత్రంగా పొదువుకుంటున్నాడో”
నాకు నిన్న రాత్రి ఒంటిగంట తర్వాత మా ఇంట్లో జరిగిన సంఘటన జ్ఞాపకమొచ్చింది.
చటుక్కున మాకు మెలకువొచ్చి చూద్దుముకదా నాన్న తన గదిలో పక్కనిండా గుట్టలుగుట్టలుగా నోట్ల కట్టలు…బోలెడు బంగారు ఆభరణాలు…అనేక డాక్యుమెంట్స్…మధ్యలో తను కూర్చుని…ముఖం నిండా పిచ్చి ఆనందం…వెలుగు.
అమ్మ చచ్చిపోయి మూడేళ్ళయింది.
నేనూ…అన్నయ్య. మేమిద్దరమే. ఆడపిల్లలెవరూ లేరు కూడా.
కస్టమ్స్ లో పని చేశాడాయన.
గత కొద్దిరోజులుగా మతిమరుపుతో బాధపడుతూ…డిమెన్షియా.
ఈ స్థితిలో ఈ మనిషికి సంపదపై ఇంత పిచ్చి ఏమిటి. ? అని.
ఎక్కడిదింత డబ్బు ఈయనకు. ఇన్నాళ్ళబట్టి ఈ డబ్బూ బంగారం ఇవన్నీ ఎక్కడ దాచాడు. మనిషిలో మరో మనిషి దాక్కుని రహస్యంగా ఉన్నట్టు ఇన్నిరోజులుగా తామెవరికీ తెలియకుండా…నాన్నలో గుప్తంగా. ,
ఆ క్షణం నాన్న ముఖం. విహ్వలంగా…ఉద్వేగంగా…ఆపేక్షగా…ఏమిటది.
“నాన్నకు తెలుసా తను డబ్బుకోసం అంతగా తపిస్తున్నాడని. తెలియదు. తన కెరీర్ ప్రారంభంలో అవినీతికంగానైనా ఇంత డబ్బు సంపాదించే అవకాశాలొస్తాయని ఊహించలేదతను. కాని వస్తున్నకొద్దీ అమ్మక్కూడా చెప్పకుండా గుప్తమైపోయాడు…ఐతే మనిషి తనను తాను ముందే నిర్వచించుకుని ఉంటే…”
అన్నయ్య ఆ ధోరణిలో చాలా చాలా ఆసక్తికరమైన అర్థవంతమైన విషయాలు చెప్పాడు.
అన్నయ్య చంద్రుడిలో ఒక రకమైన విలక్షణ మార్పు వెల్లువలా గత కొద్ది నెలల్లో వస్తూండడాన్ని నేను గమనిస్తూనే ఉన్నాను.
ఆ రోజునుండి ఎక్కువ మౌనంగా ఉంటూ వచ్చిన చంద్రుడు ఒకరోజు నిష్క్రమించాడెటో. ఎవరికీ ఏదీ చెప్పలేదు. ఎటు వెళ్ళాడు…దేనికోసం…ఏ అన్వేషణలో ఎక్కడున్నాడు…ఏదీ తెలియలేదు.
ఒక రోజు ఒక ఉత్తరం వచ్చింది నాకు కొరియర్లో.
సారాంశం ఏమిటంటే…”నా కోసం ఎవరూ ఎక్కడా వెదకొద్దు…నన్ను నేను అన్వేషించుకుని…నన్ను నేను తెలుసుకునే ప్రయత్నంలో ఉన్నాను. సెలవు” అని.
ఆకాశంలోనుండి ఒక ఉజ్జ్వలమైన నక్షత్రం రాలిపోయిన అనుభూతి నాకు.
ఇదంతా గడిచి ఐదేండ్లై. ,
నాన్న గతించిపోయాడు. ఇక మిగిలింది నేనొక్కడినే. బోలెడు ఆస్తి. వైట్…బ్లాక్. నాన్న తెలిసి ఇచ్చింది…తెలియకా సంక్రమింపజేసిందీ. అంతా కలిపి కొన్ని కోట్లు.
నేనొక సాఫ్ట్ వేర్ కంపనీ పెట్టాను. కష్టపడి పని చేయడం…నీతివంతంగా వ్యాపారాన్ని ప్రజాహితంగా చేస్తూ పోవడం.
అన్నయ్య…చంద్రుడు చెప్పిన మాట ఎప్పుడూ మదిలో మెదిలేది. “నీకేమి కావాలో నువ్వు తెలుసుకో…నిన్ను నువ్వు నిర్వచించుకో”అని.
నన్ను నేను స్పష్టపర్చుకున్నాను.
“ఏ రూపంలో చెందినా, ఈ సంపదనంతా ఈ సమాజమే నాకిచ్చింది. కాబట్టి నా ధర్మబద్ధమైన జీవికను కొనసాగిస్తూ మళ్ళీ ఈ సంపదనంతా అంతిమంగా సమాజానికే చెందేలా చేయాలి. “అని.
కాని…ఈ సంపద నా ఒక్కడిదే కాదు. దీంట్లో అన్నయ్య వాటా కూడా ఉంది. చంద్రుడు వచ్చి తన భాగాన్ని తను తీసుకుని నన్ను ఋణవిముక్తున్ని చేస్తే బాగుండును. కాని రాలేదు అన్నయ్య.
ఆరేండ్ల తర్వాత ఇదేవిధంగా వినాయక చవితి నాడు ఇదే బాల్కనీలో వీధిలోకి చూస్తూ నిలబడ్డాను. వినాయక చవితి అంటే చంద్రుడికి చాలా ఇష్టం. చిన్నప్పుడు తనే స్వయంగా గణపతి పూజ చేసేవాడు ఆర్భాటంగా…లీనమై మనస్పూర్తిగా.
చాలా అనూహ్యంగా వీధిలోనుండి చంద్రుడన్నయ్య నడుస్తూ నా ఇంటిదిక్కే రావడం కనిపించింది. గుర్తుపట్టాన్నేను. చకచకా పరుగెత్తి ఎదురెల్లి దగ్గరగా చూచి పలకరించి వెంట తోడ్కొని ఇంటిలోపలికి తీసుకొచ్చాను పొంగిపోతూ.
అన్నయ్య ఒక్క మాటకూడా మాట్లాడలేదు. వచ్చి ఆ రోజు నిర్వహించాల్సిన గణపతి పూజను తనే ఇదివరకటిలా నిష్టగా నిర్వహించి…అదేరోజు రాత్రి వెళ్ళిపోయాడు.
ఎక్కడికెళ్ళిపోయాడు…ఎక్కడుంటున్నాడు…ఏం చేస్తున్నాడు…ఇవేవీ తెలియదు.
అప్పటినుండి ప్రతి వినాయక చవితినాడు చంద్రుడన్నయ్య తప్పనిసరిగా తానంతట తనే వచ్చి…పూజ నిర్వహించి. ,
ఈ ముప్పై ఏళ్ళలో చంద్రునిలో చాలా మార్పొచ్చింది.
గత సంవత్సరమొచ్చినపుడు…ఒక మాట చెప్పాడు. “రినౌన్స్…పరిత్యాగించు. క్రమంగా ఒక్కొక్క భౌతిక బంధంనుండి విముక్తమైపో…ఒక కొత్త ప్రపంచం…కొత్త దివ్యానుభూతి…తన అంటూ ఏదీ లేని నిసర్గ అస్థిత్వంలో ఉన్న మహానందం తెలుస్తుంది రామక్రిష్ణా…”అని.
మన వారసత్వ ఇతిహాస పురాణాల్లో ప్రవచించబడ్డ “దానం”గురించిన స్పృహ కలిగింది నాకు.
ఇవ్వడం…ఇవ్వడం…ఇవ్వడమే…ఈ సృష్టిలోని సకల పశు పక్ష్యాదులు, నదులు, పర్వతాలు, భూమి, చెట్లు, చేమలు, అన్ని ఇస్తూనే ఉన్నాయి. తీసుకోవడమే లెదు. కాని ఒక్క మనిషిమాత్రం సృష్టి ధర్మానికి విరుద్ధంగా కేవలం తీసుకోవడమే తప్ప ‘ఇచ్చే’ గుణాన్నే అలవర్చుకోవడం లేదు.
ఇవ్వడం…తీసుకోవడం. విభిన్నమైన కీలక కార్యాలు.
పరిత్యాగ సిద్ధాంత ఆచరణ లోతుల్లోకి వెళ్తున్నకొద్దీ నాకు ఏవో కొత్త సత్యాలు బోధపడ్తున్న అనుభూతి…అవ్యక్తమైందీ…భాషకూ, వ్యక్తీకరణకూ అందనిది…తెలుస్తోంది.
మళ్ళీ ఈరోజు… ఐదారేళ్ళ తర్వాత ఆశగా వీధి మలుపు దిక్కు ఎదురు చూస్తున్నాను…అన్నయ్య కోసం…చంద్రునికోసం. ఎప్పుడో అన్నింటినీ పరిత్యజించిన యోగికోసం.
ఈ వినాయక చవితికి అన్నయ్య వస్తే ఎంత బాగుండును.
కాని చీకటీ…వెలుగూ…జననమూ…మరణమూ…ఇవేవీ రమ్మన్నప్పుడు రావు. అవి ఎప్పుడు రావాలో అప్పుడుమాత్రం తప్పక వస్తాయి.
నా చూపులు వీధి మలుపుపై తచ్ఛాడుతున్నాయి…వెదుకుతూ.
***
రచన: … చంద్రప్రతాప్ కంతేటి
విపుల / చతుర పూర్వసంపాదకులు
Ph: 80081 43507

నా వృత్తిలో భాగంగా దేశ దేశాల కథలు, మన దేశానికి చెందిన తెలుగు, తెలుగేతర కథలూ వేలకొద్దీ చదివాను. వాటిలో కొన్ని ఎప్పటికీ మరుపుకు రావు. ఎల్లవేళలా మనసుని వెంటాడుతూనే ఉంటాయి. అవి ఏ భాషలో వచ్చాయో… రచయితలెవరో, అనువాదకులెవరో గుర్తులేకపోవడం నా దురదృష్టం. అలాంటి కథలు నెలకొకటి చొప్పున నా మాటల్లో క్లుప్తంగా చెబుతాను. పాఠకులెవరైనా ఇది ఫలానా వారి కథ, ఫలానా భాష కథ అని గుర్తుపడితే మరీ సంతోషం. ఆ రచయిత గురించి తరువాతి సంచికలో చెప్పుకోవచ్చు. నా దృష్టిలో రచయితంటేనే క్రాంతదర్శి. . ప్రాతఃస్మరణీయ శక్తి!
ఎందరో రచయితలు. . అయితే కొందరే మహానుభావులు! వారికి పాదాభివందనాలు!!
****
సమీరా బెన్ బంగ్లా విపరీతమైన హడావుడిగా ఉంది.
పరిచారికలు, పరిచారకులు ఉరుకులు పరుగులు పెడుతూ పనులు చకచకా చేస్తున్నారు. కిచెన్లో వంట మనుషులు రకరకాల గుజరాతీ పిండి వంటలు, ఇతరత్రా సంప్రదాయ వంటకాల తయారీతో ఇంటిని ఘుమఘుమలాడిస్తున్నారు. పనివాళ్ళకి, వంట వాళ్ళకి పనులు పురమాయిస్తూ డైనింగ్ టేబుల్ సర్దిస్తూ, గుమ్మాలు, కిటికీల తెరలు మార్పిస్తూ, సోఫాలు బాలీసుల కవర్లు కొత్తవి వేయిస్తూ సమీరా క్షణం తీరిక లేకుండా ఇల్లంతా కలయతిరుగుతోంది… మరొకపక్క చీటికి మాటికి వచ్చే ఫోన్లు! వాటినందుకుని నవ్వుతూ జవాబులు ఇస్తూ తన స్నేహితురాళ్ళందర్నీ విందుకు ఆహ్వానిస్తోందామె.
ఆమె భర్త భగవంత్ రాయ్ జిల్లా కలెక్టర్ ఆఫీసులో ఉన్నతాధికారి. కొత్తగా ఆ జిల్లాకు కలెక్టర్ గా వచ్చిన మధుమతి చటర్జీని – సమీరా బెన్ ఈ రోజు తమ ఇంటికి లంచ్ కి ఆహ్వానించింది.
కలెక్టర్ గారితో లంచ్ అంటే మాటలా! హై సొసైటీ లేడీగా, పలు సేవా సంస్థలకు అధ్యక్ష బాధ్యతలు నిర్వహిస్తూ నగరంలో అప్పటికే ఎంతో పేరు గడించిన సమీరా తన సంపన్న స్నేహితురాళ్ళను, ఇతర ఉన్నతాధికారుల భార్యలను కూడా లంచ్ కి ఆహ్వానించింది.
సాక్షాత్తు కలెక్టర్ గారిని విందుకు ఆహ్వానించి ఆమె పక్కన కూర్చుని భోజనం చేయడం ఒక గొప్ప స్టేటస్ గా భావిస్తోంది సమీరా. తన స్నేహితులు కూడా తన స్టేటస్ చూసి కుళ్ళుకోవాలని ఆమె మనసులో ఆలోచన. అందుకే ఎవరినీ వదలకుండా ఉన్నత వర్గాలకు చెందిన సంపన్న మహిళలందరికీ విందు ఆహ్వానం పంపింది. వారి ముందు తన దర్పాన్ని, తన గొప్పతనాన్ని ప్రదర్శించాలని తహతహలాడుతోందామె.
అలాగే కలెక్టర్ గారి ముందు తన హై సొసైటీ లేడీస్ వింగ్ లో, సోషల్ సర్వీస్ సంస్థలలో తనకున్న పేరు ప్రతిష్టలు తన గౌరవం తన లీడర్షిప్ క్వాలిటీస్ చూపించుకోవాలన్న తపన కూడా ఆమెను ఈ భారీ పార్టీకి సిద్ధం చేసింది.
అంతా బాగానే ఉంది…
షాండిలియర్స్ సహా అన్నింటినీ శుభ్రంగా క్లీన్ చేయించి, గోడల నిండా వివిధ రాష్ట్రాల పెయింటింగ్ లను గొప్పగా అలంకరించి తను ఎంత కళాభిమానిగానో కలెక్టర్ ని ఇంప్రెస్ చేయాలనుకుంది. భర్త భగవంత్ రాయ్ ద్వారా ఆమె కలెక్టర్ గారు కళాభిమాని, సంఘసేవాతత్పరురాలు అన్న విషయాలు ముందే తెలుసుకుంది.
అందుకే ఈ అలంకరణలు. . ఈ అట్టహాసాలు!
అంతా సిద్ధంగా ఉందనుకున్న తరుణంలో సమీరాకు కింద గదిలో దగ్గు వినపడటంతో మొహం అప్రసన్నమైంది.
ఆ దగ్గు ఎవరిదో కాదు సమీరా అత్త సరళా బెన్ గారిది.
దాదాపు 70 ఏళ్లు పైబడిన అత్తగారిని అతిథులు ఉన్నంతసేపు ఆ గది నుంచి బయటికి రాకుండా చూడాలని సమీరా ఆలోచన. అందుకే తన నమ్మకస్తురాలు అయిన పనిమనిషి సోలంకిని కాపలా ఉంచి ఆమె తిండి తిప్పలు అక్కడే జరిగే ఏర్పాట్లు చేసింది. అయినా కాలుకదపలేని అత్తగారు నిత్యం వీల్ చైర్ లో దర్జాగా కూర్చుని హాల్లోకి రావడం మిగతా గదుల్లోకి తిరగడం వంటివి చేస్తుంటారు.
అదే సమీరకు నచ్చదు. ఆమె ఇప్పటి అప్రసన్నతకు కూడా అదే కారణం.
వద్దని చెప్పినా ఆవిడ వినదు. . మొండి మనిషి. .
పెళ్ళైన రోజునుంచీ కూడా అత్తగారంటే సమీరకు అలర్జీ!
సరళకు కూడా కోడలంటే డిట్టో డిట్టో!
కనీసం ఈ రోజన్నా అత్తగారు గదిలో నుంచి బయటకు రాకుండా ఉంటే మేలని పనిమనిషిని కాపలా ఉంచింది సమీర. ఆ గదికి అటాచ్డ్ బాత్రూమ్, టీవీ, ఇతర సౌకర్యాలు అన్నీ ఉన్నాయి.
అలాంటప్పుడు హాయిగా అక్కడే కూర్చోవచ్చు కదా? లేవలేని మనిషి ఇల్లంతా తిరగడం ఎందుకు అనేది సమీరా ప్రశ్న.
ఇది నా ఇల్లు. నా కొడుకు ఇల్లు. నేను కని పెంచిన, చదివించి ప్రయోజకుడిని చేసిన కొడుకు కన్నతల్లి ఇల్లు. నాకు ఏ గదిలోకి వెళ్లాలన్నా ఎక్కడికి తిరగాలన్నా ఎవరి అనుమతులు అక్కర్లేదు… నా కొడుకుని వలలో వేసుకుని ప్రేమ పేరుతో పెళ్ళాడి ఇంట్లో తిష్ట వేసిన కోడలు తనపై పెత్తనం చేయడానికి ప్రయత్నించడం ముసలావిడకు అసలు నచ్చదు.
భగవంత్ రాయ్ తండ్రి కూడా పెద్ద ఆఫీసర్ హోదాలో పనిచేశాడు.
అప్పుడు ఇల్లు మొత్తం సరళ అదుపులోనే ఉండేది. తను కూడా ఎన్నో రకాల ఎంబ్రాయిడరీలు, కుట్టుపనులు గొప్ప గొప్ప డిజైన్లు తయారుచేసి అప్పటి అధికారులు ఎందరినో మెప్పించింది. వారి ప్రశంసలు పొందింది. ఇప్పుడు అంటే వయసు అయిపోయింది గాని తనకేం తక్కువ? బిహారీ కళాకారులను పిలిపించి వారిదగ్గర మధుబని పెయింటింగ్స్ వేయడం అభ్యసించింది.
ఇప్పటికీ మధుబని పెయింటింగ్ వేయడంలో ఈ నగరంలో తనకు పోటీ ఎవరు? అప్పట్లో తన పెయింటింగులు చూసి సాక్షాత్తు ప్రధాని నెహ్రూగారి కార్యదర్శి కళ్ళు తేలవేశాడు. తన ప్రతిభకు రెండు చేతులెత్తి దండం పెట్టాడు.
ఇప్పటికీ రోజుకి ఒకటి రెండు కుట్టు పనులు అద్భుతంగా చేస్తుంది. ద్వార బంధాల కర్టెన్లు, కిటికీలు తెరలు, డైనింగ్ టేబుల్ మీద వేసే కవర్లకి సంబంధించిన బట్టల మీద తన కుట్లు ఎంత ఆకర్షణీయంగా ఉంటాయో కొత్తగా వచ్చిన ఈ పిల్ల కాకికి(కోడలు పిల్ల) ఏం తెలుసు అనుకుంటుంది సరళ బెన్. కుళ్ళు మొహంది… తను వేసిన పెయింటింగ్ లన్నీ తీయించి స్టోర్ రూమ్ లో పడేయించింది అని కోడల్ని మనసులోనే తిట్టుకుంది ముసలావిడ.
***
మధ్యాహ్నం ఒంటిగంట!
కలెక్టర్ మధుమతి చటర్జీ తన అధికార అనధికార మిత్రులతో హడావిడిగా వేంచేశారు.
అప్పటికే సమీరా బెన్ హై సొసైటీ స్నేహితురాళ్ళందరూ చక్కగా అలంకరించుకుని దర్జాగా వచ్చి కలెక్టర్ గారి ఆగమనం కోసం ఎదురుచూస్తున్నారు.
భోజన ఏర్పాట్లని చూసి కలెక్టర్ గారు ముచ్చట పడిపోయారు. పదే పదే సమీరాను ప్రశంసించారు. ఆమె డిసిప్లిన్, ఆమె ఈస్తటిక్ సెన్స్ అమోఘం అన్నారు. వంటలు అద్భుతంగా ఉన్నాయని పొగిడారు. సమాజానికి వివిధ సంస్థల ద్వారా ఆమె అందిస్తున్న సేవలను గురించి తెలుసుకుని మరింత ప్రసన్నం అయ్యారు.
సమీరా స్నేహితురాళ్లు పైకి నవ్వుతూ ‘అవును. . అవును’ అంటున్నా లోలోపల కుళ్లుకుంటున్నారు. ఎందుకంటే ఇక మరుసటి రోజు నుంచి సమీరా నేల మీద నిలబడదని వారందరికీ బాగా తెలుసు. కానీ అవసరం ఉన్నా లేకపోయినా నవ్వుతున్నారు. . కరతాళ ధ్వనులు చేస్తున్నారు. . కలెక్టర్ గారికి పరిచయం చేయమని సమీరతో గుసగుసలాడుతున్నారు.
సమయం రెండున్నర!
భోజనాలు ముగిశాయి. అందరూ ఐస్క్రీములు తింటూ హాల్లో సోఫాలో కూలబడి కబుర్లలో పడ్డారు.
ఒక ఆవిడ సమీరా మెప్పుకోసం, కలెక్టర్ గారి గుర్తింపు కోసం అన్నట్టు “మా సమీర మంచి కళారాధకురాలండి. . ఎందరో కళాకారుల్ని ప్రోత్సహిస్తుంది. . అందుకే తన ఇంటి గోడల నిండా దేశంలోని వివిధ రాష్ట్రాల కళాకారుల పెయింటింగులతో నింపేసింది. . ఖరీదెంతైనా లెక్కచేసే మనిషి కాదు” అని చెప్పింది.
ఆ ప్రస్తావన ఎలా తెద్దామా అని అనుకుంటున్నా సమీరకు రొట్టె విరిగి నేతిలో పడ్డట్టు అయింది.
అ స్నేహితురాలి వంక ప్రసన్నంగా చూసింది.
తర్వాత కలెక్టర్ గారి వైపు చూసి వినయంగా “అంత లేదు మేడం. . మీ అంత అసలు కాదు. . అయినా రండి చూద్దురుగాని …” అంటూ లేచింది హుందాగా.
కలెక్టర్ గారు ఇతర అతిథులు కూడా లేచారు. ఒక మ్యూజియాన్ని చూసినట్టు ఒక గది తర్వాత ఒకటి చూసుకుంటూ ఆ గదుల్లో ఉన్న షో పీసులు, ఇతర కళాఖండాలు, పెయింటింగులు అన్నింటి గురించి ముచ్చటించుకుంటూ తిరగటం మొదలుపెట్టారు కలెక్టర్ గారు. సమీరా అంటే ఆమెగారికి బాగా గురి కుదిరింది. ఆమె గొప్పతనాన్ని ఆమెలోని సౌందర్యారాధనని ప్రశంసిస్తూ మాట్లాడుతూ కళాఖండాల్ని పరిశీలిస్తూ ఉన్నారు.
అంతలో కలెక్టర్ బృందం పై అంతస్తులు తిరుగుకుంటూ గ్రౌండ్ ఫ్లోర్ కి వచ్చారు. గ్రౌండ్ ఫ్లోర్ లో కలెక్టర్ గారు చొరవగా కుడివైపు వరండాలోకి నడిచారు. అటు వద్దని చెప్పాలనుకున్నా సమీరకి కుదరలేదు. ఏం చేయాలో తోచలేదు. కానీ ఏం చేయగలదు కలెక్టర్ గారు నడవటంతో అందరూ ఆ వైపుకే నడిచారు.. వారితోపాటు సమీర కూడా!
అది సమీరా అత్తగారు సరళ బెన్ గది వైపుకి దారితీసింది. ఆ గది తలుపు మూసి ఉంటే “ఇందులో ఏముంది సమీరా?” అని అడిగారు కలెక్టర్.
“నో మేడం… నో! అందులో ఏమీ లేవు అది సర్వెంట్స్ రూమ్” సమీరా తడబడుతూ.
అదే ఆమె కొంపముంచింది.
ఆమె నోటి నుంచి ఆ మాట వచ్చిందో లేదో తటాలున ఆ గది తలుపు తెరుచుకుంది.
సోలంకిని నెట్టేస్తూ వీల్ చైర్ లో బయటికి వచ్చింది ముగ్గుబుట్ట తలతో నైటీలో ఉన్న సరళ.
“కలెక్టరమ్మా ఇది సర్వెంట్స్ రూమ్ కాదు… ఇది నా రూము! అంటే ఈ ఇంటి యజమానురాలి రూము! అంటే మీ ఆఫీసులో పనిచేస్తున్న భగవంత్ రాయ్ తల్లి రూము” అని పెద్ద గొంతుతో అంది.
కలెక్టర్ సహా అందరూ బిత్తరపోయారు.
కలెక్టర్ గారు వెంటనే తేరుకుని “అమ్మా … మీరు భగవంత్ రాయ్ తల్లిగారా? నమస్కారం… మీలాంటి పెద్దల ఆశీర్వాదాలు మాకు ఉండాలి” అని సమీరా వైపు తిరిగి “ఏంటి సమీరా… అత్తగారి గదిని పట్టుకుని సర్వెంట్స్ రూమ్ అన్నావు? తప్పు కదూ ?” అని నిలదీశారు.
సమీరా ఏం మాట్లాడలేకపోయింది. నీళ్లు నములుతోంది. కలెక్టర్ సమీరను పట్టించుకోకుండా ముసలావిడకి దగ్గరగా వచ్చి ఆమె చేతులు తన చేతుల్లోకి తీసుకొని కళ్ళకు అద్దుకుంది.
“కలెక్టరమ్మా ఇప్పుడు మీరు ఏమనుకుంటున్నారో కానీ నా భర్త ఉన్నప్పుడు సాక్షాత్తు అప్పటి ప్రధాని నెహ్రూగారి పిఏ మా ఇంటిని సందర్శించి నేను చిత్రించిన మధుబని కళాఖండాలను చూసి నివ్వెరపోయారు. నా కుట్టు పనులు, చేతి అల్లికల డిజైన్ లు, ఎంబ్రాయిడరీలు అంటే అప్పటిలో ఉన్నతాధికారులందరికీ ఒక క్రేజ్! నేను డిజైన్ చేసిన డైనింగ్ టేబుల్ క్లాత్ లు, కర్టన్ క్లాత్ లు ఎందరో అధికారులు తీసుకుని వెళ్లి తమ ఇళ్లలో అపురూపంగా అలంకరించుకున్నారు. చూడాలనుకుంటే నా గదిలోకి రా” అని కలెక్టర్ గారిని లోనికి తీసుకెళ్ళింది. కలెక్టర్ గారితో పాటు సమీర మిత్ర బృందమంతా లోపలికి వెళ్లారు. ఆవిడ కుడుతున్న. . . సగం కుట్టి పడేసిన డిజైన్లు ఎంబ్రాయిడరీ డిజైన్లు వాటి మీద సీతాకోకచిలుకలు ఇతర పక్షులు చూసి ఆమె నైపుణ్యాన్ని అందరూ మనస్ఫూర్తిగా మెచ్చుకున్నారు. .
అందరూ అత్తగారి గదిలో దూరితే గది బయటే ఒంటరిగా నిలబడిపోయింది సమీర ముఖం మాడ్చుకుని.
ఇదే సమయంలో గదిలో కలెక్టర్ గారి పొగడ్తలతో సరళ మొహం వెలిగిపోతోంది. నా మధుబని పెయింటింగ్ లన్నీ కోడలు తీయించి స్టోర్ రూమ్ లో పడేసిందమ్మా” అని చెప్పింది సరళ గద్గద స్వరంతో.
వెంటనే కలెక్టర్ గారు సమీర ఇంటి సర్వెంట్లను పిలిచి ఆ స్టోర్ రూమ్ తలుపులు తీయించి అందులో ఉన్న పెయింటింగ్ లని బయటికి తీయించింది. దుమ్ము కొట్టుకుపోయి కొన్ని, శిధిలమై కొన్ని పెయింటింగులు ఉండడం చూసి చాలా బాధపడింది. ఆ తర్వాత నుంచి ఆమె సమీర వైపు చూడటమే మానేసింది. కలెక్టర్ లో వచ్చిన మార్పు సమీర స్నేహితురాళ్ళతో సహా అందరూ గమనించారు.
కలెక్టరమ్మ ఆ పాతకాలపు పెయింటింగులన్నీ శుభ్రం చేయించి “అమ్మా వీటిలో కొన్ని నేను తీసుకెళ్లవచ్చునా? మీకు ఏమైనా అభ్యంతరమా?” అని ముసలావిడను వినయంగా అడిగింది.
కోడలికి జరిగిన పరాభవానికి ఎంతో ఆనందిస్తున్న ముసలావిడ “అయ్యో అంతకంటే భాగ్యం ఏముంది తీసుకెళ్లండమ్మా. . ఇంకా మీకు ఏమైనా కావాలంటే కూడా అడగండి వేసి ఇస్తాను. . కాకపొతే ఇదివరకంత వేగం లేదు ముసలిదాన్ని అయ్యాను కదా !” అని బోసి నోరు తెరిచింది సరళ.
విందు కార్యక్రమం అంతా సజావుగా జరిగి క్లైమాక్స్ అడ్డం తిరిగేసరికి సమీర కృంగిపోయింది. ముఖంలో నెత్తురు చుక్క లేకుండా పోయింది. ‘ఎంత పని చేసింది ముసలిది? తను గొప్పలు చెప్పుకోవడమే కాకుండా నన్ను పనికిమాలిన దానిగా కలెక్టర్ ముందు స్నేహితుల ముందు చిత్రించిందే’ అని దిగులు పడిపోయింది.
సాయంత్రం 5:00 అయింది.
మరోసారి పనివాళ్ళు అందరికీ తేనీరు బిస్కెట్లు అందించారు. ఈసారి ఆ బృందంలో వీల్ చైర్ లో సరళా బెన్ కూడా ఆనందంగా, అంతకు మించి గర్వంగా కూర్చుని తేనీరు సేవించింది.
అక్కడ ఉన్నంతసేపు కలెక్టర్ గారు సరళ బెన్ తోనే ముచ్చటించారు ఆనాటి సంగతులు తెలుసుకున్నారు. ఆమె ప్రతిభను మాటి మాటికి ప్రశంసించారు.
కలెక్టర్ గారే ప్రశంసిస్తుంటే స్నేహితురాళ్ళు ఎందుకు ఆగుతారు?
‘మీరింత కళాకారిణి అని మాకు తెలియదు ఆంటీ ‘
‘మాకు ఒక మంచి మధుబని పెయింటింగ్ వేసి ఇవ్వండి ఆంటీ ఎంత ఖర్చైనా పర్వాలేదు’
‘మనమెంత మూర్ఖులమో ఇప్పుడే తెలిసింది రోజూ సమీరా ఇంటికి వస్తూ కూడా ఈ కళాజ్యోతిని గుర్తించలేదు”
ఇలాంటి మాటలతో ప్రశంసలు గుప్పించారు.
అందరి దగ్గర సెలవు పుచ్చుకొని కలెక్టర్ గారు బయలుదేరారు.
బయలుదేరే ముందు మరోసారి ముసలావిడకి పాదాభివందనం చేసి బయలుదేరారు.
వెళ్లే ముందు సమీరాను పిలిచి “సమీరా నీ విందు చాలా బాగుంది! కానీ మీ అత్తగారి రూముని మీరు సర్వెంట్ క్వార్టర్స్ అని చెప్పి చాలా బాధ పెట్టారు… మిమ్మల్ని ఎంతో గొప్పగా ఊహించుకున్న నా మనసులో మీ స్థానం దిగజారింది. అఫ్ కోర్స్ తప్పులు అందరం చేస్తాం. . దయచేసి ఇకనైనా ఆమెను గౌరవంగా చూడండి. ఆమెలోని కళను ప్రోత్సహించండి మీలోని నిజమైన కళా సేవను వెలికి తీయండి ఇంతకుమించి ఏమీ చెప్పలేను” అంటూ మొక్కుబడిగా ఒక హగ్ ఇచ్చి కారు ఎక్కేశారు.
సమీరాకు నచ్చలేదు గాని ఈ క్లైమాక్స్ సమీరా స్నేహితురాళ్ళు అందరికీ కనుల విందుగాను, వీనుల విందుగాను అనిపించింది. పైకి సానుభూతి వాక్యాలు మాట్లాడారు కానీ మనసులో అందరూ సంతోషించారు.
అందరూ సెలవు తీసుకుని వెళ్ళిపోయాక సమీరా కాళికాదేవి అయింది
ఇంట్లోని క్రోకరి సామాను గాజు సామాను నేలపై బడి ముక్కలు చెక్కలు అయిపోయింది.
పనివాళ్ళు గజగజలాడిపోయారు.
సోలంకికైతే ఉద్యోగమే ఊడింది.
విజయదరహాసంతో ఈ దృశ్యాన్ని చూస్తూ వీల్ చైర్ లో తన గదిలోకి వెళ్ళిపోయింది ముసలావిడ.
***
నా విశ్లేషణ:
తరాల నడుమ అంతరాలను, మనుషుల మధ్య అహం ప్రభావం ఎలా ఉంటుందో అది ఇంటి పరువు ఎలా తీస్తుందో తెలియ చెప్పిందీ కథ. నాకు గుర్తున్నమేరకు ఇది గుజరాతీ కథ అని అనుకుంటున్నాను. సాధారణంగా అత్తాకోడళ్ల బంధం వైర బంధంగా ఉంటుంది. ఇంటికి యజమానురాలిని నేను అని కోడలు అనుకుంటుంటే, నేను బతికి ఉండగా నువ్వెలా యజమానురాలివి అవుతావు నీ మొగుణ్ణి కన్నది నేను పెంచినది నేను అనుకుంటుంది అత్త.
సంపన్నుల కుటుంబాలైనా సాధారణ కుటుంబాలైనా ఇదే స్టోరీ! సమీరా స్నేహితులు కూడా మీరు గమనించే ఉంటారు. మొక్కుబడి స్నేహాలు. అక్కడ కూడా ధన ప్రదర్శన, డాబుసరి ప్రదర్సనలే తప్ప స్నేహభావం అన్న మాట కలికానికి కూడా కనబడదు. మానవ స్వభావాలను ఈ కథలో అద్భుతంగా చెప్పాడు రచయిత. ఇందులో నిజాయతీ కల పాత్ర ఒక్క కలెక్టర్ గారిదే అనిపిస్తుంది.
***
ధర్మసంవర్థనీసమేత శ్రీ పంచనదీశ్వర స్వామి ఆలయం!!
రచన: రమా శాండిల్య

ఈ మధ్య మేము చేసిన తమిళనాడు, కేరళ యాత్రలో ఒక భాగమైన, ఒకరోజు దర్శించుకున్న క్షేత్రమే ఈ, ‘పంచనదీశ్వర స్వామి’ ఆలయం.
తమిళనాడు రాష్ట్రంలోని, తంజావూరు జిల్లాలో ఉన్న ఒక చిన్న పల్లె ఈ ఆలయం ఉన్న, ‘తిరువయ్యారు’.
తంజావూరు నుంచి ఉదయం ఎనిమిది గంటలకు తిరువయ్యారు బయలుదేరి వెళ్ళాము. ఇక్కడ, మొదట పంచనదీశ్వరాలయము దర్శించుకున్నాము. దర్శనానికి వచ్చిన తోటి భక్తులనుంచి సేకరించిన సమాచారం ప్రకారం, ఈ ఊరిలో పంచనదులు ప్రవహిస్తూ ఉంటాయని తెలుసుకున్నాము.
కావేరి, వెన్నారు, వేత్తార్, వడవార్, కొడముల్టీ అనే ఐదు నదులు ప్రవహిస్తూ సస్య శ్యామలం చేస్తున్న పవిత్ర ప్రదేశమైన చిన్న కుగ్రామమిది. ఒక్క నది ప్రవహిస్తేనే, ఊరిని సస్యశ్యామలం చేస్తుంది. అటువంటిది, ఐదు నదులు, రెండు ఉపనదులు ప్రవహించే ఆ గ్రామం రత్నాలను పండించేదని చెప్పారు. ఇక్కడే త్యాగయ్యగారు నడయాడిన పవిత్ర స్థలం ఉన్నది. ఆయన చివరగా వ్రాసిన కీర్తనలన్నీపాడుకుని, శ్రీరాముడిని ఆరాధించిన పవిత్ర పుణ్యభూమి కూడా ఇదే!
సెల్వ, కల్వి అనే ఉపనదులు కూడా ఇక్కడ ప్రవహిస్తుంటాయని ఈ గుడి పూజారిగారు క్షేత్ర మహిమగా వర్ణించారు.

ఈ ఊరిలో, అతి పెద్ద దేవాలయం ఇదేనట. శివపరమైన అన్ని పూజలూ నిర్వహిస్తారట. పంచనదీశ్వరస్వామి పెద్ద లింగరూపంలో ఉన్నాడు. అందానికే అందంగా కనిపిస్తున్నది ఆయన మూర్తి. దక్షిణ భారతదేశంలో, అందులోనూ, తమిళనాడులో వేల సంవత్సరాల నాటి ఆ ఆలయాలను చూసేటప్పుడు, ఎవరికైనా, ఆశ్చర్యం, ఆనందం, దుఃఖం కలగలిసిన భావం కలుగక మానదు. ఆ ఆర్కిటెక్చర్, ఆ శిల్ప సంపద చూస్తుంటే, కనుల నీరు కారక మానదు. ఎత్తైన కోట గోడలవలె ఉన్న గోడలు, బయటవైపు ఒక ప్రదక్షిణ పూర్తిచేస్తే 10000 అడుగులు పూర్తయ్యాయి. అంత పెద్ద దేవాలయమది. ఈ దేవాలయంలో శిల్పసంపద అపూర్వమే! పంచనదీశ్వరస్వామితో పాటు మొత్తం శివకుటుంబమంతా ఉపాలయాలలో కొలువై ఉన్నారు. ఏ మూర్తిని చూసినా జీవకళ ఉట్టిపడుతున్నది. సంవత్సరానికి రెండు మూడుసార్లు ఊరేగే ఉత్సవమూర్తులు, అనేక వాహనాలను దాచిన నేలమాళిగల వంటి గదులు ఆలయం బైట వైపు తాళాలు వేసి ఉన్నాయి. ఈ ఆలయం, మొత్తం రెండు దేవాలయాలుగా ఉన్నది. అమ్మవారికి విడిగా ఆలయం ఉంది.
స్వామి యొక్క దేవేరి, ‘ధర్మసంవర్థనీదేవి’ కొలువైన ఆలయానికి మూడు వీధులు నడిచి, ఏనుగుశాల దాటి వెళ్ళాలి. స్వామివారి ఆలయానికి, ఈ ఆలయం ఏమీ తీసిపోదు. ఈ రెండు ఆలయాలకు నడుమ ఏనుగుశాల ఉన్నది. దానిలో ఏనుగులు కూడా ఉన్నాయి. కొంతదూరం నడిచి వెళ్ళాక అమ్మవారి దేవాలయం ఉన్నది. నిలువెత్తు అందమైన రూపంతో, తమిళులు కట్టుకునే మడికట్టుతో అమ్మవారి విగ్రహం చాలా బావుంది. తప్పక చూడవలసిన మూర్తి ఈమె! తన పిల్లలు గణపతి, సుబ్రహ్మణ్యేశ్వరుడు కూడా చక్కగా ఇరువైపులా ఉన్నారు. అక్కడి శివాలయాలలో గమనించిన విషయం, అమ్మవారు, శివుడు, గణేశుడు, కుమారస్వామి కలిసే ఉంటున్నారు. ప్రధాన ఆలయంలో శివుడైతే, మిగిలిన ముగ్గురూ ఆయన ప్రక్కన కొలువవుతున్నారు. పార్వతీదేవి ప్రక్కనే, కుమారులిరువురూ కొలువై ఉంటున్నారు. అలా ఇక్కడి ఈ దేవాలయాలు పూర్వ వైభవాన్ని చాటి చెబుతున్నాయి. ఒకప్పుడు వైభవంతో ఉండే అప్పటి దేవాలయాలను తలుచుకుంటే, ఇప్పుడు మనసంతా దిగులుతో నిండిపోతున్నది.

ఈ ఆలయ ఉత్సవాలకు పెద్ద పెద్ద ఏనుగుల మీద, అమ్మవారు, స్వామివారు ఊరేగుతారట. చాలా పెద్ద దేవాలయమిది. మూడు ప్రక్కల నడవలేనంత ఆవరణతో, ఇరవై నాలుగడుగుల ఎత్తైన గోడలు, కోటగోడలలా ఉన్నాయి. ఇవి, ఎటు చూసినా పూర్వ వైభవాన్ని చాటి చెబుతున్నాయి.
ఆషాఢ, శ్రావణ మాసాలలో అమ్మవారికి అనేక సేవలు చేస్తారట. అమ్మవారి ఆలయానికి, మేము వెళ్లినపుడు, అనేక వండిన పదార్థాలు తెచ్చి నైవేద్యం పెట్టారు. ఈ ఆలయ ప్రాంగణంలో, ఆమె దర్శనానంతరం భక్తులు, వారి కుటుంబ సభ్యులందరూ కూర్చుని ప్రసాదం స్వీకరిస్తున్నారు. అక్కడి ఇత్తడి పాత్రలు ఎప్పుడూ మనం చూడని కొత్తరకం డిజైన్ లతో అందంగా కనిపించాయి.ఇక్కడ, శివ సంబంధిత ఉత్సవాలన్నీ నిర్వహిస్తారని, కార్తీక పౌర్ణమి, శివరాత్రి పర్వదినాలలో, చాలా పెద్ద ఉత్సవాలు నిర్వహిస్తారని, ప్రదోష కాల పూజలు, ఆరుద్రానక్షత్ర పూజలు నిర్వహిస్తారని, ఇక్కడి పూజారిగారు చెప్పారు.
కళకళలాడుతున్న ఆ రెండు దేవాలయాలు చూడటం మాకు మంచి అనుభావం.
మీలో ఎవరైనా, తిరువయ్యారు వెళితే, ఈ ఆలయాలను దర్శించుకోవటం మరువకండి.
రచన: శ్యామ సుందరరావు
రైభ్య మహర్షి వృత్తాంతాన్ని ధర్మరాజుకు అరణ్య పర్వంలో పాండవులు తీర్ధయాత్రలు చేస్తున్నప్పుడు లోమాంశుడు అనే ఋషి చెపుతాడు.
రైభ్యుడు, భరద్వాజుడు ఇద్దరు మంచి స్నేహితులు అన్నదమ్ములులా మెలుగుతూ తపస్సు చేసుకుంటూ ఉండేవారు. రైభ్యుడు చిన్నతనము నుండి గురు శుశ్రుహ చేస్తూ వినయవిధేయలతో గురువులనుండి వేదాధ్యయనము చేస్తూ ఉండేవాడు గురువులు కూడా రైభ్యుని గురుభక్తికి మెచ్చి ఆయనకు అన్ని వేదాలను నేర్పారు.  కొన్నాళ్ల వేదధ్యాయనము చేసినాక రైభ్యుడు దేవా గురువైన బృహ స్పతిని కలిసి తన సందేహాలను తీర్చుకొనేవాడు.
రైభ్య మహర్షికి అర్వావసువు పరావసువు అనే ఇద్దరు కుమారులు ఉన్నారు.  వీరు ముగ్గురు వేద అధ్యయనము మీద శ్రద్ద పెట్టి వేదాలను అభ్యసించేవారు భరద్వాజునికి ఆవక్రీతుడనే కుమారుడు ఉన్నాడు. భరద్వాజుడు అయన కొడుకు ఇద్దరు తపస్సు చేస్తూ ముని వృత్తిలో ఉండేవారు అవక్రీతుడు ఈర్ష్యతో వేదాలను గురువు ద్వారా కాకుండా తపస్సు ద్వారా నేర్చుకోవాలని ఇంద్రుని గురించి తపస్సు చేసాడు. ఇంద్రుడు ప్రత్యక్షమై వేదాలు గురువు ద్వారా అభ్యసించాలి తపస్సుద్వారా కాదు అని హితవు పలికిన
వినకపోవటంతో, “నీవు అడిగినట్లు వారము ఇస్తాను కానీ ఆ వారము నీకు ఎంత వరకు ఉపయోగపడుతుందో నేను చెప్పలేను”అని చెపుతాడు.
అవక్రీతుడు వరము పొంది వేదాలు నేర్చుకున్నాను అన్న గర్వముతో రైభ్యుని ఆశ్రమములోకి ప్రవేశించి రైభ్యుని కోడలిని (పరావసువు భార్య) అవమానిస్తాడు. ఆవిడ  తనకు జరిగిన ఆవమానాన్ని మామగారికి చెపుతుంది రైభ్యుడు ఒక రాక్షసిని, ఒక రాక్షసుడిని సృష్టించి అవక్రీతుని చంపించాడు విషయము తెలుసుకున్న భరద్వాజుడు రైభ్యుడు చేసిన పని న్యాయమే అని భావించి కొడుకుకి
దహనసంస్కారాలు చేసి పుత్రశోకము  భరించలేక  తానూ కూడా శరీర త్యాగము చేస్తాడు.
అ సమయములోనే రాజైన బృహద్యుమ్నుడు ఒక సత్ర యాగము చేస్తూ ఉంటాడు ఆ యాగానికి రైభ్యుని కొడుకులు ఆర్యావసువు, పరావసువు ఋత్విక్కులుగా తండ్రి అనుమతితో వెళతారు. రైభ్యుడు తన కోడలితో(పరావసువు భార్య) ఆశ్రమములోనే
ఉంటాడు. పరావసువు తన భార్యను చూడాలన్న ఉద్దేశ్యముతో ఆశ్రమానికి బయలుదేరుతాడు. పరావసువు చీకటిలో తండ్రిని గమనించక తనపై వస్తున్న మృగము అనుకోని  ఆత్మరక్షణార్ధము ఒక కర్ర విసురుతాడు. ఆ కర్ర తగిలి రైభ్యుడు చనిపోతాడు.
తండ్రి దహన కార్యక్రమాలు నిర్వహించి యాగము వద్దకు వచ్చి సోదరుడికి జరిగిన విషయము చెపుతాడు. బ్రహ్మహత్యా పాతక పాప పరిహార్దము అర్వావసువు తపస్సు చేయటము ప్రారంభిస్తాడు. దేవతలు అతని తపస్సుకు సంతోషించి ప్రత్యక్షమవుతారు ఏమి వరము కావాలో కోరుకోమంటే అర్వావసువు తన తండ్రి రైభ్యుడిని, భరద్వాజుడిని, అతని కొడుకు అవక్రీతుడిని బ్రతికించమని కోరుకుంటాడు. ఆ విధముగా బ్రతికిన అవక్రీతుడు గర్వము వదలి అందరితో సఖ్యముగావుంటూ సుఖజీవనము సాగిస్తాడు.
రైభ్యుడు తీర్ధయాత్రలు చేస్తూ అందరి దేవతలను దర్శించి గయ చేరి పితృదేవతలకు పిండ ప్రదానాలు చేసి ఒకచోట తపస్సు చేసుకుంటూ ఉండిపోతాడు. ఆ విధముగా తపస్సు చేసుకుంటున్న రైభ్యుడిని సనత్కుమారుడు చూసి, రైభ్యుని తపోదీక్షను మెచ్చు కుంటాడు. రైభ్యుని తపస్సుకు మెచ్చి శ్రీమహావిష్ణువు ప్రత్యక్షమై ఏమి వరము కావాలో కోరుకోమంటాడు. అప్పుడు రైభ్యుడు తనను సనకాదులు ఉండే చోటుకు పంపమని కోరుతాడు. ఆ విధముగా రైభ్యునికి మోక్షసాధన లభిస్తుంది.
రైభ్య మహర్షి వృత్తాంతము వలన విద్యను గురువు ద్వారా, గురువులకు సేవ చేయటము ద్వారా మాత్రమే అభ్యసించాలి. తపస్సుల  ద్వారా వరములు పొందితే విద్య రాదు అని భరద్వాజుని కొడుకు అవక్రీతుని వృత్తాంతము తెలియజేస్తుంది. ఈర్ష్య అసూయలు పనికిరావని కూడా మనము తెలుసుకోవచ్చు. రైభ్యమహార్శి  కుమారులు అర్వావసువు పరావసువులు క్షమా గుణముతో అవక్రీతుని బ్రతికించారు. మహర్షుల జీవితాలు మనకు చాలా నీతిని ధర్మాన్ని బోధిస్తాయి.
రచన: ప్రకాశలక్ష్మి
పొట్టకూటికోసం బొమ్మలాడించే,
ఓ…బడుగుజీవి…నీ సంపాదన కొరకు,
నీ చిల్లుల గుడిసెలో ఎన్ని నకనకలాడే,
కడుపులు ఎదురు చూస్తున్నవో,
అయ్య …ఎపుడు వచ్చునో … అమ్మ
బువ్వ ఎపుడు వండునో అని.
ఉన్న ఊరు ముసలి తల్లితండ్రులను వదలి,
పసిపాపలతో ఊరు కాని ఉరు వచ్చి,
రహదారి పక్కన గుడారాలలో… దేవుడి బొమ్మలు,
చేసే ఓ.. కాందిశీకా। దారిదోపిడి దొంగలతో,
ఖాకీ జులుంతో చీమ, దోమ విషప్పురుగులతో,
మలమల మాడే ఆకలి కడుపులతో,
బతుకుబండి వెళ్లదీసే, ఓ…బాటసారి,
నీకు ఎంత కష్టం…!ఎంత కష్టం।
తప్పదు మరి…కూటి కొరకు కోటి విద్యలు।
చిత్తు కాగితాలు, ఖాళీ సీసాలు,
ఏరుకొనే… పాలబుగ్గల పసివాడా।
అమ్మ పాలు మరచి ఎన్ని దినాలయ్యింది?
బతుకుతెరువు కోసం రోడ్డున పడ్డావా?
నీవే వచ్చావా? లేక…ఎవరైనా ఆశపెట్టి పంపారా?
ఎంత కష్టం।కూటి కోసం కోటి విద్యలు తప్పవా?
సన్నటి తీగ మీద విన్యాసాలు చేసే  ఓ..పాపా।
బడి కెళ్ళే వయసులో ఈ పొట్ట తిప్పలేంటి నీకు?
ఆదమరిచితే నీ జీవితం అవకతవక మరి।
జర… జాగరూకతతో ఉండు మరి।
కూటి కోసం కోటి విద్యలు తప్పవా?
* * *
