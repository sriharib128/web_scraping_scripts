రచన: మోహనరావు మంత్రిప్రగడ.
పిల్లలు అరుగు మీద కూర్చోని కధలు చెప్పుకొంటున్నారు. ఇంతలో రాముడు మావయ్య వచ్చాడు.” ఏం చేస్తున్నార్రా పిల్లలు” అని అడిగాడు. “కధలు చెప్పుకొంటున్నాం మావయ్యి” అని అందరు ముక్త కఠంతో అరిచారు. “అలాంటి పిచ్చి కధలు కాదురా నేనో మంచి కధ చేపుతాను వినండి” అని అరుగుమీద కూర్చొన్నాడు ఆయన.
“చెప్పు మావయ్యా” అని పిల్లలు అందరు దగ్గరగా చేరారు.
“సరే వినండి పూర్వం అలకాపురం అనే రాజ్యం ఉండేది దాన్నీ చంద్రుడు అనే రాజుపాలించెవాడు. ఆయన ప్రజలని నానావిధాలుగా బాధలు పెట్టేవాడు. అనవసరంగా అధిక సుంకాలు విధించి బాధపెట్టి వసూలు చేయించేవాడు. అలా వసూలైన సొమ్మంతా తన విలాసాలకి వాడుకొనేవాడు.
కొంత కాలానికి కోశాగారంలోని ధనం అంతా అయిపోయింది. ఆదేశ మంత్రిగారు ఈ విషయం ఆయన దృష్టికి తీసుకెళ్ళాడు. రాజుగారు ప్రజల దగ్గరనించి ఇంకా పన్నులు వసూలు చేసి తెమ్మని ఆదేశించారు. అప్పుడు మంత్రిగారు, మరి కొంతమంది అలా చేస్తే ప్రజల్లొ తిరుగుబాటు వస్తుందని, ప్రస్తుతం ఆ తిరుగుబాటుని అణచివేసే బలం మన దగ్గర లేదని, జీతాలివ్వలేక పోవడంవల్ల చాలామంది సైనికులు వెళ్ళిపోయి పొరుగు రాజ్యం రాజు సైన్యంలో చేరిపోయారని చెప్పారు.
అయితే ఎలాగైనా ధనం వచ్చే మార్గం చూడమని ఆ రాజు మంత్రిని ఆదేశించాడు. మంత్రిగారు ఆ రాజ్య సలహా దారుని సలహా అడిగాడు. దానికి ఆయన ఓ సలహా ఇచ్చాడు. రాజుగారు ముందుగా రాజ్యంలోగల ధనవంతుల జాబితా తయారు చేయించమని గ్రామాధికార్లకు ఆదేశాలు పంపించి ఆతర్వాత రాజుగారు రాజ్య పర్యటన చేస్తు ఒక్కొక్క గ్రామమే వేళ్ళి ఆ జాబితాలో గల వార్ని పిలిపించి రాజుగారు మంచి మంచి కధలు వినడానికి ఆసక్తిగా ఉన్నారని, అలా వారందరు కధలు చెప్పి రాజుగార్ని మెప్పించాలని అలా వారు  మెప్పించకపోతె పదేసి వరహాలు జరిమానాగా చెల్లించాలని ఉత్తర్వులు జారీ చేయమని, అలా కధలు చెప్పలేనివారు చెల్లించే జరిమానా మూలంగా చాలా ధనం వస్తుందని రాజుగారికి ఆశ కల్పించాడా సలహాదారు.
ఆ రాజుగారు అలానే ఉత్తర్వులు జారీచెసారు. ఆ తర్వాత ముందుగా ఓ గ్రామం వెళ్ళి అక్కడ బస చేసి ఆగ్రామాధికారి తయారు చేసిన జాబితా ప్రకారం అందర్ని పిలిచి విషయం చెప్పారు. రాజాజ్ఞ కదా అందరూ ఏంచెయ్యలేక విధిలేక కధలు చెప్పడం ప్రారంభించారు, కాని ఎవరెన్ని కధలు చెప్పినా రాజు చాలు అంటంలేదు. అందరూ పదేసి వరహాలు చెల్లించారు.
రాజుగారికి అహం బాగా పెరిగింది. ఇంకా ఎరైనా గ్రామంలొ ఉంటే ఈ కార్యక్రమంలొకి రావచ్చని ప్రకటించారు. అంతవరకూ ధనవంతుల జాబితాలో చేరని ఒక యువకుడు ముందుకొచ్చాడు. .”అయ్యా ఇంతవరకు కధలు చెప్పి తమని మెప్పించి, చాలని అని అనిపించకపోతే పదేసి వరహాలు జరిమానా కట్టాలని ఆదేశించారు కాని, ఒకవేళ తమని మెప్పించి కధలు చాలనిపిస్తె బహుమతిగా ఏం ఇస్తారు అని అడిగాడు.
రాజుగారు తననెవరు మెప్పించలేరనే గర్వంతో ఈ అందరిదగ్గర తీసుకొన్న ధనం అంతా ఇచ్చేస్తానని వాగ్దానం
చేసారు.
ఆ యువకుడు ముందుగా ఓ కధ చెప్పాడు. రాజుగారు ‘తర్వాత’ అన్నారు. అతను మరో కధ చెప్పాడు. దానికి కూడా “తర్వాత” అన్నారు రాజుగారు ఉత్సాహంగా. ఈసారి అతను మరో కధ ప్రారంభించాడు. ” ఓ గ్రామంలో ఓ జమిందారు గారి పేద్ద ఇల్లు ఉంది ఆ ఇల్లు పాడుపడి పోయింది. దాని నిండా కోతులు చేరాయి రమారమి ఓ వెయ్యి
కోతులు ఆ బంగాళా కప్పుమీద కూర్చొన్నాయి. ఓ వేటగాడొచ్చీ తుపాకి ఓ కోతికి గురి పెట్టి పెల్చాడు. ఆ శబ్దానికి ఓ కోతి క్రిందకి ఉరికింది” అని ఆగాడా యువకుడు.
 “తర్వాత” అన్నారు రాజుగారు మళ్ళా “ఉరికింది” అన్నాడా యువకుడు. “తర్వాత” అన్నారు రాజుగారు. “ఉరికింది” అన్నాడాయువకుడు. ఇలా ఓ పదిసార్ల వరకు రాజుగారు తర్వాత అనడం ఆయువకుడు ఉరికింది అనడంతో రాజుగారికి కోపం వచ్చింది.
“ఏమయ్య ఎన్నిసార్లు ఉరికిందండంటావు మిగతాకధ కాని” అన్నారు రాజుగారు కోపంగా. “అయ్యా రమారమి వెయ్య కోతులు ఉరకాలి. అలాగే అక్కడకి చేరిన మరో ఐదొందలు కోతులురకాలి కదా. అదంతా అయితేగాని మరో కధ ఎలా చెప్పడం ” అన్నాడా యువకుడు.
“అయితే ఆ కోతులన్ని ఉరికేదాకా అలా ఉరికింది అని అంటూంటావా” చిరాగ్గా అడిగారు రాజుగారు
“అవును ప్రభూ అన్ని ఉరికితేకాని కధ పూర్తవదు” అన్నాడాయువకుడు శాంతంగా.
రాజుగార్కి వళ్ళు మండింది. ” అయితే వద్దులే ఇంక చాలు ఇప్పటికె నా తల తిరిగి పోతోంది ఇంకేం ఏంచెప్పకు” అనేసారు చిరాగ్గా.
“అయితే ప్రభు తమరు చాలన్నారు కనక నేను విజయం సాధించినట్లే కదా. తమరన్న మాట ప్రకారం ఆ సంపదంతా నాకిచ్చేయండి” అని అడిగాడు. రాజుగారు మంత్రిగారికేసి చూసారు.
మంత్రిగారు రాజుగారి దగ్గరగా వచ్చి” ఇచ్చెయండి ప్రభు. లేకపోతే తమరికి అపవాదొస్తుంది. ఈ విషయం రాజ్యం అంతా తెలిస్తే మంచిదికాదు” అని సలహాఇచ్చారు.
విధిలేక ఆ సంపదంతా ఆ యువకునికిచ్చేసారు. ఆ యువకుడు ఆ సంపదనించి అక్కడ ఓడిపోయి పదేసి వరహాలు చెల్లించిన వారందరికి తిరిగి పంచేసాడు. వాళ్ళంతా సంతోషించి అందరు తలో వరహా ఆ యువకునికిచ్చి, మెచ్చుకొని వెళ్ళి పోయారు.
ఆ తర్వాత ఆ యువకుడు రాజుగార్ని ఉద్దేశించి “ప్రభు పాలకుడు ప్రజల మంచి చెడ్డలు చూసేవాడుగా ఉండాలికాని ఇలా దోచుకొనే వాడిలా ఉండకూడదు, దానివల్ల ప్రజలు విసిగిపోయి తిరుగుబాటు చేస్తారు అదే అదనుగా తీసుకొని మీ శత్రు రాజులు దండయాత్ర చేస్తారు. రాజ్యంతోపాటు ప్రాణాలు కూడా పోగొట్టుకుంటారు” అని అనునయంగా చెప్పాడు.
రాజుగార్కి ఙ్ఞానోదయం అయింది. వెంటనే ఆ యువకుడిని తన సలహాదారుగా నియమించుకొని చక్కగా చాలాకాలం పరిపాలించాడు.
“అంచేత మీరంతా అలా ఆ యువకుడిలా తెలివితెటలు నేర్చుకోవాలి తెలిసిందా” అని రాముడు మావయ్య లేచి వెళ్ళిపోయాడు.
రచన: MRVS మూర్తి
“అబ్బా, నెమ్మదిగా తీసుకెళ్ళవచ్చు గదా! ఈ  విసిరెయ్యడమేమిటి? తల తిరిగి పోతోంది” ఆవేదనగా ఓ గొంతు.
“అయ్యో, నీ స్పీడ్ తగలెయ్య. పెద్దరాయి గుచ్చుకుందిరా. ఎన్నాళ్ళకు తగ్గుతుందో ఏమిటో? “బాధగా
మరో గొంతు.
“ఒరేయ్, నీ చేతులు పడిపోయాయేమిటిరా, కాళ్ళతో తన్నుతున్నావ్? నీ వాళ్ళనయితే ప్రేమగా చేతుల్తో ఎత్తుకుని ముద్దాడుతావ్. మా గురించి అడిగేవాళ్ళు ఎవరూ లేరనేగా నీ ధైర్యం. మాకూ ఓ రోజు వస్తుందిరా. అప్పుడు చెబుతాం, నీ సంగతి? “ఉక్రోషంతో ఇంకో గొంతు.
“నిదానం.. నిదానం… మొన్న గడపకు తగిలి మెడ వంకర పోయింది. జాగ్రత్తరా. ఉహూ. నా మాట వీడికి వినపడదు. అమ్మో, చచ్చాన్రో దేవుడా, మళ్ళీ గడప తగిలింది. “ఉసూరుమంటూ మరో గొంతు.
అప్పారావుకి ఇవేం వినపడవు. వాడికి కావల్సింది డబ్బులే. పైగా భోజనం టైమ్ అయ్యింది. బయటకు వచ్చి సైకిలెక్కి ఇంటివేపు బయల్దేరాడు.
గోడౌన్ గేటు దగ్గరున్న ధర్మారావు నాలుగు శాల్తీల్ని చిన్న పిల్లల్ని ఎత్తుకున్నట్టు జాగ్రత్తగా ఒక్కొక్క దాన్నీ తీసుకెళ్లి గోడౌన్ లో ఉంచి, గేటు దగ్గరగా వేసి భోజనానికి వెళ్ళాడు.
లోపలకు చేరిన నాలుగు శాల్తీలు స్థిమితపడ్డాయి. అప్పారావుని తిట్టి పోసాయి. ధర్మారావు మంచితనాన్ని పొగిడాయి. ఆప్యాయంగా ఒకరి నొకరు పలకరించుకున్నాయి.
అప్పుడు మొదటి సిలిండర్ తన పక్కనే ఉన్నరెండవ సిలిండర్ని అడిగింది. “అక్కా, నువ్వు వెళ్ళిన
ఇంట్లో అందరూ బాగున్నారా? నీవలన ఎవరికీ హాని జరగలేదుగా?”
“లేదమ్మా, నావలన ఎవరికీ కీడు జరగలేదు. నేను ఈ రెండు నెలల పాటు ఉన్న ఇల్లు మంచి ఇల్లు. కానీ యజమానే కోపిష్టి. “అంది బాధగా రెండవ సిలిండర్.
మిగతా సిలిండర్లు ఆ ఇంటి విశేషాలు చెప్పమని అడగడంతో రెండవ సిలిండర్ చెప్పడం మొదలెట్టింది.
…….
“అమ్మా, గ్యాస్ బండ వచ్చిందమ్మా”
సుగుణ గ్యాస్ తెచ్చే అబ్బాయి పిలుపు విని, డ్రాయర్ లో ఉంచిన గ్యాస్ బుక్ తీసి అందులో ఉన్న
డబ్బులు అతనికిచ్చింది. డబ్బులు లెక్క చూసుకుని బిల్లు సుగుణకిచ్చి పుస్తకంలో సంతకం చేసి, గది మూల ఉన్న ఖాళీ గ్యాస్ బండ తీసుకుని వెళ్ళాడు.
సుగుణ బరువుగా ఉన్న గ్యాస్ బండని జాగ్రత్తగా తీసుకెళ్లి వంటింటిలో పెట్టింది. పిల్లలకు క్యారేజీలు సర్ది
బ్యాగుల్లో పెట్టి హాల్లోకి వచ్చింది. అప్పటికే రెడీగా ఉన్న పిల్లల్ని తీసుకుని బయటకు వచ్చింది. రెండు నిముషాలలో కాన్వెంట్ ఆటో వచ్చింది. పిల్లలు ఇద్దరినీ ఆటో ఎక్కించి లోపలకు వచ్చింది.
ఆమెని చూడగానే మండిపడ్డాడు దయాకర్. “ప్రొద్దున్నే ఎక్కడికి వెళ్ళావు? నీకు పెత్తనాలు ఎక్కువయ్యాయి. మొగుడంటే లెక్కలేదు. దువ్వెన ఎక్కడ పెట్టి చచ్చావు? ”
సుగుణ డ్రెస్సింగ్ టేబుల్ మీద ఉన్న దువ్వెన తీసి అతనికిచ్చింది. “పిల్లల్ని ఆటో ఎక్కించి వచ్చాను.
ఎక్కడికీ వెళ్ళలేదండి. టిఫిన్ పెట్ట‌మంటారా? “భయంభయంగా అడిగింది.
“ఆ, తగలెయ్. ఏదో ఒకటి తిని ఆఫీసుకు వెళ్ళాలిగా “తల దువ్వుకుంటూ చిరాగ్గా అన్నాడు.
ప్లేటులో ఇడ్లీలు పెట్టి తీసుకువచ్చింది. పచ్చడి బాగోలేదని, ఇడ్లీలు సరిగా ఉడకలేదని సణుక్కుంటూ
టిఫిన్ తిన్నాడు దయాకర్.
“పల్లెటూరి పిల్ల అయితే అణిగి, మణిగి ఉంటుందిరా, అని మా అమ్మ చెప్పబట్టి నిన్ను పెళ్లి చేసుకున్నాను. ఒక ముద్దూ, ముచ్చటా లేదు. ఎప్పుడూ గంపెడు కష్టాలు నెత్తికెత్తుకున్న దానిలా ఏడుపుగొట్టు మొహంతో ఉంటావు. ఉద్యోగం చేసే పిల్లని చేసుకుంటే నా జీవితం హాయిగా ఉండేది. ఛీ ఛీ “అని ఈసడించి, బయటకు వచ్చి మోటార్ బైక్ మీద ఆఫీసుకి వెళ్ళాడు.
‘ఉద్యోగస్తురాలినే చేసుకోపోయారా? మరి కట్నం కోసం ఆశపడి నన్నెందుకు చేసుకున్నారు? ‘అని భర్తని
అడిగేద్దామని చాలా సార్లు అనుకుంది సుగుణ. కానీ సంస్కారం అడ్డువచ్చి ,సంసారం వీధిన పడకూడదన్నఆలోచనతో ఆ ప్రయత్నం మానుకుంది.
సుగుణకి వరకట్నంగా మూడెకరాల మాగాణి పొలం ఇచ్చాడు ఆమె తండ్రి. ఏభై కాసుల బంగారం, చాలా వెండి సామాను కూడ ఇచ్చాడు. మొదటి ఏడు పండుగ బహుమతిగా మోటార్ బైక్ కొనిచ్చాడు సుగుణ తండ్రి. అప్పటి వరకు దయాకర్ ఆఫీసుకి మోపెడ్ మీదే ళ్ళేవాడు.
మనవలు ఇద్దరి పేరుమీద చెరో లక్ష రూపాయలుబ్యాంకు లో డిపాజిట్ చేసాడు సుగుణ తండ్రి వెంకట్రావు. వాళ్ళ చదువులకి ఉపయోగపడుతుందని.
చామన ఛాయగా ఉన్నా సుగుణది కళ గల మొహం. చలాకీగా, ఆరోగ్యంగా ఉంటుంది. ఇంటి పనులన్నీ తనే చేసుకుంటుంది .కానీ పిల్లలు పెరుగుతుంఢటంతో వారికి స్నానాలు చేయించడం, బట్టలు వెయ్యడం, టిఫిన్లు తయారు చేయడం వంటి పనులతో ఉక్కిరి బిక్కిరి అవుతోంది.
పనమ్మాయిని పెట్టుకుందామని భర్తని అడిగితే ‘నువ్వు వెలగబెట్టే రాచకార్యాలు ఏమున్నాయి? నువ్వే పనిచేసుకో. పనమ్మాయికి నెలకు వెయ్యి రూపాయలు ఇవ్వాలి. వద్దు వద్దు. ‘అని నిష్కర్షగా చెప్పాడు.
ఇటీవల ఆఫీసుకి బదిలీ‌మీద  వచ్చిన మహిళా ఉద్యోగినులను చూసినప్పటి నుంచి భార్యమీద ద్వేషం
పెంచుకోసాగాడు దయాకర్. తనకు సరైన జోడీ తన భార్య కాదని మధనపడి పోతున్నాడు. తన లాయర్ ఫ్రెండ్ ద్వారా ఏవో కారణాలు స్రృష్టించి సుగుణనుండి విడాకులు తీసుకుని మరో అందమైన మహిళను పెళ్లి
చేసుకోవాలని ఉబలాటపడ్డాడు.
కానీ విడాకులు తీసుకుంటే సుగుణ పేరుతో ఉన్న రెండు కోట్ల ఆస్తి ఆమెకే దక్కుతుంది. పైగా మామగారు బంగారు పిచిక.ఎపుడు ఎన్ని లక్షలు కావాలన్నా ఇస్తాడు. అందుకే విడాకుల ఆలోచన విరమించుకున్నాడు.
అయినా రోజూ భార్యని మాటలతో, చూపులతో హింసిస్తున్నాడు. పెళ్ళైన కొత్తలో తరచుగా భార్యని బయటకు తీసుకువెళ్ళేవాడు.ఆరోజంతా ఇద్దరూ ఎంతో సంతోషంగా గడిపేవారు.
మావగారిచ్చే పండుగల కానుకలకోసం అమలాపురం వెళ్ళడం తప్పితే సుగుణని బయటకు తీసుకు వెళ్ళడం పూర్తిగా మానేసాడు.
పిల్లల కోసం భర్త చేష్టలని మౌనంగా భరిస్తోంది సుగుణ. పి. జి. చదువుకున్న తను పనిమనిషిగా, వంట
మనిషిగా మిగిలిపోతానా అన్న ఆలోచన కూడా ఆమెని బాధిస్తోంది. అయినా తన సంసారం కోసమేగా తాను కష్టపడుతున్నానని తనని తాను సమాధాన పర్చుకుంటోంది సుగుణ.
……..
రెండవ సిలిండర్ చెప్పడం పూర్తి కాగానే మిగతా మూడు సిలిండర్లు భారంగా నిట్టూర్పు విడిచాయి.
“సుగుణ కూడ ఉద్యోగం చేస్తే ఆమె జీవితంలో మార్పు వచ్చేదేమో? “అంది మొదటి సిలిండర్.
“ఉద్యోగం చేసే ఆడదాని పరిస్థితి మరీ ఘోరంగా ఉంటోంది “అంది మూడో సిలిండర్.
“అలాగా, నువ్వు వెళ్ళిన ఇంట్లో వాళ్ళ విశేషాలు చెప్పు “ఆసక్తిగా అడిగింది రెండో సిలిండర్.
మూడవ సిలిండర్ చెప్పడం ప్రారంభించింది.
……..
“ఏమండీ, చిన్నదాని స్నానం అయ్యింది. కొంచెం దానికి బట్టలు తొడగండి. “ప్రజ్ఞకి టవల్ చుట్టి హాలులో ఉన్న భర్త దగ్గరకు పంపి, పెద్దమ్మాయి ప్రత్యూషకి స్నానం చేయించసాగింది మాధవి.
ప్రజ్ఞ కి నాలుగేళ్ళు. ప్రత్యూషకి ఆరేళ్ళు. మాధవి బ్యాంక్ లో పనిచేస్తోంది. ఆమె భర్త మధు మండల పరిషత్తు ఆఫీసులో సీనియర్ అసిస్టెంట్ గా పని చేస్తున్నాడు. వాళ్ళకి ఇద్దరూ ఆడపిల్లలే.
పది నిమిషాలు గడిచాకా పెద్దమ్మాయికి స్నానం చేయించి ఆమెతో పాటు హాల్లోకి వచ్చిన మాధవి అక్కడి
దృశ్యం చూసి ఆశ్చర్య పోయింది. మధుకర్ ఫోన్లో వాట్సప్ చూసుకుంటున్నాడు. ప్రజ్ఞ టీవీ చూస్తోంది.
“ఏమండీ, చిన్నదానికి స్కూల్ డ్రెస్ వేయమన్నాను. నా మాట వినిపించుకోపోతే ఎలా?”
భర్తని అడిగింది మాధవి.
“నువ్వు నన్ను పిలిచావా? సారీ, అర్జెంటు మెసేజ్ లు ఉంటే చూస్తున్నాను. “ఫోన్లోంచి తల తిప్పకుండానే జవాబిచ్చాడు మధుకర్.
అతనితో మాట్లాడి ప్రయోజనం లేదని గ్రహించిన మాధవి పిల్లలిద్దర్నీ తీసుకుని బెడ్ రూం లోకి వెళ్ళింది. వాళ్ళకి యూనిఫాం వేసి, టిఫిన్ పెట్టి హాల్లోకి తీసుకుని వచ్చింది.
“ఆటో డ్రైవర్ పిలవగానే పిల్లల్ని కిందకు తీసుకువెళ్ళండి. నేను స్నానం చేసి వస్తాను “అని భర్తకి చెప్పి
టవల్ తీసుకుని స్నానానికి వెళ్ళింది ‌మాధవి. ఆమె తిరిగి వచ్చేసరికి పిల్లలు వాళ్ళే కిందకు వెళ్ళి ఆటో ఎక్కి స్కూలుకి వెళ్ళారు కానీ మధుకర్ న్యూస్ పేపర్ నుంచి కదలలేదు. కుటుంబం పట్ల భర్త బాధ్యత లేకుండా ప్రవర్తిస్తున్న తీరు ఆమెని చాలా బాధించింది. పిల్లల చదువు విషయంలో కూడా పట్టించుకోడు. మాధవే బ్యాంకు నుండి వచ్చాకా వాళ్ళచేత హోంవర్కు చేయిస్తుంది.
“రేపు స్కూలులో పేరెంట్సు మీటింగు ఉంది. మీరు స్కూలుకి వెళ్ళండి. నాకు బ్యాంకు లో ఆడిట్ ఉంది”చెప్పింది మాధవి భర్తతో.
“సారీ మధూ. నాకు ఆఫీసులో అర్జెంటు వర్కు ఉంది. నాకు వీలవదు. “నిర్మొహమాటంగా అన్నాడు
మధుకర్.
“మనం ఇద్దరం వెళ్లకపోతే పిల్లలు చిన్నబుచ్చుకుంటారు. అందరి పేరెంట్సు వస్తారు. తీరికచేసుకుని
స్కూలుకి వెళ్ళండి. క్రితం సారి కూడా మనమిద్దరం పేరెంట్సు మీటింగ్ కి వెళ్ళలేదు. మనం ఇలాగే చేస్తూ
ఉంటే హెడ్ మిస్ట్రెస్ పిల్లలకు టీ. సీ. లు ఇచ్చిపంపించేస్తుంది. ”
“ఈ స్కూల్  కాకపోతే ఇంకో స్కూలులో చేరుద్దాం. దానికి వర్రీ ఎందుకు? ”
“ఈ స్కూల్లో టీచింగ్ బాగుంటుంది. పిల్లలగురించి ప్రత్యేక శ్రద్ధ తీసుకుంటారు. అందుకేగా మన పిల్లల్ని ఇక్కడ చేర్చాం. ”
“పిల్లలు టెంతో, ఇంటర్మీడియటో చదువుతున్నట్టు అంత టెన్షన్ పడతావెందుకు? నీకు చాదస్తం ఎక్కువైపోయింది. ప్రతీదీ భూతద్దంలో చూసి భయపడుతున్నావు. ఏం జరగదులే. “అని మధుకర్
ఆఫీసుకి వెళ్ళిపోయాడు.
బ్యాంకు మేనేజర్ ని రిక్వెస్ట్ చేసి, పర్మిషన్ తీసుకుని మాధవే స్కూలుకి వెళ్ళింది పేరెంట్సు మీటింగుకి. ఇది జరిగిన కొద్ది రోజులకి మాధవికి జ్వరం వచ్చి బ్యాంకుకి శలవు పెట్టింది. అప్పుడు కూడా మధుకర్
పిల్లల గురించి పట్టించుకోలేదు. మాధవే అంత జ్వరంలోనూ పిల్లల్ని స్కూలుకి పంపడం, వంటచేయడం
చూసినా స్పందించలేదు. పైగా ‘మీ పేరెంట్స్ ని వచ్చి సాయం చేయమని చెప్పు ‘అని ఉచిత సలహా ఇచ్చాడు.
మాధవి తండ్రికి ఆరోగ్యం బాగుండదు. తల్లి ఆయనకు సేవలు చేస్తోంది. అటువంటి పరిస్థితులలో తల్లి వచ్చి తనకు ఏం చెయ్యగలదు?.
ఎంతసేపు తన ఉద్యోగం తనకు ముఖ్యమంటాడు. గట్టిగా మాట్లాడితే ‘నువ్వు ఉద్యోగం మానేసి ఇంటిపనులు చూసుకో ‘అని చెప్పాడు. ఇప్పుడు ఉంటున్న ప్లాట్ మాధవి జీతంమీద లోను తీసుకుని
కొనుక్కున్నారు. పైగా పిల్లల చదువులకి, పెళ్ళిళ్ళకి చాలా డబ్బు కావాలి. అవన్నీ ఎలా సమకూరుతాయి.?
మధుకర్ ఒక్క జీతంమీద ఈ అవసరాలన్నీ తీరడం సాధ్యం కాదని మాధవికి బాగా తెలుసు. అందుకే ఉద్యోగం మానడం లేదు.
పిల్లలకు మంచి భవిష్యత్తు ఉండాలంటే తను కష్టపడక తప్పదని నిర్ణయించుకుంది మాధవి. ఇటు
కుటుంబం,అటు ఉద్యోగ బాధ్యతలు రెండూ చూసుకుంటూ సతమతమవుతోంది మాధవి.
………
మూడో సిలిండర్ చెప్పిన విషయాలు విని మరింతగా దిగులు పడ్డాయి మిగతా సిలిండర్లు.
నాల్గవ సిలిండర్ ని ‘నువ్వు వెళ్ళిన ఇంట్లో కూడా ఇవే కష్టాలా? ‘అడిగింది మొదటి సిలిండర్.
‘అవి ఇంకోరకం కష్టాలు. ‘అని చెప్పడం ప్రారంభించింది నాల్గవ సిలిండర్.
…….
“అమ్మా సుమతీ, బాత్రూమ్ ఖాళీ అయ్యిందా. కాసిని వేణ్ణీళ్ళు తెచ్చుకుంటాను “చాలా నమ్రతగా
కోడల్ని అడిగాడు జగన్నాథం.
“ఇంకా పిల్లల స్నానాలు అవలేదు. ప్రొద్దున్నే అంత కంగారెందుకు? ” విసురుగా అంది సుమతి.
జగన్నాథం హాల్లోని గడియారం కేసి చూశాడు. టైము ఎనిమిది గంటలయ్యింది. డిసెంబర్ నెల. చలి
ఎక్కువగా ఉంటోంది. కొడుకు వాళ్ళ బాత్రూమ్ లోనే గీజరు ఉంది. రోజూ ఆ బాత్రూమ్ లోంచి బకెట్ లో
వేడినీళ్లు పట్టుకుని రెండో బాత్రూమ్ లోకి వెళ్ళి స్నానం చేస్తాడు జగన్నాథం.
ఆరోజు శనివారం. స్నానంచేసి వేంకటేశ్వర స్వామి గుడికి వెళ్ళాలని అతని కోరిక.
కొడుకు, కోడలు, మనవల స్నానాలు, టిఫిన్లు అయ్యాకా తొమ్మిది గంటలకు అనుమతి ఇచ్చింది సుమతి, మామగారు వేడినీళ్లు పట్టుకెళ్ళడానికి.
కొడుకు ఆఫీసుకి,కోడలు,మనవలు కాన్వెంట్ కి వెళ్ళాకా ఇంటికి తాళంవేసి గుడికి వెళ్లి వేంకటేశ్వర స్వామిని దర్శించుకుని ఇంటికి వచ్చాడు జగన్నాథం.
సమయం పదిగంటలయ్యింది. టేబుల్ మీద గిన్నెలో ఉన్న చల్లారిపోయిన ఉప్మాని ప్లేటులో పెట్టుకుని తిన్నాడు. శీతాకాలం. టిఫిన్ హాట్ ప్యాక్ లో పెడదామన్న మంచిఆలోచన సుమతికి ఉండదు. టిఫిన్ అయ్యాకా కోడలు ఇచ్చిన లిస్టు ప్రకారం రైతు బజారుకి వెళ్ళి కూరలు తెచ్చాడు.
మధ్యాహ్నం ఒంటి గంటకు డైనింగ్ టేబుల్ మీద ఉన్న మీల్స్ ప్లేటులో కోడలు సర్ది ఉంచిన భోజనం చూసి
నిట్టూర్చాడు జగన్నాథం. కొద్దిగా కూర, పచ్చడి, చిన్నకప్పులో సాంబారు, మరో కప్పులో నీళ్ళ మజ్జిగ. వాటినే తిని భోజనం అయిందనిపించాడు. కోడలు వంట బాగానే చేస్తుంది. కానీ రేషన్ లా పెడుతుంది. అందరూ పెరుగు వేసుకునే తింటారు. కానీ జగన్నాధం కి నీళ్ళ మజ్జిగే దిక్కు.
ఒకసారి నోరు తెరిచి అడిగాడు కోడల్ని, ‘కొంచెం పెరుగు వెయ్యమ్మా ‘అని.
‘మావయ్య గారు, మీకు అరవైఆరేళ్ళు. ఈ వయసులో నెయ్యి, పెరుగు వేసుకుంటే కొలెస్ట్రాల్ వస్తుంది. అది మీకు మంచిది కాదు ‘అని  సన్నాయి నొక్కులు నొక్కింది సుమతి.
భోజనం చేసి హాల్లోని దివాన్ మీద విశ్రాంతి తీసుకున్నాడు జగన్నాథం. ఒక బెడ్ రూమ్ కొడుకు, కోడలికి, రెండో బెడ్ రూమ్ పిల్లలకి. జగన్నాథం పడక హాల్లోని దివాన్ మీదే. జగన్నాథం పెట్టె, బట్టలు పిల్లల బెడ్ రూమ్ లో పెట్టుకోవడానికి చాలా ఉదారంగా అను‌మతించింది సుమతి.
కిరాణా సరుకులు తేవడం, కరెంట్ బిల్లు కట్టడం, లాండ్రీ నుంచి బట్టలు తేవడం వంటి పనులన్నీ జగన్నాథమే చేస్తాడు.
ప్రతి నెలా పెన్షన్ ఇరవైవేలు తెచ్చి కోడలుకి ఇస్తే, ఆమె ఎంతో దయతో వెయ్యి రూపాయలు ఆయన ఖర్చులకిస్తుంది. కొడుకు, కోడలు గీచిన గీత దాటడు.
తన ఇబ్బందులు కొడుకుతో చెబితే ‘సర్దుకోవాలి నాన్నా..నా జీతం ఇంటి ఖర్చులకి సరిపోకే, సుమతి కాన్వెంట్ లో పనిచేస్తోంది. తనూ కుటుంబం కోసం చాలా కష్టపడుతోంది. అర్ధం చేసుకో ‘అన్నాడు.
జగన్నాథం భార్య జానకి హార్ట్ ఎటాక్ వచ్చి రెండు సంవత్సరాల క్రితం చనిపోయిన తర్వాత ఆయనకు కష్టాలు ప్రారంభం అయ్యాయి.
పార్కులో రోజూ కలుసుకునే మిత్రుడు రామ్మూర్తితో తన బాధలు చెప్పుకున్నాడు. ‘మంచి వృద్ధాశ్రమం చూసి చేరిపో. నీ పెన్షన్ చూసి చేర్చుకుంటారు. నీకు శ్రమ తప్పుతుంది. విశ్రాంతి లభిస్తుంది. నేనూ అప్పుడప్పుడు వచ్చి చూసి వెళ్తాను ‘ అన్నాడు రామ్మూర్తి.
‘మనవల్ని చూడకుండా ఉండలేను ‘బాధగా అన్నాడు జగన్నాథం. రామ్మూర్తి మౌనం వహించాడు.
ఒకరోజు లోపలి బాత్రూమ్ లోంచి వేడినీళ్లు తెచ్చుకుంటూ ఉండగా కళ్ళు తిరిగి బకెట్ వదిలేసాడు.
నీళ్ళన్నీ కింద ఒలికి పోయాయి. సుమతి వచ్చి హాలంతా పాడుచేసారని నానా మాటలు అంది. జగన్నాథం భుజం మీద తువ్వాలుతో నేలమీద ఉన్న నీటిని ఒత్తి, బకెట్ లో పిండి హాలంతా శుభ్రం చేసాడు.
…….’జగన్నాథం గారి కష్టాలు చూసి నాకే కన్నీళ్లు వచ్చాయి ‘అంది బాధగా నాల్గో సిలిండర్.
“మేము వెళ్ళిన ఇళ్ళల్లోని విశేషాలు చెప్పాం. మరి నువ్వు వెళ్ళిన ఇంటి సంగతులు కూడా చెప్పు వింటాం” అంది నాల్గో సిలిండర్, మొదటి సిలిండర్ తో.
మొదటి సిలిండర్ చిరునవ్వు నవ్వి, తాను వెళ్ళిన ఇంటి విశేషాలు చెప్పసాగింది.
………
ఉదయం ఐదు గంటలకు సెల్ ఫోన్ అలారం విని నిద్ర లేచాడు సదాశివం. రెండు అరచేతులూ కళ్ళకద్దుకుని ‘కరాగ్రే వసుధౌ లక్ష్మీ ‘శ్లోకం చదువుకున్నాడు. నేలను తాకి నమస్కరించి, ‘సముద్ర
వసనే దేవీ ‘శ్లోకం పఠించి, మంచం దిగి హాలులోకి వచ్చి దేవుని పటాలకు నమస్కరించాడు. ఆ తర్వాత బాత్రూమ్ కెళ్ళి బ్రష్ చేసుకుని కాలకృత్యాలు తీర్చుకున్నాడు. గీజర్ ఆన్ చేసి హాల్లోకి వచ్చి కాస్సేపు
యోగా చేసాడు.
ఆరుగంటలకి వాట్సప్ లో నాలుగు గ్రూపులకి శుభోదయం మెసేజ్ పెట్టి, మొదటి గ్రూపుకి సుమతీ శతకం లోని పద్యం, రెండో గ్రూపుకి వేమన పద్యం, మూడవ గ్రూపుకి భగవద్గీత శ్లోకం, తాత్పర్యం, నాల్గవ గ్రూపుకి వివేకానంద సూక్తి పెట్టాడు సదాశివం.
సదాశివం భార్య హైమవతి లేచి, వాకర్ సాయంతో బాత్రూమ్ కి వెళ్ళి, వచ్చి హాలులో కూర్చుంది.
ఆమె మోకాలికి ఇటీవలే ఆపరేషన్ చేసారు. సదాశివమే ఆమెకు పరిచర్యలు చేస్తున్నాడు. అతనికి ఒక్కడే కొడుకు. భార్యా, బిడ్డలతో ఆస్ట్రేలియాలో ఉంటున్నాడు.
సదాశివం హైస్కూల్ ప్రధానోపాధ్యాయుడిగా పనిచేసి రిటైరై ఏడు సంవత్సరాలుఅయింది. అరవై
ఐదేళ్ల వయసులో కూడా యువకుడిలా చలాకీగా ఉంటాడు. క్రమశిక్షణ, నిజాయితీ అతనికి రెండు కళ్లు.
ఉపకారమే ఊపిరిగా, మానవత్వమే గుండెచప్పుడుగా జీవిస్తున్నాడు.
భార్యకు కాఫీ కలిపి ఇచ్చాడు. తాను పూజ చేసి పాలు తీసుకుంటాడు. వంట తనే చేస్తున్నాడు.
“ఆడసాయం లేకుండా ఎలా ఉంటారు? మీ భార్యకి సహాయం చేయడానికి, వంటపనికి బంధువులెవరినైనా రమ్మనమనండి. మీరు ఒక్కరూ ఎంతవరకు కష్టపడతారు? ” సదాశివం మిత్రుడు రామకృష్ణ సలహా ఇచ్చాడు.
రామకృష్ణ మాటలకి చిన్నగా నవ్వాడు. “పెళ్ళైన నలభై సంవత్సరాల నుండి నా భార్య నాకు సేవలు చేస్తూనే ఉంది. ఒక నెలో, రెండు నెలలో ఆవిడ ఆరోగ్యం కుదుట పడేవరకూ సహకరించడం నా విధి. ఇది నేను కష్టంగా, ఇబ్బందిగా భావించడం లేదు. ఒకరి మీద ఆధారపడకుండా జీవించడం నా అలవాటు.” అన్నాడు సదాశివం.
రోజూ భార్య స్నానం చేసి రాగానే కట్టుకోవడానికి ఆమె బట్టల్ని కప్ బోర్డు లోంచి తీసి టేబుల్ మీద సిద్ధంగా ఉంచుతాడు. పనిమనిషి రాకపోతే గిన్నెలన్నీ తానే తోమి శుభ్రం చేస్తాడు. తనవీ, భార్యవీ బట్టల్ని పిండి డాబాపైకి తీసుకెళ్లి దండెంమీద ఆరేస్తాడు. పనిమనిషి ఒకరోజు మానేసి మర్నాడు వచ్చినా ఏమీ అనడు. ‘మీ ఇంట్లో అందరూ బాగానే ఉన్నారుగా? డబ్బులు అవసరమైతే చెప్పు. ఇస్తాను. ఇబ్బందిపడకు ‘అని ఆదరంగా మాట్లాడతాడు.
ఇంటి దగ్గరే ఉచితంగా హోమియో వైద్యం చేస్తాడు. ఫోన్ లో కూడా వైద్య సలహాలు ఇస్తూంటాడు.
రోజూ సాయంత్రం పార్కుకి వెళ్లి మిత్రుల్ని కలిసి వాకింగ్ చేసేటప్పుడు వారి మంచిచెడ్డలు కనుక్కుంటాడు
 ఇంటికి వచ్చేటప్పుడు నగరేశ్వర స్వామి ఆలయానికి వెళ్ళి శివ పార్వతుల దర్శనం చేసుకుంటాడు. ఎంత వర్షం వచ్చినా సాయంత్రం శివ దర్శనం మానడు.
ఒకటవ తేదీన బ్యాంకు నుంచి పెన్షన్ తీసుకుని వృద్ధాశ్రమానికి, అనాధాశ్రమానికి పదివేలు విరాళం
పంపుతాడు. తాను పనిచేసిన హైస్కూల్లో పదవ తరగతిలో మంచి మార్కులు సాధించిన ఇద్దరు విద్యార్థుల్ని దత్తత తీసుకున్నాడు సదాశివం. వారి చదువు కోసం చెరో మూడు వేలు పంపుతాడు.
భార్యాభర్తలు ఇద్దరూ టీ. వీ. లో భక్తికి సంబంధించిన చానల్సు మాత్రం చూస్తారు. మంచి పుస్తకాలు రోజూ చదువుతారు. అందుకే వారి మనసులు ప్రశాంతంగా, పవిత్ర గంగానదిలా ఉంటాయి.
……..
“నేను మాష్టారి ఇంట్లో ఉన్నన్ని రోజులూ నాకు ఎంతో ఆనందంగా ఉంది. ఒక దేవాలయంలో గడిపి
వచ్చిన అనుభూతి కలిగింది. మనిషి ఎలా జీవించాలో సదాశివం మాష్టారి జీవితాన్ని చూస్తే తెలుస్తుంది. ”
అంది మొదటి సిలిండర్.
“నిజమే. మనిషి ఎలా ఉండకూడదో అని మనం వెళ్లి వచ్చిన మూడు ఇళ్లల్లోని వ్యక్తుల ద్వారా తెలిసింది. మనిషి ఉన్నతంగా జీవించి సమాజానికి మార్గదర్శి కావాలని సదాశివం మాష్టారి జీవన విధానం తెలిపింది. మళ్ళీ మనం ఎప్పుడు కలుసుకుంటామో? ఏమో? విశ్రాంతి తీసుకోండి “అంది రెండవ సిలిండర్.
———————————
రచన: ప్రభావతి పూసపాటి
 “అమ్మ! తలనొప్పిగా వుంది, కొంచెం సేపు పడుకొంటాను”.. అంటూ విసురుగా క్రికెట్ బాట్ పడేసి గదిలోకి వెళ్ళిపోయాడు వాసు. ఈ రోజు మ్యాచ్ వుంది సాయంత్రం వరకు రాను అన్న కొడుకు గంటకే ఇలా వచ్చేయటం కలవరపరిచింది. కాఫీ కలుపుకొని వాడి గదిలోకి వెళ్ళాను.. పడుకోకుండా అసహనంగా కదులుతున్నాడు.  పక్కన కూర్చొని “ఏమైంది నాన్న ? ఎందుకు డిస్టర్బెడగా వున్నావు ?” అని లాలనగా అడిగాను..
    అంతా ఆ ప్రవీణ్ గాడి వల్లేనమ్మ,  కొంచెంసేపు నన్ను ఒంటరిగా వదిలేయి అమ్మ ” అని అటు తిరిగి పడుకొన్నాడు. తలుపు దగ్గరికి వేసి హాల్ లోకి వచ్చి కూర్చున్నాను,. ఎదురుగ వున్న మా ఫ్యామిలి ఫోటోలో బుంగమూతితో వున్న వాసుని చూస్తుంటే మనిషి ఎదిగాడు గాని ఇంకా ఆ ఫోటోలో వున్న 8 ఏళ్ళ కుర్రాడి లాగే అనిపిస్తున్నాడు. ఆ ఫోటో అమెరికా వచ్చిన కొత్తల్లో తీయించుకున్నది. అప్పుడే 20 ఏళ్ళు అయిపోయాయి..
     అమెరికా వచ్చిన కొత్తల్లో వాసు ఇక్కడ స్కూల్ కి,  ఇక్కడ వాతావరణానికి,  భాషతో అడ్జస్ట్ అవడానికి చాలా కష్టపడ్డాడు.  వాడి ఏకైక ఫ్రెండ్ వాడి బామ్మ మాత్రమే. ఆవిడ పోయాక పెద్దగా ఎవ్వరితోను కలిసేవాడు కాదు., కానీ ఈ మధ్య యూనివర్సిటీ చేరినప్పటినుంచి కొత్తగా ప్రవీణ్ పరిచయమైనప్పటి నుంచి చాలా ఉత్సహంగా ఉంటున్నాడు. ప్రతి విషయము ప్రవీణతో కలిసి చేయడానికే ఇష్టపడుతున్నాడు.  ఈ మధ్య కాలంలో ఓ సాయంత్రం ప్రవీణ్ ని ఇంటికి కూడా తీసుకొని వచ్చాడు. ప్రవీణ్ ని చూడటం మొదటిసారైనా కూడా ఎన్నో ఏళ్ళు పరిచయమున్న వాడిలా అనిపించాడు.  ఇంతలో ఏమైందో..
    ఆలోచనలో ఉండగానే శ్రీధర్ కూడా “వాసుకి ఏమైంది శారదా ? ఎందుకలా వున్నాడు ?”అంటూ హాల్లోకి వచ్చాడు. తండ్రి గొంతు విని గదిలోంచి బయటికి వచ్చాడు వాసు.
      వాట్ హప్పెనెడ్? ఎనీ థింగ్ రాంగ్ ? పక్కనే కూర్చున్న కొడుకు భుజాలమీద చెయ్యి వేసి అనునయంగా అడిగాడు,  “ఎస్ డాడీ.  ప్రవీణ్ నన్ను అవాయిడ్ చేస్తున్నాడు,  వాడికి ఎదో నాలో నచ్చలేదు అనుకొంటా.. అది స్ట్రెయిటుగా నాతోనే చెప్పవచ్చుగా,  నాతో మాట్లాడకుండా ఈ రోజు గ్రౌండ్ లో నన్ను అవమానించాడు. ఇన్నాళ్లు ఇంత క్లోజగా వున్నాము కదా. సడెన్గా ఏమైనట్టు. ఏమున్నా మాటల్లో చెప్పాలిగాని ఆలా ఆలా సైలంట్ గా ఉంటే ఏమిటని అర్థం. మా ఫ్రెండ్స్ మధ్య నన్నో విలన్లా ట్రీట్ చేసాడు.  నో ఐ కాంట్ టేక్ ఇట్,,..  ఇంక అక్కడ ఉండలేక వచ్చేసాను”… కోపంతో వాడి మొహం ఎర్రగా అయిపోయింది.
     ఓకే.. ఓకే..  రిలాక్స్ వాసు. శారద లంచ్ రెడీ చెయ్యి. నేను వెళ్లి ప్రవీణ్ ని కూడా తీసుకొని వస్త్తాను..  కలిసి లంచ్ చేద్దాము.. అంటూ వాసు జవాబు కోసం కూడా ఎదురు చూడకుండా కీస్ తీసుకొని వెళ్ళిపోయాడు.
    నేను కూడా ఇంక అక్కడ కూర్చోలేను అన్నట్టు వంట చేసే మిషతో లేచి కిచెన్ లోకి వచ్చేసాను. వాసు మాటలు వింటుంటే గతంలో ఇవే మాటలు శ్రీధర్ నోటినుండి వచ్చిన మాటలు గుర్తుకు వచ్చాయి. తమని అందరికి దూరం అయ్యేలా ఇంత దూరం వచ్చేలా చేసిన ఆ మాటలు ఎలా మర్చిపోగలదు.  మనసు గతంలోకి పరుగులు తీసింది………..
    శ్ర్రేధర్, శరత్ మంచి ప్రాణస్నేహితుల్లా ఉండేవారు. శరత్ కి శ్రీధర్ ఎంత ఇష్టమో అంటే తమ మధ్య వున్నస్నేహ  బంధాన్ని తన చెల్లెలు అయిన శారద ని అంటే నన్ను శ్రీధర్ కి ఇచ్చి పెళ్లిచేసి బావగారిగా విడదీయలేనంత అనుబంధం గా మార్చేసుకొన్నాడు. చాలా రోజులవరకు ఆ అనుబంధం ఆప్యాయత అల్లాగే వున్నాయి,,  కానీ కాలం అన్ని సార్లు ఒకేలా వుండదన్నట్టు, మనుషుల ప్రవర్తన కూడా అన్ని వేళల ఒకేలా ఉండదు కదా.  కొత్త, కొత్త మనుష్యుల రాకతో, వున్నవారు పోవడంతో శరత్ లో మార్పు అతి సహజంగా వచ్చేసింది. శ్రీధర్ చాలాసార్లు తనవంతు ప్రయత్నంగా తమ మధ్య వస్తున్న దూరాన్ని తగ్గించడానికి అనేక విధాలా కృషి చేసేవాడు. తనకి రక్తం పంచుకొని పుట్టిన తోబుట్టువు అన్నయ్య అయినా శరత్ తో మనసు విప్పి చెప్పేటంత చనువు నాకు లేదు. ఆ రోజు ఇంకా తనకి గుర్తు వుంది. తమతో చదువుకొన్న స్నేహితుడి పెళ్లి అని వెళ్లిన శ్రీధర్ పెళ్లి అయ్యేంతవరకు ఉండ కుండా ముందే వచ్చేసాడు. కారణం అక్కడ తారసపడిన శరత్ (అన్నయ్య) శ్రీధర్ ని పలకరించలేదుట. శ్రీధర్ ఉనికి భరించలేను అన్నట్టు ప్రవర్తించాడుట..  అంతలా కోపం రావడానికి తాను చేసిన తప్పేంటో ఎంత ఆలోచించినా శ్రీధర్ కి బోధపడలేదు. సిగ్గువిడిచి ఇంటికి వెళ్లి కారణం తెలపమని అడిగినా కూడా శరత్ మౌనమే సమాధానమయ్యింది.
    ఉరిశిక్ష వేసిన ఖైదీకి కూడా చివరిసారిగా తమ మాట తెలుపుకొనే అవకాశం ఇస్తారు, కనీసం బంధం తెంపే ముందు అయినా దానికి తగిన కారణం తెలపాలన్న ఇంగితం కూడా కోల్పోయాడు మీ అన్నయ్య. అసలు బంధం నిలబెట్టుకోవాలన్న తపన కన్నా తన పంతమే ముఖ్యం అని అనుకొంటున్న శరత్ కి అనుబంధాల  విలువ తెలిసొచ్చేంత వరకు మనం కూడా వాళ్ళకి దూరంగానే ఉందాము అన్న శ్రీధర్ మాటలు ఇంకా చెవిలో వినపడుతున్నట్టేవుంటాయి.
    ఇంక ఇల్లాంటి వాతావరణం లో మనసులని కష్ట పెడుతూ  ఉండటం కన్నా, ఏ అమెరికా జాబ్ ఇన్నాళ్లు వద్దనుకొన్నాడో, అక్కడికి కొంత కాలం వెళ్లి ఉంటే మనుషుల్లో కలిగిన మనస్పర్థలు తొలగి మనసులు కలుస్తాయని ఆశ పడి ఇక్కడికి వచ్చేశాడు. కొన్నాళ్ళు ఇక్కడినుంచి కూడా సంబంధాలు మెరుగుపడాలని తాపత్రయపడ్డాడు.  కానీ, ఇంక అవి కూడా అడియాసలు అవుతుండటం తో నన్ను, తల్లిని,  వాసుని తీసుకొని శాశ్వతంగా ఇక్కడ కి వచ్చి స్థిరపడిపోయారు.
    మళ్ళీ ఇన్నాళ్ళకి అల్లాంటి తపనే వాసులో చూస్తోంది. ఈ సారి మాత్రం తాను చూస్తూ ఊరకుండ కూడదు. అప్పుడు శ్రీధర్, శరత్ విషయంలో తను ఎంత ప్రయత్నించినా తన ఫలితం సఫలీకృతం కాలేదు. దాని పర్యవసానం శ్రీధర్,  తను ఎంత మానసిక క్షోభని అనుభవించారో అయినవాళ్ళు ఉండి కూడా  పరాయివాళ్ళల్లా ప్రవర్తించటం ఎంత నరకమో తనకి బాగా తెలుసు. ఇప్పుడు ప్రవీణ్  వాసుతో మాట్లాడకపోయినా కనీసం ఎందుకు ఇలా ప్రవరిస్తున్నాడో తెలుసుకోవటం కనీస భాద్యత. శ్రీధర్ కూడా నాలాగే ఆలోచించి నట్టు వున్నాడు అందుకే ప్రవీణ్ ని తీసుకు రావడానికి వెళ్ళాడు. మంచిది రాని ఎదురుగ కూర్చొని మాట్లాడితే ఎటువంటి సమస్యకైనా పరిష్కారం దొరుకుతుంది.  “ఏమి  చేస్తున్నారు ఆంటీ ? ఓహ్ !నాకిష్టమైన గుత్తివంకాయ కూర చేశారే” అంటూ చనువుగా కిచెన్ ఐలాండ్ వరకు వచ్చి అడుగుతున్నాడు ప్రవీణ్.
     ప్రవీణ్ చాలా ప్రశాంతంగా అసలు ఏమి జరగనట్టే మాట్లాడుతున్నాడు. ఎప్పటిలాగానే ప్రవీణ్ ని చూస్తుంటే బాగా ఆత్మీయుణ్ణి చూసిన భావం కలుగుతోంది.
    “కమాన్ యంగ్ మాన్,  హవ్ యువర్ సీట్ ” శ్రీధర్ డైనింగ్ టేబుల్ దగ్గర అన్ని సర్దుతూ పిలిచాడు. వాసు కూడా ఫ్రెషప్ అయ్యి వచ్చి కూర్చున్నాడు.  శ్రీధర్ తన కబుర్లతో వాతావరణాన్ని తేలికపరిచాడు.
     వాసు,  ప్రవీణ్ కూడా నవ్వుతు భోజనం ముగించి హాల్ లోకి ఫ్రూట్ ట్రే పట్టుకొని వచ్చి కూర్చున్నారు. శ్రీధర్ పెద్ద ఉపోద్ఘాతం లేకుండా తనకి శరత్ కి జరిగిన విషయం చెప్పాడు.  ఇద్దరి మనుషుల మధ్య బంధం అనుబంధంగా మారడానికి తమ తమ పాత్ర ఎంత ముఖ్యమో, బంధం తెంపే ముందు కూడా దానికి తగిన కారణం తెలపటం కూడా అంతే ముఖ్యం అని నా అభిప్రాయం.  ఇప్పటికి శరత్ ఆంటే నాకు అభిమానమే.  శరత్ మాట్లాడి ఉంటే పరిస్థితి ఇంత దూరము వచ్చేది కాదు.. నీకు వాసుకి ఏదైనా అభిప్రాయ బేధాలు వస్తే కూర్చుని మాట్లాడుకుంటే మంచిది అని ప్రవీణ్ ని ఉద్దేశిస్తూ “నీకు వాసు విషయములో ఏదైనా క్లారిటీ కావాలంటే ఎదురుగ ఉన్నాడుగా ఇప్పుడే అడుగు ” అన్నాడు.
    ” క్లారిటీ రావలిసింది వాసు విషయములో కాదు అంకుల్, మీ మనసులో ఏముందో తెలుసు కోవడానికి నేను వాసు కలిసి ఆడిన చిన్న నాటకం.  ఇప్పటికి కూడా మీరు శరత్ గారిని ఎంత అభిమానిస్తున్నారో, మీకు ఆయన మీద ఎటువంటి అభిప్రాయం ఉందొ తెలుసుకోవాలని చేసిన చిన్న సాహసం ఇది.”గుక్కతిప్పుకోకుండా చెప్పాడు ప్రవీణ్.
    శ్రీధర్, నేను ఒక్కసారి ఉలిక్కిపడ్డాము.  వాసు,  ప్రవీణ్ చిన్నగా సర్దుకొని కూర్చున్నారు.  “అవును డాడీ..  బామ్మ బ్రతికున్నన్నాళ్లు నువ్వు సొంత మనుషులని, సొంత దేశాన్ని విడిచి వచ్చేసావు అని ఎన్నోసార్లు నాతో అని కుమిలిపోతూ ఉండేది. ఏమైనా చేసి వాడిని, నా కోడలిని వాళ్ళ అన్నగారితో కలపరా.. అదే నేను కోరుకునేది, ఇంత విజ్ఞానం పెరిగింది కదా మనుష్యల మధ్య దూరం తగ్గించే మార్గం ఎదో ఒకటి చూపించమని రోజు కనపడని ఆ దేవుడిని అడుగుతూనే వున్నానురా,  నేను బ్రతికి ఉండగా వాళ్ళనందరిని  ఒకటిగా చూస్తానో లేదో అని.. ఆలా చూడటమే తన ఆఖరి కోరిక అని ఎన్నోసార్లు నాతొ అంటూ ఉండేది.  కానీ ఆ వయసుకి తను పడే ఆవేదన ఏంటో అర్థం అయ్యేది కాదు,  అమ్మ ఎందుకు దిగులుగా ఉంటుందో అర్థం చేసుకొనే సమయానికి బామ్మ మనల్ని వదిలి వెళ్ళిపోయింది,  కానీ బామ్మ మాటలు ఆలోచించేలా చేసాయి. గూగుల్,  ఫేస్బుక్ సహాయం తో శరత్ మావయ్య కొడుకైన ప్రవీణ్ ని పట్టుకోగలిగాను, వాడు నేను చదివే యూనివర్సిటీ లోనే జాయిన్ అయ్యేలా ప్లాన్ చేశాను.. అంటూ నా భుజాల చుట్టూ చెయ్యి వేసి నన్ను దగ్గరికి తీసుకొన్నాడు.
ప్రవీణ్ కూడా లేచి వచ్చి నా కాళ్ళ దగ్గర కూర్చున్నాడు. అనుకోకుండానే నా చెయ్యి వాడి తల నిమురుతోంది. నా చెయ్యే గట్టిగ పట్టుకొని “అవును అత్తయ్య వాసు ఎవరో తెలిసాక మిమ్మలన్దరిని కలవాలని పించింది. నాన్న మీరు కలవాలని వచ్చినన్నాళ్లు చాల బెట్టుగా వుండే వారని, అది భరించలేకే మీరు దూరంగా వెళ్లిపోయారని అమ్మ మాటల్లో తెలిసింది. నేను చెల్లి ఎప్పుడైనా సరదాకు దెబ్బలాడుకొన్న, మాట్లాడకుండా వున్న నాన్న చాల తల్లడిల్లిపోయేవారు,  బహుశా అప్పుడు ఆయనకీ ఆయన చేసిన తప్పు తెలిసిందేమో,  వయసు తో పాటు బింకం కూడా చాలా తగ్గింది, కానీ మిమ్మల్ని కలవాలంటే ఎక్కడ వున్నారో తెలియదు. ఇంతలో చెల్లి పెళ్లి చెయ్యాలని మాట్రిమోనీ లో చూస్తుంటే వాసు విషయాలు, మీ వివరాలు చదివి చాలా సంబరపడిపోయారు,  ఆ వివరాలన్నీ నాకు చెప్పి ఎలాగైనా మిమ్మలిని కలవాలని తొందరపడ్డారు. కానీ మావయ్య మనసు తెలుసుకోకుండా ఎలా కలపడమా అనుకొంటున్న తరుణం లో వాసు నుండి ఫోన్ వచ్చింది.. ఇక మిగిలిన సంగతులు మీకు తెలిసినవే. అని లాప్ టాప్  ఓపెన్ చేసి అందరి ఫోటోలు చూపించాడు.
    సంతోషం తో నాకు, శ్రీధర్ కి మాట రాలేదు. జరిగింది అర్థం అవ్వటానికి కూడా చాలా సేపు పట్టింది. ప్రవీణ్ “అత్తయ్య, మావయ్య వాసుకి మా చెల్లెలు నచ్చింది కానీ మీకు కూడా నచ్చి, మీకు మాతో వియ్యం పొందటం అంగీకారమే ఐతే, మనం కూడా కొంచెం బెట్టు చూపించి నాన్నకి అంగీకారం తెలుపుదాము..
    ఈ రోజు మళ్ళీ వస్తుందని నేను అనుకోలేదు అన్నయ్యని, వదినని కలవడం అదీ ఇలాగ మళ్ళీ పిల్లల వలన వియ్యమందడం కలలా అనిపిస్తోంది. ఇప్పటికి ఇప్పుడే వాళ్లతో మాట్లాడాలని మనసు ఉవ్విళూరుతోంది. నా మనసు తెలిసినట్టు వుంది “నాన్న కూడా ఖచ్చితంగా సంతోషిస్తారు అత్తయ్య. నువ్వు, మావయ్య తనని క్షమించారు అని తెలిసి.. ఇప్పుడు వాళ్ళకి ఇండియాలో రాత్రి కదా అత్తయ్య. తెల్లవారుతూనే కాల్ చేద్దాము “.
   వాసు, ప్రవీణ్ తాము అనుకొన్నది ఇంత తేలికగా అయ్యిందని తెలిసి సంతోషం తో ఒకరిని ఒకరు కౌగిలించుకున్నారు. ఫొటోలో వున్న బామ్మకి కూడా సంతోషం కలిగిందన్నట్టు ఫోటోకి వున్న దండ ఊగిసలాడుతోంది.  ” ఇన్నాళ్ళకి బామ్మకి ఇచ్చిన మాట నిలబెట్టడంలో నీ వంతు సహకారం కూడా మర్చిపోలేనిది ప్రవీణ్.  పద ఇండియా ప్రయాణానికి ఏర్పాట్లు చూద్దాము”. అంటూ సంతోషం నిండిన మనసుతో బామ్మకి మనసులోనే కృతజ్ఞతలు తెలిపాడు. 
రచన: కంభంపాటి రవీంద్ర
పద్మకి భలే చిరాగ్గా ఉంది. ఉదయాన్నే తన ఫ్రెండు వసుధ ఫోన్జేసి, ‘ఏమిటే.. నిన్న నీ పుట్టిన్రోజా?.. ఏదో అనాధాశ్రమంకి వెళ్ళి సెలెబ్రేట్ చేసుకున్నారటగా..ఫేస్బుక్ లో చూసేను.. ఎనీవే…. నువ్వు సూపెరేహే.. ఆఁ అన్నట్టు చెప్పడం మర్చిపోయేను.. లేటుగానైనా లేటెస్టుగా చెప్పేస్తున్నాను.. హ్యాపీ బర్త్డే ‘ అని ఫోనెట్టేసింది.
అసలు తనకి చిన్నప్పటినుంచీ పెద్దగా పుట్టినరోజు సెలెబ్రేట్ చేసుకునే అలవాటు లేదు కానీ తన భర్త కిరణ్..’మన పెళ్ళయ్యేక ఇది నీ మొదటి పుట్టినరోజు..గ్రాండుగా సెలెబ్రేట్ చేసుకోకపోతే ఎలా?’ అని ఉదయాన్నే ఓ అనాధాశ్రమానికి తీసుకెళ్ళి, అక్కడో కేక్ కోయించి, అట్నుంచి ఏదో స్టార్ హోటల్ కి లంచ్ కి తీసుకెళ్ళేడు. అప్పటికీ తను చెబుతూనే ఉంది.. ‘మనం వెళ్ళి అనాథాశ్రమంలో పుట్టినరోజు జరుపుకునే బదులు.. మనమే నెలకోసారి వెళ్ళి.. అక్కడున్న పిల్లలకి పుట్టినరోజు సెలబ్రేషన్ చేయించొచ్చు కదా ‘ అని, నువ్వు మరీ టూమచ్చి అన్నట్టు ఓ లుక్కు పడేసేడు కిరణ్ !
గబగబా భర్త ఫోన్ తీసుకుని ఫేస్బుక్ ఓపెన్ చేసి చూసింది.. ఆ అనాథాశ్రమంలో పిల్లలందరూ వెర్రి మొహాలేసు కుని ఉంటే, తను కేక్ కోస్తున్న ఫోటోలు.. పైగా ‘మై వైఫ్ సెలెబ్రేటింగ్ హర్ బర్త్ డే ఇన్ ఆన్ ఆర్ఫనేజ్..షీ ఈజ్ సో కైండ్ హార్టెడ్ ‘ అంటూ క్యాప్షనొకటి !
దానికో మూడొందల లైకులు, ‘అన్నయ్యా.. వదినది చల్లనైన చూపు.. జాలి కలిగిన హృదయం ‘.. ‘చెల్లాయ్ కళ్ళల్లో కరుణరసం ఒలికిపడుతూంది ‘.. ‘ఇదిగో అమ్మాయ్.. నీ పుట్టినరోజు వేడుకలు దగ్గరనుంచి చూడ్డానికైనా వచ్చే జన్మలో అనాధగా పుట్టాలనుంది ‘ లాంటి కామెంట్లు !
అవన్నీ చదివేసరికి విపరీతమైన తలనొప్పొచ్చి, ఓ స్ట్రాంగ్ కాఫీ తాగి, కిరణ్ కి చెప్పింది ‘కొన్ని కొన్ని విషయాలు ప్రయివేట్ గా ఉంచుకుంటేనే మంచిదేమో?.. అన్నీ అందరికీ చెప్పక్కర్లేదేమో ‘ అని. ‘చెబితే తప్పేముంది?. వాళ్ళందరూ అంత ఆప్యాయంగా కామెంట్లు పెడితే.. నీకు నచ్చకపోవడం చాలా ఆశ్చర్యంగా ఉంది.. మన సొంత ఫ్యామిలీ వాళ్లైతే కనీసం ఓ కామెంట్ కాదు కదా.. ఓ లైకు కూడా పెట్టరు.. కానీ వీళ్ళందరికీ నేనంటే ఎంత అభిమానమో చూడు.అసలు నీక్కూడా ఓ ఫేస్బుక్ ఎకౌంట్ ఉంటే అర్ధమయ్యేది ఈ అభిమానాలూ, ఆప్యాయతలూ ‘ అంటూ చెప్పిన కిరణ్ తో ఇంకేం చెప్పలేక ఓ దణ్ణం పెట్టి లోపలికెళ్ళిపోయింది పద్మ.
ఆఖరికి వాళ్ళ పక్కింటాయనకి షష్టిపూర్తి చేస్తే విష్ చేయడానికెళ్లి ‘మా పక్కింటి వారి షష్టి పూర్తి మహోత్సవ వేడుకలు.. పెద్దల దగ్గిర ఆశీర్వాదం తీసుకుంటూ ‘ అంటూ ఆ పెద్దవాళ్ళ కాళ్ళకి దణ్ణం పెడుతూ, కెమెరా వేపు చూస్తున్న ఫోటో కూడా ఫేస్బుక్ లో పెట్టేసేడు. అందరూ తెగ లైకులెట్టేసేరు.. ‘మీలాగా పెద్దలని గౌరవించే వాళ్ళు ఇంకా ఉన్నారు కాబట్టే, ప్రతి ఏటా వర్షాలు కురుస్తున్నాయి, పంటలు పండుతున్నాయి ‘, ‘ఆ పెద్దావిడ కాళ్ళ పట్టీలు ఎంత బావున్నాయో ‘, పెద్దల్ని గౌరవిస్తే మనల్ని మనం గౌరవించుకున్నట్టే ‘ లాంటి కామెంట్లు బోనస్ !
మర్నాడు ఉదయాన్నే తలుపు దబదబా బాదుతున్న సౌండు వినిపిస్తే, పరుగునెళ్ళి తలుపు తీసిన పద్మ కి ఆ షష్టి పూర్తి చేసుకున్నాయన కొడుకులూ, కూతుళ్ళూ కనిపించేరు
అందరి మొహాలూ కోపంగా ఉన్నాయి.. ‘మీ ఆయనున్నారా అమ్మా?’ అడిగేడు పక్కింటాయన పెద్ద కొడుకు.. ‘ఉన్నారు.. ఏవయ్యిందండీ?’ ఆత్రంగా అడిగింది పద్మ
‘ఏవయిందా?.. ఇవాళ ఉదయం ఆయన మార్నింగ్ వాక్ కి వెళ్తే.. ఎవరెవరో “ఏం గురువు గారూ.. సిక్స్టీ ఇయర్స్ ఇండస్ట్రీ అటగా.. కంగ్రాట్యులేషన్స్ అనేసి వెళ్ళిపోతున్నారట..వీళ్ళెవరా అని రోడ్డు మీద నుంచుని ఆలోచిస్తూంటే , వెనక నుంచి ఓ బైకు వాడు ఆయన్ని గుద్దేసేడు.. పది కుట్లేసేరు.. ఇప్పుడే హాస్పిటల్ నుంచి వస్తున్నాం ‘ అన్నాడతను
‘అయ్యయ్యో.. పాపం ప్రాణానికేం డేంజర్ లేదు కదండీ?.. ఉండండి.. ఇప్పుడే ఆయన్ని పిలుస్తా.. ఏవండీ ‘ అని పద్మ అంటూండగానే, లోపల్నుంచి ఫోన్ లో ఏదో టైపు చేస్తూ బయటికొచ్చిన కిరణ్, ‘లోపల్నుంచంతా విన్నాను..ఇదిగో.. ఇప్పుడే మీ నాన్నగారికి జరిగిన ప్రమాదం విషయం ఫేస్బుక్ లో పెట్టి, నా ఫ్రెండ్సు అందరినీ ఆయన కోసం ప్రార్థించమని ఓ పోస్టు పెట్టేను ‘ అంటూ చెప్పేసరికి, ‘ ఆ ఫోన్ ఓసారి ఇలా ఇస్తారా? ‘ అని ఆ పక్కింటాయన రెండో కొడుకు తీసుకుని, ‘అసలు మా నాన్నగారి గురించి పోస్టులు పెట్టడానికి మీరెవరు? మీరా పోస్టు పెట్టడం మూలాన్నే, మా నాన్నగారు రోడ్డు మీద ఆలోచిస్తూ నిలబడిపోయేరు ‘ అంటూ ఫోను నేలకేసి కొడితే, పెద్ద కొడుకు కిరణ్ గూబ పగలగొట్టేసేడు.
ఆ వచ్చినవాళ్ళందరూ నానా తిట్లూ తిట్టేసి వెళ్ళిపోతే, కిరణ్ పద్మ వేపు తిరిగి, కొంచెం ఆ ఫోను పన్జేస్తూందో లేదో ఓసారి చూడు.. ‘మైనర్ దెబ్బలు తగిలేయి..బట్ ఐ యామ్ సేఫ్’ అనో పోస్టు పెట్టాలి అన్నాడు !
G.S.S. కళ్యాణి
ఒక ప్రముఖ విశ్వవిద్యాలయ ప్రాంగణంలో స్నాతకోత్సవం జరుగుతోంది. వినోదిని, గిరిజలకు సమానమైన మార్కులు వచ్చి, ఆ ఏడు నిర్వహించిన పెద్ద పరీక్షల్లో ఇద్దరూ ప్రధమ స్థానంలో నిలిచారు. వారిని స్టేజి పైకి ఆహ్వానించి బంగారు పతకాలతో సత్కరించారు విశ్వవిద్యాలయం యాజమాన్యంవారు. ఆ తర్వాత, విశ్వవిద్యాలయ వైస్-ఛాన్సలర్ తోపాటు కార్యక్రమానికి వచ్చిన ముఖ్య అతిధులు, విద్యార్థులను ఉద్దేశించి ప్రసంగాలు ఇచ్చారు. కార్యక్రమం చివర్లో వినోదిని, గిరిజలను మళ్ళీ స్టేజి పైకి పిలిచి వారి జీవిత లక్ష్యాల గురించి చెరి రెండు నిమిషాలూ మాట్లాడవలసిందిగా కోరారు కార్యక్రమ నిర్వాహకులు.
ముందుగా వినోదిని మైకు ముందు నిలబడి, “నేను చదివిన చదువు నాకు మాత్రమే కాకుండా నా చుట్టూ ఉన్న  సమాజ అభివృద్ధికి కూడా ఉపయోగపడాలని నేను కోరుకుంటున్నాను. నాకు చిన్నప్పటినుండీ, ప్రజా సేవ అంటే ఎంతో ఇష్టం. కాబట్టి నేను రాజకీయాలలోకి ప్రవేశించాలని అనుకుంటున్నాను. నా విద్యను ఉపయోగించుకుంటూ ఈ సమాజంలోని సమస్యలను పరిష్కరించాలన్నది నా జీవిత లక్ష్యం!”, అని చెప్పింది.
ఆ ప్రాంగణమంతా కరతాళ ధ్వనులతో మార్మోగిపోయింది. ఆనందంతో స్టేజి దిగి గిరిజ పక్కనే ఉన్న తన సీట్లో కూర్చుంది వినోదిని.
గిరిజ చిరునవ్వుతో స్టేజి మీదకు వెళ్లి, “నా చదువు పూర్తయింది కాబట్టి నేను వెంటనే పెళ్లి చేసుకుని గృహిణిగా మారి నా కర్తవ్యం సక్రమంగా నెరవేర్చాలని అనుకుంటున్నాను. అదే నా జీవిత లక్ష్యం!”, అని చెప్పింది.
అక్కడ కూర్చున్న వారెవ్వరూ చప్పట్లు కొట్టలేదు సరికదా, గిరిజ నిర్ణయం తప్పని కొందరు భావిస్తే మరి కొందరు దానిని అపహాస్యం చేశారు!
గిరిజ అవేవీ పట్టించుకోకుండా స్టేజి దిగి తన సీట్లో కూర్చుంది.
కార్యక్రమం ముగిశాక, “గిరిజా! నీ లక్ష్యం గురించి ఇంటికెళ్ళాక మరోసారి ఆలోచిస్తే బాగుంటుంది. ఇంత చదువులు చదివి పెళ్లి చేసుకుని అంట్లు తోముకుంటూ పిల్లలను సాకుతూ ఇంట్లో కూర్చుండిపోవడం అవివేకం!”, అంది వినోదిని.
“వినోదిని! నేను బాగా ఆలోచించే ఆ నిర్ణయం తీసుకున్నాను! సమాజంలో ఉన్న సమస్యలను పరిష్కారించాలంటే అదే సరైన మార్గం!”, చెప్పింది గిరిజ.
“నీ నిర్ణయం తప్పని త్వరలో నీకే అర్ధమవుతుందిలే!”, గర్వంగా అంది వినోదిని.
నెలలు గడుస్తున్నాయి.
అనుకున్న విధంగా రాజకీయాలలోకి ప్రవేశించింది వినోదిని. ఒక ప్రముఖ పార్టీలో సీటు సంపాదించి, ఊరూరా తిరుగుతూ ప్రజలకు చేరువయ్యే ప్రయత్నం చేస్తూ ఆ ఏటి ఎలెక్షన్లలో తమ సొంత ఊరికి సంబంధించిన నియోజక వర్గం నుండీ భారీ మెజారిటీతో వినోదిని గెలుపొందింది. స్వతహాగా మంచి తెలివితేటలు కలిగిన వినోదిని ప్రభుత్వ కార్యకలాపాలలో ప్రజలకు అనుకూలంగా మార్పులు తీసుకువచ్చి, తనపై వారు పెట్టిన నమ్మకాన్ని నిలబెట్టుకోగలిగింది.  తమ ఊరి జనమే కాకుండా చుట్టుపక్కల ఊరివాళ్ళు కూడా వినోదినికున్న చదువును, పరిజ్ఞానాన్ని, ప్రజలకు సేవ చేయాలనుకునే గుణాన్నీ, సమాజంలో మంచి మార్పును తేవాలనే లక్ష్యాన్ని చూసి, వినోదినిని ఆదరించి బ్రహ్మరధం పట్టారు!
గిరిజ, తన ఇంట్లోని పెద్ద వాళ్ళు కుదిర్చిన సంబంధం అంగీకరించి, తన వివాహానికి అందిరినీ పిలుస్తూ వినోదినికి కూడా తన పెళ్లి ఆహ్వాన పత్రికను పంపింది. గిరిజ పెళ్లి జరుగుతూ ఉండగా నాలుగు కార్లు వచ్చి పెళ్లి మంటపం ముందు ఆగాయి.
వాటిలో ఉన్న ఒక ఖరీదైన కారులోంచి దిగిన వినోదిని గిరిజ వద్దకు వచ్చి ఒక పెద్ద కానుకను గిరిజ చేతిలో పెడుతూ, “నువ్వు అనవసరంగా అంత కష్టపడి సమయం, డబ్బు వృధా చేసుకుని నాతో పాటూ చదివావు. పెళ్లి చేసుకుని ఏమీ చేతకాని గృహిణిలా బతకదల్చుకున్నప్పుడు అంత కష్టపడటం దేనికీ? ఇక హాయిగా ఇంటి పనీ, వంట పనీ చేసుకుంటూ ఇంట్లోనే కూర్చో!”, అంది .
వినోదిని మాటలలో వెక్కిరింపు, వెటకారం కొట్టొచ్చినట్లు కనపడ్డాయి గిరిజకు.
కానీ గిరిజ బాధపడకుండా, “వినోదిని! నువ్వు ఎంచుకున్న మార్గం నీకు ఎలాగైతే సరైనదని అనిపిస్తోందో నేను ఎంచుకున్న మార్గం నాక్కుడా సరైనదే అని అనిపిస్తోంది. నేను ఎంచుకున్న మార్గంలో నేను పెట్టుకున్న లక్ష్యం సాధిస్తానన్న నమ్మకం నాకుంది!”, అని వినోదినికి బదులిచ్చింది గిరిజ.
“సరే! నీ కర్మ!”, అంటూ వెళ్ళిపోయింది వినోదిని.
ఏళ్ళు గడుస్తున్నాయి.
వినోదిని రాజకీయాలలో రాణిస్తూ ఉండటంతో ఎన్నో విద్యాసంస్థలు, ఆర్థిక సంస్థలు, కార్యాలయాలు, ప్రైవేట్ సంస్థలూ,  వారు చేప్పట్టే పలు కార్యక్రమాలకు వినోదినిని ముఖ్య అతిధిగా ఆహ్వానించడం మొదలుపెట్టారు. అలా ఒక బడిలో ఏర్పాటు చేసిన బాలల దినోత్సవ కార్యక్రమానికి వెళ్లిన వినోదినికి ఆ కార్యక్రమంలో పాల్గొన్న చిన్నపిల్లలను చూస్తే ముచ్చటేసింది. వారు ముద్దు మాటలతో చెప్పిన పద్యాలూ, పాటలూ, వారి అమాయకపు చేష్టలూ వినోదినిని ఎంతో ఆకట్టుకున్నాయి. మొట్టమొదటిసారి వినోదినికి తనకు కూడా ఒక బాబో పాపో పుడితే బాగుంటుందని అనిపించింది.
విషయం ఇంట్లో తన తల్లికి చెప్పగానే, “చక్కటి ఆలోచన! త్వరగా పెళ్లి చేసుకుని నన్ను అమ్ముమ్మను చెయ్యి! నువ్వు ఈ మాట ఎప్పుడంటావోనని నేను ఎప్పటినుంచో ఎదురు చూస్తున్నాను. నీకు నాలాగా ఇంట్లో ఉండే ఆడవారంటే చులకన భావం కదా! అందుకే ఇన్నాళ్లూ నీ దగ్గర పెళ్లి విషయం నేను ప్రస్తావించలేదు. అసలు తల్లి కావడమే కదా ఆడజన్మ సార్ధకత!”, అంది వినోదిని తల్లి సంతోషపడిపోతూ.
వినోదిని వెంటనే తనకు తగ్గ వరుడిని చూసి పెళ్లి చేసేసుకుంది. ఏడాది గడిచాక వినోదినికి ఒక బాబు పుట్టాడు. బాబు పుట్టగానే వాడిని ఎత్తుకుని, ‘వీడికి స్వతంత్రంగా బతకడం నేర్పిస్తాను! స్త్రీల ప్రగతికి పిల్లలు అవరోధం కాకూడదు!”, అని అనుకుంది వినోదిని.
వినోదిని, తను అనుకున్నట్లే రోజులో కొద్దిసమయం మాత్రమే బాబుకి కేటాయిస్తూ రాజకీయాలపై ఎక్కువ దృష్టి పెడుతూ సమాజ అభివృద్ధి కోసం అనేక కార్యక్రమాలలో పాలుపంచుకోవడం  అలవాటు చేసుకుంది. ఆమె తీరు నచ్చని ఆమె భర్త ఆమెను విడిచి వెళ్ళిపోయాడు.
తను చేస్తున్న కార్యక్రమాల వల్ల తను ఉంటున్న జిల్లాలో అందరికీ సుపరిచితురాలైంది వినోదిని.
గిరిజ మాత్రం ఇంట్లోనే గృహిణిగా ఉంటూ సంసారంలో వచ్చే ఒడిదుడుకులను సమర్ధవంతంగా ఎదుర్కుంటూ తన ఒక్కగానొక్క పిల్లవాడిని దగ్గరుండి చూసుకుంటూ, తన భర్త, అత్తమామల వద్ద మంచి పేరును సంపాదించుకుంది.
కాలచక్రం గిర్రున తిరిగింది.
వినోదిని, గిరిజలు అరవయ్యేళ్ళ వాళ్ళయ్యారు. వినోదిని కుమారుడు అభినవ్ చదువు సంధ్యలు లేకుండా చెడుస్నేహాలు మరిగి మాదకద్రవ్యాలకు బానిస అయ్యాడు. తన కొడుకును సరైన దారిలో పెట్టుకోవడానికి తమ ఊరిలోని పునరావాస కేంద్రాన్ని ఆశ్రయించింది వినోదిని. వారు నానాతిప్పలుపడి అభినవ్ ని మామూలు మనిషిని చేయగలిగారు.  వినోదిని పరపతి రాజకీయాలలో బాగా తగ్గిపోయింది. తను పని చేస్తున్న పార్టీలోకి కొందరు యువకులు చేరి వినోదినివన్నీ పాత పద్ధతులని, అవి నేటి సమాజానికి పనికి రావని వినోదినిని తీవ్రంగా అవమానపరిచారు. దాంతో వినోదిని రాజకీయాలను వదిలి పెట్టి కొడుకును చూసుకుంటూ ఇంటిపట్టున ఉండటం ప్రారంభించింది.
ఒక రోజు వినోదిని ఇంటికి కొందరు వ్యక్తులు వచ్చి ఆ మరుసటి రోజు తమ సంస్థ వార్షికోత్సవాన్ని వారు ఎప్పటికన్నా ఈ ఏడు ఘనంగా నిర్వహిస్తున్నారనీ, తమ ఊరికి సంబంధించిన ఎందరో ప్రముఖులను ఆ కార్యక్రమానికి ఆహ్వానిస్తున్నట్లుగా చెప్పి, వినోదినిని తప్పకుండా ఆ కార్యక్రమానికి హాజరు కావలసిందిగా మనవి చేశారు. కాదనలేక పోయింది వినోదిని. మరుసటి రోజు, ఎంతో కాలం తర్వాత ఒక కార్యక్రమానికి అతిధిగా వెళ్లే అవకాశం వచ్చినందుకు సంతోషిస్తూ పట్టుచీర కట్టుకుని చక్కగా తయారయ్యి కార్యక్రమం జరుగుతున్న చోటికి వెళ్ళింది వినోదిని. కార్యక్రమ నిర్వాహకులు ఆమెను సాదరంగా ఆహ్వానించి ముందు వరుసలోని ఒక కుర్చీలో కూర్చోపెట్టారు.
‘సమాజానికి నేను చేసిన సేవను కనీసం ఈ సంస్థ వాళ్ళన్నా గుర్తుపెట్టుకున్నారు!’, అనుకుంది వినోదిని.
కార్యక్రమం మొదలు కావడానికి ఇంకొంత సమయం ఉంది. ఆ ప్రాంతమంతా అప్పుడే అక్కడికి వస్తున్న వాళ్ళతో కోలాహలంగా ఉంది. అందరూ ఒకరినొకరు ఆప్యాయంగా పలకరించుకుంటున్నారు. వినోదినిని మాత్రం అందరూ గమనించనట్లుగా ప్రవర్తిస్తున్నారు. అంతలో వినోదిని కూర్చున్న వెనుక వరుసలో ఎవరో తన గురించే మాట్లాడుకుంటున్నారని గ్రహించి వినోదిని చెవులు రిక్కించి వారి మాటలను వినసాగింది.
‘అరేయ్! ఆ ముందు వరుసలో కూర్చున్న వినోదినిగారిని గుర్తు పట్టావా? గతంలో ఆవిడ సమాజం కోసం ఎన్నో కార్యక్రమాలు చేశారు!” అన్నాడు ఓ వ్యక్తి.
“ఆఁ! అంత గుర్తుపెట్టుకునే పనులు ఆవిడ ఏంచేశారనీ? ఆవిడ తన కొడుకుని సైతం దారిలో పెట్టుకోలేక ఊరిపైకి వదిలేశారు! అసలు ఇక్కడికావిడను ఎవరు పిలిచారో! మన అభిరాం చేస్తున్నది నిజమైన సమాజ సేవరా! “, అన్నాడు ఇంకో వ్యక్తి.
ఆ మాటలు వినోదినికి గుండెల్లో గుచ్చుకున్నాయి. ఎందుకో తనకు ఆ క్షణం గిరిజ పెళ్ళిలో గిరిజను బాధపెట్టడానికి తను అన్న మాటలు వినోదినికి గుర్తుకు వచ్చాయి. కళ్ళ వెంట నీళ్లు జలజలా కారాయి. ఉన్నట్టుండి తన భుజంపై ఎవరో చెయ్యి వెయ్యడంతో ఉలిక్కిపడి వారివంక చూసింది వినోదిని.
“వినోదినీ! బాగున్నావా? ఎన్నాళ్ళయింది నిన్ను చూసీ!”, అంటూ ఆప్యాయంగా పలకరిస్తూ కనపడింది గిరిజ!
“నీకు నిండా నూరేళ్లు గిరిజా! నువ్విక్కడికొస్తావని నేను అస్సలు ఊహించలేదు. ఇంతకు నువ్వెలా ఉన్నావు?”, అడిగింది వినోదిని కళ్ళు తుడుచుకుంటూ.
“బాగానే ఉన్నాను! ఇంతకీ నీ జీవిత లక్ష్యం సాధించినట్లేగా?”, వినోదిని అవునని అంటుందన్న ధీమాతో అడిగింది గిరిజ.
వినోదిని సమాధానం చెప్పేలోపు ఎవరో మైకులో, “కార్యక్రమం మొదలవ్వబోతోంది. దయచేసి అందరూ నిశ్శబ్దంగా ఉండండి!” అని మనవి చేశారు.
కార్యక్రమం మొదలైంది.
ముందుగా కొన్ని సాంస్కృతిక కార్యక్రమాలు ప్రదర్శించారు. ఆ తర్వాత సంస్థ వ్యవస్థాపకులు, సంస్థ డైరెక్టర్లు ఉపన్యాసాలు ఇచ్చి ఆ సంస్థ చేపడుతున్న సామాజిక కార్యక్రమాల వివరాలను తెలియజేసారు. ఆ తర్వాత  ఆ ఊరిలో గుర్తింపు పొందిన ఎందరినో ఘనంగా సత్కరించారు సంస్థవారు. ముందు వరుసలో కూర్చుని ప్రతి కార్యక్రమం తర్వాత చప్పట్లు కొడుతోంది వినోదిని.
“ఇప్పుడు తన వృత్తిపరంగానే కాకుండా ప్రవృత్తి పరంగా కూడా సమాజ అభివృద్ధికి ఎన్నో కార్యక్రమాలను స్వయంగా చేపడుతూ, మా సంస్థ చేస్తున్న సామాజిక కార్యకలాపాలలో మాకు ఎప్పటికప్పుడు మంచి సూచనలందిస్తూ, మాకు మార్గదర్శిగా ఉంటున్న డా. అభిరాం గారికి ప్రత్యేక సన్మాన కార్యక్రమం!”, అని ప్రకటించారు కార్యక్రమ నిర్వాహకులు.
ఈ అభిరాం ఎవరా అని చుట్టూ కలియ చూసింది వినోదిని. సన్నగా పొడుగ్గా ఉన్న ఒక యువకుడు చురుగ్గా పరుగులాంటి నడకతో స్టేజి పైకివచ్చి అందరికీ నమస్కరించాడు. అతడిని ఘనంగా సత్కరించి, వేదపండితుల చేత ఆశీర్వచనం కూడా చెప్పించారు సంస్థవారు. ఆ తర్వాత వినోదినిని స్టేజి పైకి ఆహ్వానించి అభిరాంకి ఒక పుష్పగుచ్ఛం ఇప్పించారు. చివరిగా అభిరాంకి మైకు అందించి మాట్లాడవలసిందిగా కార్యక్రమ నిర్వాహకులు మనవి చేశారు.
అప్పుడు అభిరాం, “అందరికీ నమస్కారం! నేను ఈ రోజు ఈ స్థితిలో ఉన్నానంటే అందుకు కారణం మా అమ్మ! నా భవిష్యత్తు కోసం బాగా చదువుకుని కూడా తను గృహిణిగా ఉండిపోయి, నాకు ఊహ తెలిసినప్పటినుండీ నీతీ, ధర్మం విలువలను బోధిస్తూ, పదిమందికీ ఎలా సాయపడాలో నేర్పింది. అలా నేను చేపట్టిన కార్యక్రమాలలో ఆసుపత్రులు నిర్మించడం, పాఠశాలలను పునరుద్ధరించడం, చెడువ్యసనాల దుష్ప్రభావం పట్ల జనాలకు అవగాహన కల్పించడం , పునరావాస కేంద్రాలను ఏర్పాటు చెయ్యడం వంటివి ఉన్నాయి. నేను మన ఊరిలో ఏర్పాటు చేసిన పునరావాస కేంద్రం ఎందరో జీవితాలలో మంచి మార్పును తీసుకువచ్చింది. ఆ ఆలోచన వెనుక ఉండి నన్ను నడిపించింది మా అమ్మే! నేను చేసే ప్రతిపనికీ ప్రేరణ, ప్రోత్సాహం అనునిత్యం అందిస్తున్న మా అమ్మను ఈ సందర్భంలో సత్కరించుకోవడం నా విధిగా నేను భావిస్తున్నాను. ఆవిడను స్టేజి పైకి రావలసిందిగా కోరుతున్నాను!”, అన్నాడు.
కార్యక్రమం తిలకిస్తున్నవారు ఉత్సాహంతో కొడుతున్న చప్పట్ల మధ్య, దారి చేసుకుంటూ గిరిజ స్టేజిపైకి వచ్చింది!
అభిరాం గిరిజను కౌగలించుకుని ఆమె పాదాలకు నమస్కరించాడు. గిరిజ ఆనందంతో ఉబ్బితబ్బిబ్బై అభిరాంను ప్రేమగా ముద్దాడింది. సంస్థవారు గిరిజను కూడా ఘనంగా సత్కరించారు. జరుగుతున్నదంతా ‘కలా? నిజమా?’ అన్నట్టుగా సంభ్రమాశ్చర్యాలతో చూస్తోంది వినోదిని.
కార్యక్రమం ముగుస్తూనే వినోదిని గిరిజను గట్టిగా కౌగలించుకుని, “నువ్వు నీ జీవిత లక్ష్యాన్ని సాధించావు గిరిజా! నీకు నా హృదయపూర్వక అభినందనలు! ఒక గృహిణి సమాజానికి ఇంట్లోనే ఉంటూ ఎలా మేలు చేయగలదో చేసి చూపించావు! పరోక్షంగా నా కొడుకుకి మరుజన్మను ప్రసాదించావు! నువ్వు బాధ పడేలా నిన్ను అనరాని మాటలన్నందుకు నేను ఇప్పుడు అందుకు తగ్గ ఫలితాన్ని అనుభవిస్తున్నాను! నేను నా జీవితంలో ఓడిపోయాను! నువ్వు గెలిచావు!”, అంటూ కన్నీరు మున్నీరుగా విలపించింది.
గిరిజ వినోదినిని ఓదారుస్తూ, “సమాజం బాగుపడాలంటే ముందు ఎవరి ఇంటిని వారు బాగు చేసుకోవాలి! ‘గృహిణి’ ఎందుకూ పనికిరాదన్న అభిప్రాయం తప్పు! అలాగే గృహిణికి చదువక్కరలేదన్న ధోరణి కూడా తప్పే! గృహిణి తన పిల్లలను చదివించాలన్నా, వారికి వచ్చే సందేహాలను ఎప్పటికప్పుడు నివృత్తి చేస్తూ, వారి పురోగతికి అవసరమైన సలహాలనూ, సూచనలనూ ఇవ్వాలన్నా, చదువుతో వచ్చే జ్ఞానం ఆమెకెంతో అవసరం! నేను నా చదువును నా లక్ష్య సాధనకు ఆ విధంగానే వాడుకున్నాను! భగవంతుడి దయవల్ల ఈ రోజు విజయాన్ని  సాధించగలిగాను!”, చెప్పింది గిరిజ.
“సమాజాన్ని బాగుచెయ్యడానికి నువ్వెంచుకున్న మార్గం సరైనదేనని నాకిప్పుడు అర్ధమైంది గిరిజా! కాలాన్ని నేనెలాగూ వెనక్కి తిప్పలేను! ఇప్పుడైనా నా భర్త వద్దకు వెళ్లి నేను చేసిన తప్పును సరిదిద్దుకునే ప్రయత్నం చేస్తాను!”, అంటూ అక్కడినుండి వెళ్ళిపోయింది వినోదిని!
*****
విశ్లేషణ: టేకుమళ్ళ వెంకటప్పయ్య

కీర్తన:
పల్లవి: పాపపుణ్యముల రూపము దేహ మిది దీని-
దీపనం బణఁగింపఁ దెరు వెందు లేదు		॥పల్లవి॥
చ.1 అతిశయంబైన దేహభిమానము దీర
గతిఁగాని పుణ్యసంగతిఁ బొందరాదు
మతిలోనిదేహభిమానంబు విడుచుటకు
రతి పరాజ్ముఖుఁడు గాక రపణంబు లేదు	॥పాప॥
చ.2 సరిలేనిమమకారజలధి దాఁటిఁనఁగాని
అరుదైన నిజసౌఖ్య మది వొందరాదు
తిరువేంకటాచలాధిపునిఁ గొలిచినఁగాని
పరగుబ్రహ్మనందపరుఁడుఁ దాఁగాఁడు	॥పాప॥
(రాగం: పాడి;  సం:  1- 28 – రాగిరేకు –4-8)
విశ్లేషణ:
పల్లవి: పాపపుణ్యముల రూపము దేహ మిది దీని-
దీపనం బణఁగింపఁ దెరు వెందు లేదు
తేజోవృద్ధి కలిగించే పనుల వల్ల పొందే ఫలమే’- పుణ్యం. తేజోహీనత కలిగించే పనుల వల్ల పొందే ఫలమే-పాపం. అలాగే ఇష్ట ఫలితాన్ని అనుభవించడమే-సుఖం అనిష్ట ఫలితాన్ని అనుభవించడమే-దుఃఖం. ఈ సుఖదుఃఖాలు ఏర్పడడానికి కారణం ఏమిటి?. ఏ జీవుడు గతంలో ఏయే పనులను ఏ రకంగా చేసి ఉన్నాడో ఆ యా కర్మల ఫలితాన్ని అదే విధంగా అనుభవిస్తాడు అని అనుభవిస్తాడు అని శాస్త్రాలు చెబుతున్నాయి. ఈ పాపపుణ్యాల ఫలితం అనుభవించక తప్పదు. దాటడానికి వేరేమార్గమేమీ గోచరించదు. ఆవిషయాన్నే అన్నమయ్య ఈ కీర్తనలో మనకు ప్రబోధిస్తున్నాడు. 
చ.1 అతిశయంబైన దేహభిమానము దీర
గతిఁగాని పుణ్యసంగతిఁ బొందరాదు
మతిలోనిదేహభిమానంబు విడుచుటకు
రతి పరాజ్ముఖుఁడు గాక రపణంబు లేదు
	దేహాభిమానులకు అవ్యక్తపరబ్రహ్మప్రాప్తి కష్టసాధ్యమే. నిర్గుణోపాసనామార్గము దేహాభిమానము గలవారికి చాల కష్టమని చెప్తున్నాడు.అనగా దేహాహంభావము లేక, ఇంద్రియనిగ్రహము గలిగి, నిష్కామకర్మానుష్ఠానము చేతను, ఈశ్వరోపాసన చేతను చిత్తశుధ్ధిని బడసినవారికి నిర్గుణోపాసన యందేమియు కష్టముండదని చెప్తున్నాడు అన్నమయ్య. సదా రతియందాసక్తి చూపక పరాఙ్ముఖుఁడైతే గాని గొప్పదనము సిద్ధించదు.
చ.2 సరిలేని మమకారజలధి దాఁటిఁనఁగాని
అరుదైన నిజసౌఖ్య మది వొందరాదు
తిరువేంకటాచలాధిపునిఁ గొలిచినఁగాని
పరగుబ్రహ్మనందపరుఁడుఁ దాఁగాఁడు
	సమస్త మమకార ఆసక్తులు త్యజించి, భగవంతునికే తమ అన్ని కర్మలు అంకితం చేసేవారు, తామరాకు నీటిచే తడి అవ్వనట్టు, పాపముచే తాకబడరని భగద్గీత లో చెప్పినవిధంగా అన్నమయ్య మమకారమనే సాగరాన్ని దాటితే కానీ మోక్షం లభించదు. తిరువేంకటాద్రి పై వెలసిన బ్రహ్మాండ నాయకుడు శ్రీవేంకటేశ్వరుని కొలిచితే గాని బ్రహ్మానందపరుడు కాజాలడు అని నొక్కి చెప్తున్నాడు.
	ఆదిశంకర భగవత్పాదులంతటి వారు, సాక్షాత్ కైలాస శంకరుడే ఆదిశంకరుడిగా వచ్చినా, వారు స్వయంగా ఎప్పుడూ బ్రహ్మానంద స్థితిలో ఉండే మహాపురుషుడే అయినా, కర్మకాండతో పాటు జ్ఞాన మార్గము కూడా అవసరం అని చెప్పినా….. శంకరులే మనసు+క్రియ కలిపి చేయవలసిన భగవంతుడి పూజ, వైదిక కర్మలను కూడా సమ్మతించారు. జగద్గురువులైన శ్రీఆదిశంకర భగవత్పాదులు, జ్ఞాన మార్గముతో పాటు, వైదిక కర్మలను చేయడం, భగవంతుడిని పూజ చేయడం వంటి కూడా తప్పనిసరి అని సూచించారు… పాపములు రెండు రకములు. ఒకటి కాయకముగా చేసిన పాపములు, రెండు మానసికముగా చేసిన పాపములు. కాయకముగా చేసిన పాపములు పరిహారం అవ్వాలి అంటే, కాయకముగా పుణ్య కార్యములు చెయ్యాలి. అలాగే మానసికముగా చేసిన పాపములు పరిహారం అవ్వాలి అంటే, పుణ్యప్రదమైన ఆలోచనలు/సత్సంకల్పాలు చేస్తూ ఉండాలి అని బోధిస్తున్నాడు అన్నమయ్య.
ముఖ్యమైన అర్ధములు:
దీపనము = జీర్ణశక్తి, తీరని ఆకలి; అణగింప = తగ్గించ; తెరువు = మార్గము; అతిశయంబైన = ఎక్కువైన, అధికమైన; పుణ్యసంగతి = పుణ్యము పొందే మార్గము; పరాజ్ముఖుఁడు = పెడమొగముపెట్టినవాడు, అనాసక్తిపరుడు; రపణము = గరిమ, గారవము, ఘనత, దొడ్డతనము; నిజసౌఖ్యము = అసలైన సుఖము; బ్రహ్మనందపరుఁడు = యుక్తాయుక్త విచక్షణ తెలిసి సర్వము బ్రహ్మని నమ్మే వ్యక్తి; తాగాడు = తానవడు.
-0o0-
సమీక్ష: వారణాసి నాగలక్ష్మి

‘నేను వడ్డించిన రుచులు – చెప్పిన కబుర్లు’ అంటూ సంధ్య యల్లాప్రగడ గారు కబుర్లనీ వంటల్నీ కలిపి కదంబ మాలలా అందించిన పుస్తకం చదువుతుంటే పెళ్లి పందిట్లో విందు భోజనం ఆరగిస్తున్నట్టనిపించింది. మధ్యమధ్యలో ఆమె విసిరిన చెణుకులు వేడి వేడి పుణుకుల్లా కరకరలాడాయి.
పుట్టింట్లో మడీ దడీ వల్ల- పెళ్లై వెళ్లేదాకా ఏ వంటా రానిస్థితి నుంచి, ఎన్నో రకాల వంటలు నేర్చుకోవడమే కాక తేలిగ్గా చేసుకోగలిగేలా, వెంటనే చేసి చూడాలనిపించేలా చవులూరించే రెసిపీలు సరిపడా సమకూర్చుకుని, ఒక పుస్తకాన్నే వెలువరించే స్థాయికి ఎదగడం చూస్తే మెచ్చుకోకుండా ఉండలేం.
హాస్య రచనలు రకరకాలు. తన మీద తాను వేసుకునే జోక్స్, పేలాల్లా భలే పేల్తాయి. ఈ పుస్తకంలో ప్రతి రెసిపీకీ ఒక ముందుమాట ఉంది. ఆ ముందుమాట ఒక నవ్వుల మూట. అ నవ్వులన్నీ వంట రాక తను పడ్డ అవస్థల గురించి తన మీద తాను వేసుకున్న హాస్యోక్తులు విరజిమ్మిన పువ్వులే. అవి చదివితే ఈమె హాస్యాన్నీ భోజనాన్నీ వైనంగా కలగలిపి ఎలా వడ్డించగలరో తెలుస్తుంది.
సనాతన బ్రాహ్మణ కుటుంబాలలో వెనకటి తరం పెద్దలకి ఉండే చాదస్తాలూ, నగరాల్లోని ఫ్లాట్స్ లో వాళ్లు ఉండాల్సిన పరిస్థితి వస్తే పుట్టే హాస్య సంఘటనలూ నవ్వుముంచుకొచ్చేలా వర్ణిస్తారు సంధ్య. పక్కింటి వాళ్లిచ్చిన ఢోక్లాని గట్టు తుడిచే స్పాంజి అనుకుని బామ్మ గారు చేసిన తుడుపుడు కార్యక్రమం గురించి చెప్పి, అసలు ఢోక్లా ఎలా చెయ్యాలో సరళంగా వివరిస్తారు. చంటి దానికి పళ్లు కదులుతూ ఎంతకీ ఊడక విసిగిస్తుంటే, ఎంత ప్రయత్నించినా రాళ్ల గారె చెయ్యలేక చివరికి పిజ్జాతో పనికానిచ్చారని చదివితే ఫక్కుమనడం మన వంతు. పెళ్లైన కొత్తలో శ్రీవారికి దోశ వేయాలని చూస్తే అది పెనానికి అంటుకుపోయి, ఉండలు చుట్టుకుపోయి, సిగ్గుపడి ముద్దయిపోయిందిట! ఎన్నిసార్లు ప్రయత్నించినా సరే- దోశ సిగ్గుల మొగ్గవడం, తనకు బొగ్గులు మిగలడం జరిగేదిట. అక్కడినుంచి పల్చని కరకరలాడే దోశల్ని సాధించేదాకా తన ప్రయాణాన్ని వర్ణించి, తను తెలుసుకున్న కిటుకుని నిస్వార్ధంగా మనందరితో పంచుకుంటారామె.
 ‘వాంగీ బాద్ తో బాదటము’ అనే శీర్షిక కింద ఆమె అందించిన జీవన సత్యాలు… ‘అసలు ఒక్కసారైనా ఫెయిల్ కాకపోతే వారిని అన్నీ తెలిసిన వారిగా పరిగణించరు ఉద్యోగాల్లో.’ ‘ఒక్కసారి కూడా ఫెయిల్ అయిన అనుభవం లేకుండా రిస్క్ మానేజ్ మెంట్ ఎలా చేస్తారని వారిని దూరం పెట్టడం కద్దు’.
ఇంతా చేసి ఈ తత్త్వబోధ అంతా ఎందుకయ్యా అంటే అంతకు రెండురోజుల ముందే ‘వంకాయ డిజాస్టర్’ జరిగినా మళ్లీ వంకాయతో వాంగీ బాత్ చేసే ప్రయత్నం చేస్తున్నందుకు!
‘చిన్న చిన్న నవనవ లాడే వంకాయలకు అన్యాయం చేస్తే మరు జన్మలో వంకాయంటే తెలియని అండమానులోనో ఆఫ్రికా లోనో పుట్టాల్సొస్తుంది’ట.
చిన్నతనంలో గులాబ్ జామ్ చెయ్యాలని అక్కాచెల్లెళ్లిద్దరూ చేసిన ప్రయోగ వర్ణన చదివితే నవ్వకుండా ఉండలేం.
 ‘ఈ ప్రయోగం మూలంగా తెలుసుకున్న విషయాలేమనగా, నూనెలో వస్తువులు వేసేటప్పుడు బౌలింగ్ లా వెయ్యకూడదు. కుదిరినంత దూరంగా ఉండాలి. కుదిరితే తలుపులకి దగ్గరగా ఉండాలి, పారిపోవడానికి.’
‘నేను సదా ఏదో ఒక డైటులో ఉండి నేను వండే వంట తినకుండా జాగ్రత్తపడటం మామూలే. ఎపుడూ శ్రీవారే తినాలి. తినకపోతే ఫ్రిజ్జిలో దాచి దాచి వడ్డిస్తాం గాని పారేసుకోం బాబూ ఇండియా లోలాగా.’
ఇంటికొచ్చిన విదేశీ అతిథి ‘ఆహా ఓహో అంటూ ముద్ద నోట్లో పెట్టుకుని షాకైపోయాడు. కళ్లలో నీళ్లు. సంతోషంతో కాబోలనుకున్నా. పైపెచ్చు ఈ తెల్లోళ్లమీద ఒకలాంటి ఫీలింగు నాకు కొంచెం ఓవరాక్టింగని.’
ఇంతకీ విషయం ఏమంటే వంకాయలు చేదుగా ఉన్నాయిట. అందుకే ‘నవనవలాడుతూ రారమ్మని కన్నుకొట్టి పిలిచినా కొంతకాలం దూరంగా ఉంచుదామని ఆలోచన’ట! ‘యాక్సిడెంటు అయ్యాక స్టీరింగు పట్టుకుంటే కొంతకాలం ఇలాంటి బెరుకు సహజమే’ట!
తల్లి తనతో ఉన్న రోజుల గురించి రాస్తూ, అలా ఆవిడ వచ్చి తనతో ఉన్నపుడు ‘ఆవిడ చేత ఒక్కపని కూడా చేయించకుండా చూసుకోవాలని’ తనకో కోరిక అంటారు సంధ్య. ఎక్కడికి వెళ్లినా వంటింటి పని తలకెత్తుకునే అమ్మచేత పని చేయించకుండా చూసుకోవాలని కోరుకోవడం, “మన అత్తగార్లు వస్తే కూర్చుని చేయించుకుంటారు. అమ్మలు వస్తే వాళ్లని మనం వంటవాళ్లుగా చెయ్యకూడదని నా నమ్మకం” అనడం చదివితే ముచ్చటగా అనిపించింది. తను చేసిన వాంగీబాత్ అమ్మకి నచ్చి ఎలా చెయ్యాలని ఆవిడ అడగడం, అందులో ఇచ్చిన రెసిపీ చదవకుండా కూతురు చెప్పింది చెప్పినట్టుగా చేసి, అల్లుడికి వడ్డించి భంగపడడం, ‘పాపం కదా’ అంటూ ఆమె తల్లిని అనునయించడం చదివితే ‘అమ్మలంతా ఒకటే కదా.. బుజ్జి తల్లులు’ అనిపిస్తుంది. సంధ్య లాంటి కూతురుంటే బావుణ్నని కూడా అనిపిస్తుంది.
సంధ్య గారి పుస్తకం చదువుతుంటే సుమ సుకుమారమైన ఆమె మనసుని చదువుతున్నట్టనిపించే భాగాలు కూడా ఈ పుస్తకంలో కనపడి మనసు ఆర్ద్రమవుతుంది. అందుకే ‘ఇవి కబుర్లా… వంటలా?? వంటల కబుర్లు. కబుర్ల వంటలు’ అన్నారు పొత్తూరి విజయలక్ష్మి!
వంటల పుస్తకాలేమో వంటే పరమార్ధం అన్నట్టుంటాయి. హాస్య రచనల పుస్తకాలు చదువుతూ కూర్చుంటే ఆత్మారాముడు నా సంగతేమిటని గోల పెట్టచ్చు. ఇది ఉభయతారకమైన పుస్తకం. ఇందులో రెసిపీలు చదువుతుంటే వెంటనే వండేసుకోవాలనిపిస్తుంది. వంట రానివాళ్లని కూడా పకపకా నవ్వించి, గొప్ప ధైర్యాన్నిచ్చి, దగ్గరుండి బ్రహ్మాండంగా వంటచేయిస్తుందీ పుస్తకం. రచయిత్రి సంధ్య యల్లాప్రగడకు అభినందనలు!
సమీక్ష: కూర చిదంబరం

ఒకనాడు రామకృష్ణ పరమహంసగారిని ఒక సందర్శకుడు అడిగాడట. “అయ్యా! మీరు భగవంతుడిని చూసారా?” అని. అందులకాయన జవాబిస్తూ, ” చూసాను. నేను నిన్ను ఎంత స్పష్టంగా చూడగలుగుతున్నానో, అంత స్పష్టంగా చూడగలుగుతాను” అన్నాడట.
భగవంతుడు తన యెడ అచంచల విశ్వాసము, పట్టుదల కలవారికి నాడూ, నేడూ తన ఉనికిని చాటుతూనే ఉన్నాడు. సైన్సుకు అందని, ఎన్నో అద్భుతాలు చూపుతూనే ఉన్నాడు. అట్లాంటి అద్భుతాలను, అనుభవాలను వెంకట వినోద్ పరిమి అనే ఈ గ్రంధకర్తకు చూపాడు. వాటిలో ముఖ్యమైన 34 అనుభవాలను  వెంకట వినోద్ మనతో పంచుకుంటున్నాడు. భగవంతుడు ఈ రచయిత కలల్లో తరచుగా కనబడుతూ, రాబోయే మంచీ చెడుల గురించి హెచ్చరికలు ఇవ్వటం,  మరియు వాటిని ఈ రచయిత ఎలా నిబ్బరంతో ఎదుర్కొన్నదీ వివరించారు. క్రితం క్షణం వరకు సమస్యలు కారుమేఘాలై క్రమ్ముకుని అగమ్యగోచరమైన సందర్భాల్లో, అవి ఎలా దూదిపింజల్లా పారిపోయాయో వివరిస్తాడు. భారతదేశపు గుళ్ళూ గోపురాల మీద, వాటి నిర్వహణ, ఆచారవ్యవహారాల మీద ఈ రచయితకు గొప్ప అవగాహన ఉంది. (ఉదా: తిరుమలలో విశేష పూజలు, చిదంబరం ఆలయ నిర్మాణ విశేషాలు). 32వ అధ్యాయంలో, పరమాత్ముని దర్శించటం అంటే ఏమిటో, ఎలా సాధ్యపడుతుందో అన్న విషయ వివరణ మనసుకు హత్తుకుపోతుంది. “చేస్తున్న పనిలో లీనమైతే భగవంతుని దర్శించినట్లే” “Work Is Workship ” అన్న ఇంగ్లీషు కొటేషన్ గుర్తుకు తెస్తుంది.
ఆస్తికులకు ఒక గొప్ప అనుభూతిని ప్రసాదించే సంకలనం ఇది. వెంకట వినోద్ పరిమి అనుభవాలను యం. రమేష్‌కుమార్ అనే సాహితీవేత్త అక్షరీకరించి మనకందిస్తున్న ఉద్గంధ్రం. భగవంతుని యెడ విశ్వామున్న ఏ మతావలంబకులైనా, చదివి ఆనందించగలుగుతారు. 
దైవంతో నా అనుభవాలు ఆధ్యాత్మిక వ్యాసాలు
రచన: వెంకట వినోద్ పరిమి
ప్రతులకు: జ్యోతివలబొజు . 8096310140
సమీక్ష: క్రాంతి శివరాత్రి 

పుట్టినూరు కన్నతల్లితో సమానమంటారు. పుట్టినూరును వదిలేసిన జీవితం తెగిన గాలిపటమైపోతుందంటారు. ఊరు మారినవాడి పేరూ, గీరు అన్నీ మారిపోతాయంటారు. ఇవన్నీ ఏమో గానీ, ‘సొంతూరి’ పేరు వినగానే మాత్రం ఓ కెరటమేదో మనసుని చల్లగా తాకుతుంది. అది, వెంటనే మన మధురమైన బాల్యాన్ని గుర్తుకు తెప్పిస్తుంది. మన మీద ఏ బరువులు మోపని ఆ చిన్నతనాన్ని తలచుకొని ఆనందపడేలా చేస్తుంది. ఒకప్పటి ఇరుకు ఇల్లే గానీ, కడు పేదరికం తో బతికిన రోజులే గానీ.. ఇప్పటికీ మనకేదైన బాధనిపిస్తే, బాల్యపు జ్ఞాపకాలను గుర్తు చేసుకొని కాసేపు సంతోషపడతాం. అలా సొంతూరితో, పుట్టీ పెరిగిన ఇంటితో, అక్కడి మనుషులతో ముడిపడిన తియ్యని బాల్య జ్ఞాపకాలను మరోసారి గుర్తుకు తెచ్చేవే ఈ ‘నల్లగొండ కథలు’.
మొత్తం 21 కథలున్న ఈ పుస్తకం లో మొదటి రెండు, మూడు కథలతోనే.. రచయిత మన చేతుల్ని గట్టిగా పట్టుకొని బాల్యానికి లాక్కెళ్తారు. అక్కడే బలంగా పట్టేసుకొని, మన పక్కనే కూర్చొని ఒక్కో కథను ఆగకుండా.. పుస్తకమంతా చదివిస్తారు. సొంతూరు మట్టి వాసనను గుర్తు చేస్తారు. ఇరుకిరుకుగా కట్టుకునే ఇళ్ళు, ఆ పక్కనే ఉండే పశువుల పాకలను మన కళ్లముందు కట్టినట్లు చూపిస్తారు. అలాగే నాన్న తెచ్చినా కొత్త షూస్ ను చూసి సంతోషంతో ఎగిరి గంతేసిన రోజులు, రెండు రూపాయలకు గంట సేపు రెంటుకి తీసుకొని తొక్కిన సైకిలు, దసరా సెలవుల్లో ఆడిన ఆటలు, పసితనపు అమాయకత్వం తో చేసిన పనులు, రాత్రుళ్లు ఆరుబయట పడుకొని వెన్నెల్లో చుక్కల్ని చూస్తూ..కథల్ని చెప్పుకున్న రోజుల జ్ఞాపకాలను మన కళ్ళల్లో మెరిసేలా చేస్తారు. రెక్కలుంటే బాగుండు, ఇప్పటికిప్పుడు పుట్టినూరుకి వేగంగా వెళ్ళీ, ఒకప్పటి జ్ఞాపకాలన్నింటినీ వెతుక్కోవాలనిపించేలా చేసే ఈ కథల గురించి ఇంకెంత చెప్పినా తక్కువే! వీటిని చదువుతున్నంతసేపు మనమూ వాటిల్లో పూర్తిగా లీనమైపోతాం. ఆ కథల్లో మనమొక పాత్రవుతాం. ఇదంతా మన కథే కదా అని అనుకుంటాం.
అలా వాటిని చదువుతున్నంతసేపూ, మనల్ని మనం మళ్లీ దోలాడుకుంటున్నట్టు, మనకి మనం మళ్లీ దొరుకుతున్నట్టు అనిపిస్తుంది. నల్లగొండ కథలను చదవడం పూర్తైన చాలా రోజుల వరకూ కూడా ఆ కథలు మనల్ని వెంటాడుతూనే ఉంటాయని చెప్పడంలో ఏమాత్రం అతిశయోక్తి లేదు.
బాల్యం గురించి ఎందరు ఎంత రాసినా, చెప్పినా, ఇంకా ఏదో మిగిలే ఉంటుంది. అందుకే బాల్యం, అందరికి మధురం. పిల్లల్నీ, వారి అమాయకమైన బాల్యాన్నీ నిండు మనస్సుతో ప్రేమించే వాళ్ళే, ఇలాంటి కథలను ఇంత అందంగా రాస్తారు. చివరగా.. ఈ ఉరుకుల, పరుగుల జీవితంలో.. మధురమైన బాల్యం ఎవరికీ తప్పిపోకూడదనే తపన తో, ఇంత మంచి కథలను మనకందించిన రచయిత మల్లికార్జున్ నుంచి మరిన్ని మంచి కథలను ఆశిస్తూ.. మనసారా అభినందనలు. 
రచన: నాగలక్ష్మి కర్రా
ఇవాళ పినాంగ్ వాతావరణం యెలా వుంటుందో తెలుసుకుందాం .  ఈ ద్వీపంలో ప్రతీ రోజు సాయంత్రం వాన పడుతుందంటే ఆశ్చర్యం కదూ కాని ఇది నిజం.  గరిష్ఠ ఉష్ణోగ్రతలు 33డిగ్రీలు కన్నా ఎక్కువకి చేరుకోవు,  కనిష్ఠ ఉష్ణోగ్రతలు 23 డిగ్రీలకు తక్కువకావు.  రోజూ వాన పడడం వల్ల పొల్యూషన్ కూడా చాలా తక్కువగా ఉంటుంది.
పినాంగ్ లో తప్పకుండా తినవలసిన పండ్లు చిన్న అరటిపండ్లు, ఇవి చాలా రుచిగా వుంటాయి.  రంబుతాన్ ( లీచీ రకం ) పండ్లు.
ఆటూపోటూ సమయంలో సముద్రం ఓ కిలోమీటరుమేర లోపలికి వెళ్లిపోయేది.  ఆ సమయంలో చాలామంది చేతులతో జలచరాలను పట్టుకొని బుట్టలలో వేసుకోడం ఎంతో ఆశ్చర్యంగా చూసేదానిని.  ఇక్కడ వీరు సముద్ర ప్రాణులు ఏవైనా తినేవారు.  అలాగే పేక్డ్ ఫుడ్ కొనాలంటే బిస్కెట్స్ అయినా సరే అందులో వాడిని పదార్ధాలను జాగ్రత్తగా చదివి కొనుక్కోవాలి,  ఇక్కడ వాళ్లకి వెజిటేరియన్ అంటే ఏమీఅర్దం కాని పరిస్థితి,  బిస్కెట్స్,  చాక్లెట్స్ లో కూడా సముద్రచరాలు కాని భూ చరాలు గాని ఉండి తీరుతాయని అక్కడకి వెళ్లేక తెలిసిన నిజం.  సాధ్యమైనంత వరకు పప్పో బియ్యమో పేకెట్స్ తప్ప వేరేవేవీ ముట్టుకోకపోవడం మంచిదని తెలుసుకున్నాం.
మద్యం షాపులు చాలా అరుదుగా ఉంటాయి,  మలేషియన్లు మద్యం ముట్టుకోకూడదు,  పొగ త్రాగకూడదు అనే నియమం ఉంది,  అందువల్ల మలేషియన్ ముస్లిములు ఈ రెండూ ముట్టుకుంటే కఠిన మైన శిక్షలు ఉంటాయి.  అలాగే ముస్లింలకు ఈ పదార్ధాలు అమ్మిన వారిపై కూడా కఠిన చర్యలు ఉంటాయి.  రంజాను టైములో పగలు తినుబండారాల అమ్మకం కూడా నిషేధం.
స్త్రీలు బురఖా వేసుకోకపోయినా ఒళ్లుకనబడకుండా బట్టలు కట్టుకొని తల పూర్తిగా స్కార్ఫ్ తో కప్పుకుంటారు.  చిన్నచిన్న బట్టలలో చైనీయులు,  థాయివారు తిరుగుతూ ఉంటారు.
సాయంత్రం ఫుట్పాత్ మీద స్టాల్స్ తయారయిపోయేవి.  కుర్చీలు బల్లలు,  “టీవీ” లు అన్నీ పగలంతా ఫుట్పాత్ మీదే వుండేవి సాయంత్రం అయేసరికి తినడానికి వచ్చిన మనుషులతో హడావిడిగా ఉండేవి వీధులు,  రాత్రి పది అయేసరికి ఫుట్పాత్ మీద బల్లలు కుర్చీలు టీవి మాత్రమే మిగిలేవి.  మనదేశంలో అలా వదిలేస్తే మర్నాటికి అన్తునీ మాయమౌతాయి,  లేదా పగలకొట్టెస్తారు.  కాని ఇక్కడ ప్రతీ కార్నరులోనూ ఇలాంటి రాత్రి ఫుట్ పాథ్ భోజనశాలలు ఉండేవి.  వీటిలో భోజనం చాలా తక్కువ ధరలో ఉంటాయట,  చాలా మంది ఇక్కడే తినేవారు.  ఇంట్లో వండుకుంటారా ? అని మమ్మలని చూసి అక్కడి వారు ఆశ్చర్య పోయేవారు.  అక్కడ తొంభైశాతం మంది ఇలాంటి చోట్లల్లో తింటారు ఇళ్లల్లో వండుకోడం ఏ పండగలకో పున్నాలకో మాత్రమే చేస్తారు.
పిడకల వేట లో పడిపోయేను సరే అసలు కథలో కొద్దాం.  ఈ ద్వీపం లో చిన్నచిన్న గుట్టలు,  ఎత్తైన పర్వతాలు తో పాటు అడవులు,  నదులు,  సరస్సులు,  జలపాతాలు కూడా ఉన్నాయి.  ఓ పాటి ఎత్తున్న గుట్టలని పార్కులుగా తీర్చిదిద్దుకున్నారు.  స్థానిక భాషలో గుట్టలని “బుకిత్” అనేవారు.  “తమన్” అంటే ఉద్యానవనం.  ఇలాంటి బుకిత్ తమన్ లు చాలానేవున్నాయి.
పినాంగ్ లో హిందూమందిరాలు,  చైనా మందిరాలు,  ముస్లిం ప్రార్ధనా మందిరాలు అనేకం ఉన్నాయి.
ఇప్పుడు అన్ని మాల్స్ లోనూ మనకి కావలసిన వస్తువులు దొరుకుతున్నాయి కాని అప్పట్లో పప్పులు,  బియ్యం కూరలు దొరికేవి కావు,  వాటికోసం మేం ఇండియన్ మార్కెట్టుకి వెళ్లవలసి వచ్చేది.  అలాంటి షాపులన్నీ జార్జి టౌను లోని లిటిల్ ఇండియా ప్రాంతం లో  తమిళ మలేషిన్ల చే నడపబడుతుండేవి.  బట్టల దుకాణాలు,  టైలరింగు షాపులు కూడా ఉంటాయి.  అక్కడే చిన్నచిన్న ఇండియన్ రెష్టాంట్లు,  టఫిన్స్ అమ్మే బండీలు ఉండేవి.
అక్కడే హిందూ మందిరం “మారియమ్మ కోయిల్ “ ఉంది.  మారియమ్మ అంటే పార్వతీదేవి,  పార్వతీదేవి మందిరం అన్నమాట.  మందిరం వున్న ప్రాంతాన్ని క్వీన్స్ స్ట్రీట్ అని అంటారు.
1800 సంత్సరంలో నిర్మించబడిన మందిరం.  దీనిని UNESCO వారు సంరక్షిత మందిరంగా గుర్తించేరు.
మారియమ్మ అంటే గ్రామదేవత అని చెప్పుకోవచ్చు.  ఈ కోవెలలో పూజలు అన్నీ ఆగమశాస్తప్రకారం జరుగుతాయి.  ప్రొద్దున్న 6 నుంచి 12-30 వరకు తిరిగి సాయంత్రం 4 నుంచి 8 వరకు తెరచివుంటుంది.  తమిళనాడు మందిరాన్ని పోలివుంటుంది,  హిందువులతో పాటు చైనీయులు కూడా ఈ మందిరంలో పూజలు చెయ్యడం చూసి ఆశ్చర్యపోయేం.  ఇక్కడ అమ్మవారికి ఆరోగ్యం కోసం,  సౌభాగ్యంకోసం పూజలు నిర్వహిస్తారు.

ఈ కోవెలలో వినాయకుడు,  కుమారస్వామి,  శివుడు మొదలైన దేవుళ్లకు చిన్నచిన్న మందిరాలు ఉన్నాయి.  ద్వజస్థంబం లోపల ప్రత్యేక పూజలప్పుడు భక్తులు కూర్చోడానికి వీలుగా మంటపం,  మంటపం దాటేక గర్భగుడిలో అమ్మవారు సర్వాలంకారాలతో కళకళ లాడుతూ ఉంటుంది.
మలేషియాలో ఉన్న చైనీయుల ఆచారాల గురించి చెప్పుకుందాం,  ప్రతీ ఇంటిముందర చిన్న పాటి మందిరం,  అందరూ ఉపయోగించుకోగలిగినట్లు ఊదొత్తులు,  అగ్గిపెట్టె వుండేవి .  కొందరు ఊదొత్తులు వెలిగించేవారు.  మనం పెరట్లో తలసికోట పెట్టుకున్నట్లు వీరు ఇంటిముందు దేవుడిని పెట్టుకుంటారేమో?,  పళ్లు,  కూల్ డ్రింకులు,  చాక్లెట్సే కాక వండిన వెజ్ నాన్ వెజ్ పదార్ధాలు కూడా అక్కడ పెట్టేవారు.  నైవేద్యం చేసినవి ప్రసాదంగా తీసుకెళ్లక అక్కడ ఎందుకు వదిలేస్తున్నారో సందేహం నాకు,  ఎవరిని అడగాలన్నా మనుషులే కనిపించని చోట ఎవరిని అడుగుతాం? .  ఏ దేవుడిని ఇంత భక్తి శ్రద్దలతో పూజిస్తునారు అనే కుతూహలంతో వెళ్లి చూస్తే ఆ చిన్న మందిరంలో ఊదొత్తులు పెట్టుకొనే పాత్రతప్పమరేమీ లేదు.  మా చైనీస్ మైడ్ ని ఆ మందిరం చూపించి అందులో ఏ దేవుడుని పూజిస్తారని అడిగేను .  ఆమె “ ఛ దేవుడు కాదు దెయ్యానిదా ప్రదేశం “ అంది.
నైవేద్యాలు అవీ ఎందుకు పెడుతున్నట్లు అని అడిగితే ఆమె సమాధానం బయట పెట్టిన పదార్ధాలు తిని సంతుష్టులైన దెయ్యాలు ఇంట్లో ప్రవేశించకుండా బయటకి వెళ్లిపోతాయట.  చైనీయులలో మనకన్నా ఎక్కువ మూఢనమ్మకాలున్నవారు అని అర్దం అయింది .  పినాంగ్ లో చాలా చైనీస్ మందిరాలుండేవి వాటిలో ఏవి దేవుళ్లవో ఏవి దెయ్యాలవో అర్దమయేవికావు.  ప్రతీ పదిహేను రోజులకి ఓ ఊరేగింపు జరిగేది.  కాస్త పెద్దగా ఉండే కోవెళ్లలో నిలువెత్తు ఊదొత్తులు అంటే సునాయాసంగా వారం రోజులు ఏకాద్రంగా వెలిగేవి వెలిగించి ఉంచేవారు.  మన బుర్రకథ హరికథ లను పోలిన కార్యక్రమాలను నిర్వహించేవారు.  భాష తెలియకపోవడం వల్ల వారు చెప్తున్నదేమిటో మాకేమీ అర్దం కాలేదుకాని వారు పాడే ట్యూను,  వేషం అంతా మన బుర్రకథను పోలి వుండటం మాకు ఆశ్చర్యంతో పాటు ఆనందాన్ని కలుగజేసింది.  హరికథలాంటి వాటిలో ఇద్దరు చిడతలు వాయిస్తూ కథ చెప్పడం ( మన కి హరిదాసు చిడతలు వాయిస్తూ ఒకరు మాత్రమే ఉంటారు ) చూసేం.
పినాంగ్ రాష్ట్రం లో ఉన్న మరో ప్రధానమైన జిల్లా “బయాన్ లెపస్”.  ఈ జిల్లా “ సుంగై క్లువాంగ్ “ తీరానవుంది.  సుంగై అంటే నది అని అర్దం.  క్లువాంగ్ నదీతీరానవుంది.  “సుంగై దువ” అంటే రెండునదుల సంగమం అని అర్దం.  బయాన్ లెపస్ జిల్లాలో ముఖ్యంగా చూడదగ్గవి వార్ మ్యూజియం,  మలేషియాలో అతి పెద్దదిగా చెప్పబడే “ క్వీన్స్ బె మాల్ “ ,  స్నేక్ టెంపుల్.
క్వీన్స్ బె మాల్ చాలా పెద్దది,  విండో షాపింగ్ కి చాలా అనువుగా ఉంటుంది.  ఇప్పుడంటే మాల్స్ అంటే బోరుకొట్టేయిగాని అప్పట్లో వారానికి ఒకసారైనా వెళ్లకపోతే మాకు తోచేదికాదు.
స్నేక్ టెంపుల్ —-


సులువుగా ఆంగ్లంలో స్నేక్ టెంపుల్ గా పిలువబడుతున్న ఈ మందిరాన్ని స్థానిక భాషలో “తొకోంగ్ ఉలర్” గా పిలుస్తారు .  “ఉలర్ “ అంటే పాము అని అర్దం లెండి.  ప్రంచంలో బతికున్న పాములకి మందిరం ఉన్నది ఇదొక్కటేనేమో?.
బతికున్న పాముల మందిరం అంటే పాములు అద్దాల పెట్టెలలో పెడతారా? అని అడిగితే లేదు ఫ్రీగా తిరుగుతూ ఉంటాయని చెప్పడంతో పాములంటే సహజంగా ఉండే భయం వల్ల చాలా రోజులు ఆమందిరం చూడ్డానికి వెళ్లలేదు.  చాలారోజుల తరువాత ఎలాగో ధైర్యం కూడదీసుకొని వెళ్లేం.
మందిరం మొత్తం చైనీ ఆర్కిటెక్చర్ తో నిర్మింపబడింది.  లోపల ఎప్పుడూ ఊదొత్తుల,  సాంభ్రాణి పొగలతో నిండి ఉంటుంది.  బతికున్న పాములు,  మంచి జాతి విష సర్పాలు మెల్లమెల్లగా కదులుతూ గర్భగుడిలో ఉన్న విగ్రహాలమీద పాకుతూ కనిపించేయి.  మందిరం లో ఉన్న చైనీయులు పాములు కుట్టవని,  ఇప్పటి వరకు ఎవరినీ కుట్టలేదని చెప్పినా జాగ్రత్తగా చూసుకుంటూ మందిరం లోంచి బయటకి వచ్చేం .  లోపల అక్కడక్కడ పాములు చాలా విషపూరితమైనవని,  వాటిని తాకడం,  శరీరం పైన ఉంచుకోడం గాని చెయ్యకూడదనే హెచ్చరికలు కనిపించేయి.
ఈ మందిరాన్ని 1850 లో “ఛోర్ సూ కొంగ్ “ అనే బౌద్ద భిక్షువు జ్ఞాపకార్దం నిర్మించేరు.  960 —- 1279 మధ్యకాలంలో చైనాను పరిపాలించిన “ సోంగ్ “ రాజుల కాలంలో “తన్ “ వంశంలో జన్మించిన “ కొంగ్ “ బౌధ్ద ధర్మాలను నియమనిష్ఠలను పాఠిస్తూ పాముల కొసం నివాసాలను ఏర్పరుస్తూ వాటి సేవచేస్తూ కాలంగడిపే వాడట.  అతని 65 వ ఏట అతను మరణించేడు,  మరణానంతరం అతని సేవలను గుర్తించి అతనికి “ ఛోర్ సూ” అనే బిరుదుని ఇచ్చేరు.  జాతక కథలలో ఉన్నట్లు ఇతను కూడా రకరకాల జన్మలు ఎత్తుతూ కష్టాలలో ఉన్న వారికి సహాయపడేవాడట.  పినాంగ్ ద్వీపం లో ఈ మందిరం నిర్మించిన తరువాత పాములు వాటంతటవే వచ్చి ఈ మందిరం లో నివశించసాగేయట,  వాటినే “ఛోర్ సూ కొంగ్ “ అవతారంగా భావించి పూజిస్తూ ఉంటారు.
ప్రతీ సంవత్సరం చైత్ర శుక్ల షష్ఠి నాడు “ఛోర్ సూ కొంగ్” జన్మదినంగా ఇక్కడ ప్రత్యేక పూజలు జరుపుకుంటారు.  ఈ పూజలకు థాయ్ వాన్,  సింగపూర్,  హాంగ్ కాంగ్ ల నుంచి అనేకమంది భక్తులు వస్తూ ఉంటారు.
పినాంగ్ లోని మరో హిందూ మందిరం గురించి చెప్పుకుందాం.  ఈ మందిరం కుమారస్వామి మందిరం.  బయటి దేశాలలో ఉన్న అతి పెద్ద మురుగన్ కోవెలగా దీనిని చెప్తారు.  దీనిని “ అరుళ్ మిగు బాల దండాయుధపాణి “ మందిరం అని అంటారు.
ఈ మందిరం నిర్మించిన సంవత్సరానికి సంభందించిన సాక్షాలు దొరకక పోయినా ఈ మందిరం సుమారు 1782 నుంచి ఉన్నట్లు ఆనవాళ్లు లభించేయి.  1800 సంవత్సరంలో ఆంగ్లేయులు ఓ జలపాతం వద్ద చిన్న కుమారస్వామి మందిరాన్ని కనుగొన్నారు.  ఇప్పటికీ ఈ మందిరంలో 1856 లో ఆంగ్ల చిత్రకారుడు చిత్రించిన అప్పటి మందిర చిత్రాన్ని చూడొచ్చు.
ప్రస్తుతం వున్న మందిరం ఏడంతస్థుల గోపురంతో రెండు భాగాలుగా నిర్మింప బడ్డ మందిరం ఇన్ని వందల సంవత్సరాలలో ఎన్నో సార్లు మరమ్మత్తులు చేయడం,  పూర్తిగా మందిరాన్ని మార్చడం జరిగిన తరువాత ఈ విశాల మందిరం తీర్చదిద్దబడింది. 


ముందుగా నేను చెప్పినట్లు ఈమందిరాన్ని జులపాతం వద్ద నిర్మించేరు 1892లో ఇక్కడ రిజర్వాయర్ నిర్మించదలచినప్పుడు ఈ మందిరాన్ని ఇక్కడ నుంచి మార్చవలసి వచ్చింది.  కొత్త మందిర నిర్మాణం కొండపైన కట్టడానికి తీర్మానం జరిగింది.  1915 లో కొండపైన కట్టిన మందిరానికి మూల విరాట్టుని తరలించేరు.  1915 లోనే ఇక్కడ థైపూసం ఉత్సవాన్ని మొదటిసారి నిర్వహించేరు.  1985 లో వున్న మందిరాన్ని పెద్దది చెయ్యాలనే ముఖ్య వుద్దేశ్యంతో మరమ్మత్తులు చేపట్టేరు.  ఏడంతస్థులగోపుర నిర్మాణం జరిగింది,  మందిరం చేరుకోడానికి రోడ్డు మార్గమే కాకుండా 513 మెట్లతో కూడిన నడక దారికూడా ఉంది.  జలపాతం అందాలని,  దట్టమైన అడవి అందాలను చూస్తూ వెళ్లడానికి రెండంచలుగా వెళ్లే బండి ఏర్పాటు కూడా వుంది.
1985 లో ఏడంతస్థుల గోపుర నిర్మాణానంతరం అదే సంవత్సరం కుంభాభిషేకం నిర్వహించేరు.  2006 లో మందిరానికి సుమారు 30మీటర్ల ఎత్తులో మరో మందిర నిర్మాణం చేపట్టి 2012 లో పూర్తిచేసేరు.  మండపం లో పాలరాతి పలకలు పరిచి మందిరాన్ని యెంతో సుందరంగా తీర్చిదిద్దేరు .  2012 లో 1. 6 టన్నుల బంగారంతో చేసిన రథం మనదేశంలో తమిళనాడులో తయారుచెయ్యబడిన ముక్కలు జోడించి పినాంగ్లో వాటిని రథంగా మలిచి మొదటిసారి అదే సంవత్సరం “థైపూసం” పండగలో వేలాయుధాన్ని ఊరేగించేరు.  అదే సంవత్సరం మహాకుంభాభిషేకం నిర్వహించేరు.
కొండ మీదకి నడక దారిలో వెళ్లినా,  కారులో వెళ్లినా అందమైన అనుభూతిని సొంతం చేసుకోడం ఖాయం.  బండి మీద వెళ్లే అనుభూతి మరోరకం యేటవాలుగా ఉన్న పట్టాలుమీద పెద్దపెద్ద కేబుల్స్ ద్వారా లాగబడే బండి,  దట్టమైన అడవుల గుండా,  జలపాతాన్ని దాటుతూ వెళ్లే ఆ అనుభూతేవేరు.  అందుకే మా ఇంటికి వచ్చే అథిధులకి ఆ అనుభూతిని అందించే వారం.  పూర్తిగా ద్రవిడ శిల్పకళ తో కట్టిన మందిరం తమిళనాడు లో ఉన్న అను భూతిని కలుగ జేస్తుంది.  నవగ్రహమందిరం,  వినాయక మందిరం,  నాగరాజమందిరం,  శివకోవల ఈ ప్రాంగణం లో ఉన్నాయి.  పరిసరాలు,  మందిరం చాలా ప్రశాంతతను కలుగజేస్తాయి.  ఇక్కడ నిర్మించిన సుమారు 8. 5 మీటర్ల శివ విగ్రహం ప్రత్యేకంగా వుంటుంది.
కొత్త మందిర నిర్మాణం కొండపైన జరిగినా ఇంకా జలపాతం దగ్గర పాత మందిరాన్ని అలాగే ఉంచేరు.
ఈ మందిరం గురించి చెప్పుకున్నప్పుడు చాలా సార్లు “థైపూసం” గురించి చెప్పుకున్నాం.  ఇప్పుడు థైపూసం అంటే ఏమిటి?,  మలేషియన్ హిందువులు ఎలా జరుపుకుంటారో తెలుసుకుందాం.  తమిళ నెలల ప్రాకారం మాఘ పౌర్ణమి కి ( జనవరి 15 నుంచి వారి థై మాసం మొదలవుతుంది ) పున్నమి పుష్యమి నక్షత్రం లో వస్తుంది ఆరోజును ‘.  థైపూసం (థై + పుష్యం ) గా అన్ని కుమారస్వామి మందిరాలలోనూ జరుపుకుంటారు.  ఇది మొత్తం 18 రోజులు జరుపుకొనే పండగ.  దేవీ భాగవతం,  శివపురాణం ప్రకారం రాక్షససంహారణార్దం కుమారస్వామి జననం జరిగేక అతనికి ఆయుధాన్ని సృష్టించేపనిలో ఆది పరాశక్తి తనలోని శక్తులను రోజుకొకటి చొప్పున వేలాయుధం లో నిక్షిప్తం చేసి కుమారస్వామికి థైపూసం నాడు అందజేస్తుంది.  కుమారస్వామికి ఆదిపరాశక్తి శక్తివంతమైన ఆయుధాన్ని సమర్పించిన రోజుని తమిళనాడు ప్రజలు ఎంతో భక్తి శ్రధ్దలతో జరుపుకుంటారు.  పినాంగ్ లోని హిందువులు ఎలా జరుపుకుంటారో తెలుసుకుందాం. 


థై పౌర్ణమికి పద్దెనిమిది రోజులముందు “క్వీన్స్ స్ట్రీట్” లో వున్న “మారియమ్మ” మందిరంలో కమారస్వామి ఆయుధమైన “వేలాయుధాన్ని” వుంచి రోజూ పూజలు నిర్వహిస్తారు.  థైపూసానికి రెండు రోజుల ముందు “ జలాన్ కెబున్ బుంగ “ లో ఉన్న వినాయక మందిరానికి తెస్తారు.  థైపూసం రోజు వినాయక మందిరం నుంచి ఊరేగింపుగా “ మారియమ్మన్ “ కోవెలకు తీసుకు వచ్చి పూజలు నిర్వహించి బంగారు రథం లో వేలాయుధాన్ని ఉంచి ఊరేగింపుగా తీసుకువెళ్లి మలై మందిరం లో ఉంచుతారు.  మలేషియ దేశం థైపూసం దినాన్ని శలవు దినంగా ప్రకటించింది.  ఆ రోజు భక్తులు కావిళ్లు మొయ్యడం “శరీరం లో ఇనుప హుక్కులు బిగించుకొని రథాలను లాగడం,  కొరడాలతో కొట్టుకోడం లాంటి మొక్కులు తీరుస్తూ ఊరేగింపులో వెళతారు.  భక్తులకు అన్నపానీయాలు ఉచితంగా అందించడంలో హిందువులతో సమానంగా చైనీయులూ పాల్లొంటారు.
థైపూసం నాడు కుమారస్వామి వేలాయుధాన్ని పొందిన రోజుగా,  వైశాఖ విశాఖం నాడు ( వైశాఖ మాసంలో పౌర్ణిమ విశాఖ నక్షత్రం లో వుంటుంది ) కుమారస్వామి జన్మించిన రోజుగా భావిస్తారు.  ఈ మందిరం లో థైపూసం,  చిత్తర పూర్ణం ( చైత్ర పూర్ణిమ ),  వైశాఖ విశాఖం,  కాంత షష్ఠి,  పెరియకార్తిఘై,  ఆఢి పూర్ణిమ ( ఆషాఢ పూర్ణిమ ) రోజులలో ప్రత్యేక పూజలు నిర్వహిస్తారు. 
ఈ థైపూసం యాత్రకి కావలసిన ఆర్ధిక సహాయం చైనీయులు అందిస్తారు.
ఈ మందిరం ఉన్న ప్రదేశం మంచి పిక్నికి స్పాట్ కూడా,  చిన్నచిన్న ట్రెక్కింగులు చేస్తూ పగలంతా సరదాగా గడిపే వసతులు ఉన్నాయి.
పినాంగ్ లో వున్న మరో అహ్లాదకరమైన పిక్నిక్ స్పాట్ “ ఎయిర్ హితేమ్ “.  మలయభాషలో ‘ ఎయిర్ అంటే నీరు హితేమ్ అంటే ఆకుపచ్చ అని అర్దం.  అక్కడినీటిలో చుట్టుపక్కల వున్న చెట్ల రంగు ప్రతిఫలించి నీరు ముదురు ఆకు పచ్చ రంగులో ఉన్న బ్రమ కలిగిస్తుంది ఈ రిజర్వాయరులోని నీరు.  నిజానికి నీరు పాకు పట్టి అలా కనిపిస్తున్నాయేమో అని అనిపిస్తుంది.  కాని నీరు చాలా స్వఛ్చమైనవి,  పినాంగు ద్వీపానికి ఇక్కడనుంచే మంచినీటి సరఫరా జరుగుతుంది.  రిజర్వాయరు మీద కట్టిన ఆనకట్ట మీద నడుస్తూ అవతల వొడ్డున ఉన్న అడవిలో పిల్లలకి ఆడుకోడానికి వీలుగా పార్కు కట్టేరు.  ఏకాలమైనా ఎండ పడకుండా చల్లగా ఉండటం వల్ల సీజను తో సంభందం లేకుండా హాయిగా గడపొచ్చు.  ఇక్కడ నేల తడితడిగా ఉండి తరచూ వానపడుతున్నట్లు తెలుస్తూ ఉంటుంది. 
వచ్చే సంచికలో మరిన్ని విశేషాలతో మీ ముందుటానని మనవి చేసుకుంటూ శలవు . 
