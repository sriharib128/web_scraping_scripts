రచన: ప్రభావతి పూసపాటి
“మీ బామ్మకి రాను రాను చాదస్తం ఎక్కువైపోతోంది.. ఎవెరెలా పొతే మనకేంటి అని అనుకోకుండా. సమాజసేవ, మంచి, మానవతా విలువలు అంటూసైదమ్మకి చెప్పాలని చూసారు. విసురుగా అంటూ టేబుల్ మీద గిన్నెలు తీసి సింకులో పడేయడానికి వెళ్ళింది. శ్వేత.
“ఏమి? ఏమైంది ఈ రోజు కూడా సైదమ్మ పనిలోకి రాలేదా ??” తన ప్లేట్ కూడా తీసి సింక్ లో వేస్తూ అడిగాడు సిద్దు.
“మీ బామ్మసుభాషితాలు విన్నాక ఎటువంటి వారైనా ఇల్లాంటి పనే చేస్తారు.  “పని చేసుకోవాల్సి వచ్చిందని కొంత విసుగు తోనూ, నా మాటలవల్లే అది పని మానేసిందని నాకు తెలియాలని ఉద్దేశం తోనూ కొంచెం గట్టిగానే అంది.
“బామ్మ చెప్పినదాన్లో నాకు కొంచెం కూడా తప్పు ఏమి కనపడలేదు అమ్మ. బామ్మ చెప్పింది సరిగా అర్థం చేసుకొని ఉంటే చిన్నపిల్లల చేతికి కత్తి, చాకు ఎందుకు ఇవ్వమో అర్థం అవుతుంది”. అంటూ నన్ను, నా మాటని సమర్థిస్తున్నట్టు దేవునికి పూలమాల కడుతున్న నన్ను హత్తుకొని తల్లికి వినపడేలా ఒత్తి పలికాడు కొత్తగా పోలీస్ వుద్యోగం లో చేరిన మనవడు సిద్దార్థ్.
“మీ అమ్మ కూడా మీ బామ్మ ని ఏమి అనటం లేదు లేరా. ఎదో లేనివాళ్లు కదా అవసరమని అడిగి వుంటారు కదా ఇస్తే ఏమి పోతుంది అని మా అభిప్రాయం. అంతే, ” తన మనసులోని మాటని చెప్పేసారు పేపర్ చదువుతూ మా మాటలన్నీ వింటున్న మావారు.
పొద్దున్న నించి ఇంత సంభాషణ ఎందుకు జరుగుతోందో మీకు కూడా తెలియాలంటే కొంత గతం గురించి తెలియాలి.
**************
సైదమ్మ చాల ఏళ్లుగా మా ఇంట్లో పనిచేస్తోంది. సైదమ్మకి చదువుకోవడమంటే చాలా ఇష్టం. కానీ దాని ఇంటి పరిస్థితులు అందుకు సహకరించలేదు. కనీసం దాని పిల్లలైనా చదువుకోవాలని దాని ఆరాటం. గవర్నమెంట్ స్కూల్ లో ఐతే చదువు అంత బాగోదని రెక్కలు ముక్కలు చేసుకొంటూ నాలుగు ఇళ్లల్లో పాచి పనులు చేస్తూ కొడుకుని, కూతురిని చదివిస్తోంది. కరోనా పుణ్యమాని అన్నీవ్యాపారాలు మూలపడ్డట్టు పిల్లల చదువులు కూడా సంవత్సర కాలం గా మూలపడ్డాయి. లాక్ డౌన్ కారణంగా స్కూల్ మూసేశారని, వచ్చిన ఆ నాలుగు ముక్కలు ఇంట్లో ఉంటే పూర్తిగా మరిచిపోతారని గొడవ చేస్తుంటే, చదువుపట్ల దానికి వున్న మమకారం చూసి పోనిలే మనకి తెలిసిన విద్య కదా సహాయం చేసినట్టు ఉంటుంది, మనకి కొంత కాలక్షేపం అయినట్టు ఉంటుందని ఇద్దరికీ చదువు చెపుతాననని గత కొంత కాలంగా దాని పిల్లలిద్దరినీ నేను చదివిస్తున్నాను.
పిల్లవాడు శ్రవణ్ ఎనిమిదో తరగతి, ఆడపిల్ల సౌమ్య నాలుగు చదువుతున్నారు. పిల్లల పేర్లు బాగున్నాయి అంటే” నా పేరు మొరటుగా ఉంది కందా.. గందుకే వాళ్ళకి అసొంటి కొత్త పేర్లు పెట్టాను”అని మురిపెంగా చెప్పింది.
సౌమ్య కి తల్లి లాగే చదువంటే ప్రీతి. చెప్పిన ప్రతి విషయం శ్రద్దగా విని అర్థం చేసుకొంటుంది. నాకు తెలియకుండానే దానిపట్ల కొంచెం ప్రేమ కలగసాగింది . పిల్లవాడికి మాత్రం అసలు చదువంటే శ్రద్ధ ధ్యాస లేదు. ఎన్నిసార్లు చదివించినా ఒక్క విషయం కూడా వాడికి వంటబట్టడం లేదు. అసలు ఈ మాత్రం అరకొర తెలివి వున్నవాడు ఎనిమిదో తరగతి వరకు ఎలా పాసై రాగలిగాడో అర్థం కావడం లేదు. తను ఎలా చదివినా తల్లికి తెలియదుకదా పాసైపోతే చాలు అన్న భావం వాడు మాటల్లో చెప్పకపోయినా వాడి ప్రవర్తన లో ప్రస్ఫుటంగా కనపడుతోంది. సైదమ్మ ఎదుగుతున్న కొడుకుని చూసుకొని మురిసిపోతోంది. అటువంటి దానితో నీ కొడుకు ప్రయోజకుడు కాడు, వాడికి కనీస అక్షర జ్ఞానం కూడా లేదు అని చెపుదామంటే, కొడుకు బాగా చదివేస్తున్నాడు, రేపు మంచి ఉద్యోగంలో చేరి తమని పోషిస్తాడు అని ఆశతో ఉంది. పోనీ వాడితో ఆ విషయం చెప్పి చదువుపట్ల శ్రద్ధ కలిపిద్దామని అనుకొంటే వాడసలు ఇక్కడికి కేవలం వాళ్ళ అమ్మ బలవంతం మీద వస్తున్నట్టు చెప్పాడు.
సైదమ్మ కి భర్త లేడు. పిల్లలిద్దరిమీద ఆశలు ఉంచుకొని వాళ్ళని చదివించి వృద్ధిలోకి తీసుకురావడమే జీవిత పరమావధి అన్నట్టు జీవనం సాగిస్తోంది. ఈ సమయంలోనే స్కూల్ తెరిచామని, కానీ ఆన్ లైన్ క్లాస్ అని గవర్నమెంట్ ఆర్డర్ వచ్చింది. సైదమ్మ ఆ వార్త విని డీలా పడిపోయింది. అసలే అంతంత మాత్రం చదువులు అవికూడా ఇలా చెపితే ఇంక ఎలా తమ పిల్లలు బాగుపడతారని వాపోయింది. కానీ నలుగురితోపాటూ నారాయణ కదా మనకి ఇష్టం వున్న లేకున్నా అందరితో కలిసి మనం కూడా నడవాలి కదా అని ధైర్యం చెప్పి స్కూల్ ఫీజు కట్టాము.
“ఆమోగోరు, గదేందో చెల్లు పోనంట, అది గావాలని రెండు రోజుల సంధి నా బిడ్డ తెగ లొల్లి చేస్తుండాడుగా .. స్కూలోళ్లు గందులో చదువు చెపుతారంట “గిన్నెలు కడుగుతూ చెప్పింది సైదమ్మ. నిజమే స్తొమత ఉన్నవాళ్ళ మాట సరే, సైదమ్మలాంటి వాళ్ళ పరిస్థితి ఏమిటి?ఈ రోజుల్లో విలాస వస్తువులు కూడా ప్రతి ఇంటి లో ఒకటికి రెండు చేరి తేలికగా ఇచ్చేవేయగలుగుతున్నాము. పని వారి ఇళ్లలో కూడా అందుకే రైస్ కుక్కర్లు, టీవీలు, స్మార్ట్ ఫోన్స్ట్లో చేరి ఇలా వాళ్ళ జీవం విధానం కూడా మారిపోతోంది. ఇవ్వడం తప్పని కాదు కానీ దాని ప్రయోజనం వాళ్ళకి ఎంత వరకు ?? చేసేదేమిలేక ఇంట్లో వున్నపాత స్మార్ట్ ఫోన్ రిపేర్ చేసి దానిలో డేటా కార్డు కి సరిపడా డబ్బులు కట్టి ఇచ్చాను.
వారము పది రోజులు బాగానే జరిగింది. పిల్లలిద్దరికీ వాట్స్ అప్ లో పాఠాలు పంపిస్తారుట. మళ్ళీ వీళ్లు సాయంత్రం వాటి సమాధానాలు వాట్స్ అప్ చేయాలట. పోనిలే మళ్ళీ తిరిగి రెగ్యులర్ స్కూల్ తెరిచేవరకు ఇలా చదువు సాగినా పరవలేదులే అనుకొంటుంటే ఆ సాయంత్రం సౌమ్య చెప్పిన విషయం కంగారుపడేలా చేసింది.
” ఏమే ఎలా అర్థం అవుతున్నాయి? ఆన్ లైన్ క్లాస్ నువ్వు మీ అన్నయ్య నేర్చుకొంటున్నారా ?”. అని అడిగితె సౌమ్య ఏడుస్తూ “శ్రవణ్ ఫోన్లో ఏమేమో చూస్తున్నాడు. ఆటిల్లో ఉన్నోళ్లు బట్టల్లేకుండా వున్నారు అవన్నీ గలీసుగున్నాయి , అమ్మకి చెప్పమాకు, చెపితే కొడతా ” అని అరుస్తున్నాడు అంటూ భయపడుతూ చెప్పింది.
సాయంత్రం శ్రవణ్ ని పిలిచి నిలదీస్తే ముందు భయ పడిన తర్వాత మనల్ని కాదులే తిడుతున్నది అన్నట్టు ఏటో చూస్తూ నిలబడ్డాడు. ఎంత చెప్పినా వాడికి బోధ పడదని సెల్ ఫోన్ తీసుకొని పంపించేసాను.
ఇంటికి వెళ్లి వాడు ఫోన్ లాక్కొని పంపించేసానని చెప్పాడట, అన్నకి భయపడి సౌమ్య నోరు విప్పలేదుట, ఇక్కడికి వచ్చి సైదమ్మ నానాగోల చేసింది. వాడి చేతిలో ఫోన్ వాడిని ఎంత పాడుచేస్తుందో చెప్పినా వినేలా లేదు.. నువ్వు పనుల కోసం తిరుగుతూ ఉంటావు. నేను భాద్యత తీసుకొని వాడిని చదివిస్తాను, డైరెక్టుగా పరీక్షలు రాయిద్దాము అని ఎంత చెప్పినా ఫోన్ ఇవ్వకపోవటమే మా తప్పు అన్న భావనతో వెళ్ళిపోయింది. కోపంగా వెళ్లినా తన తప్పు తెలుసుకొని తిరిగి వస్తుందని నా నమ్మకం.
“సైదమ్మ ఎదురింటి పంకజం గారింట్లో పనికి కుదిరింది ” శ్వేత మాటలతో ఈ లోకంలోకి వచ్చాను. మనం ఫోన్ ఇవ్వము అని అన్నామని తన పిల్లల చదువు కోసమని ఫోన్ ఇస్తే పనికి వస్తాను అని అడిగిందట. వాళ్ళకి సైదమ్మలాంటి కష్టపడి పని చేసే అమ్మాయి కావాలని ఎన్నాళ్లగానో ఎదురు చూస్తున్నారు కదా ఇదే అదను అనుకొని ఫోన్స్ ఇచ్చేసారుట. నిన్నటి నుండి పనికి వెళ్తోందిట. ఆపై మాటలు వినపడటం లేదన్నట్టు అనిపించింది నాకు.
పూజకు కూర్చున్నానే గాని మనసు నిలవటం లేదు. ఇన్నేళ్ల నుండి మన ఇంట్లో పని చేస్తోంది, ఎన్నిసార్లు పంకజం పని కోసం పిలిచినా వెళ్ళని మనిషి, పిల్లల చదువు భాద్యతలు తను తీసుకొని వాళ్ళని చదివిస్తాను, ఫోన్ ఇవ్వకపోవటం పిల్లాడి మంచికోసమని ఎంత చెప్పినా వినకుండా సైదమ్మ చేసిన పని ఎందుకో మనసుకు కష్టం అనిపించింది.
నా పిచ్చిగానీ అవసరాలు ఎటువంటి మనిషినైనా తేలికగా మార్చివేస్తాయి, సైదమ్మ లాంటి మనిషి ఎంత?నా భయం తండ్రి తల్లి అదుపు ఆజ్ఞల్లో ఉన్నవాళ్లే తేలికగా తప్పటడుగు వేస్తున్నారు. పైగా సెల్ ఫోన్ పుణ్యమాని ప్రపంచం మొత్తం తమ అరచేతులలో చూడగలుగుతున్నారు. కత్తి వాడకం తెలిసినవారే దానిని సరిగా ఉపయోగిస్తారు, లేకపోతే దానివలన ఎన్నో అనర్ధాలు జరుగుతాయి. ఆన్ లైన్ క్లాస్ అని నేటి ప్రస్తుత పరిస్థితిలో అన్నెం పున్నెం తెలియని పసికందులకి ఫోన్ అందజేస్తున్నారు, కేవలం అందుకి ఉపయోగిస్తే సరే, కానీశ్రవణ్ వయసులో వున్న కుర్రాడు, శ్రవణ్ లాంటి వాళ్ళకి అది ప్రమాదకర హేతువు. అందుకని ఫోన్ తీసుకున్నాను అని సైదమ్మ తోఇంకొంచెం విడమరిచి చెప్పవలసింది. తను ఫోన్ తీసుకున్నానని అక్కసు తప్ప ఎందుకు ఆ పని చేసానో తలకెక్కించుకోలేదు.
లేచి మొక్కలకి నీళ్లు పోస్తుంటే సైదమ్మని, పనికి సాయం చేయడానికి వచ్చిన సౌమ్యని, కలవడానికి వచ్చిన శ్రవణ్ పంకజం ఇంట్లోంచి వెళ్తూ తన చేతిలోని ఫోన్ నాకు కనపడేలా ఎత్తి చూపించి నువ్వెంత, నీ ఫోన్ ఎంత అన్నట్టు తల ఎగరేసుకొని పోయాడు. వాడలా వెళ్లడం వెనకనించి శ్వేత కూడా చూసినట్టు వుంది.
శ్వేతకి కూడా సైదమ్మ చేసిన పని నచ్చలేదు, శ్రవణ్ గురించి, వాడు ఇన్నాళ్లు ఎలా చదవకుండా పరీక్షలు పాస్ అవుతున్నాడో, అలాకాకుండా వాడికి కూడా చదువు అబ్బి నాలుగు అక్షరముక్కలు నేర్చుకోవాలని నేను పడే తపన చూసి “ఎందుకు అత్తయ్య అంత ప్రయాస పడతారు. ఈ రోజుల్లో కుర్రాళ్లకు చదవటం కన్నా పరీక్షా ఎలా పాస్ అవ్వవచో తేలిక గా నేర్చుకొంటున్నారు. చదువు దాని విలువ, దాని పట్ల అంకిత భావం అలాంటివి ఏమి లేవు. డిగ్రీలు సంపాదిస్తున్నారు అంతే, జ్ఞానాన్ని కాదు. మీకు తోచిన సహాయం మీరు చేద్దామనుకున్నారు అందుకొనే భాగ్యం వాళ్ళకే లేదు పదండి లోపలికి “అని నిస్తేజంగా చూస్తున్న నన్ను పట్టుకొని లోనికి తీసుకొని వచ్చింది. “ఆలోచనలు మానేసి కొంచెం సేపు పడుకోండి.”అని తలుపు చేరవేసి వెళ్ళింది.
“సిద్దు బాబు సిద్దూబాబు, నా బిడ్డని నువ్వే రచ్చించాలా, నువ్వే వాడిని విడిపించాలి, నా కొడుకు ఏమి చేసిండో నా కేరకలేదు, అయ్యా సిద్దు బాబు “బయట తలుపులు బాదుతూ సైదమ్మ ఏడుపు వినిపిస్తోంది.
“ఏమైంది సైదమ్మ శ్రవణ్ కి ఏమైంది” ఆదుర్దాగా అందరం బయటికి వచ్చి అడిగాము,
అయ్యా.. అయ్యా నాకేటి తెలవదు.. ఆడు ఇంటి పక్కన ఆడుకొంటున్న చిన్న పోరిని ఎత్తుకొచ్చినాడంట.. ఇంట్లోకి గొంటపోయి ఏమో చేసినాడంట. ఆ పోరి అరుపులు విని చుట్టుపక్కలోళ్లు ఆడిని తన్ని టేషనుకు గుంజకు పోయినారంట బాబు.. నాకు బయమెత్తనుంది నాకెవరు దిక్కు బాబూ నీ వె కాపాడాలి బాబు ” గుండెలు ద్రవించేలా ఏడుస్తోంది సైదమ్మ.
జరిగింది గ్రహించి సిద్దు “నేను చూస్తాను సైదమ్మ పద. వాడికి ఏమి కాదులే.. నువ్వు ఏడవకు పద “అంటూ జీప్ స్టార్ట్ చేసి సైదమ్మని తీసుకొని వెళ్ళాడు.
సైదమ్మ ఏడుపుకి దాదాపు సందు జనమంతా మా ఇంటి ముందు గుమిగూడారు. అందరిలోనూ గుసగుసలు మొదలయ్యాయి ప్రతివారు ఈ రోజుల్లో టీవీ సీరియల్స్ ఎంత ఛండాలంగా ఉంటున్నాయి, సినిమాలు ఎంత రక్తపాతంగా చిత్రికరిస్తున్నారు, పిల్లలు ఎలా ఫోన్లకి బానిసలైపోతున్నారు అన్న విషయాల మీద కాళ్ళు, నోరు నొప్పి పుట్టేవరకు చర్చించుకొని, మళ్ళీ సాయంత్రం సీరియల్ వచ్చేటైం అయ్యింది, మిస్ కాకూడదు అనుకొంటూ వెళ్లిపోయారు. అంతటితో సమాజం పట్ల తమ వంతు భాద్యత అయిపోయిందనుకొంటు .
ఎదురింటి పంకజం మాత్రం జరిగినదాంట్లో తన పాత్రేమీ లేదన్నట్టు ఒక చూపు చూసి వెళ్ళిపోయింది.. ఒక విధం గా పంకజం తప్పు లేదు కానీ కొంత “పాత్రత” తెలిసుకొని వుండాల్సింది. దూరంగా గుళ్ళోనుంచి అపాత్రదానం ఎంత ప్రమాదకర హేతువో చెపుతూ దానం చెయ్యటం ఎంత ప్రధానమో అంత కన్నా దానం పట్టే వ్యక్తి సంస్కారం ఎరిగి దానం చెయ్యాలన్న చాగంటి గారి సందేశం ఆ నిశ్శబ్ద వాతావరణంలో మారుమోగుతోంది .
రచన: రాజ్యలక్ష్మి బి
 “వచ్చావా.? యెక్కడున్నావే.?” అన్నది జానకి ఫోన్ చెవి దగ్గర పెట్టుకుని.
“ఇదిగో యీ కుడివైపు చూడు — నిన్ను నేను చూస్తున్నా.  గేట్ వద్ద కనిపిస్తున్నావు నువ్వ్వు “చెయ్యుపుతూ అంది శారద.
“ఆ —– కనిపించావు. ఆగు వస్తున్నా.  ” అటువైపు నడిచింది జానకి.
జానకి, శారద చిన్నప్పటినించీ మంచి స్నేహితులు.  ఒకే వీధిలో యిళ్ళు.  ఒకేస్కూలు, ఒకేకాలేజీ. మనస్తత్వాలలో భిన్నత్వం వున్నా, అభిరుచులలో యేకత్వం వుంది.  ఒకరిపై ఒకరికి గల అభిమానం వారి మధ్య యెప్పుడూ విభేదాలు రానివ్వలేదు.  ఇద్దరూ పోటాపోటీగా చదివేవారు.  క్లాసులో మొదటి రెండు స్థానాలూ వారివే
శారద వున్నత మధ్య తరగతి నుండి వస్తే, జానకిది దిగువ మధ్యతరగతి.  అవేవీ వారి అన్యోన్య స్నేహానికి అడ్డుకోలేదు.
డిగ్రీ అయ్యాక జానకికి ఓ చిరుద్యోగితో వివాహం చేసేసాడు పోస్టుమాస్టరుగా పనిచేసే ఆమె తండ్రి.  శారద తరువాత పి.జి చదివి మంచి ప్రభుత్వరంగంలో గెజిటెడ్ హోదాలో వుద్యోగం సంపాదించుకుంది.  ఆ పైన పెళ్లయ్యి ఆ వూరి నుండి ఆమె కూడా వెళ్లిపోయింది.
అలా యిద్దరూ పెళ్లిళ్లయ్యి విడిపోయారు.  ఎవరికి వారు తమ పిల్లలు, భర్త, వుద్యోగం, సంసారం గొడవల్లో తలమునకలయ్యారు
 చాలా యేళ్ళ తర్వాత తమ అరవైల వయసులో తీరిక దొరికి, కాలక్షేపం కోసం, తమ సాహిత్యాభిరుచి మేరకు, ఓ సాహిత్య ప్రధాన గ్రూపులో చేరి, అక్కడ కామెంట్స్, పోస్టులల్లో ఒకరినొకరు గుర్తుపట్టి, ఫోన్ నంబర్లు యిచ్చి పుచ్చుకుని, యిలా యీ రోజు యీ పార్కులో కలుసుకోవాలని ప్లాన్ చేసుకున్నారు.
 అన్ని సంవత్సరాల తరువాత అనుకోకుండా కలుసుకోవడం తో ఆనందంతో కన్నీళ్ల పర్యంతం అయ్యారు.  ఒకరినొకరు ఆలింగనం చేసుకుని, కుశలప్రశ్నలతో వుక్కిరిబిక్కిరి చేసుకున్నారు.  ఒకరి చేతిలో ఒకరు చెయ్యి ప్రేమగా పట్టుకుని తీరికగా మాట్లాడుకోవడం మొదలుపెట్టారు.
“మావారు మా చిన్నవాడికి ఏడేళ్ళుండగా గుండెపోటుతో హఠాత్తుగా పోయారే.ఇద్దరు పిల్లలను చాలా క్రమశిక్షణతో పెంచాను.  పెద్దవాడు ఎయిర్లైన్స్ లో, చిన్నవాడు లాయరుగా హైకోర్టులో పని చేస్తున్నారు. నీ పిల్లలు?” తన గురించి చెప్పి జానకిని అడిగింది శారద.
 “నాకు యిద్దరూ కూతుర్లేనే.  మావారు రిటైర్ అయ్యాక కిడ్నీ ఫేయిల్యూర్ తో కొంతకాలం పోరాడి పోయారు.  ఇప్పటికి నాలుగేళ్లయ్యింది.  నా పిల్లలిద్దరూ సాఫ్ట్ వేర్ కంపెనీలలో మంచి జీతంతో పనిచేస్తున్నారు. యీ సిటీలోనే వాళ్ల భర్తలూ అదే ఫీల్డు.  “జానకి మనసులోని నిశ్చింత ముఖంలో ప్రస్ఫుటంగా కనిపిస్తోంది
 “అవునా.ఇంతకూ నువ్వెక్కడ వుంటున్నావు.? ఒంటరిగా వున్నావా.? నాతోపాటు ఆశ్రయ గోల్డేజ్ హోమ్ కు వచ్చెయ్యకూడదూ.? నా రూములోనే వుందువుగాని. నేనే పే చేస్తాను. చాలా బావుంటుంది అక్కడ. సెపరేట్ ఏ. సి గది, విత్ అటాచ్డ్ బాత్రూమ్.  ఆ బిల్డింగ్ చుట్టూ పెద్ద గార్డెన్.  ఆర్గానిక్ కూరల పెంపకం.  యోగకేంద్రం, చిన్న దేవాలయం, యిరవై నాలుగు గంటలూ డాక్టర్స్ అందుబాటులో వుంటారు.  చక్కని తాజా ఆహారం సమయానికి అందిస్తారు. నేనున్న రూమ్ ఒక్కరికి అయితే నెలకు యిరవైనాలుగు వేలు.  అక్కడే యిద్దరుంటే ముఫైవేలు” ఉత్సాహంగా జానకి రెండు చేతులూ తన చేతిలోకి తీసుకుని అడిగింది శారద.
“అదేమిటీ. నువ్వు ఓల్డేజ్ హోమ్ లో వున్నావా ? “పట్టలేని ఆశ్చర్యంతో శారద వైపు చూస్తూ అంది జానకి.
“అవును? ఏం ? అయినా అక్కడ చాలా సౌకర్యంగా వుంది.  నువ్వు ఒంటరిగా వుంటున్నావని అడిగాను.” చప్పబడిన వుత్సాహం జానకికి దొరకనివ్వకూడదని ప్రయత్నం చేస్తూ, చిన్నగా తన చేతులు వెనక్కి తీసుకుంది శారద.
 “లేదే. నేను నా కూతుర్ల దగ్గరే వుంటున్నాను, ఆయన పొయినప్పటినుండీ.  అది సరే. నీ పిల్లలు నిన్నిలా ఒంటరిగా యెందుకు వుండనిస్తున్నారు? అంది జానకి.
శారద తన భావాలు ముఖంలో చూపకుండా ” ముందు నువ్వు చెప్పు, నీ అల్లుళ్లు నిన్ను తమ వద్ద వుంచు కోవడానికి ఒప్ప్పుకున్నారా? “ఆసక్తిగా చూసింది జానకి కళ్లల్లోకి.
జానకి చెప్పడం మొదలు పెట్టింది.
“నా పెళ్లయిన తర్వాత నేను కోదాడలో స్థిరపడ్డాను. ఆయన వున్నప్పుడే యిద్దరు ఆడపిల్లల పెళ్లిళ్లు అయ్యాయి. ఇద్దరూ హైదరాబాద్ లో సెటిల్ అయ్యారు. అపార్ట్మెంట్స్ కొనుక్కున్నారు. కొన్నాళ్లు కోదాడలో వున్నాను. ఇప్పటికీ అక్కడ యిల్లు వుంది. భగవంతుడి దయవల్ల ఆరోగ్యం బాగుంది.  ఆయన పెన్షన్ వస్తుంది. నేను స్వతంత్రం గా వుంటున్నాను. ఇదిగో యీ సాహిత్య అభిమానం, మక్కువ వల్ల నేను నా లోకం సృష్టించుకున్నాను. కాకపోతే అల్లుళ్లు యిద్దరూ చాలా మంచివాళ్లు. యిద్దరి అపార్టుమెంట్లు దగ్గరే. నన్ను వచ్చి అక్కడే వుండమన్నారు. కానీ నేను కొన్నిరోజులు పెద్దమ్మాయి దగ్గర కొన్నిరోజులు చిన్నమ్మాయి దగ్గర,  కొన్నిరోజులు కోదాడలో వుంటాను. అక్కడ కూడా కొంత వసతి అమర్చుకున్నాను. నాకు పిల్లలు ఆంక్షలు పెట్టలేదు. యింట్లో యోగ చేసుకుంటాను. మనవళ్లు మనవరాళ్లతో సరదాగా గడిచిపోతున్నది. అప్పుడప్పుడు సెలవుల్లో యెవరి వీలును బట్టి యెక్కడికయినా టూర్ వెళతాం. ఒక్కోసారి అందరం కోదాడలో నా వంటలు రుచి చూస్తు సరదాగా గడిపేస్తాం. మొత్తానికి ప్రస్తుతం నాకు హాయిగా నా స్వాభిమానానికి భంగం కలగకుండా వాళ్ల అభిమానాన్ని పొందుతున్నాను. అలాగే నేను కూడా వాళ్లతో కలిసిపోయాను. “సుదీర్ఘం గా తన వివరాలు నవ్వుతూ చెప్పింది జానకి.
“జానూ.. చక్కగా ప్లానింగ్ చేసుకున్నావు. బావుందే.  నీ వ్యక్తిత్వం, అభిరుచులు దెబ్బతినకుండా, పిల్లల దగ్గర అభిమానం పొందుతూ హాయిగా వున్నావు.  నాకు చాలా సంతోషంగా వుంది.  నా సంగతి చెప్తాను.  నేను పెళ్లయ్యాక హైద్రాబాద్ లో స్థిరపడ్డాను.  గెజిటెడ్ ఆఫీసర్ గా పని చేసాను.  మావారు ప్రొఫెసర్.  ఆయన సర్వీసులో వుండగానే పోయారు.  అప్పటికి పిల్లలు చిన్నపిల్లలు.  మా అత్తగారు, మామగారు నాకు అండగా నిలబడ్డారు.  పెద్దవాడు ఏరోనాటికల్ యింజనీరింగ్ చదివి ఎయిర్ లైన్స్ లో స్థిరపడ్డాడు.  పెద్దకోడలు డాక్టర్.  స్వంత క్లినిక్ పెట్టుకుంది.  చిన్నవాడు హైకోర్టు లాయర్.  చిన్న కోడలు కాలేజీ లెక్చరర్.  మొత్తానికి అందరూ వారి వృత్తులలో బిజీ.  నాకు మన వయసువాళ్లతో వుండాలనిపించింది.  భగవంతుడి దయవల్ల నాకు పెన్షన్ వస్తుంది.  ఆరోగ్యం బాగుంది.  మొదట్లో యిద్దరూ నేను ఆశ్రమంలో వుండటానికి ఒప్పుకోలేదు.  కానీ తర్వాత అర్ధం చేసుకున్నారు.  నాకు కూడా ఆశ్రయలో సాహిత్య అభిరుచులవాళ్లు కలిసారు.  నాకు పాటలూ, కవితలూ యిష్టం.  అవి అందరం షేర్ చేసుకుంటాం.  అయితే ఒక నియమం.  ప్రతి శని, ఆదివారాలు కొడుకు, కోడళ్ల దగ్గర సరదాగా గడిపేస్తాను. పండగలన్నీ పిల్లలదగ్గరే వుంటాను. యిదీ నా జీవన విధానం “నవ్వుతూ శారద ముగించింది.
 ఇద్దరి కళ్లల్లో ఆనందం, ఆత్మవిశ్వాసం తీణికిసలాడింది.
“బాగుందే సరదా..మొత్తానికి యిద్దరం హాయిగా వున్నాం.  మనిద్దరం కూడా నెలలో ఒకరోజు సరదాగా గడుపుదాం.  కోదాడ వచ్చెయ్యి.  నా వంటలు రుచి చూడు, నీ పాటలు నేను వింటాను. యేమంటావు శారు” అన్నది జానకి ఆప్యాయం గా శారద చెయ్యి పట్టుకుంది.
“తప్పకుండా జానూ..మన కలయికలో మన కాలేజీ జ్ఞాపకాలు,  గుర్తుకొస్తున్నాయే.. నాదగ్గర కూడా నీకు నచ్చినన్ని రోజులు వుండు.  పద..తాజ్ లో తినేసి వెళ్దాం.  “శారద తన సమ్మతి చెప్పింది.
జీవితం మలిసంధ్యలో శారద, జానకి చాలా కాలం తర్వాత కలుసుకుని, భవిష్యత్తుని అందంగా ఆస్వాదించాలని నిర్ణయించుకుని ఆ రోజు పార్కు నుంచి నిష్క్రమించారు.  
రచన: నాగమంజరి గుమ్మా 

*దూర్వాయుగ్మ పత్రం*
గరిక పోచ యనుచు కడు హీనముగ జూచు*
జనుల మనములెల్ల ఝల్లు మనగ*
ప్రీతి తోడ మెచ్చె విఘ్నేశ్వరుడు తాను*
గరిక నిచ్చినంత గరిమ నిచ్చు*
శ్రీ గణేశునికి చాలా ఇష్టమైన పత్రులలో మొదటిది గరిక అనబడే దూర్వాయుగ్మం . గడ్డి పోచ అని తక్కువ చేసి పలికే వీలు లేకుండా తనకు ఎంతో ఇష్టమైన ద్రవ్యంగా స్వీకరించారు స్వామి . ప్రేమగా గరికను సమర్పిస్తే చాలు కోరిన కోరికలు తీర్చేస్తారు.
అంచున గాజు పూత ( సిలికాన్) ఉన్న ఈ గరిక రక్తస్రావాన్ని అరికడుతుంది . పిల్లలకు ఆటలలో గాయాలు తగిలి రక్తం కారుతూ ఉంటే గరికను నీటితో కడిగి బాగా నలిపి పెట్టాలి. క్షణంలో రక్తం కారడం తగ్గిపోతుంది . గరుత్మంతుడు తల్లి దాస్యాన్ని రూపు మాపడానికి అమ్మతం తెచ్చి దర్భలపై ఉంచి మళ్ళీ స్వర్గానికి చేర్చాడట. ఆ దర్భలు ఆనాటి నుండి పవిత్ర మయ్యాయి . వాటి సోదరే ఈ గరిక కూడా .
7
 
*దత్తూరపత్రం*
దత్తూర మనెడి పేరిట*
మత్తేభ ముఖుని కొలువగ మహి నిలచె నిదే*
ఉత్తమ మౌ భ్రాంతుల కిది*
విత్తులు విషమగు, పొసగవు పెరడుల పెంచన్*
శ్రీ విఘ్నేశ్వర పూజలో దత్తూర పత్రం అంటే ఉమ్మెత్త ఆకులను కూడా ఉపయోగిస్తారు. తెల్లని పూవులు, ముండ్ల తో కూడిన కాయలు కలిగి ఉంటాయి. ఆయుర్వేదంలో నల్లని ఉమ్మెత్తను ఉపయోగిస్తారు. ఈ గింజలు విష తుల్యములు. కానీ ఆకుల రసము భ్రాంతి వంటి మానసిక రోగాలను అదుపు చేస్తుంది. జుట్టు పూర్తిగా తీసివేసి, ఆకుల రసాన్ని తలపై మర్దనా చేయాలి. కొన్ని పత్యాలు పాటించాలి. (స్వయంగా ఏవి ప్రయోగాలు చేయరాదు. వైద్య విధానము సంక్షిప్తం చేయబడుతుంది). ఆరుబయలు లో పెరగవలసిన మొక్కే కానీ, ఇంటి పెరటిలో పెంచదగినది కాదు.
8

*తులసి పత్రం*
తులసి పూజ సేయ తులతూగు భాగ్యాన *
తులసి నెరుగని దెవ రిలను చూడ*
కఫము కోయు మందు కడసారి తీర్థము*
తులసి యున్న తావు దొరలు సిరులు*
తులసి గురించి తెలియని దెవరికి? తులసిలో లక్ష్మీ తులసి, కృష్ణ తులసి, భూతులసి అని మూడురకాలున్నాయి. భూ తులసి గింజలనే సబ్జా గింజలు పేరుతో వేసవిలో చల్లదనానికి నీటిలో నానబెట్టి తాగుతారు.
 పసిపిల్లల నుండి పండు ముదుసలి వరకు గొంతు సంబంధ వ్యాధులకు దివ్యౌషధం. దగ్గు, జలుబు, కఫం మొదలగునవి హరిస్తుంది. ఆఖరులో తులసి తీర్థం పోసేది అందుకే… చెప్పదలచుకున్న మాటలు ఎటువంటి ఆటంకం లేకుండా చెప్తారనే…
ఇకపోతే శంఖచూడుడు అనే రాక్షసుని భార్య బృంద. విష్ణువు మాయోపాయంతో శంఖ చూడుడు ను వధించగా, బృంద విష్ణువును శిలగా మారిపోమని శపిస్తుంది. అప్పుడు విష్ణువు బృందను మరు జన్మలో తాను గండకీ నదిలో సాలగ్రామం అవుతానని, బృంద తులసిగా పుట్టి తనను సేవించాలని చెప్తారు.
లక్ష్మీ సరస్వతీ అత్తా కోడళ్ళు అవడం చేత ఇద్దరూ ఒకే వ్యక్తిని కటాక్షించరు అని ప్రతీతి. (విద్య, ధనము లలో ఏదో ఒకటి మాత్రమే కలుగుతుందని..) శ్రీ గణేశుడు విద్యల నాధుడు అయిన పిదప లక్ష్మీదేవి వరం కోరుకోమని అంటే, లక్ష్మీదేవిని తన చెంత ఉండాలని తాను లక్ష్మీ గణపతి నవుతానని, తనని పూజించిన వారికి విద్య, ధనము రెండూ కలగాలని కోరుతారు గణపతి. లక్ష్మీదేవి సరేనంటారు. అలా ఒక్క వినాయక చవితి నాడు విఘ్నేశ్వరుడు విష్ణు స్వరూపం గా తులసి పూజలను అందుకుంటారు. మిగతా రోజుల్లో ఆయనకు తులసి పూజ నిషిద్దం. (శ్రీ గణేశ పురాణం ఆధారంగా) అలా 21 పత్రాల్లో తులసి కూడా చేరింది.
9
 
*విష్ణు క్రాంత పత్రం*
చిట్టి నీలిపూలు శివుని వెన్నుని ప్రీతి*
శ్రీ గణేశు పూజ చేయ నోచె*
పూజ లెన్నియైన  పూవులెన్నియు నైన*
ఔషధమివి యనుచు నాదరించు*
చిన్ని నీలిపువ్వులున్న ఈ విష్ణుక్రాంత పత్రం శ్రీ గణేశ పూజకు నోచుకున్నది. సంస్కృతంలో వీటిని శంఖపుష్పి అని ఆంగ్లంలో morning glory  అని అంటారు. ఆయుర్వేదంలో విష్ణు క్రాంత మొక్క మొత్తం ఆకులు, పూవులు సహా ప్రాధాన్యం ఉంది. విఘ్నేశ్వరు నికే కాకుండా విష్ణువుకు, శివునకు కూడా ఈ పువ్వులు ప్రీతియైనవి. ఈ ఆకులు చెరువు నీటిలో వేసినపుడు , జలచరాలు ఆ ఆకులను తిని, వృద్ది చెంది నీటిని శుద్ధి చేస్తాయట.
10
 
*బదరీ పత్రం*
రేగు పత్రి యొకటి శ్రీ గణేశుని చేరి*
పూజలందు మనుచు పొసగి వేడె*
బదరి మనెడి పేరు పరిఢ విల్లెద వీవు*
కాచుపిల్లల ననె గౌరి సుతుడు*
బదరి లేదా రేగు, ఇది చిన్న పిల్లలకు సంబంధించిన వ్యాధుల నివారణకు దివ్యౌషధంగా పనిచేస్తుంది. ఒకటి లేదా రెండు ఆకులను ప్రతిరోజూ ఒకటి లేదా రెండు పూటలు తినిపిస్తే వ్యాధులు పూర్తిగా నయమవుతాయి. (ఎక్కువగా తింటే కఫం వచ్చే ప్రమాదముంది).వినాయక చవితి రోజు చేసుకునే వరసిద్ధి వినాయక ఏకవింశతి పత్రి పూజా క్రమములో ఈ ఆకు కూడా బదరీ పత్రం పేరుతో ఉంది. ఈ పత్రి గురించి ఉల్లేఖన ఆయుర్వేదంలో ఉంది. ఇది రక్తహీనత, నీరసం, గొంతునొప్పి, శ్వాసనాళాల వాపు, విసుగు, హిస్టీరియా రోగాల నివారణకు ఉపయోగపడుతుంది.
రచన: అంబడిపూడి శ్యామసుందరం రావు
 
కపిల మహర్షి వేదకాలపు మహాముని మహాభారతములో పేర్కొన్నట్లుగా ఈయన ఏడుగురు బ్రహ్మ మానస పుత్రులలో ఒకడు. ఈయన శ్రీ మహావిష్ణువు అవతారంగా విష్ణు పురాణములో పేర్కొనబడినది. కృత యుగములో కర్దమ ప్రజాపతి అనే మహర్షి సరస్వతి నదీతీరంలో శ్రీ మహావిష్ణువు కోసము పదివేల సంవత్సరాలు తపస్సు చేస్తే శ్రీ మహావిష్ణువు ప్రత్యక్షమై “నీకు దేవహూతి అనే భార్య వలన తొమ్మిది మంది కుమార్తెలు పుడతారు ఆ తరువాత నా అంశతో ఒక కుమారుడు జన్మిస్తాడని వరము ఇస్తాడు ఆ వరప్రభావము వలన దేవహూతి తొమ్మిది మంది కుమార్తెలను కంటుంది కర్దమ ప్రజాపతి తాను అరణ్యాలకు పోయి తపస్సు చేసుకుంటానని భార్యతో అంటాడు అప్పుడు ఆవిడ వంశము ఉద్దరించటానికి ఒక కుమారుడిని ప్రసాదించమని భర్తను అడుగుతుంది అప్పుడు కర్దమ ప్రజాపతి నీకు విష్ణుమూర్తి కొడుకుగా పుడతాడు కాబట్టి విషుమూర్తిని ప్రార్ధించమని చెపుతాడు విష్ణుమూర్తి వరము ఇచ్చిన ప్రకారముగా కొడుకు జన్మిస్తాడు అతనే విష్ణు మూర్తి అంశతో జన్మించిన కపిల మహర్షి. దేవతలు పూలవాన కురిపిస్తారు అప్సరసలు నాట్యము చేస్తారు ఆ విధముగా దేవలోకం అంతా  వారి ఆనందాన్ని తెలియజేస్తారు.దేవతలు ఈ బాలుడు విష్ణు మూర్తి అవతారమని కపిల మహర్షిగా ప్రసిద్ధి కెక్కుతాడని చెప్పి వెళ్ళిపోతారు
కర్దమ ప్రజాపతి తన కుమార్తెలకు వివాహలు జరిపించి భార్యతో నీకు పుత్రసంతానం కలిగింది కాబట్టి నేను తపస్సు చేసుకోవటానికి వెళతాను అని చెపుతాడు.కపిల మహర్షి తండ్రితో నేను ముని రూపములో జన్మించింది మునులకు భగవంతుని గురించి తెలియజేయటానికి నీవు తపస్సు చేసుకోవటాని వెళ్ళుఅని చెపుతాడు  తండ్రి ఇల్లు వదలి వెళ్ళిన తరువాత కపిల ముని తన తల్లి అయిన దేవ హూతికి యోగ శాస్త్రాన్ని అభ్యసించమని విష్ణువుని ప్రార్ధించమని , వాటి వలన దేవుని యెడల నిజమైన భక్తి మోక్షము కలుగుతాయని ఉపదేశిస్తాడు.శ్రీ మద్భాగవతములోని 3 వ స్కందము, 33 వ అధ్యాయములో ఈయన గురించిన చాలా వివరాలు ఉంటాయి.సాంఖ్య శాస్త్రములోని  ప్రాధమిక సూత్రాల రచయితగా చెపుతారు.అంతే  కాకుండా భక్తి యోగములో ముక్తిని సాధించే ప్రక్రియను బోధించే గురువుగా కపిల మహర్షి ప్రసిద్ధులు.
ఒకసారి సూర్యరశ్మి అనే ముని వేదాలపట్ల కపిలూనీ అభిప్రాయము తెలుసుకోవటానికి గోవు లో ప్రవేశించి కపిలుని ముందుకు వచ్చి అయన అభిప్రాయము వేదాల పట్ల అడుగుతాడు కపిలుడు ఆ ప్రశ్నకు భగవంతుని మనస్సులో ప్రతిష్ఠించుకొని బ్రాహ్మణులు వేదోక్తముగావారి కర్మలను ఆచరించాలి ఊరికే వేదాలు చదివితే సరిపోదు ఆచరించాలి అని చెపితే సూర్యరశ్మి ముని ఆ వివరణకు తృప్తి చెంది కపిలునికి నమస్కరించి వెళ్ళిపోతాడు. పుండరీకుడు అనే మహారాజు వేటాడుతూ కపిల మహర్షి ఆశ్రమములో దాహము తీర్చుకొని అక్కడే ఆడుకుంటున్న లేడిని చంపుతాడు అది చూసిన కపిలమహర్షి పుండరీకుడిని మందలించగా ఆవేదన చెందిన పుండరీకుడు ఆత్మహత్య ప్రయత్నం చేస్తాడు ఆత్మహత్య పహా పాతకమని జీవులను హింసించరాదని జ్ఞానబోధ చేస్తారు పుండరీకుడు తన రాజ్యాన్ని భోగభాగ్యాలను వదలివేసి తనను శిష్యునిగా స్వీకరించమని కపిల మహర్షిని ప్రార్థిస్తాడు కానీ కపిల మహర్షి పట్టించుకోకపోతే నీటిలో కూర్చుని పదమూడు రోజులు తపస్సు చేస్తాడు. పద్నాల్గవ రోజు కపిల మహర్షి పుండరీకునికి కర్మ, భక్తి, వైరాగ్యము,జ్ఞానము అనే నాలుగు యోగాలను బోధిస్తాడు వీటిని ఆచరించి పుండరీకుడు మోక్షాన్ని పొందుతాడు.
సూర్యవంశపు రాజైన సగరుని(గంగను భూమికి తెచ్చిన భగీరథుని పూర్వీకుడు) మొదటి భార్యకు మహాతేజోవంతుడైన అసమంజసుడు, రెండవ భార్యకు చిన్న చిన్న తిత్తులతో కూడిన పిండం ప్ర్రసవింపబడింది, ఆ పిండానికి వున్న తిత్తులను దాదులు 60 వేల నేతికుండలలో భద్రపరచగా( పొదగడం) 60 వేల మంది కుమారులు కలిగిరి వీరు ప్రత్యేక నామాలతో కాక సగరులుగా ప్రసిద్ధి చెందారు.కానీ పెద్ద భార్య కుమారుడు ఇతర కుమారులను ప్రజలను హింసిస్తూ ఉంటె రాజు అతనిని రాజ్య బహిష్కరణ చేసి ,తన రాజ్య విస్తరణకు మహర్షుల అనుమతితో అశ్వమేధయాగము చేయ సంకల్పించి యాగాశ్వానికి రక్షణగా తన 60 వేల మంది కుమారులను పంపుతాడు. ఈ అశ్వమేధయాగం ఫలము వల్ల ఆ రాజు తన ఇంద్రపదవికి పోటీ వస్తాడని భావించిన ఇంద్రుడు యాగాశ్వాన్ని కపిల మహర్షి ఆశ్రమములోమహర్షికి తెలియకుండా దాస్తాడు. యాగాశ్వము  కనిపించక పోవడంతో ఆ అశ్వానికి రక్షణగా వెళ్ళిన సగరుని 60 వేల మంది పుత్రులు భూ మండలమంతా గాలించి, పాతాళములో వెతకటానికి భూమిపై గుంతలు త్రవ్వి భూదేవికి ఖేదము కలిగిస్తారు తరువాతికాలములో ఆ గుంతలలో  నీరుచేరి సాగరుల పేరన సాగరము అయింది. పాతాళములో కపిల మహర్షి ఆశ్రమములో యాగాశ్వమును చూచి కోపముతో ఆయన పైకి దాడిచేశారు. తపోభంగము అయినా కపిలమహర్షి ఆగ్రహానికి గురైన సగరులు భస్మయి అయి  60 వేల బూడిద కుప్పలు అయినారు.
యాగాశ్వము కొరకు వెళ్ళిన తన పితామహులు ఎంతకీ తిరిగి రాకపోవడంతో యాగ పరిసమాప్తి కాక మధనపడుతున్న సగరునితో అసమంజసుని మనవడు ఆంశుమంతుని కొడుకు సగర కుల్భవుడు అయిన భగీరధుడు యాగాశ్వమును వెతుకుతూ పాతాళం చేరి వారికి ఉత్తమగతులు లభించాలంటే దివిజ గంగను పాతాళానికి తేవలసి ఉంది అని తెలుసుకుంటాడు. భగీరథుడు తన తాతలకు ఉత్తమ గతులు కలగాలని  గంగ కోసము తపస్సు చేస్తాడు. భగీరధుడు శివుని కోసం తపసు చేశాడు. అనుగ్రహించిన శివుడు  గంగను భువికి రాగానే తన తలపై మోపి, జటా జూటంలో బంధించాడు. భగీరధుని ప్రార్ధనతో ఒక పాయను నేలపైకి వదలాడు. భగీరధుని వెంట గంగ పరుగులు తీస్తూ సాగింది. ఆపై సాగరంలో ప్రవేశించి, పాతాళానికి చేరి, సగరుని పుత్రులకు ఉత్తమ గతులను కలుగజేసింది.ఆవిధముగా కపిలమహర్షి వలన గంగ దివి నుండి భూమికి చేరింది.పూర్వము అశ్వశిరుడు అనే విష్ణు భక్తుడైన రాజు కపిల మహర్షిని కలిసి విష్ణుమూర్తి అనుగ్రహాన్ని పొందాలంటే ఏమి చేయాలి అని అడుగుతాడు కపిలమహర్షి నేను విష్ణుమూర్తిని అన్ని చెప్పిన ఆ రాజు నమ్మడు  అప్పుడు ఆ సభలో ఉన్నవారంతా క్రూర జంతువులుగామారుతారు అప్పుడు ఆ రాజు కపిలమహర్షిని ప్రార్ధిస్తే ,”నీవు విష్ణు భక్తుడివే అయినా విష్ణువు లోకమంతా నిండి ఉన్నాడు అన్న యదార్ధాన్ని గ్రహించలేకపోతున్నావు.యదార్ధాన్ని తెలుసుకొని ధర్మబద్ధముగా జీవిస్తూ విష్ణుమూర్తిని ధ్యానిస్తూ ఉంటె నీకు మోక్షము కలుగుతుంది” అని చెప్పి వెళ్ళిపోతాడు.
కపిలమహర్షి సాంఖ్య యోగాన్ని వివరిస్తాడు దీనినే కపిల స్మృతి అని కూడా అంటారు.ఆయుష్షు క్షణికమని,సుఖదుఃఖాలు  వస్తు పోతూ ఉంటాయి అని, ఆత్మ అంటే నారాయణుడే అని ఆత్మను తెలుసుకొని మోక్షాన్ని పొందాలని బోధిస్తాడు. వేదాల్లో ప్రయాణాల్లో ఉండే జ్ఞానమే సాంఖ్య యోగములో ఉంది. కపిల మహర్షి భక్తి యోగాన్ని కూడా వివరిస్తాడు ఎప్పుడు హింసతో కూడిన పనులు చేస్తూ ఈర్ష్య, అసూయ వంటి చెడ్డ గుణాలను కలిగి ఉన్నప్పటికీ భగవంతుడంటే భక్తి ఉన్న వాడిని తామస భక్తుడు అంటారు అన్ని రకాల సుఖాలను అనుభవిస్తూ భక్తి కలిగి ఉండేవాడిని రాజస భక్తుడు అంటారు భగవంతుని లీల గురించి విన్నప్పుడు భగవంతుని పేరు ుని పరవశించిపోయే వాడే అసలయిన భక్తుడు అటువంటి వారిని పరామభక్తులు అంటారు అని కపిల మహర్షి భక్తి యోగములో వివరిస్తాడు పురాణాలలో మనము ఇటువంటి భక్తుల గురించి వింటాము.
రావణాసురుడు శివుని వరప్రసాదంగా ఎన్నో శక్తులను సంపాదించి తనకన్నా శక్తివంతులు ఎవరు ఉండకూడదని అందరిని చంపుతూ పశ్చిమ సముద్ర తీరములో ధ్యానములో ఉన్న కపిలమహర్షిని చుస్తే ఆ మహర్షి చేతిలో ఆయుధాలతో వక్షస్థలం మీద లక్ష్మి దేవితో, కళ్ళలో సూర్య చంద్రుల తో సాక్షాత్తు విష్ణుమూర్తి అవతారము గాకనిపిస్తాడు కానీ రావణుడు ఇదంతా ఋషుల మాయగా భావించి కపిల మహర్షిని ఒక దెబ్బ కొడతాడు ధ్యాన భంగము అయినా కపిల మహర్షి కళ్ళు తెరచి రావణుడిని ఒక దెబ్బ కొడితే రావణుడు స్పృహ తప్పుతాడు కపిల మహర్షి గుహలోకి వెళతాడు కొంచము సేపు తరువాత రావణుడు ఎవరి శక్తివంతుడు అని తెలుసుకోవటానికి గుహలోకి వెళ్లి మహానుభావా మీరు ఎవరు అని అడుగుతాడు దానికి సమాధానముగా కపిల మహర్షి నోరు తెరచి విష్ణుమూర్తి విశ్వ రూపాన్ని రావణుడికి చూపించి మాయమవుతాడు రాబోయే కాలములో శ్రీమహావిష్ణువు అవతారమైన శ్రీరాముని చేతిలో హాతుడవుతాడు అని సూచనా ప్రాయముగా తెలియజేస్తాడు. ఈ విధము గా కపిల మహర్షి అజ్ఞానులకు జ్ఞానాన్ని కలిగించటానికి మనిషిగాపుట్టి సాంఖ్య యోగాన్ని భక్తి యోగాన్ని మునులకు సామాన్య ప్రజలకు బోధించి మోక్షమార్గాన్ని తెలియజేసిన గొప్ప ఋషి సాక్షాత్తు విష్ణు మూర్తి అంశతో పుట్టి లోకాన్ని ఉద్ధరించిన గొప్ప మహర్షి కపిల మహర్షి.
 
     
      
 

Jyothivalaboju
Chief Editor and Content Head
వేసవి తాపం చల్లారింది. వాన జల్లులు కూడా కాస్త తగ్గినట్టున్నాయి. వాతావరణమంతా చల్లచల్లగా, రంగు రంగులతో అలరారుతూ ఉంది. వరినాట్ల సమయం, ఇళ్లల్లో కూడా కొత్త మొక్కలు పెట్టుకోవచ్చు. ప్రభుత్వంకూడా హరితహారం అని మొక్కలు ఉచితంగా ఇస్తున్నారు.  పచ్చదనాన్ని ఆహ్వానించండి.. రాబోయేది పండగల సీజన్. ఈసారైనా అందరినీ కలిసి, సంతోషంగా పండుగలు జరుపుకునే అవకాశం కలగాలని కోరుకుందాం.
మాలిక పత్రిక ఎప్పటికప్పుడు కొత్త రచనలను, కొత్త రచయితలను ఆహ్వానిస్తుంది. కొత్త ప్రయోగాలకు కూడా చేయూతనిస్తుంది. అప్పుడప్పుడు పోటీలు కూడా నిర్వహిస్తున్న సంగతి మీకు తెలిసిందే కదా.. ఇందుకు సహకరిస్తున్న రచయితలు, పాఠకులకు మనఃపూర్వక ధన్యవాదములు.
మీ రచనలు పంపవలసిన చిరునామా; maalikapatrika@gmail.com
 
ఈ మాసపు పత్రికలో విశేషాలు:
1.మోదుగ పూలు – 1
2.తాత్పర్యం – 2. 264 రోజుల జీవితం
3.తామసి – 10
4.అమ్మమ్మ – 28.
5.ధృతి – 3
6.కంభంపాటి కథలు.. ఆవిడేమందంటే..
7.చంద్రోదయం – 18
8.అల్ విదా!
9.నిర్ణయం
10.మమతల బంధం – మన జీవనవేదం
11.పరివర్తన
12.మార్పు మొదలయ్యింది
13.తమసోమా జ్యోతిర్గమయ
14.అవలక్షణం
15.శ్రీదేవీ భాగవత మహత్మ్యము . 2
16.కథ విందువా … నా మనసుకథ విందువా…
17.కార్టూన్స్ – CSK
18.నాచారం నరసింహస్వామి గుడి
19.దానవ గురువు ‘శుక్రాచార్యుడు’
20.ఔషధ విలువల మొక్కలు
21.తుమ్మెదా.. తుమ్మెదా
22.నీ నయనాలు
23.వెన్నెల జాము
నా మాట:
భారతదేశములో ‘వికాసతరంగిణి’గా పేరున్న ఒక Non-Profit Organizationకు అమెరికాలో VTSeva బ్రాంచ్‌ వంటింది. వారు ప్రతి సంవత్సరము అమెరికాలో పుట్టి పెరిగిన భారతీయ సంతతిని ‘ఇంటర్న్‌షిప్’ మీద భారతదేశములోని వారు నడుపుతున్న పాఠశాలలకు తీసుకువెడతారు. ఆ స్కూల్సు ‘గిరిజన పాఠశాలలూ, అంధవిద్యార్థుల పాఠశాలలు’.
ఇవి పరమహంసపరివ్యాజులైన శ్రీ. చిన్నజియ్యరు స్వామి వారి అధ్వర్యములో నడుస్తాయి.
ఈ internship కు chaperoneలా పిల్లలతో కలసి నేను కూడా ప్రయాణించే అపూర్వ అవకాశమొచ్చింది. అలా మొదటిసారి 2017 లో ఆ గిరిజన- పాఠశాలలను సందర్శించాను.
ఆ స్కూలు, ఆ పిల్లలు, వారి ప్రేమ, ఆ వాతావరణము నాకు మరో ప్రపంచం పరిచయం చేశాయి. అటుపై గిరిజనుల సంస్కృతి గురించి తెలుసుకోవాలని నాకు గొప్ప తపన కలిగింది.
ఆ తపనలో భాగంగా నేను గిరిజనుల గురించి ఎంతో సాహిత్యం సేకరించాను.
2018లో మరోసారి నేను ఆ స్కూలుకు వెళ్ళాను. వారిచ్చిన స్వాగతం, చూపిన నిఖార్సైన ప్రేమ నేను మరువలేను. వారికున్న తెలివితేటలు అపూర్వం.
ఇందులో నేను వర్ణించిన స్కూలు, అడవి అప్పటి నేను చూసిన విశేషాలే. నేను కొద్దిగా ఊరి పేర్లు, స్కూలు పేరు మార్చాను. కాని విషయం వాస్తవం.
అడవి ఒక అద్భుత లోకం. నాకు అవకాశమొస్తే నేను గిరిజనులతో కలసి ఉండిపోగలనని నా నమ్మకం. అంతగా గిరిజనులు నన్ను ఆకట్టుకున్నారు. నాకు వారి స్వచ్ఛత అంటే గౌరవం, వారి అమాయకత్వం అంటే ప్రేమ. వారు సత్య యుగము నాటి వారంత స్వచ్ఛమైన వారు. నిజమైన మానవులు, ప్రేమజీవులు. మనం నాగరీకత పేరులో పూర్తి కల్తీ సరుకు.
***
నేను ఇందులో ప్రస్థావించిన చరిత్ర, గోండుల చరిత్ర, గిరిజనుల సమస్యలు నిజమైనవి. ఈ కథలో నేను ఆ విషయాలు చాలా కొద్దిగానే వివరించాను. విస్తారంగా చెబితే అది ఒక రీసెర్చు గ్రంధమవుతుందని బెదిరి చాలా తగ్గించి రాశాను.
ఉపయుక్తమైన గ్రంధాలు;
1. ఆదివాసులు వైద్యం, సంస్కృతి, అణచివేత. – కె. బాలగోపాల్‌
2. గిరిజన విప్లవమూర్తి కొమరం భీం – భూక్యా చినవెంకటేశ్వర్లు
3. ఆదిలాబాదు గిరిజనులు సంస్కృతి ప్రగతికి సవాళ్ళు – శాస్త్రీ
4. కొలవగొట్టి – కరపెజ్‌ సటి పుస్తకము
5. ఆదివాసీ ఆత్మ గానం. – డా. విఎన్. వికె శాస్త్రి
6. కొమరం భీం ముందు తరువాత ఇప్పుడు – డా. వి. ఎన్. వి. కె. శాస్త్రి
7. కొండకోనలలో తెలుగు గిరిజనులు – శివరామకృష్ణ
8. కొమరం భీం – అల్లం రాజయ్య సాహూ
ఇది చదివి మీరు ఆదరించాలని ఆశిస్తూ మీ ప్రతి స్పందన ఆశిస్తూ…
సంధ్యా యల్లాప్రగడ
 
***************************************************************************************************
 
 
బర్రున వచ్చి ఆగిన బస్సులోంచి దిగాడు వివేక్.
“రైట్ రైట్!! ” అంటూ కేకేసాడు కండెక్టరు వివేక్ బస్సు దిగిన తరువాత.
అక్కడ మరి ఎవ్వరూ దిగలేదు.
ఎర్రట్టి దుమ్ము లేపుతూ బస్సు సాగిపోయింది.
బట్టలపై పడిన దుమ్ము దులుపుకుంటూ ఎదురుగా కనపడుతున్న మట్టి రోడ్డు వైపు ధీర్ఘంగా చూశాడతను.
అది కంకర, ఎర్ర మట్టి కలిపి వేసిన రోడ్డు. అవి ఫిబ్రవరి మాసపు ఆఖరి రోజులు. అప్పుడే చలి తగ్గుతూ ఎండ ఎక్కుతోంది. సమయం పన్నెండు గంటలవుతోంది. ఆ చుర్రుమంటున్న ఎండలో, ఆ ఎర్ర మట్టితో ఉన్న దారి మరింత ఎర్రగా కనపడుతోంది. రోడ్డు మీద కానీ ఆ బస్టాండులో కానీ జన సంచారం లేదు. మరో నరమానవులు లేరు. బస్సు కనుచూపు మేర దాటాక గమ్మత్తుగా నిశ్శబ్ధం అలుముకుంది.
చుట్టూ అడివి, పెద్ద పెద్ద చెట్లు చుట్టూ వ్యాపించి ఉన్నాయి. చక్కటి హరిత వర్ణముతో ఉన్న చెట్టు ఎటు చూసినా మెరుస్తూ కళ్ళకు శాంతిగా ఉంది. ఆ చెట్లు ఏమిటో అర్థం కాలేదు వివేక్‌కి. ‘వాటి క్రింద నిలబడితే గొడుగు అవసరము ఉండదెంత వానకైనా’ అనుకున్నాడు.
అంచు కనపడని అడివి విస్తారంగా ఉంది. అతను పుట్టి బుద్ధి తెలిసినది మొదలు అంత పచ్చదనం చూసి ఉండలేదు. చుట్టూ మెల్లగా చూస్తూ ఆ పరిసరాలను ఆకళింపు చేసుకునే ప్రయత్నం మొదలెట్టాడు. అడవి పురుగుల ధ్వని వ్యాపించి ఉంది. ఆ మట్టి రోడ్డు మొదట్లో ‘గిరిజన గురుకుల పాఠశాల’ అన్న బోర్డుతో ఒక యారో మార్కు వేసి ఉంది.
భుజానికి బ్యాకుప్యాకు, చేతిలో చిన్న పెట్టెతో ఆ యారో చూపిన దిశగా రోడ్డు మీద నడక మొదలెట్టాడు వివేక్. అడవిలో కీచు రాళ్ళ ధ్వనికి తోడు ఇప్పుడు వివేక్ అడుగులు జత అయ్యాయి. మరో చప్పుడు లేదు. ఆలోచిస్తూ నడవటం మొదలెట్టాడు.
‘ఇలా గంట నడవాలేమో‘ అనుకున్నాడు మనసులో.
అతనికి ఇంకా ఆశ్చర్యంగా ఉంది. తను ఇలా రావటం.
***
వీరానాయక్, వివేక్ మంచి మిత్రులు. డిగ్రీ, ఎమ్‌ఏ కలిసి చదువుకున్నారు. ఈ గిరిజనపాఠశాలకు ఉపాధ్యాయులు కావాలన్న ప్రకటన ముందు వీరా చూశాడు. కాని అతను ఎమ్‌ఫిల్ కి వెళ్ళిపోతున్నందునా. . . వివేక్‌ ఆర్థిక పరిస్థితులరీత్యా అతనికి ఉద్యోగము అత్యవసరం కనుక, వివేక్‌ను ఆ జాబుకు దరఖాస్తు చెయ్యమని బలవంతపెట్టాడు.
“మనము అప్లై చెయ్యగానే వస్తుందటరా? అయినా ఇదంతా ఫార్సు కాని. వాళ్ళకు ఎవరో ఉండే ఉంటారు. జీతం చూడు దండిగా ఇస్తున్నారు. పైపెచ్చు తిండి, షెల్టరు వాళ్ళే. . . వచ్చేదంతా మిగులే కదా. మనకెందుకొస్తుంది?” అన్నాడు ఉదాసీనంగా వివేక్.
కానీ వీరా ఒప్పుకోలేదు.
“కాదులేవో! అది ఎక్కడో జిల్లాలో. మారుమూల అని వాళ్ళు పెద్ద జీతం పెట్టారు. అంత దూరం హైద్రాబాదు వదిలి ఎవరు వెడతారని. నీకు తప్పక వస్తుంది. నీవు నీ ఫ్యూచర్‌ చక్కగా సెటిల్ చేసుకోవచ్చు. నా మాట కాదనకు. ముందు నీవు అప్లై చెయీ” అంటూ బలవంత పెట్టి తనే దగ్గరుండి కట్టించాడు.
వివేక్ తండ్రి వివేక్ పుట్టక మునుపే పల్లె వదిలి పట్నం వచ్చాడు. రిక్షా తొక్కుతూ కుటుంబం లాగేవాడు. పిల్లలను పెద్ద చదువులలో చూడాలని ఆటో నడపటం మొదలెట్టాడు. వివేక్‌కి పదహేనేళ్ళప్పుడు ఒక రోడ్డు ప్రమాదంలో మరణించాడు ఆయన. అప్పటి వరకూ ఏదో పర్వాలేదులా ఉన్న కుటుంబం రోడ్డున పడింది. చెల్లికి బాల్య వివాహం చేస్తే మొగుడు తాగి కొట్టి ఆ అమ్మాయిని వదిలేశాడు. తల్లి, చెల్లి చేతనైన పనులు చేస్తూ కుటుంబం గడుపుతున్నారు. వివేక్ తెలివైన విద్యార్థి. స్కాలర్‌షిప్‌తో, గిరిజన హాస్టల్స్ లో ఉండి చదువు కానిచ్చాడు.
హాస్టల్లో ఉన్న మిత్రులలో ఒకడు సింగపూరు వెడుతున్నాడు. అతనికి అక్కడ పై చదువు చదివే అవకాశమొచ్చింది, తెలివైన వివేక్‌ ను కూడా రమ్మని పిలిచాడతను.
“అక్కడ స్కూలులో టీచరుగా ఉండవచ్చు. వచ్చే డబ్బు కొంత ఇంటికి పంపవచ్చు. జీవితంలో సెటిల్ అవటానికి నీకిదో మంచి అవకాశం. తెలివైన వాడివి ఆలోచించు” అన్నాడతను.
“నా దగ్గర పైసా లేదు” చెప్పాడు వివేక్‌ నిరుత్సాహంగా.
“ఎక్కడో అక్కడ అప్పు చెయ్యరా. అవకాశాలు మళ్ళీ మళ్ళీ రావుగా. ఇంతా చేస్తే నీకు ఒక యాభై వేలు ఉంటే చాలు. రెండు నెలల్లో తిరిగి ఇచ్చెయ్యగలవు” ఉత్సాహపరిచాడా మిత్రుడు.
వివేక్ దుకాణములో పద్దులు రాస్తూ, ఎయిడెడ్ స్కూల్ లో టీచరు జాబు వస్తే చేరుదామని చూస్తున్నాడు. ఇది మంచి అవకాశంగా తోచింది కానీ యాభైవేల కోసం ఏ బ్యాంకును కొల్ల కొట్టాలి? దారితోచలేదు అతనికి.
అదిగో అప్పుడు వీరాను అడిగితే ఈ జాబు చూపి, వెళ్ళు అని సలహా ఇచ్చాడు.
తను లెక్కలు రాసే దుకాణపు యజమానిని అడిగితే ఉన్న ఆ చిన్న ఉద్యోగము కూడా పీకుతాడని వివేక్ కి తెలుసు.
ఇలా కొట్టుమిట్టాడుతుంటే అతనికి ఈ ఇంటర్యూకి పిలుపొచ్చింది. కొంత హోప్, కొంత సంతోషం కలిగాయన్న మాట నిజంకానీ, అంత లోనే జాబు రావాలిగా అన్న నిరుత్సాహం కలిగాయి.
కనీసం ఇంటర్వ్యూలు అటెండు అవుతే అనుభవం వస్తుందని మనస్సులో చెప్పుకొని ఉన్నంతలో మంచి బట్టలు తగిలించుకొని ఇంటర్యూకి బయలుదేరాడు వివేక్.
***
కోటిలో ఒక చిన్న ఆఫీసు అది. బహుశా వాళ్ళ సిటీ సెంటర్ కావచ్చు. మూడంతస్తుల బిల్డింగులో రెండో అంతస్తులో ఉంది ఆ ఆఫీసు.
ఆ ఆఫీసులోకి ప్రవేశించగానే అక్కడ ఉన్న కుర్చీలలో నలుగురు తన లాంటి వాళ్ళు కనిపించారు, వెయిట్ చేస్తూ. అటెండరు అవ్వొచ్చు, “కూర్చోండి పిలుస్తారని” చెప్పి లోపలికి పోయాడు. దాదాపు గంట తరువాత వివేక్‌ను పిలిచారు.
లోపల చిన్న కారిడార్. ప్రక్కగా గదులు రెండు ఉన్నాయి. ఒక గది చూపించి లోపలికెళ్ళమని చెప్పి అటెండరు మాయమయ్యాడు.
లోపల దాదాపు అరవై సంవత్సరాల వయస్సు ఉన్న ఒక పెద్ద మనిషి, ముప్పై సంవత్సరాల వయస్సు ఉన్న మరో అతను ఉన్నారు. గదిలో వెలుతురు తక్కువగా ఉంది. ఫ్యాను చప్పుడు చేస్తూ తిరుగుతోంది. వాళ్ళు కూర్చున్న కుర్చీల ముందు పెద్ద బల్ల. ఇటువైపు రెండు కుర్చీలు వేసి ఉన్నాయి. ఒక ప్రక్క పుస్తకాలు బొత్తులు పెట్టి ఉన్నాయి. చూడగానే స్కూలు పుస్తకాలని తెలిసిపోతోంది. మరో ప్రక్క బొత్తులుగా నోటు బుక్స్ ఉన్నాయి.
ఒక ర్యాకు, దానిలో పుస్తకాలు. మొత్తానికి గది అంతా పుస్తకాలు పరచి వున్న విజ్ఞాన మైదానంలా ఉంది.
ఆ పెద్ద మనిషి నవ్వుతూ “రావయ్యా! రా! కూర్చో! నీ పేరేంటి? నా పేరు ప్రసాద్రావు” అన్నాడు.
ఆయన ఎదురుగా వివేక్ అప్లికేషను కనపడుతోంది.
వివేక్ నమస్కరించి “నమస్తే సార్. నా పేరు వివేక్” అన్నాడు కూర్చుంటూ.
“ఎమ్‌ఏ చదివావు. పండిట్ ట్రేనింగు కూడా అయినట్లుంది. ఇక్కడ ఏ స్కూల్లోనూ చూసుకోలేదా” అన్నాడు ఆరాగా చూస్తూ.
“ట్రై చేశాను సార్. ఇంకా చేస్తున్నా. రావాలిగా. ” అన్నాడు వివేక్.
“ఈ స్కూలు చాలా లోపలగా ఉంటుంది. సిటీ హడావిడి ఉండదు. ఉండగలవా? రెండో రోజే వెనక్కు వస్తావా?” అన్నాడాయన సరదాగా మాట్లాడుతున్నట్లుగా.
“నేను ఉన్న స్థితిలో ఉద్యోగం అవసరం సార్. అమ్మ, చెల్లిని చూసుకోవాలి. నాయన లేడు. నాకు కుదిరితే రీసెర్చ్ కూడా చెయ్యాలని ఉంది. మరీ కుదిరితే విదేశాలకు పోవాలని కూడా ఉంది. ఇప్పటి వరకూ స్కాలర్‌షిప్స్ మీద గడిచింది. ఇప్పుడు ముందుకు పోవటం కష్టంగా ఉంది.
వీటికి ముందు అనుభవం, కొంత డబ్బు అవసరం కాబట్టి జాబు దొరికితే చెయ్యాలనుంది. కొన్ని రోజులు కదలకుండా జాబు చెస్తే కొద్దిగా నిలకడగా ఫ్యూచరు చూసుకోవచ్చు” అన్నాడు నిజాయితిగా వివేక్.
“నీవు తెలుగు ఎమ్‌ఏ. మరి ఇంకా ఏ సబ్జెక్టు చెబుతావు. ట్యూషన్లు చెప్పిన అనుభవం ఉందా?” అడిగాడు ప్రక్కన ఉండి అప్పటి వరకూ మాట్లాడకుండా చూస్తున్న ఆ వ్యక్తి.
“ట్యూషన్లు చెప్పాను సారు. తెలుగు, సంస్కృతము, సోషల్, చిన్న పిల్లలకు లెక్కలు. ఆరు నెలలే కదా సార్ నా ఎమ్‌ఏ అయి అందుకే బడిలో చెప్పిన అనుభవమేమి లేదు” అన్నాడు వివేక్.
“ఇతనే రాజు, మా స్కూలు ప్రిన్సపాల్” చెప్పాడు ప్రసాదరావు సార్.
తల ఊపాడు వివేక్.
“నీవు మాకో చిన్న లెసన్ చెప్పమంటే చెప్పగలవా ఇప్పుడు?” అడిగాడు రాజుసార్.
తల ఊపిన వివేక్ కి టెన్తు తెలుగు పుస్తకము ఇచ్చాడు రాజు సార్.
వివేక్ అది తీసుకొని దానిలోని చందస్సు పేజీ తీసి అక్కడే ఉన్న వైట్ బోర్డు దగ్గరకు వెళ్ళాడు.
మార్కర్ పట్టుకొని “చందస్సు అంటే గురువు లఘువులు ఆట. . ” అంటూ మొదలెట్టాడు.
పిల్లలు ఉన్నట్లుగా, వాళ్ళు వింటున్నట్లుగా భావిస్తూ, చందస్సు, లఘువు, గురువులు, తేడాలు గుర్తించడం వివరించసాగాడు. అరటిపండు ఒలిచి చేతిలో పెట్టినట్లుగా ఉంది అతని వివరణ.
రాజుసార్, ప్రసాదరావుసార్ పిల్లల్లా వింటూ తలవూపుతూ ఆ పాఠములో మునిగిపోయారు. పది నిముషాల తరువాత
“బావుంది. ఇక చాలు” అన్నాడు ప్రసాదరావు సార్.
“మాకు రెండు సంవత్సరాలు బాండ్ ఇవ్వాలి, ఇవ్వగలవా?” అడిగాడు ప్రసాదరావుసార్.
“ఒక ఏడాదే అనుకున్నా సార్” అన్నాడు వివేక్ వచ్చి కూర్చుంటూ.
“నీకు ప్రభుత్వ ఉద్యోగం వస్తే మేము ఆపము. లేకపోతే కనీసం రెండేళ్ళన్నా ఇక్కడ ఉండాలి. ప్రతి యేడు మేము టీచర్లును వెతుక్కోలేంగా” అన్నాడాయన.
కొద్దిగా తల వంచి ఆలోచించి, తల ఎత్తి “సరే సార్!” అన్నాడు వివేక్.
“నీవు రేపు ఇక్కడికే రా, వివేక్! నీకు రిజల్టు చెబుతాం” అన్నారు ప్రసాదరావుసార్.
నమస్కారం పెట్టి లేచి వచ్చేశాడు వివేక్.
***
ఆ రోజు సాయంత్రం కలిసినప్పుడు వీరా అడిగాడు ఇంటర్యూ ఎలాయిందని.
“బానే చేశాననుకుంటున్నారా! కాకపోతే వాళ్ళు రెండేళ్ళు బ్యాండ్ రాసిమ్మని అడుగుతున్నారు. కొంచం ఎక్కువేమో అంత టైం” అన్నాడు ఆలోచనగా వివేక్.
“టూ యియర్స్ ఏముందిరా బాబు, ఇట్టే గడిచిపోతాయి. కొంచం అమ్మా చెల్లీ కూడా సెటిల్ అవుతారు. వస్తే ఆలోచించకు. వెళ్ళిరా. నీ జాబు అనుభవము చూపించి నీవు రీసెర్చులో కూడా చేరవచ్చు. మంచిగ కుదిరితే ఎయిడెడ్ కాలేజీ లెక్చరర్‌గా పోవచ్చు. ఏడికో పోతనంటవు. ఇక్కడ అమ్మా, చెల్లీ నీ కోసము ఇన్ని రోజులు ఎంత కష్టపడ్డారో మర్చిపోకురా” చెప్పాడు వీర్‌ ప్రోత్సాహంగా.
“సరే! చూద్దాంలే. రానీయ్యరా ముందు” అన్నాడు ఇక సంభాషణ పొడగించటం ఇష్టం లేక వివేక్.
ఆలోచనలతో బుర్ర తిరుగుతోంది అతనికి. ఎక్కడో మారుమూల పల్లెకు పోవాలా? లేక ఇక్కడే ఏదైనా చూసుకోవాలా? అమ్మా వాళ్ళు ఉండగలరా? అలా అనుకొని నవ్వుకున్నాడు. వదిలేసి విదేశాలే వెళ్ళాలనుకున్నాడు. అలాంటిది పల్లెకు పోవటానికి సంకోచమేంటి? బావుంటే అమ్మను తీసుకుపోవచ్చు. చెల్లితో డిగ్రి చెయించొచ్చు. వస్తే కాదనకూడదు. నెలకు పదిహేను వేలంటే మాటలు కాదుగా అనుకున్నాడు. అలా ఆలోచిస్తూ ఎప్పటికో నిద్రపోయాడు ఆ రాత్రి.
ఆ మరుసటి రోజు రమ్మన్న టైంకు వెళ్ళాడు వివేక్. అక్కడో పది మంది తనలాంటి వారు కనిపించారు. వాళ్ళంతా నిన్నటిరోజున ఇంటర్యూకు వచ్చినవారే. చిన్నగా నవ్వుకుంటూ ఒకరినొకరు పలకరించుకున్నారు.
అరగంట తరువాత వివేక్ ను మరో అతనిని లోపలికి పిలిచారు. మిగిలిన వారిని వెళ్ళిపొమ్మన్నారు.
వివేక్ మనస్సు ఒక్క క్షణం ఆగి కొట్టుకుంది. లోపలికి వెళ్ళాక ప్రసాదరావు సార్ ఒక్కరే ఉన్నారు. గదిలో బుక్స్ కూడా చాలా మటుకు మాయం అయ్యాయి.
ప్రసాదరావు ఇద్దర్ని కూర్చోమని “మీ ఇద్దర్ని తీసుకుంటున్నాము” అన్నాడు.
మరో అతను “రెండేళ్ళు నేను కమిట్ కాలేను సార్. ఏడాది అయితే నాకు వోకే” అన్నాడు.
ప్రసాదరావు ధీర్ఘంగా చూసి “సరే నీ ఇష్టం. నీవు వెళ్ళవచ్చు. మాకు రెండేళ్ళకు కావాలి అని ఖచ్చితంగా చెప్పానుగా” అన్నాడు.
అతను లేచి వెళ్ళిపోయాడు.
వివేక్ వైపు చూసి “నీకు రెండేళ్ళు ఓకే కదా!” అన్నారాయన.
వివేక్ తల ఊపాడు.
“సరే చూడు ఇది అగ్రిమెంటు. చూసి సంతకము చెయ్యి. డేట్ వేసి ఇవ్వు. నీ సర్టిఫికేట్లు ఒర్జినల్స్ నాతో ఉంటాయి. రెండేళ్ళ తరువాత నీకందచేస్తాం” అన్నాడు.
వివేక్ ఆ అగ్రిమెంటు తీసుకొని చదవటం మొదలెట్టాడు. చదివి సంతకము పెట్టి, డేటు వేసి ఇచ్చాడు. తన ఒర్జినల్స్ కూడా ఆయన ముందు పెట్టాడు.
ప్రసాదరావు వాటిని తీసుకొని ఒక ఫైల్‌ లోపెట్టి చిన్న నవ్వుతో “నీవు వచ్చే మండేకల్లా అక్కడికి చేరు. ముందుగా ఇంట్లో వాళ్ళకు డబ్బు అదీ సర్దాలేమో నేను కొంత ఇస్తాను తీసుకొని అది ఇచ్చి బయలుదేరు“ అన్నాడు.
తల ఊపాడు వివేక్.
“ఇక్కడ ఆదిలాబాదు బస్సు పట్టుకో. . . ఆదిలాబాదుకు ఉదయం చేరతావు. అక్కడ టిఫెన్ చేసి మరోబస్సు తీసుకోవాలి. బస్సు మన బడి రోడ్డు దగ్గర దింపుతుంది” అంటూ ఎలా వెళ్ళాలో వివరించాడు.
“అది అడవి ప్రాంతం. మనుషులు మంచి స్నేహశీలులు. నగరాల్లోలా కల్మషం ఉండదు. తండాల జనాలకు నీవు దేవుడివే ఇక. అక్కడికి వెళ్ళాక తెలుస్తుందిలే నీకు. తినబోయే ముందు రుచులెందుకు” అన్నాడాయన నవ్వుతూ.
డెస్కు నుంచి ఐదువేల రూపాయలు తీసి ఇచ్చాడు. “ఖర్చులకు ఉంచుకో” అంటూ.
షేక్‌హ్యాండిస్తూ “ఆల్‌దబెస్టు వివేక్!” అన్నాడాయన.
నమస్కారం చేసి బయటకొచ్చాడు వివేక్.
తరువాత అన్నీ చకచకా జరిగాయి. రెండు జతల బట్టలు కొత్తవి కొనుక్కున్నాడు. తల్లికి చెప్పాడు సెలవలకు వస్తానని. బస్సులకు కొంత ఉంచుకొని, రెండు వేలు తల్లికి ఇచ్చాడు. ఫస్టుకు మళ్ళీ పంపుతానని చెప్పాడు.
తన వద్ద ఉన్న పుస్తకాలు బ్యాగులో సర్దుకున్నాడు. వీరాకు చెప్పి నగరం వదిలి ఆదిలాబాదు వెళ్ళే బస్సు పట్టుకున్నాడు.
***
రచన: రామా చంద్రమౌళి

ఒకటే ఎడతెగని వర్షం. రెండురోజులనుండి.  నగరం తడిచి ముద్దయింది.  అంతా నీటి వాసన ఎక్కడికి వెళ్ళినా.  రోడ్లూ,  చెట్లూ,  లక్షలకొద్ది ఇండ్లూ. అన్నీ ఎంతో కాలం తర్వాత తనివితీరా అభ్యంగన స్నానం చేసినట్టు. అంతా శుభ్రంగా.  ,
హోటల్ దుర్గా. రిసిప్షన్ కౌంటర్ లో ఏదో రాసుకుంటున్న మాలతి అప్రయత్నంగానే తలెత్తి చూచింది ఎదురుగా ఉన్న గోడ గడియారంవైపు.
ఏడు గంటల పది నిముషాలు. రాత్రి.
‘టైం తెలియనే లేదు.   డ్యూటీకి వచ్చి అప్పుడే గంటయింది.   నైట్ డ్యూటీ ఈరోజు.   ఉదయం ఆరు గంటలకు రిలీవ్.   భాషా వస్తే ‘ అనుకుంది.
అంతా నిశ్శబ్దంగా ఉంది.  బయట కురుస్తున్న వర్షం చినుకుల ఒక రకమైన లయాత్మక ధ్వని.  ఎదురుగా గోడలోనే ఏర్పాటు చేసిన గాజు కిటికీలో అందమైన జిట్రేగి కర్రతో చేసిన జేవురు రంగు గణపతి విగ్రహం. అందంగా.  ముందు ఇరవైనాల్గు గంటలూ వెలిగే నువ్వుల నూనె దీపం. గాజు ఎక్కలో. నిలకడగా దీపపు జ్వాల. ఎర్రగా.
ఇరవై రెండు సంవత్సరాలుగా ఉద్యోగం ఆ హోటల్ లో. రెసిప్షనిస్ట్. ఆ హోటల్ అణువణువూ తెలుసు తనకు.   మొత్తం అరవై ఎనిమిది గదులూ. అటాచ్డ్ రెస్టారెంట్. అతి విశ్వసనీయమైన సర్వీస్ ను అందించే మధ్య తరగతి రేట్లున్న పురాతనమైన హోటల్ అది.  మూడవతరం యాజమాన్యం.  ఒక యాంటిక్ వ్యాల్యూ దానికి.  కస్టమర్లు చాలా ఇష్టపడ్తారు తమ హోటల్లో ఉండటానికి.  కాని రూంస్ దొరకవు.  కనీసం ఒక వారం ముందన్నా బుక్ చేసుకోవాలి.
వెయిటర్ సత్యనారాయణ వచ్చి ‘ నూటా మూడు చెకౌట్. బిల్లు చేయండి మేడం ‘ అని చెప్పి రెస్టారెంట్ లోకి వెళ్ళిపోయాడు.  నీలి రంగు యూనిఫాం.  నెత్తిపై అదేరంగు టోపీ.
సరిగ్గా ఆ సమయంలో వచ్చి ఆగింది ఆటో హోటల్ పోర్టికో లో.  ఆమె దిగుతోంది.  సన్నగా. తెల్లగా. ఎత్తుగా. అదే ఎర్ర చీర. కొద్దిగా నెరిసిన జుట్టు. నుదుట ఎర్రగా నిప్పులా మెరిసే బొట్టు. ఉదయం వికసించి. సాయంత్రం వేళకు సడలిపోయినట్టున్న తామరపువ్వులా. జయంతి.  సరిగ్గా తను ఈ హోటల్ లో ఉద్యోగంలో చేరినప్పటినుండి. అంటే ఇరవైరెండేళ్ళుగా కస్టమర్.  మనిషిని చూస్తే చాలా గౌరవం కలుగుతుంది.  ఆమెను చూస్తే పవిత్రమైన దేవుడిముందు దీపంలోకి చూస్తున్న పవిత్ర నిశ్చలానుభూతి.
ఆటో డ్రైవర్ ఆమె చిన్న బ్రీఫ్ కేస్ ను తీసుకుని కౌంటర్ దగ్గరకు వచ్చాడు.  వెనుక జయంతి.  యాభై ఐదుంటాయేమో ఆమెకు.  మాలతి కళ్ళు ఆమె వెంట ఉండవలసిన అతను. విశ్వం కోసం వెదికాయి.  కాని అతను లేడు. ఒంటరిగానే వచ్చిందామె.  అప్పుడప్పుడలా జరుగుతుంది.  సాధారణంగా విశ్వంగారూ,  జయంతీ ఇద్దరూ కలిసే వస్తారు.  సరిగ్గా ఒక్కరోజే ఉంటారు హోటల్లో.  మర్నాడు ఖాళీ. వాళ్ళకు మూడు వందల పదమూడు నంబర్ గదే కావాలి. థర్డ్ ఫ్లోర్. మూలది.  కిటికీలోనుండి చూస్తే పెద్ద రావిచెట్టూ. ,  దూరంగా దుర్గమ్మ గుడీ కనిపించేది.
ఈ సుదీర్ఘ పరిచయంతో జయంతీ,  విశ్వం లగురించి తనకు అర్థమైందేమిటంతే. వాళ్ళిద్దరు పెళ్ళాం మొగులు కారు.  కాని ఆమె మెడలో మంగళ సూత్రాలూ. మెట్టెలూ ఉన్నాయి.  వివాహితే.  అతను అమె భర్త కాడు. ఒక పెద్ద ఇంజనీర్.  అందమైన. హుందా ఐన ఆరడుగుల విగ్రహం విశ్వంది.  సగంకన్నా ఎక్కువే నెరిసిన జుట్టు. ఎప్పుడూ కడిగిన ముత్యంలా శుభ్రమైన నలుగని స్టార్చెడ్ బట్టలు.  బహుశా ఆమె విశాఖపట్నం ప్రాంతం నుండి వస్తుంది ఏదో రైలులో.   అతను హైదరాబాద్ నుండి. ఇద్దరూ రైల్వే స్టేషన్ లో కలుసుకుని తమ హోటల్ కు క్యాబ్ లో వస్తారు.  ఒక్క రోజుండి.  ,
అప్పుడప్పుడు వాళ్ళ రైళ్ళ అరైవల్స్ మ్యాచ్ కావేమో. ఆమె రెండు మూడు గంటలు ముందొస్తుంది.  అప్పుడు విశ్వం రిసిప్షన్ కు ఫోన్ చేసి చెబుతాడు.  జయంతి ఒక్కతే వచ్చి గదిని ఆక్క్యుపై చేసి అతనికోసం ఎదురు చూస్తుంది.  తమతో ఎక్కువగా మాట్లాడేది విశ్వమే.  కాని ఈసారి జయంతిగారే ఫోన్ లో మాట్లాడి ఒక వారం క్రితం రూం బుక్ చేసింది అప్పుడుకూడా తనే ఉంది డ్యూటీలో.
వీళ్ళిద్దరూ పెళ్ళాంమొగులు కాదని తమ రిసిప్షన్ స్టాఫ్ ఆర్గురికీ స్పష్టంగా తెలిసినా. వాళ్ళిద్దరిపైన చాలా గౌరవంతో కూడిన ఒకరకమైన సాన్నిహిత్యం,  ఇష్టం,  ప్రేమ ఏర్పడ్డాయి అందరికీ. వాళ్ళు నెలకోసారి వచ్చే ప్రతిసారీ వాళ్లకిష్టమైన మూడువందల పదమూడు గదినే ఇచ్చి సహకరిస్తారు అందరూ.
‘ మనుషుల ముఖాల్లో ఉండే ఏదో వింత కాంతి ఈ రకమైన ఇష్టతను ఏర్పరిచిందా వాళ్లపట్ల. వ్చ్. ఏమో ‘
కస్టమర్ల వివరాలు రాసుకునే రిజిష్టర్ ను ముందుకు తోస్తూండగా జయంతే అంది “గుడీవినింగ్ మాలతి గారూ.  బాగున్నరా. “అని.  అని చకచకా రాస్తూ,
అదే గంభీరత. అదే హుందాతనం. అదే ఆకర్షణ. కాని ఈ సారి ఏదో వెలితి ఉందామెలో.  వర్షం వెలిసిన తర్వాత పులకింతను కోల్పోయిన భూమివలె. అడవి వలె.
“శ్రీనివాస్. మేడం ను మూడువందల. ” అంటూండగానే. “తెలుసు మేడం.  ” అని బ్రీఫ్ కేస్ ను తీసుకుని,
జయంతి వెళ్ళిపోయింది. బాయ్ వెంట లిఫ్ట్ వైపు.
మాలతి కుర్చీలో యధాలాపంగా కూలబడి.
“అసలు వీళ్ళిద్దరూ ఒకరికొకరు ఎవరు. ఒక్కసారికాదు రెండుసార్లు కాదు. ఇరవైరెండు సంవత్సరాలుగా ఇలా నెలకొకసారి కలుసుకుంటూ. అప్పుడెప్పుడో తనకు పెళ్ళి కానప్పుడు పరిచయం వీళ్ళు తనకు. ఇప్పుడు తనకు పెళ్ళై. ఇద్దరు పిల్లలు కలిగి. వాళ్ళు కూడా ఇంటర్ చదివే స్థాయికి ఎదిగి. తన పెళ్ళయినప్పుడు జయంతి ఒక ఖరీదైన పట్టు చీరను కానుకగా ఇచ్చింది కౌంటర్ లో. ఒక రకమైన ఆత్మీయత. వీళ్ళంటే. ”
చాలాసార్లు సహజమైన నిగ్రహించుకోలేని ఉత్సుకతతో. ఊర్కే ఏదో పనున్నట్టు వెళ్ళి వీళ్ళిద్దరూ గదిలో ఏమి చేస్తుంటారు అని గమనించింది తను. తను చూచిన నాల్గయిదు సార్లూ. వాళ్ళిద్దరూ కిటికీ దగ్గర బయటికి చూస్తూ కూర్చుని మాట్లాడుకుంటున్నారు. చాలా పరవశంతో. సంతోషంగా. తృప్తితో.
కాని ఈ ప్రతి నెలా. వీళ్ళు కలుసుకోవడం. మళ్ళీ విడిపోయి. ఎటువాళ్లటు. ఏమిటిది. ఇన్నేళ్ళు ఇలా కొనసాగుతూండడం.  ,
ఫోన్ మ్రోగి. ఎవరో కస్టమర్. చెకౌట్. బిల్ మేకింగ్. అటుప్రక్క శివరావు. కంప్యూటర్ లో. బిల్లులు. ఏవేవో లెక్కలు.  ,  మళ్ళీ ఫోన్లు. ఎక్కడినుండో. రూం బుకింగ్స్. రెస్టారెంట్ వాకబులు. పనిలో పడిపోయింది మాలతి.
కాస్త తెములుకుని. తలెత్తే సరికి. రాత్రి పదకొండు.
‘ విశ్వం గారు వచ్చారా. ‘
అప్రయత్నంగానే రిజిష్టర్ తెరిచి చూచింది. ఉహూ. రాలేదు. ‘ఐనా తనే ఉందికదా కౌంటర్ లో ‘ అనుకుంది.
ఎందుకో. ఒక రకమైన ఆందోళన కలిగి. మాలతి చకచకా లిఫ్ట్ లో బయలుదేరి. మూడువందల పదమూడుకు వెళ్ళి. జాగ్రత్తగా గమనించింది. ప్రక్కనున్న కిటికీ సందులోనుండి. జయంతి ఒక్కతే. బెడ్ ప్రక్కనున్న కిటికీలోనుండి చీకట్లోకి చూస్తోంది. తదేకంగా. వర్షంలోకి.
జయంతి ముఖం స్పష్టంగానే కనబడింది. నిశ్చలంగా. గంభీరంగా. శూన్యంగా.
భయమేసింది మాలతికి అకారణంగానే.
కిందికొచ్చేసింది కౌంటర్ లోకి.
ఆలోచించింది. అలోచిస్తూనే ఉంది. చాలాసేపు తనను తాను కోల్పోయి.  ఏదో బాధ. జయంతితో తనకేమీ సంబంధం లేకున్నా. ఏదో గుండెలను పిండుతున్న అవ్యక్త దుఃఖం లాంటి. మౌన వేదన.
టైం చూచుకుంది చాలాసేపటి తర్వాత.  ఒంటిగంట దాటింది. విశ్వం ఇంకా రాలేదు. ఎందుకో.
టేబుల్ పై తల ఆనించి. తనకు తెలియకుండానే మాలతి నిద్రలోకి జారిపోయింది.
*       *        *
మెలకువ వచ్చి కళ్ళు తెరిచేసరికి ఆరు గంటలు.  ఇంకా వర్షం ఎడతెగకుండా కురుస్తూనే ఉంది.  తెల్లవారినా. మసక వెలుతురు. అంతా చెమ్మ. నీటి వాసన. తడితడిగా.
విశ్వం రాలేదు రాత్రంతా. అనుకుంది.
అప్రయత్నంగానే లిఫ్ట్ లో బయలుదేరి. మూడువందల పదమూడుకు వెళ్ళింది.  కిటికీలో నుండి చూచి. అశ్చర్యం.
జయంతి. అలా ఆ కిటికీ దగ్గర కూర్చునే ఉంది.  బయటికి రావి చెట్టు దిక్కూ. దుర్గమ్మ గుడి శిఖరం వైపూ చూస్తూ.
చాలా భయమేసింది మాలతికి. బెల్ నొక్కి ఆమెను పలకరిద్దామా అనుకుంది. కాని. సభ్యత అడ్డొచ్చి.  ,
కిందికొచ్చి. కౌంటర్ లో కూర్చుని. జయంతి రూం కు ఫోన్ చేద్దామని రిసీవర్ ను తీసుకోబోతూందగా. ఫోన్ మ్రోగింది.
“హలో” అంది.
ఆశ్చర్యం. జయంతే.  ” మాలతిగారూ. నా బిల్ చేయండి.  స్టేషన్ కు ఒక ఆటో తెప్పించండి. ప్లీజ్. నేను కిందకు వచ్చేస్తున్నా ” అని ఫోన్ పెట్టేసింది.
శివరావుకు చెప్పి బిల్.  ,
కాని విశ్వంగారు ఈసారి రాలేదు. జయంతి ఒక్కతే వచ్చి. రాత్రంతా ఒంటరిగానే కూర్చుని.  ,
ఐదు నిముషాలు గడిచిందో లేదో. సత్యనారాయణ తో. బ్రీఫ్ కేస్ ను పట్టించుకుని.  లిఫ్ట్ లో దిగి. కౌంటర్ లోకి వచ్చింది జయంతి.
బిల్ మొత్తం రెండు వేల ఇరవై.  రాత్రి ఒక్క కాఫీ మాత్రమే తాగింది తెప్పించుకుని.
ఐదు ఐదు వందల రూపాయల నోట్లు. ఇచ్చి. ఒక మడచిన తెల్ల కాగితాన్ని చేతిలో పెట్టి,
“విశ్వం గారు ఇక రారు మాలతిగారూ. ఇక ముందు నేనుకూడా. థాంక్యూ. మీరెప్పుడూ జ్ఞాపకముంటారు నాకు”
తలెత్తి ఆమెవంక చూచేలోగానే. జయంతి ఆటోవైపు నడచి వెళ్తూ,
అప్పుడామె. జారిపోతూ అస్తమిస్తున్న సూర్యుడిలా. గంభీరంగా. గుంభనంగా ఉంది.
వర్షంలో. ఆమె ఆటో ఎక్కి. చూస్తూండగానే. ఆటో బయల్దేరి.  ,
ఆటో శబ్దం దూరమౌతూండగా,
మాలతి తన చేతిలోని. ఆ తెల్లని కాగితాన్ని విప్పింది. “మాలతి గారూ. ఇరవై రెండు సంవత్సరాలుగా మేమిద్దరం మీ హోటల్ కు వస్తున్నాం. ఈ ఇరవై రెండు సంవత్సరాలు. అంటే.  రెండు వందల అరవై నాల్గు నెలలు. నా యాభై నాలుగేళ్ల జీవితంలో. నేను నిజంగా జీవించింది. ఈ రెండు వందల అరవై నాల్గు రోజులే. విశ్వం గారిక లేరు. సెలవు. జయంతి ”
మాలతి కాగితాన్ని మడచి చేతిలో పట్టుకుంది.  వెళ్ళిపోయిన ఆటో దిక్కు. పోర్టికో వైపు చూచింది.  దుఃఖం ముంచుకొచ్చిందామెకు. ఎందుకో.
వర్షం ఉధృతి పెరిగి. చినుకుల శబ్దం. ఎక్కువై. అంతా తడి వాసన.   దుఃఖానికి వాసన ఉంటుందా.  ?
రచన: మాలతి దేచిరాజు
అప్పటి నుంచీ గౌతమ్ నసీమాకి అడుగడుగునా తోడున్నాడు. తనకి ఏ అవసరం వచ్చినా ముందుండే వాడు. షీబాతో కలవడం కొంచెం తగ్గింది. తనతో ఉన్నప్పుడు కూడా ఎక్కువ నసీమా టాపిక్కే మాట్లాడేవాడు. (ఉద్దేశపూర్వకంగా కాదు.) నెమ్మదిగా షీబాకి దూరమవుతున్నాడు, నసీమాకి దగ్గరవుతున్నాడు గౌతమ్. కారణం తెలిసిన షీబా, ఓ రోజు నసీమాని కలవాలనుకుంది. అనుకున్నట్టే కలవటానికి తన స్కూల్ కి వెళ్ళింది.
“మేడం మీ కోసం ఎవరో వచ్చారు…” చెప్పాడు ప్యూన్. టెక్స్ట్ బుక్ చూస్తూ, పాఠం చెబుతున్న నసీమాతో.
“ఎవరూ?” అడిగింది.
“షీబా గారట మేడం” చెప్పాడు ప్యూన్.
షీబా తన కోసం ఎందుకు వచ్చిందా అని ఆలోచిస్తూనే బయటకి వచ్చి, షీబాని కలిసింది.
“ఏంటి షీబా ఇలా వచ్చావు?”
“నీతో కొంచెం మాట్లాడాలి.”అంది. ఇంతకాలం ఉన్న చనువుతో ఏకవచనంతో సంభోదిస్తూ…
“చెప్పు, ఏంటి విషయం?”
“ఇక్కడ కాదు. వేరే ఎక్కడికైనా వెళ్లి మాట్లాడుకుందాం…” కాసేపు అలోచించి పర్మిషన్ అడిగి వస్తానని వెళ్ళింది నసీమా. ఒక అరగంట గడిచేసరికి ఇద్దరూ ఒక పార్క్ కి చేరుకున్నారు.
                                               **
“ఏదో మాట్లాడాలి అన్నావ్…” అంది నసీమా, షీబా చాలా సేపట్నుంచి మౌనంగా ఉండటం చూసి.
“యాక్చువల్లీ… నిన్ను ఒకటి అడగాలి…” ‘తనకి ఇచ్చేంత సంపద తన దగ్గర ఏముందబ్బా?’
అనుకుని,అడగమంది నసీమా. నిర్మొహమాటంగా, “నాకు గౌతమ్ కావాలి.” అంది షీబా.
పిడుగు పడ్డట్టు వినిపించింది ఆ మాట నసీమాకి.
ఈ మాట తను కలిసిన మొదటి రోజో, రెండో రోజో అడిగుంటే బావుండేది అనిపించింది తనకి.
ఎందుకంటే గౌతమ్ ని ఇక్కడ కలిసిన కొత్తలో తనకి అతనిపై ప్రేమ ఉంది, కానీ అతని జీవితంలోకి అడుగు పెట్టాలనే కాంక్ష లేదు. ఈ రెండు,మూడు నెలల్లో గౌతమ్ కి బాగా దగ్గరైంది. గట్టిగా చెప్పాలంటే అలవాటు పడిపోయింది… తనకి చేసిన అన్యాయానికి ప్రాయశ్చిత్తంగా, దేవుడే మళ్ళీ తన మనసుకి నచ్చిన వాడ్ని తన దగ్గరకి పంపాడని మురిసిపోతున్న సమయంలో షీబా వచ్చి ఇలా మాట్లాడటం తనని బాధించింది.
ఇంత ఆలోచనలోంచి ఒక్కసారిగా తేరుకుని,
“గౌతమ్ నా దగ్గర లేడు కదా?” అంది. తెలివైన సమాధానం అది.
“కానీ అతని మనసు నీ దగ్గరే ఉంది…” వాస్తవం ఇది.
“నువ్వడిగింది మనిషిని కదా!” కౌంటర్ ఇచ్చింది.
“మనసు లేని మనిషితో కలిసి బ్రతకలేనుగా?” ఇది పంచ్.
“మనసు అడిగితే దక్కేది కాదు… దానిని గెలుచుకోవాలి… ” వేదాంతం.
“అసలు మనసుంటే కదా గెలవటానికి!” వేదన.
“ఇప్పుడు నన్నేం చేయమంటావ్?”తెర దించడం.
“గౌతమ్ అంటే నాకూ ఇష్టం ఉంది,  నీకూ ఉంది… నువ్వు లేనంత వరకూ అతను నాకు దగ్గరైయ్యాడు… ఇప్పుడు నువ్వు వచ్చాక నీకు దగ్గరవుతున్నాడు…”
“గౌతమ్ నిన్ను ఇష్టపడుతున్నాడా?” ప్రశ్నించింది నసీమా.
“నా ప్రేమని గౌరవిస్తున్నాడు…”సూటిగా బదులిచ్చింది షీబా.
“ప్రేమ… ఇష్టం నుంచి పుడుతుంది గాని గౌరవం నుంచి కాదేమో…”
“గౌరవమైనా, ఇష్టమైనా రెండూ మనసులోని భావాలే కదా… మనసులో ఏ భావమున్నా అది ప్రేమగా మారుతుంది…”
“తప్పు… గౌరవం ఉంటే అభిమానంగా మారుతుంది… ఇష్టం ఉంటేనే ప్రేమగా మారుతుంది.”
“……”…. షీబాకి మారో మాట తట్టలేదు. 
షీబా ఇప్పుడిప్పుడే ప్రేమ, పెళ్ళిలాంటి వాటి గురించి ఆలోచన చేస్తోంది. కానీ నసీమా చిన్నప్పట్నుంచీ గౌతమ్ ని ప్రేమిస్తున్నది. తన మనసును చంపుకుని కన్నవాళ్ళ మాట కోసం ఇష్టం లేని పెళ్ళి చేసుకుంది, అత్తింట్లో అనేకరకాల మనుషుల మధ్య మనో నిబ్బరంతో ఉంటూ సంసారాన్ని నెట్టుకొచ్చింది, ఎన్నో ఒడిదుడుకులను ఎదుర్కుంది… ప్రేమ, పెళ్ళి, బంధం, కష్టం, సుఖం, బాధ్యత ఇలా…
మానవ జీవనానికి సంబంధమైన ఎన్నో వాటి మీద అవగాహన ఉంది. మరి అలాంటి అమ్మాయితో… షీబా మాట్లాడి నెగ్గగలదా!
“అంటే… చివరిగా ఏమంటావ్ సీమా?” ఒక మెట్టు తగ్గినట్టు అనిపిస్తోంది ఆమె పలుకు.
“చూడు షీబా, ఒక మనిషి గురించి అతని ప్రమేయం లేకుండా మనం మాట్లాడుకోవడం సరైనది కాదు…” తనేం చెప్పబోతుందో అర్ధమైంది షీబాకి.
“గౌతమ్ నే అడగాలంటావ్ … అంతేనా?” అవునన్నట్టు తల పంకించింది నసీమా.
ఇప్పుడు ఈ ప్రళ(ణ)య మారుతం గౌతమ్ వైపు వీయడానికి సంసిద్ధమైంది.
***
“ఇది సమస్య కాదు పరీక్ష!” కళ్ళ నిండా శూన్యం నిండినట్టు చెప్పాడు గౌతమ్.
“పరీక్ష అని నువ్వే అంటున్నావ్… పరీక్షల్లో ఉండేది ప్రశ్నలే? ఇప్పుడు నీ ముందు రెండు ప్రశ్నలున్నాయి. కాబట్టి జవాబు నువ్వే చెప్పాలి…” మరింత చిక్కులో పడట్టు అనిపించింది గౌతమ్ కి నసీమా మాటలు వింటుంటే.
“నాకు కొంచెం టైం కావాలి.” తప్పించుకోడానికి ఆడే అబద్ధంలా ఉంది ఆ మాట..
“ఎప్పుడు చెప్పినా జవాబు మారదు కదా గౌతమ్…” అంది షీబా.
“సరైన జవాబు చెప్పాలంటే ఆలోచించుకోవాలి కదా… చదువు లో పెట్టే పరీక్షల్లో కూడా మూడు గంటలు టైం ఉంటుంది… మరి ఇది జీవిత పరీక్ష! కనీసం మూడు రోజులైనా పడుతుందేమో…” అన్ని రోజులు కావాలని చెప్పకనే చెప్పాడు అతను. అది వాళ్ళకీ అర్థమైంది.  సరేనని అన్నారు వాళ్ళు కూడా.
“కానీ చిన్న కండిషన్…” అన్నాడు గౌతమ్.
ఇద్దరి కళ్ళలో ఒకే భావం. ఏమిటన్నట్టు చూసారు.
“ఈ మూడు రోజులూ నేను మిమ్మల్ని కలవను, మీరు కూడా నన్ను కలవకూడదు…”
అన్న అతని మాటకి కట్టుబడటానికే సిద్ధపడ్డారు ఇద్దరూ…
కానీ అతనలా ఎందుకు అన్నాడో మూడు రోజుల తర్వాతే తెలిసేది వాళ్ళకైనా…
ఈ విషమ పరీక్ష నుంచి అంత తేలిగ్గా బయట పడటం కష్టమే అని తెలుసు గౌతమ్ కి. కానీ
తప్పదు…
జీవితంలో ఇలాంటి చిక్కు సమస్య ఎదురైనప్పుడే దాన్ని ఎదుర్కొని సరైన నిర్ణయం తీసుకోవాలి. లేదంటే జీవితాంతం ఆ బాధ వెంటాడుతూనే ఉంటుంది.
ఒక మనిషిని చాలా మంది ఇష్టపడతారు. కానీ ఎవరో ఒక్కర్నే తమ జీవితంలోకి రానివ్వగలం. స్త్రీ అయినా పురుషుడైనా దీన్నీ అవలంబించాల్సిందే… ఉదాహరణకి స్కూల్ నుంచి కాలేజ్ వరకు ప్రతీ ఒక్కరికి ఒక ప్రేమకథ ఉంటుంది. (వన్ సైడ్ ఆర్ టూ సైడ్.) 
ఒక అబ్బాయిని నలుగురైదుగురు ఇష్టపడచ్చు… ఒక అమ్మాయిని నలుగురైదుగురు ఇష్టపడచ్చు… అలాంటి సమయంలో, తమను ఇంప్రెస్ చేసిన వాళ్ళకి ఎక్కువగా కనెక్ట్ అవడం సర్వ సాధారణం. ఒక్కోసారి ఎంత ప్రాణప్రదంగా ప్రేమించినా… అవతల వాళ్ళకి అది రీచ్ అవ్వదు. వాళ్ళ హృదయాన్ని స్పందింపజేయదు. అంత మాత్రాన మన ప్రేమలో లోపముందని అనుకోకూడదు. వాళ్లకి అర్థమయేలా, స్పందన కలిగేలా, మన ప్రేమ చేరలేదు అనుకోవాలి… ఎందుకంటే, ఒకరి దగ్గర విఫలమైన ప్రేమ మరొకరి దగ్గర సఫలం అవ్వచ్చు… అందుకే బ్రేక్ అప్ లో ఉన్న వాళ్ళు త్వరగా ఇంకో మనిషికో, ఇంకో మనసుకో ఈజీగా కనెక్ట్ అయిపోతారు. చెప్పొచ్చేదేంటంటే… ప్రేమ ఒక్కరితో ఆగిపోదు, కానీ ఇక్కడ గౌతమ్, షీబా, నసీమా సంగతి వేరు.
ఇప్పుడు గౌతమ్ ఇద్దరిలో ఎవర్ని తన జీవితంలోకి ఆహ్వానించాలన్నదే అసలు సమస్య… తను ప్రేమించిన మనిషినే ఆహ్వానించడానికి ఇష్టపడతారెవరైనా… ఎందుకంటే ఒక ఆడ, మగ (జీవితం పంచుకునే వాళ్ళు) విషయంలో మాత్రమే ప్రేమలో స్వార్థం చోటు చేసుకుంటుంది. ఒక ఖచ్చితమైన నిర్ణయానికి వచ్చాడు గౌతమ్. తన నిర్ణయం ఎంత వరకూ సరైనదో… చూడాలి!
                                            *
ఆఫీస్ పని మీద బెంగుళూర్ వెళ్ళవలసి వచ్చింది గౌతమ్. ఎలాగూ మూడు రోజులు వాళ్ళిద్దరిని కలవద్దు అని చెప్పాడు.
కానీ నసీమాని కలవకుండా ఉండగలడా? షీబా సంగతి వేరు… నసీమాని చూడకుండా ఉండటం అతనికి కష్టమైన పనే…
ఈ ట్రిప్ ఏదో తన మంచికే అనిపించింది. అందుకే మేనేజర్ చెప్పగానే కాదనుకుండా సరేనన్నాడు.
బెంగుళూర్ రైల్వే స్టేషన్… ట్రైన్ ఫ్లాట్ ఫాం మీదకు వస్తూ ఉంది. తనని దాటుకుని పోతున్న కంపార్ట్మెంట్స్ ముందు నిలబడి చూస్తోంది మోహన. టైట్ జీన్స్, టాప్… సిల్క్ లూస్ హెయిర్, గుమ్మానికి తోరణాలలాగా వేళాడుతున్న ఇయర్ రింగ్స్, లైట్ గా లిప్స్టిక్, హై హీల్స్, చూడడానికి పాష్ గా ఉన్న అచ్చతెలుగు ఆడపిల్లలాగా ఉంది.
ట్రైన్ ఆగింది. S7 లోంచి దిగాడు గౌతమ్… అతన్ని చూడగానే ఫోన్ లో అతని ఫోటో చూసి కన్ఫర్మ్ చేసుకుని, అతనికి ఎదురెళ్ళింది.
“హాయ్, అయామ్ మోహన…” షేక్ హ్యాండ్ ఇస్తూ చెప్పింది.
“మీరు…” చేయి అందుకోకుండానే అడిగాడు.
“ఇక్కడ మీరు చేయడానికి వచ్చిన ప్రాజెక్ట్ లో టీం మెంబర్ ని…” చెప్పగానే చేయి అందించాడు.
ఇద్దరూ కలిసి హోటల్ రూమ్ కి వెళ్ళారు.
“లెవెన్ కి మీటింగ్. ఇప్పుడు టైం టెన్ అయింది. మీరు రెడీ అవడానికి పది నిమిషాలు చాలనుకుంటా?” ఎందుకలా అందన్నట్టు చూసాడతను. అతని చూపు అర్థమై…
“అంటే, లేడీస్ కి అయితే టైం పడుతుంది… జెంట్స్ కి అంత టైం పట్టదు కదా…” నవ్వింది. అతను నవ్వాడు.
“జస్ట్ కిడ్డింగ్… నేను లాబీ లో వెయిట్ చేస్తుంటాను, త్వరగా వచ్చేయండి…” చెప్పి వెళ్ళిపోయింది తను.
కాన్ఫెరెన్స్ హాల్… మీటింగ్ లో మాట్లాడుతున్నారు, ముఖ్యమైన వ్యక్తులు. మీటింగ్ ముగిసింది.
రెస్టారెంట్ లో కూర్చుని డిన్నర్ చేస్తున్నారు, మోహన, గౌతమ్.
“మీకు పెళ్ళి కాలేదు కదా?” ఉన్నట్టుండి అలా అడిగేసరికి, అర్థం కానట్టు చూసాడతను.
“పెళ్ళి అయి ఉంటే, ఈ పాటికి కాల్స్ మీద కాల్స్ వచ్చేవి కదా వైఫ్ నుంచి…” నవ్వింది. తనూ నవ్వాడు.
“గర్ల్ ఫ్రెండ్స్… ఎవరైనా ఉన్నారా?” ఆమె అడగిందే అదునని అనుకున్నాడో ఏమో. తన పరిస్థితి వివరించాడు ఆమెకి.
“హా…హా…హా…హా…హా…” బిగ్గరగా నవ్వింది తను.
“ఎందుకలా నవ్వుతున్నారు?”
“ఇదొక సమస్యా?” వ్యంగంగా అన్నది.
“నాకిది చాలా పెద్ద సమస్య.”
“చూడండి గౌతమ్. ఒక మనిషిని ఎంతో మంది ప్రేమిస్తారు. అలా అని అందరితో జీవితం పంచుకోలేము కదా! అఫ్ కోర్స్… మీ విషయంలో కొంత కాంఫ్లిక్ట్ ఉంది ఒప్పుకుంటా… బట్, ఇలాంటి విషమ పరిస్థితులలో నిర్ణయం తీసుకునేటప్పుడు ప్రాక్టికల్ గా ఆలోచించడమే సరైనదని నా అభిప్రాయం…” నిజమే అనిపించిందతనికి.
ఆమె కొనసాగించింది.
“షీబాతో ఫిజికల్ గా కలిసారు. అది ఇన్స్టెంట్ ఎమోషన్. నసీమాని చిన్నప్పటి నుంచి ఇష్టపడుతున్నారు. ఇది పర్సనల్ ఎమోషన్. ఎండ్ ఆఫ్ ది డే మనసుకు నచ్చిన వాళ్ళతో ఉండటమే లైఫ్ కి జస్టిఫికేషన్…”
తను చాలా ఈజీగా చెప్పింది. కానీ గౌతమ్ కి షీబా విషయంలో ఒక గిల్టీ ఫీలింగ్ ఉంది… అటు షీబా,ఇటు నసీమా ఇద్దరు రెండు కళ్ళలాగా అనిపించారు అతనికి… ఎవరికి న్యాయం చేస్తాడో, ఎవరికి అన్యాయం చేస్తాడో హైదరాబాద్ వెళ్ళాక తెలుస్తుంది.
***
ట్రైన్ డోర్ దగ్గర నిలబడి ఉన్నాడు గౌతమ్.
“ఎనీ వే… నైస్ మీటింగ్ యూ… మీరు ఏ నిర్ణయం తీసుకున్నారో నాకు కాల్ చేసి చెప్పాలి మరి…” అంది తను వీడ్కోలు చెబుతూ. ట్రైన్ కదిలింది.
హైదరాబాద్ వచ్చీ రాగానే ఇద్దరికీ ఫోన్ చేసి కలవడానికి రమ్మన్నాడు గౌతమ్.
తన నిర్ణయం ఏదైనా శిరసావహించడానికి సిద్ధంగా ఉంది నసీమా… అతను ఆమెని వదిలి వెళ్ళకుండా ఉంటే చాలని ప్రభువుని ప్రార్థించింది షీబా… మరి గౌతమ్… ఇద్దరి ఆశ నెరవేరేలా నిర్ణయం తీసుకున్నాడా… లేదా అన్నది సాయంత్రం వాళ్ళు కలిసే వరకూ ఇద్దరికీ సస్పెన్సే.
                                 ********
అదే ఆఖరు పేజీ… తిప్పడానికి ఇంకా పేజీలు లేకపోయేసరికి కలవర పడ్డాడు ఇజాక్.
అతని మెదడు ఆ సస్పెన్స్ ని తట్టుకోలేకపోతోంది. ఆ మూడు రోజుల తరవాత ఏం జరిగుంటుంది. ఇంతకీ గౌతమ్ ఎవర్ని చేసుకున్నాడు… అబ్బా… ప్చ్! ఇదేం ట్విస్ట్ అసలు ఇది ఎవరు రాసారో తెలీదు… పోనీ దీని పైన టైటిల్ ఉండి ఉంటే ఏ పేపర్ లోనో టీవీ లోనో యాడ్ ఇచ్చి కనిపెట్టచ్చు ఎవరు రాసారో…ఇప్పుడెలా??? అని మథన పడిపోతున్నాడు ఇజాక్… చాలా నిరాశ చెందాడు అతను. చేసేది లేక పుస్తకాన్ని పక్కన పడేసాడు.
 ఒక వారం గడిచింది. ఇజాక్ మనసంతా ఆ కథ క్లైమాక్స్ ఏమై ఉంటుంది, అన్న దాని చుట్టూనే తిరుగుతోంది.
అన్నం, నిద్ర అంతగా సహించడం లేదు. ప్రతీ క్షణం అదే ఆలోచన… క్లైమాక్స్ ఏమై ఉంటుంది,ఏమై ఉంటుంది అని. ఆ రోజు కూడా అన్నం తినడానికి కొద్ది సేపు ముందు వరకు అదే ఆలోచన. ఇంతలో అమ్మ పిలుపు.
“బేటా… ఖానా ఖానే ఆవో…” (బాబూ, అన్నం తినడానికి రా!) అయిష్టంగానే వచ్చాడు భోజనానికి… తల్లి వడ్డిస్తోంది. అన్నం వేసింది కూర వేస్తూ.
“మావయ్యని గోంగూరా, పచ్చి రొయ్యలు తెమ్మన్నాను. రొయ్యలు దొరకలేదట.. గోంగూర మాత్రమే తెచ్చాడు. సర్లే,  అనుకుని ఇంట్లో ఎండు రొయ్యలుంటే వేసి చేసా… ఎలా ఉంది?” తురకంలో అడిగింది తల్లి, విషయం చెప్పి.
“అచ్చాహే…” అన్నాడు ముద్ద కలిపి నోట్లో పెట్టుకుంటూ…
“గోంగూరలో ఎండు రొయ్యల కన్నా, పచ్చి రొయ్యలే రుచి… కానీ దొరకనప్పుడు ఏం చేస్తాం! ఉత్తి గోంగూర రుచించదని ఎండు రొయ్యలేసా… ఏదోటి కలవకపోతే గోంగూరతో ముద్ద దిగదు కదా!” అంది.
ముద్ద నములుతూ ఆగాడు ఇజాక్. అతని మస్తిష్కంలో ఏదో మథనం తీవ్రంగా జరుగుతోంది… చప్పున చెయ్యి కడుక్కుని లేచి వెళ్ళిపోయాడు తన రూమ్ లోకి. పైకేదో బావుంది అన్నాడు గాని ఎండు రొయ్యలేస్తే అంతగా రుచించలేదు కాబోలు అనుకుంది తల్లి. ఇజాక్ వెళ్ళిపోవడం చూసి,
పుస్తకం అందుకుని, మళ్ళీ ఒకసారి పైపైన చదువుకుంటూ వెళ్ళాడు ఇజాక్. తనే ఒక క్లైమాక్స్ రాసుకుంటే ఎలా ఉంటుంది అన్న ఆలోచనే ఇందుకు కారణం. కానీ క్లైమాక్స్ రాయాలంటే కొంత ఫ్లో కావాలి. సరాసరి క్లైమాక్స్ ఎలా రాయగలం అనుకుని, తనకి ఎక్కడ అయితే మింగుడు పడలేదో… అక్కడ నుంచి తనదైన శైలిలో రాయదల్చాడు.
నవల సాగే విధానం, ప్రక్రియ కొంత అవగాహనకి వచ్చింది, చదవడం వలన. అదే స్ఫూర్తితో, షీబా, గౌతమ్ పుట్టిన రోజు నాడు కేక్ తో తన రూమ్ కి అర్థరాత్రి వెళ్ళిన సన్నివేశం దగ్గర నుంచి మొదలెట్టాడు… దాదాపు వారంలో పూర్తి చేసాడు… తను రాసింది చదువుతున్నాడిప్పుడు… క్రాస్ చెకింగ్.
                                      **
తెల్లవారితే గౌతమ్ పుట్టిన రోజు అనగా ముందు రోజు రాత్రి టైం పది నిమిషాల తక్కువ పన్నెండు కావస్తుంది. కేక్ తీసుకుని గౌతమ్ రూమ్ కి వచ్చింది షీబా. పన్నెండు అవడానికి ఇంకా పది నిమిషాలుంది. తలుపు దగ్గరే నించుని, ‘తను ఎలా స్పందిస్తాడో, థ్రిల్
అవుతాడో లేదో,లేక న్యూట్రల్ గా ఉంటాడేమో! ఇంత సర్ప్రైస్ ఇస్తే ఎక్సైట్ అవకుండా ఉంటాడా!..’ ఇలా ఎనిమిదిన్నర నిముషాలు ఆలోచనలు చేసి తేరుకుని టైం చూసి సరిగ్గా పన్నెండుకి 20 సెకన్ల ముందు తలుపు కొట్టింది. సరిగ్గా పన్నెండు అవుతుండగా తలుపు తెరుచుకుంది.
“హ్యాపీ బర్త్ డే.”అంది నవ్వుతూ ..
షీబాని చూసిన గౌతమ్ ముఖంలో ఏ భావమూ లేదు.
“థ్యాంక్ యు…” అన్నాడు నార్మల్ గా. తన ఆశలపై నీళ్ళు చల్లినట్టు అనిపించింది షీబాకి.
లోపలికి వెళ్లి కేక్ కట్ చేయించింది. ఒకరికొకరు తినిపించుకున్నారు. గిఫ్ట్ తీసి ఇచ్చింది.
“ఇప్పుడెందుకు షీబా ఇవన్నీ?’ అన్నాడతను గిఫ్ట్ అందుకుంటూ.
“మన పరిచయమయ్యాక నీ ఫస్ట్ బర్త్ డే ఇది. గుర్తుండిపోవాలి కదా! అందుకూ.”
గౌతమ్ కి నసీమా కనిపించింది ఆ మాటల్లో. స్కూల్ లో నసీమాతో జరుపుకున్న తన బర్త్ డేను ఇప్పటికీ, ఎప్పటికీ మరచిపోడు తను. ఆ జ్ఞాపకాల్లోకి జారుకుంటున్న తనని కదిపింది షీబా. కళ్ళ ముందు చిటికె వేసి. తేరుకుని నవ్వాడు తనలో తను ఏదో అనుకుని.
“ఎందుకా నవ్వు ?” అడిగింది తను..
“ఏం లేదులే ?” మళ్ళీ నవ్వు.
“చెప్పచ్చుగా?” అంది తను.
“సీమా గుర్తొచ్చింది…” చెప్పాడు.
“సీమా?” ఎవరనే ప్రశ్న తదుపరి మాటదని చెప్పకనే అర్థం అయ్యింది గౌతమ్ కి.
తన గతం చెప్పాడు గౌతమ్..షీబా కి మొదట్లో కాస్త టెన్షన్ కలిగినా.. పోను,పోను కుదుట పడింది,సీమకి పెళ్ళి అయ్యింది అని చెప్పిన దగ్గర నుంచి..గతం అంతా విని..దుఃఖాన్ని గొంతు వెనక ,బాధ ని కళ్ళ వెనక అదిమి పట్టిన గౌతమ్ ని చూసి తనకి జాలేసింది..
ఎంత కాదనుకున్న తొలిప్రేమ,తొలిప్రేమే ఎవరిదైనా..ఒకవేళ గౌతమ్ తనకి దక్కకపోతే తను మాత్రం ఇలాగే బాధపడదా ,ఇంతకన్నా ఎక్కువే పడుతుంది.అనుకుని,
“బాధ పడకు గౌతమ్ ..”అంది ఓదార్పుగా..భుజం పై చెయ్యి వేసి..ఆమె స్పర్శ అతనికి రిలీఫ్ అనిపించింది..తనకి తెలియకుండానే తను ఆమె భుజంపై తల వాల్చాడు. అతన్ని దగ్గరకు తీసుకుంది ఆమె. ఆమె ఒంటి వాసన అతనిలో జ్ఞాపకాల మసక తొలిగించి మోహపు తెర తెరిచింది. అతని నిశ్వాస ఆమె ఒంటిలోకి చొరబడి మైకం కలిగిస్తోంది.
అతని చెయ్యి ఆమె నడుంపై స్థిరపడింది. ఆమె చెయ్యి అతని మెడకి మరింత బిగుసుకుంది. అతని నిశ్వాస ఉక్కిరిబిక్కిరైంది,పెదవుల తడి ఆమె మెడన తగలగానే వాలిన తన రెప్పల పైమెట్టు ఎక్కింది మైకం. అదురుతున్న అధరాలే అందుకు సాక్ష్యం. ఊపిరాడని ఆమె కౌగిలి చెర నుండి  విడుదలై,  ఈడు వేడిలో తనువు మరిగి, ఆవిరై చెమటలా చేరుకున్న ఆమె ముఖారవిందాన్ని చూస్తున్నాడు అతను. ఆ చూపుల నులివెచ్చని చురకలు తన రెప్పలని తాకీ తాకంగానే కలువల్లా విచ్చుకున్నాయి ఆమె రెప్పలు. ఎదలోని కాంక్ష కళ్ళల్లో కనిపిస్తోంది. మౌన భాష కన్నా మహాబలీయమైనది మోహ భాష.
ఆమె ముఖాన్ని తన చేతుల్లోకి తీసుకున్నాడతను ,ఆమె తనువు తేలికైయ్యింది అరమోడ్పుగా చూస్తూ అతనిలో మానసికంగా ఏకమైంది..ఆ ఏకాంతం అలా సుఖాంతమైంది.
తెల్లవారింది..
అతని ఛాతీపై ఆమె తల వాల్చి ఉంది..ఆమె జుట్టు అతని ముఖాన్ని కప్పేసింది.
కిటికీ అద్దాన్ని చొచ్చుకు వచ్చి పడింది రవికిరణం,ఆమె కన్నుల్లో నిద్రపోతున్న నిద్రపై ..మత్తుగా కళ్ళు తెరిచింది..పూర్తిగా స్పృహలోకి వచ్చి అతని ముఖాన్ని కప్పేసిన తన జుట్టుని తొలగించి కళ్ళ నిండా ప్రేమ నింపుకుని చూస్తోంది తను..మనసుతోనో ,మాటతోనో చెప్పాల్సిన ప్రేమని తనువుతో చెప్పింది.మనసు ఆనతి లేనిదే తనువు చలించదుగా..తను చెప్పడం అయితే చెప్పింది.. మరి అతనికి ఎంత వరకు అర్ధం అయ్యిందో తెలీదు తనకి.
“సెక్స్ ఈజ్ ద అల్టిమేట్ ఎక్స్ ప్రెషన్ ఆఫ్ లవ్”..స్పూర్తి పొందటానికి గుర్తు చేసుకున్నట్టుంది ఆ మాట.. ” ప్రేమలో కామం ఉంటుంది గాని కామంలో ప్రేమ ఉండదు…” ఈ మాట తనెక్కడా విని ఉండదు..ఇంకాసేపట్లో వినబోతుంది.
తన ముఖానికి ముఖం దగ్గరగా  పెట్టి చూస్తుండటంతో ఆమె నుంచి వెలువడే ఊపిరి సెగలు తగిలి మేలుకున్నాడతను..అతను మేలుకోగానే ఆమె తేరుకుంది.తనపై నుంచి తప్పుకుంది నెమ్మదిగా అతను లేచాడు,ఇరువురి ఒంటిపై కప్పి ఉన్న దుప్పటి, తనతో పాటు కదిలి జరిగింది. ఆమె ఒంటి పై నుంచి..అతని చూపు పడకుండా సర్దుకుంది తను..మెడ వరకు దుప్పటి కప్పుకుని లేచి కూర్చుంది ఆమె భుజం అతనికి తాకింది.
తప్పు,ఒప్పు అనే సందిగ్ధం లేదు తనలో. ఎందుకంటే అది బలవంతం కాదు ప్రేరేపితం.
“క్షమించమని అడగను.ఎందుకంటే ఇది తప్పు కాదు,ఒకవేళ తప్పని నువ్వనుకుంటే అది నాది మాత్రమే కాదు..” చెప్పాడు తను.ఆమె మౌనం వహించింది.
అతనికి ఇంకా ఏదో చెప్పాలనిపించినా, “ఎవరూ ఎవర్ని రెచ్చగొట్టింది కూడా కాదు..ఇదో మ్యాజికల్ మూమెంట్..ఈ పరిస్థితిలో ఎవరున్నా ఇదే జరిగేది..కానీ ఇద్దర్లో ఎవరో ఒకరికి మరొకరిపై మనసైనా ఉండాలి,ఇష్టమైనా  ఉండాలి,ప్రేమైనా ఉండాలి..ఇవేవి కాకపోతే చనువైనా ఉండాలి..లేదంటే ఎంత ఉద్వేగం కలిగినా ఇది జరగదు..” అని ఆమెవైపు చూసాడు… ఆమె నుంచి ఏ మాటా లేదు.
“కాబట్టి..నాది చనువు వల్ల కలిగిన భావం..నీదీ అదే భావమైతే మనకి మనం సంజాయిషీ
చెప్పుకోనక్కరలేదు…లేదంటే….”
అతనింకేదో చెప్పబోతుండగా.. “ఐ లవ్ యు గౌతమ్.” అతని మాట పూర్తి కాకుండానే అంది తను… గుండెలో రాయి పడింది అతనికి..
“ఇది ఇప్పుడు ఇలా జరగడం వల్లో , లేక ఇలా జరిగింది కాబట్టి తప్పకో, చెబుతున్నది కాదు..అయిదేళ్ళ నుంచి నా మనసులోనే దాగి ఉన్న మాట ఇది.” తను ఎమోషనల్ అయ్యింది… గౌతమ్ కి ఇప్పుడు ఇంకా పెద్ద చిక్కొచ్చి పడింది.
“క్షమించు షీబా…తెలియకుండా తనువు అర్పించాను అందుకని తెలిసి తెలిసి మనసుని  మూల్యంగా సమర్పించలేను.”
“తనువు అర్పించింది నేను గౌతమ్..నువ్వు సుఖం మాత్రమే పొందావు.” అంది తను ఓ మెట్టు దిగి..
నవ్వి… “నువ్వు కూడా పొందావుగా..ఆ మాటకొస్తే..నాది శారీరక సుఖం మాత్రమే నీది మానసికమైనది కూడా…” చాచి కొట్టినట్టు అనిపించింది తనకి ఆ మాట. నిజమే మరి. శృంగారంలో పురుషుడి పాత్ర ఎంతో, స్త్రీ పాత్ర కూడా అంతే. నొప్పి, తీపి ఇద్దరికీ సమానంగానే అందుతాయి కదా! నా సర్వసం నీకు అర్పించాను అని సినిమాల్లో, నవలల్లో, అప్పుడప్పుడు నిజజీవితంలో కూడా ఎవరైనా అమ్మాయిలు అంటుంటే నవ్వొస్తుంటుంది. అలాంటి నవ్వే ఇప్పుడూ వచ్చింది అతనికి.
“ఇప్పుడేమంటావ్?” అడిగింది తను.
“ప్రేమ నుంచి మోహం పుడుతుందేమో గాని… మోహం నుంచి ప్రేమ పుట్టదు. అలా పుట్టిన ప్రేమ మోహం తీరగానే పోతుంది…” ఇంతకు మించి చెప్పడానికి ఏమీ లేదన్నట్టు  లేచాడు అతను. ప్రశ్నగా మిగిలింది తను.
                                ************
