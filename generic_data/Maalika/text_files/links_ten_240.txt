రచన: పి. కె. జయలక్ష్మి, M. A. ,Ph. D
“ఎన్ని సార్లు అడిగినా నా జవాబు ఒక్కటే.  ఇవ్వడం కుదరదు”.  ఖచ్చితంగా  చెప్పాడు దీపక్.
“అలా అంటే ఎలాగరా కన్నా! ఎప్పటినించో మనసులో ఉండిపోయిందిరా. మళ్ళీ మళ్ళీ వెళ్లలేను. మహాలక్ష్మి గారు తమతో పాటు తీసుకు వెళ్తానన్నారు. ఎంతో కాదు పధ్నాలుగు వేలు, నీకది పెద్ద మొత్తమే కాదు. ఆమె నన్ను జాగ్రత్తగా  చూసుకుంటానన్నారు. కాదనకురా, నా బంగారం కదూ”! బతిమాలసాగింది శాంతమ్మ.
“అదే ఎందుకు అంటున్నా? ఇప్పుడు నువ్వు ఆ తీర్థ యాత్రలు చేయకపోతే ఏం మునిగిపోదు గాని, కామ్ గా ఉండు. అయినా నీ దారిన నువ్వు ఊళ్ళు ఊరేగితే ఇక్కడ ధరణి కి ఎంత ఇబ్బంది పిల్లలతో? ఒక పక్క మా ఉద్యోగాలు, ఇంకో పక్క వాళ్ళ  స్కూళ్ళు? మా గురించి ఆలోచించవా?” విసుక్కున్నాడు తల్లిని.
వెంటనే “ముందే ధరణి ని అడిగాను కన్నా! పిల్లలకి, తన కి దసరా శెలవులట. పర్లేదు  వెళ్ళండి అని చెప్పింది.” ఓహో! బానే ప్లాన్ చేస్కున్నావే.. నీకసలు డబ్బు విలువ బొత్తిగా తెలియడం లేదు. ఇక్కడేమీ చెట్లకి కాయడం లేదు. అయినా ఈ వయసులో కృష్ణా రామా అంటూ కూచోక  తగుదునమ్మా అని తీర్థ యాత్రలేమిటి? అక్కడ జరక్కూడని దేదైనా జరిగితే  మళ్ళీ నేనేగా పాట్లు పడాలి. ఏం వద్దు గాని ఇంట్లో ఉండు..”అన్నాడు చిరాగ్గా.
“అలా అంటే ఎలాగరా. నువ్వు పంపిస్తావని ఎంతో నమ్మకంగా అనుకున్నాను. ఇంకెప్పుడూ అడగనురా. కాశీ, ప్రయాగ చూడాలని ఎన్నోఏళ్ళ నించి కలలు కంటున్నాను. మా తండ్రివి కదూ…” ప్రాధేయపడింది  శాంతమ్మ.
“ ఒకసారి చెప్తే అర్ధం కాదా? నేనంత డబ్బు ఇవ్వలేను. ఇంకేం మాట్లాడకు” కచ్చితంగా చెప్పేశాడు దీపక్. ఆవిడకీ .. చాలా కోపం వచ్చింది. “ ఏరా! చిన్నప్పుడే మీ నాన్నగారు చనిపోతే   ఎన్నో కష్టాలు పడి అడిగినది కాదనకుండా నిన్ను పెద్ద చదువులు చదివించింది ఇందుకా? నా సుఖాలు చూస్కోకుండా  నిన్నివాళ పెద్ద ఉద్యోగస్తుణ్ణి  చేస్తే ఏమాత్రం విశ్వాసం లేకుండా ప్రవర్తిస్తున్నావు. ఇదేమైనా  బాగుందా?” సూటిగా ప్రశ్నించింది .
దీపక్ కూడా ఏమాత్రం తగ్గకుండా “ ఏంటమ్మా? చదివించాను చదివించాను అంటున్నావు.  నేనేమైనా నిన్ను కష్టాలు పడమన్నానా? పస్తులుండి  నన్ను చదివించమన్నానా? అది నీ ఛాయిస్.  నేను బాగా చదువుకుని, చక్కగా సంపాదిస్తే చూడాలన్నది నీ స్వార్ధం.  నన్ను సుఖంగా, సంతోషంగా చూడాలన్నది  నీ కోరిక… ఎవరో పరాయి వాడిని పెంచినట్టు మాట్లాడుతున్నావే.  అందరిలో గొప్పగా  చెప్పుకోవడానికి, నీ ఆత్మ తృప్తి కోసం కొడుకుని చదివించుకున్నావ్. ఏదో ఊరికి ఉపకారం చేసినట్టు బడాయి పోకు.. అందరు తల్లిదండ్రులూ తమ పిల్లల్ని చదివించుకుంటారు. నువ్వేమీ ఘనకార్యం చేయలేదు. నీ బాధ్యత నిర్వర్తించావంతే. నేను చేయగలిగింది చేస్తున్నాను. నిన్నేమీ ఇబ్బందులపాలు చేయడం లేదుగా. ఈ రోజుల్లో కొంతమంది కొడుకుల్లాగా నిన్ను వృద్ధాశ్రమంలో పడేసి చేతులు దులుపుకోలేదు. సంతోషించు. ధరణి మంచిది కాబట్టి నిన్ను ఉండనిచ్చింది. ఎక్కువ ఆశించకు.” అని ఖరాఖండిగా చెప్పేసి కంప్యూటర్ చూసుకోసాగాడు.
తల తిరిగినట్టయ్యింది శాంతమ్మకి. భర్త అనారోగ్యం తో చనిపోతే,  చదువు లేకపోయినా, చేరదీసి ఆదరించే వాళ్ళెవరూ లేకపోయినా మొండి ధైర్యంతో  వంట మనిషిగా, ఆయాగా, స్కూళ్ళల్లో అటెండర్ గా నానా అవతారాలు ఎత్తి ఒక్కపూటే తింటూ  కొడుక్కి ఈ కష్టాలు తెలిస్తే ఎక్కడ నొచ్చుకుంటాడో అని వాణ్ని మంచి హాస్టల్లో ఉంచి, అడిగినప్పుడల్లా  డబ్బు పంపుతూ వాడు కోరుకున్న చదువులు  చదివించిందే గాని తనకంటూ కాస్త సొమ్ము కూడా దాచుకోలేదు.  కానీ దానికి ప్రతిఫలం  ఏం దక్కింది?  ఏదో దయాధర్మంగా ఇంట్లో ఉండనిచ్చామంటున్నాడు. జీతం, భత్యం లేని వంట మనిషి వాళ్ళకెక్కడ దొరుకుతుంది?  వాళ్ళ పిల్లలని కంటికి రెప్పలా ఏ పనిమనిషి చూసుకుంటుంది?  కోడలికయినా కాస్త ప్రేమ, అభిమానాలున్నాయి తన మీద. ఎప్పుడూ నోరు జారదు. ఆ అమ్మాయికీ తెలుసు వీడి గుణం. అందుకే  పొద్దున్న చెప్పనే చెప్పింది  “ యాత్రలకి  కావలిసిన డబ్బు నేను ఇస్తానత్తయ్యా..హాయిగా పదిరోజులు తిరిగి రండి ఆయన్నడక్కండి.  అని. బుద్ధి తక్కువై అడిగాను. విశ్వాసం లేకుండా ఇంత కటువుగా ఎలా మాట్లాడగల్గుతున్నాడు?  కృతఘ్నుడు .. ఛీ  !!!! మనసు మండిపోతోంది.  ఏమీ మాట్లాడాలనిపించ లేదు,
కానీ మాట్లాడకుండా ఉండలేక “ చూడు కన్నా. నువ్వు నా ఇంటి దీపానివని నేను అనుకున్నట్టే , నువ్వు కూడా నీ పిల్లల్ని ఎంతో ప్రేమగా  కష్టపడి పెంచుకుంటున్నావు,  మంచి  స్కూల్లో చదివించమని వాళ్లేమీ అడక్కపోయినా  నీ ఇష్ట ప్రకారం చాలా మంచి స్కూల్లో  చదిస్తున్నావు.  కానీ కాలం చాలా శక్తివంతమైనది. ఇవాళ నువ్వు అడిగినట్టే రేపు నీ పిల్లలూ నిన్నుప్రశ్నిస్తారు.  గుర్తు పెట్టుకో ” అంది బాధగా.
” చూడమ్మా! నేనేదో ఆశించి వాళ్ళని చదివించడం లేదు.  పెద్దయ్యాక  మీ నాన్న మిమ్మల్ని ఎంతో కష్టపడి చదివించాడు  తెలుసా అని వాళ్ల ని దేబిరించను..  వాళ్ళు నాకు నిలబడాలని కూడా  నేను కోరుకోవడం లేదు. ఎట్టి పరిస్థితుల్లోనూ వాళ్ళనించి ఏమీ తీసుకోకూడదనే  నా భవిష్యత్ కోసం ఇప్పటి నించే ప్లాన్ చేసుకుంటున్నాను.  వృద్ధాప్యంలో ఇబ్బంది పడకుండా బ్యాంక్ లో డబ్బు డిపాజిట్ చేసుకుంటున్నాను. నువ్వు కూడా అలా చేసుకుని ఉండాల్సింది కదా..ప్లానింగ్ అనేది  చాలా అవసరం.!” అన్నాడు తెలివిగా.
దిగ్భ్రాంతి గా చూసింది కొడుకు వైపు.  ఆ చూపులో ఎన్నో భావాలు.  నిన్ను తీర్చిదిద్దాలనుకోవడమే నా ప్లానింగ్. దాచుకునేటంత డబ్బే  గనక నా  దగ్గర  ఉంటే కడుపు  మాడ్చుకొని ఎందుకన్ని పాట్లు పడతాను? నా పెట్టుబడి, సేవింగ్స్,  భవిష్యత్  అన్నీ నువ్వే  అనుకున్నాను రా కన్నా.. .  కానీ నువ్వేమో నీ  భవిష్యత్ ప్లానింగ్ లో..  తల్లి వర్తమానాన్ని  భారంగా  ., అనవసరంగా భావిస్తున్నావు.. పిల్లల పట్ల  చూపించే  ప్రేమ, మమకారాలు  బ్యాంక్ లో దాచుకున్న డబ్బు లాగే అవసానదశ లో ఆదుకుంటాయనే పిచ్చి  భ్రమతో వేరే ఏ సేవింగ్స్  చేసుకోకుండా ,  ఫీలింగ్స్ లేని కొడుకులనే  నమ్మిన  నాలాటి  వాళ్ళకి ప్లానింగ్  గురించి  ఏం తెలుస్తుంది?! శాంతమ్మ అశాంతిగా నిట్టూర్చి, మౌనంగా  వంటింట్లోకి నడిచింది.
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
రచన: భువనచంద్ర
‘అమ్మదీనమ్మ! .. ఇది ఇంత అందగత్తె అని తెలీదే. అదేంనవ్వురా.. పిచ్చెక్కుతోందీ. అసలా బుగ్గలేమిటి.. ఆ వొంటి రంగేమిటీ.. నడుమ్మీద ఆ ముడత… అబ్బ… ఎంత బుజ్జిముడతో.. కాజాలాగా కవ్విస్తోంది.. ఓర్నాయనో. నా స్కూల్లోనే ఉన్నా నేనింత గుడ్డివాడ్నేలా అయ్యాను చెప్మా’ అనుకుంటూ అప్రయత్నంగానే వాళ్ళు కూర్చున్న చోటి దగ్గరికి అంటే టేబుల్ దగ్గరికి వెళ్ళాడు శామ్యుల్ రెడ్డి.
“హల్లో శోభా.. ఎంజాయీడ్‌ద బ్రేక్‌ఫాస్ట్.. హి…హి..అని జెంటిల్‌మెన్‌లా నవ్వాడు శామ్యూల్‌రెడ్డి.
“సార్.. మీరు.. ఇక్కడ.. “ఆశ్చర్యపోయింది శోభ. అదీ ఆనందంగా.  “యస్… మిస్ శోభా.. నాకు అన్ని మతాలూ ఒకటే. ముందు మనం మనుషులం.. తరవాతే మతం.. కులం వద్దు- మతం వద్దు.. భాషా బేధాలోద్దూ.. మనమంతా భారతమాత కన్న ముద్దు బిడ్డలం” అంటూ ఓ కవిత కూడా చదివాడు. “గ్రేట్ సార్…” అభినందించాడు ఆనందరావు. శామ్యూల్‌రెడ్డి ఎవరో తెలీక పోయినా.
“అక్కా.. వీరిపేరు శామ్యూల్‌రెడ్డి.. మా రెక్టారుగారు.. అబ్బ ఎన్ని మంచి విషయాలు చక్కగా చెబుతారో.. సర్. యీవిడ మా అక్క మిసెస్ మాధవీరావు.. గొప్ప నవలా రచయిత్రిగా వుండి  ఫ్రీలాన్స్ జర్నలిస్ట్” అంటూ ఆనందంగా పరిచయం చేసింది శోభ.
“వీరు?” ఆనందరావుని చూపించి అడిగాడు శామ్యూల్‌రెడ్డి. వారా.. ఇంతకుముందే మా అక్కద్వారా పరిచయమైన కొత్త ఫ్రెండు” ఆనందంగా చెప్పింది మిస్. శోభరాణీ బియ్యే.
ఓహో సోనైస్ ఆనందరావుగారూ! షేక్ హాండ్ ఇచ్చాడు శామ్యూల్. అతని మనసులో ఓ సంతోషం గంతులేసింది. యీ నా కొడుకు ఇప్పుడే పరిచయ మయ్యాడు గనక ప్రాబ్లం ఉండదు. ఇక పిట్టని మంచం మీదకి దించడం మనకి సులభాతి సులభం అని కూడా అనుకున్నాడు. కానీ మిసెస్ మాధవీరావు మనసులో ఏదో కలవరం ఏదో అనీజీనెస్.
“ఎంజాయ్ మిస్ శోభారాణి, మాధవిగారు & ఆనందరావ్‌జీ…” నవ్వి నమస్కరించి వేరే టేబుల్ వైపు వెళ్ళ బోయాడు శామ్యూల్‌రెడ్డి. “సార్ మీరు మాతో పాటే తింటే…” ప్లీడింగ్ గా అన్నది శోభ.” o.k. వైనాట్.. కానీ.. బిల్లు నాదే. ఆ కండిషన్‌కి ఒప్పుకుంటే నేను హాయిగా ఆనందిస్తా..”ఠక్కున నాలుగో కుర్చీలో కూర్చున్నాడు శామ్యూల్‌రెడ్డి.
“అదేలా? ముందు వచ్చింది మేము.. కనుక మీ బిల్లు కూడా మాదే!” కొంచెం అసహజంగానే నవ్వింది మిసెస్ మాధవీరావు.
ఆ మాత్రం హింట్ చాలు శామ్యూల్‌కి. అతడికి అర్ధమై పోయింది. ఈ మాధవీరావు మాముల్ది కాదు. మామూలు జర్నలిస్టుల బిహేవియర్ వేరు. వాళ్ళల్లో కొందరు మహా ‘టఫ్’ అయితే ఎక్కువ మంది ‘కవర్’ కోసం అంటే నోట్లు పెట్టిన ‘కవర్’ కోసం నానా గడ్డీ కరుస్తారని అతనికి తెలుసు. కొంతమందైతే ఏకంగా ‘ఇన్‌ఫర్‌మేషన్’ అమ్మేసి డబ్బు చేసుకుంటారనీ తెలుసు. కానీ మిసెస్ మాధవీరావు వాళ్ళల్లో ఒకటి కాదన్న విషయం స్పష్టంగా అతనికి తెలిసింది.
“మీరు మరీ అంత పట్టుపడితే నేనేం చెప్పను మాధవిగారూ… శోభ నా స్కూల్లో టీచర్.. చిన్నపిల్ల… అందువల్ల అభిమానంతో అన్నాను… ok ఇవ్వాళ  మీరే ఇవ్వండి.. కానీ మరో రోజు నేను బిల్లు ఇస్తానంటే కాదనకూడదు సరేనా?..” అనునయంగా అన్నట్లు అని నవ్వాడు శామ్యూల్‌రెడ్డి.
“ok సార్. ok” అని పైకి అన్నది కానీ – మాధవీరావ్ మనసులో ఓ తుఫాను లాంటిది రేగింది.
నిజం చేబితే. మిస్టర్ రావ్.. చచ్చిపోయిన్నాడు  ఎలా ‘ఫీల్’ అయిందో ఇవాళా ఆవిడ పరిస్థితి అదే.
“థాంక్యూ.. థాంక్యూ.. నాకు ఒక్క స్ట్రాంగ్ కాఫీ చాలు… మాధవి గారూ.. ఆ కాఫీ మా శోభ ‘నవ్వంత’ స్ట్రాంగ్‌గా ఉండాలి” నవ్వాడు శామ్యుల్.
మాధవికి ఆమాట ఓ ‘చాలెంజ్’లా వినిపించింది. అంతే గాదు.. వీడ్నించి యీ పిల్లని ఎలా కాపాడటం?” అన్న భయమూ పట్టుకుంది.
‘భయం’ అన్నంత నికృష్ట పదార్ధం యీ సృష్టిలోలేదు. అది ఎన్ని వింతలూ చేయిస్తుందంటే… నవ్వాలంటే భయం… ఏడవాలంటే భయం. ఎదుటివాడు అన్యాయం చేస్తున్నారని తెలిసినా – ఎదురు తిరిగాలాంటే భయం.. ‘నోర్ముయ్ రాస్కెల్. నీ అధికారం ఎమిటీ నా మీదా?’ అని భార్య భర్త మీదో – భర్త భార్య మీదో అరిచి నిజం చెప్పాలన్నా భయమే. ఆలస్యంగా కాలేజి నుంచి ఇంటికి కొచ్చే కూతుర్ని మందలించాలన్నా భయమే. తాగొచ్చే కొడుకుని నిలదియ్యాలన్నా భయమే. అంతెందుకు. ‘రేపు నేను పనికి రాను’ అని ‘రిక్వస్టు కాకుండా’ డిక్లేర్ చేసిన పనిమనిషిని ఎందుకూ? అని కారణం అడగాలన్నా భయమే.
దేవుడా… ఇలా భయం గురించి చెప్పాలంటే వేల కొద్దీ పేజీలు నల్లబడతై. భయం అనేది లేని దెక్కడ? “ఫలాన విధంగా చెయ్యకపొతే దేముడు శిక్షిస్తాడు’ అంటు ఓ మహానువుడు భయపెడితే—
“ఇరవై నాలుగంటలూ ఒకే మాట ఆలోచించండి.. అసలీ మానవజన్మ ఎంత కష్ట పడితే లభించిందో…! అందుకే నిరంతరం నామస్మరణ ‘శ్వాసలా చేస్తూనే ఉండాలి’ అని ఇంకోడు భయపెడతాడు.
మరొకడైతే ఏకంగా ఎన్ని రకాల నరకాలు వున్నయో అక్కడ ఎలా శిక్షిస్తారో.. అవన్నీ స్వయంగా చూసి వచ్చినట్టు వివరించి జనాన్ని భయ భ్రాంతుల్ని చేస్తాడు.
“ఒరేయ్.. మమ్మల్ని మీలా దారిద్రపు ఊహగానాల్తో చంపకండిరా..! మా బతుకు ధైర్యంగా మమ్మల్ని బతక నియ్యండి” అని సదరు మహా(ఏమనాలో తెలీడంలేదు) వాళ్ళతో చెప్పాలన్న భయమే. పులులూ, సింహాలూ, తోడేలు ఆకలి పెట్టినప్పుడే ఇతర జీవాల్ని చంపుతై. మరి ఇటువంటి బోధలు చేసి మనసుల్ని చచ్చేలా భయపెట్టే మహానుభావుల్ని ఎమనాలీ? సరే.. అది వేరే విషయం. శామ్యుల్ రెడ్డి నవ్వుని చూసి మాధవి భయపడింది.
‘ఆహార, నిద్ర, భయ మైధునాలు’ సర్వ జీవలక్షణాలంటారు. చీమనించి ఏనుగుదాకా, పరమ పవిత్రుడి నించి పరమ పాపి దాక ఇవి, అంటే, యీ లక్షణాలు ఉండితీరతాయి. వీటిల్లో కొన్నిటిని అంటే, ‘భయమైదునాల్ని’ కొందరు సాధనతో అధిగమించవచ్చు గాక. కానీ నూటికి 99% ఇవి ఉండితీరతాయి.
మిసెస్ మాధవీరావు శోభరాణికి ఏమి ఆపద వస్తుందానని ఎందుకు బయపడిందీ? (సంస్కృతంలో భయం అంటే సెక్యూరిటీ కాని నేను రాసింది తెలుగు భయాన్ని గురించి)
కారణం ఆమె అంతరాత్మకి తెలిసి హెచ్చరించి ఉండొచ్చు. అసలు అంతరాత్మ ‘మాట’లు వినే అమాయకుడెవడూ యీ 21వ శతాబ్దంలో.
ఓ గంట గడిచింది. అంత, గోవిందరాజస్వామి దర్శనం అయిపోయి తీర్ధ ప్రసాదాలు లభించాయి. లోపల్లోపల తిట్టు కుంటూనే శామ్యూల్ రెడ్డి దర్శనం చేసుకున్నాడుగానీ, గోవిందరాజస్వామిని చూశాక మాత్రం కాస్త ‘భయం’ కలిగింది. ఎందుకో అతనికే తెలీలేదు. పుట్టి బుద్దేరిగాక ఆ గుడికి రావడం అతనికిది రెండోసారి. మొదటిసారి వచ్చింది తల్లితో. తల్లి మరో భక్తురాలు. చచ్చేవరకూ ‘హిందూ’ దేవుళ్ళని పూజిస్తూనే ఉండేది.. భర్తా పిలల్లు వెక్కిరించినా కూడా. తల్లితో వచ్చినప్పుడు శామ్యూల్‌కి అయిదేళ్ళో, ఆరేళ్ళో. మళ్ళీ ఇప్పుడు.  ఓ పక్కన చాలా పనులున్నా శోభని వదిలి వెళ్ళలేక పోతున్నాడు. అయిస్కాంతానికి ఇనుపముక్క అతుక్కున్నట్టు శోభకి మనస్సు అతుక్కుపోయింది..
తమతో పాటు శామ్యూల్‌రెడ్డి గుళ్ళోకి రావడం మాధవీరావుకి మహాచికాకునూ, మహభయాన్ని కలిగిస్తే, శోభకి మాత్రం చాలా గొప్పగా అనిపించాయి. స్కూల్లో ‘రెక్టర్’ అంటే టీచర్లంతా ఎందుకు వొణుకుతారో ఆమెకి అర్థం కాలేదు. ఇంత హాయిగా నవ్వే మనిషి తనని చిన్న పిల్లలా చూసే మనిషి, సరదా సరదాగా మాట్లాడుతూ జోకులు వేసే మనిషి కఠినంగా ఉంటాడని, ఉండగలడనీ కూడ శోభ మనసుకి అనిపించలా.
బ్రహ్మచారి ఆనందరావుకి మాత్రం ఏదో మేఘాల్లో తేలుతున్నట్టు వుంది. మిసెస్ మాధవీరావు చూస్తే చాలు.. ఏదో పెన్నిధి దొరికినంత ఆనందంగా వుంది. అయితే ఇంత ఆనందంలోనూ, శామ్యూల్‌రెడ్డి వచ్చిన దగ్గర్నించీ మాధవి మనసులో ఏదో కలవరం కలిగిందన్న విషయాన్ని ఆనందరవు మనసు గుర్తించింది.’దేనికీ’ అనే ప్రశ్న మనసులో ఉదయించినా – దాని నోరు నొక్కేశాడు. ఎందుకంటే అతని కళ్ళూ,  మనసూ మాధవిని చూడటం కంటే మరోపని పెట్టుకోవద్దని స్పష్టంగా చెప్పాయి.
ఏమయితేనేం. గుడి బయటికి వచ్చారు.  “శోభ.. నిన్ను మీ ఇంటి దగ్గర దించనా?” కారు చూపించి అన్నాడు శామ్యూల్‌రెడ్డి.
“సారీ అండీ.. శోభ నేనూ ఇవాళంతా కలిసే ఉండాలనుకుంటున్నాం… మాతో వుంటూ మీ పని చెడగొట్టుకోవద్దు… ఏమీ  అనుకోకండి…” శోభ నోరు విప్పే ముందే జవాబిచ్చింది మాధవీరావు. ఎంత మటుకు అర్ధం కావాలో అంతకంటే ఎక్కువే అర్ధమయంది శామ్యూల్‌రెడ్డికి.. “ఒకే మేమ్… అంతకంటేనా… ష్యూర్.. అలాగే కానిద్దాం. బై శోభా… బై మిష్టర్ ఆనందరావ్…” తప్పనిసరి నవ్వోటి నవ్వి కారు స్టార్ట్ చేశాడు శామ్యూల్‌రెడ్డి.
కారు చాలా దూరం వెళ్ళినా. అతని తాలూకు ఆలోచనలు మాత్రం మాధవీరావుని వదల్లేదు.
“మీరేదో ఆలోచిస్తున్నారు కదూ మాధవిగారూ.. అది కూడ బహుశా శామ్యూల్ గారి గురించి… ” ఓపెన్‌గా అన్నాడు ఆనందరవు. “అవును’ అతన్ని చూస్తే మీకు ఏమనిపించిందీ?” తల విదిల్చి అడిగింది మాధవి.
“అనకూడదుగానీ. అతని ‘లోపలి’ మనిషి ఏదో వక్రమైన క్రూరమైన ఆలోచన చేస్తున్నాడనిపించింది.  అతను మనని వదిలి వెళ్ళేవరకూ నా వరకూ నాకు చాలా అశాంతిగా, అలజడిగా అనిపించింది!..’ వీలున్నంతగా వివరించాడు ఆనందరావు.
“చీ.. పాపం.. మంచివాడే కదండీ.” నొచ్చుకున్నట్టు అన్నది శోభారాణి.
“మీది చిన్న వయసు శోభగారూ… అందుకే లోకంలో అంతా మంచిగానే కనిపిస్తుంది. కానీ నాకు మాత్రం అతని ప్రవర్తన చాలా కపటంగా, కృత్రిమంగా అనిపించింది!” స్పష్టంగా చెప్పాడు ఆనందరావు.
“మీరు మరీనండీ.. నాకు మాత్రం ఆయన మంచిగానే కనిపించాడు..”
“సరే.. మీరు చిన్నవారు గనక అలా అనుకుంటున్నారు..” నవ్వాడు ఆనందరావు.
“మీ వయసెంతండీ?”  తనూ నవ్వి అడిగింది మిసెస్ మాధవీరావు.
“ఇరవై మూడు!”
“ఓహో.. అయితే మీ వయస్సుకే మీకు శోభ చిన్నపిల్లలా అనిపించిందా?” గలగలా నవ్వింది మాధవి.
“అబ్బ… ఎంత బాగున్నారండి నవ్వుతుంటే.. మల్లెలు కురిసినట్టూ, వెన్నల విరిసినట్టూ రోడ్డు రోడ్డంత వెండి రోడ్డు అయిపోయి నట్టూ ఓహో…!” తామకంగా మాధవినిచూస్తు అన్నాడు ఆందరావు.
“నిజం అక్కా… నువ్వు నవ్వితే ఎంత బాగుందో!” మాధవిని అక్కడే కావలించుకుని అన్నది శోభ.
“మూసెయ్యండి.. పొగడ్తలు తప్ప ఇంకేమీరావా? చిరుకోపం ప్రదర్శించింది మాధవి. కానీ ఆమె మనసులో చిన్న కదలిక.
“సరే.. ఇప్పుడేం చేద్దాం? అడిగింది శోభ.
“ఏముందండీ.. మీరు ఎట్లాగో వండుకుంటారు గనక అంతా బాగానే వుంటుంది. నా సంగతంటారా.. తాడూ బొంగరం లేని బ్రహ్మచారిగాడ్ని.. ఏ హోటల్లోనో ఎపుడో దూరి మొన్నో, అటుమొన్నో, నిన్నో వండినవి వాడు పడేస్తే, ఏడుస్తూ తినాలి.. అంతే గదా..!శోభా…” నిట్టూర్చాడు ఆనందరావు.
 
మళ్ళీ కలుద్దాం… భువనచంద్ర….
రచన: బ్నిం
చదివింది – ఝాన్సీ
 
“నువ్వెప్పుడైనా ఐల్లు కట్టుకుంటే  ఈ ఇటుక ఇందులో వున్న గుప్పెడు మట్టి వినియోగించు” ఇది అతని తండ్రి లాకర్‌లో టిఫిన్ బాక్స్‌లో దాచి వుంచిన నిధి.
ఆ మట్టిని ముట్టగానే , తాతల నాటి తన యిల్లు గుర్తుకొచ్చింది.
నాన్నకి ఆ యింటి మీద వున్న మమకారం అర్ధమయింది.
ఎక్కడో అమెరికాలో స్థిరపడ్డ అతను మాతృదేశానికి వచ్చి కూలిపోయిన తన తండ్రి గతాన్ని పునర్నిర్మించాడు.
అది పిచ్చితనం అనుకున్న భార్య, కొడుకులలో ఇద్దరూ విడిపోవల్సి వచ్చినప్పుడు భర్త గుర్తొచ్చాడు.
ఇండియాలో తన ఇంటికి చేరుకుంది. భర్తతో మళ్లీ కాపురం మొదలెట్టింది. పెళ్ళై గృహప్రవేశం చేసిన ఓ భార్య సిగ్గులమొగ్గలా ముడుచుకుపోతుండేమో గానీ.. ఈ భార్య హక్కుతో సాధించుకున్న కొత్త కాపురం మరింత తీయగా ఉంటుందేమో.
యాభై ఏళ్లు దాటిన ఈ జంట కొత్తకాపురం కథ పేరు మా అమ్మ పెట్టడం నాకో మంచి జ్ఞాపకం.
ఈ కథ ప్రేరణాంశాన్ని రేకెత్తించింది మిత్రుడు తనికెళ్ల సూరిబాబు. ఆయన చెప్ప్పిన పాయింట్‌లో ఇటుకలు , మట్టి నన్ను కదిలించి భార్య పాత్ర నేను సృష్టించింది.
 

రచన: తుమ్మూరి రాంమోహన్ రావు  
ఉపోద్ఘాతం
చిన్నప్పుడు మన చెవుల్లో  అప్పిచ్చువాడు వైద్యుడో, చీమలు పెట్టిన పుట్టలో, అనగననగ రాగమో, అల్పుడెపుడు పల్కునో  పడే ఉంటాయి. ఆ వయస్సులో అదో పద్యమనీ దానికో ఛందస్సుంటుందనీ, లయ ఉంటుందనీ, చదివే రీతి ఉంటుందనీ  ఏమీ తెలియకపోయినా  అవి ఎవరి నుండి వింటామో వారిని అనుకరించి చదవటం పరిపాటి. పద్యమనే ఏమిటి జోల పాటైనా, లాలి పాటైనా, ఉయ్యాల పాటైనా, బతుకమ్మ పాటైనా, పల్లె పాటైనా, పడవ పాటైనా ఎవరో ఒకరు పాడతారు. అందులో కొందరు శ్రావ్యంగా పాడుతారు. అలా శ్రావ్యంగా పాడిన పాటను విన్న శ్రవణేంద్రియాలు వాటిని మనసులో ముద్రించుకుంటాయి. మనసు తానిష్టపడిన వాటిని తన అనుభవాలుగా మార్చుకోవడానికి ఇష్టపడుతుంది. అప్పటినుండి తన ప్రయత్నం మొదలవుతుంది. అలా వారి వారి అభిరుచుల్ని బట్టి  వారు వినగలిగిన అవకాశాల్ని బట్టి వివిధ ప్రక్రియలు తరతరాలుగా కొనసాగుతున్నాయి. మూడు నాలుగు దశాబ్దాల క్రితం దాకా  తెలుగు భాషలోని అనేక ప్రక్రియలు సజీవంగానే ఉన్నాయని చెప్పవచ్చు. ఎప్పుడైతే ఆంగ్ల మాధ్యమ విద్య ప్రాచుర్యాన్ని పొందిందో  అనేక ప్రక్రియల ఆనవాళ్లు కరువౌతున్నాయి.
మన సాహిత్యం పద్య ప్రక్రియతోనే  ప్రారంభమయ్యిందని చెప్పవచ్చు. పద్యానికి మూలం సంస్కృత  శ్లోకం అయ్యేందుకు  కావలసినంత  ఆస్కారమున్నది. అలాగని జానపద సాహిత్యాన్ని కూడా మరచిపోవడం మంచిది కాదు.  ఏ భాషలోనైనా ఆయా  భాషలు మాట్లాడే ప్రాంతంలోని సంస్కృతీ వైభవాలు తొలుత జానపద రూపంలోనే వెలువడుతాయి. పాటకు అలవాటు పడ్డ  గొంతు  పరిసరాలకు  పరవశించినప్పుడు  పాటగా వెలువడుతుంది. పనిలోని అలసటను మరిపించే శక్తిగల పాట ప్రయోజనాన్ని కూడా వెతుక్కుంటుంది. అమ్మ పాడే జోల పాట పిల్లవాడి నిద్రపుచ్చేదిగా, తల్లి గానకళను పెంపొందించేదిగా, ఏ దేవుణ్ణో స్మరించేదిగా, సంస్కృతిని వింగడించేదిగా ఉంటుంది. పిల్లవాడిపై ఉప్పొంగిన ప్రేమ భాష తప్పకుండా  తీయగానే ఉంటుంది. ఏ ప్రేక్షకులూ లేని,  ఏ మెప్పులు కోరని, ఏ భేషజాలు లేని ఆ సాహిత్యం సహజ సుందరంగా ఉంటుంది.
కన్నులు అందమైన దృశ్యానికి  చెదిరినట్టే, నాసాపుటాలు కమ్మని వాసనకు అదిరినట్లే, జిహ్వ కమ్మని రుచులకు చలించినట్లే, ఒడలు కమనీయ స్పర్శకు పులకించినట్లే, చెవులు పాటకు పరవశిస్తాయి, కథకు దాసోహమంటాయి.
కథను చెప్పడానికి ఒక్కొక్కరు ఒక్కో ప్రక్రియను ఎన్నుకుంటారు. ఒక్కో ప్రక్రియ ఒక్కో కళారూపానికి ఒదుగుతుంది. ఆ కళాకారుడి జీవలక్షణం మీద అది అధారపడి ఉంటుంది. కళాకారుల్లో కూడా రెండురకాల వాళ్ళు ఉంటారు. సృజనాత్మక కళాకారులు కొందరైతే , అనుకరణ కళాకారులు మరి కొందరు. అన్నమయ్య కీర్తనలకు  ఇంత ప్రాచుర్యం కలిగించిన వారు శతాబ్దాలుగా ఒక తరం నుండి మరొక తరానికి అందిస్తూ వస్తున్నవారు  వీరే. మనకేదో ఒక కూర అంటే  చాలా ఇష్టమయితే మాత్రం ఏడాది  పొడుగునా మూడు పూటలూ  అదే కూరతో తినలేం కదా. అందుకే అనేక ప్రక్రియలు వెలుగు చూచినై .
జోలపాట, లాలిపాట మొదలుకుని కీర్తనలు, భజనలు, జావళీలు,మంగళ హారతులు, లలిత గీతాలు, గేయాలు, ఒగ్గు కథలు, బుర్రకథలు, హరికథలు, గొబ్బి పాటలు, బతుకమ్మ పాటలు ఇలా చెప్పుకుంటూ పోతే చాలా ప్రక్రియలు కనిపిస్తాయి. ప్రకృతినుండే పాఠాలు నేర్చుకుని ఆ ప్రకృతినే  ఎప్పటికప్పుడు తనకున్న పరిజ్ఞానంతో  తనకనుకూలంగా మార్చుకోవడం మానవ నైజం . ఆ విషయంలో  మానవుని తృష్ణ  ఎన్నటికీ తీరనిది. అదే సాహిత్యంలోనూ జరుగుతూ వస్తున్నది. అలా  శాస్త్రీయ సంగీతం, శాస్త్రీయ నృత్యం ఏర్పడ్డట్టే  చందోబద్ధమైన కవిత్వానికి బీజాలు పడ్డాయి. దైనందిన జీవితంలో ఇనుము, రాగి , ఇత్తడి  వంటి లోహాలు ఎక్కువ ఉపయోగపడ్డా  బంగారానికే విలువ ఎక్కువ. ఎందుకంటే అది  చిరకాలం మన్నే లక్షణం కలిగి ఉంది. ఎప్పుడైతే  దానికి ఆ లక్షణం ఉందని తెలిసిందో దానితో తయారు చేసే ఆభరణాల తయారీలోనూ విశిష్టతకై ప్రయత్నం మొదలయ్యింది. అలాగే ఛందస్సు మేలిమి బంగారం. మేలిమి బంగారంతో అందమైన  ఆభరణం చేయగలిగే నేర్పున్నవాడు సహస్రాబ్దాలైనా మరుపుకు రాడు. నన్నయ్య పద్యం అందుకు ఉదాహరణం కాదంటారా.
తెలుగుతనానికి ప్రతీక తెలుగు పద్యం. పద్యాన్ని జనాంకితం చేసిన వాడు వేమన. రాజకీయ, సామాజిక, ఆర్ధిక, మానసిక శాస్త్ర విషయాలను చక్కని ఉపమానాలతో బోధ చేసాడు.’సుకవి జీవించు ప్రజల నాలుకల యందు’ అన్నట్లు ఆయన ఆటవెలదులు శతాబ్దాలుగా పండిత పామరుల నాలుకలపై నర్తిస్తున్నవి. ఇందులో కవి ప్రతిభతోబాటు ప్రక్రియ గొప్పతనం కూడా ఉన్నదని చెప్పడమే  నా ముఖ్య ఉద్దేశ్యం. పద్యం లయాన్వితమైనది గనుక ధారణకు నిలుస్తుంది. ఇది పద్యానికున్న అతి ప్రాముఖ్యత గల్గిన లక్షణం. కొన్నివేల పద్యాలను అనర్గళంగా  చదివే వాళ్లు ఇప్పటికీ ఉన్నారు. ఏ ప్రక్రియకైనా ఒక విధమైన చదివే పధ్ధతి ఉంది. సాధారణంగా దానిని ధాటి అంటారు. ఆ ధాటి  అలవాటు చిన్నప్పుడే అయితే పద్యం మీద మక్కువ ఏర్పడే అవకాశాలు మెండు. మనకున్న పద్యాల రకాలు అనేకమే అయినా వాటిలో ప్రహతంలో ఉండి ఇప్పటికీ ఆదరించబడుతున్న వాటిలో  చంపకోత్పలమాలలు ,శార్దూల మత్తేభ విక్రీడితాలు, మత్తకోకిలలు , సీసము, కందము, ఆటవెలది, తేటగీతి ప్రముఖమైనవి. ఇంకా రగడలు, తరువోజలు వంటివి కొన్ని కూడా ఉన్నాయి. అప్పకవీయం చూస్తే ఎన్ని రకాలున్నాయో తెలుస్తుంది. మన విద్యా విధానము శృతి. సంప్రదాయం నుండి  వచ్చినది కనుక పూర్వకవులు తమ కావ్యాలలో  సందర్భోచితమైన  ప్రక్రియ ద్వారా  కావ్యానికి పరిపక్వత తేవడానికి ప్రయత్నించారు. ఒక పద్యం చదవగానే ఆ సందర్భ నేపథ్యం స్ఫురిస్తుంది. అయితే వచ్చిన చిక్కల్లా ఎక్కడంటే ఏ పద్యం ఎలా చదవాలన్నది. ఆధునిక యుగంలో ఒకరకంగా పద్యంపై చిన్నచూపు పెద్దదై పోతుంది. ఈ చిన్న చూపుకి ఒక కారణం ఆంగ్ల మాధ్యమమైతే మరో కారణం తెలుగు బోధకులు. మూడు నాలుగు దశాబ్దాల క్రితం తెలుగు బోధించిన గురువులు పద్యాన్ని మద్యం మత్తులా ఎక్కించే వారు. వారు పఠించే పద్యం శ్రావ్యత గలిగి విద్యార్థుల్ని రసజ్ఞుల్ని చేయగలిగేది. అప్పట్లో పాండిత్యాన్ని పదవి వరించేది. ఇప్పుడు పట్టాను పదవి వరించాల్సి వస్తుంది. అసలే తానొక పిచ్చి కోతి నిప్పుల్ ద్రొక్కె  కల్ ద్రావె అన్నట్లు తల్లిదండ్రుల దగ్గర్నుంచీ పిల్లలదాకా ఆంగ్ల భాషపై మోజు, దానికి తోడు  తరగతి గదిలో ఉండవలసినంత ఉత్సాహం లేకపోవడం పద్యం పాలిట శాపమైంది. ప్రతి విషయానికీ కొంత మినహాయింపు వుంటుందనేది అందరూ ఎరిగినదే.
ఇక నేను చెప్ప దలచుకున్న విషయం ఏమిటంటే  మన తెలుగు సాహిత్యం లోని వివిధ ప్రక్రియలు కొనసాగాలంటే వాటిని ప్రస్తుతీకరించే విధానంలో గణనీయమైన మార్పు రావాలి.
రచన: కర్ర నాగలక్ష్మి
 
రైల్వే లో బుకింగ్ క్లర్క్ గా పనిచేస్తున్న నాకు రైల్వే కాలని లో రెండు గదుల  ఇల్లు ఇచ్చారు రైల్వే వారు .
పుట్టింది పెరిగింది అంతా ఈ ఊరే కావటంతో నా బతుకు ఈ ఊర్లో అందరికి తెరిచినా పుస్తకం అయింది. నాకు ఆఫీసు ఇల్లు తప్ప ఏ కాలక్షేపం లేదు.స్నేహితులు లేరు . లేరు అనడం కంటే ఎవరితోనూ స్నేహం చెయ్యలేదు అంటే సరిగ్గా సరిపోతుంది .
ఎందుకో చిన్నప్పటి నుంచి నాలో నేనే ముడుచుకు పోతుండే దాన్ని. ప్రైమరీ స్కుల్నుంచి హైస్కూల్ వరకు ఒకే బెంచి మీద పక్కపక్కనే కూర్చునే సుజాత తప్ప ఎవ్వరితోను స్నేహం లేదు .
ఆఫీస్ పని ముగించు కొని ఇంటికి వస్తుంటే బస్సు స్టాండ్ కూడలి లో కనబడింది సుజాత. ఇంతకు  ముందు లాగే తనని చూడనట్టు తప్పించుకొని పోదామని ప్రయత్నించిన  నన్ను అడ్డుకొని ,
“హాయ్ వనజా  చాల మారిపోయావు గుర్తు పట్టలేక పోయాను సుమా?”
నాకు “హాయ్ “అనక తప్పలేదు
“ముందు మీ ఇంటికి పద చాలా మాట్లాడు కోవాలి”
నాకెంత మాత్రం తనని ఇంటికి తీసుకు వెళ్ళడం ఇష్టం లేదు. అలాగని సుజాతని ఎవాయిడ్ చెయ్యాలని లేదు.
ఎందు కంటే నాకు బ్రెయిన్ వాష్ చెయ్యడానికే నాతొ వస్తానంది.
నాకు నా బలహీనతలు తెలుసు వాటిని ఎవరితోనూ పంచు కోవడం నచ్చదు.
ఇవన్ని సుజాతకి తెలుసు. అయినా నాతొ మాట్లాడాలి అంటోంది. ఒక్క సుజాత దగ్గర మాత్రమే నేను ఎ సమస్యనైన చర్చించ గలను. ఆ చనువు స్వేచ్చ సుజాత ఇచ్చింది.
ఇద్దరం మా ఇంటి వైపు నడుస్తున్నాం .
దారిలో పాకిస్తానీ (ఇప్పటి బంగ్లాదేశ్) హోటల్ లో 4  సింగడాలు, నాలుగు రసగుల్లాలు కొని మళ్ళా నడక ప్రారంభించాం.
సమోసాలని మా ప్రాంతంలో సింగడాలని అంటారు .
గబగబా టీ పెట్టి సింగడాలు, రసగుల్లాలు టేబుల్ మీద పెట్టి వనజకి ఎదురుగా కూర్చున్నాను.
వనజా నీకు తెలుసు నేను చాలా సూటిగా మాట్లాడతానని. అందుకే విషయంలోకి వస్తున్నాను.
” మీ నాన్న పరిస్ధితి నీకు తెలుసా?”
సమాధానం చెప్పడం నాకిష్టం లేదు .అందుకే మౌనం వహించేను
“నీకు తెలుసనీ నాకు తెలుసు వనజా, నువ్వు ఇంకా చిన్న పిల్లవి కావు ఐదు పదులు దాటిన వయసులో ఇంకా అవేశాలు  కోపాలు, ప్రతికారాలు అవుసరమా? ”
“ఐదు పదుల వయసు లో ఇలా మోడులా ఎందుకు వుండిపోవలసి వచ్చింది. దానికి కారణం నాన్నే కదా ? ”
“ఓ మువ్వింకా అదే పాత పాట పాడుతున్నావా? ”
‘నా బతుకు నీకు పాటలా ఉందా? నీకేం నీ జీవితం వడ్డించిన విస్తరి కదూ నీకేలా తెలుస్తుంది నా బాధ .’
“నా జీవితం వడ్డించిన విస్తరిగా మార్చుకున్నాను. అవకాశాలు అందరికి ఒకేలా వస్తాయి వాటిని సమయానికి అందిపుచ్చుకోవాలి. నీళ్ళ  లోకి దిగితేనే ఈత వస్తుంది. ఒడ్డున కూర్చోని నాకు ఈత రాలేదంటే ఎలా? ”
“పెద్దదాన్ని నన్నొదిలేసి చిన్న వాళ్లకి పెళ్ళిళ్ళు చేసిన మా నాన్నని నువ్వు ఎలా సమర్దిస్తావో చెప్పు వింటాను ” నాలో ఉక్రోషం తన్నుకొస్తోంది.
“చూడు చిన్నప్పుడు మీ నాన్న నీకు అర్ధం కాకపోవడం అంటే అర్ధం చేసుకోవచ్చు కాని ఈ వయసులో కూడానా? ”
“నీ జీవితంలో జరిగిన చిన్న పెద్ద సంఘటనలు అన్ని నాకు తెలియనివి కావు. తప్పు మీ ఇద్దరిదికాదు మీ ఇద్దరి మధ్యనున్న కమ్యునికేషన్ గాప్ ది. ఈ గాప్ తగ్గించు కోవడానికి నువ్వు గాని. ఆతను గాని ప్రయత్నం చెయ్యలేదు . ”
” సరే నీ చిన్నప్పటి సంగతికి వస్తే  నీకు కళ్ళు సరిగ్గా కనిపించవని తెలియగానే రెండు రోజులు శలవు పెట్టించి కళ్ళ జోడు నీకు పెట్టిన తరువాత స్కూలుకు పంపించారు. అది నువ్వంటే వున్నా అభిమానం కాదా?”
ఇవాల్టి వరకు కాదు అని అనిపించేది కాని సుజాత చెప్తున్నప్పుడు ఔనేమో అనిపిస్తోంది.
“కాని అంతకు ముందు తిన్న దెబ్బలో?” అని అడగకుండా ఉండలేకపోయేను .
“అది తన మీద కోపం నీ మీద చూపించేరు ”
“మరి పెద్ద దానైన నన్నొదిలి చిన్న చెల్లెళ్లకి పెళ్లి చెయ్యడాన్ని ఎలా సమర్ధిస్టావు” మంచి ప్రశ్న వేసి సుజాతని ఇరుకున పెట్టేననే ఆనందం నాలో.
” నీకు జ్ఞాపకం ఉందా నీకు హాండీ కేప్డు  కోటాలో నీకు ఉద్యోగం వేయించడానికి ఎలా  తిరిగేరో మీ నాన్న? నీ అతి జాగర్తతో  పెళ్లి  వారిని  వేసిన చెత్త ప్రశ్నలకి భయపడి వెళ్లిపోతున్నవారిని  మీ చెల్లితో సంబంధం కుదిర్చి దానికి ఓ దారి చూపించడం తప్పా?
నాకు అలా నాన్నని సుజాత వెనక వేసుకు రావడం నచ్చలేదు. ఇంకా కోపం ఉక్రోషం పట్టలేక ఒక్కసారిగా అరవడం మొదలుపెట్టేను. ఆ అరుపులలోనే నాకు నాన్న మీద వున్న అభియోగాలన్ని ఏకరువు పెట్టసాగేను .” నా జీవితంలో ఒకే అబ్బాయి నన్ను ప్రేమించేనని వుత్తరం రాసేడు జ్ఞాపకం ఉందా? నేనేమి నీలా అందగత్తెని కాను. అదే నా జీవితంలో మొదటి ఉత్తరం, చివరిది కుడా? అతడితో పారిపోయి జీవితం పంచుకోవాలని అంతో ఆశ పడ్డాను . నా ఆశని మొగ్గలోనే తుంచి నా జీవితాన్ని మోడు చేసింది అతను కాదూ ? అతనికి మాత్రం పెళ్ళికి ఎదిగి వచ్చిన కూతుళ్ళు ఉన్నా సిగ్గు లేకుండా మరో దాంతో కాపురం పెట్టొచ్చు.  ఆర్జించిన డబ్బుదాని మొహాన్న పోసి రిటైర్ అయ్యాక వచ్చిన సొమ్ము  దాని యదాన కొట్టి ఖాళీ చేతులతో సిగ్గు ఎగ్గు లేక మళ్ళా అమ్మ దగ్గరకి చేరితే తన్ని తగలెయ్యక ఆవిడ కుడా సిగ్గు లేక అతన్ని చేరదీసింది. ఆయనగారిని చేరనియ్యక ముందు ఆవిడతో ఉన్న సంబంధం తెంచుకొని ఏకాకిలా బతుకుతున్నాను. పెళ్లి లేదు ,పిల్లలు లేరు, స్నేహితులు లేరు , తల్లి, తండ్రి ఉన్నా  లేనట్టే అలాగే అక్క, చెల్లెలు ఉండి కూడా లేనిదాన్ని అయ్యేను. మరో నాలుగేళ్ళలో రిటైర్ అయ్యే నేను ఎలా బతకాలి ఎవరి అండలో ఉండాలో చెప్తావా?  అదే మా నాన్న నా ప్రేమతో నా వివాహం జరిపితే నా బతుకు మరోలా వుండేది.” అంటూ బోరుమన్నాను.
ఓదార్పుగా వీపు నిమురుతూ ఉదృతం తగ్గేంతవరకు  ఆగి గ్లాసుతో నీళ్లందించి నేను దుఃఖంలోంచి తేరుకునే వరకు ఊరుకుంది.
ఇప్పుడు “ఎలా ఉంది వనజా ?are you feeling better” . అంటూ ఎదురుగా కూర్చుంది. సింగడ ఒకటి తను తీసుకొని ప్లేటుని నా వైపుకి  జరిపి తీసుకో అంది. ఇద్దరం సింగడాలు తినడమే మా ధ్యేయం అన్నట్లుగా ప్లేటు ఖాళీ చేసాం .
సుజాత మళ్ళా  మొదలు పెట్టింది. నువ్వు లవ్వు లో పడి ఇంటి నుంచి జంప్ అవుదామనుకున్నప్పుడు నీకు పద్నాలుగేళ్ళు మాత్రమే. మనం ఎనిమిదిలో చదువుతున్నాం. వాడు అదే నీ లవర్ పదో తరగతి  ఫెయిల్. ఇద్దరూ పారిపోయి ఎలా బతుకుదాం అనుకున్నారు. అంట్లు తోమి మూటలు మోసి బతుకుతారా? ఎన్నాళ్ళు ? వచ్చీరాని జ్ఞానంతో సినిమాలు చూసి అదే ప్రేమ అనుకొని జీవితం పాడు చేసుకుంటుంటే మీ నాన్న బాధ్యత గల తండ్రిగా నిన్ను రక్షించుకోవడం తప్పా? ఆత్మా న్యూనతాభావంతో నీలో నువ్వే ముడుచుకు పోయి ఎవ్వరితోను స్నేహం చెయ్యలేకపోయేవు. ఇక మీ నాన్న రెండో కాపురం సంగతి. అది మీ అమ్మకి నాన్నకి సంబంధించిన విషయం. ఎప్పుడు ఎలా అవిడతో సంబంధం ఏర్పడిందో అప్పటినుంచి మీ అమ్మకి  రైల్వే లో లేడీస్ కోటాలో ఉద్యోగం వేయించి మీకో ఆధారం చూపించి  రైల్వే ఇల్లు మీ అమ్మ పేరుమీదకి  మార్పించాకే  ఆవిడ దగ్గరకి వేళ్లేరు. నీకు ఉద్యోగం వేయించినప్పుడు, మీకు పెళ్లి సంబంధాలు చూసేటప్పుడు, పెళ్లిళ్ళు చేసేటప్పుడు అందుబాటులో ఉండేవారుగా ? తండ్రిగా ఆతను ఎప్పుడూ తన బాధ్యతలని మరచి పోలేదు. ఏ బలహీనమైన క్షణంలో ఎవరి పొరపాటు వల్ల జరిగిందో గాని మీ నాన్నగారు ఇద్దరి బాధ్యతలు సమానంగా నిర్వర్తించారు.  ఏవేనా అభ్యంతరాలు వుంటే మీ అమ్మకి ఉండాలి. ఆవిడే పెద్దమనసుతో మీ నాన్నని క్షమిస్తే నీకెందుకు కోపం. అసలు మొదటి నుంచి నీకు వివేకాన్ని చంపే కోపం ఎక్కువ. తన కోపమే తన శతృవు అని మరిచిపోయేవా?” ఇద్దరు ముగ్గురు నీ కోలీగ్స్ నిన్ను పెళ్లి చేసుకోవాలని మద్యవర్తులని పంపితే నువ్విచ్చిన  సమాధానం గుర్తు చేసుకో.
ఇలా అంటున్నానని ఏమి అనుకోకు గాని నువ్వు ఎప్పుడైనా, ఎవ్వరితోనైనా  నవ్వుతూ మాట్లాడేవా ? నీ మొహం ఎప్పుడు ధుమధుమలాడుతూ ఉంటుంది. ఒక్కసారి నవ్వుతూ మీ కొలీగ్స్ ని పలకరించి చూడు తేడా నీకే తెలుస్తుంది. ఒక్క చిరునవ్వు, ఒక మంచిమాటతో మనం సాధించలేనిది ఏది లేదు.
సకారాత్మకంగా అలోచించి చూడు మీ నాన్నమీద నీ కోపం వ్యర్ధమైనదిగా కనబడుతుంది.
సుజాత మాటలు నామీద బాగా పని చేసాయి. నేనే నాన్నని తప్పుగా అర్ధం చేసుకున్నానని అర్ధమైంది.
ఒక్కసారిగా నా మనసంతా తేలిగ్గా అయింది. రేపే వెళ్లి అమ్మని నాన్నని నాతో తెచ్చుకొని అజ్ఞానంతో నేనన్న తప్పుడు మాటలకి, చేతలకి కన్నీళ్ళతో క్షమించమని వేడుకోవాలి అని నిర్ణయించుకున్నాను.
సుజాత వైపు నవ్వుతూ చూసాను. సుజాత టప్పున నా చెక్కిలి మీద ముద్దు పెట్టి “ఇలా నవ్వుతూ వుంటే ఎంత ముద్దోస్తున్నావో తెలుసా? ఎప్పుడు ఇలాగే నవ్వుతూ వుండు. మబ్బులు వీడిన చంద్రుడిలా వున్నావు. నీ ఈ నవ్వు ముఖం చూడ్డానికి ఎన్నేళ్ళుగా మీ నాన్న అమ్మకూడా ఎదురు చూస్తున్నారు .
ఇప్పటికైనా మించిపోయింది లేదు. నీలో ఈ మార్పు కోసమే మేమందరం ఎదురు చూస్తున్నాం. వెళ్లి నాన్నని జాగర్తగా చూసుకో బై వస్తాను. అని సుజాత వెళ్లి పోయింది.
కళ్ళకి కమ్మిన అజ్ఞానపు పొరలు విడిపోవడంతో రేపే నాన్నని నా దగ్గరకి తెచ్చు కోవాలని నిర్ణయించుకున్నాను.
 
 
 
 
Chief Editor and Content Headమాలిక పత్రిక సెప్టెంబర్ సంచిక మరిన్ని విశేషాలతో విడుదల అయింది. ఈ నెల ప్రత్యేకంగా నోముల కథా పురస్కారం పొందిన ఐదు కథలను ప్రచురించడం జరిగింది. రెండు రోజుల క్రితమే ఈ బహుమతులు అందజేయబడ్డాయి. అందరినీ అలరించే వివిధ అంశాలతో మీ ముందుకు వస్తుంది ఈ సంచిక..
మీ రచనలు పంపవలసిన చిరునామా: editor@maalika.org
ఈ సంచికలోని వ్యాసాలు:
01. మాలిక పదచంద్రిక  
02.  గుర్తుందా నీకు గుర్తుందా?
03. అస్ధిత్వం
04. పేగుముడి 
05. బహుముఖం
06. ఎదురు చూపులు
07. ఆఖ్రీ సలాం
08. వినాయకునిపై పద్యాలు
09. అనగనగా బ్నిం కథలు 13
10. మాయానగరం – 7
11. పాప బాబు బ్యాచ్ 
12. అక్కరలు
13. బులుసు సుబ్రహ్మణ్యం కథలు
14. అనుకున్నదొక్కటి.. అయినదొక్కటి
15. అనంతవాహిని
16. పిట్ట కొంచెం కూత ఘనం
17. అండమాన్ డైరీ – 7
 
కూర్పరి: సత్యసాయి కొవ్వలి     
 
 
 
ఇందులో 4 చిన్నమినీగడులున్నాయి. దేనికదే పూరించువచ్చు.
మొదటి బహుమతి: Rs.500
రెండవ బహుమతి: Rs.100 కినిగె గిఫ్ట్ కూపన్
సమాధానాలు పంపవలసిన ఆఖరు తేదీ: సెప్టెంబర్  25  2014
సమాధానాలు పంపవలసిన చిరునామా: editor@maalika.org

ఆధారాలు
అడ్డం
1    సత్యనారాయణ స్వామి వారి సన్నిధే పవన్ కల్యాణ్ సినిమా
3    పెళ్ళిలో మగపెళ్ళివారుండేది
6    దుంప కూర.. చెట్టుకి ద్వంద్వం
7    హలో .. నాగార్జున ద్విపాత్రాభినయం ..సినిమా .
8    గోదావరి మీద ఇక్కడ ప్రోజక్టు ఎప్పటికైనా వచ్చేనా
12    పిల్లల్ని లాలిస్తూ పాడే పాటలు
14    తీగ, తెలుగు రచయిత్రి
15    గుడిసె
16    రామాయణం .. నేనైతే రాయలే. మీకు తెలుసా ఎవరు రాసారో
18    విజయవాడలో విమానాశ్రయం ఉన్నదిక్కడే
21    గా గుడింతంలో…  1,2,5
23    నడిరాత్రి వచ్చే బండినిలా పిలిచేవాళ్లు.. దొంగలభయంవల్ల
24    గాజులతోపాటు ఆడపిల్లలుఇష్టపడేవి
25    ఏఎన్ ఆర్ కొడుకు
27    వెనకనుండి చూస్తే నాన్న చెల్లెల్లా ఉందే
29    కప్పుకునేది
31    వా వాడుక లో లేదు
32    ఎప్పుడూ, నటి పేరు
33    అరణ్యం
ఆధారాలు.
నిలువు
1    33 అడ్డమే. అరణ్యం.
2    10 నిలువు పాపయ్య యింటిపేరు
4    కారులో సామాన్లు పెట్టేస్థలంలో
5    శివుడి వాయిద్యం
6    నూతినుండి నీళ్ళుతోడేది
8    పిల్లలు క్షేమంగా ఉండాలని కందని పూజించే అమావాస్య. మొన్ననే వచ్చింది
9    దేవి పేరు, లలితంగా ఉండే ఒక రాగం పేరు కూడా.
10    యువ మాసపత్రికలో ఈయన ముఖచిత్రాలు చాలా ప్రసిద్ధం.
11    పేరంటమే. ముందూ, వెనుకా లేవు
13    పద్యాలు రాసే వాళ్ళు పద్యకవులైతే, వచనం రాసేది ఎవరంటే అలా తలకిందులయి పోయారే?
17    భోజనం తర్వాత తాంబూలం
18    దొంగల్లో ఏనుగులాండివాడు
19    వయ్యారి భామలు … .. భర్తలూ
20    తలకిందులైనా సరే ఈలోహంమీదున్న మోజు పోదు ఆడవాళ్ళకి
22    ఇంటికన్నా పదిలమైనది
25    కలహప్రియుడు
26    మెల్లగా నడిచే వాళ్ళతో పోల్చబడేది
28    దానాల్లో ఉత్తమమైనది
30    పైకి గెంతిన మండూకం
32    నటి..రుపేలో నస

రచన: భునవచంద్ర
ఆనాడు
నెల తప్పానని తెలిసిన రోజున
ఆనందంతో తబ్బిబ్బై
పొట్టమీద చెయ్యి వేసుకుని
అణువంత వున్న నీ తలని
అనురాగంతో సృశించిన నా స్పర్శ
నీకు గుర్తుందా?
నా ఆశలాగా నీవూ నెల నెలా పెరిగి
కడుపులో అటూ ఇటూ దొర్లేటప్పుడు
ఆ నెప్పిని తీయగా అనుభవిస్తూ
పొట్ట మీంచే నీ ఒళ్ళుని నిమిరిన యీ అమ్మ
చేతి స్పర్శ నీకు గుర్తుందా?
వెయ్యి శూలాలతో పొడిచినట్టూ
కోటి చురకత్తులు ఒకేసారి గుచ్చినట్టూ
నువ్వు నా కడుపు చీల్చుకుని .. ఇవతల పడే
ప్రయత్నం చేస్తుంటే అంత బాధలోనూ
నీకేం కాకూడదని.. కోటీ దేవుళ్లకి మొక్కాను..
ఆ మౌన బాధ గుర్తుందా?
పళ్ళు బిగబట్టి బాధని భరిస్తూ
కెవ్వున కేకలు పెడుతూ, ఏడుస్తూ కూడా
నన్ను చీల్చుని నువ్వు బయటబడ్డ క్షణాన
మగతలో కళ్లుమూసుకుపోతున్నా
నిన్ను స్పృశించాలని నేను చేసిన ప్రయత్నం
నీకు గుర్తుందా?
కళ్లు తెరిచాక నిన్ను చూసీ,,
పాలిస్తూ నీ ఒళ్ళంతా నిమిరి
తమకంతో నీ బుల్లి బుగ్గ మీద
మెత్తగా పెట్టిన మొదటి ముద్దు
నీకు గుర్తుందా?
అప్పట్నించీ…
లాలపోస్తూ నిన్ను తడిమాను
జోలపాడుతూ తడిమాను
బట్టలు తొడుగుతూ తడిమాను
‘అసహ్యాన్ని’ కడుగుతూ ఆనందంగా నిన్ను తడిమాను!
ఆకలంటే నువ్వు..
ఆనందంగా అన్నం పెట్టా..
అనారోగ్యంతో ఉంటే నువ్వు
ఏడుస్తూ సేవ చేశా…
అవన్నీ గుర్తున్నాయా…
పోనీ…
“అమ్మా అక్కడ రక్తం” అంటూ
నా వంక నువ్వు బేలగా చూస్తే
ఓ పక్క నువ్వు
పెద్దమనిషి వయ్యావనేఆనందం…!
మరో పక్క
పాడులోకం నిన్ను
ఏం చేస్తుందో అన్న భయంతో
సగం నవ్వి, సగం ఏడ్చి
తాటాకుల మీద కూర్చోబెట్టి
ఏడ్చా తనివారా..
గుర్తుందా..??
చదువుల సరస్వతివై
పెళ్లికి బదులు ఉద్యోగం అంటే
బయటికి పంపలేక
నాలా నిన్నూ
వంటలక్కని చెయ్యలేక
అత్తా,మామా, భర్తా అందరితో పోట్లాడి
నీ మాటే నెగ్గించాను .! పోనీ
అదైనా గుర్తుందా?
నీకోసం ఎన్ని సంబంధాలు చూసినా
‘ఎవర్నో ప్రేమించానని’ నువ్వంటే
నీ సంతోషమే  నా సంతోషం అనుకుని
మంగళస్నానం చేయిస్తూ నీ ఒళ్ళు రుద్దానే చిన్నీ
అదైనా అగుర్తుందా?
అత్తవారింటికెళ్తున్నావనే ఆనందం ఓ పక్క
నిన్ను రోజూ చూసుకోలేననే బాధ మరోపక్క
రెంటినీ గుండెలో దాచుకుని
మానులా నిలబడిపోయానే..
పోనీ ఆ క్షణం నీకు గుర్తుందా?
చూలాలిగా వచ్చావు
చేతుల్లో వాలిపోయావు
నువ్వు నెప్పులు పడుతుంటే
నా గుండెల్లో నిప్పులు కురిశాయి.
‘నీ బిడ్డని’ నీ చేతుల్లో పెట్టి
‘నా బిడ్డని’ కళ్లారా చూసుకుంటూ
‘అమ్మమ్మ’నైనానని ఆనందపడటం
నీకు నిజంగా గుర్తుందా చిన్నీ….
ఇప్పుడింకేం గుర్తు చెయ్యనూ?
నాకంటే పెద్దవాళ్ళందరూ
మరలి రాలేని చోటుకి
తరలిపోయారని గుర్తుచెయ్యనా?
నువ్వు తప్ప నాకెవ్వరూ
యీలోకంలో లేరని గుర్తు చెయ్యనా?
“కొడుకైనా కూతురైనా నేనేనమ్మా నీకు!” అన్నావుగా
కూతవేటు దూరంలో ఉన్నా
నీకసలు గుర్తుకే రానా?
“ఆయన బిజీ ఆఫీసులో
నేను బిజీ ఫంక్షన్సులో
పిల్లలు బిజీ హైస్కూళ్ళలో
అందరం బిజీ యాత్రల్లో!”
” ఆయిల్లు అమ్మి వ్యాపారం పెడదాం” అని మీ ఆయన
“అవునమ్మా మంచి ఆలోచన అని నువ్వు
“అమ్మమ్మ ఓల్డ్, ఆవిడ గోల్డే న్యూ” అని నీ పిల్లలు
అన్నారనైనా
నీకు గుర్తుందా?
“మా యింటికొస్తే చూసుకుంటాగా”అంటావు నువ్వు
“మీ అమ్మదంతా చాదస్తం!”అంటారు నీ అత్తామామలు
కానీ వాళ్లకేం తెలుసూ?
నీకు మాత్రం ఏం తెలుసూ?
నువ్వు ‘బోర్ల’పడ్డ వరండా ఇక్కడే ఉంది.
నువ్వు ‘పాకి’న పెద్ద ‘అరుగూ’ ఇక్కడే ఉంది.
నువ్వు మొట్టమొదట కుర్చీ పట్టుకు నిలబడ్డావే
అదీ ‘ఇక్కడే’ ఉంది..
నువ్వు ఆశపడితే అప్పు చేసి నీ కోసం కొన్న
పట్టుపావడాకూడా ఇక్కడే ఉంది.
నువ్వు పెద్దమనిషయ్యాక మొదటగా వేసిన
నీలం ఓణీ, సిల్కు లంగా.. తెల్ల జాకెట్టూ
అన్నీ ఇక్కడే ఉన్నై! నా పక్కనే ఉన్నై!
నీ స్పర్శ..
ఇంకా ఇక్కడ నా గుండెల్లో..
పదిలంగానే ఉంది.
నీ ఒకటో తరగతి పుస్తకం నించి
డిగ్రీ పుస్తకాల దాకా
అంతెందుకూ  ఎప్పుడో చిన్నప్పుడు
నువ్వు విరగ్గొట్టిన పలకా
అప్పుడెప్పుడో నువ్వొదిలి వెళ్లిన
లిప్‌స్టిక్కు, చెంప పిన్నులూ కూడా
నా దగ్గరే భద్రంగా ఉన్నై బంగారూ!
కళ్లు మసకబారుతున్నా
కన్నీళ్లు ఊరుతూనే ఉన్నై
కలాన్ని కదపలేక
చెయ్యి మొరాయిస్తోంది
‘కాలం’ నా ముందుకొచ్చి
కౌగిలిస్తానంటోంది
నీ జ్ఞాపకాలలో
బరువెక్కిన నా గుండె
ఇక ‘ఆడనని’ అలుగుతోందమ్మా
అయినా పరవాలేదులే
చిన్నప్పుడు నువ్వు
కావలించుకునే దిండు
నేను కావలించుకున్నా
అప్పటి నీ స్పర్శని ఇప్పుడు
కొంచెమైనా అనుభవిద్దామని
అప్పుడు నువ్వు దువ్వుకున్న
దువ్వెనని వెతుక్కుంటున్నా కనీసం
నీ జుత్తు వాసనైనా దొరుకుతుందని
రాలిపోయే పండుటాకుని గదా
రాలక తప్పదు
అయినా బంగారూ..
అప్పుడు కూడా
నా మనస్సుతో
నిన్ను సృశిస్తా..
కనీసం ఆ స్పర్శ నైనా
గుర్తుపడతావు గదూ!!
ఇట్లు
 
మీ అమ్మ..
 రచన:సమ్మెట ఉమాదేవి
గాలితో ఊసులాడుతూ కొమ్మలు సాచిన చెట్లు దారికి పచ్చని గోపురాలు కట్టాయి. వాటి మధ్య స్వచ్ఛమైన గాలిని పీలుస్తూ .. ప్రయాణిస్తున్న వారికి గుత్త్తులుగా పూసిన బంతిపూలు, అడవితంగేడు, టేకుపూలు, మరెన్నో పేరు తెలియని పూలు ఆ దారికి సౌందర్యాన్నిస్తున్నాయి. కనుచూపుమేరలో చుట్టూ నిలిచి వున్న కొండలు ప్రకృతికి పహారా కాస్తున్నట్టుగా వుంటాయి. ఎంతో పుణ్యం చేసుకుంటే తప్ప ఇంతటి ఆహ్లాదరకమైన వాతావరణంలో తిరుగాడలేము అనుకుంటుంటాడు మాధవ్‌. ఒకనాడు  బండి వినోభా తండాలో వున్న తన బడి వైపు మళ్ళుతుండగా కోక్యా తండా చీనా కలిసాడు.
‘‘ఏంటి చీనా ఎట్లా వుంది మీ అబ్బాయికి.’’ అడిగాడు.
‘‘ఎట్లుండుడేంది సారూ.. చెట్టు మీనుంచి పడంగనే సచ్చిపోయిండనే అనుకున్నం గాని మా అదృష్టం బాగుండి మనిషైతే బతికిండుగాని ఒగ కాలిరిగింది.. తలకు దెబ్బలు తగిలినయి సార్‌.. రేపు కాలికి ఆపరేషన్‌ చేస్తరంట..నాలుగు నెలలు హైద్రాబాద్‌లోనే వుండాల్నంట..’’ చీనా దాదాపు ఏడుస్తున్నాడు.
‘‘పోనిలే చీనా అదృష్టవశాత్తు అబ్బాయి ప్రాణాలు దక్కాయి నువ్వేమి బేజారు కాకు అంతా మంచే జరుగుతుంది..’’
‘‘ఏమి మంచి సారూ..తెల్ల కారెటున్నోళ్ళకు పైసల్‌ లేకుండే ఆపరేషన్‌ చేస్తరంట గానీ మా అందరి చార్జీలకు తిండీ తిప్పలకు, గటు దిప్పీ గిటు దిప్పీ చేసిన పరీచ్చలకే ఏలకు ఏలయినయి సారూ..యాడ్నుంచి దెచ్చేము..’’
మౌనం వహించడం తప్ప ఏమనగలడు..? ఇంటిల్లిపాది కూలికి వెళ్తే తప్ప రోజు గడవని బ్రతుకులు వాళ్ళవి.
‘‘ఏం జెప్పమంటరు సారూ.. ఇగ ఈ పేర్లతోని తిప్పలచ్చినయి సార్‌. ఇంట్ల మేం బెట్టింది ఒక పేరు. బడిల రాపిచ్చేది ఇంకో పేరు. రాషేన్‌ కారెట్ల ఇంగో పేరయితున్నది. మాకా సదువు రాకపాయె.. మా బతుకులిట్ల ఆగమయిపోతున్నయి. ఎవళ్ళనూ ఏమి అనేటట్లు లేదు సారూ. వాడు చిన్న బడిల సదివినప్పుడు టీచర్లు అనిల్‌కుమార్‌ అని రాసినప్పుడు మావోళ్ళు మస్తు సంబరపడ్డరు. గది మర్సిపోయి.. ఆధార్‌ కారెటోల్లు వచ్చినప్పుడు  మా అమ్మగిట్ట ఇంట్ల బిలిచే పేరే అన్నీలాల్‌ అని కారెట్‌ల రాపిచ్చిన్రంట. అట్లనే ఆడ దవఖానల చేర్పియ్యంగనే మా ఆడోళ్ళు మావోని పేరు అన్నీలాల్‌ అని రాపిచ్చిండ్రంట. నేనేమో రాషన్‌ కారెటు దీసిన్నాడు అనీల్‌కుమార్‌ అని రాపిచ్చిన. ఆధార్‌ కారెట్‌లనేమో అన్నీలాల్‌ అని ఉన్నదంట సారూ. నా పేరు మా ఆడోళ్ళపేరు.. మా అమ్మది నాయినది నా ఆడిపిల్లలది అందరిది కలిస్తున్నది గానీ ఇస్లావత్‌ అన్నీలాల్‌ అనీల్‌కుమార్‌ ఒక్కరే అని ఎమ్మార్వోతోని రాపిచ్చుక రావాల్నంట..’’
‘‘ దవాఖానలోళ్ళ తప్పేముంది. రాంగనే మీరు చెప్పిన పేరు వేరు. తెచ్చిన కారెట్ల పేరు వేరే తీరున్నది అంటున్నరు. ఎల్లుండి  ఆపరేషన్‌ చెయ్యాల్నంటే ఈ ఆన్నిలాల్‌ పేరు అనిల్‌ కుమార్‌దే అని మా సర్పంచ్‌తో ఎమ్‌ఆర్వోతో రాపిచ్చుక రమ్మని పంపిండ్రు. ఎమ్మార్వో సాబేమో తిరుపపతి బోయిడంట. రెండు రోజులదాంక రాడంట. ఇప్పుడు నేను బోయి ఎవరి కాళ్ళు బట్టుకోవాల్నో..సర్పంచు సార్‌ ఎమ్మేల్లే కాడికి బోదమంటున్నడు. నడుమ ఆడ మా ఆడోళ్ళు ఎంత పరేషాన్‌ అయితున్నరో నాకేమో గీ ఫోన్లు జేసుడు రాదు. ఆళ్ళు మాట్టాడితేనే నేను మాట్లాడుతా..’’ చీనా బాధ చూసి ఫోన్‌ నంబర్‌ తీసుకుని తన ఫోన్‌ నుండి చీనా భార్య రామ్లాకి ఫోన్‌ చేసి చీనాతో మాట్లాడించాడు. అతనికి కాస్త ధైర్యం చెప్పి ప్రార్థనా సమయం మించిపోతున్నదని బండిని బడివైపుకు మళ్ళించాడు. మాధవ్‌ను చూడగానే చెట్టుకింద ఆడుకుంటున్న పిల్లలు కొందరు చుట్టు ముట్టారు.
‘‘సార్‌ చూడు నన్ను పోలీ.. పాలి అనుకుంట ఏడిపిస్తున్నరు..’’ పరుగు పరుగున వచ్చి ప్రవళ్లిక అన్నది.
‘‘అదేంటి పిల్లలూ.. పోలీ ఏంటీ పాలీ ఏంటి ?’’ ఆశ్చర్యంగా అడిగిగాడు మాధవ్‌.
‘‘సార్‌ గామె అస్సలు పేరు ప్రవల్లిక కాదు పోలి. అయితే చిన్నబడిల చేరినప్పుడు రంగరావు సార్‌ గిట్ట ఆమె పేరును ప్రవల్లిక అని మార్చిండ్రు. ఇంట్లో అందరూ పోలీ అనే పిలుస్తరు. వాళ్ళమ్మోళ్ళకయితే అసలు  ప్రవల్లిక అనుడే రాదు..’’ పిల్లలు పోటి పడి నవ్వుతూ వెక్కిరింతగా చెప్పారు మాధవ్‌కి.
‘‘అదేమిటి పేర్లు తల్లీదండ్రుల పెట్టిన పేర్లు మార్చడమెందుకు.?’’ చీనా గుర్తుకువచ్చి ఏదో అనబోయాడు
‘‘నిజం సార్‌ అసల్కయితే అనూష అసలు పేరు అమ్రు. శైలజ పేరు సాల్కి.. పవన్‌ కళ్యాణ్‌ పేరు సక్రూ, రామ్‌చరణ్‌ అసలు   పేరు రామ్‌నాయక్‌, హరీష్‌ పేరు అసలు హర్యాలాల్‌  మహేష్‌బాబు అసలు పేరు బిక్కూలాల్‌ ..వింటున్న మాధవరావుకి మతిపోయింది. ఎంత చక్కని పేర్లు  సాల్కి ,ఆమ్కి, అమ్రు సక్రూ, రామ్‌లాల్‌, బిక్కూలాల్‌  హర్యా, సూక్యా, వాలీ, దివిలీ, మాంగినీ ఎంత బాగున్నాయి వీళ్ళ పేర్లు ఇలా పేర్లు మార్చుకోవాలన్న ఆలోచన ఎవరిది.?’’ ఆ  విషయాన్ని అంతటితో వదిలి  పెట్టబుద్ది కాలేదు. వీళ్ళెందుకిలా చేస్తున్నారు అంటూ తోటి టీచర్స్‌తో చర్చించాడు.
‘‘మరి మార్చక ఆ పిల్ల పెద్దయ్యాక పోలి, నాజ్కీ,, సక్రూ, సూక్యా అంటే అంటే ఎట్లా వుంటుంది.? ఆ టీచర్లెవరో గాని మంచిపని చేసారు.’’ సమర్థించాడు రాజేష్‌ సార్‌.
‘‘ఎట్లా వుంటుందేమిటి అవి వాళ్ళ పేర్లు? మా నాన్నపేరు ఐలయ్య..మా అమ్మపేరు మల్లమ్మ వినడానికి బాగుండలేదని అనుకుని మార్చేస్తామా..’’భవాని టీచర్‌ అన్నది.
‘‘అయ్యో సార్‌ అట్లా పేర్లు మార్చమని ఆ తల్లిదండ్రులే ముచ్చట పడుతుంటారు. ఇక్కడ చాలామంది పేర్లు చరణ్‌, మహేష్‌బాబు, పవన్‌ కళ్యాణ్‌  తేజా రామ్‌చరణ్‌, నరేష్‌ ఇక అమ్మాయిలైతే అనుష్క, మౌనిక, సుస్మిత, సోనియా, శైలజ ఇలాంటి పేర్లు అడిగి మరీ పెట్టించుకుంటారు..’’ చెప్పాడు రామారావు.
‘‘ఏం మేడమ్‌ అట్లాంటి పేర్లు మీరు మాత్రమే పెట్టుకోవాలని రూలుందా.? మా వాళ్ళు పెట్టుకుంటే వినడానికి కష్టంగా వుందా.? వీళ్ళు కూడా మాకు పోటికి వచ్చేస్తున్నారేమిటి అని ఫీలైపోతున్నారా.?’’ చేర్యా సార్‌ విసురుగా అంటూ ఎప్పటిలా ఉక్రోషంగా దాడికి  దిగాడు. విస్తుబోయారు మాధవ్‌, మాలతి, భవాని.
‘‘అదేమీ లేదు సార్‌ నాకు మీ పేర్లంటే మాకూ చాలా  ఇష్టం ఇలా మార్చుకుని మన వునికిని ఎందుకు పోగొట్టుకోవాలన్నదే నా బాధ.’’ మాధవ్‌ అన్నాడు.
‘‘ఏంటి సార్‌ మా తండాల వారంటే అంత ప్రేమ వున్నట్టు మాట్లాడుతున్నారు. తొంభై శాతం గిరిజన పిల్లలు చదువుకుంటున్న బడి మనది. మరి కిందటి సంవత్సరం మా దాటోడి పండక్కి స్థానిక సెలవడిగితే హెడ్‌మాష్టార్‌గారు  ఇచ్చారా.? బడిలో వున్న వారందరూ చేసుకోవడం లేదు కదా ఒక్కో తండాలో వారు ఒక్కోసారి చేసుకుంటున్నపుడు ఎలా ఇవ్వాలని వంక పెట్టారు. అప్పుడు మీరెవరన్నా అదేమిటని అడిగారా? రంజాన్‌ పండగ వస్తే హసన్‌సార్‌ నమాజ్‌ చేసుకోవాలంటూ మూడున్నరకే బండెక్కి వెళ్ళిపోతారు. గవర్నమెంట్‌ రూలుందని చెబుతారు. మా తీజ్‌ పండక్కి అమ్మాయిలు ఆ పది రోజులు మీరు బతుకమ్మలాడిన్నట్టు ఆడుతారు. మా అమ్మాయిలను ముందు పంపుతారా.? అన్నింటికి గవర్నమెంటు రూలుండదండి. విచక్షణ వుండాలి మా పిల్లలంటే, మేమంటే ప్రేముండాలి.. ఇది అధిక శాతం గిరిజన పిల్లలు చదువుకునే బడన్న ఆలోచన వుండాలి..’’
‘‘ఆ రాజకీయ నాయకులకు ఎలాగూ మా ఓట్లు కావాలి గాని మా బాగు అక్కరలేదు. మా ఆచారాలు, మా పండుగలు వాళ్ళకు పట్టదు. స్ధానిక సెలవు, స్థానికావసరాలను గమనించి హెడ్‌మాస్టార్‌ తన విచక్షణతో ఇవ్వాలి. ఎందుకిస్తారు చెప్పండి మేమంటే చులకన. అప్పుడే వారికి పరీక్షలూ, సిలబస్‌లు గుర్తుకు వస్తాయి.’’ చేర్యా ఆవేశంగా ఏదేదో అంటున్నాడు. అతను ఏదేదో అలా మాట్లాడుతూనే వున్నాడు.. బెల్‌ మోగింది.
అందరూ ప్రార్థనా సమావేశానికి వెళ్ళారు. ప్రతి ప్రభాతాన ప్రార్థనా సమావేశాల్లో అందరూ ఒక దగ్గర చేరి ఎంతో క్రమశిక్షణతో ఏక కంఠంతో జాతీయగీతాలు పాడుకోవడం.. చాలా స్ఫూర్తిదాయకంగా వుటుంది. వందేమాతరం అని అందరూ కలిసి ఎలుగెత్తి పాడుతుండగా ఎంతో వుద్వేగానికి లోనవుతుంటాడు మాధవ్‌. మరే ఇతర ప్రభుత్వ సంస్థల్లోనూ ఇంత నిబద్ధతగా జరుగని ప్రార్థన కేవలం బడిలోనే జరుగుతుంది. పిల్లలందరికీ ఎంతో ప్రేరణగా వుంటుంది.  పిల్లలకు రోజుకో కొత్త విషయం చెప్పడం కోసం ఎంతో సమాచారం సేకరించి చెప్తుంటాడు మాధవ్‌. ప్రార్థన ముగిసి ఎనిమిదో తరగతికివెళ్ళగానే
‘‘సార్‌ నిన్న రామరావు సార్‌ మాకు హాజర్‌ పెట్టలేదు. నువ్వు పెట్టు..’’ వాళ్ళ మాటల్లో ధ్వనించే యాస గమ్మత్తుగా వుంటుంది. అన్నారు. చిరునవ్వుకుంటూ ‘‘ఏం రామారావు సార్‌ ఎందుకు పెట్టలేదు అడిగాడు. ‘‘సార్‌ పాఠం చెప్తుంటే బెల్‌ పడింది. ఎమ్మట్నే ఎల్లిపోయిండు.’’ అన్నారు.
‘‘నువ్వు నిన్న మాకు రాలె.. ఇంగ్‌లీస్‌ చెప్పలే.’’ నిలదీసారు. ‘‘అవునమ్మా నిన్న టెంత్‌ అక్కల, అన్నయ్యల పరీక్షల కోసం వాళ్ళ పేర్లు రాసాం. అందుకే రాలేదు.’’ అంటూ హాజర్‌ తీసుకున్నాడు. బడి పిల్లలకు ఎనభైశాతం హాజరుంటేనే మూడు కిలోల బియ్యం ఇస్తారన్న రూల్‌ ఎనాడు వచ్చిందో ఆనాటినుండీ పిల్లలకు హాజరు పట్ల స్పృహ పెరిగింది. ఇప్పుడు మొదటి పీర్యడు హాజరు చూసే బియ్యం, పప్పూ లెక్క వేసి కొలిచి ఇస్తారు అప్పుడవి పొయ్యికెక్కుతాయి.
అనూష మాధవ్‌ దగ్గరకు వచ్చి ‘‘సార్‌ బుధవారం నేను బడికి రాను నేనే కాదు మా కొత్త తండా వాళ్ళెవరూ బడికి  రారు సార్‌ అని చెప్పింది. ‘‘ఎందుకురా అడిగాడు మాధవ్‌. బుధవారం మాకు దాటోడి పండుగ సార్‌.’’  ఉత్సాహంగా చెప్పారు. ఆక్కడ చుట్టుపక్కల ఎడెనిమిది తండాలవారు చదువుకుంటున్న ఉన్నత పాఠశాల అది. ‘‘ఒక్కొక్కరూ ఒక్కోరోజు దాటోడి పండగ చేసుకుంటుంటే మేము చేసుకుంటున్నపుడు ఇవ్వలేదు గాని వాళ్ళు చేసుకుంటున్నపుడు ఇస్తారా.?’’ అని వారిలో వారే తగవు పెట్టుకున్నారన్నది హెడ్‌ మాష్టారి వాదన. పాఠం చెప్పడం అయ్యాక పిల్లలను చదువుకోమ్మని చెప్పి  మాధవ్‌  చేర్యా సార్‌ దగ్గరకు వెళ్ళాడు.
‘‘చేర్యా సార్‌!  .మీరు చెప్పిన  ప్రతీ మాట నూటికి నూరు శాతం నిజం సార్‌. పిల్లలంతా దాటోడి పండగ సంతోషంలో వున్నారు. ఈ బుధవారం కొత్తతండా పిల్లలు ఎవరూ బడికి రారంట. మనం అందరూ తండాల పెద్దలను పిలిపించి అందరికీ అమోదమై ఒక రోజును దాటోడి పండుగ సెలవుగా స్థానిక సెలవును ఇప్పించే ప్రయత్నం చేద్దామా అని అడిగాడు. చేర్యా కళ్ళల్లో మెరుపొచ్చింది. అవును సార్‌ అడగాలి ఒప్పుకుంటారో  లేదో చూడాలి..
సరే సర్‌ ఈ లోగా మనం ‘మన పండుగలు’ అని తండాల్లో జరుపుకునే పండుగల గురించి పిల్లలకు వ్యాస రచన పెడదామా అడిగాడు మాధవ్‌.
‘‘అలాగే పెడదార్‌ సార్‌’’ అన్నాడు. ఇద్దరూ వెళ్ళి హెడ్‌మాస్టారు ద్గరకు వెళ్ళి అనుమతి తీసుకున్నారు. చేర్యా తరగతి తరగతికి తిరిగి వెళ్ళి వారికి వ్యాసం ఎలా రాయాలో కొన్ని సూచనలు ఇచ్చాడు. ఇంట్రవెల్‌ అయ్యాక పిల్లందర్నీ చెట్లకింద కూర్చోబెట్టి వారి పండగల గురించి రాయమన్నారు. పచ్చగా విస్తరించిన విశాలమైన వేప చెట్టుకింద ఆహారం  కోసం నేలను చేరిన రామచిలుకల్లా కువకువలాడుతూ కనిపించారు. పరీక్ష కాకుండా వారికిష్టమైన అంశంపై వ్యాసం రాయమనే సరికి వారి పెదవులపై చిరునవ్వులు విరబూసాయి. పాల్గొన్న పిల్లలంతా చాలా ఆసక్తిగా రాసారు.
భాషా దోషాలకు ప్రాధాన్యతనివ్వకుండా భావానికే ప్రాధాన్యతనిచ్చి ఆ పేపర్లు పరిశీంచారు టీచర్లు. చాలా చక్కగా రాసారు పిల్లలంతా. మిగతా టీచర్లతోపాటు మాధవ్‌ అందరి పేపర్లు చాలా ఆసక్తిగా చదివాడు.
‘‘ఉదయానే తలస్నానాలు చేసాక ఇంట్లోని వాళ్ళందరం కలిసి ఊరి చివరున్న చేనుకో, వాగొడ్డుకో వెళ్తాం. అక్కడ మా దేవతలు ఏడుగురిని పెట్టుకుంటాం. ఇంటినుండి గుగ్గిళ్ళు వండుకుని తీసుకెళ్తాం. పసుపూ కుంకుమ చల్లి కొబ్బరికాయ కొట్టి పూజ చేసాక గుగ్గిళ్ళు శీతలా దేవతకు నైవేద్యం పెడతాం. మేకను బలిచ్చి దాని పేగులను పరిచి దానీ మీదనుండి మా ఆవులను పశువులను దాటిస్తాం. కోడిని కోసి దాని రక్తంలో ఈ గుగ్గిళ్ళు కలిపి పశువుల పైకి విసురుతాం. ఇట్లా చెయ్యడం వల్ల పశువులకు ఎలాంటి జబ్బులూ, ఆపదలూ రావని నమ్ముతాం. అందరం కలిసి పాటు పాడుతూ నృత్యాలు చేసుకుంటాం. ఇల్లు చేరుకుని కోడిని కోసుకుని భోజనాలు చేస్తాం..ఆ రోజు మేమంతా ఎంతో సంతోషంతో గడుపుతాం.
వేరే ఊర్లల్లో వున్న మా బంధువులు మా ఇల్లకు రావడం మాకు చాలా అనందకరం.’’ అంటూ తమకు తెలిసినంతవరకూ తమకు తెలిసిన పదాలతో రాసారు
ఇక తీజ్‌ పండుగ గురించి..‘‘ఒక శుక్రవారం నాడు ముందు చిన్న చిన్న మట్టి కుండల్లో గాని బుట్టల్లో గాని గోధుమలు నారు వేస్తారు. దానిని మంచె పై వుంచి.. మూడు పూటలా స్నానంచేసి  నీళ్ళు తెచ్చి మూడు పూటలా మంచె పై వున్న నారుపై చల్లుతుంటారు. మూడురోజుల కల్లా అవి మొలకెత్తుతాయి. తొమ్మిది రోజులు సాయంకాలం పూట గణ్‌ గౌరీ దేవి పూజ చేస్తూ ఈ నారు వున్న కుండలు లేదా మట్టి పిడతలు మధ్యలో పెట్టుకుని వాటి చుట్టూ తిరుగుతూ పాటలు పాడతారు. చివరి రోజున చాలా పెద్ద తతంగం వుంటుంది. తండా వాళ్ళంతా ఒక దగ్గర చేరి ఆటలూ,  పాటలు నవ్వులతో కేరింతలతో గడిపే పర్వదినమిది. ఉదయం పాయసం వండి గణ్‌ గౌరీకి నైవేద్యము పెడతారు. అందరూ మగ పిల్లలు నారు వేసిన బుట్టలను దాచేసి వరసయిన ఆడపిల్లలను ఏడిపిస్తారు. ఆ నారు బుట్టలను ఇమ్మంటూ ఆడపిల్లలు వాళ్ళ కాళ్ళ వేళ్ళా పడుతూ ఏడుస్తారు. వాళ్ళు బతిమాలుతున్న కొద్దీ మగప్లిలు మరింతగా ఏడిపించడం ఓ వేడుక. చివరకు పెద్దవాళ్ళు కలగచేసుకుని అమ్మాయిలను ఏడిపించవద్దని కోప్పడతారు. అప్పుడు వాళ్ళు నారు బుట్టలను  తిరిగి ఇచ్చేస్తారు. ఆ గోధుమ నారున్న పిడతను కుండలనూ పెట్టుకుని బాగా ఆడిపాడాకా గోధుమ నారును కొద్ది కొద్దిగా అందరికీ పంచుతారు. అందరూ చెవి దగ్గర పెట్టుకుంటారు. అది తీసుకున్నవాళ్ళు ఈ ఆడపిల్లలకు కానుకగా కొంత సొ మ్ములిస్తారు.
ఈసారి ఆడపిల్లలు గణ గౌరీ విగ్రహాలను చెరువులో కలపాల్సి వస్తున్నందుకు ఏడుస్తారు..పెద్దలు ఓదార్చుతారు.. తరువాత అందరు కలిసి ఆడుతూ పాడుతూ డప్పులు మోగిస్తూ వాగు దగ్గరకు చేరుకుంటారు అక్కడ వాగు నీళ్ళతో అన్నాదమ్ములు అక్కా చెల్లెల్ల పాదాలు  కడుగుతారు. ఆ తరువాత ఈ విగ్రహాలను నీటిలో నిమజ్జనం చేస్తారు. ఆ తతంగమంతా ముగిసేసరికి నడిరేయి అవుతుంటుంది.  సందర్భానుసారంగా ఏడవడం కూడా వారి సంప్రదాలయాల్లో భాగమని చదివినప్పుడు మాధవ్‌కి ఆశ్చర్యం కలిగింది. ఉపాధ్యాయులంతా అవి చదువుతూ.. మొదటిసారిగా వారి పండుగల గురించి తెలుసుకున్నారేమో అబ్బురపడిపోతున్నారు..
పిల్లలంతా పోటీలు పడి తమకు తోచిన రీతిలో తమ పండుగల గురించి రాసారు. ఇక మూడో పండగ అయిన భారాంద్‌ కాయినే అనే వన భోజనాలు గురించి రాసారు. ఊరు ఊరంతా ఒక దగ్గర చేరి ఏటిఒడ్డునో మమిడితోటల్లోనో అడవిలోనో చేరి అందరూ కలిసి పాటలు పాడి, నృత్యాలు చేసి కలిసి వండుకుని కలిసి బోజనం చేసే పండగ గురించి ఆసక్తికరంగా రాసారు. ఏ పండగైనా కానీ వీరు చక్కగా పాడుకుంటారు. కలిసి నృత్యంచేస్తారు. ప్రతీ వేడుకలో డప్పులకు వీరిచ్చే ప్రాధాన్యత చెప్పుకోతగ్గదిగా వుంటుంది అని గ్రహించాడు.  ప్రధమ, ద్వితీయ బహుమతులు ఇవ్వడమే కాకుండా పిల్లలకందరికీ చాక్లెట్లు,  బిస్కెట్లు పంచాలని నిర్ణయించారు. మధ్యాహ్నం బోజనాలయ్యాక చిన్న సభలా పెట్టి టీచ్లర్లందరితో మాట్లాడించి, పిల్లలతో పాటలు పాడించి.. మిఠాయిలు పంచారు.
ఇంటర్వెల్‌లో ‘‘చాలా బాగా జరిగింది ఇవాల్టి వేడుక. ఇలా నిర్వహించడం వల్ల మరచిపోతున్న పండుగలు  సంస్కృతుల గురించి పిల్లలకు తెలియజేసినట్లవుతుంది..’’ అన్నది మాలతి టీచర్‌
‘‘నిజమే మేడం దాదాపు ఎనిమిది వందల గిరిజనుల భాషలు మరుగున పడిపోతున్నాయని ప్రసన్నశ్రీ గారు గిరిజనులకు కొత్త లిపిని రూపొందించారు. దానికి యూఎన్‌ఓ గుర్తింపు వచ్చింది.’’ తనకు తెలిసిన విషయాన్ని ఆత్రుతగా చెబుతున్నారు గంగాధర్‌ సార్‌.
‘‘ఇంక ఆపండి సార్‌ అసలు మా వెనుకబాటుకు మూలకారణమే ఈ భాషలు. మా ఇళ్ళల్లో మాట్లాడేది ఒక భాష. బడిలో మాట్లాడేది మరో భాష. ఇక మార్కుల కోసం నేర్చుకోవాల్సింది మరో రెండు భాషలు. మా బ్రతుకంతా ఈ  భాషలు నేర్చుకోవడానికే సరిపోతున్నది. ఇక ఇప్పుడు మా భాషకు ఓ కొత్త లిపి నేర్చుకుని ఇప్పుడు మేము ఒరగబెట్టదేమీ లేదు. ప్రపంచమంతా చిన్న కుగ్రామయి పోతున్నదంటూ ఆంగ్లభాష వైపు, కంప్యూటర్‌ విద్య వైపు మీరు ముందుకు పరుగుల తీస్తూ మమ్ముల్ని మళ్ళీ ఒక కొత్త లిపి నేర్చుకుని ఏమి చెయ్యమంటారు..సార్‌.?’’ ఆవేశాల వెనుక ఎంతో ఆవేదన వుంటుందని మాధవ్‌కి బాగా తెలుసు. అందుకే అతని ప్రతీ మాటను జాగర్తగా వింటాడు. అతని వెంట వెంట వుంటాడు.
‘‘సరే చేర్యా సార్‌ మనం దాటోడి పండగకి ఓ రోజు స్థానిక సెలవిప్పించాలి..రేపు మరి స్థానిక పెద్దలను పిలిపిచి నాలుగైదు తండాలు కలిసి ఓకే రోజు పండుగ చేసుకున్న రోజున సెలవిప్పిద్దాం అనుకన్నాం కదా మరి వారిని కలిసే ప్రయత్నమేదైనా చేస్తున్నారా..?’’ వాతావరణాన్ని తేలిక చేస్తూ అన్నాడు మాధవ్‌
‘‘కలిసి వద్దాం సార్‌..’’  అన్నాడు చేర్యా. పిల్లంతా కోలాహలంగా తిరుగుతూ గంట మోగగానే తరగతులను చేరుకున్నారు.
అంతలో అంగన్‌ వాడీ టీచర్‌ రాజేశ్వరి వచ్చింది. ‘‘ఏం చెప్పమంటారు సార్‌ హర్యా నాయక్‌ కూతురు ఆమ్కికి  పెళ్ళికుదిరింది. ఆమెకి కిషోర్‌ బాలికా పథóకంలో వచ్చే సొమ్ములు తెచ్చుకుందామని వెళ్తే.. అక్కడ పేరులో తేడా వచ్చిందట. తండ్రి పేరు జాటోతు హర్యా అమ్మ పేరు జాటోతు సువాలి అమ్మాయి పుట్టంగనే జనన లెక్కల్లో జాటోతు ఆమ్కి అని రాయించారు. బడికి వచ్చాకా ఆమ్కి కాస్త అనుష్క అయ్యింది. రేషన్‌ కార్టుల్లో పేరు వేరు బడిలో వేరు. ఇప్పుడు నాకు తిప్పలచ్చినయి. బడి రికార్టుల్లో చూసి రిపోర్టు రాసి పంపమన్నారు. ఒకరేమో పంచాయితీ ఆఫీసులో వుండే రికార్టులో మా దగ్గర వున్న రికార్డుల్లో మార్చమంటున్నారు.. మేం ఎప్పటికప్పుడు రిపోర్టులు పైకి పంపుతుంటాం మార్చడానికెట్లా  కుదురుతుందని చెప్పినా వారికి అర్థం కావడంలేదు.’’ హెడ్‌ మాష్టారి దగ్గర పెద్దగొంతుతో ఆమె  మొత్తుకుంటూంటే టీచర్లందరూ విన్నారు..ఇప్పుడు ఆమ్కి పరిస్థితి ఏమిటా అనిరకరకాలుగా వ్యాఖ్యానిస్తూ టీచర్లు మాటల్లోపడ్డారు. ఇది విన్న చేర్యా ఏమంటాడో చూద్దామని చూస్తే చేర్యా ఎక్కడా కనపడలేదు మాధవ్‌కి. దూరాన చెట్టుకింద కూర్చుని ఆడుకుంటున్న పిల్లలవంక అన్యమస్కంగా చూస్తున్నాడు…
‘‘ఏంటి చేర్యా సార్‌ అలావున్నారు..?’’ నఅడిగాడు.
‘‘ఐదు నిమిషాల క్రితం మా అక్క దగ్గరనుంచి ఫోను వచ్చింది సార్‌..’’ ఆమె మాటలే మదిలో మెదులుతున్నాయి సార్‌..’’
‘‘ఒరే చేర్యా.. నువ్వే వచ్చి నా బిడ్డను ఆదుకోవాలేరా. సిన్నదో పెద్దదో ఉద్యోగంజేసే అల్లుడు సచ్చిపోయి ఆర్నెల్లయింది గదా. నా బిడ్డా మనుమల బతుకు ఆగమై పోతుంటే పాపం కలెక్టర్‌ సార్‌ అమ్మాయికి ఉద్యోగమిప్పిస్తనన్నడు. సువాలి పదోది పాస్‌ కాలేదని చెప్రాసి వుద్యోగమే వస్తదన్నా సరే అన్నం కొడుకా. ఎనిమిదోది చదివిన కాయితం బట్క రమ్మన్నరు. అల్లుడు రాసిన నామిని పేరు సువాలి బడిల రాపిచ్చన పేరు సునీత వొక్క తీరు లేవని.. మస్తు కిర్‌ కిర్‌ బెడుతున్నరు. నువ్వొచ్చి జర ఏ తక్లీబ్‌ లేకుంట చెయ్యాలెరా తమ్మి ’’ అంటూ చేర్యా అక్క  ఎంతగానో దు:ఖపడుతూ  చెప్పిన విషయాలను  మాధవ్‌కు  వివరిచాడు.
మాధవ్‌ చేర్యా భుజం మీద చేయివేసి.. చీనా అన్నీలాల్‌ల గురించీ, ఆమ్కీ గురించి కూడా  చెప్పాడు.
‘‘చేర్యా సార్‌ ఏం మేము వేరే పేర్లు పెట్టుకోకూడదా అని అడిగారు కదా. ఇక్కడ నా ప్రశ్న ఏమిటంటే..మనం సాంకేతికంగా అభివృద్దిచెందాలి. విద్యా ఉద్యోగాల్లో అభివృద్ది చెందాలి. కాని మన అస్థిత్వాలను వదులుకుని మన ఉనికికి ప్రమాదం తెచ్చుకోవాల్సిన అవసరంవుందా అని.. అన్నీలాల్‌ ఆపరేషన్‌కీ, ఆమ్కీ పెళ్ళికీ, ఇప్పుడు మీ మేనకోడలు సువాలికి మధ్యలో మారిపోయిన ఈ పేర్లు అడ్డంకిగా అవుతున్నాయి. ఉద్యోగాలు పొందే సమయంలో, ఓటర్ల లిస్టుల్లో, ఆధార్‌  రేషన్‌ కార్డుల్లో.. ప్రభుత్వ పథకాలు అమలు సమయంలో ఈ పేర్ల నమోదు వాటి మార్పిడి చాలా ఇబ్బంది అవుతున్నది. మీ లాంటి యువకులే దీనికి గురించి పూనుకుని ఏం చెయ్యాలో నిర్ణయించుకొని వారికి సాయపడండి..’’
‘‘నిజమే సార్‌..’’ఆలోచనగా అన్నాడు చేర్యా.
తను నిర్వర్తించాల్సిన కర్తవ్యాలెన్నో కళ్ళముందు కనపడుతుంటే చేర్యా..  ముందుకు అడుగేయగా  ఆత్మీయంగా అతని భుజం చుట్టూ చేయి వేసి నడిపించాడు మాధవ్‌.
 
 
రచన: పర్కపెల్లి యాదగిరి 
giri.parkapelly@gmail.com
 
 
దూరం నుండి బడి గంట వినపడింది.
‘‘అవ్వో… ఇంటర్‌ బెల్లైయ్యింది. ఎక్కడ పని అక్కడ్నే ఉన్నది. కోల్యాగె ఉర్కత్తది. మల్ల జరసేపు పని కూషి’’ అనుకుంటూ ముందుకూ వెనక్కి ఊగుతూ బీడీలు చేసే వేగం పెంచింది సరోజన.
‘‘మల్ల గిప్పుడు ఒచ్చుడేందవ్వో… బాగ గావ్రం జేత్తన్నవ్‌’’ లన్నది ఇంటోల్ల పెద్దవ్వ.
‘‘ఏదొ తీ పెద్దవ్వ. బడి దగ్గరుండుట్ల ఒత్తండు, దూరముంటె ఒచ్చునాతీ…’’
‘‘ఏమో బిడ్డ, నీకే ఎర్క, ఎమన్నంటె పెద్దవ్వ లావడ్డి ఐతది’’
‘‘నీయ్యవ్వ గట్లంటవ్‌! మా అవ్వైతె అనక పోవునాతీ..’’ అంది సరోజన.
‘‘ఏం కూరొండినవ్‌ బిడ్డ…’’
‘‘రాత్రి ఇన్నన్ని బుడ్డ పర్కల్‌ దెచ్చిండు. గదే ఉన్నది’’
‘‘ఊహు.. నీసులేని దినం, గుడుంబ తాగని దినం ఉండనే ఉండదీ… షేస్కున్నది షేస్కున్నట్టు మింగుడేనా…’’ అన్నది ఇంటోల్ల పెద్దవ్వ.
‘‘నీయ్యవ్వ! షేషేది అమాలి పనాయే… కూరాకు తినంది రెక్కలెట్లాడ్తయి. పొద్దంత మోష్టాలకు పెయ్యంత పుండు పుండైతది. ఓ బొట్టు తాగంది నిర్దెట్ల పడ్తది’’
‘‘పుస్సిక్యాట్‌, పుస్సిక్యాట్‌…’’ రైమ్‌ పాడుతూ, ఎగురుకుంటూ సంపతిగాడు వాకిట్లోకి వచ్చాడు.
‘‘పడేవు బిడ్డా… కాల్రెక్క ఇర్గుతదీ..’’ అంది సరోజన
‘‘మమ్మి.. అగజూడే మన పిల్లి గోడలు దుంకుకుంటూ ఎట్లుర్కుత్తుందో’’
పిల్లి దగ్గరగా వస్తున్న కొలదీ కేరింతలు పెడుతూ గంతులేస్తూ ఉన్నాడు. టై కిందికీ పైకి ఊగుతోంది.
‘‘ఓ… పిలగా… ఏం ఎగుర్తవ్‌, ఆయింత కింద మీదైతయ్‌’’ అన్నది ఇంటోల్ల పెద్దవ్వ.
‘‘నీయ్యవ్వ, గట్లంటవ్‌’’ అని సరోజన నవ్వింది.
సంపతిగాడు ఏమీ వినిపించుకునే స్థితిలో లేడు. పిల్లి రానే వచ్చింది. వీపూతో, తోకతో వాడి కాళ్ళను రుద్దుకొంటోంది.
‘‘మియ్యాం… మియ్యాం…’’ అంటూ వాడి ముఖంలోకి చూస్తోంది.
సంపతిగాడు పిల్లిని రెండు చేతులతో పైకెత్తి పట్టుకున్నాడు. దాని వెనుక కాళ్ళు గాలిలో వేలాడుతున్నాయి.
‘‘ఇడ్వు బిడ్డా.. ఆయింత గీరజిక్కెనూ… మిల్కు తాగి పోదువురా’’ అంది సరోజన.
‘‘దీనికి గుతం గిన్నన్ని పోత్తనే నేను తాగుత’’
‘‘అవ్వల్లో… నీకే గతిలేదు గని ఇంక పిల్లికి పోయమంటానవా..’’ దీర్ఘం తీసింది ఇంటోల్ల పెద్దవ్వ.
సంపతిగాడు కళ్ళుమూసి నోరు తెరిచి వెక్కిరించాడు. వాడి దంతాలు కలువల్లా మెరిసాయి.
‘‘అగొ సూడే ఎట్లెక్కిరిత్తాండో… నీ ముక్క కత్తిరిత్తుండు… కత్తెరేదిరా… ఓయ్‌, పెండ్లానికి అక్కరాక్రుంట షేత్తమరి’’ పండ్లు కొరుకుతూ గుడ్లు ఉరిమి కోపం నటించింది ఇంటోల్ల పెద్దవ్వ.
‘‘అమ్మో… అట్ల ఎక్కిరియ్యోద్దు బిడ్డా… అమ్మమ్మ గాదు.. కండ్లు బోతయి’’ అంటూ పాలగ్లాసు పట్టుకొచ్చింది సరోజన.
‘‘ఆ.. పిల్లి గిన్నేది మల్ల’’ గట్టిగా అరిచాడు.
‘‘సీసకమ్మరోడు, అన్నది అన్నట్టు గావాలే’’ పిల్లి గిన్నెల పాలుపోస్తూ అంది.
‘‘ఆ.. గట్లమరీ..’’ పాలు గటగటా తాగేసాడు సంపతిగాడు.
సరోజన కొంగుతో వాడి మూతి తూడుస్తూ ‘‘ఉంగ పో బిడ్డ. లేటైతే మేడం కొడ్తది’’ అంది.
వాడు పాలు తాగుతున్న పిల్లి నడుముపై చేయ్యిపెట్టి ‘‘లంచులో కర్డుపోసి రైస్‌ పెడ్త’’ అన్నాడు.
ఉడుము పిల్లవలే స్కూలువైపు పరుగెత్తాడు.
సరోజన వివాహం జరిగాక చాన్నాళ్ళు పిల్లలు కోసం ఎదురుచూసింది. ఎన్నో ఆసుపత్రులు తిరిగింది. కనపడిన ప్రతి దైవానికి మొక్కింది.
…
సంపతిగాడు ఇప్పుడు ఎల్‌కేజీ చదువుతున్నాడు.
సరోజన కూనిరాగం తీస్తూ బీడీలు చేస్తోంది.
‘‘ఓ.. సరోజనా.. నా.. కొంపముంచిందే… నీ… పిల్లో… కంచుడ్ల షాపలకూర అంత తిన్నది… ముసలోడు తిననీకొత్తడు. ఇగేం జెయ్యాల్నవ్వో… నాకింగ సావుమర్నమే ఉన్నదీ… ఓ… అడ్డమైన పిల్లిని సాత్తండ్రో…’’ అరుస్తోంది ఇంటోల్ల పెద్దవ్వ.
‘‘ఓ పెద్దవ్వ జర తిట్టకు బాంచను, పెద్నాయ్నకు మా షాపలకూర ఏత్త’’ బతిమాలింది సరోజన.
‘‘ఏందవ్వా… మీకే తినేతందుకు గతిలేదు… పిల్లెందుకుల్లా మీకూ… పిల్లినన్న ఎల్లగొట్టుండ్రి, ఏరే ఇల్లన్న సూస్కోంన్రి అది సుట్టూ పక్కలిండ్లల్ల దొంగతనానికి ఎగపడ్డది. కోడి పిల్లల్ని సుతం ఎత్కపోతాందట’’
‘‘ఏదోతి పెద్దవ్వ, దేవుడిచ్చింది తింటున్నామ్‌ తీ ఏరే ఇల్లు, నోరులేని పిల్లి, దానికేమన్న బుద్ది షెప్పొత్తదా…
మస్సులసొంటిది వంకర తింకర తొవ్వలు తొక్కుతున్నరు’’
‘‘ఇల్లు గల్లదాన్ని… నేను ఒక్కమాటంటె సుతం ఉంచుకోవూ… రేషం బాగానే పొడ్సుకొత్తందీ.. ఇల్లు కాల్జేయ్యాలే రేప్పొద్దుగాలా… షిప్పలు అవ్తల పారేత్త లేకుంటె…’’
హాఠాత్తుగా రెచ్చిపోయింది ఇంటోల్ల పెద్దవ్వ.
‘‘ఏ.. ఏం ఒర్తవ్‌ కుక్కోలే… షేత్తంతీ… కుక్క బెదిరిచ్చి షెప్పెత్తపోద్ది.. నువ్వు ఇల్లున్న దానివి… నును లేని దాన్ని… ఎవలకు కొపమొచ్చినా మేమే పోతం, ఇండ్లు లేనోల్లకు పదిండ్లు…’’
సరోజన కళ్ళల్లో నీళ్ళు తిరుగుతూ ఉన్నాయి.
చేపల కూర గిన్నెలో వేసుకొని తెచ్చింది.
‘‘కట్టెల పొయ్యిమీన కంచుడు పెట్టి ఒండినంత రుషుంటదా… మాదేమో మాగిన షింతపండు… మీదేమో కొత్తదాయే… ముసతి ముండకొడుక ఏర్పాటు జేసి పజితషేత్తడు’’
‘‘పెద్దవ్వా… నీ కాల్లు మోక్కుమన్నా… మోక్కుత, నా ఇంట్ల కలిగింది ఏసిన, నువ్వన్నట్టు కావాల్నంటె యాడికి పోనూ…’’
‘‘ఏందవ్వ! ఏమో పరిక్కంపల పడ్డట్టే ఉన్నదీ… నువ్వు షిడంల ఇల్లు కాల్జెయ్యాలే… కల్వది మీకు మాకు’’
ఇంటోల్ల పెద్దవ్వ ఆవేశంతో ఊగిపోతోంది… పెదవులు వణుకుతూ ఉన్నాయి.
‘‘ఏ… షేత్తంతీ… నీ గ్గాంకున్నది బంగారిల్లు’’
‘‘అవ్‌… నాగ్గాంకున్నదిల్లు. నీకున్నాదే… బోడుసోద్దానా… రేపు నువ్‌ సత్తె నడిబజార్లేత్తరు’’
‘‘నువు సత్తె నిన్ను నడిరట్లనే పెడ్తరు, నేను సత్తె నన్ను బస్టాండు పాయికాన బొందలపెడ్తరుతీ…’’ అనుకుంటూ కళ్లు తుడుచుకుంటూ ఇంట్లోకి వెళ్ళిపోయింది సరోజన.
ఇంటోల్ల పెద్దవ్వ అరుస్తూనే ఉంది.
సరోజన బీడీలు చేస్తోంది కాని దుఖం తెరలు తెరలుగా వస్తోంది.
‘‘అడ్డమైనోడు గింతంత సంతనీడ దోరింపు చెయ్యకపాయె… మందితోని మాటలు పడవడ్తిమి…, గా పొద్దు కౌన్సిలేరు గాడు మూడు వేలు తీసుకొని ఇండ్ల జాగలిచ్చిండు.
పైసలకు కటుమిటై తీస్కోక పోతిమి’’
ఏడుస్తూనే ఉంది.
ఇంటి ముసలాయన దగ్గు వినబడిరది. ఇంటోల్ల పెద్దవ్వ గొడవ విషయం చెబుతోంది.
‘‘కాల్జేపియ్యాలే.. ఎండిల్లో… బంగారిల్లో… దానికి ఈంత సుతం గతిలేదు కదా’’ అనుకుంటూ గుమ్మంలోకి వచ్చాడు ముసలాయన.
‘‘ఓ… సరోజన… రేప్పొద్దుగాల ఇల్లు కాల్జెయ్యాలె బిడ్డా… మాకు పంచాదులు పెట్టుకునుడు షాతగాదు బిడ్డా… దానికి ఇంతంత బీపి ఉన్నది. ఆయింత అడ్డపడజిక్కమరిష’’
‘‘మాగ సూస్కుంటంతీ… ఎంత మంది అంటరు, ఎన్ని మాట్లంటరు’’ అంది సరోజన బడి గంట వినబడింది.
సంపతిగాడు పరుగెత్తుకుంటూ వచ్చి బ్యాగు ఇంట్లోకి విసిరాడు.
పిల్లి వచ్చింది. అరుస్తూ వాడి చుట్టే తిరుగుతోంది.
‘‘కాల్రెక్కలు కడుక్కొచుకో బిడ్డా, బువ్వ తిందువు’’
‘‘ఊ నీయ్యవ్వ, నువ్వు తినిపియ్యి’’ అన్నడు సంపతిగాడు
‘‘ఈప్‌ పల్గుతదీ, బీడీలు సూపియ్యనీకి పోవాలే. పొద్దుపోతే మేస్తిరి మామ కోపం జేస్తడు’’
‘‘ఐతే నేను స్కూలుకు పోను’’ పండ్లు కొరుకుతూ, పాదాలు నేలకు కొడుతూ ఉన్నాడు.
‘‘ఈనయ్యను తియ్యారాదు, ఈన్ని పెట్టరాదు, ఈల్లన్నది అట్టుకు సాగాలే, ఇల్లు ముంగిలి లేని లేకిడొల్లకు పిల్లి వద్దురా అంటె ఇకన పోతివి. ఓ పిల్లిని తెత్తివి, వాల్ల షాపలకూరంత తిన్నదట, వాల్లు ఇల్లు కాల్జెయ్యమంటంన్రు’’ అంటూ అన్నం కలుపుతోంది.
సంపతిగాడు పిల్లితోక పట్టుకొని ఆడుతూ ఉన్నాడు.
‘‘ఒద్దు బిడ్డా… ఆయింత షెయ్యందుకుంటదీ.. దాని పండ్లు సూదిలోలె ఉంటాయీ…
ఊ… బుక్క పెట్టుకో..’’
‘‘ఎత్తుకో మరి’’ చేతులు పైకి చాచాడు.
‘‘నీ దండం బెడ్త, నాకు షాతనైత లేదు, రెక్క గుంజ్తంది’’
‘‘ఊ ఐతె బువ్వదిన’’
‘‘అయ్యో.. గోస వెట్టుకో వడ్తివి గదరా…’’ అంటూ చంకలో వేసుకున్నది.
‘‘ఊ… నోరుదెర్వు’’
‘‘పిల్లికి పెరుగుబువ్వ పెడ్తెనే తింట’’
‘‘అయ్యో… ఈ రపరప పాడుగానో… ఇగ యాన్నన్న పడి సత్తగనీ…’’
‘‘నీయ్యవ్వ! నువ్వు సచ్చిపోతే నేనెట్ల మరీ…’’ అన్నడు సంపతిగాడు.
‘‘పిలగ, తినరాదో.. ఏం సతాంస్తవ్‌, నీ పిల్లిని దొమ్మరోల్లకిత్త గనీ’’ అన్నాడు ఇంటి ముసలాయన.
‘‘మమ్మీ.. దొమ్మరోల్లంటె ఎవలే…’’
‘‘వాల్లు పిల్లుల కోస్కోని తింటరు’’
‘‘నీయ్యవ్వ! ఆల్లతోని పైటింగుషేసి ఆల్లను సంపేత్త’’ కాల్లూ షేతులు ఊపుకుంటూ అన్నాడు సంపతిగాడు.
‘‘ఊ… సరేగని బుక్కవెట్టుకో బిడ్డా…’’
‘‘నీయ్యవ్వ! పిల్లికి బువ్వపెట్టో…’’ గట్టిగా అరిచాడు
‘‘ఎవ్వతి కలి సల్లిందో… పున్యాత్కురాలు’’
వాడిని కిందకు దించి పిల్లికి పెరుగన్నం పెట్టింది సరోజన.
‘‘మమ్మి… దీని కడుపుల షాన పిల్లలున్నయి కదనే… అన్నింటిని మనమే సాదుకుందాం.
అన్ని దీన్లెక్కనే ముద్దుగుంటయి కదా… ముయ్యాం… ముయ్యాం.. అంటయి కదా…’’
బుంగ మూతిపెట్టి. ముక్కు విరస్తూ అన్నాడు.
సంపతిగాడు స్కూలుకు వెళ్ళిపోయాడు.
సమయం రెండు దాటింది.
సరోజన బీడీలు చూస్తూ ఉంటె ఇంటోల్ల పెద్దవ్వ వచ్చింది.
‘‘నీకు అంటె కోపం గాని… అగో… తెనుగోల్లింట్ల ఒల్షంత పెరుగు తాగిందట పిల్లి. ఆల్లకు ఇల్లెందుకిచ్చినవని నన్ను తిడ్తండ్రు’’ అంది.
‘‘ఏందవ్వ లొల్లి, కాల్జేత్తంతీ… ఊరుమీన పిల్లులే లేనట్టు షెయ్యవడ్తిరి… పిల్లులేమన్న ఎన్కటిసంది అడ్విలుంటున్నయా… ఊల్రెనే ఉంటన్నయి. ఇన్నొద్దులోలె ఎలుకలు కూడ దొర్కుతలెవ్వాయే… ఊరబిష్కలు కూడ కండ్ల వడ్తలవ్వు, తిని బత్కనీకి, పిల్లులెట్ల బత్కుతయి మరీ…’’
వేకువ ఝూమునే నిద్రలేచింది సరోజన.
బయట వాకిలి ఊడ్చి, కల్లాపి చల్లి ముగ్గులు వేస్తోంది.
మందారాలు విరిసినట్టుగా తూర్పు ఎరుపెక్కింది. కోయిలలు అరుస్తున్నాయి. చెట్లపై పక్షులు అలికిడి చేస్తున్నాయి.
ఇంటోల్ల పెద్దవ్వ మేయిన్‌ రోడ్డుపై నడుస్తూ వాకిట్లోకి చేరుకుంది.
‘‘సరోజనా.. పీడ ఒడ్షింది… పిల్లిని సంచిల కొంటబొయ్యి తిరుపతి బస్సుల సీటుకింద పెట్టొచ్చిన’’ అంది ఇంటోల్ల పెద్దవ్వ, అంది నవ్వుతూ.
‘‘అయ్యో… నీ అన్యాలం పాడుగానో… రాత్రి పిల్లి ఈనింది గాదవ్వా’’ అంటూ ముగ్గు గిన్నె కింద వదిలేసింది సరోజన.
‘‘ఓ.. బిడ్డో… పాపంల పడ్తినే… పిల్లి పాపం షిన్నది గాదో…’’ నుదురుపై చాతిపై కొట్టుకుంటూ ఏడ్వడం మొదలుపెట్టింది.
ఇరుగుపొరుగు జనం గుంపుకూడారి. సోమయ్యతో పాటు సంపతిగాడు కూడా వచ్చి తల్లి కొంగు పట్టుకొని నిలుచున్నాడు.
‘‘ఓ ముండా! గింత మబ్బుల్నే నీకు పిల్లి యాడ దొరికిందే…’’ నుదురుపై కొట్టుకుంటూ ఇంటి ముసలాయన.
‘‘తెల్లారిగట్ల ఇంట్లకచ్చి బువ్వగిన్నె మూత పడగొడ్తంటె లప్పుక్కున అందుకున్న’’
‘‘అవ్వలాలా… ఓ అడ్డమైన పిల్లిని సాదిండ్రు, మకు పాపం అంట గట్టింన్రు, ఇల్లు గంటలోపట కాల్జెయ్యాలే…’’ గొంతు పెంచాడు ఇంటోల్ల ముసలాయన.
‘‘మరేందవ్వా… ముడికాల కిరాయికి ఆశపడ్తండ్రు. ఏ… ఇల్లు కాల్జేపియ్యిరి… ఏందుల్లా… ఊకె రసరసా మరి’’ పక్కింటి ఆవిడ అంది.
‘‘అవ్వలారా… మీకు దండం బెడ్త, ఊకె అనకుండ్రి, పొద్దూకేటలకు నీ ఇల్లు కాల్జేత్తం’’ అన్నడు సోమయ్య
‘‘మమ్మీ… మన పిల్లికి ఏమైయ్యందే…’’ అడిగాడు సంపతిగాడు.
‘‘ఇంకెక్కడి పిల్లి! నీ పిల్లి తిరుపతికి పొయ్యింది’’ అంది ఎదురింటి రామవ్వ
‘‘ఆ…’’ అంటూ వాకిట్లో పడుకొని కాల్లూచేతులు కొట్టుకుంటూ నానా యాగీ చేస్తున్నాడు.
‘‘ఏహే… రొండు అంటియ్యిండ్రి పిర్రల మీదికెల్లి. గావ్రం షేత్తండు, గిప్పుడే గిట్లైతే రేపు షేతికత్తడా…’’ అన్నాడు ఇంటోల్ల ముసలాయన.
సోమయ్య సంపతిగాన్ని లేపి నిలబెట్టి ఎటు వీలైతే అటు కొట్టడం మొదలెట్టాడు.
‘‘వీల్ల ఇండ్లు కాలిపోనో.. నా పోరగాన్ని సంపిచ్చేటట్టే ఉన్నారో… నా పోరన్ని కంట్లె పెట్టుకొని పంట్లె తీత్తండ్రో.. ఈల్ల నోల్లల్ల మన్నుపొయ్యనో…’’ అరుస్తూ సంపతిగాన్ని లాగి చంకలో వేసుకున్నది సరోజన.
‘‘ఎవతివే నువ్వూ… నా ఇల్లు కాలి పోనంటావూ…’’ ఇంటోల్ల పెద్దవ్వ గొడవకు దిగింది.
సొంత ఇళ్ళ వాళ్ళంతా సరోజననే తిట్టడం మొదలెట్టారు.
‘‘ఓ… లంబ్డి! నోరు మూతతవా లేదే…’’ అంటూ సరోజనను వంచి వీపులో నాలుగు గుద్దులు బలంగా గుద్దాడు సోమయ్య.
సరోజనకు ఊపిరాడ్డం లేదు. ముందుకూ వెనక్కు పంగుతూ లేస్తూ తల్లడిల్లుతోంది.
సంపతిగాడు భయం భయంగా చూస్తూ పెడబొబ్బలు పెడుతున్నాడు.
‘‘అవ్వలాలా… జర మన్నించుండ్రి… మీ అందరి కండ్లు సల్లవడ్డయా…  పిల్లిని సాదుకునుడు పాపమా… జర లొల్లి బంజెయ్యిర్రి… ఇప్పుడు ఇంటి ఇండ్రాదురం ఉరిపెట్టుకొని సావుమన్నా సత్తం’’ అంటూ సోమయ్య బయటకు వెళ్ళిపోయాడు.
బడి ప్రార్థన గంట వినబడిరది.
సరోజన సంపతిగాడ్ని పక్కలో వేసుకోని పడుకున్నది. వాడు నిద్రపోతూనే మూలుగుతున్నాడు.
‘‘డాడి… కొట్టకు… మమ్మిని కొట్టకు… మమ్మి చచ్చిపోతే నేనెట్ల..’’ కలవరిస్తూ ఉన్నాడు. వాడ్ని గట్టిగా హత్తుకోని బోరుమని ఏడ్చింది సరోజన. ఆమె కదలలేక పోతోంది. దెబ్బలకు ఒళ్ళంతా నొప్పిగా ఉంది.
సంపతిగాడి ముఖమంతా ఎరుపెక్కింది. ముక్కులొంచి చామిడి, కళ్ళలోంచి నీళ్ళూ కారుతూ ఉన్నాయి. నుదురుపై చెయి ఆనించి చూచింది. ఒళ్లు పెనంలా కాలిపోతోంది.
చొక్కా లేపి వీపు చూసింది. చర్మం నల్లగా కమిలి పోయింది. ‘‘వీని షేతులు పాడుగానో గింత గనం కొట్టిండో…’’
పిల్లి కూనలు అరుస్తూ ఉంటె సంపతిగాడు కళ్లు తెరిచి పైకి చూసాడు.
‘‘పిల్లి పిల్లలు షేషింది బిడ్డా…’’
నవ్వుతూ… ‘‘నాకు సూపియ్యవా మమ్మి’’ అన్నాడు.
పిల్లి కూనలను కింద వేసింది. అవి గది అంతా పాకుతున్నాయి.
సంపతిగాడు చప్పట్లు కొడుతూ మురిసి పోతున్నాడు.
‘‘మమ్మీ… టూ కిటెన్స్‌ వాళ్ల మమ్మి లెక్కనే ఉన్నయి కదానే… వాళ్ళ మమ్మి తిరుపతికి పొయ్యింది. వాటికి మిల్కెట్ల, వాళ్ళ మమ్మి ఎట్ల మరీ…’’ అడిగాడు, సరోజనకు ఆందోళన మొదలైయ్యంది.
‘‘కూనలెట్ల బత్కాలే… పొల్లగాడు పిల్లినెట్ల మర్వాలే… ముసలి ముండ పాపం ముల్లెకట్టుకునెనా…’’ అనుకుంది.
‘‘మమ్మీ.. వాటికి మిల్క్‌ పొయ్యే…’’ వాడి గొంతు బొంగురు పొయ్యింది.
‘‘అవి ఇంకా కండ్లే తెరువలేదు బిడ్డా… వాటికి తాగరాదు బిడ్డా…’’
‘‘జరం టానీకు తాగు బిడ్డా…’’
‘‘నాకు పిల్లి కావాలే… ఇప్పుడు నేను తాగ’’
‘‘పిల్లిని తేనీకి పోదాం మనమిప్పుడు. తాగుతనే పోతం’’
బుజ్జగిస్తూ సిరప్‌ తాగించింది.
పిల్ల కూనలను చూస్తూ కూర్చున్నాడు.
సరోజనకు ఏం చెయ్యాలో తోచడం లేదు.
‘‘మమ్మీ… పిల్లిని తీసుకొత్తాం పావే…’’
‘‘నువ్వు గిన్నన్ని పాలు తాగు బిడ్డా ఆకలైతది’’
సంపతిగాడు పాలు తాగాడు
కూనలను గంపలో వేసి తువ్వాలు కప్పింది. పిల్లవాడ్ని చంకలో వేసుకొని, గంపనెత్తిలో పెట్టుకొని బయలుదేరింది.
రోడ్డుపై నడుస్తోంది, కూనలు అరుస్తూ ఉన్నాయి.
‘‘బిడ్డలకు ఎంత ఆకలైతందో ఏమో… కండ్లు తెరిసి కన్న తల్లిని సూస్కోన్‌ నోస్కోన్‌ పాయె… ఒర్రి ఒర్రి కుత్కెలెండి పోవట్టెనా, గరీబోల్ల పిల్లి కూనలు సుతం అడ్డమైన రాతలు రాసుకొచ్చుకునెనా…’’ అనునకుంది సరోజన.
ఎండకాలం ఎండ మండిపోతొంది
సంపతిగాడు చంకలోనే నిద్రపోతూ ఉన్నాడు. సరోజనకు చెయ్య పీకుతోంది. పొద్దటి నుండి ఏమీ తినక పోయేసరికి నీరసం వచ్చేస్తోంది.
బస్టాండుకు చేరుకొని కంట్రోలర్‌కు జరిగిన విషయం చెప్పింది.
‘‘బాంచను… నా కొడుకు మొకం కూనల మొకంజూడు, తిరుపతి బస్సు డైవరుకు పోన్‌ జేసి ఇటోచ్చే బస్సులో పిల్లి సంచిని ఎయ్యమను. కాల్లు మొక్కుత, దండం బెద్త’’ బతిమాలింది. కంట్రోలర్‌ తిరుపతి బస్‌ డ్రైవర్‌కు ఫోన్‌ చేశాడు.
‘‘అవ్వా… బస్సులో ప్యాసెంజర్స్‌ బాగా ఉన్నారట. పిల్లి సంచి వెతకడం వీలుకాదట’’
అన్నాడు.
‘‘దండం బెడ్త బాంచను… జర ఎట్లన్న జెయ్య’’ చేతులు జోడిరచింది.
‘‘అవ్వా… జరసేపు అటుపొయ్యి కూర్చొ… నా పని నాకున్నది’’
గంటలు గడిచిపోతున్నాయి. చాలా సార్లు కంట్రోలర్న్‌ అడుగుతోంది. అతను విసుక్కుంటున్నాడు.
మధ్యాహ్నం మూడు కావస్తోంది. ఎండ తీవ్రత పెరిగింది. నిద్రలోనే పిల్లి కోసం కలవరిస్తున్నాడు. తడి గుడ్డతో వాడి ఒళ్ళు తుడుస్తోంది.
సరోజనకు గుండెలో దడ మొదలైయ్యంది.
బస్టాండులోని జనం సానుభూతి కురిపిస్తున్నారు.
‘‘కూనలు పిడాత సచ్చిపోయ్యేటట్టే ఉన్నయి. ఎంత కఠీనం మనిషవ్వా… నీ ఇల్లు గల్లది, పిల్లి గోస మంచిది కాదు’’ అంది ఒక ముసలావిడ.
‘‘అవ్వా… కూనల ముచ్చటేమో కనీ… నీ పొల్లగాన్ని జాగర్తగ సూస్కోబిడ్డా’’ అంది బస్టాండులోని స్వీపరు.
‘‘జరం మందుపోసిన, తూడుత్తన్న ఇగ ఎల్లవ్వతల్లే దిక్కు మాకు’’ అనుకుంటూ
‘‘పిల్లిదొరికితె నా కొడుకు జరం దెంకపోతది’’ చేతులెత్తి మొక్కింది సరోజన.
బస్టాండులోని టీవీలో వడదెబ్బతో జనం మృతి చెందినట్లు వార్తలు వస్తున్నాయి.
సంపతిగాడి పొట్టపై చెయ్యి పెట్టి సరోజన. ‘‘జరమైతె దిగింది’’ అనుకుంది.
‘‘మమ్మీ… మన పుస్సీక్యాట్‌ ఇంగరాదా.. కిటెన్స్‌ చచ్చిపోతాయా ఇంగ’’ అంటూ వెక్కి వెక్కి ఏడుస్తున్నాడు సంపతిగాడు.
‘‘ఒత్తది బిడ్డా… ఏడ్వకూ’’
‘‘అంకుల్‌ ఒత్తదని చెప్పిండా…’’
ఎన్నో ప్రశ్నలు కురిపిస్తున్నాడు. అన్నింటికి అవునంటూ జవాబు చెబుతూ ఉంది.
‘‘పిల్లి రాకుంటె ఎట్ల, కొడుకు ఎట్ల షేతికి రావాలే… గుండె వలుగుతె ఎట్ల, ఉన్నొక్క కొడుక్కు ఏమన్నైతె ఎట్లా..’’ ఆలోచనలు సాగుతూనె ఉన్నాయి.
భయంతో వణికిపోతోంది. కడుపులో గాబరవుతోంది. కళ్ళు తిరిగినట్టవుతోంది సరోజనకు.
పిల్లి కూనలు అరిచీ అరిచీ అలసిపోయాయి. కదిలే శక్తిని కూడా కోల్పోయాయి.
సూర్యుడు చెట్ల చాటుకు పోతున్నాడు.
‘‘చెల్లే… గీ పాలబొట్లు కూనలు తాగుతయేమో సూడు… గిన్నన్ని పొల్లగాన్కి సుతం తాగియ్యి… పొద్దటికాంచి కూడు లేదాయే… కుమ్ములేదాయే…’’ అన్నాడు బస్సు స్టాండులోని హోటలు యజమాని.
సంపతిగానికి కొన్ని తాగించింది. కూనల నోటి ముందు పెట్టింది, కాని అవి తాగలేక పోయాయి.
ప్రాంతమంతా చీకట్లు ఆవరిస్తూ ఉన్నాయి. బస్సు స్టాండులో లైట్లు వెలిగాయి. జనం పలుచపడుతున్నారు.
సరోజనలో పిల్లి దొరుకుతుందనే ఆశ క్షణ క్షణం క్షీణిస్తోంది.
‘‘అవ్వా… బస్సులో పిల్లి సంచిలేదట, పోతాంటెనే పిల్లి సంచిని ఎవరో తీస్కపొంగ చూసిన ప్యాసింజర్‌ చెప్పిండట’’ అన్నాడు కంట్రోలర్‌.
సరోజన నిస్సహాయంగా చూస్తూ ఉండి పోయింది. ఒళ్ళంత చెమటలతో తడిచిపోతోంది.
బోరున ఏడ్చింది.
‘‘ఏందవ్వా… పిల్లి పాడుగానూ… ఆయింత గాబరై పొల్లగాని నోట్లె మన్నువొత్తవా ఏంది.
గుండె దైర్నం చేస్కోవాలే… పొల్లగాన్ని దావుకాండ్లకు తోల్కపో… రొండ్రొజులైతే వాడె మరుత్తాడు. ఉంకొ పిల్లిని తెచ్చి సాదుకపో…’’ అన్నాడు కంట్రోలర్‌.
సరోజన కూనల గంప తలపై పెట్టుకొని సంపతిగాడ్ని చంకలో వేసుకొని ఇంటి దారి పట్టింది. రోడ్డుపై నడుస్తోంటే ఒళ్ళు తూలుతోంది. కాళ్ళల్లో శక్తి లేకుండా అవుతోంది. కళ్ళు తిరుగుతున్నాయి. చాతిలో నొప్పి మొదలైయ్యింది. ఆయాసం వస్తోంది. శ్వాస వేగం పెరిగింది. నాలుక తడి ఆరిపోతోంది.
సంపతిగాడు ప్రశ్నలు కురిపిస్తున్నాడు. అన్నింటికి ‘‘ఊ’’ అంటూ జవాబిస్తోంది. మెల్లె మెల్లగా ఇల్లు చేరుకున్నది. నడీ ఇంట్లో గంప దింపింది. బోర్లా పడిపోయింది సరోజన.
‘‘మియ్యాం… మియ్యాం…’’ అరుస్తూ పిల్లి వచ్చింది.
‘‘పుస్సీక్యాట్‌… పుస్సీక్యాట్‌… అంటూ చప్పట్లు కొడుతున్నాడు, నవ్వుతున్నాడు, గది అంతా గంతులేస్తున్నాడు సంపతిగాడు.
పిల్లి ముందు కాళ్ళతో గంపని వంచి నోటితో కూనలన్నింటిని బయటకు తీసింది. నాలుగు కాళ్ళు బార్లా చాచి పడుకుంది. కూనలు ఆబగా పాలు తాగుతున్నాయి. పిల్లి వాటిని నాకుతోంది.
‘‘మమ్మీ… మమ్మీ… మన పిల్ల ఒచ్చిందే..’’ అంటూ సరోజన చెంపలపై తడుతున్నాడు.
ఆమె కళ్ళు తెరవడం లేదు. వాడు ‘‘మమ్మీ… మమ్మీ…’’ గొంతెత్తి పిలుస్తున్నాడు…
ఏడ్వడం మొదలెట్టాడు.
ఇంటోళ్ళ ముసలాయన పాలగ్లాసుతో ఇంట్లోకి వచ్చాడు.
‘‘ఓయ్‌… ఉన్నావే… సరోజన ఎట్లనో షేత్తాంది…’’ అరిచాడు.
ఇంటోళ్ళ పెద్దవ్వ వచ్చి సరోజన అరికాళ్ళు అరచేతులపై గట్టిగా రుద్దింది. ముఖంపై నీళ్ళు చల్లింది.
సరోజన నెమ్మదిగా కళ్ళు తెరచి పిల్లిపైపు చూస్తోంది.
‘‘బిడ్డా… నెత్తురుడిగినోల్లం బిడ్డా… మాకు ఓపిక ఉండది బిడ్డా… మన్సుల వెట్టుకోకు మేము నోరుజారినా ఓర్సుకో బిడ్డా… నీ బుద్ది ఉన్నన్ని దినాలుండు. నువ్వు ఇల్లు కట్టుకునేదాన్క ఉండు బిడ్డా…’’ అన్నాడు ఇంటోల్ల ముసలాయన.
ఇంటోళ్ళ పెద్దవ్వ కళ్ళలోంచి నీళ్ళు కారుతున్నాయి. సరోజన ఆమె ఒడిలో తలపెట్టి బావురుమంది. చాలా సేపు ఏడ్చింది.
‘‘బిడ్డా… గిన్నన్ని పాలబొట్టుతాగు… గాబరైనవు బిడ్డా… ఎండకాలం ఎండాయే…’’
అంటూ గ్లాసు సరోజన నోటి దగ్గర పెట్టాడు ఇంటోళ్ళ ముసలాయన.
సరోజన పాలుతాగుతోంది…
ఇంటోళ్ళ పెద్దవ్వ మరిన్ని పాలు తెచ్చి పిల్లి గిన్నెలో పోసింది.
 
