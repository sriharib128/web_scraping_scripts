రచన: కాశీవరపు వెంకటసుబ్బయ్య
వెంకటాపురానికి ఆచారం లాంటి ఒక విధానం వుంది. దాని కారణంగానే ఆ ఊరికి చుట్టూ ప్రక్కల పల్లైల్లో ఒక ప్రత్యేకత ఏర్పడింది. ఊరి మధ్యలో గ్రామాచావడి ముందర ఒక గుండు వుంది. దాన్ని అల్లెం గుండు అంటారు. అది సాధారణ వ్యక్తులు ఎవ్వరూ ఎత్తలేరు. ఆల్లెం తిని బాగా బలిసిన వారు తప్ప. ఆ ఊరి పిల్లను పెళ్లి చేసుకుని అల్లుడిగా వచ్చినవాడు ఎవరైనా ఆరునెలలు అల్లెం తిని గుండు భుజాలపైకి ఎత్తిగాని పెళ్లాన్ని తోడ్కొని వూరు వదలడానికి వీల్లేదు. అట్లా కాని పక్షంలో సదరు అత్తకు తలవంపులు వచ్చినట్లే. అందువల్ల ఆవూరి అత్తలు ఆ విషయంలో. వెనక్కి తగ్గరు. దానిని ఒక ప్రిస్టేజిగా తీసుకుని అల్లుళ్ళను ఆరునెలలు పాటు పిండి పదార్థాలు తోబాటు మాంసాహారాలు పెట్టి బాగా మేపుతారు. ఏ అత్తైన తన అల్లుడు ఊరి ప్రజలందరి ముందర గుండు ఎత్తలేక పోయి… తాను అవమానం కావడానికి ఒప్పుకోరు. కాబట్టి శాయశక్తులా ప్రయత్నించి అల్లుళ్ళకు అల్లెం పెట్టి గుండు ఎత్తే పరీక్షలో నెగ్గి అందరి మెప్పులు పొందుతారు.
ఆ ఊరికి తూర్పున కాపువీధిలో వుండే లక్ష్మీకాంతంకు అల్లుడిగా బలరాం అనే యువకుడు వచ్చాడు. లక్ష్మీకాంతం సుందర్రామయ్యలకు అల్లుడిగా రావడం ఎవరికైనా గొప్పే. ఆవూరిలో ఆకుటుంబానికి పెద్దరికంతోపాటు ఆస్తిపాస్తులు బాగా వున్నాయి. వారికి ఏకైక పుత్రిక విష్ణుప్రియ, ఏకైక కుమారుడు సుదర్శన్ సంతానం. విష్ణుప్రియ డిగ్రీ చదువుకుంది. సుదర్శన్ ఇంటర్ చదువుతున్నాడు. విష్ణుప్రియ పాలరాతి బొమ్మలా చూడచక్కగా వుంటుంది. తమ వూరికి పది కిలోమీటర్ల దూరంలో ఉన్న నరసింహాపురం అబ్బాయితో విష్ణుప్రియకు సంబంధం కుదిరింది. ఒడ్డు పొడవు, అందం చందం వున్న యువకుడు బలరాం. ఫిజీ చదివి శాస్త్రీయంగా వ్యవసాయం చేస్తుంటాడు. బలరాం పల్లె ప్రేమికుడు. భూమితల్లి ఆరాధకుడు. వ్యవసాయమంటే మమకారం ఉన్నవాడు. విష్ణుప్రియ బలరాంల పెళ్లి ఊరు వాడా ఏకమై అంగరంగ వైభవంగా చేశారు. విష్ణుప్రియ బలరాంల సంబంధం ఆషామాషీగా జరిగింది కాదు. దానికొక నేపథ్యగాధ వుంది.
విష్ణుప్రియ తన ఊరిలో టెంత్ పూర్తి చేసుకుని వెంకటాపురం నుండి పది కిలోమీటర్ల దూరంలో ఉండే నరసింహాపురలోని జూనియర్ కాలేజిలో చేరింది. అదే ఊరిలో ఉండే బలరాం ఇంటర్ పూర్తి చేసుకుని ప్రొద్దుటూరు నందు డిగ్రీ కాలేజీలో చేరాడు. ఉదయమే విష్ణుప్రియ ప్రొద్దుటూరు పోయే  పల్లె వెలుగు బస్సెక్కి నరసింహాపురం బస్టాపులో దిగుతుంది. బలరాం ప్రొద్దుటూరు పోవడానికి అదే బస్సు కోసం ఎదురుచూస్తూ బస్టాపులో నిల్చుంటాడు. బస్సు రాగానే బస్సు ఎక్కడానికి బలరాం, బస్సు దిగడానికి విష్ణుప్రియ ఒకేసారి కదలడంతో ఇద్దరూ తోలి సారి ఎదురు పడ్డారు. అలా రోజూ ఎదురు పడుతుండడంతో ఒకరి రూపం ఒకరి మనసులో స్థిరపడింది. ఇలా ఒక సంవత్సరం గడిచింది.
విష్ణుప్రియ కాలేజిలో కాలేజ్ డే జరిపారు. సాంస్కృతిక కార్యక్రమాలు నిర్వహించారు. అందులో పాల్గొని మయూర నృత్యం చేసింది విష్ణుప్రియ. బలరాం పూర్వ విద్యార్థిగా ఆ కార్యక్రామాలలో పాల్గొని మొదటి స్వాతంత్ర్య సమర యోధుడు ఉయ్యాలవాడ నరసింహారెడ్డి ఏకపాత్రాభినయం చేశాడు. ఆరోజు ఒకరినొకరు తమ పేర్లను, వూర్ల పేర్లను చెప్పుకొని పరిచయం చేసుకున్నారు. రోజూ బస్సు దగ్గర ఎదురు పడినప్పుడు హాయ్ చెప్పుకొనే వారు.
మరుసటి సంవత్సరం విష్ణుప్రియ కూడా ప్రొద్దుటూరులో  బలరాం చదువుతున్న డిగ్రీ కాలేజీలోనే చేరింది. అప్పటి నుంచి విష్ణుప్రియ ఎక్కిన బస్సే బలరాం కూడా ఎక్కి ఇద్దరూ మాట్లాడుకుంటూ పోయెచ్చేవారు.
డిగ్రీ చివరి సంవత్సరం బలరాం, డిగ్రీ మొదటి సంవత్సరం విష్ణుప్రియ చదువుతున్నప్పుడు ప్రొద్దుటూరు కళా భారతి వారు కాలేజీ ఆడిటోరియంలో నిర్వహించిన సాంస్కృతిక కార్యక్రమాల్లో విష్ణుప్రియ నాగిని నృత్యం చేసి జ్ఞాపిక అందుకుంది. బలరాం అన్యభాషా పదాలు లేని అచ్చతెలుగులో  ఉపన్యసించే విభాగంలో పాల్గొని పది నిమిషాలు ఏకధాటిగా అనర్గళంగా మాట్లాడి జ్ఞాపిక తోపాటు అందరి ప్రశంసలు అందుకున్నాడు.
తరువాత సంవత్సరం  P.G  Frist yearలో   బలరాం, Digree second yearలో విష్ణుప్రియ  చేరారు. SCNR కాలేజి కాంపౌండ్లోనే డిగ్రీ, పీజీ ఉండడం వల్ల తరుచూ ఎదురు పడేవారు. కలిసి మాట్లాడుకొనే వారు. అట్లా మూడేండ్లకు బలరాం  పిజీ , విష్ణుప్రియ డిగ్రీ పూర్తయే సరికి  ఇద్దరి మధ్య స్నేహం బలంగా బలపడింది. చివరిగా కాలేజ్ నుంచి వస్తూ బస్సులో బలరాంతో అంది విష్ణుప్రియ
“వచ్చే ఆదివారం ఝరికోనలో గంగమ్మ జాతర ఉంది. వస్తావా! మా ఊరికి కిలోమీటర్ దూరంలో అడివిలో ఉంది గంగమ్మ దేవాలయం”
“ఆఁ వస్తాం! మాకు మ్రొక్కుబడి వుంది. కుటుంబమంతా వస్తాం. ” ఆసక్తి కనబరుస్తూ బలరాం.
” మా ఊరి ఆడపిల్లలందరం జాతరలో కోలాటం ఆడుతాం”
“ఔనా! అయితే జాతర్లో కలుద్దాం ” అంటూ నరసింహాపురం రాగానే దిగిపోయాడు బలరాం.
విష్ణుప్రియ కోలాటం, జడకోపు, జట్టిజాం, డాన్సు ఆడడంలో దిట్ట. బలరాం బలిగుడు(కబడ్డీ) కుస్తీ, కర్రసాము, చెక్క భజన, డ్యాన్సుల్లో కొట్టిన పిండి.
జాతర్లో రెండు కుటుంబాలు కలిశాయి. పిల్లల ద్వారా పెద్దలు పరిచయాలు అయ్యాక షామియానాలు ప్రక్కప్రక్కనే వేసుకున్నారు. గంగమ్మకు యాటను పెట్టుకొచ్చాక వంట చేసుకుని భోజనాలు కానిచ్చారు. జాతర కారణంగా కోనంతా జనసందోహంతో కోలాహలంగా ఉంది. రంగురంగుల అలంకరణలతో  విద్యుత్ దీపాలతో సోభాయమానంగా ఉంది. రాత్రికి సాంస్కృతిక కార్యక్రమాలు వేడుకగా మొదలైనాయి.
విష్ణుప్రియ తమ ఊరి యువతులతో కలిసి  కోలాటంలో తమ నైపుణ్యాన్ని ప్రదర్శించి అందరి ప్రశంసలు అందుకుంది. ఆ తర్వాత నరసింహాపురం  ట్రూప్ తో  కలిసి శివతాండవం అపూర్వంగా నర్తించి ప్రేక్షకుల్ని ఆశ్చర్యచకితుల్ని చేసి మెప్పించాడు బలరాం.
“అద్భుతంగా నృత్యం చేసినందుకు అభినందనలు. నీలో  గొప్ప కళాకారుడు ఉన్నాడు.” అభినందించింది విష్ణుప్రియ.
“అలాగా! నువ్వు మాత్రం తక్కువ తిన్నావా! అందరూ నిన్ను బాగానే పొగిడారు కదా! ఏమైతేనేం నీ అభినందనలకు కృతజ్ఞుడను” అన్నాడు బలరాం.
ఇద్దరూ సరదాగా కొద్దిసేపు ముచ్చటించు కున్నారు. ఉదయాన్నే రెండు కుటుంబాలు వీడ్కోలు చెప్పుకొని ఎవరి దారిన వారు పోయారు.
అటు కొంత కాలానికి నరసింహాపురంలో నరసింహస్వామి తిరుణాల జరిగింది. చుట్టూ ప్రక్కల జరిగే తిరుణాలల కన్నా పెద్దది. ఉత్సవాలకు నెల రోజుల ముందు నుంచే సాంస్కృతిక కార్యక్రమాల ప్రదర్శనలకు ప్రాక్టీసులు జరుగుతాయి. మంచి ప్రదర్శనకు భారీ బహుమతులు కూడా ఉంటాయి. బలరాం విష్ణుప్రియకు ఫోన్ చేసి
“మేము తిరుణాలలో ప్రదర్శించెందుకు ఈసారి రాయలసీమ ప్రధాన కళారూపమైన ‘చెక్క భజన’ను ఎన్నుకున్నాం. ఇందులో పన్నెండు మంది స్త్రీలు, పన్నెండు మంది పురుషులు ఉంటారు. మాకు ఒక స్త్రీ నెంబర్ తక్కువ వచ్చింది. నువ్వు మా జట్టులో చేరి ఆడుతావా?” అని అడిగాడు. విష్ణుప్రియ ఆనందంగా ఒప్పుకుంది.
“మేము మా ఊరివాళ్ళు ప్రతేడు తిరుణాలకు వస్తుంటాం. కాకపోతే ఈసారి నీ ఆహ్వానంపై వస్తాం. అంతే తేడా.” అంది విష్ణుప్రియ నవ్వుతూ…
“నా ఆహ్వానాన్ని మన్నించినందుకు కృతజ్ఞతలు” బలరాం వినయ పూర్వకంగా చెప్పాడు.
“కృతజ్ఞతలు ఎందుకులే! చాల రోజుల తర్వాత నిన్ను చూడబోతున్నాందుకు సంతోషంగా వుంది నాకు.” అమితాసక్తి కనబరుస్తూ ప్రియ.
” నాకు అదే ఉద్దేశం! తిరుణాల సాకుతో నిన్ను పిలవడం ” మనసులోని ఆశను వ్వక్తం చేశాడు బలరాం.
“మన స్నేహం మరచిపోలేదన్న మాట” ఒకింత ఆశ్చర్యంతో ప్రియ.
“ఎలా మర్చిపోగలను? ఒకరోజుది  కాదు కదా! మన పరిచయం. అయితే నీవు రెండు రోజులు ముందు రావాలి ప్రాక్టీస్ కోసం. సరేనా? ” అంటూ బై చెప్పాడు ఉత్సాహంతో బలరాం.
ఈ విషయం తల్లిదండ్రులకు చెప్పింది విష్ణుప్రియ. వారు కూడా సరే అన్నారు. విష్ణుప్రియ తల్లిదండ్రులు లక్ష్మీకాంతం సుందర్రామయ్యలకు ఒక ఆలోచన తట్టి సాయంత్రం చుట్టాలు పక్కాలను పిలిచి తన మనసులోని మాటను బయట పెట్టారు.
” గంగమ్మ జాతరలో బలరాం అనే అబ్బాయిని చూశామే, ఆ అబ్బాయికి మన అమ్మాయి నిచ్చి పెళ్లి చేస్తే ఎలా ఉంటుంది.” బంధువులను అడిగాడు సుందర్రామయ్య.
“బెషుగ్గా ఉంటుంది. అబ్బాయి ఆరడుగుల అందగాడు. చందమామ వంటి ముఖము గలవాడు.  అమ్మాయికి సరీగ్గా సరిపోతాడు.. అందమైన ఈడు జోడు ” అందరూ ముక్తకంఠంతో  అన్నారు..
“మనం నరసింహాపురం తిరుణాలకు పోయినప్పుడు ఈవిషయం బలరాం తల్లిదండ్రులతో మాట్లాడుదాం. కుదిరితే తాంబూలాలు మార్చుకుందాం.” వారితో అన్నాడు సుందర్రామయ్య.
“అలాగే చేద్దాం” ఒప్పుకున్నారు చుట్టాలు ఆనందం వ్యక్తం చేస్తూ…
తిరుణాల రెండ్రోలుందనగా విష్ణుప్రియ ప్రాక్టీస్ కోసం నరసిహాపురం పోయింది. విష్ణుప్రియను ఆదరంగా తోడ్కొని వచ్చి అమ్మా నాన్నలతో కలిపాడు బలరాం. విష్ణుప్రియ ప్రియంగా పలుకరించింది. ఆనందంగా ప్రతిస్పందించారు బలరాం అమ్మానాన్నలు. ప్రియను తీసుకుని పోయి చెక్కభజన సభ్యులకు పరిచయం చేశాడు. అందరూ కుర్చోని కబుర్లలో పడ్డారు.
“రామ్! నువ్వు పల్లె పాటలు, పల్లె ఆటలు, పల్లె పదాలు వైపు మొగ్గు చూపుతుంటావు కారణం కనుక్కోవచ్చా? ” అడిగింది విష్ణుప్రియ
” ప్రియా! కంప్యూటర్ చదువుల కోసం అందరూ ఇంగ్లీషు మీడియం స్కూల్లకు, కాలేజీలకు ఎగబడడం వలన మన భాష సక్రమంగా మాట్లాడేవారే కరువైపోయారు. ఇంగ్లీషు, హిందీ, ఉర్దూ, పారశీకం, తెలుగు కలిసిన సంకర భాషను మాట్లాడుతుంటారు. అంతో యింతో ఇంకా పల్లెల్లోనే మన జీవభాష మిగిలింది. పల్లె భాషను, పల్లె పాటను, పల్లె ఆటను మనం కాపాడుకోవాలి. మన అస్తిత్వాన్ని ఉనికిని నిలబెట్టుకోవాలంటే మన మూలాల్ని మరువ కూడదు. అది నా ప్రగాఢ ఆశయం.” తన ధ్యేయాన్ని నిష్కర్షగా నిర్ద్వందంగా చెప్పాడు.
” నాకూ ఇష్టమైన ఆశయమే ” ప్రియ తన వాంఛితాన్ని తెలిపింది.
” అయితే నాతోనే జీవితం పంచుకోవచ్చుగా” అన్నాడు కొంటెగా
బలరాం హటాత్తుగా అలాంటి ప్రతిపాదన చేసేసరికి కొంత షాక్ గురైంది ప్రియ. అంతలోనే తేరుకొని చిరునవ్వుతో…
అలాంటి అవకాశం వేస్తే ఎంత మాత్రం వదులుకోను.” అంది ధృడంగా
” అలాగైతే ఆ దిశగా ప్రయత్నాలు చేయమంటావా? అనుమతి కోరుతున్నట్లు అడిగాడు బలరాం.
“నిస్సంకోచంగా, నిరభ్యంతరంగా చేయవచ్చు” ప్రియ స్థిరంగా అంది
జీవిత భాగస్వామిని ఎంచుకునే సమస్య పరిష్కారమైనందుకు ఆనందపడ్డారు ఇద్దరూ. చెక్క భజన సభ్యులంత ఉత్సాహంగా చప్పట్లు కొట్టి అభినందించారు. బలరాం ఇంట్లో ఉంటూ చెక్క భజన ప్రాక్టీస్ చేసింది ప్రియ.
నరసింహాపురంలో చాలా పెద్ద పురాతనమైన నరసింహస్వామి దేవాలయం ఉంది.ఏటేటా తిరుణాల చాల గొప్పగా జరుగుతుంది. తిరుణాల రెండ్రోజులు జరిగే ఉత్సవం. మొదటి రోజు సాంస్కృతిక కార్యక్రమాలు జరుగుతాయి. ఆ కార్యక్రమాల్లో పాల్గొనడానికి అనేక కళా బృందాలు వచ్చి తమ కళారూపాలను ప్రదర్శిస్తాయి. లంకలాటాలు , జెయింట్ వీల్స్, రకరకాల వినోద వస్తు సరంజామంత దిగుమతి అవుతుంది. వివిధ వస్తువులు అమ్మే అంగళ్లు బజార్లు బజార్లుగా ఏర్పాటైతాయి. తిరుణాల మొదట్లో జరిగే చెక్కభజన, తిరుణాల చివర్లోజరిగే  ఎద్దులు బండ లాగుడు పోటీలు తిరుణాలంతటికి ప్రధాన ఆకర్షణగా నిలుస్తాయి.
తిరుణాలకు వెంకటాపురం ఊరి జనమంతా బస్సుల్లో ట్రాక్టర్లలో ఆటోల్లో కదిలారు. మొదటి రోజు సాంస్కృతిక కార్యక్రమాల్లో భాగంగా బలరాం, విష్ణుప్రియల బృందం చెక్కభజన ప్రదర్శించారు. ఆ ప్రదర్శన అమోఘంగా సాగింది. ప్రదర్శనలో  బృందం సభ్యులంతా పురుషుడు ప్రక్కన స్త్రీ, స్త్రీ ప్రక్కన పురుషుడు గుండ్రంగా నిలబడి ఎడమచేత్తో చెక్కతాళాలు  వాయిస్తూ, కుడిచేతిని అభినయ పూర్వకంగా కదిలిస్తూ, పాటపాడుతూ , దానికి అనుగుణంగా లయబద్దంగా అడుగులు వేస్తూ , వలయాకారంగా తిరుగుతారు. పాట యొక్క రాగాలాపన హెచ్చుతగ్గులను బట్టి నిదానంగాను వేగంగాను అడుగులు వేస్తారు. చూసేవారికి కన్నుల పండగగా ఉంటుంది. బలరాం, విష్ణుప్రియల బృందం ప్రదర్శన జనానికి బాగ నచ్చింది. వీరి బృందానికే మొదటి బహుమతి దక్కింది.
మర్నాటి దినం విష్ణుప్రియ బంధువులు, బలరాం బంధువులు బలరాం యింట్లో సమావేశమైయారు. పిచ్చాపాటిగా ఆమాట ఈమాట మాట్లాడుకుంటూ బలరాం విష్ణుప్రియల పెళ్లి ప్రస్తావన తెచ్చారు విష్ణుప్రియ వైపువారు. అందుకు బలరాం తల్లిదండ్రులు నరసింహారావు మధుమతిలు మహానందంగా ఒప్పుకున్నారు.
“వినయ విదేయతలతో పాటు అమ్మాయి మంచి తెలివితేటలన్న పిల్ల మా కోడలు కావడం గొప్ప అవకాశంగా భావిస్తాం” అన్నారు. అబ్బాయి తల్లిదండ్రులు సంబరపడిపోతూ…
“అయితే మీరు ఒక విషయం ఒప్పుకోవాల్సి వుంది. పెళ్లి అయ్యాక ఆరునెలలు అత్తారింట్లో అల్లెం తిని, మా ఊరి మధ్యలో ఉన్న అల్లెంగుండు భుజాల  పైకెత్తిగాని భార్యను మీ ఊరికి పిల్చుక పోవడానికి  వీలులేదు. అది మా ఊరి కట్టుబాటు.ఈ ఒప్పందానికి ఒప్పుకోవాలి మీరు ” విషయం వివరించారు వెంకటాపురం పెద్దలు.
“అలాగైతే అబ్బాయిని అడగాలి “అని బలరాం వైపు చూశాడు బలరాం తండ్రి. బలరాం అంగీకరిస్తూ తలూపాడు.
“మంచి సంబంధం కోసం మేము ఈ కట్టుబాటుకు ఒప్పుకుంటున్నాం” తమ ఒప్పుదలను తెలిపారు బలరాం తల్లిదండ్రులు. వెంకటాపురానికి నరసింహాపురానికి మధ్య దూరం పది కిలోమీటర్లే కాబట్టి వచ్చిపోతుండొచ్చు. అత్యవసరాలకు కూడా అనుకూలంగా ఉంటుందని ఇరుపక్షాల తల్లిదండ్రులు, రెండూర్ల పెద్ద మనుషులు అంగీకరించారు.
“కాగల కార్యం గంధర్వులే తీర్చారన్నట్లు” బలరాం విష్ణుప్రియల ఆనందానికి అవధులు లేవు.. బలరాం విష్ణుప్రియల పెళ్లి అంగరంగ వైభవంగా జరిగింది. బలరాం ఊరికంతా అల్లుడైనట్లు ఊరంతా మురిసిపోయింది. అల్లుడి హోదాలో విష్ణుప్రియ సమేతుడై బలరాం వెంకటాపురం వచ్చినప్పుడు ఊరి పొలిమేర నుంచి మేళతాళాలతో ఊరి ప్రజలు ఊరేగింపుగా తీసుకొచ్చి అల్లుడిని కూతురిని అత్తమామల యింట్లో విడిచారు.
తిరిగింపులు,  మరిగింపులు పూర్తైనాయి. ఆల్రెం తినడానికి అత్త లక్ష్మీకాంతం యింటికొచ్చాడు అల్లుడు బలరాం. అప్పటి నుండి మొదలైంది అల్లెం తినే యజ్ఞం. బలరాంకు ఏసీ గదిని కెటాయించి అందులో పెట్టెమంచం, పరుపు , లేపుదిండు ఏర్పాటు చేసి దానిపై ముఖమల్ దుప్పటి పరిచారు.
అల్లెం ఆహార పదార్థాలలో పిండి పదార్థాలు, మాంసాహారాల పాటు ప్రధాన పాత్ర పోషించేది అత్తరసలు(అరిసెలు) బహుశా అత్త అల్లెంలో పెట్టేవి కాబట్టి వీటికి ఆపేరొచ్చి ఉండొచ్చు. అవు నెయ్యిలో నానిన అత్తరసలను భోజనం తర్వాత ముప్పూటలా అల్లుడికి పెడతారు. వీటితోపాటు లడ్లు, కర్జికాయలు కూడా పెడతారు. ఉదయం, సాయంత్రం పెద్ద లోటా ఆవుపాలు ఇస్తారు. ఇక భోజనంలో మొదటి ప్రాధాన్యం మాంసమే. రోజు ఒకరకం పెడతారు. ఒకరోజు భోజనంలో నాటుకోడి పులుసు, వడలు (గారెలు) . మరోరోజు మటన్ పల్వా. ఇంకొక రోజు రంగయ్య చికెన్ సెంటరులో బాయిలర్ కోడి కూర. మరోరోజు కాయగూరల పులావ్, నంజుకోవడానికి  చికెన్ పకోడా . ఆదివారం రంగయ్య కోసిన వేటమాంసం. అవి ఇవి లేనప్పుడు పెట్రోల్ బంక్ దగ్గర ఉన్న డాబాలో మటన్ బిర్యానో, చికెన్ బిర్యానో తెస్తుంటాడు బావమరిది సుదర్శన్. అప్పుడప్పుడు వేటగాళ్లు అడవి జంతువుల మాంసం తెచ్చి ఇస్తుంటారు. ప్రొద్దుటూరుకు  పోయి రకరకాల పండ్లు తెస్తుంటాడు మామ సుందర్రామయ్య.
మొదటి సారి అల్లుడు భోజనాలు దగ్గర కుర్చునప్సడు  అల్లుడితో…
” అల్లుడూ! ఇప్పటి నుంచీ మీ కుటుంబం, మా కుటుంబం వేర్వేరు కాదు. ఒకే కుటుంబం. మీ సమస్యలు మావి, మా సమస్యలు మీవి. కాబట్టి మోహమాటం పడకుండా తినాలి. స్వతంత్రంగా నడుచుకోవాలి” అత్త లక్ష్మీకాంతం అంది కొత్తతనం పోవడం కోసం.
“మొహమాటం ఏమీ లేదులే అత్తా! మీరు మేమూ ఒకటై పోయాక ఇక  మొహమాటం ఎందుకుంటదిలే అత్తా!” అల్లుడి సమాధానం.
కూతురు కొసరి కొసరి వడ్డించింది. బలరాం అల్లెం తింటూ రేపొక్క చాయగా మాపొక్క చాయగా తీరుతున్నాడు. అల్లుడి పుణ్యమాని ఇంటిల్లిపాది బాగా తింటున్నారు. ఇరుగుపొరుగు అమ్మలక్కలు తీరుతున్న అల్లుని చూసి అత్తను ప్రశంసాపూర్వకంగా మెచ్చుకుంటే అత్త ముఖం సంతోషంతో చాటంతైంది . ఒకింత గర్వం కూడ పొడచూపింది .
అల్లుడు యింట్లో ఉంటే అదో సరదా, అదో ఆనందం. ఊరిలోని  యువకులు యువతులు బలరాంను వెంటబెట్టుకుని పొయి ఏట్లో ఇసుకలో బలిగుడు , మైదానంలో క్రికెట్ లాంటి ఎన్నో ఆటలు ఆడేవారు. పరాచికాలు పడేవారు. వరసైన వారు ఆట పట్టించేవారు. గేలి, ఎగతాళి చేసేవారు. ఊరంతా బలరాంను ఆత్మీయంగా చూసుకునే వారు.
బలరాం ఉదయం ఐదు గంటలకే నిద్రలేచి ఊరు నుంచి డాబా వరకు , డాబా నుంచి ఊరికి పదిసార్లు పరిగెత్తేవాడు . పంచాయతీ ఆఫీసు దగ్గర ఉన్న వ్యాయామశాలలో వ్యాయామం చేసేవాడు. చెరువులో ఈత కొట్టేవాడు. వేగంగా సైకిల్ తొక్కేవాడు. ఊరి యువకులతో కుస్తీలు పెట్టేవాడు. ఎవరూ నిద్రలేవక మునుపే అల్లెంగుండు దగ్గరకు వచ్చి, గుండు ఎత్తే ప్రాక్టీస్ చేసేవాడు. మొదటి నెల  మొకాళ్ళ వరకు, రెండవ నెల పొట్ట వరకు, మూడవ నెల ఎద వరకు నాలగవ నెల అతి కష్టమ్మీద భుజాల పైకి ఎత్తేవాడు. ఐదవ నెల కొంత కష్టంగాను, ఆరవ నెల  అలవోకగాను గుండు భుజాలపైకి ఎత్తి ఆత్మవిశ్వాసం కూడగట్టుకున్నాడు.
బలరాం వచ్చిన ఐదవ నెలలో వెంకటాపురం పెద్దమ్మకు దేవర జరిగింది. ఆరోజు ప్రతి యింటికి బంధువులు వచ్చారు. చుట్టు ప్రక్కల గ్రామాల ప్రజలు తండోపతండాలుగా పాల్గొన్నారు. బలరాం తల్లిదండ్రులు కూడ వచ్చారు. బలరాంలో శారీరకంగా వచ్చిన మార్పును చూసి ఆశ్చర్యపోయారు బలరాం తల్లిదండ్రులు. పెద్దమ్మ దేవర సందర్భంగా కర్రసాము, కుస్తీలు, బలిగుడు, బరువులు మోయడం, బిర్రుపెట్గిన బండ్లను లాగడం, పరుగెత్తడంలో, ఎగరడంలో మగవారికి పోటీలు పెట్టారు. చాలా వాటిల్లో బలరాం బృందమే గెలిచింది.  ఆడవాళ్లకు జట్టిజాం, పిస్తిపిస్తి, గీజర్గోల్ గిన్నెలో గోల్, అబ్బాలమ్మ అబ్బాలు, జడకోపు, కోలాటం మొదలైన గ్రామీణ ఆటల్లో జరిగాయి. దాదాపుగా అన్నింట్లో విష్ణుప్రియ గుంపే గెలిచింది. రాత్రికి మహాభారతంలోని “సౌగంధికా పుష్ప అపహరణం” నాటక ప్రదర్శన జరిగింది. ద్రౌపదిగా విష్ణుప్రియ అపురూప సౌందర్యవతిగా , అతి సుకుమారంగా నటించి మెప్పించింది. భీముడి వేషంలో బలరాం కండలు తిరిగిన వస్తాదులా అచ్చం భీముడిలా  కనిపించి చూపరుల మతులు పోగోట్టాడు. ప్రేక్షకుల ఈలలు, కేకలు, అరుపులతో స్టేజి దద్దరిల్లిపోయింది.
సుందర్రామయ్య కుటుంబం పెద్దమ్మకు మేకపోతును పెట్టుకొచ్చారు. మొదటి రోజు మేకపోతు బోటి, ఆయాలు, మరోరోజు ఎముకలు పులుసు వండుకొని తిన్నారు. మెత్తని కండలను వాలికలుగా కోసి, తాడును దండెంగా కట్టి దానిపై వాలికలను దిగేసి ఎండబెట్టారు. బాగా ఎండిన తర్వాత ఎండు సీయల కూర, రాగిసంగటి, జొన్న రొట్టెలు బలరాంకు పెడుతూ వచ్చారు. సమయం గడిచే కొద్దీ బలరాం కాస్త బాహుబల రాముడైయాడు.
ఆరునెలల అల్లేం తినే కాలం గడిచిపోయింది. బలరాం బల ప్రదర్శన చేయాల్సిన సమయం ఆసన్నమైంది. అల్లెంగుండు ఎత్తడానికి ఓరోజు నిర్ణయించారు ఊరి పెద్దలు. ఆరోజు బలరాం ఊరి నుంచి అమ్మానాన్నలు కూడ వచ్చారు. నిర్ణయించిన రోజు ఉదయం బలరాం అల్లెంగుండు దగ్గరకు వచ్చాడు. ఊరి పెద్దలు, బలరాం తల్లిదండ్రులు , అత్తామామలు ఆసీనులై ఉన్నారు. అత్తామామలకు, అమ్మానాన్నలకు నడుమున విష్ణుప్రియ కుర్చోని ఉంది. చుట్టూ ఊరి జనం నిల్చున్నారు. అందరిలో ఉత్సాహం , ఉత్కంఠత నెలకొనివుంది.
బలరాం ఒకసారి భార్య విష్ణుప్రియ వైపు చూసి కన్నులు ఎగరేశాడు. విష్ణుప్రియ బొటనవ్రేలు పైకెత్తి ఉత్సాహం పరిచింది. ప్రక్కనే ఉన్న అత్తను చూసి చిన్నగా నవ్వాడు. అత్త ముఖం ఆనందానికి భయ్యానికి మధ్యన ఊగిసలాడింది. చుట్టూ నిల్చున్న ప్రజల్ని చూసి చేతులెత్తాడు. జనం కేకలు ఈలలు వేసి
ప్రతిస్పందించారు. బలరాం అల్లెం గుండు మీదికి వంగి, రెండు చేతులతో గుండును బిగించి పట్టుకుని అవలీలగా, సునాయాసంగా భుజం పైకెత్తి బారెడు దూరం విసిరేశాడు. అంతవరకు భుజం పైకెత్తిన వారే గాని , బారెడు దూరం విసిరిన వారు ఎవరూ లేరు. జనం పెద్ద పెట్టున కేకలు, అరుపులు, ఈలలు వేస్తూ డ్యాన్స్ వేశారు. యువకులంతా పరుగెత్తుకొచ్చి బలరాంను చేతులు పైకెత్తుకుని గ్రౌండ్ చుట్టూ తిప్పారు. బలరాం అత్త విజయగర్వంతో ఎద విరుచుకుని నిలబడింది. మామ విజయసూచికంగా మీసం మెలితిప్పాడు. విష్ణుప్రియ, సుదర్శన్, అమ్మానాన్నలు, ఊరి పెద్దలు ఆనందంతో చప్పట్లు చరిచారు. ఆ ప్రాంతమంతా కరతాళ ధ్వనులతో మారుమ్రోగింది. అందరూ లక్ష్మీకాంతంను అభినందనలతో ముంచెత్తారు. అభినందనల వర్షంలో తడిసి ముద్దై ఉబ్బితబ్బిబ్బైయింది లక్ష్మీకాంతం.  తలెత్తి ఎద విరుచుకొని నిటారుగా నిలబడింది.
అల్లెంగుండు ఎత్తే కార్యక్రమం విజయవంతంగా ముగిసినందుకు అందరూ తృప్తిగా ఊపిరి పీల్చుకున్నారు.
బలరాం ఇక రేపు ఊరికి ప్రయాణం అనగా ఆలోచనల్లో పడ్డాడు.
“ఊరివారు చూపిస్తున్న ప్రేమ, అభిమానం , ఆత్మీయతకు బదులుగా నేను ఏమియ్యాలి. ఊరికి ఏమిచేస్తే ప్రతిఫలమైతుంది? “ఆలోచించసాగాడు.
నెలరోజులుగా అడివి నుంచి పులొకటి రాత్రి పూట ఊర్లోకొచ్చి, ఇంటి బయట కట్టేసిన  మేకలను, గోర్రెలను, దూడలను ఏవి కనబడితే వాటిని ఎత్తుక పోతుంది.‌ మొన్నటికి మొన్న అర్థరాత్రి బయటి కొచ్చిన మల్లేషును పంజాతో కొట్టింది. చావుబతుల్లో త్రుటిలో ఇంట్లోకి దూరి వాకిలి వేసుకున్నాడు. లేకపోతే పులి చేతుల్లో చచ్చేటోడే . అది మొదలు రాత్రి ఏడుగంటలకే ఊరి జనం భయంతో వాకిల్లు బిగించుకొని ఇంట్లోనే ఉంటున్నారు. ఈమధ్య పులి భయం ఎక్కువైపోయింది జనానికి. పులి మాట ఎత్తితే గజగజ వణికుతున్నారు.
” ఈ ఊరికి ఎలాగైనా పులి బాధ పోగొట్టాలి.” ఢృడంగా తలచుకున్నాడు బలరాం.
ఆ రాత్రి బాగా పొద్దు పోయాక పన్నెండు ఒంటిగంట మధ్యన విష్ణుప్రియ గాఢ నిద్రలో ఉండగా మెల్లగా బలరాం లేచి ఇంటి బయటకు వచ్చి, పంచన నిలబెట్టిన ఈటెను తీసుకుని వీధిలోకొచ్చాడు. వీధి నిర్మానుష్యంగా, నిశ్శబ్దంగా ఉంది. రివ్వున చల్లగాలి వీచి శరీరానికి తగిలి హాయిగొల్పుతుంది . వీధి మధ్యలో నిలబడి పులి వచ్చే దిక్కుగా చూస్తున్నాడు బలరాం. కానీ పులి ఊర్లోకి ఎప్పుడొచ్చిందో  ఏమోగానీ, వీధులన్నీ తిరిగి ఏమి దొరక్క ఉస్సూరుమని తిరుగు ప్రయాణం పట్టి వస్తుంటే అల్లంత దూరంలో బలరాం వెనిక్కి తిరిగి నిలబడి ఉండడాన్ని చూసింది.
పులి వేగంగా పరుగెత్తుకొచ్చి ఎగిరి ముందరి రెండు కాళ్ళు పంజాలతో బలరాం వీపుపై బలంగా కొట్టింది. పులి గోర్లు బలరాం వీపున లోతుగా దిగుబడి రక్తం చిమ్మింది. ఆ దెబ్బకు ఎదురుకపోయి బోర్లా పడ్డాడు, చేతి లోని ఈటె విసురుకి పోయి దూరంగా పడ్డది. వెంటనే బలరాం అప్రమత్తుడై చురుగ్గా లేచి  నిలబడి మళ్లీ తనపైకి ఎగిరి పంజా విసురుతున్న పులి డొక్కలో  పిడికిలి బిగించి గట్టిగా ఒకగుద్దు గుద్దాడు.. బలరాం. బలరాం ముష్టిఘాతానికి పులి దూరంగా ఎగిరి పడింది. అప్పటికే పలిపంజా బలరాం ఎదపైబడి చీరేసింది. తిరిగి పులి పరుగెత్తుకొచ్చి మీద పడబోయింది. బలరాం ఒడుపుగా దాని దెబ్బ నుంచి తప్పుకొని దాని గుండెలపై బలమైన కిక్ ఇచ్చాడు. దానితో పులి వెల్లకిలా పడి పోయింది. వెంటనే లేచిన పులి  వేట విధానాన్ని మార్చుకొని నేరుగా పోయి బలరాంతో కలబడింది. పులి, బలరాం కిందామీదా పడి నాలుగైదు పొర్లులు పొర్లారు. వీలు చూసుకొని బలరాం దానిపొట్టపై రెండు పాదాలు పెట్టి శక్తికొద్దీ విసిరికొట్టాడు. కుంగదీసుకపోయి నేలపైన దబ్బున పడింది పులి. బలరాం మెరుపు వేగంతో పైకి లేచి ఈటె అందుకున్నాడు. క్రింద పడిన పులి రోషంతో గాండ్రించి బలరాం పైకి దూకింది. బలరాం నేర్పుగా ప్రక్కకు జరిగి పెద్దపెట్టున పొలికేక వేసి పులి తెలజంకన (సంక క్రింది భాగం) ఈటెతో బలంగా కుమ్మాడు. ఈటె పులి గుండెల్ని చీల్చుకుంటూ ఇవతలి వైపు నుంచి అవతలి వైపునకు పొడుచుకొచ్చింది. దానితో పులి మనిషెత్తు పైకెగిరి క్రిందపడి తనుకులాడింది. బలరాం పులి శరీరం నుంచి ఈటెను లాగి, మరీ నాలుగు పోట్లు కసిదీరా పొడిచాడు. పులి మరి కొద్దిసేపు నేలపై పొర్లి ప్రాణం విడిచింది.
పులి గాండ్రింపును, బలరాం పొలికేకను  విన్నా విష్ణుప్రియ ఉలిక్కిపడి లేచి బయటికి పరుగెత్తు కొచ్చింది . ఆమెతోపాటు ఆమె కుటుంబం, ఊరి ప్రజలు పరుగెత్తుకొచ్చి చూశారు. పులి చచ్చిపడింది. రక్తసిక్తమైన శరీరంతో కన్నులు బైర్లుక్రమ్మి క్రీంద పడిపోతున్న బలరాంను విష్ణుప్రియ పరుగెత్తుకొచ్చి వడిసి పట్టుకుంది. భయాందోళనలుతో ఊరంతా ఊపిరి బిగపట్టారు ఆవేళప్పుడే ఆఊరి ఆర్ ఎం పి డాక్టరు ప్రధమ చికిత్స చేసి సుమోలో ప్రొద్దుటూరులో సూపర్ స్పెషాలిటీ హాస్పిటలుకు చేర్చారు బలరాంను.
సరిగ్గా నెల రోజులకు బలరాంను సంపూర్ణ ఆరోగ్యంతో  “పులిని చంపిన వీరునికి జై” అంటూ ఊరేగింపుగా ఊరిలోకి తీసుకొచ్చారు ఊరి జనం. ఏమైతేనేం ఊరికి పులి బాధ తప్పింది.
కొసమెరుపు ఏమిటంటే విష్ణుప్రియ నెల తప్పడం. దానితో బలరాం తల్లిదండ్రుల అత్తమామల సంబరం అంబారం తాకింది. ఊరిజనం ఉత్సాహం ఉప్పెనైంది.
* * * * *
రచన: డా. సూర్యకుమారి మానుకొండ
ఒక ‘ పిల్లల స్కూల్ బస్సు’ స్టాప్ దగ్గర ఆగింది. ఒక చిన్న కుఱ్ఱవాడిని అటెండర్ జాగ్రత్తగా కిందికి దింపాడు. బాబు కోసం ఎవరూ వచ్చిన సూచన లేదు. “బాబూ ! ఈ గట్టుమీద కూర్చో మీ వాళ్ళు వచ్చేదాకా. భయపడకుండా కూర్చుంటావా” అని అడిగాడు.
” సరే అంకుల్” అన్నాడు బాబు .అయినా ఒక ఐదు నిమిషాలు చూసాకే డ్రైవర్ బస్సు పోనిచ్చాడు. ఎందుకంటే బస్సులో ఇంకా చాలామందే చిన్నపిల్లలు ఉన్నారు. వాళ్ళ వాళ్ళ స్టాపుల దగ్గర వారి సంబంధీకులు ఎదురు చూస్తూ ఉంటారు. ఆలస్యం అయితే కంగారుపడతారు కదా !
ఇంతలో ఓ చిన్న బుజ్జి కుక్కపిల్ల బాబు దగ్గరకి వచ్చింది. పట్టుకోబోతే పరిగెత్తింది. వెనకాలే అబ్బాయి. …ఆది రోడ్డు కడ్డంగా పరిగెడితే తనూ అటే పరిగెట్టాడు. స్పీడుగా వస్తున్న లారీని చూసుకోలేదు. డ్రైవర్ సడన్ బ్రేక్ వెయ్యకపోతే లారీకింద పడేవాడే. వెంట్రుకవాసిలో ప్రమాదం తప్పింది. ఇంతలో ఒక 12 ఏళ్ల అమ్మాయి వచ్చి లేవదీసి ప్రక్కకి లాగింది.
“లలితక్కా ” అంటూ అమ్మాయి కాళ్లు పెనవేసుకొని బావురుమన్నాడు .
కళ్ళు తుడిచి బుజ్జగిస్తూ “ఇక్కడున్నావేంటి యశ్వంత్ ” అని అడిగి విషయం తెలుసుకుని నెమ్మదిగా కుర్రవాడిని ఎత్తుకొని తన ఇంటికి తీసుకెళ్ళింది ఆ అమ్మాయి.
ఆ అబ్బాయితోపాటు చదువుకునే రమేష్ వాళ్ళ అక్క ఈ లలిత.
ఇల్లు చేరగానే అబ్బాయి బేగ్ లోంచి డైరీ తీసి చూసి వాళ్ళ నాన్న నంబర్ కి ఫోన్ చేసి విషయం చెప్పి , తన ఇంటి అడ్రస్ కూడా యిచ్చింది . అపార్ట్మెంట్ పేరు చెప్పి, వాచ్ మేన్ కూతురినని చెప్పింది.
అరగంటలో ఆయన కంగారుపడుతూ వచ్చే సాడు.
ఈ లోగా బాబుకి కాళ్ళూ చేతులూ కడిగి తినడానికి, తాగడానికి ఏదో యిచ్చింది లలిత. తేరుకొని , రమేష్ తో చక్కగా ఆడుకుంటూ వున్నాడు. తండ్రిని చూసి ‘డాడీ’ అంటూ మళ్ళీ బావురుమన్నాడు యశ్వంత్.
విషయం తెలుసుకుని, గండం గడిచినందుకు సంతోషించి, లలిత చేతుల్లో కొంత డబ్బు పెట్టి , అటువంటి తెలివైన పిల్లను కన్నందుకు వాచ్ మేన్ దంపతులను మెచ్చుకుని, థాంక్స్ చెప్పి కొడుకుతో కలిసి వెళ్ళి పోయాడు ఆయన .
యశ్వంత్ తల్లిదండ్రులు నాలుగు రోజుల పాటు మనుషులు కాలేకపోయారు. ఇద్దరూ సాఫ్ట్ వేర్ ఇంజనీర్లు. ఇద్దరు పిల్లలు.
చిన్న పిల్లలతో మహానగరంలో ఉద్యోగులైన దంపతులు పడే కష్టాలు వాళ్ళకీ వున్నాయి. ఇంత కాలం ఆయాలతో, మెయిడ్స్ తో ఎన్నో అవస్థలు పడుతూనే ఉన్నా ఇప్పుడు జరిగిన విషయం మాత్రం జీర్ణించుకోలేక పోతున్నారు. ఆ లలిత రక్షించకపోతే బిడ్డ ఏమయేయేవాడో !
ఆనాటి విషయం ఏమిటంటే..
యశ్వంత్ ఫస్ట్ స్టాండర్డ్ చదువుతున్నాడు. రోజూ స్కూల్ బస్ లో
5 గంటలకు వస్తాడు. ఆ సమయానికి తమ అపార్ట్మెంట్ వాచ్మెన్ వెళ్ళి బాబుని తీసుకొచ్చి , తాగడానికి పాలు యిచ్చి తలిదండ్రులు వచ్చేవరకూ తమ దగ్గర పెట్టుకోవాలి. అలా ఏర్పాటు చేసుకున్నారు బాబు తలిదండ్రులు.
ఆ రోజు అనుకోకుండా మధ్యాహ్నం స్కూల్ కి సెలవిచ్చారు. ఆ విషయం తండ్రికి ఫోన్ లో చెప్పి, మధ్యాహ్నం ఒంటిగంటకు బస్ స్టాప్ దగ్గర రిసీవ్ చేసుకోమన్నారు. ఆయన వాచ్ మేన్ కి ఫోన్ చేసి చెప్పినా, అతడు కొంచెం ఆలస్యంగా వెళ్ళడంతో యిదంతా జరిగింది.
ఎంత డబ్బు సంపాదిస్తుంటే మాత్రం ఏం ప్రయోజనం ! ప్రాణాలకు ముప్పు తప్పనప్పుడు !
యశ్వంత్ తల్లి ఆఫీసు చాలా దూరం. ఆమె కోసం తను కూడా రడీ అయ్యి ఉదయం 8 గంటలకు కారులో తీసుకెళ్ళి దించి , అక్కడ నుంచి తన ఆఫీసుకి వెళతాడు తండ్రి. ఇంట్లో రోజూ ఉదయం పూట ఉరుకులు, పరుగులు. ..
పిల్లల పనీ, టిఫిన్లు కాఫీ లు, లంచ్ బాక్స్ లు….
యశ్వంత్ ని 7.30కి స్కూలు బస్సు ఎక్కించడం! బాగా శ్రమ అయిపోతుంది.
భార్యాభర్తలు మనకు మరో రెండేసి చేతులుంటే బావుండుననుకుంటూ వుంటారు.
పెద్దవాడు 8 ఏళ్ళ జస్వంత్ తనే బస్ ఎక్కి స్కూలుకి వెళ్ళిపోతాడు. తండ్రి ఆఫీసు స్కూలుకి దగ్గరే కనుక సాయంత్రం నేరుగా అక్కడికి వెళ్ళి పోతాడు. తండ్రి పని ముగిసాక ఇద్దరూ కలిసి ఇంటికి వచ్చేస్తారు.
తల్లి ఉద్యోగం మానేసి కొంతకాలం ఇంటినీ, పిల్లలనీ చూసుకోవాలని ఆలోచించింది కానీ… తరువాత అంత మంచి జాబ్ దొరుకుతుందా ! పైగా ఫ్లాట్, కారు లోన్ …ఒక్కరి జీతంతో జరిగేపని కాదు .
ఆ రాత్రి ఆ దంపతులకు నిద్ర కరువైంది .ఇంకా గుండె దడదడలాడుతూనే వుంది తల్లి స్వరూపకి. ఇంత కష్టపడి సంపాదించుకునేది బిడ్డల కోసమే కదా! వాళ్ల ప్రాణాలకే అపాయం సంభవిస్తే ఎందుకు జీవితం! అని తల్లి పదేపదే కళ్ళనీళ్ళు పెట్టుకుంది. తండ్రికి కూడా మనసు కకావికలమై పోయింది .
మరునాడు ఆదివారం ! యశ్వంత్ ఎలావున్నాడో చూడాలని తమ్ముడు రమేష్ ని వెంటబెట్టుకుని లలిత వచ్చింది .యశ్వంత్ తల్లిదండ్రులు ఎంతో సంతోషించి ఆదరించారు. మళ్ళీ కృతజ్ఞతలు చెప్పుకొని ఆమె విశేషాలు అడిగారు.తండ్రి వాచ్ మేన్ అయినా పగలు కూలిపనులకు కూడా వెళతాడు. తల్లి ఫ్లాట్స్ లో ఇళ్ళ పనులు చేసుకుంటూ ఉంటుంది. తండ్రి కూలిపనికి పోతే వాచ్ మేన్ పనులు కూడా ఆమే సంబాళించుకోవాలి.
అందుకే ఏడో క్లాస్ చదువుతున్న లలిత చదువు మానేసి ఇంట్లో తల్లిదండ్రులకి సాయంగా ఉండిపోవాల్సి వచ్చింది.అదీకాక తమ్ముణ్ణి రోజూ స్కూల్ కి తీసుకెళ్లి దిగబెట్టడం, మధ్యాహ్నం వేడిగా భోజనం తయారుచేసి పట్టుకెళ్ళి తినిపించి రావడం, సాయంకాలం వెళ్ళి ఇంటికి తీసుకు రావడం ఇవన్నీ లలిత పనులే. స్కూల్ లో రమేష్ కి స్నేహితుడు గనుక యశ్వంత్ ఆమెకి బాగా తెలుసు. లలితక్కా అంటూ ప్రేమగా పిలుస్తాడు యశ్వంత్.
లలితకు ఇద్దరు అక్కలు. పెద్దక్కకి పెళ్ళి అయింది. ఇద్దరు పిల్లలు. రెండో అక్కకి పెళ్ళి ఖరారు అయినట్లే !
సాయంకాలం మీ తమ్ముడితో పాటు, మా యశ్వంతుని కూడా జాగ్రత్తగా మీ ఇంటికి తీసుకుకెళ్ళి ఏదైనా తినిపించి ఏడుగంటల దాకా చూసుకోగలవా! అప్పుడు నేనొచ్చి తీసుకెళతాను. నువ్వు సరే అంటే మీ నాన్నతో మాట్లాడుతాను అన్నాడు యశ్వంత్ తండ్రి.
లలిత సరే అంది.
పెద్దవాళ్ళతో మాట్లాడాక మరునాటి నుంచి యశ్వంత్ ని స్కూల్ నుంచి వాళ్ళ ఇంటికి తీసుకుపోసాగింది లలిత.
ఇప్పుడు కొంచెం నిశ్చింతగా వుంది స్వరూప దంపతులకు.
ఒకనాటి రాత్రి వున్నట్టుండి “లలితక్కని మనింటికి తెచ్చేసుకుందాం డాడీ ” అన్నాడు యశ్వంత్. నవ్వాడు డాడీ.
“వాళ్ళు ఎందుకు పంపుతారు?
“మనీ యిస్తాంగా ” … కొడుకు!
“అయినా సరే పంపరులే ” అంది అమ్మ .
” నేను రేపు వాళ్ళకి చెపుతా. పంపిస్తారు” అన్నాడు కొడుకు నమ్మకంగా !
యశ్వంత్ కి లలితంటే చాలా యిష్టం. అందుకే అలా అంటున్నాడు అనుకుంది తల్లి.
అందరూ నిద్రపోయినా తండ్రికి నిద్ర పట్టలేదు.
“మనీ యిస్తాంగా”… కొడుకు మాటలు ఆలోచింపజేస్తున్నాయి.
ఈ ఆలోచన తనకు రానేలేదు.
యశ్వంత్ ని తీసుకుని రావడానికి లలిత ఇంటికి వెళ్ళినప్పుడు వాళ్ల నాన్న కనిపిస్తే, కాస్త మంచి చెడూ మాట్లాడుతూ ఉంటాడు యశ్వంత్ తండ్రి. మాటల సందర్భంలో అతను చెప్పాడు.
వాళ్ళది చాలా పేద కుటుంబం. పల్లెటూర్లో ఉండేవాళ్లు వాళ్ళు. వాళ్ళ కామందు ఇక్కడ ఈ అపార్ట్మెంట్ కట్టేటప్పుడు వాచ్మెన్ గా ఉండడానికి ఒప్పించి కుటుంబాన్ని అంతటిని హైదరాబాద్ తీసుకొచ్చేశాడు. అప్పటినుంచి ఇక్కడే ఉంటున్నారు. ఆర్థిక పరిస్థితి యిప్పుడు కొంచెం పరవాలేదు కానీ కూతుళ్లకు పెళ్లిళ్ళు చేయాలి చిన్నవాడిని చదివించాలి ఇంటి పోషణ కోసం భార్యాభర్తలు వాళ్లతో పాటు లలిత కూడా ఒళ్ళు విరుచుకుని కష్టపడవలసి వస్తోంది. అప్పుచేసి పెద్ద పిల్ల పెళ్ళి చేసారు. ఇప్పుడు రెండో అమ్మాయి పెళ్ళి కూడా కుదిరినట్టే కానీ కాబోయే అల్లుడు హఠాత్తుగా లక్ష కట్నం కోరుతున్నాడు. అతను సొంత ఆటో కొనుక్కోవాలని కొంచెం డబ్బు కూడబెట్టాడు. పిల్ల తండ్రి కట్నంగా ఒక లక్ష యివ్వగలిగితే వెంటనే ఆటో కొనేసుకుంటాడు. లేదంటే సంబంధం వదులుకోవాలి. వేరే వాళ్ళు పిల్లనివ్వడానికి సిద్ధంగా వున్నారట ! ఈ సంభాషణ జరుగు తున్నప్పుడు యశ్వంత్ అక్కడే వున్నాడు. అర్థం అయినా కాకపోయినా పెద్ద వాళ్ళ మాటలు శ్రద్ధగా వింటాడు యశ్వంత్.
ఏ పదివేలో ఇరవైవేలో అంటే సర్దవచ్చు ! బొత్తిగా లక్ష యివ్వాలంటే తమకీ కష్టమే ! అనుకున్నాడు యశ్వంత్ తండ్రి. తమ బేంక్ బాలెన్స్ రెండులక్షలకు మించి ఎప్పుడూ వుండదు.
అది ఏ అత్యవసర ఖర్చో వచ్చి పడితే ఆదుకుంటుంది అనే ఉద్దేశంతో అలా వుంచుతారు.
భార్యతో సంప్రదించాడు. తర్జనభర్జనలు పడి ఒక నిర్ణయానికి వచ్చారు. లలిత వుంటే తాము చాలా నిశ్చింతగా వుండవచ్చు. పైగా ఆ పిల్లకి యశ్వంత్ అంటే చాలా ప్రేమ. అందుకే ఓ లక్ష వాళ్ళకు యిచ్చేద్దామని అనుకున్నారు.
అయితే వాళ్ళింట్లో ఆ అమ్మాయి లేకపోతే చాలా కష్టమే. పైగా వేరే వాళ్ళ ఇంట్లో పని చెయ్యడానికి వుంచెయ్యడానికి వాళ్ళు ఒప్పుకోకపోవచ్చు.
అయినా అడిగి చూద్దాం అనుకున్నారు . సంశయిస్తూనే అడిగారు.
లలితను తమ ఇంటికి పంపించగలిగితే ఆ లక్ష రూపాయలు తాము సర్దుబాటు చేస్తారు. ఆ అమ్మాయికి నెలనెలా యివ్వవలసిన జీతంతోనే నెమ్మదిగా ఆ అప్పు తీరిపోతుంది.
అమ్మాయికి వేరే బెడ్ రూం యిస్తారు. వయసు వస్తున్న పిల్ల గనుక ఈ ఏర్పాటు.
వాచ్ మేన్ దంపతులు వెంటనే ఒప్పుకున్నారు.
పిల్ల పెళ్ళి జరిగిపోతుందంటే ఎంత కష్టమైనా భరించడానికి వాళ్ళు సిద్ధమే !
ఆ విధంగా లలిత యశ్వంత్ వాళ్ళింటికి వచ్చాక ఆ కుటుంబం తెరిపిన పడింది. ముఖ్యంగా యశ్వంత్ విషయంలో అంతా సవ్యంగా జరిగి పోతోంది. ఉదయం స్కూలుకి దిగబెట్టి, మధ్యాహ్నం భోజనం పట్టుకెళ్ళి యశ్వంత్ తోపాటు రమేష్ కి కూడా తినిపించి వస్తుంది. మధ్యాహ్నం మీ తమ్ముడు రమేష్ కి కూడా భోజనం పట్టుకెళ్ళమని స్వరూప మొదట్లోనే చెప్పింది. మళ్ళీ సాయంత్రం వెళ్ళి యశ్వంత్ ని ఇంటికి తీసుకురావడం అన్నీ లలితే చూసుకుంటుంది.
ఇప్పుడు పెద్దవాడు జశ్వంత్ కూడా సాయంత్రం నేరుగా ఇంటికే వచ్చేస్తున్నాడు. లలిత ఓ తల్లిలా వాళ్ళ ఆలనా పాలనా చూసుకుంటోంది. ఇంటి పనీ, వంట పనీ కూడా అవలీలగా చక్కబెడుతుంది. అంతే కాదు పిల్లల హోం వర్క్ లుచేయించడం, వాళ్ళకి ట్యూషన్ చెప్పడం చేస్తుంది.
స్వరూప దంపతులకు పిల్లల విషయంలో ఎంతో ధైర్యంగా వుంటోంది. లలితను కూతురిలాగే చూసుకుంటున్నారు. ప్రయివేట్గా చదివించే ఆలోచనలో వున్నారు. అటు లలిత తలిదండ్రులు కూడా సంతోషంగా వున్నారు.
ఇన్ని ఆనందాలకి కారణం ఒక చిన్న పిల్లవాడి ఆలోచనే అంటే నమ్మలేం. వాస్తవానికి చిన్న పిల్లల్లో అవగాహన శక్తి బాగానే వుంటుంది. సరిగ్గా మాటల్లో చెప్పలేకపోవచ్చు కానీ చెప్పే ప్రయత్నం చేస్తూనే వుంటారు. పెద్దవాళ్ళు కాస్త శ్రద్ధ పెట్టి వినాలి అంతే !
* * * * *
రచన: అపర్ణ క్రోవి
పుణ్యం కొద్దీ పురుషుడు,  దానం కొద్దీ బిడ్డలు అని,  నా బిడ్డలు నిజంగా ఏ జన్మలోనో నేను చేసిన దానాలకి ప్రతిఫలమే.  
19 ఏళ్లకి డిగ్రీ పరీక్షలు రాసిన వెంటనే,  ఫారెన్ సంబంధం వచ్చిందని పెళ్లి చేసేశారు అమ్మ నాన్న.  పెళ్లి అయిన రెండు నెలలకే,  అందరినీ వదిలి, ఆ భగవంతుడి మీద భారం వేసి,  ప్రపంచ పటంలో ఏ మూలన వుందో కూడా ఐడియా లేని దేశానికి (బ్రెజిల్) వెళ్లాను మావారితో.  పెళ్లి అయిన 6 నెలలకే ఒక బిడ్డకి తల్లిని అవుతున్నా అని తెలిసినప్పుడు ఎగిరి గంతేశాను.  ఆ లేత  వయసులో అప్పటికి ఇంకా తల్లిగా వుండే బాధ్యతలు,  పిల్లలని పెంచటంలో వుండే కష్టనష్టాలు ఏంటో నాకు ఏవీ తెలియవు.  సహజంగా చిన్నపిల్లలు అంటే ప్రేమ వుండటం,  చదువుకునే రోజుల్లో మా ఇంటి ప్రక్కన ఆంటీల పిల్లల్ని,  మనవళ్లు, మనుమరాళ్లనీ కూడా ఆడిస్తూ పాడిస్తూ పెంచటంతో, నా పిల్లల్ని పసితనంలో పెంచటం ఎప్పుడూ కష్టం అనిపించలేదు.  చాలా సరదాగా అనిపించేది అప్పుడు.  కానీ తరువాత వాళ్లు ఎదుగుతున్నకొద్దీ అర్ధం అయింది పేరెంటింగ్ అంటే ఏంటో.  పిల్లల్ని పెంచాలి అంటే ఎంత ‘ఓర్పు ‘ కావాలో.  బాబాగారు చెప్పినట్టు ‘శ్రద్ధా ఔర్ సబర్ ‘.  Patience and Perseverance are the keys of successful parenting.
 ‘పేరెంట్ హుడ్ ‘ అన్నది ఒక ప్రోసెస్.  ఆ ప్రొసెస్ ని అలా ఎంజాయ్ చేయాలే తప్ప,  అదర్శ తల్లితండ్రులుగా వుండాలి అని ఆరాట పడి,  ఆ ఆరాటంలో మనం మనల్ని బాధ పెట్టుకుంటూ,  క్రమశిక్షణ పేరుతో వాళ్లని బాధ పెడుతూ వుండకూడదు అన్నది నా అభిప్రాయం.  25 ఏళ్లకే,  ముగ్గురు బిడ్డల తల్లిని అయిన నేను ఈ గత 22 సంవత్సరాల్లో వాళ్లని పెంచుతూ,  వాళ్లకి ఎన్నో విషయాలు నేర్పిస్తూ,  వాళ్లతో పాటు రోజూ నేను కూడా ఎన్నో పాఠాలు నేర్చుకుంటూ వుంటాను.  ఎప్పుడూ వాళ్లని జాగ్రత్రగా చూసుకోవాలి అన్న తపనే.  కానీ ఆ ప్రయత్నంలో నాకు తెలిసీ,  తెలియక ఎన్నో తప్పులు చేశాను.
నేను ‘బెస్ట్ మమ్మీ ‘ అని ఎప్పుడూ ఫీల్ అవ్వను.  అలా అవ్వాలని కూడా ఆశపడను.  ఎందుకంటే,  నేనూ మనిషినే కదా.  అంతా పర్ఫెక్ట్ గా వుండటం ఎవరి వల్లా కాదు.  కానీ,  మన తప్పుని ఒప్పుకునే నిజాయితీ మనలో వుండాలి.  తల్లితండ్రులుగా మనం చేసే తప్పులని కూడా  అర్థం చేసుకుని,  మనల్ని సరిదిద్ది,  మనస్ఫూర్తిగా మనల్ని ప్రేమించే బిడ్డలు మనకి వుంటే  మాత్రం ఆ తల్లి తండ్రులు అదృష్టవంతులే.  నేనైతే ఆ విషయంలో అదృష్టవంతురాలినే.
మన పిల్లలు మనకి ప్రతిరూపాలు.  మనం వాళ్లని ఎలా పెంచితే వాళ్లు అలాగే అదే విధంగా తయారవుతారు.  మనం ప్రేమ పంచితే తిరిగి మనకి అదే ప్రేమ ఇస్తారు.  మా అమ్మ నన్ను మధ్య మధ్యలో సాధిస్తూ వుంటుంది “ఆ…. నా పిల్లల మీదట నీ పిల్లలే బంగారాలు.  చక్కగా చూసుకుంటారు నిన్ను.  పనుల్లో సాయం చేస్తారు.  మీరు నాకు ఏమీ సాయం చేసేవారు కాదు” అని.  చెప్పే పద్ధతిలో చెప్పి,  అడిగే పద్ధతిలో అడిగితే చేసి వుండేవారిమేమో అనిపిస్తుంది ఇప్పుడు నాకు. అందరూ ఒకేలా వుండరు.  వాళ్ల మనసుని అర్ధం చేసుకుని, వాళ్లని వాళ్లగా పెంచాలే తప్ప అక్కతోనో,  చెల్లెలితోనో పోల్చి వాళ్ల మనసుని బాధ పెట్టకూడదు.
పిల్లల పెంపకం రోజూ మనకు ఒక పాఠం…  గుణపాఠం. కొన్ని పాఠాలు మనల్ని మనం ఇంకా ఉన్నతంగా మార్చుకోడానికి ఉపయోగ పడితే,  కొన్ని గుణపాఠాలు మనం ఎంత ఉన్నతంగా ఆలోచించి మోసపోయామా అని అనిపిస్తాయి.  కొన్ని విషయాలు మన మనసుకి చాలా బాధ కలిగిస్తాయి.  ఆ బాధ నించీ కోలుకోటానికి చాలానే సమయం పట్టవచ్చు.  కానీ మనం వాటిని అంగీకరించాలి.  అంతే కాని మన ఆలోచనల్ని,  మన నిర్ణయాల్ని వాళ్ల మీద రుద్దకూడదు ఎప్పుడూ.  అలా చేసినా ఆ ప్రయత్నంలో గాయపడేది మన మనసే.  వాళ్ల నించీ కూడా మనం ఎన్నో నేర్చుకోవచ్చు.  మార్పు మనిషికి అవసరం.  మనల్ని మనం ఇంకా మంచిగా మార్చుకోడానికి ఎప్పుడూ ఆరాట పడుతూనే వుండాలి.  ఎప్పుడూ నేర్చుకుంటూనే వుండాలి.
7 సంవత్సరాల క్రితం, ఒక ఫైర్ ఆక్సిడెంట్ లో మా కుటుంబం బాగా గాయపడి,  నేను  హాస్పిటల్ లో ఐ. సి.యూ బెడ్ లో చావు బ్రతుకుల మీద కొట్టుమిట్టాడుతున్నప్పుడు కూడా నా మొహం మీద చిరునవ్వు తెప్పించారు నా బిడ్డలు.  మన చేతలతోనే కాదు,  మన మాటలతో కూడా ఒక మనిషికి ప్రాణం పోసి  బ్రతికించుకోవచ్చు అని నాకు తెలియచేశారు.  పాజిటివ్ థింకింగ్ వుంటే,  లైఫ్ లో ఎన్ని కష్టాలు అయినా ధైర్యంగా అధిగమించవచ్చు అని నాకు ఋజువు చేశారు.  వాళ్లు ప్రక్క రూములో గాయాలతో బాధపడుతూ కూడా,  ప్రతి రోజూ నర్సుని “అమ్మని ఒకసారి చూడాలి సిస్టర్”  అని ప్రాధేయపడి మరీ,  అదే స్ట్రెచెర్ మీద నా రూంలోకి వచ్చి,  వాళ్లకి కష్టం అయినా లేచి కుర్చొని అమ్మ మొహం చూడాలి అని తాపత్రయ పడేవాళ్లు.  వంటి నిండా కాలిన గాయాలతో,  బాండేజీ లతో ఒక్క మొహం తప్ప ఇంకేమీ చూడలేని  పరిస్థితిలో వున్న నన్ను చూస్తూ కూడా “అమ్మా! నువ్వు ఎంత అందంగా వుంటావో తెలుసా అసలు? నీ కళ్లు చాలా బావుంటాయి “అని రోజూ నన్ను పొగుడుతూ,  నేను ఇంకా అందంగానే వున్నాను అన్న ధైర్యం నాలో నూరి పోశారు నా పిల్లలు.  “సిస్టర్! అమ్మకి ఫేస్ క్లీన్ చేయి.  అమ్మకి పౌడర్ రాసి బొట్టు పెట్టు. తల దువ్వు” అని నర్సుకి చెప్పి మరీ  చేయించేవాళ్లు.  అప్పుడు నాకు అర్ధం అయింది,  మన బిడ్డలు మన కష్టకాలంలో మనకి తల్లితండ్రులు కూడా అవుతారు అని.   ఆ రోజు వాళ్లు చూపించిన ప్రేమ వల్ల మాత్రమే నేను ఈరోజు ఇంకా ఇలా బ్రతికి వున్నాను.  జీవితం ఇంక అయిపోయింది,  బ్రతకాలి అన్న కోరిక ఇంక లేదు అనుకున్నపుడు “లేదు అమ్మా,  నీకు మేము వున్నాము.  మాకు నువ్వు కావాలి.  నీ ప్రేమ కావాలి. నీ ప్రెజెన్స్ కావాలి.  మా కోసం నువ్వు బ్రతకాల్సిందే” అని నాకు ప్రతిక్షణం గుర్తు చేశారు.  ఆ ప్రమాదం వల్ల,  ఇంక నా బిడ్డల జీవితం ఏమి అయిపొతుందో అని నేను బాధ పడుతున్నప్పుడు “అమ్మా! నువ్వు బాధపడకు. మేము బాగా కష్టపడి చదువుకుని పైకి వస్తాము. నువ్వు గర్వపడేలా చేస్తాము అమ్మా” అని నా బిడ్డలు అన్నప్పుడు,  ఆ చిన్ని ప్రాణాలకి అంత తెలివి,  ధైర్యం ఎక్కడి నించి వచ్చిందా అని ఆశ్చర్యం వేసేది.  ఒక ఆక్సిడెంట్ మా  జీవితాలని తల్లక్రిందులు చేసినా,  రోజూ మమ్మల్ని ఎన్నో రకాలుగా శారీరకంగా,  మానసికంగా ఇబ్బంది పెట్టినా,  ఎన్నో సందర్భాల్లో మాలో  ఆత్మన్యూనతా భావాన్ని పెంచినా మేము ధైర్యంగా ముందుకు వెళ్తున్నాము అంటే అందుకు నేను నా పిల్లలకీ,  నా పిల్లలు నాకూ పంచే ప్రేమ,  నూరిపోసే ధైర్యమే కారణం”మన జీవితం చాలా విలువయినది.  లైఫ్ ఈజ్ బియాండ్ స్కార్స్” అని నాకు తెలిసేలా చేశారు నా పిల్లలు.
నా పెద్ద కూతురు నాకు జీవితంలో ఎన్నో విషయాలు నేర్పించింది.  డ్రెస్సింగ్ స్టయిలుగా వేసుకోటం నించీ,  మేకప్,  హెయిర్ స్టయిలింగ్ వరకూ అన్నీ.  నన్ను నేను బాహ్యంగానే కాదు అంతర్గతంగా కూడా ఇంకా అందంగా,  మంచి వ్యక్తిగా మారేలా నాకు ఎప్పుడూ ఏదో ఒకటి నేర్పిస్తూనే వుంటుంది.  “అమ్మా! నువ్వు చేయగలవు.  నీకు ఆ పొటెన్షీల్ వుంది” అని నన్ను ముందుకు ప్రోత్సహిస్తుంది.  నేను తప్పు చేస్తుంటే,  “అమ్మా! నువ్వు చేసేది కరెక్ట్ కాదు.  తప్పుగా ఆలోచిస్తున్నావు” అని నన్ను నేను విమర్శించుకుని నా తప్పుని సరిదిద్దుకునేలా చేస్తుంది.  “కొట్టకుండా చెప్పు మమ్మీ.  కూల్ గా చెప్పు వాళ్లకి అర్ధం అయ్యేలాగా.  వాళ్లు వింటారు” అని నాకు నచ్చజెప్పి నేను తన తమ్ముడితో,  చెల్లెలితో ‘కూల్ మమ్మీ’ గా వుండేలా మార్చింది.  వాళ్ల నాన్నతో గొడవపడి నేను వొంటరిగా ఫీల్ అవుతున్నప్పుడు, నన్ను ఒక స్నేహితురాలిగా పలకరించి నేను చెప్పేది అంతా ప్రశాంతంగా విని నా బాధని పంచుకుంటుంది.  నిజం చెప్పాలి అంటే నా స్నేహితులు కూడా నన్ను అంత బాగా అర్ధం చేసుకోలేరు.  నాకు ఒక ‘కౌంసెలెర్ ‘ ఒక ‘థెరపిస్ట్ ‘ నా పెద్ద కూతురు.
ఇంక నా చిన్నమ్మ.  నాకు జూనియర్ అంటారు చూడటానికి.  దాని మనసు వెన్న.  లైఫ్ లో ఎలా అడ్జస్ట్ అయిపోవాలో దాన్ని చూసి నేర్చుకున్నా.  నేను ఏది అయినా దానికి సరిగా చేయలేకపోయానే అని బాధపడితే “అయ్యో,  పర్లేదు మమ్మీ.  నువ్వు ఫీల్ అవ్వకు.  ఇట్స్ ఓ. కె. ”  అంటుంది.  మనసుకి అనిపించినవి అన్నీ బయటకు కక్కి,  ఎదుటివారిని బాధ పెట్టకూడదు అని నేర్చు కున్నా దానిని చూసి.  అది చాల మంచి శ్రోత.  She is a good listener.  అందుకే దాని ఫ్రెండ్స్ అందరూ దానికి వాళ్ల కష్టాలు చెప్పుకుంటారు.  తను చాలా ఓర్పుగా వింటుంది.  ఇంకో గొప్ప విషయం తనలో ఏంటంటే మనిషిని మనిషిగా గౌరవిస్తుంది. జండర్ డిస్క్రిమినేషన్,  కలర్ డిస్క్రిమినేషన్ చేయదు.  చేయనివ్వదు.  she empathizes with everyone.  ఆ విషయం నేను కూడా తనని చూసి నేర్చుకున్నాను.
ఇక నా బాబు.  వాడు నేను పిలిచినట్టుగా నిజంగా “బంగారు బాబే”. ఎక్కువగా చెప్పలేను.  దిష్టి తగులుతుందేమో అని భయం.  వాడి పలకరింపులు, వాడి చిరునవ్వు,  వాడి కౌగిలింతలు,  వాడి ముద్దులే నాకు ఊపిరి.  “మాం! నీకు ఏం కావాలంటే అది చేయి.  నువ్వు ఈ ఇంటికి క్వీన్ వి.  నీకు ఎవరి పర్మిషన్ అక్కర్లేదు. ” అంటాడు.  “నీకు లైఫ్ వుంది.  నీ లైఫ్ కూడా నువ్వు ఏంజాయ్ చేయి.  మేము మా పనులు చేసుకోగలము” అని నాకు ఏ రకంగా ఇబ్బంది కలిగించకుండా ఈ రోజు నేను నా బిజినెస్ పనులు చూసుకోడానికి నాకు వీలు కల్పించారు నా పిల్లలు.
ఒక్క మాటలో చెప్పాలి అంటే నేను ఈ వయసులోఎదగడానికి కారణం నా పిల్లలే.  ఏ జన్మలో చేసిన పూజల ఫలమో నా పిల్లలు.  తెలిస్తే బావుండు,  మళ్లీ మళ్లీ చేసుకుంటాను.  ప్రతి జన్మలో ఈ బిడ్డలే కావాలి మరి నాకు. 
రచన: వీణ మునిపల్లె
“రేపట్నించీ ఉద్యోగానికి వెళుతున్నాను రాజ్యం”
“ఏవిఁటండీ ఏమంటున్నారూ…. మీరు ఉద్యోగానికి వెళతానంటున్నారా?” నమ్మలేనట్టుగా, ఆశ్చర్యంగా  అడిగింది.   రాజ్యం.
“ఇన్నాళ్లూ లేనిది ఇప్పుడేంటి కొత్తగా? అయినా ఈ వయసులో  మీకుద్యోగమెవరిచ్చారు? వంట్లో ఓపికుండి, చెయ్యాల్సిన అవసరంమున్నప్పుడు ఏమీ చెయ్యకుండా  పెద్దలిచ్చిన ఆస్తులున్నాయని….జీవితం గడిచిపోతుందిలే అని జల్సాగా గడిపేశారు…ఇన్నాళ్ళు గడిచిపోయాక ఇప్పుడర్థమైందా మీకు ఉద్యోగం అవసరమని?  ఏదైనా  ఉద్యోగం చూసుకోండి అంటే…ఒకరి కింద పని చెయ్యను’ అనేవారు …మరిప్పుడు ఈ నిర్ణయమేంటీ?”
‘కుటుంబ అవసరాలు నడవడానికి, ఆత్మాభిమానం చంపుకుని అయినవారిముందు చేయి చాచడం ఎంత దుర్భరమో తనకన్నా బాగాఎవరికి తెలుసు? అనుకుంటూ భర్తనడిగింది రాజ్యం.
“ఇన్నాళ్ళూ అర్థం కానిది ఇప్పుడర్థమైంది కాబట్టే ఈ నిర్ణయం తీసుకున్నాను”స్థిరంగా అన్నాడు.
“సగం జీవితం గడిచిపోయింది…. మరో సగం గడవకపోతుందా…ఎలాగోలా గడుస్తుందిలెండి” భర్తలో వచ్చి మార్పుకి మనసులో సంతోషంగా ఉన్నా…పైకి కనిపించనీయకుండా నిర్వేదంగా అంది
” లేదు రాజ్యం! నువ్వే అంటున్నావుగా… .
  ఇంకా సగం జీవితం ఉంది అని!!ఆ సగం జీవితమూ  ఇంకొకరిమీద ఆధారపడి  గడపడం వద్దు అనుకునే చిన్న ఉద్యోగం చూసుకున్నాను. మన అవసరాలకోసం ఇక  పిల్లల్ని ఇబ్బంది పెట్టదలుచుకోలేదు…. వాళ్ళకూ బాధ్యతలు పెరుగుతున్నాయిగా ”
“ఈ బుద్ధి ముందే ఉంటే తమ బతుకులు బాగుండేవి” అని మనసులో అనుకుని
“పోనీలేండి   ఇప్పటికైనా తెలుసుకున్నారు…ఇకనుంచైనా మన అవసరాలకోసం ఒకరిముందు చేయి చాపక్కర్లేదు” ఆలస్యంగానైనా భర్తలో వచ్చిన మార్పుకు సంతోషిస్తు…. కళ్ళనీళ్ళు తుడుచుకుంది రాజ్యం.
*****
రామారావు, రాజ్యంలది  పెద్దలు కుదిర్చిన పెళ్ళి.
ఇద్దరిదీ ఒకే ఊరు.  రాజ్యం తండ్రి  ఆ ఊరి కరణం. కలిగిన కుటుంబం.  రామారావు తండ్రిది పొగాకు కంపెనీలో పెద్ద ఉద్యోగం. బాగానే సంపాదించి  ఆస్తిపాస్తులు కూడబెట్టాడు. రామారావు  పెళ్ళయ్యేనాటికి  తండ్రి  చనిపోయాడు. కుటుంబ భారంమంతా తల్లి ఒంటిచేత్తో మోసింది. డిగ్రీ చదువుతుండగానే ఇరువైపుల పెద్దలు  వాళ్ళ పెళ్ళి జరిపించేశారు. ‘వివాహం విద్యనాశాయ’  అన్నట్టు  పెళ్ళి తరువాత చదువు  అటకెక్కింది.   ఆస్తులున్నాయన్న ధీమాతో అసలు ఉద్యోగం చెయ్యాలన్న ఆలోచనే ఉండేదికాదు రామారావుకు.  తెలిసినవారు ఉద్యోగమిప్పించే ప్రయత్నం  చేసినా ఒకటిరెండురోజులు చేసి తనవల్ల కాదంటూ తిరిగొచ్చేసేవాడు.
కాలక్రమంలో  ముగ్గురు పిల్లలు కలిగారు  ఇద్దరు మగ పిల్లలు, ఒక ఆడపిల్ల. అవసరాలు పెరిగాయి. ఇటు రామారావు తల్లి, అటు రాజ్యం తండ్రి బతికునన్నాళ్ళూ  ఇంటి అవసరాలు తీర్చడానికి వస్తురూపేణా, డబ్బు రూపేణా సాయం చేసేవారు. రామారావు  ఏవో చిన్నా చితకా వ్యాపారాలు చేసి నష్టపోయి ఉన్న  ఆస్తి  కరిగించేశాడు.  రాను రాను పరిస్థితి  దారుణంగా  మారిపోయింది.  కుటుంబం  గడవడం కోసం రాజ్యం అభిమానం చంపుకుని అయిన వారికి వారి పనుల్లో సాయం చేస్తూ..వారిచ్చిన డబ్బు, బట్టలు, ఇతర వస్తువులు తెచ్చి పిల్లలకు ఇస్తుండేది. తండ్రి మీద  కోపం ఉన్నా…. తమ కుటుంబ పరిస్థితులు అర్థం చేసుకునేవారు పిల్లలు.
ఉన్నంతలో సర్దుకుని  ఇది కావాలి అని ఏమీ  అడగని పిల్లల్నిచూసి…తాను  చిన్నతనంలో తండ్రిని, తల్లిని డబ్బు కోసం ఇబ్బంది పెట్టిన సంఘటనలు గుర్తొచ్చినా … ఏదన్నా పని చెయ్యాలని కానీ, పిల్లల్ని చూసి నేర్చుకోవాలనికానీ  అనుకునేవాడు కాదు.  రాను రానూ రోజువారీ అవసరాలు తీరడం కూడా కష్టమైపోయింది. అదృష్టవశాత్తు  రాజ్యం తోబుట్టువులు, ఇటు రామారావు తోబుట్టువుల అంతో ఇంతో  సాయం చేయడంతో  పిల్లల  చదువులు సాగాయి. పెద్ద పెద్ద చదువులు  చదవకపోయినా డిగ్రీల వరకూ చదువుకుని స్వశక్తితో ఏవో ఉద్యోగాలు సంపాదించుకుని, పెళ్ళిళ్ళు చేసుకుని  కుటుంబాలను పోషించుకుంటున్నారు.
*****
రెక్కలొచ్చి  పిల్లలు  వెళ్ళిపోయాక ….ఒకరికి ఒకరుగా  భార్యాభర్తలు ఇద్దరూ మిగిలారు.  వయసులో ఉన్నప్పుడు  ఉన్న  పొగరు, అహం తగ్గాయి.
తన కడుపున పుట్టిన పిల్లలు వాళ్ళ వాళ్ళ  కుటుంబాలను పోషించుకోవడం కోసం పడుతున్న తాపత్రయం  చూసి..మెల్లిగా రామారావులో పశ్చాత్తాపం,అంతర్మథనం  మొదలయ్యాయి.  ఇన్నేళ్ళూ  విలువైన కాలాన్ని  తానెంత వృధా  చేశాడో అర్థమయింది.  ‘తానే కనుక ఏదైనా ఉద్యోగం చేసి కుటుంబాన్ని పోషించివుంటే…తన కుటుంబం కాస్త మంచి స్థితిలో ఉండేది, పిల్లల చిన్న చిన్న కోరికలు తీర్చివుండేవాడిని కదా’ అనే ఆలోచన పదే పదే తొలిచేస్తోంది. తండ్రిగా తానేమో సంతానానికి  ఇచ్చింది ఏమీ లేదు…
తన పిల్లలే  తనకు గురువులై  జీవిత పాఠాలు చెప్తున్నట్టుగా అనిపిస్తోంది
అందుకే …..తమ   అవసరాలకోసం పిల్లలను ఇబ్బంది పెట్టకూడదని, ‘రామారావు ఏ పనీ చెయ్యడు, పెళ్ళాం, పిల్లలు కష్టపడి సంపాదించి  తెస్తే కూచుని తింటాడు’అనే మాటలు ఇకపై వినిపించకూడదు అని నిర్ణయించుకున్నాడు.
ఆస్తులున్నాయని ఏ పనీ చెయ్యకుండా తిని కూర్చుంటే కొండలైనా  కరుగుతాయి.  స్వశక్తిని నమ్ముకుని, కష్టపడి పనిచేసి సంపాదించింది చిన్న మొత్తమే అయినా…ఎంతో తృప్తిగా ఉంటుంది.  కుటుంబం గడవడం కోసం ఒకరి దగ్గర  పని చెయ్యడం  చిన్నతనమేం కాదని….. తన పిల్లలే తనకు గుణపాఠం నేర్పారు అనుకున్నాడు రామారావు.
* * * * *
రచన: పద్మజ ముడుంబై
     ఆరేళ్ళ అతులిత్  కొచ్చిన్ లో సముద్రం దగ్గర గల చక్కటి కుటీరం లాంటి క్వార్టర్స్ లో తన తండ్రి బలరాం, తల్లి మానసలతో కలిసి ఉంటున్నాడు. బలరాం ఇండియన్ నేవీలో ఆఫీసర్. మానస పెద్ద కార్పోరేట్ కంపెనీలో మేనేజర్.  బలరాం తండ్రి పరంధామం, తల్లి అరుందతి. హైదరాబాద్లో వారికి సొంతిల్లు ఉంది.
        తల్లిదండ్రులు లేని తన క్లాస్మేట్ మానసను ప్రేమించానని చెప్పగానే కొడుకు ఇష్టాన్ని కాదనలేక మానసతో పెళ్లి జరిపించారు. ఎవ్వరూ లేని మానసకు పురుడు పోసింది, చిన్నారి అతులిత్ ను పెంచి పెద్దచేసింది పరంధామం, అరుంధతులే. అందుకనే అతులిత్ కు నానమ్మ తాతయ్యలతో అనుబంధం ఎక్కువ. అతులిత్ కు ‘అతులిత బలధామం’ అనే హనుమాన్ స్తోత్రం అంటే చాలా ఇష్టం. అస్తమానూ ఆ శ్లోకాన్ని చదవమని తాతయ్యని, తండ్రిని అడుగుతూ ఉంటాడు. కొడుకు కోడలు ఆఫీసులకు వెళ్ళిపోతే మనవడు ఒక్కడే ఉంటాడని పెద్దవాళ్ళు ఇద్దరూ కొచ్చిన్ లోనే ఉంటున్నారు. పైగా మానస రెండో సారి తల్లి కాబోతోంది కూడా….
         మానస తన అత్తామామలతో చాలా ప్రేమగానే ఉండేది కానీ రానురానూ తన ప్రవర్తనలో మార్పు రావడం మొదలైంది.  బహుశా  ఇంట్లో తనకు చేదోడు వాదోడుగా ఉంటున్న ఉన్న పనిమనిషి, బయట పనులన్నీ పూర్తిగా చూసుకునే బలరాం కార్ డ్రైవర్ ఇద్దరూ ఒకేసారి పని మానేసి వెళ్ళిపోవడం వెనుక తన అత్తామామల హస్తం ఉందని భావించింది. ఎందుకంటే వాళ్ళిద్దరూ అంటే వీళ్ళిద్దరికీ పడదు. అందుకే వీళ్ళు రాగానే వాళ్ళను పంపించేసారేమోనని అనుమానం. అదే మాటను బలరాం చెవిన వేసి తన మనసులో కూడా అనుమానాన్ని రేకెత్తించింది. అసలే చిన్నప్పటి నుంచి తండ్రి క్రమశిక్షణను చాదస్తంగా భావించే బలరాం నిజమేనేమో అనుకున్నాడు. కానీ ఆ క్రమశిక్షణ వల్లనే తాను ఇంతమంచి హోదాలో ఉన్నాడన్న విషయాన్ని మర్చిపోయాడు. తన తండ్రి డిసిప్లిన్ వలనే చక్కగా పనిచేసే పనివారు చెప్పాపెట్టకుండా వెళ్ళిపోయారే అని అసహనం వ్యక్తం చేసాడు. ఈ విషయంలో బలరాం మానసలు ఏమీ అనకపోయినా, మాట్లాడకపోయినా, తమ మధ్య దూరం పెరుగుతోందని గ్రహించారు  పరంధామం, అరుంధతులు.
          హైదరాబాద్ లో తమ ఇంట్లో జరిగిన సంఘటన గురించి మాట్లాడుకుంటూ ఉండగా చిన్నారి అతులిత్ యథాలాపంగా విన్నాడు. తమ బాల్కనీలో పక్షులు వచ్చెస్తున్నాయని బాల్కనీకి నెట్ పెట్టించాడు పరంధామం. కానీ అప్పటికే ఆ పక్షి అక్కడ గూడు పెట్టేసిన విషయం ఆయనకు తెలియదు. రోజూ ఆ నెట్ దగ్గరే ఆ పక్షి తిరుగుతూ ఉండడంతో అనుమానం వచ్చిన పరంధామం బాల్కనీ అంతా చూడగా పక్షి గూడు, అందులో చిన్న చిన్న పిల్లలు కనపడ్డాయి. తన వల్ల ఒక పక్షి తన పిల్లలకు దూరమైందని, అందువల్లనే తన కొడుకు కూడా తనకు దూరం అవుతున్నాడని  భావించాడు.
           ఒకరోజు మానస బలరాం కు ఫోన్ చేసి  అత్తామామలు గుడికి వెళ్ళారని, అతులిత్ చాలా సేపటి నుండి కనపడడం లేదని చెప్పింది. దాంతో కంగారు పడిన బలరాం వెంటనే ఇంటికి వచ్చాడు. చిన్నవాడి కోసం వారిద్దరూ వెతకడం మొదలుపెట్టారు. ఇల్లు, తోట, ఇంకా చుట్టుపక్కల మొత్తం వెతికారు. కానీ ఎక్కడా అతులిత్ కనపడకపోయేసరికి చాలా ఆందోళన పడ్డారు. మానసైతే ఏడుస్తూ కూర్చుంది. అంతలో మేడ మీద అలికిడి వినిపించింది. వెంటనే పరుగుపరుగున పైకి వెళ్ళి చూడగా అక్కడ బాల్కనీలో తన స్పోర్ట్స్ స్కూటీని సపోర్ట్ గా పెట్టి, గొడుగు వేసుకుని, పాత ఖాళీ అట్టపెట్టెల మీద అతులిత్ కూర్చుని ఉండడం చూసి హమ్మయ్యా అని ఊపిరి పీల్చుకుని, వాడిని గట్టిగా పట్టేసుకుని ఎందుకు ఇక్కడ ఉన్నావని అడిగారు. పక్షుల కోసం  ఎదురుచూస్తున్నానని, తాతయ్య పొరబాటున ఒక పక్షిని, తన పిల్లల నుండి విడదీసారని, అందుకనే మీకు  తాతగారికి మధ్యలో గ్యాప్ వచ్చిందని, నేను ఇక్కడ ఒక గూడు కట్టి ఆ పక్షిని తన పిల్లల్ని కలుపుదామని అనుకుంటున్నానని, అప్పుడు మీరు, తాతయ్య కలిసిపోతారు కదా అని అన్నాడు. ఒక్క క్షణం ఇద్దరూ నివ్వెరపోయారు. అంతేకాకుండా మన పనిమనిషి అమ్మ గోల్డ్ఉంగరం తీసెస్తుండగా నానమ్మ చూసిందని, మన కార్ డ్రైవర్ నాన్న వాలెట్ లోంచి డబ్బులు తీస్తుండగా తాతయ్య చూసారని, వాళ్ళ గురించి మీకు చెప్తారేమోనని వాళ్ళిద్దరూ పనిమానేసారని తాతయ్య నానమ్మ మాట్లాడుకుంటోంటే విన్నానన్నాడు. పాపం వాళ్ళు హైదరాబాద్ కు వెళ్ళిపోదామని అనుకుంటున్నారు. వాళ్ళు వెళ్ళిపోతే నాతో ఎవరు ఆడతారు, నాకు మంచి మంచి కథలు ఎవరు చెప్తారు, మీ ఇద్దరూ మీమీ ఆఫీసు పనుల్లో ఉంటే నన్నెవరు చూస్తారు. రేపు చిన్నబేబీ కూడా వచ్చెస్తుందిగా మరి తననెవరు చూస్తారు  అని అమాయకంగా అడుగుతోంటే సమాధానం చెప్పలేకపోయారు. ‘మీకు నేనంటే ఎంత ఇష్టమో, తాతయ్య నానమ్మలకు మీరంటే అంతే ఇష్టం కదా నాన్నా’ అన్నాడు.  ‘అతులిత బల ధామం అనే శ్లోకం అంటే నాకు చాలా ఇష్టం కదా.. ఎందుకో తెలుసా నాన్నా… అందులో నా పేరు, మీ పేరులో బల, తాతయ్య పేరైన పరంధామంలో ధామం ఉండడంవల్లనే’ అని చెప్పాడు. ఒకవేళ వాళ్ళు హైదరాబాద్ కు వెళ్ళిపోతే తాను కూడా వాళ్ళతోనే వెళ్ళిపోతానని, వాళ్ళతోనే ఉంటానని అన్నాడు.
       వాడి మాటలకు ఇద్దరూ శిలల్లా నిల్చుండిపోయారు… ఇంత పసి మనసులో అంత పెద్ద ఆలోచనలు ఉండడం చూసి ఏమని మాట్లాడాలో తెలియక తమ తప్పులను తెలుసుకుని మౌనంగా ఉండిపోయారు.
            ఇంతలో తల్లిదండ్రులు గుడి నుండి రాగానే బలరాం ఎదురెళ్లి వారిద్దరినీ మనస్పూర్తిగా హత్తుకుని క్షమించమని మనసులో కోరుకున్నాడు. ఈ వారంలో తమ ఊరు వెళ్ళిపోతామన్న అత్తామామలతో ఎక్కడికీ వెళ్ళనవసరం లేదు. ఇకనుంచి అందరమూ కలిసి ఒకేచోట ఉందామని మానస ప్రాధేయపడింది. అసలు విషయం తెలియని పరంధామం అరుంధతులు కొడుకు, కోడలు పూర్వంలా మాట్లాడేసరికి  ఆనందంతో ఉబ్బి తబ్బిబ్బైయ్యారు.
         పరిణితి లేని పెద్దరికం కంటే కల్మషం లేని పసిపిల్లల మనసు వేయిరెట్లు గొప్పది. బలరాం మానసలలో మార్పు వచ్చిందంటే నిజంగా ఆ ఘనత చిన్నారి అతులిత్ కే దక్కుతుంది. ఇప్పుడు  అతులిత్ తన తల్లిదండ్రులతో, చెల్లెలితో, నానమ్మా తాతయ్యలతో హాయిగా కలిసి ఉంటున్నాడు. ఇప్పుడే కాదు ఎప్పటికీ కలిసే ఉంటాడు.
రచన: మంజుల దేశ్ పాండే
మా అమెరికా ప్రయాణం ఇంకా వారం రోజులే ఉంది. ఇంకా కొనాల్సినవి చాలా ఉన్నాయి.  బిడ్డ అయితే.. అమ్మా నువ్వు అనవసరంగా అలసట చేసుకోకు. ఇక్కడ ఇండియన్ స్టోర్స్ చాలా ఉన్నాయి వాటిలో ప్రతి వస్తువు దొరుకుతుంది నువ్వేం హైరాణా పడకు, నీకు కావలసిన మెడిసిన్స్ మాత్రం మరిచి పోకుండా జాగ్రత్తగా తెచ్చుకో అంటూ పాఠాలు మొదలుపెట్టింది ! నా బిడ్డ ఎంత వద్దన్నా.. తల్లిని కదా, నా మనసు ఊరుకోదు కదా! దానికి రెండు చీరలు ఒకటి బెనారస్, ఇంకోటి గద్వాల్ పట్టు చీరలు కొన్నాను. అమెరికాలో వాళ్ళకు ఫంక్షన్ లు ఎక్కువే. నా కోడలు వెళ్లి జాకెట్లు కుట్టించి తెచ్చింది. నా పెద్ద కొడుకుతో చెప్పి అల్లుడుగారికి, ఇద్దరు మనవలకి డ్రెస్సులు తెప్పించిన. చిన్న కొడుకుకు చెప్పి స్నాక్స్, స్వీట్స్, అప్పడాలు, వడియాలు తెప్పించిన.
ప్రయాణం దగ్గర పడింది. తీసుకుపోవాల్సిన బట్టలు, తినుబండారాలు అన్ని రెడీగా ఉన్నాయి.
నా కొడుకలు, కోడళ్ళు కలిసి సూట్ కేస్ లు సర్దేసారు. వాటికి గుర్తుగా ఆరెంజ్ కలర్ రిబ్బన్ కట్టారు.
రేపు రాత్రి అంటే ఎల్లుండి తెల్లవారుజామున మా ఫ్లైట్. ఎన్నిసార్లు వెళ్లినా  ప్రతీసారీ మొదటిసారి ప్రయాణం చేస్తున్నట్లు ఏదో గాబరా!
తెల్లారింది.  మధ్యాహ్నం భోజనాలు కాగానే, మా చిన్న కొడుకు అమ్మా అన్నీ రెడీ కదా.. మనం మూడు గంటల ముందుగా ఏర్ పోర్ట్ లో ఉండాలి. పదకొండు గంటలకు ఇంటి నుంచి బయలు దేరాలి అని హుకుం జారీ చేశాడు! సరే నాన్నా అని ఇంకా ఏమైనా ఉన్నాయా అని ఆలోచించి..ఆ..ఓ రెండు లక్షలు తీసుకెళ్ళి, డాలర్లు గా మార్చి తీసుకొనిరా అన్నాను. నావైపు ఓ చూపు చూసి, నా దగ్గర డబ్బులు తీసుకోకుండానే వెళ్లి ఓ గంటలో డాలర్లు తెచ్చి నా హాండ్ బాగ్ లో పెట్టి జాగ్రత్తలు చెప్పాడు.
రాత్రి భోజనాలు తొందరగా కానిచ్చి.. సూట్ కేస్ లు అన్నీ రెడీగా ఒక దగ్గర పెట్టాడు మా పెద్ద కొడుకు. పాస్ పోర్ట్, కోవిడ్ సర్టిఫికెట్, ఇంకా కొన్ని అవసరమైన పేపర్స్, పెన్ అన్నీ ఒక హాంగింగ్ బాగ్ లో పెట్టి, ఇది భుజానికే ఉంచుకో అని జాగ్రత్తలు చెప్పాడు.
పదిన్నర కాగానే హడావిడి పెట్టారు. నేను కొంచెం ఫ్రెష్ అయి, హాండ్ బాగ్ , పాస్ పోర్ట్ ఉన్న బాగ్ తీసుకుని మా కోడళ్ళకు జాగ్రత్తలు చెప్పి, సూట్ కేస్ లు కార్లో పెట్టగానే మా ఇద్దరు కొడుకులు, నేను బయలుదేరి నలభై నిమిషాల్లో ఏర్ పోర్ట్ చేరాం. లోపలి వరకు పిల్లలు రాలేకపోయారు. వాళ్ళు హాప్పీ జర్నీ మమ్మీ, దుబాయ్ చేరగానే మెసేజ్ చెయ్యి అంటుంటే..అక్కడే వాళ్ళకు బాయ్ చెప్పి సామాన్లు తీసుకుని వచ్చాను.
సూట్ కేస్ లు చెకిన్ చేసి, బోర్డింగ్ పాస్ తీసుకుని, సెక్యూరిటీ చెకింగ్ కాగానే, వెయిటింగ్ లాంజ్ లో కూర్చున్నాను. టైం తొందరగా గడిచిన ట్టుంది! ఎమిరేట్స్  ఫ్లైట్ గురించి అనౌన్స్ మెంట్ వినిపించింది. హడావిడిగా హ్యాండ్ లగేజ్ తీసుకుని, పాస్ పోర్ట్ చేతిలో పట్టుకుని లైన్ లో నిలుచున్నాను. త్వరత్వరగానే పంపేస్తున్నారు. చిన్న వీల్స్ ఉన్న సూట్ కేస్ ఈడ్చుకుంటూ వెళ్లి, ఫ్లైట్ దగ్గరకు రాగానే “శుక్లాంబరధరం” చదువుకుంటూ కుడీకాలు ముందుపెట్టి, విష్ చేస్తున్న ఏర్ హోస్టెస్ లకు తిరిగి నవ్వుతూ విష్ చేసి.. నా సీట్ దగ్గరకు వెళ్ళి, సూట్ కేస్ పైన పెట్టి, నా సీట్ లో కూర్చున్న….నాది విండో సీట్.
ఫ్లైట్ నాలుగు గంటల్లో దుబాయ్ చేరింది. పిల్లలకు మెసేజ్ చేసి ఒక గంట వెయిట్ చేసి, అమెరికా ఫ్లైట్ ఎక్కాను. అది డైరెక్ట్ హ్యూస్టన్ వరకు. లాంగ్ జర్నీ. ఫ్లైట్ లో ఇచ్చినవి తింటూ, తాగుతూ, కొంచెం టీవీ చూస్తూ, కొంచెంసేపు పుస్తకం చదువుతూ…. నిద్ర గోళీ వేసుకున్నా, అస్సలు పడుకోకుండా.. మొత్తానికి అమెరికా చేరుకున్న ! చెవులు గడలు పడిపోయాయి.. కాళ్ళు లాగుతున్నాయి.
మెల్లగా లగేజ్ తీసుకుని ఫ్లైట్ దిగి, సెక్యూరిటీ వాళ్ళ ప్రశ్నలు, చెకింగ్ అన్నీ పూర్తి చేసుకుని, సూట్ కేస్ లు కలెక్ట్ చేసుకుని, ట్రాలీలో పెట్టుకుని, అటు ఇటు చూస్తూ బయటకు వస్తుంటే.. దూరం నుంచి చూసి నా బిడ్డ, అల్లుడు, మనవలు చేతులూపుతూ కనిపించారు. చాలా సంతోషంతో కళ్ళల్లో నీళ్ళు తిరిగాయి. నా బిడ్డ ఉరుక్కుంటూ వచ్చి నన్ను గట్టిగా కౌగలించుకొని ఏడ్చింది! ఇక మా అల్లుడు ట్రాలీ తీసుకుని ప్రయాణం బాగా జరిగిందా అత్తయ్యగారూ అంటూ నవ్వుతూ పలకరించాడు. నా పెద్ద మనవడు శౌర్య చిరునవ్వు నవ్వుతూ వాడి చేతిలో ఉన్న బొకే నాకిచ్చి,వెల్ కమ్ టు అమెరికా.. అమ్మమ్మా అంటూ హగ్ చేసుకున్నాడు. చిన్న మనవడు నవ్వుతూ నిల్చుంటే వాణ్ణి ఎత్తుకొని ముద్దు పెట్టాను.
సామాన్లు కారులో పెట్టుకుని, అందరం కూర్చుని ఒక అరగంటలో  ఇల్లు చేరాము.
నాలుగు రోజులు ఫుల్ రెస్ట్ నాకు. నా బిడ్డ వర్క్ ఫ్రం హోం పర్మిషన్ తీసుకుని, నన్ను ఏ పనీ చేయనీయకుండా, అన్నీ తానే చేసింది. నాలుగు రోజుల తరువాత నా బిడ్డను ఆఫీస్ కు వెళ్ళమని కిచెన్ నా చేతిలోకి తీసుకున్నాను.
శనివారం భోజనాలు చేసి అందరం మీడియా రూమ్ లో కూర్చుని సినిమా చూస్తున్నాము. కాలింగ్ బెల్ మోగింది. మా మనవడు శౌర్య తలుపు తీసి చూస్తే, వాడి ఫ్రెండ్స్ ఇద్దరు వచ్చారు. ఒక అబ్బాయి, ఒక అమ్మాయి. అబ్బాయి పేరు “కామెరిన్”, పక్క ఇంటి అమెరికన్ కుటుంబం వాళ్ళది. అమ్మాయి ప్రియ, ముంబై వాళ్ళు. నా మనవడి క్లోజ్ ఫ్రెండ్స్ వాళ్ళిద్దరు. వాళ్ళను చూస్తే బలే ముచ్చట వేసింది నాకు. ముందు హాల్ లో కూర్చుని, ఏవేవో డిస్కస్ చేసుకుని, రేపు కలుద్దాం అని వెళ్ళిపోయారు.
ఆదివారం మధ్యాహ్నం శౌర్య ఫ్రెండ్స్ కామెరిన్, ప్రియా ఇద్దరూ వచ్చారు. వాళ్ళను నాకు పరిచయం చేశాడు. వాళ్ళకు నన్ను మా అమ్మమ్మ అని చెబితే కామెరిన్ హాయ్ ఆమ్మమ్మా… అని, ప్రియ హలో అమ్మమ్మ అని ముద్దుగా విష్ చేశారు.
వాళ్ళు మీడియా రూమ్ లో కూర్చుని ఏవో విషయాలు డిస్కస్ చేస్తున్నారు. శౌర్య నాదగ్గరకు వచ్చి అమ్మమ్మా తినడానికి ఏమైనా ఇవ్వమంటే, వేడి వేడిగా పాస్తా, నేను తెచ్చిన స్వీట్స్, స్నాక్స్, ఆపిల్ జూస్ అన్నీ వాళ్ళకిచ్చాను. బాగా ఎంజాయ్ చేస్తూ తిన్నారు. కామెరిన్ అయితే సో కైండ్ అఫ్ యూ ఆమ్మమ్మా… అంటూ తెగ మెచ్చుకున్నాడు!
శౌర్య వీకెండ్స్ లో కొంతమంది పిల్లలకు తెలుగు పాఠాలు నేర్పుతున్నాడు!.
కామెరిన్ వైయంసీలో బాస్కెట్బాల్ కోచ్ గా ఉన్నాడు!
ప్రియా ఆర్ట్ క్లాసలు తీసుకుంటుంది!
వీళ్ళు ఈ వయసులోనే వేరే వాళ్ళకు పాఠాలు నేర్పుతున్నారు.
వాళ్ళ పాకెట్ మనీ వాళ్ళే సంపాదించుకుంటూ.. ఇంకా కొన్ని సంస్థలకు డొనేట్ చేస్తున్నారట. వాళ్ళని చూస్తే నాకు చాలా ఆశ్చర్యం కలుగుతుంది… వాళ్ళ కాన్ఫిడెన్స్ లెవెల్స్ చూస్తే చాలా ముచ్చటేసింది.
తల్లి తండ్రుల కు బర్డెన్ కాకుండా, చదువుకుంటూ, మళ్ళీ వేరే వాళ్ళకు పాఠాలు చెబుతూ.. వొచ్చిన డాలర్లలో కొన్ని, కొన్ని సంస్థలకు డొనేట్ చేస్తూ.. ఎంతో మందికి ఆదర్శంగా నిలుస్తున్నారు.
ఇక్కడి పిల్లలు చాలా మంది ఇంతేనట! ఇక్కడి వాతావరణం అలాంటిది మరి.
అందుకే అమెరికా అగ్ర రాజ్యం అయ్యిందేమో!
ఇంకో శనివారం సాయంత్రం కాగానే చాలా మంది పిల్లలు సైకిళ్ళ మీద  వచ్చారు.వీళ్ళ కమ్యూనిటీ వాళ్ళే కాక పక్క కమ్యూనిటీ వాళ్ళు కూడా శౌర్య చెప్పే”తెలుగుపాఠాలు”నేర్చుకోవడానికి వచ్చారు. వాళ్ళందరినీ  గేమ్ రూమ్ లో కూర్చోపెట్టి , వాళ్ళందరికీ చక్కగా తెలుగు నేర్పిస్తున్నాడు. భగవద్గీత శ్లోకాలు కూడా నేర్పిస్తాడు. శౌర్యకు చిన్నప్పుడే మా అల్లుడు తెలుగు పద్యాలు, భగవద్గీత శ్లోకాలు నేర్పించిండు.‌‌
ఆదివారం ప్రొద్దున్నే మళ్ళీ ముగ్గురు ఫ్రెండ్స్ కలిసి వాళ్ళు పాఠాలు చెప్పగా వచ్చిన డాలర్ల నుండి  కొన్ని “ఫుడ్ బాంక్” కు, కొన్ని “చిల్డ్రన్ హాస్పిటల్” కు వెళ్ళి డొనేట్ చేసి వచ్చారు!
మదర్స్ డే రోజున మధ్యాహ్నం కామెరిన్, ప్రియా ఇద్దరూ చేతిలో రెండు రెండు గిఫ్ట్ బాక్స్ లు పట్టుకొని వచ్చి , శౌర్య కు సైగ చేసి ఏమో చెప్పారు. శౌర్య వాడి రూమ్ లోకి వెళ్ళి రెండు గిఫ్ట్ లతో వచ్చాడు. ముందు కామెరిన్ నాకు హాప్పీ మదర్స్ డే ఆమ్మమ్మా.. అంటూ విష్ చేసి గిఫ్ట్ చేతిలో పెట్టి హగ్ చేసుకున్నాడు.
తరువాత ప్రియా కూడా హాప్పీ మదర్స్ డే అమ్మమ్మ అంటూ హగ్ చేసుకొని, నా కాళ్ళకి నమస్కారం కూడా చేసింది!
తరువాత నా బిడ్డకు ఇద్దరు హాప్పీ మదర్స్ డే ఆంటీ అంటూ హగ్ చేసుకొని గిఫ్ట్ ఇచ్చారు.
ఇక మా అందగాడు…. శౌర్య నాకు, నా బిడ్డకు ఒకే సారి గిఫ్ట్ ఇచ్చి ఇద్దరికీ విష్ చేసి ఇద్దరినీ హగ్ చేసుకోగానే..‌ వెయిట్ శౌర్య అంటూ కామెరిన్ ఫోటో క్లిక్ మనిపించాడు. నాకైతే కళ్ళల్లో నీళ్ళు తిరిగాయి. నేను, నా బిడ్డ ఇద్దరం శౌర్య,కామెరిన్  ప్రియాను దగ్గరకు తీసుకొని కిస్ చేస్తుంటే… చిన్న మనవడు అభిమన్యు కూడా మిమ్మల్ని గట్టిగా పట్టుకుని నిలుచున్నాడు. అప్పుడే మా అల్లుడు ఫోటో తీసి.. సూపర్ క్లిక్ అంటూ చూపించారు.
రెండు నెలల తరువాత “పిల్లలు నేర్పిన పాఠాలు”మదిలో నింపుకొని, వాళ్ళ”కాన్ఫిడెన్స్”ను అభినందిస్తూ….. ఎన్నో మధురానుభూతులతో  హైదరాబాదుకి ప్రయాణమయ్యాను.
రచన : తాతా కామేశ్వరి 
రామం స్నేహితులు రామం కోసం ఎదురుచూస్తూ ఎప్పుడు రామం కారు ఆగుతుందా? అని ఆత్రుతగా ఎదురుచూస్తున్నారు. ఆ హాలు ఆ ఊరిలో కల్లా పెద్ద హాలు. అందులో రామం రిటైర్మెంట్ ఫేర్వెల్ పార్టీ ఏర్పాటు చేసి, ప్రతి ఒక్కరూ నేను ముందు అంటే నేను ముందు అనేటట్టు తమ చేతులలో పూలగుచ్ఛం  పట్టుకొని నిలబడ్డారు.
ఆ జిల్లాకే కలెక్టర్ గా చేసి రిటైర్ అయిన రామం అతినిరాడంబరంగా ఉండి, ప్రతి ఒక్కరికి చేతనైన సహాయం చేసి మంచి కలెక్టర్ గా పేరు పొందాడు. కలెక్టర్ అంటే రామం లా  ఉండాలని ప్రజలు తలచేవారు. మరి రామంకి అంత మంచి పేరు ఉంది. రామం మా జిల్లా కలెక్టర్ అవ్వాలని అంతా తలచేవారు. అలా వీరు ఎదురు చూస్తూ ఉండగానే గేటు ముందర పెద్ద కారు ఆగడం, అందులోంచి రామం దంపతులు హుందాగా దిగడం జరిగింది. పరుగులతో కారు ముందుకు వచ్చి అంతా కారుని చుట్టి, ఒక్కొక్కరూ పూల గుత్తులు ఇచ్చి, “రామం హ్యాపీ రిటైర్మెంట్ డే” అంటూ చప్పట్లు చరిచి ముందుకు దారి చూపారు.
రామం స్నేహితులు తనకి ఇస్తున్న గౌరవం చూసి ఆనందంతో మైమరచి తను ఎక్కడ ఉన్నాడో కూడా ఆలోచించకుండా ఒక్క నిమిషం గతంలోకి మనసుని జార్చాడు. నలభై అయిదు సంవత్సరాల క్రితం తనకి పదునాలుగు సంవత్సరాల వయసులో తను చదువుకోవడానికి కోటిపల్లి నుంచి విజయనగరంలో కాలు పెట్టాడు. కోటిపల్లి చిన్న గ్రామం. ఆ గ్రామం నుంచి విద్యలకు నిలయం అయిన విజయనగరం వచ్చాడు. రామం పల్లెటూరులో ఉండే తొమ్మిదవ తరగతి పూర్తి చేసి పదవ తరగతిలోకి వచ్చాడు. కోటిపల్లి నుండి విజయనగరం వచ్చి చదువుకోవడం కష్టం, రూములో ఉంచి చదివించే పరిస్థితి తల్లిదండ్రులకు లేదు. ఏం చేయాలా అని ఆలోచించి ఒక నిర్ణయానికి వచ్చాడు. ఇంతవరకు క్లాస్ ఫస్ట్ తనదే. ఎలాగైనా బాగా చదివి పెద్దగా ఎదగాలి అనే కోరిక రామంకి చిన్నప్పటినుంచి ఉంది. ఎవరి ఇళ్లల్లోనైనా వారాల భోజనం అడుక్కొని తింటే గొప్ప వారి వీధి అడుగు మీద తనకి ఉన్న చింకి దుప్పటి పెట్టుకొని కాళ్లు ముడుచుకొని పడుకునే అవకాశం దొరుకుతుందని ఆశతో ధైర్యంగా వచ్చాడు. రావడం అయితే వచ్చాడు కానీ, ఎవరిని ఏ విధంగా అడగాలా అని మనసులో గుంజుకొని జేబులో ఉన్న సరస్వతి దేవి ఫోటో తీసి కళ్ళకి అద్దుకొని, దండం పెట్టి అడుగులు మెల్లగా వేస్తూ ప్రతి గుమ్మం వైపు చూస్తున్నాడు.
అప్పుడే తెల్లవారుతోంది ఏ అమ్మా అయినా తలుపు తీస్తుందా? అని చూస్తూ అడుగులు మెల్లిగా వేస్తూ ముందుకు పోతున్నాడు. అతను అనుకున్నట్టే కొద్దిగా ముందరకు వెళ్ళాడో లేదో గడప ముందర ముగ్గు వేస్తున్న లక్ష్మీదేవి లాంటి పెద్దావిడను చూశాడు. ధైర్యంగా ఆవిడ ముందర ఆగి “అమ్మా, మీ ఇంట్లో నాకు ఒక వారం, ఏ వారం అయినా పర్వాలేదు కానీ, కాస్త భోజనం పెట్టి, చదువుకుని పడుకోవడానికి ఆ వీధి అరుగు మీద జాగా ఇస్తే, నేను ఆ వీధి దీపం వెలుగులో చదువుకొని మీకు కాస్త పనిలో సహాయపడతా అమ్మా. వారంలో ఒక్కరోజు గుప్పెడు మెతుకులు పెడితే, మిగతా వారాలు వెతుక్కుంటాను .అమ్మా కాదనకు అమ్మా” అంటూ ప్రాధేయపడ్డాడు. ఆమె నిజంగా దేవతలా ఉన్నారు. లెక్చరర్ రామారావు గారి భార్య రమణమ్మ గారు. ఆవిడ రామం ని చూసి ‘అయ్యో, ఈ అబ్బాయి చదువుకుంటాను అంటున్నాడు, వీడిని కాస్త ఆదుకుంటే జీవితంలో స్థిరపడి పైకి వస్తాడు’ అని మనసులో అనుకుని, “బాబూ, బుధవారం రెండు పూటలా కడుపు నిండా పెడతాను. మా అరుగు మీద పడుకో” అంటూ ఆమె ఒప్పుకున్నారు. వెంటనే ఆమె వెనక్కు తిరిగి “బాబూ నీ పేరు, ఏ ఊరు, ఎక్కడ చదువుతావు?” అని ప్రశ్నించారు.
“అమ్మా, మాది కోటిపల్లి. పదవ తరగతికి వచ్చాను. స్కూల్ ఫైనల్ అయితే కాలేజీ చదువు చదవాలని…” అంటూ నసిగాడు.
“సరేలే, మా ఇంటి వారం నీవు నాకు ప్రొద్దుటే చెప్పాలి సుమీ, సరేనా” అంటూ వెళ్తూ ఉంటే
“అమ్మా సరేనండి, నమస్కారం” అంటూ ఒకరోజు భోజనం బస కుదుర్చుకుని గట్టిగా నిట్టూర్చాడు.
మిగతా వారాల కోసం సాయంత్రం వరకు కూడా ఇంటింటికి తిరిగి మిగతా వారాలు గుప్పెడు అన్నం మెతుకులు కుదుర్చుకొని ఆనందించాడు. మనసులోనే ఆ సరస్వతిని తలుచుకొని, ఫీజు కోసం ఆలోచించాడు. ఫీజు డబ్బు ఎలా అడుక్కోవాలా? అని ఆలోచించి ఎలాగైనా ప్రతి స్కూలుకి తిరిగి అడిగితే చందాలు వేసుకొని అయినా ఫీజుకి ఇస్తారు. మరి చదువుకోవాలి అంటే నామోషీ పడకూడదు అడగాలి, అని నిర్ణయించుకొని మరురోజు ఎక్కడెక్కడికి వెళ్లాలో ఆలోచించి ఆ రాత్రి అలసటగా కునుకు తీసి, ఉదయం లేచి స్కూల్ కి బయలుదేరుతూ ఉండగా ఇంటి యజమాని రామారావు గారు రామం చేతిలో యాభై రూపాయల నోటు పెట్టి, సెకండ్ హ్యాండ్ పుస్తకాల షాపులో పుస్తకాలు కొనుక్కోమన్నారు. ఆయన డబ్బు చేతిలో పెడుతూ ఉంటే సిగ్గుతో రెండు చేతులతో ఆ నోటు తీసుకొని దండం పెట్టాడు. మరురోజు ఆయన ఇచ్చిన డబ్బులో కొంత ఫీజు కట్టి స్కూలులో చేరి కొద్దిపాటి పుస్తకాలు కొనుకున్నాడు. సాయంత్రం ఇంటి ముఖం పట్టాడు.
ఆ రోజు ఎవరి ఇంటికి భోజనమో చూసుకొని వారింట్లో భోజనం చేసి, రామారావు గారి ఇంటికి వెళ్లి రమణమ్మ గారి అడుగు మీద ఆమె తనకి ఆశ్రయం ఇచ్చిన దేవత, ఆవిడను అడిగి కొన్ని పాత పేపర్లు తీసుకొని పుస్తకాలకు అట్ట వేసుకున్నాడు. అట్ట వేసిన పుస్తకాలు మరోమారు తీసి చూసుకొని చదువుకొని తృప్తిపడ్డాడు.
మరు రోజు ఎవరి ఇంట్లో వారమో చూసుకొని వారి ఇంటికి భోజనం కోసం వెళ్ళాడు. ఈ అబ్బాయిని చూస్తూనే ఆ ఇంటి వాళ్ళ అమ్మాయి పెద్ద గొంతుతో అరిచి “అమ్మా, అమ్మా.. వారాల అబ్బాయి వచ్చాడు కుండలో అన్నం పెట్టు” అంటూ లోపల ఎక్కడో ఉన్న వాళ్ళ అమ్మకి వినపడేటట్టు అరిచి చెప్పింది.
ఆ కేక విని లోపల పని చేసుకుంటున్న ఆ ఇంటి ఆమె బయటకు వచ్చి చూసి “రా బాబూ, భోజనం చేద్దువుగాని” అంటూ లోపలికి పిలిచారు. తను సిగ్గుపడుతూ తనకోసం గోడ వార పెట్టిన సత్తు కంచం కడుక్కొని కంచం కింద పెట్టుకొని కూర్చుంటే, ఆమె కుండలో వేసిన తరువాణి అన్నం బెల్లం ఆవకాయ డోక్కను పెడితే తలదించుకొని తినేసి కంచెం కడిగి గోడ వార పెట్టేసి, ఆమెకి మరలా దండం పెట్టాడు. అప్పుడు ఆమె “అబ్బాయి, మళ్లీ వారం ప్రొద్దుటే నాకు గుర్తు చేయి” అన్నారు. మెల్లిగా తలదించుకొని బుర్ర ఊపాడు.
ఆ విధంగా ఆ రోజులు కష్టం అనుకోకుండా గడిపి, ఎవరి ఇంట్లో ఏది పెడితే అది మారు కూడా లేకుండా తిని, వీధి లాంతర్ వెలుగులో చదువుకొని విజయనగరంలో గడిపి మంచి మార్కులు తెచ్చుకొని డిగ్రీ పూర్తి చేశాడు. ఆ అబ్బాయి ఓర్పు, వినయం, శ్రద్ధ చూసి ఆ ఊరి ఉపాధ్యాయులు అంతా ఉచిత స్కాలర్షిప్ ఇప్పించి, ఆ ఊరి గ్రంథాలయంలో ఉచితంగా పుస్తకాలు లభించే ఏర్పాటు చేసి సివిల్ సర్వీసుకు శిక్షణ ఇప్పించి పెద్దవాడిని చేశారు. విజయనగరం ఉపాధ్యాయులని మరువలేడు. ఈ రోజు ఆ జిల్లాకే కలెక్టర్ గా చేసి రిటైర్ అయ్యి ఇంతమంది చేత గౌరవ మర్యాదలు పొందుతున్నాడు అంటే, ఆ రోజు ఆ ఉపాధ్యాయుల ప్రేమాభిమానాలే కారణం. తను ఆ కోటిపల్లి నుంచి విజయనగరం వచ్చి, మంచి శ్రద్ధ, ఓర్పుతో వారాలు చేసుకుంటూ బ్రతికి, ప్రతిదానికి సిగ్గు విడిచి ఇతరులపై ఆధారపడి నేడు మంచి ఉన్నతిలో ఉండి రిటైర్ అయ్యి తను తనలాంటి వారికి చేయూతనివ్వగలడు. ఆనాడు ‘వారాల అబ్బాయి’ అనే మాట విని సిగ్గుపడినా ‘కష్టే-ఫలి’ అంటూ మనసులో ఆ భగవంతుని తలచుకొని తన ఆలోచన తన భార్యతో చెప్పి, తనలాగా కష్టపడి చదువుకునే పిల్లలకు చేయూతనివ్వాలని నిర్ణయం తీసుకున్నాడు.
ఇలా ఆలోచిస్తూ ఉండగా భుజం మీద రామం అంటూ చరుపుపడి చటుక్కున “హా” అంటూ తేరుకున్నాడు. “ఏమిటి రామం, పార్టీ ఏర్పాట్లు అన్నీ పూర్తి అయ్యాయి. మీ కోసమే మేము ఎదురు చూస్తూ ఉంటే నువ్వు పక్కన ఉన్న మమ్మల్ని కూడా మరిచి ఆలోచనలో పడ్డావు” అంటూ ఉంటే, “అయ్యో, అలాంటిది ఏమీ లేదు. ఏదో పాత జ్ఞాపకాలు” అంటూ తప్పించుకొని ఆనందంగా పార్టీలో జానకితో గడిపి ఇంటికి వచ్చారు.
రామం భార్యకు తను తనకు వచ్చిన రిటైర్మెంట్ మొత్తంలోంచి పేద పిల్లలకు నాలుగవ వంతు ఆర్థిక సహాయం చేస్తానని చెప్పాడు. విజయనగరంలో తను చదివిన స్కూలులోనే డబ్బు జమ చేసి తెలివైన పదిమందికి స్కాలర్షిప్ ఏర్పాటు చేస్తాను అని భార్యతో చెప్పగానే, ఆమెకు వారాలబ్బాయి కష్టాలు తెలుసు కనుక “మీరు చేసిన నిర్ణయం చాలా మంచిది, మన పిల్లలు విదేశాలలో వారికి సరిపడా సంపాదించుకుంటున్నారు. కనుక వారికి మన ధనం అవసరం లేదు, మనకి చాలినంత ఉంది మిగతా మొత్తం డొనేట్ చేయండి” అంటూ రామంని ప్రోత్సాహ పరిచింది.
విజయనగరం కాలేజీ వారికి తన నిర్ణయం తెలియజేయడానికి కంప్యూటర్ ముందు కూర్చున్నాడు ఆనాటి వారాల అబ్బాయి.
 * * * * *
రచన: స్వాతీ శ్రీపాద
“లాంగ్ వీకెండ్ వస్తోంది కదా, కిరణ్ ఎక్కడికి వెళ్దాం?”
సోఫాలో అతన్ని ఆనుకుని కూచుని అడిగింది సుమ.
“అవును, ఇంకా ఆలోచించనే లేదు.చెప్పు ఎక్కడికి వెళ్దాం.” ఎందుకో కాని అలా అడగ్గానే సిత గుర్తుకు వచ్చింది రవి కిరణ్ కు. చిన్నప్పటినుండీ ప్రతివాళ్ళూ రవి అని పిలవడమే కాని ఎవ్వరూ ఇలా కిరణ్ అని పిలవకపోడం కొత్తగా, బాగుంది అతనికి.
“నువ్వే చెప్పాలి, రెండు మూడు రోజులు ఇద్దరమే ఒక ప్రపంచమై గడపాలి. నాకు నువ్వూ నీకు నేనూ. అంతే”
” స్మోకీ హిల్స్ కి వెళ్దాం రోజంతా కొండలూ కోనలూ తిరగ వచ్చు. ఒక సూట్ బుక్ చేసుకుంటే ఇద్దరమే ఉంటాం. ఈ వెన్ కిచెన్ కూడా ఉంటుంది. ఎలాగూ కారులో వెళ్తాం కనక గ్రాసరీ కొంచం రెడి మేడ్ ఫుడ్స్ తీసుకు వెళ్తే బోర్ కొడితే వండుకోవచ్చుకూడా.”
“బాగుంది అయిడియా, కొత్తగా కాపురం పెట్టినట్టుంటుంది కదూ”
కొత్త కాపురానికి వెయ్యి ఆశలతో వెంట రాడానికి సిద్ధమైన సీతను చదువు పేరుతో ఆపేసాడు. ఇప్పుడిలా.
తల విదిలించి ఆ ఆలోచన వదిలించుకున్నాననుకున్నాడు.
అక్కడో ఇక్కడో కలిసి లంచ్ లూ, డిన్నర్లూ సరదాగా తిరగడాలూ జరుగుతున్నా రవికిరణ్ అపార్ట్మెంట్ అతని మిత్రులతో షేర్ చేస్తున్నాడు గనక ఆమెను ఉండమనలేడు. అలాగే ఇద్దరితో కలిసి ఉండే ఆమె ఇంటికి వెళ్లనూ లేడూ.
ఈ లాంగ్ ట్రిప్ ఆలోచన కొత్త ఉత్సాహాన్ని నింపింది.
మరో రెండు రోజులయాక ఉన్నట్టుండి -“కిరణ్, షాపింగ్ వెళ్దాం సాయంత్రం రెడీ గా ఉండు” అని ఫోన్ చేసింది సుమ.
అలాగే అన్నా కూడా ఇంతలో ఎవరిపుట్టిన రోజులూ లేవు, ప్రత్యేకతలూ లేవు ఎందుకబ్బా షాపింగ్ అనుకున్నా, ఏములో లాంగ్ వీకెండ్ ట్రిప్ కోసం కావచ్చుగా అనిపించింది. తనతో వెళ్ళినప్పుడు ఒక వేళ బిల్స్ పే చ్చెయ్యాల్సి వచ్చినా వెనక్కు తగ్గకూడదు అని కూడా అనుకున్నాడు. క్రెడీట్ కార్డ్ ఎలానూ ఉండనే ఉంది.
గురువారమే తల్లికి ఫోన్ చేసి మాట్లాడాడు. లాంగ్ వీకెండ్ ఫ్రెండ్స్ తో బయటకు వెళ్తున్నాననీ చెప్పాడు.
“ఏమోరా ఈ చదువులేమిటో ఉద్యోగాలేమిటో, నాకేమీ నచ్చడం లేదు. ఆ ఉద్యోగమేదో ఇక్కడే చేసుకోవచ్చువచ్చెయ్యకూడదూ, లేదంటే చదువాపేసి సీతను తీసుకెళ్ళు”
” ఏడాది ఎలాగూ గడిచిపోయింది మరో రెండేళ్ళే కదా,”
” ఏమో నాకేమిటో బెంగబెంగగా ఉంటోంది రా ” కొంచం దిగులు ధ్వనించింది ఆవిడ స్వరంలో.
“అలాగేం లేదమ్మా, ఒక సారి గుడికి వెళ్ళిరా మనసు శాంతంగా ఉంటుంది”అన్నాడు.
ఎందుకో కాని సీతతో మాట్లాడాలనిపించలేదు.
ఆ సాయంత్రం సుమబాలతో షాపింగ్ కి సిద్ధమై వెళ్ళే ముందే అడిగాడు, “ఏం కొనాలి? ఎటు వెళ్దాం?”
“సర్ప్రైజ్ , అలా చెప్తానా? పద” అంటూ బయలు దేరి డౌన్ టౌన్ లో జెవెలరీ షాప్ కి తీసుకు వెళ్ళింది.
ఆమెను అనుసరించడం తప్ప మరో దారి లేదు.
రెండు ఉంగరాలు సెలెక్ట్ చెయ్యడానికి రెండు గంతలు తీసుకుంది. చూడు కిరణ్ ఇది మరీ పెద్దగా వేలును మింగేస్లా ఉంది కదూ ఇంత పెద్దగా ఉండకూడదు, నాజూగ్గా ఆభరణం అంటే అందం ఇచ్చేదిగా ఉండాలి,
అతని వేలికి తగ్గ ఉంగర్రం చూస్తున్నప్పుఏ అతనికి చూచాయగా అర్ధమయింది. అర్ధం కానిదల్లా
ఇంత వరకూ వచ్చి ఇప్పుడు ఏం చెప్పాలో ఎలా చెప్పాలో.
” షాప్ నుండి బయటకు వస్తూ,
“వరైటీగా మన ట్రిప్ లో ఎక్కడైనా గుళ్ళో ఉంగరాలు మార్చుకుందాం కిరణ్, నాకు గిల్టీ ఫీలింగ్ ఉండదు, ఎవరితోనో డేటింగ్ కి వెళ్ళానని, పెళ్ళి కుదిరినప్పుడే చేసుకుందాం”
ఎంత ఇండైరెక్ట్ గా విషయం చెప్పేసింది. కాని …
ఆలోచనలో పడ్డాడు రవికిరణ్.
******
” ఒక పెళ్ళి కార్యక్రమం లో సాంప్రదాయ బద్ధంగా ప్రతి అకేషన్ కీ పాటల కార్యక్రమం పెట్టుకుంటున్నారు. నాతో పాటు మరో ఇద్దరు వస్తున్నారు. స్త్రీల పాటలకు మీకేమయినా వీలవుతుందా సీతా?” రవీంద్ర అడిగాడు.
కొంచం తటపటాయించింది సీత.
” అదీ మన క్రిస్మస్ సెలవల్లోనే, పైగా భారీ పారితోషికం కూడా ఇస్తారట, మనకు ఉపయోగంగా ఉంటుందని, మీతో పాటు మరో ఇద్దరు అమ్మాయిలను కూడా తీసుకుందాం”
” నిజమే కాని, ఇంతవరకూ అడపాదడపా వినడమే తప్ప నాకంతగా తెలియవు. అందుకే తటపటాయిస్తున్నా ”
“ఇంకా టైమ్ ఉంది కదా, ఏ ఏ పాటలో సేకరించి మీకు ఇస్తాను, ఒకటి రెమ్డు రోజులు ఎక్కడైనా కలిసి ప్రాక్టీస్ చేద్దాం”
కాదనలేకపోయింది సీత.
“ఒక పది పాటలు ఎంచుకుందాము. గణేశ స్తోత్రం తో కార్యక్రమం మొదలు పెట్టి అప్పగింతల్ అపాటతో ముగించాలి.”
“నిజమే, కాని ఈ తరం పిల్లలకు మరీ పాత పాటలు ఆసక్తి కలిగించవు. మన సినిమాల్లోనూ చక్కటి పెళ్ళిపాటలున్నాయి. అవీ తీసుకుంటే అందరూ ఆసక్తిగా వింటారు”
పాటల ఎంపికలో ఇది కాదని అదీ అదికాదని ఇదీ ఇద్దరూ వాదించుకునే వారు.
శ్రీ రస్తూ శుభమస్తూ అంటూ తొలిపాటను ఎంచుకున్నారు. తెలుగు వారి పెళ్ళీ సాంప్రదాయమే సౌందర్యంగా సాగుతున్నపెళ్ళీ అంటూ పెళ్ళి కార్యక్రమాలను పాటగా వివరించారు.
నిజానికి పాటలన్నీ మనసారా పాడారు.
ఇద్దరికిద్దరూ పెళ్ళికూతురు పెళ్ళికొడుకు స్థానంలో తమనే ఊహించుకున్నారు.
కార్యక్రమం ఇద్దరికీ ఎంతో సంతృప్తిని ఇచ్చింది. అడగని ప్రశ్నలకు చెప్పని జవాబులు దొరికినట్టే అనిపించింది.
సీతలో కొత్తగా నెలకొన్న ఆత్మస్థైర్యం కొత్త జీవితాన్ని ఇచ్చినట్టే ఉంది.
నిజానికి రవికిరణ్ తో పెళ్ళి తూ తూ మంత్రంగా జరిగింది తప్ప ఎక్కడా తియ్యని అనుభూతులే మిగల్లేదు.
కార్యక్రమం ముగిసాక పెళ్ళివారు చాలా ఆనందించి ఇద్దరికీ బట్టలు పెట్తినప్పుడు ఇద్దరూ మొహాలు చూసుకున్నారు.
ఇంటికి వచ్చాక మమతను కౌగిలించుకుని తన కృతజ్ఞత వ్యక్తం చేసింది.
” నాదే ముంది సీతా , మన జీవితం మనం బ్రతికె స్థైర్యం అమ్మాయిలకు రావాలి. నీ లో మార్పు మెచ్చుకోవాలి” అంది మమత.
తన గదిలో కూచుని భద్రంగా పెట్తి అదుగున దాచిన మంగళసూత్రాలు చేతిలోకి తీసుకుని సుదీర్ఘంగా వాటినే చూస్తూ ఉందిపోయింది.
చిన్నప్పటినుండి ఏదో బొమ్మ కోసం పేచీ పెట్తినట్టు బావనే చేసుకుంటానని మారము చెయ్యడం గుర్తుకు వచ్చి నవ్వొచ్చింది.
బావ మాత్రం అత్త మాటకాదనలేక చేసుకున్నాదు గాని….
ఆలోచన అక్కడ ఆగిపోయింది.
****
క్లాస్ మధ్యలో ప్రిన్సిపల్ గారి పిలుపు.
ఏదో మామూలుగా ఏ కార్యక్రమం గురించో అనుకుంది సీత.
“ఇప్పుడే రమ్మన్నారు” అనడంతో లెక్చరర్ గారు అనుమతించాక లేచి వెళ్ళింది.
ప్రిన్సిపల్ గారి గదిలో మామగారిని చూసి అవాక్కయిపోయింది.
ఏం జరిగింది ఇంత హఠాత్తుగా ఎందుకు వచ్చారు? కంగారుపడింది. అందులో మెడలో మంగళ సూత్రం వేసుకోలేదు.
“సీతా , మీ మామయ్య నిన్ను తీసుకు వెళ్తారు, వెళ్ళు, నీ పుస్తకాలు బాగ్ తెప్పిస్తాను” చెప్పారు ప్రిన్సిపల్ గారు.
” ఏంజరిగింది మావయ్యా?” తడబడుతూ అడిగింది.
“ముందు వెళ్దాం పదమ్మా” శొక సంయ్ద్రంలా పలికింది ఆయన స్వరం.
” ముందు ఇంటికి వెళ్ళి మాట్లాడుకుందాం”
అయిదు నిమిషాల దూరమ్లో ఉన్న ఇల్లు చేరడానికి అయిదు గంటలు పట్టినట్టు అనిపించింది.
ముందు గదిలో ఆయన కూచున్నాక గబ్గబా లోపలికి వెళ్ళి పెట్టెలాగి మంగళ సూత్రం మెడలో వేసుకుంది.
మంచి నీళ్ళు అందుకుంటూ దుఃఖంతో ,
“సీతా ముందుగా మనం అత్యవసరంగా వీసా తీసుకోవాలి?”
“ఎందుకు మావయ్యా?”
ఎందుకో మనసు కీడు శంకించింది.
” మీ బావకు అమెరికాలో రోడ్ ప్రమాదం జరిగిందట. వారం క్రితం. ఎమర్జెన్సీ వార్డ్లో పడి ఉన్నాడు వారం రోజులుగా, మనం వెళ్ళాలి” అంటూనే బోరున ఏడ్చేసాడు.
సీత మనసు మొద్దుబారిపోయింది.
ఏం జరిగిందో జరుగుతోందో అర్ధం కాలేదు. ఎలా పనులు చేసుకున్నారో ఎలా వీసా తీసుకుని విమానం ఎక్కారో అత్తమామలకూ ఆమెకే తెలియాలి.
************
జరిగినదేమిటంటే …
శుక్రవారం రాత్రి డిన్నర్ చేసి కావలసినవన్నీ కారులో అమర్చుకుని ఏడింటికల్లా బయలు దేరారు రవికిరణ్ సుమబాల్. తొమ్మిది గంటల డ్రైవ్.
“కిరణ్ నువ్వో నాలుగు గంటలు నేనో నాలుగు గంటలూ షేర్ చేసుకుందాం, మరీ ఒక్కడివే అయితే కష్టం. ముందు నేను చెయ్యనా ? నువ్వా?”
రవికిరణ్ వెళ్ళి డ్రవింగ్ సీట్లో కూచున్నాడు.
పాత పాటలు వింటూ మూడు గంతలపాటు బాగానే సాగింది ప్రయాణం, దారిలో ఆగి స్టార్ బక్స్ లో కాఫీ తెచ్చుకున్నాడు రవి కిరణ్. సుమబాల కాఫీ తాగదు.
” వేడివేడిగా కాఫీ తాగు, నేను డ్రైవ్ చేస్తాను”అంటూ డ్రైవింగ్ సీట్ లోకి మారింది సుమబాల.
పక్కనే కూర్చున్నాడు.
నెమ్మదిగానే సాగుతూ మాట్లాడుతోంది సుమబాల.
” సరిగ్గా ఓ పదేళ్ళ తరువాత ఒక్కసారి కళ్ళు మూసుకుని ఊహించుకో కిరణ్ , నువ్వూ నేనూ , వెనకాల పాప బాబు, పిల్లల గడబిడ గోల …”
పొలమారింది రవికిరణ్ కి.
“అదిగో చూడూ, మన పిల్లలు మనను తల్చుకుంటున్నారు” సరదాగా అంటూ అతని వైపు తలతిప్పింది సుమబాల.
అంతే. ఏమ్ జరిగిందో తెలియదు, బండి ఎలా అదుపు తప్పి స్లిడ్ అయిందో తెలియదు, జారి జారి రోడ్డు చివరన ధనా మని దేన్నో గుద్దుకోడం మాత్రం తెలుసు.
హైవే మీద పాట్రోలింగ్ పొలీస్ కు ఎవరో సమాచారం ఇచ్చారు.
జరగవలసిన కార్యక్రమాలు చక చకా జరిగిపోయాయి.
హాస్పిటల్ లో అడ్మిట్ చేసాక రవికిరణ్ మిత్రులకు సమాచారం ఇచ్చారు.
స్పృహ లేని స్థితిలో వారం రోజులుగా ఎమర్జెన్సీ లో ఉన్నాడు రవికిరణ్.
ఇంకా వుంది…
రచన: డా. వివేకానందమూర్తి

 
వాన్ వానలో తడుస్తోంది.  వానపాములా నడుస్తోంది.  సెలైన్ డ్రిప్ జ్ఞాపకానికొస్తోంది.
ఎదురుగా అద్దం ఏడుస్తోంది.  వైపర్లు కన్నీటి చినుకుల్ని తుడుస్తూ ఓదారుస్తున్నాయ్.
చీకటి గుయ్యారంగా వుంది.  చీల్చే ప్రయత్నం వొయ్యారంగా వుంది.
అందంగా తూలుతోంది అటూ ఇటూ – తాగిన అప్సరసలా,  టాంకులో పెట్రోల్లో స్కాచి కల్తీ అయిందేమో అనుకొన్నాను.  కాలే సిగరెట్టు వెలుగుతో వాచీ చూసుకున్నాను.  కాలానికి మొహం వాచినట్టుంది.  సెకన్ల ముల్లు అర్జంటు పనున్నట్టు గబగబా తిరుగుతోంది.
చీకటి ఎంత బలిసిందో హెడ్ లైట్స్ వెలుగు చెబుతోంది.  చినుకులు కిరణాల్ని కడిగి మెరుగు పెడుతున్నాయి.  స్టీరింగ్ మీది అరచేతుల్లో వేడి వొంటికి చాలకుండా వుంది.  ఏదో చలి రహస్యం చెబుతున్నట్టు చలిగాలి చెవులు పక్కనుంచి రివ్వున వీస్తోంది.  బురదలో చక్రాల రొద – భూతాల్లా దారిపక్క చెట్టు – గతుకుల మీంచి గమ్యానికి ప్రయాణం – నిద్రపోతున్న రాక్షసి పలవరింతలా రాత్రి నాకు చిరాకనిపించేయి.  డాక్టర్నయినా నేనూ మనిషిని.  కానీ తప్పనిసరి మరి.  ఒంటరిగా వొక్కట్స్ – వానలో వాన్లో ఈ ప్రయాణం నా కోరికల కల మీద పగతీర్చుకొంటుంది.  పక్కన పడుచుపిల్ల వుంటే ఈ అనుభవం ఎంత తేడాగా,  తియ్యగా వుండేదో అని అంచనా వేసుకున్నాను.
చీకటి ముదిరేక పక్క వూరినించి కబురొచ్చింది ప్రాణాల మీది కొచ్చిందిట.  వచ్చేదాకా ప్రాణాలు తీసేడు.  డ్రైవరుకి ఫీవరు.  ఒంటిగానే బయల్దేరాను.  అక్కడ రాత్రి అర్ధరాత్రయింది.  మబ్బులు కమ్మడం చూసి దబ్బున బయల్దేరాను.  కానీ యిబ్బంది రాసి పెట్టినట్టుంది – వర్షం దారి కాసింది.
చీకటి చిక్కగా వుందని వుబలాటపడి ఆకాశం కళ్లు తెరిచింది.  ఆ మెరుపులో చీకటి సిగ్గుపడింది.  మళ్ళా ఆకాశం నిద్రోయింది.  ఆకలి కవిత్వంలా నాలో చీకటి కవిత్వం పుట్టుకొస్తోంది.  ధారలశబ్దం,  వందలాది జనం నీటి కొరడాలతో కొడుతున్నట్టుంది.
ప్రైమరీ హెల్త్ సెంటర్లో డాక్టరుగా అడుగుపెట్టేముందు,  స్నేహితులు చెప్పేరు నాకు – కరణం,  మునసబుల మధ్య శాండ్ విచ్ అయిపోతే తోచనప్పుడల్లా సమితి ప్రసిడెంటు టెస్ట్ చేస్తుంటాడని.  కానీ యీ పల్లెటూళ్ళో అడుగు పెట్టేక నేను విని నమ్మిన వూహని కాదనే వింత నిజాన్ని చూసేను.  నాకీ ప్రపంచం పచ్చని సంసారంలా అనిపించింది.  ఈ ఊరికి,  ఈ చుట్టు పక్కల మరికొన్ని పల్లెలకి కలసి నాయకుడినై రోజూ రోగులతో కత్తియుద్ధం చేస్తూ వీళ్ళకి ఆరోగ్యరక్షకుడినయ్యాను.  వూరంతా కలిసి సుమారు వెయ్యి గడప వుంటుంది.  వూరి మధ్య వేణుగోపాలస్వామి ఆలయం వూరంతటికీ వుజ్వలంగా కనబడుతుంది.  ఆయన ఆ వెయ్యిళ్లకీ వెలలేని దేవుడు.  యిక్కడికి వచ్చేక నేను వెయ్యిళ్ళ పూజారి నయ్యేను.  ఈ మనుషుల మాంసం లోనూ,  మనసులలోనూ ఆరోగ్యాన్ని చూసేను.  ఐకమత్యం చూసాను,  పరమార్థిక చింతన చూసేను.  వీరి చూపుల్లో భక్తినీ,  అనురక్తినీ కూడా చూసాను.  వీళ్ళంతా నన్ను ఒక అశ్వనీదేవతలా చూస్తున్నాను.  వీళ్ళు నాకు నచ్చారు.
వాన బాగా పెరిగింది.
వాన్ మొరాయిస్తోంది.
ఉన్నట్టుండి కుడివేపు ముందుచక్రం గుంటలో దిగపడింది.  ముందుకి కదలనివ్వడం లేదు.  తిక్క పేషంటులా తిప్పలు పెడుతోంది.  చివరి దమ్ములాగి సిగరెట్టు పారేసి ట్రై చేశాను.  గేరు మార్చినా దాని వుద్దేశం మార్చుకోలేదు.  నాకు తప్ప లేదు.  ఇంజను ఆపివేశాను.  దిగే ప్రయత్నంలో తలుపు తీశాను.  చలీ,  వర్షం చెంపమీద సాచికొట్టేయి.  దిగీ దిగడంతోనే కాలవలో మునిగినట్టు తల నుంచి కాళ్ళదాకా తడిసిపోయేను.  వాన్ మీద చేతులు మోపి ముందు తోసే ప్రయత్నం చేశాను.  కదల్లేదు.  చేతులు జారాయి అలసిపోయాను.  బోర్నవిటా తాగుతున్నా బలం చాల్లేదు నాకు.  నా పరిస్థితికి నా మీద నాకే జాలేసింది.  వర్షాన్ని భరించలేక లోపలికి ఎక్కి కూర్చున్నాను.  మళ్ళా స్టార్ట్ చేశాను.  కదల్లేదు.  చిరాగ్గా మరో సిగరెట్లు వెలిగించుకోబోతూంటే హఠాత్తుగా వెనకనుంచి ఎవరో తోసినట్టయింది.  వాన్ ముందుకి కదిలింది.  తలవని తలంపుగా జరిగిన వుపకారానికి చకితుణ్ణయి తల తిప్పేను.  అనుకోకుండా అవతలివేపు ఫ్రెంట్ డోరు తెరిచుంది.  తటాలున లోపలికి ఎక్కి కూర్చుని డోర్ మూసింది.  ‘హమ్మయ్య’ అనుకొంది పైకి.  ‘ఆమె’ ఎవరు? కారు చీకటిలో కారు తోసిన ఈ కాంత ఎవరు? ‘వో కౌన్ థీ’ సినిమా క్షణం గుర్తుకొచ్చి మనోజ్ కళ్లు చిట్లించేను.  కానీ నేను భయపడలేదు.  నాకు దయ్యాలంటే నమ్మకం లేదు.
‘ఊఁ కదలండి!’ అంది.  కాజువల్ గా.  నేను ఆమె వైపు అలాగే అల్లల్లాడని ఆకులా చూస్తున్నాను.  చదువులేని కుటుంబంలో పుట్టి చదువుకోడం మానేసి,  సంస్కారాన్ని చదువుకున్నట్టుంది ఆమె కళ.  తడిసిన జుట్టునీ,  ముఖాన్ని చేతులు వైపర్సులా చెరుపుతున్నాయి.  ఆమె ముఖం అద్దంలా వుంది.  ఆమె చాలా ఏపుగా,  బలంగా రష్యన్ స్పోర్ట్సు వుమన్ లావుంది.  చీరెలో,  జాకెట్టులో చెదిరిన ముంగురుల్లో,  చెవి రింగుల్లో,  చెక్కిన అజంతా శిల్పంలా కూడా వుంది.  అందంలోంచి సౌకుమార్యాన్ని వేరు చేసి సౌష్టవాన్ని పొదిగినట్టుంది.  ఈ చిత్రమైన కాంబినేషన్ నేనెక్కడా చూళ్ళేదు.  ఆ చొరవ,  ఆ కూర్చొన్న తీరు,  ఆ ఠీవి – యింతకాలం యింతుల్లో అంత బాగుండుననుకునేవాణ్ణి.  కానీ యిదో కొత్త అందం.  ఆమె నా కష్టాన్ని గుర్తించిన దేవతలా వచ్చినా,  మగాణ్ణి కాబట్టి వాతావరణాన్ని బట్టి నాలో కోరిక చెలరేగింది.  ఆమె అలా వర్షంలో తడిసినందుకు నేనెంతో హర్షంలో తడిశాను.  సామాజిక విలువలని సమయాన్ని బట్టి మరిచాను.  అరిచేతుల్లో వేడి ఒళ్ళంత పాకింది.  కోరిక యింత వేడిగా వుంటుందని నాకిప్పుడే తెలిసింది.  కానీ అంతలోనే వెనుకనుంచి వాన్ తోసిన వీరవనిత ఈమే అని తెలియగానే నా కోరికని వురి తీసేను.  యింతలో ఆమె చీరకొంగుతో కళ్లు తుడుచుకోవడం పూర్తిచేస్తూ తలతిప్పి నన్ను చూసింది.  ఏదో మాట్లాడ బోతుంటే నేనే అన్నాను- ‘థ్యాంక్స్ – ఎక్కడిదాకా’.
ఆమె చెప్పింది. నే వెళ్ళే వూరే.  ఆసక్తిగా అడిగేను.  ‘నీ పేరూ?’ ‘అలివేలు’ – ఆమెకా పేరెందుకో నప్పలేదనిపించింది నాకు. అడక్కముందు ఆమె పేరు సుబ్బలక్ష్మి,  కౌసల్యో అయితే బాగుణ్ణనుకున్నాను.  అవి ఆ మనిషికి తగ్గట్టు హెవీగా వుండి సరిపోతాయనుకున్నాను.  కానీ అలివేలు మెత్తగా వుంది.  ఆ పేరులో ఏదో భావబంధం వుందనిపించింది.  అలా అనిపించగానే అంతవరకూ కరినశిలని చెక్కి దిద్దినట్టున్న ఆమె యిప్పుడు కమనీయమైన పాలరాతి బొమ్మలా కనిపించింది.
వాన్ స్టార్ట్ చేశాను.  ముందుకి చూస్తూనే సగం సగం పక్కకి చూస్తున్నాను.  ఆమె పెదాల బిగింపులో ఏదో పట్టుదల పచార్లు చేస్తున్నట్టుంది.  కళ్ళల్లో తొందరపాటు చూసి కుతూహలంగా అడిగాను –
‘యింత రాత్రి మా వూళ్ళో నీకేం పని!’
‘వేణుగోపాలస్వామిని తీసుకు వెళ్ళాలి. ’
‘భర్తా?’
‘నాకింకా పెళ్ళి కాలేదు’ -మనసులో ‘హమ్మయ్య’ అనుకున్నాను.  ఎందుకో నాకే తెలియదు.  మనకి దక్కకపోయినా పెళ్ళికాని అందమైన అమ్మాయి,  పెళ్ళయిన అమ్మాయికంటే ఎందుకో దగ్గరగా అనిపిస్తుంది.  మళ్ళా నేనే ముందు మాట్లాడేను – ‘అన్నగారా?
‘ఎవరూ కాదు – నా కెవరు లేరు – నాన్న తప్ప. ’
‘మరి?’
‘దేవుడు’
‘అంటే?’
‘భగవంతుడు’
‘నా కర్థం కావటం లేదు. ”
‘అవును.  భగవంతుడంటే-’ ఆమె అద్దం వేపు చూస్తూ కన్యాశుల్కంలో మధురవాణిలా నవ్వింది.  కాంతిలాగ మెరిసి ఆ నవ్వు నా మీదకి పరావర్తనం చెంది నాలో ఏదో పరివర్తన కలిగించింది.  ఆ నవ్వుతో దెబ్బతిన్నట్లు ఫీలయి నన్ను నేను పెంచుకోవాలనుకుని అలివేలు మీద వాత్సల్యభావాన్ని పెంచుకున్నాను.  క్లచ్ నొక్కుతూ అడిగేను.
‘వివరంగా చెప్పు’
‘చెప్పానుగా – నేను దేవుణ్ణి తీసుకువెళ్ళడానికి వస్తున్నాను’
‘తీసుకు వెళ్లే వస్తాడా దేవుడు?’
‘నేను తీసుకు వెళ్ళగలను’
యింతవరకూ అలివేలు స్త్రీలో చిత్రమయిన కలబోతల్ని చూసేను.  యిప్పుడు వ్యక్తిత్వం మరింత చిత్రంగా కనిపిస్తోంది.  మానవ లక్షణాల పొందిక ఆమెలో విలక్షణంగా వుంది.  అర్ధరాత్రి వానలో దేవుణ్ణి తీసుకువెళ్తానంటూ
వస్తోంది! దేవుణ్ణి తీసుకువెళ్ళడం ఏమిటి? అందరిలో అన్ని చోట్లా వ్యాపించిన భగవంతుణ్ణి
పట్టుకోడం సాధ్యమా! అయినా వేణుగోపాలస్వామిలోనే అలివేలు తన దేవుణెందుకు చూసింది? – ఒక వేళ పారవశ్యంలో అలా అంటుందేమో! అయితే అర్ధరాత్రి వర్షంలో దైవదర్శనమా? అలివేలుకి పిచ్చేమో అని అనుమానం వేసింది నాకు.  అయినా యిన్ని విలక్షణాలు మూర్తీభవించిన స్త్రీలో ఈ వుద్దేశం వుదయించడంలో వింత ఏ మాత్రం లేదు.
వాన తెరిపిస్తోంది.  వాన్ దీపాల వెలుగులో వూరు కనిపిస్తోంది.  యిక దిగిపోతుందిలా వుంది.  నా అజంతా కన్య,  మళ్ళా మనిషిని పూర్తిగా చూశాను.  ముఖ్యంగా తడిసి కనిపించాలనుకునే భాగాలు.  ఏదో అందమైన మగతనం అలివేలు కూర్చున్న తీరులో అగుపడింది.  అడిగేను.
‘నీలో మగతనం ఎందుక్కనిపిస్తోంది?’ అని కాదు.  ‘వాన్ కనబడకపోతే ఏం చేసేదానివి?’
‘నేను ముందుకి తొయ్యకపోతే మీరేం చేసేవారు?”
నవ్వుకున్నాం.
‘ఆపండి”
‘నవ్వా?”
‘ఉహూ వాన్’
‘ఏం?”
‘దిగిపోతాను. ”
‘తడిసిపోతావు’ స్లో చేశాను.
‘తడిశాకే ఎక్కాను.  అయినా యీ చినుకులు ఫర్వాలేదులెండి.”
‘మా యింటికి వస్తే వొళ్ళారబెట్టుకుని వేడి టీ తాగి వెళ్లిచ్చు’ ఆపుతూ అన్నాను.
‘రాను. ”
‘నాకు పెళ్ళి కాలేదు.  ఒక్కళ్లే.  యింటి దగ్గర యిబ్బంది వుండదు నువ్వొస్తే. ’
‘నాకు వుంటుంది.  త్వరగా చేసుకోండి.  వస్తా. ’ తలుపు సగం తెరిచింది.
‘నీకు ఫ్లూ వస్తే బాగుణ్ణు’
“మీరు డాక్టరా?”
తల పంకించేను.
‘నాకు జ్వరాలు రావు.  నేనే వీలైనప్పుడు వస్తాను.  నమస్తే!’ దిగబోతోంది.
‘చూడు-నీ సహాయానికి చాలా కృతజ్ఞుణ్ణి కానీ – యింతకీ నీ రాక నాకింకా బోధపడలేదు. ’
‘తెల్లారేక తెలుస్తుంది లెండి’ ఏమిటి? తెలివా? – ఆమె పెదాలు విరిగేయి.  ఆ నవ్వు నాకు నచ్చింది.  ఆ అనుభూతి అనుభవిస్తూంటే ఆమె చీకట్లో కలిసిపోయింది.  అరకులోయ,  కులూవ్యాలీ లోతుల్లోకి జారిపోతున్నట్లుగా డ్రైవ్ చేస్తూ మెల్లగా గూటికి చేరాను.  నా ఆలోచనల్లో అలివేలు నిద్రపోయింది.  అలివేలు ఆలోచనలో నాకు నిద్రపోయింది.
* * *
హఠాత్తుగా మెలుకువొచ్చింది.  ఎవరో దబదబా గబగబా తలుపు తడుతున్నారు.  నిద్రిప్పుడు పట్టిందో తెలియలేదు.  గానీ పాడయినందుకు తీవ్రంగా కోపం వచ్చింది.  కానీ,  వృత్తి,  సహనాన్ని గుర్తు చేస్తే,  లేచి లైటు వేస్తూ “ఆఁ’ అన్నాను.  నా అలికిడికి తలుపు చప్పుడు ఆగింది.  యిది మరో అర్జంటు కేసై వుంటుంది.  ఎందుకో ఈ రోజు రోజూలా లేదు.  తలుపు తీస్తూ అనుకున్నాను – ఒక వేళ అలివేలు కాదు కదా! అయినా యిప్పుడు ఎందుకు వస్తుంది? తీసి చూస్తే నే చూసిన దృశ్యం నన్ను విగ్రహాన్ని చేసింది.  నే చూసింది నేనూహించిన అలివేలుకాదు.  వొంటినిండా దెబ్బల్తో,  రక్తంతో,  గుండెచెదిరేలా కనిపించే అలివేలు.  ఆమె చీరె బాగా నలిగి,  జారిపోయింది.  కవచంలాంటి జాకెట్లో కానిచోట చిరిగింది.  కళ్ళల్లో కనిపించిన ఠీవి చెరిగింది.  గాజులు పగిలితే – చేతుల్లోంచి రక్తంలా వుంది.  గాలి వీస్తూంటే రింగులూ,  ముంగురులూ చిరాకు పడుతున్నాయిలా వుంది.  దీపం వెలుగులో దీనంగా,  దిగులుగా,  భయంతో,  బెంగతో నా వేపు చూస్తూ నిలబడింది.  అలా వూహించని వుపద్రవం చూచి రెపరెపలాడేను నేను.  పొడి పెదవుల్తో రమ్మన్నాను.  ఆమె శరణుకోరిన లేడిలా తొందరగా లోపలికి ప్రవేశించింది.  గోడవార కూర్చీలో కూలబడి చేతుల్లో యిమడని రొమ్ముల్ని పొదివి పట్టుకుంటూ మాట్లాడింది.  ‘ముందా తలుపు గడియ వేసేయండి. ’
ఇప్పుడామెలో భయం బాగులేదు.  ఆమె చెప్పినట్టే చేశాను.  ఆమె కూర్చోలేక పోవడం చూశాను.  కంగారుగా తీసుకువెళ్లి ఆమెని బెడ్ మీద పడుకోబెట్టాను.  ఆ కళ్ళల్లో ఆవేదన నన్ను కదిలించింది.
‘నన్ను రక్షించండి?’ జాలిగా ఆర్ధిస్తూ అడిగింది.  అలివేలుని ఆ స్థితిలో చూడగానే ‘ఆల్బర్ట్ మొరేవియో టు వుమెన్’లో ఎక్కడో పేజీలు నా మనసులో చిరిగేయి.  ఈ అత్యాచారానికి కారకులైన రాక్షసులెవరా అనిపించింది.  నాకు అంతుపట్టలేదు.  యిక్కడి మనుష్యులందరికి పువ్వులాంటి మనసులున్నాయి.  వీళ్ళల్లో కనీసం ఒక్కడేనా పాపాత్ముడుంటాడని నే నూహించ లేకపోతున్నాను.
బెడ్ మీద అలివేలు బాధగా మూలిగింది.  త్వరగా చికిత్స చేసే ప్రయత్నంలో ప్రవేశించబోయేను.  ఇంతలో యింటి బైట జనం కోలాహలం వినబడుతూంది.  కిటికీ తెరిచి చూశాను.  ఆశ్చర్యం! నేను దేవతలనుకునే మనుషులు దయ్యాల్లా భయంకరంగా హా హా కారాలు చేస్తున్నారు.  చేతుల్లో కర్రలూ,  కళ్లల్లో క్రౌర్యం కనబడుతున్నాయి.  ఇంటి దగ్గరగా వచ్చేశారు.  కల్లో కూడా వూహించని కల్లోలం చూడాలని కంగారుపడ్డాను.  ‘ఇప్పుడు శరణుకోరిన అలివేలుని
నేనెలా రక్షించగలను?’ అని భయపడ్డాను.  జనం యింటికి బాగా దగ్గరికి వచ్చేశారు.
ఇంటి ముందు చెట్ల క్రిందికి వచ్చేక ఆగారు.  అరిచేరు – ‘బాబూ! డాట్రు బాబూ! దాన్నొదిలేయండి! అది మంచిది కాదు.  మా చెడ్డది. ’ వాళ్ల అరుపుల్లో యింకా నా మీద గౌరవం అలాగే వుంది.  యింతవరకూ అలివేలుని రేప్ చేశారనుకుంటున్నాను.  కానీ యిప్పుడసలు జరిగిందేవిటో బోధపడలేదు.  అలివేలు తప్పు చేసిందా? పాపం చేసిందా? ఛా! అలివేలు అలాంటి మనిషి కావడానికి వీల్లేదు.  ఏదో అపార్థం ప్రబలి ప్రమాదానికి దారితీసి వుంటుంది.  అనుకొంటూ నా నిశ్చయానికి నేను వచ్చేశాను.
మెల్లగా వీధివేపు తలుపు తెరిచి గుమ్మంలోకి వచ్చాను.  గుమిగూడిన జనంలోంచి యిద్దరు పెద్దమనుషుల్లాంటి వాళ్లు నా దగ్గరగా వచ్చేరు.  అలివేలు గాయపడ్డంకంటే నాచుట్టూ దేవతల్లా బ్రతికే ఆ మనుషులు దానవులయి పోవడం నేను చూళ్ళేకపోయాను.  నా మనస్సు వుడికిపోయింది.  నేను వాళ్ళవేపు కర్కశంగా చూశాను.  వాళ్ళకి నా మీద వున్న గౌరవాన్ని వాడుకుంటూ అన్నాను – “ఏం జరిగింది? మీరిలా రాక్షసులై పోయారేం?’
“అంతమాటనకండి బాబూ! అదెవరో మీకు తెలియదు.  దొంగరాక్షసి! కూడని పని చేసింది బాబూ! దాన్ని ప్రాణాలతో వదిలితే పాపం బాబూ! కీడు.  తమరేనా ఏ మందో మాకో యిచ్చి హతం చేయండి!”
నేను కోపంగా వణికేను.  అరిచేను – “వెళ్ళండి!” అని కసిరాను – “దేవుడైనా,  రాక్షసుడైనా అనారోగ్యంతో నా దగ్గరికి వస్తే ఒకేలాగ ఆదరించడం నేర్చుకున్నవాణ్ణి నేను.  ఆమెను విడిచిపెట్టడానికి వీల్లేదు.  మీరు లోపలికి అడుగుపెట్టడానికి అంతకన్నా వీల్లేదు. ’
“లోపలికి రాం బాబూ! మేమూ మనుషులమే కానీ యిది మా వూరి సమస్య.  పరిష్కరించుకోకపోతే మా వూరు పాడైపోతుంది బాబూ. ”
“అయితే,  నేను మీకు పరాయివాడినా!” నాలో బాధ కలగడం వాళ్ళు చూసేరు – “బాబూ! లేదు బాబూ! కానీ యిక్కడ పుట్టిన వాళ్లం.  యిక్కడ పెరుగుతున్న వాళ్లం బాబూ! యీ నేలకి మేం ఋణపడ్డాం.  దీన్ని పవిత్రంగా చూసుకోవాలి బాబూ! దాన్ని విడిచి పెట్టండి. ”
“వీల్లేదు! నా దగ్గర పేషెంటుగా వున్నంత వరకు నాకూ మీకూ కూడా ఆ అధికారం లేదు వెళ్ళండి!”
మేము “వెళ్ళం బాబూ! యిక్కడే వుంటాం.  ఎన్నాళ్ళయినా వుంటాం.  అయితే దానికి ఆరోగ్యం చిక్కాకే దాన్ని మా చేతికి చిక్కనివ్వండి.  అప్పుడే తేల్చుకుంటాం. ” ఖండితంగా చెప్పేరు.  “అసలు జరిగిందేమిటో మీకు తెలియదు బాబూ!”
“మీరు మనుషుల్లా ప్రవర్తించలేదని తెలుస్తూనే వుంది.  ఏం జరిగిందో నేను తెలుసుకోగలను.  మీరు చెప్పక్కర్లేదు. ” తలుపు వేసి లోపలికి వచ్చేను.
అలివేలు మూలుగుతోంది.  తొందరగా గాయాలకి చికిత్స చేస్తూ అడిగేను –
“యిల్లు ఎలా కనుక్కొన్నావ్?”
“వెతికాను.  బోర్డు కనబడింది.  కాస్త తడువుకున్నాను. ”
కొన్ని గంటల క్రితం గుంటలో దిగబడ్డ వ్యాన్ని ముందుకి తొయ్యగలిగిన అలివేలు,  ఇప్పుడు కేవలం మాట్లాడ్డానికి భరించలేని బాధ చూపిస్తూంటే నా గుండె నీరయింది.  కాస్సేపటికి వెయ్యవలసిన మందులు వేసి,  కట్టవలసిన కట్టు కట్టి,  యియ్యవలసిన ఇంజక్షన్లు యిచ్చి,  స్టోవ్ మీద బ్లాక్ కాఫీ చేసి ఇచ్చాను.  బెడ్ పక్కనే నిశ్చలంగా కూర్చొని నిద్రని దూరం చేసుకొన్నాను.  అలివేలుని దూరం చేసుకోకూడదనే ఆలోచన నాలో ఆకాశమంత పెరుగుతోంది.  అక్కడికి అలివేలు నాదైనట్లు.  ఆమెలో సత్తువ కాస్త చేరినట్టయింది.  కళ్ళు తెరిచి కృతజ్ఞత చూపిస్తోంది.
యిప్పుడు మాట్లాడించేను – ‘నిన్ను వాళ్ళు కొట్టారా?” అవునన్నట్లు కంటి రెప్పల కదలికతో చెప్పింది.  అడిగేను – “ఎందుకు?’
“దేవుణ్ణి తీసుకు వెళ్లామనుకున్నాను. ”
“అసలేం జరిగిందో వివరంగా చెప్పు. ”
“ఇందాక వేణుగోపాలస్వామి దగ్గరికి వెళ్లాను.  గుళ్లో దేవుడు కోసమేగా యింత రాత్రి యింత దూరం వచ్చింది.  గర్భగుళ్లోకి వెళ్ళి విగ్రహాన్ని గునపంతో తవ్వుతూంటే చప్పుడైంది.  వూరంతా లేచి వచ్చారు.  నన్ను చూశారు.  మా దేవుణ్ణి దొంగిలిస్తావా – అన్నారు.  అసలే దొంగతనం,  అందులో అపచారం అన్నారు.  పాపం చేశావన్నారు.  వాళ్లూ,  నేనూ ఘర్షణ పడ్డాం.  వాళ్లు నన్ను తిట్టారు.  నాకు కోపం వచ్చింది.  ఇద్దర్ని నేను కొట్టాను.  వాళ్లకి రక్తం వచ్చింది.  అంతే,  అంతా నా మీద తిరగబడ్డారు.  నా పాపానికి చావే శిక్షన్నారు.  యిదుగో – చూస్తున్నారుగా ఏం చేశారో! ఎలాగో తప్పించుకుని మీ యింటి ముందు డాక్టరు బోర్డు వెతుక్కున్నాను.  నా శిక్షింకా పూర్తికాలేదు.  నేనొచ్చిన పనీ పూర్తికాలేదు. ”
“ఎంతపని చేశావ్ అలివేలూ! యీ వూళ్ళో దేవుడే వీళ్ళ ప్రాణం.  అయన్ని గునపంతో పొడిస్తే,  అది వీళ్ళ గుండెల్లో తగుల్తుంది.  మంచివాడి కోపం దేవుడుకంటె బలంగా వుంటుంది.  ఏమైనా నువ్వు చాలా పెద్ద తప్పు చేశావ్ అయినా యిందులో అసలు నీ వుద్దేశం ఏమిటి?”
“నాన్నకి జబ్బుగా వుంది.  తొందరగా చచ్చిపోతాడు.  డాక్టర్లే చెప్పారు. ”
“ఈ దేవుడు వచ్చి బతికిస్తాడనుకున్నావా?”
“కాదు. నాన్నగారు గొప్ప శిల్పి, వేణుగోపాలస్వామి అంటే ఆయనకెంతో భక్తి,  యీ దేవుణ్ణి కొన్ని సంవత్సరాలు కష్టపడి నాన్నే చెక్కారు.  ఈ విగ్రహంలో దేవుడంటే ఆయనకి ఎంత పారవశ్యమో నేను చెప్పలేను.  ఆయన కడుపున పుట్టిన ఆడదాన్ని,  నాకే తెలుసు. ” ఆమె క్షణం ఆగి మాట్లాడింది.  – “చివరికి యీ తుది ఘడియల్లో చచ్చిపోయేముందు చివరిసారిగా నా దేవుణి చూసి ప్రాణాలు విడిస్తే బాగుణ్ణు,  భగవంతుడా! అంటూ పలవరిస్తూంటే నా కనిపించింది.  నాన్న ఎలాగూ కదల్లేడు.  యింత దూరం యిప్పుడు ఆయన్ని నేనెలాగూ తీసుకువచ్చి దైవదర్శనం చేయించలేను.  ఒకవేళ అలా తీసుకువచ్చినా,  దారిలో నాన్న కడసారి కోరిక తీరకుండా నికృష్టపు చావు చావడం నేను సహించలేను.  తల్లీ,  తోబుట్టువులూ లేనిదాన్ని.  నాన్నే నన్ను యింతమనిషిని చేశాడు.  రక్తబంధం కంటే కృతజ్ఞత మీద నాకు నమ్మకం వుంది.  అంచేత దేవుణ్ణి నేనే తీసుకువెళ్ళి ఆయనకి చూపిద్దామనుకున్నాను.  మీకు నా వుద్దేశం పిచ్చిగా వుండొచ్చు.  మరి మీరే చెప్పండి! నాన్నని దేవుడు పుట్టిస్తే,  నాన్న దేవుణ్ణి సృష్టించాడు.  యీ రోజు యీ మనుషుల్లో యింత శక్తినీ,  నమ్మకాన్ని పెంచిన దేవుణ్ణి నాన్నే తీర్చిదిద్దాడు.  నాన్నకి మరి ఆ మాత్రం హక్కులేదా డాక్టరు గారూ! యిప్పుడు నేను చేసింది తప్పంటారా? పాపం అంటారా? దొంగతనమంటారా?’ ఆమె గొంతు బొంగురు పోలేదు – చూడండి డాక్టరుగారూ! నాకు నేనేమైపోయినా బాధ లేదు – ఎవరేమనుకున్నా భయం లేదు.  జన్నిచ్చిన నాన్న ఋణం నేను తీర్చుకో గలిగితేచాలు.  దయచేసి మీరైనా నాకీ సహాయం చేసి పెట్టండి.  దేవుణ్ణి తీసుకువెళ్ళి నాన్నకి చూపించండి.  ఆయన తృప్తిగా కళ్ళు మూస్తే నా బ్రతుకంతా పండగవుతుంది.  చెయ్యరూ! – నాకోసం’ అలివేలు కళ్ళనీళ్ళు పెట్టుకుంది.
వింటున్నదీ,  జరుగుతున్నదీ నాకు అయోమయంగా వుంది.  యిన్నేళ్ళ జీవితంలో యింత చిత్రమైన సంఘటన నాకెప్పుడూ తటస్థపడలేదు.  మౌనంగా లేచాను.  కిటికివేపు నడిచాను.  నా మనుషులు చెట్ల క్రింద నిమిషాలు లెక్కపెడుతున్నారు.  నా మనసులో అలివేలు రక్తమై ప్రవహిస్తోంది.  చివరికి ఒక నిశ్చయానికి రాగలిగాను.  అలివేలు దగ్గరగా వచ్చి కూర్చొని అదే చెప్పేను –
“నువ్వు చేసింది చెయ్యరానిపని.  నేను నీకు సహాయం చేయలేను.  నీ పరిస్థితికి జాలిపడగలను.  నీకు ఆరోగ్యాన్ని ఇవ్వగలను.  అంతే.  కానీ నీకోసం భగవంతుడి విగ్రహాన్ని తవ్వలేను.  యీ మనుషుల నమ్మకాలన్నీ యిక్కడి దేవుడిగా వెలిశాయి.  అలివేలు! నా మాట విను,  దేవుణ్ణి చెక్కి నీ తండ్రి ఏనాడో దేవుడయ్యాడు.  దేవుణ్ణి కొట్టి తెస్తే ఏనాటికీ నీ తండ్రి నిన్ను క్షమించడు.  తృప్తిగానూ మరణించడు.  కాబట్టి నే చేయగలిగిందల్లా ఒక్కటే.  నీకు ఆరోగ్యం చేకూరేదాకా యిక్కడ రక్షణ యివ్వడం.  నాకు నీతో పెద్ద పరిచయం లేదు.  నీ గురించెంతో తెలియదు – అయినా నీ ప్రాణాలు కాపాడేందుకు ప్రయత్నిస్తాను.  అంతకంటే నేను చెయ్యగలిగిందేమీ లేదు. ”
అలివేలు నా మాటలు విని,  అంత మనిషీ ఆకులా వణికింది.  నిస్సహాయత,  దైన్యం కలిసి ఆమెని దుఃఖసముద్రంగా చేశాయి.  ఆమె పరిస్థితి అసలే బాగుండలేదు.  గాయాల బలానికీ,  భావాల తాకిడికీ ప్రాణాలు వదిలేస్తుందేమోనని,  భయం వేసింది నాకు.  వెంటనే నిద్రకి మందిచ్చేను.  కాస్సేపటికి అలివేలు అంతులేని నిద్రలోకి జారింది.  నేను ఆలోచనా ముద్రలోకి జారేను.
అలివేలు చేసిన పనిలో నాకేమీ అర్థం కనిపించలేదు.  వూహించని విపత్తు నెత్తి మీదికి తీసుకొచ్చింది.  ముందు పరిస్థితి వూహించుకుంటే ఏం చెయ్యడానికి ఆలోచన తెగటం లేదు.  ఏమైనా అలివేలుని రక్షించడం నా ధర్మంగా భావించాను.
అయితే రక్షించడం ఎలాగన్నదే ప్రశ్న అయి కూర్చుంది.  రక్షించడమంటే తప్పించడమన్న మాట.  ఎందుకంటే
వూరి వాళ్ళని ఎవరూ వూరుకోబెట్టలేరు.  అలివేలుని అగ్నిగుండంలోకి తొయ్యలేను.
ఆ రోజు ఎలాగో గడిపేశాను.  వూరివాళ్ళంతా ఏకమైపోయారు.  వాళ్ళ చూపుల్లో క్రమంగా నా మీద గౌరవం తగ్గిపోవడం గమనించాను.  నాకు వాళ్ళల్లో మిగిలివున్న మంచితనపు ఛాయ ఒక్కటే కనబడింది.  నా మాట జవదాటి నా యింట్లోకి రాకపోవడం.  వాళ్లు యింటిముందే షిఫ్ట్ బేసిస్ మీద కాపు వేస్తున్నారు.  రాత్రీ,  పగలూ.  బోనులో సింహం పిల్లలా అలివేలు నా యింట్లోనే బందీ అయిపోయింది.
ఆ మర్నాడు కూడా గడిచింది.  ప్రజలు పట్టుదలని అలాగే పట్టుక్కూర్చున్నారు.  రకరకాలుగా నచ్చచెప్పారు.  నేను ససేమిరా అన్నాను.  క్రమంగా నాకు యింట్లో అలివేలు కంట్లో నలుసులా తయారైంది.  రెండు రోజుల క్రితం ఆమె దగ్గిరతనం కోసం పిచ్చెక్కిన నేను – యిప్పుడు ఆమె దగ్గిరయితే పిచ్చివాణ్ణవుతున్నాను.
ఈ రెండ్రోజుల్లోనూ అలివేలు ఆరోగ్యంలో ఏమంత మంచి మార్పేమీ రాలేదు.  కాకపోతే.  మాటల్లో మరింత దగ్గిరయి ఆమె నా గుండెల్లో జాలి మేడలు కట్టింది.  అంచేత అలివేలు నాకు సమస్య అయిపోయింది.
మూడో రోజు మూడ్ నాదేం మారలేదు.  ఏదో ఒకటి తేల్చేసి తలబరువు దింపుకోవాలనుకుంటున్నాను.
రాత్రయింది.  వర్షం నిన్నే మానేసింది.
చీకటి చింతలా పెరిగింది.  నేను నిద్రపోలేదు.  కిటికీలోంచి చూస్తే వాళ్ళు అలాగే కాపువేసి,  లాంతరు వెలుగులో కునికిపాట్లు పడుతున్నారు.  మూడు రోజులుగా వాళ్ళు పనులన్నీ మానేసారు.  ఏకదీక్షగా,  భక్తిని రక్షించుకోడానికి నిరంతరం కృషి చేయాలని నాయింటి ముందలా నిఘావేసేరు.  జరిగేదంతా నాకు చాలా డ్రమెటిక్ గా అనిపిస్తోంది.  నిజంలో కొత్తదనాన్ని యీ సంఘటనతో యిప్పుడు చూస్తున్నాను.
అలివేలు నిద్రపోతోంది.
మెల్లగా యింటికి పెరటివేపు నడిచాను.  గుమ్మం తెరిస్తే చిమ్మచీకటి.  నెమ్మదిగా తలుపు జారేసి నిశ్శబ్దంగా వెనుక చెట్ల నీడల్లోకి చీమలా పాకి కాస్పేపట్లో వూరు వదలి ఆత్రంగా రోడ్డెక్కేను.  బ్యాటరీ లైటు వెలుగులో దోవ గుర్తుపడుతూ తొందరగా దగ్గరలో వున్న టౌన్ కి నడిచేను.
* * *
పోలీస్ వాన్ నాయింటి ముందాగింది.  ముందు నేను దిగి యింట్లోకి నడిచేను.  హఠాత్తుగా బెడ్ మీది దృశ్యం చూసి తట్టుకోలేకపోయాను.  వూహించని వుపద్రవం జరిగిపోయిందనుకున్నాను.
మంచం మీద అలివేలు మాయమైందని తెలియగానే హడావుడిగా యిల్లంతా గాలించేను.  పెరటిగుమ్మం బార్లా తీసి వుంది.  కంగారుగా వెనక్కివస్తే – వూరి మనుషులు నేను లేకపోవడం పసిగట్టి,  సహనాన్ని కోల్పోయి,  అలివేలుని హతం చేశారేమోనని అనుమానం వేసింది.  భయంగా బైటికి వచ్చేను.
పోలీసులు పోలీసుల్లాగే నిలబడ్డారు.  ప్రజలు నన్ను మింగెయ్యాలన్నంత కోపంగా చూస్తున్నారు.  ‘అలివేలు నేం చేసేర’ని దీనంగానే అడిగేను.  వాళ్ళు తెల్లమొహాలేశారు.  ఆశ్చర్యపోయేరు.  గబగబా నా యింట్లోకి పరిగెట్టి,  వెదికి నిర్ధారించుకున్నారు.  ఆ ప్రదేశం నాలుగు మూలలా లాంతర్లతో చెట్ల నీడల్ని చెండాడుతూ వెదికేరు.  ఆమె జాడ తెలియలేదు.  సాణువులా నిలబడితే మళ్ళా నన్ను మరో ఆలోచన కదిలించింది.  జనమంతా నా వెనకాల పరిగెట్టి రాగా నేను వేణుగోపాలస్వామి ఆలయంవైపు సాగాను.
ఆశ్చర్యం! – అక్కడ అలివేలు లేదు.
అంతకంటే ఆశ్చర్యం! – అక్కడ భగవంతుడి విగ్రహం కూడా లేదు.  ఆ ప్రదేశం ఖాళీగా – పెచ్చులు రేగి పగిలిన గుండెలా వుంది.  పక్కనే పాత గునపం పని పూర్తి చేసుకుని,  కాటేసిన పాము చచ్చినట్టుగా పడివుంది.  ఆ ప్రదేశమంతా చిమ్మిన రక్తంతో చిందరవందరగా వుంది.  నేను తొందర తొందరగా ఆలోచించాను.  నా వెనకాల జనం హాహాకారాలు చేశారు.  రోజూ వాళ్ళ గుళ్ళో నమస్కారాలు చేసేవారు.
విసురుగా వీచే తెల్లవారుఝాము గాలికి గంటలు కదిలి మ్రోగితే ప్రజలు కీడు శంకిస్తూ భయపడ్డారు.  నేను వాళ్ళని వారిస్తూ,  చేతిలో దీపంతో జాడలు వెదికాను.  రక్తం చిమ్మిన గుర్తుల్ని పట్టుకుని ఆత్రంగా కదిలే ఆ దారి మమ్మల్ని వూరు దాటించేసింది.  సమయం చల్లగా వున్నా,  చెమటలు వొళ్ళంతా పట్టేయి నాకు.  నా శరీరంలో ఒక భాగం ఎక్కడో జారి పడిపోయినట్లు,  అలివేలు కోసం దిగులు పడిపోయి దిక్కులు వెదుక్కుంటూ వడివడిగా నడిచాను.  సుమారు మైలున్నర నడిచాక మార్గం బోధపడింది.  వెంటనే దగ్గరలో వున్న చిన్న రైల్వేస్టేషన్ దగ్గరికి వెళ్ళాం.
రైలు అందక హతాశురాలయిన ఓ అమ్మాయి ప్లాట్‌ఫారమ్ మీద వున్నదని స్టేషన్‌ మాస్టరు ద్వారా తెలుసుకున్నప్పుడు,  నేనున్న ఊళ్ళో గుడిలాగే,  నా కున్న వొంట్లో మనస్సు కూడా ఖాళీగా వెలితిగా అయిపోయింది.
నేను ప్లాట్‌ఫారమ్ మీదికి పరిగెట్టాను.  అదంతా నిర్మానుష్యంగా వుంది.  అక్కడా అక్కడా దీపాలు వెలిగించుకున్న రెండు మూడు స్తంభాలు తప్ప తక్కిందంతా ఎడారిలా వుంది.  అలివేలుని చూడాలనే దాహంతో అలాగే వెర్రి వాడిలా నడిచాను.  అంతలో దీపం వెలిగే ఓ స్తంభానికి దగ్గరగా నీడ పొగుచేసినట్టు నా దృష్టి ఏదో నాకర్షించింది.  దగ్గరకెళ్ళి చూశాను.
నా గుండెలు జారాయి.  నా మనస్సులో మహారణ్యాలు తగులబడ్డాయి.  నా ఎదుటి దృశ్యం నన్ను నాలోంచి వేరుచేసి,  వేరే చోటికి విసిరేసింది.
రక్తంలో అలివేలు తెంపేసిన గులాబీ దండలా పడివుంది.  ఆమె రొమ్ముల మీద వేణుగోపాలస్వామి నిగ్రహించుకోలేక విగ్రహమై పోయినట్టున్నాడు.  అలివేలు రొమ్ముల మధ్య అందమైన దేముడు ఇంకా నిద్ర లేవలేదు.  గుడికంటె గుండె పదిలం కాబోలు! అలివేలు రక్తం దేవుడికళ్ళకి అంటుకుంది.  భక్తిని భరించలేక రక్తం కారుస్తూ ఏడిచినట్టు.  రక్తాన్ని పంచుకున్నందుకు ప్రతిఫలంగా చూపే అచంచలమైన కృతజ్ఞత నాకు అలివేలు శవంలో కనబడుతోంది.  నా రెప్పల క్రింద కళ్ళు చెమర్చాయి.
భక్తి శిఖరంలాంటిది.  అది పర్వతాల్లోనే సాధ్యం.  అలివేలు తండ్రిలో దేవుణ్ణి చూసింది.  అంచేత తనువులో దేవతైంది.
నేను అలాగే నిలబడిపోయేను.
 
* * *
రచన: గిరిజారాణి కలవల
 
నేను చెప్పినదేదీ పట్టించుకోకుండానే గోపమ్మ … తిరనాల అయిన పదిరోజులకే లక్ష్మి,  కోటిలకి లగ్గాలు పెట్టించేసింది.  ముందు నిశ్చయ తాంబూలాలకి వాళ్ళ భాషలో పప్పన్నాలు పెట్టుకోవడం.  అలా ఓ మంచి రోజు చూసుకుని,  రెండు కుటుంబాలతో పాటు బంధువులందరూ కలిసి  పెళ్ళి నిశ్చయం చేసుకున్నారు.  అదే పప్పన్నాలు పెట్టుకున్నారు.  పేరుకే పప్పన్నాలు… ఆరోజు కోడి పలావులు,  కల్లు ముంతలు ధారాళంగా కొనసాగాయని చెప్పింది గోపమ్మ.
“ఎందుకు అలా అనవసరపు ఖర్చు గోపమ్మా? అదే డబ్బు రేపు వాళ్ళ కొత్త సంసారానికి పనికొస్తుంది కదా!”అన్నాను.
“మా ఇళ్ళల్లో ఇలా తప్పదమ్మా! ఇదేముంది? రేపు పెళ్ళికి చూడండి. ఇంతకు రెట్టింపు పెట్టాలి.  అప్పు చేసైనా సరే ఇలా అందరికీ మందు పోయించాల్సిందే.  లేకపోతే ఊరుకోరు.  కులపోళ్ళతో మాట పడాల్సి వస్తుంది.” అంది.
ఆ మాట ప్రకారమే అప్పు చేసి మరీ,  ధూంధాం గా లక్ష్మిపెళ్ళి చేసింది గోపమ్మ.  పేరుకే ఇంటి యజమాని అంజి.  డబ్బు ఖర్చు, అప్పులు తర్వాత రెక్కలు ముక్కలు చేసుకుని తీర్చడం మొత్తం బాధ్యత అంతా గోపమ్మదే.  షావుకారు దగ్గర నూటికి ఐదు రూపాయల చొప్పున అప్పు తీసుకుని,  పెంచుకున్న కూతురుకి పెళ్లి చేసి అత్తగారింటికి పంపింది గోపమ్మ.
నా వంతు సహాయంగా గోపమ్మకి ఐదువేలు ఇచ్చి,  లక్ష్మికి చెవులకి బంగారు దుద్దులు బహుమతిగా ఇచ్చాను.  పెళ్ళి అయిపోయాక… పెళ్ళికొడుకు,  పెళ్ళి కూతురుని తీసుకుని మా ఇంటికి తీసుకు వచ్చింది.  మా ఊళ్ళో,  వాళ్ళ ఇళ్ళల్లో మేము భోజనాలు చేయమని,  మాకు స్వయంపాకాలు తేవడం ఒక ఆనవాయితీ.  అలాగే,  ఆ రోజు బియ్యం,  కంది పప్పు,  చింతపండు,  సగ్గుబియ్యం,  పంచదార,  రెండు రకాల కూరలు,  పళ్ళు తీసుకుని వచ్చింది గోపమ్మ.
“ఇవన్నీ ఎందుకు గోపమ్మా?” అన్నాను.
“మీరు చేసే సాయం ముందు ఇదెంతమ్మా? వీళ్ళని దీవించండమ్మా!” అంటూ… “అమ్మగారి కాళ్ళకి మొక్కండి” అని కోటికి,  లక్ష్మికి చెప్పింది.
వాళ్ళిద్దరూ వంగి నా పాదాలకి నమస్కరించారు.  ఇద్దరికీ కొత్త బట్టలు పెట్టి, వాళ్ళ నెత్తిన అక్షతలు వేసి ఆశీర్వదించాను.
మళ్లీ గోపమ్మకి ఈ కొత్త అప్పులు తీర్చడం కోసం కొత్త చాకిరీలు తప్పనిసరైంది.  వీళ్ళని మనం ఏమో అనుకుంటాం కానీ, పూర్తి నిజాయతీకి గోపమ్మలాంటి వారే నిదర్శనం అనిపిస్తుంది.  చేసిన అప్పులని వడ్డీ పైసలతో సహా తీర్చేదాకా నిద్రపోదు.  మనం అనుకునే గొప్ప గొప్పవారు,  సంఘంలో బడాబాబులు బేంకులలో కోట్లకి కోట్లు అప్పులు ఎగ్గొట్టి,  హాయిగా చలామణీ అయిపోతూనే వుంటారు.  ఇలా గోపమ్మ వంటి వారిని చూసి వాళ్లు కొంతైనా బుద్ధి తెచ్చుకుంటే బావుంటుంది అనిపించింది.
మా ఇంట్లోనూ,  మరో రెండు ఇళ్ళల్లో పని చేసాక తర్వాత,  సమయంలో ఒక స్కూలులో ఆయాగా పని కుదురుకుంది.
ఉదయమే ఇళ్ళల్లో పనులు గబగబా ముగించుకుని ఆ స్కూలుకి పరుగుతీసేది.  పదవేలు జీతం అనేసరికి,  రోజంతా చేయడం కొంచెం కష్టమైనా తప్పదు కదా అని ఒప్పుకుంది.  అలా వచ్చిన జీతం, చీటీపాటలు కట్టి కొంత సొమ్ము కూడగానే,  లక్ష్మి పెళ్లి కి చేసిన అప్పులు తీర్చేసింది.
హమ్మయ్య,  అనుకునేలోగానే,  గోపమ్మ రెండో కొడుకు దుర్గారావుకి జబ్బు చేసింది.  పదిహేనేళ్ల కుర్రాడు ఎప్పుడూ ఈసురోమంటూ వుండేవాడు.  పాపం చాలా డాక్టర్లు చుట్టూ తిరిగింది.  ఏదో లంగ్ ఇన్ఫెక్షన్ వచ్చింది.  గుండెలో నెమ్ము చేరిందటమ్మా! మంచి ఆహారం పెట్టాలట అంటూ జీతంలో ఎక్కువ భాగం వాడి తిండికి,  మందులకూ,  హాస్పిటల్ కీ పోసింది.  అయినా ప్రయోజనం లేకపోయింది.  వాడికి ఆయుష్షు కొన్ని రోజులే ఇచ్చాడు దేవుడు.  పురిట్లోనే ఒక కొడుకునీ,  పెరిగాక మరో కొడుకునీ పోగొట్టుకుంది గోపమ్మ.  పెద్ద కొడుకు రమేషు,  వాడి పిల్లల ఆలనా పాలనలో కొంత తేరుకుంది.  ఇటు లక్ష్మ కి కూడా, వెంట వెంటనే ముగ్గురు పిల్లలు ఏడాది కొకరు చొప్పున పుట్టారు.
ఈ విషయంలో మాత్రం గోపమ్మనీ,  లక్ష్మిని బాగా అరిచాను.  చిన్న వయసులోనే పెళ్లి చేయడం ఒక తప్పైతే,  మళ్లీ ఇలా ముగ్గురు పిల్లలని కనడం,  పెంచడం మాటలనుకుంటున్నారా? అని గట్టిగా మందలించాను.  కానీ ఎంత చెప్పినా కొన్ని విషయాలలో వాళ్ళంతటి మూర్ఖులు మరొకరు ఉండరు అనిపించింది.  ‘ముందు రెండు కాన్పులలోనూ ఆడపిల్లలే కదమ్మా! మగపిల్లోడు ఉండాలి కదా!’ అంటూ సమర్ధించుకుంది.
ఇటువంటి వారిని జన్మలో బాగుచేయలేము అనిపించింది నాకు.  ‘మగపిల్లాడు పుడితే వాడేమైనా ఉద్ధరించేవాడా? మరో తాగుబోతు పుట్టినట్లేగా? అంటే సమాధానం మాత్రం చెప్పేది కాదు.
 
సశేషం.
