
ఫేస్బుక్ లో ప్రమదాక్షరి సమూహం ద్వారా పరిచయమైన మహిళా రచయితల ఉగాది జ్ఞాపకాలు ఈ విధంగా ఉన్నాయి..

నండూరి సుందరీ నాగమణి
“అమ్మా, రేపు ఏం పండగ?”
“సంవత్సరాది తల్లీ…”
“అంటే ఏంటి?”
“కొత్త సంవత్సరం అన్న మాట.”
“మరి మా టీచర్ ఉగాది అని చెప్పారు?”
“చంటీ, ఈపండుగను అలా కూడా అంటారురా…” నాన్న.
“నాకు కొత్త గౌను అందుకేనా?”“అవునురా, రేపస్సలు అల్లరి చేయకూడదు. చక్కగా దేవుడికి దణ్ణం పెట్టుకొని, ఉగాది పచ్చడి తినేసి, ఎవరితోనూ ఏమీ అనిపించుకోకుండా, సంతోషంగా ఉండాలి.” నాన్న.
“ఎందుకు?”
“ఎందుకంటే, ఏడాదిలో మొదటిరోజు మనం ఎలా ఉంటే ఏడాది అంతా అలాగే గడుస్తుంది గా మరి?”
“ఓహో…”
మర్నాడు – “ఇదేమిటీ, ఉగాది పచ్చడి ఇలా ఉంది? అన్నంలో కలుపుకునే రోటి పచ్చడి లా ఉండదేమీ?” నా సందేహం.
“పచ్చడి అంటే రోటిలో రుబ్బిందే కాదురా, దీన్ని కూడా పచ్చడి అనే అంటారు” సర్ది చెప్పింది అమ్మ.
అలా మొదలైంది నా ఉగాది పండుగ. రెండో తరగతో, మూడో తరగతో చదువుతున్నప్పుడు తెలిసింది ఈ పండుగ గురించి మొదటి సారి నాన్న నోట.
ప్రతీ ఉగాదీ ఎంతో చక్కగా గడిచేది. ఉదయమే అమ్మతో బుద్ధిగా కుంకుడు పులుసుతో తల అంటింపించుకొని, కొత్త డ్రెస్ వేసుకొని, అమ్మ చేసిన ఉగాది పచ్చడి తినేసి, అమ్మతో పులిహోర, పూర్ణం బూరెలు చేయించుకునే దాన్ని. అసలు పచ్చడి చిన్న గిన్నె తో ఇస్తే సరిపోయేది కాదు. అందుకని అమ్మ శాస్త్రానికన్నట్టు కాకుండా కాస్త పెద్దగిన్నె తోనే చేసేది. రెండేసి సార్లు తినేదాన్ని. తమ్ముడు కూడా అంతే.
కొంచెం పెద్ద అయ్యాక, ఉగాది పచ్చడి కోసం, వేపపువ్వు వలిచి, బెల్లం తరిగి, కొత్త చింతపండు పులుసు తీసి, అరటిపండు ముక్కలు చేసి, కొబ్బరి చిన్న ముక్కలుగా తరిగి, మామిడికాయ చెక్కు తీసి ముక్కలు చేసి, చిటికెడు ఉప్పేసి, అన్నీ నేనే గిన్నెలో కలిపి పచ్చడి చేసేదాన్ని.
ఇప్పటికీ నేను చేసే ఉగాది పచ్చడి బాగుంటుంది. చెంచాతో తీసుకుని తినేలా [ఫ్రూట్ సలాడ్ లా] ఉంటుంది. కావాలని కొంచెం వేపపువ్వు తక్కువే వేస్తా! నా దగ్గర తమ్ముడు నేర్చుకుని, ఇప్పుడు వాడు చేసే పచ్చడి తోనే వాళ్ళింట్లో ఉగాది మొదలు అవుతోంది.

సుజల గంటి
ఉగాది ప౦డగ- ఏ ప౦డగైనా అమ్మ తల౦టు పోసేది. ఎక్కువమ౦ది పిల్లల౦ కదా! నా దగ్గరకొచ్చేసరికి అ౦దరూ పెద్దవాళ్ళయిపోయారు.నేను ఆఖరన్నయ్య అమ్మకు చిక్కేవాళ్ళ౦. సాయ౦కాల౦ కు౦కుడుకాయలు కొట్టి నానబెట్టమనేది శెషక్కయ్యను. నాకు మా అమ్మ తల౦ట౦టే భయ౦. భయ౦ ఎ౦దుక౦టారా వేడివేడి నీళ్ళు పోసేది ఒళ్ళు కాలిపోయి పెరడ౦తా పరుగెట్టేదాన్ని అది తప్పి౦చుకు౦దుకు. అదేమిటో ఆవిడ వేడిలేదనేది నాకు వేడిగా ఉ౦డేవి. కు౦కుడుకాయ రస౦ కళ్ళల్లో పడి మ౦డేది.( మనలో మన మాట. కళ్ళుమూసుకోమ్మా అ౦టే మూసుకోకపోతేను కళ్ళల్లో పడదూ!) తల౦టు ప్రహసనమయ్యాక స్నాన౦ చెసిన వె౦టనే ఉగాది పచ్చడి తినాల౦టూ అసలు పచ్చడి చెయ్యమని అక్కకు చెపితే అది చేసే లోపల కాస్త వెప పువ్వు చి౦తప౦డు, బెల్ల౦ముక్క కలిపి నాకు అన్నయ్యకూ నోట్లో కుక్కేది. ఆ పైన ఆకలికి ఆగలేమని, మా ఇద్దరికీ చద్దన్న౦ తరవాణి వేసి పెట్టేది (అప్పట్లో టిఫినీలు లేవుగా) కడుపు ని౦డా చద్దన్న౦ తినేసి, కొత్త గౌను తొడుక్కుని, ఆటలకు వీధిలోకి పరుగు. అమ్మ స్నాన౦ చేసి,మడి కట్టుకుని, పొయ్యి వెలిగి౦చేది. పనె౦డయ్యాక అమ్మ చేసిన పరవాణ్ణ౦, గారెలు కమ్మని వ౦టలు అ౦దరూ తినేవారు.అమ్మ పూజ టైమ్ కి అక్క ఉగాది పచ్చడి చేసేది. నేనెప్పుడూ తినేదాన్ని కాను. పొద్దున్న తిన్న వెప పువ్వు చేదు ఇ౦కా నోట్లో ఉ౦డేది. అది ఇ౦చక్కా అమ్మ చెసే సేమ్యా పరవాణ్ణ౦,లేకపోతే బెల్ల౦ పరమాణ్ణమో ఇ౦చక్కా తినేదాన్ని.
చిన్నప్పట్ని౦చీ నాకు తీపి చాలా ఇష్ట౦. అ౦దులో పరమాన్న౦ అ౦టే మరీను.మా పెద్దన్నయ్య దగ్గరకు వెళ్ళాక మా అన్నయ్య కూతురు నా ఈడుదే దానికి తీపి ఇష్ట౦ ఉ౦డేది కాదు. దాన్ని బతిమాలి దాని కోటా కూడా నేనే తినేసేదాన్ని.అమ్మ మధ్యాహ్న౦ కాస్సెపు నడు౦ వాల్చి, సాయ౦కాల౦ గుళ్ళొ ప౦చా౦గ శ్రవణానికి వెళ్ళేది. తొమ్మిదేళ్లొచ్చాక అప్పుడు అన్నయ్య దగ్గర మెదక్ లో ఉ౦డేవాళ్ళ౦. సాయ౦కాలమే పనిమనిషి కళ్ళాపి చల్లితే నేను, మా మేన కోడలు కలిపి ఇ౦ట్లోనూ బైటా ముగ్గులు పెట్టేవాళ్ళ౦. సాయ౦కాల౦ స్కూల్ ని౦చి వస్తూ దోస్త్ లతో కలిసి వెప పువ్వు, మామిడి పి౦దెలూ చెట్లెక్కి కోసుకొచ్చేవాళ్ళ౦. తెల్లారాక తల౦ట్లు పోసుకున్నాక వదిన సహాయ౦ తో నేను ఉగాది పచ్చడి చెయ్యడ౦ నేర్చుకుని నేనే చేసేదాన్ని.ఆ తరువాత ఆ పచ్చడి చెయ్యడ౦లో చాలామెలకువలు నేర్చుకున్నాను. అస్సామ్ లో మాకు వేప పువ్వు దొరక్కపొతే వేపాకులే పచ్చడిలో వేసేవాళ్ళ౦. ఇ౦కా ఉన్నా తీపి జ్ఞాపకాలు స్థల౦ లేదుగా అ౦దుకని రాయట౦ లేదు. మీరెప్పుడైనా చిల్లి గారెలు కరకరమ౦టూ౦టే వేలికి తొడుక్కుని తిన్నారా
! హద్దిరబన్నా దాని రుచేవేరు ఈ సారి ట్రై చెయ్య౦డి అ౦దులో కూడా మూడు పెట్టుకుని ము౦దు కాస్త ముక్క కి౦దది మళ్ళి పైది అలా తినాలన్న మాట.

ఉగాది, ఏంటో ఏమిగుర్తురావడము లే దు. వచ్చింది ,వచ్చింది. అరటిపళ్ళు , చెరకుగడ , బెల్లం, చింతపండు, అన్ని కొని పడమటి ఇంటిలో పేట్టారు అమ్మ. వేపపువ్వు
సరే సరి.శుబ్రం గా బాగు చేసి చాట లో ఉంచారు.
మన పిల్ల సైన్యం ఒక్కక్కరే వాటిని చూడటము నోరు ఊరించుకొడము.
ముందు ఉగాది పచ్చడి తిని తలంటు పోసుకున్ టానని మారము చేసే దానిని. అందరి తలంట్ల కార్యక్రమము అయ్యే లోపు పచ్చడిఐపోతుందని భయము. పిల్లలని మా వంట సూరమ్మ గారు కాస్త బెల్లం ఎక్కువ వేసే వారు. మరి ఉగాది షట్రుచులు
ఏమో కాని ,అమ్మని విసిగించి మొత్తానికి ఒక గ్లాస్ ఉగాది పచ్చడి,ఎవ్వరు చూడకుండా అమ్మ పేట్టి న రెండు తిని ఆనందించినట్లు చాల గుర్తు. ఉగాది రోజు ఏమి చేస్తే అదంతా సంవత్సరము మొత్తము చేస్టారు అని అందరు ఆ రోజుబుద్హిగా వుండ్ద్వారు. మనము ఎంచక్కా
పచ్చడి తో పాటు తిన్నవి సంవత్సరమంతా తినే వారము. నా బాల్యం అంత మధురం. టామ్ గర్ల్. సంధ్య .

కమల పర్చా
మా అమ్మాయి పెళ్ళికాగానే , అమ్మాయి అల్లుడు అమెరికా వెళ్ళిపోయారు..ఏడు సంవత్సరాల తరువాత ఇద్దరు పిల్లలతో హైదరాబాద్ వచ్చి సెటిల్ అయ్యారు.వాళ్ళు వచ్చిన నెలకే ఉగాది పండుగ వచ్చింది.ఏదో ఆషాడపట్టీ అని , పుట్టినరోజని, పెళ్ళిరోజని బట్టలు పోస్ట్ లో పంపటమేకాని పాపం అల్లుడికి ఏ ముచ్చటా అచ్చటా తీర్చలేదు అని నేను తెగ ఫీలైపోయి అల్లుడిని , అమ్మాయిని పండగకు పిలుద్దామండీ అని నేను చెప్పగానే, మావారు ఒప్పేసుకున్నారు. అల్లుడి కోసం మంచి నూనె, కుంకుడుకాయలు సిద్దం చేసి , మా పనివాడు రామయ్యకు అల్లుడికి చక్కగా నూనె మర్ధన చేసి తలంటాలి అని చెప్పి, రాత్రే వచ్చేయండి ఎంచక్కా తలంటల కార్యక్రమం కూడా పెట్టుకోవచ్చు అన్నాను మా అమ్మాయితో.లేదమ్మా నాకు రాత్రంతా కాల్స్ వున్నాయి , పొద్దున్నే వస్తాములే అన్నది.హుం ఏంచేస్తాను . ఇంతలో మా అమ్మాయి కాల్ చేసి అమ్మా మీ అల్లుడికి నువ్వుచేసే దోసకాయపప్పంటే ఇష్టం.రేపు చేయమని నీకు చెప్పమన్నాడు అంది.వాకే డన్ అనేసాను.మార్కెట్ కు వెళ్ళి మంచి దోసకాయలు ఏరి తెచ్చాను. మరి అలుడా మజాకా!ఇల్లంతా కడగటం ముగ్గులు పెట్టటం రెండురోజుల క్రితమే ఐపోయింది.మనవరాలికి పసుపు రంగుకు ఎర్రంచు పట్టులంగా , మనవడి పట్టు జుబ్బా ముందే కొనేసాను.సరే అల్లుడి కీ అమ్మాయికీ కూడా బట్టలు సిద్దం!పండుగ రోజు పొద్దున్నే మామిడాకులు కోసి గుమ్మాలకు కట్టి, ఓ రెండు మామిడికాయలూ , వేపపువ్వు మండలూ కోసుకొచ్చి పెట్టాడు రామయ్య. ముందు రోజు నుంచి పోరుతుంటే తీరిగ్గా కోసుకొచ్చాడు.హేమండీ . . . హేమండీ . . . ప్లీజ్ ప్లీజ్ అని తెగ బతిమిలాడితే మావారు పాపం వేపపువ్వు చక్కగా మండల నుంచి వేరు చేసి , ఏరి పెట్టారు.ఎంతైనా మా ఆయన బంగారం కదా!భోజనాలయ్యాక అల్లుడి , అమ్మాయికీ పంచాగం చదివి వినిపిస్తానని ముచ్చటపడిపోయి ఆయన పొద్దున్నే వెళ్ళి పంచాగం కొనుకొచ్చుకున్నారు.పట్టుబట్టలు కట్టుకొని విభూది రాసుకొని సిద్దంగా వున్నారు.అల్లుడడిగిన దోసకాయపప్పు,అమ్మాయి కి ఇష్టమైన గుత్తివంకాయకూర,మామిడికాయపచ్చడి,పొట్లకాయపెరుగుపచ్చడి ,ముక్కలపులుసు,పులిహోర,పాయసం,బక్షాలు చేసాను.
పిల్లలొచ్చారు.పట్టుపరికిణీలో మనవరాలు ఇల్లంతా పరుగులు పెడుతుంటే ఇంటికి పండగ సందడి వచ్చింది. పట్టుజుబ్బాలో గున గునా పాకుతూ బుజ్జిగాడు ఎంత ముదొస్తున్నాడో!పూజ , నివేదనా ఐపోయింది.
ఉగాది పచ్చడి తీసుకొని అల్లుడి దగ్గరకు వచ్చాను. అతను లేచి నిలబడి భక్తిగా చేయి పట్టాడు. నేను అంత కన్నా భక్తి గా ఉగాది పచ్చడి కొద్దిగా వేసాను
మా అమ్మాయి టెన్షన్ గా చూస్తోంది.
అల్లుడుగారు మరీ భక్తి గా కళ్ళకద్దుకొని నోట్లోపోసుకున్నాడు. . .
అంతే వాక్ మంటూ నోటికి చేయి అడ్డం పెట్టుకొని వాష్ బేసిన్ దగ్గరకు పరిగెత్తాడు.వాటీజ్ దిస్ ప్రసాదం ఇంత చేదుగా వుందేమిటి? అని ఇంగ్లీష్ లో ఆక్రోశించాడు!అవును మరి అతనికి మన ఉగాది పచ్చడి గురించి తెలీదు ఎందుకంటే అతను కన్నడిగ!
నేనూ, మావారు నిశ్చేష్టులమయ్యాము.కొద్దిసేపు నిశబ్ధం* * *
అందరమూ తేరుకొని డైనింగ్ టేబుల్ దగ్గర చేరాము. వేడి వేడి అన్నం కంచం లో వేసి దోసకాయపప్పు వడ్డించాను అల్లుడుగారికి.ఆయనా ప్రసాదం చేదులో నుంచి తేరుకొని పప్పు అన్నం లో కలుపుకొని నోట్లో పెట్టుకున్నాడు.
అల్లుడిగారికి ఇష్టమైనది వండి వడ్డించాను అని నేనూ సంతోషం గా ఆయనగారి వైపు మెప్పుకోలు కోసం టెన్షన్ గా చూస్తున్నాను.
ముద్ద నమిలి నా వైపు దీనంగా చూసాడు. తల తిప్పి భార్య వైపు , మామగారి వైపు చూసి లేచాడు. . .
వాష్ బేసన్ వైపు వెళ్ళి నోరు శుభ్రంగా కడుక్కొని వచ్చాడు మళ్ళీ ఏమొచ్చిందిరా దేవుడా అని . మేమంతా అలా చూస్తూ వుండిపోయాము. మావారు దోసకాయ పప్పు కలుపుకొని , ముద్ద నమిలి గబుక్కున వెళ్ళి వుమ్మేసి వచ్చి,”దోసకాయ చేదు చూడకుండానే పప్పులో వేసావా? పప్పంతా చేదు విషం.” అన్నారు కోపంగా!
“నైవేద్యం పెట్టేవి ముందుగా రుచి చూడకూడదు కదా అందుకని చూడలేదు. సారీ బాబూ.”గొణిగాను.
ఆ తరువాత ఏ కూరైనా ఎవరో వకరు రుచి చూసాకే అతను కంచం లో వేసుకున్నాడు!మొత్తానికి భోజనం ముగిసింది. ఆ తరువాత ఉగాది పండగ లో తరువాతి కార్యక్రమం పంచాంగ శ్రవణం అని మావారు ఉషారు గా పంచాంగం తీయగానే ” సారీ అంకుల్ నాకు మీటింగ్ వుంది వెళ్ళాలి.” అని మా అమ్మయి ఇదేమీ కష్టమైన ప్రోగ్రాం కాదు అని చెబుతున్నా వినకుండా నువ్వు తరువాతరాలే అని హడావిడిగా వెళ్ళిపోయాడు!
పంచాంగం మావారివైపు దీనంగా, మావారు నావైపు కోపంగా , నేను గోడ వైపు అభావంగా . . .
ఇక చెప్పేందుకేముంది? అప్పటికీ , ఇప్పటికీ మా అల్లుడుగారు ఉగాది రోజు మా ఇంటి చుట్టుపక్కలకు కూడా రారు ఉగాది పచ్చడి పెట్టము అని వాగ్దానం చేసినా. . .

ఉమాదేవి
చైత్రము కుసుమాంజలి
ప్రభవతో మొదలై అక్షయతో ముగిసే తెలుగువత్సరాలలో ఇరవైతొమ్మిదవ మన్మథనామ సంవత్సరానికి ప్రమదాక్షరి కుహూరవాలతో స్వాగతం పలకమని ఆహ్వానించినవారికి,
ఆలోచనకు పుటంపెట్టి మా మనసులోని జ్ణాపకాలను తట్టిలేపిన వారికందరికీ మన్మథనామ సంవత్సర శుభాకాంక్షలు.ఇక నా జ్ఞాపకాల తోటలోకి నాతోపాటు మీరు నడవండి మరి.
ఉగాది పండుగనగానే బాల్యంలో ఎవరికైనా ముందుగా గుర్తుకొచ్చేది అమ్మచేతి కమ్మనైన పిండివంటలు. పండుగనగానే అమ్మ,అమ్మమ్మ సూర్యుడితో పోటీపడేవారు. దినకరుడు లోకాన్నవలోకిస్తే అమ్మమ్మ వంట ఇంటిలోకి, అమ్మ పూజగదిలోకి తొంగి చూసేవారు.ఇక బూరెలు,గారెలు,పాయసమో, పరమాన్నమో ప్రసాదంగా దేవుడిముందుకు చేరేవి. నాన్న కొనిచ్చిన కొత్తబట్టలు రాత్రంతా కలల్లో మురిపించి మరిపించేవి.అందుకే మరికాసేపు నిద్రపోవాలని ఉన్నా పండుగ హడావిడి చెవినబడగానే లేచి తలస్నానం కానిచ్చి గబగబా తయారయేవాళ్లం నేను,మా అక్క!ఆ రోజుల్లో టి.విలు లేవు.వారానికో సినిమా ఆనవాయితీ కూడా కాదు.ఇక రేడియోలో పంచాంగశ్రవణం. మధ్య మధ్యలో పలకరించే వార్తలు.చక్కటి ఆపాత మధురాలు. మామిడాకుల తోరణాలు.పూలదండల తూగుటూయలలు!
కొత్తబట్టల రెపరెపల ఆహార్యం,పసందైన ఆహారం! ఇంతకు మించిన ఆనందమేముంది ఆనాటి బాల్యానికి?మా ముఖాలలో ప్రతిఫలించే ఆనందాన్ని చూచి నాన్న గుంభనంగా నవ్వుకునేవారు. అమ్మ, అమ్మమ్మ చిరుచెమటలను ఆనందంగా ఆస్వాదిస్తూ అన్నీసిద్ధం చేసేవారు. పూజ కాగానే వేపపూత,తురిమిన బెల్లం, మిరియాలపొడి లేదా కారం,ఉప్పు,మామిడికాయ ముక్కలు,కొత్త చింతపండు కలగలిసిన ఉగాది పచ్చడి చేతిలో పడగానే గుటుక్కున మింగేసేవాళ్లం.వెంటనే కళ్లు దేవుడిముందున్న ప్రసాదంవైపుకు మళ్లేవి. అమ్మమ్మ అమాయకంగా నవ్వినట్లు అనిపించినా చిద్విలాసమే ఎక్కువ కనపడేది.పరమాన్నంలో చిన్నపాటి గరిట పెట్టేలోగానే చెయ్యి చాపేసేవాళ్లం.నాలుక మీది చేదును తియ్యని పరమాన్నం మాయం చేసేది.
ఆనాటి ఉగాది ఆనందహేల, చైత్రమాసపు అతిథి కోయిలల రాగమాలిక! అప్పటి తీపిగురుతులను మనసునుండి తవ్వితీసినపుడు ఆనందంతోపాటు అమ్మనాన్నలిక కనపడరన్ననిజం ఉగాది పచ్చడిలోని చేదులా కలుక్కుమనిపిస్తూనే ఉంటుంది. కాని ఉగాదిపచ్చడి సమవర్తిలా కష్టసుఖాలను సమభావంతో చూడమంటుందనేది నిజంకదా! సంతోషానికి గుర్తుగా తియ్యదనాన్నిచ్చే బెల్లం,విషాదాన్ని తెలిపే చేదైన వేపపువ్వు,కోపానికి సంకేతం కారం,భయాన్ని తెలిపే ఉప్పు,విసుగును ప్రదర్శించే పులుపు, ఆశ్చర్యానికి వగరైన మామిడి!ఇదీ ఉగాదిపచ్చడి అంతరంగం.అందరికీ ఉగాది శుభాకాంక్షలు.

సుజాత తిమ్మన
“మళ్ళి ఉగాది ..”
“ఎల్లుండే ఉగాదండి.. చింత పండు..కొత్త బెల్లం…కొత్త కుండ ..మామిడికాయ..” అంటూ సరుకుల జాబితా చెపుతూ అమ్మ చాటలో బియ్యం ఏరుతూ ఉంది…
“అవునవును..పాపకి మంచి గౌను కూడా తీసుకోవాలి..” వరండాలో పడక కుర్చీలో కూర్చున్న నాన్నగారు గుర్తుచేసుకున్నారు..
అక్కడే తాతయ్య వలిచి ఇచ్చిన బత్తాయి తొనలను అపురూపంగా తింటూ..”ఉగాది అంటే ఏంటి నాన్నగారు?”.అన్నా…కొత్త గౌను వస్తుందన్న సంతోషంతో..
“మనం తెలుగు వాళ్ళం కదా….సంవత్సరానికి మొదటగా వచ్చే నెల చైత్రం..ఆ నెల మొదటి రోజున మనం పండగ చేసుకుంటాం..ఆ పండగనే ఉగాది అంటాం…రా పాపడు..” అని వివరంగా చెప్పారు నాన్న..
“ఓహో..”అనుకున్నా ..అప్పుడు నాకు ఐదేళ్ళు ఉండచ్చేమో!
“లేమ్మా పాపా..! పండగ పూట పొద్దున్నే లేవాలమ్మా..” అంటూ అమ్మ మేలుకొలుపు, ఆపై శీకాయతో తలంటి స్నానం…
పెరట్లోని వేప చెట్టు నుండి పువ్వులున్న కొమ్మలను కోయించి తెచ్చారు నాన్న. అందులోనుండి పూరేకులను జాగ్రత్తగా విడదీస్తూ…తాతయ్య.. ( అసలు ఆయనకి ఎంత ఓపికో అని ఇప్పుడనిపిస్తూ ఉంటుంది.)
కొత్త కుండలో ఉగాది పచ్చడి కలుపుతూ ఉన్న అమ్మ దగ్గర చేరి, “అదేంటమ్మా కుండలో చేస్తున్నావు?” అనడిగా విస్మయంగా.
మామిడి కాయ ముక్కల్ని చిన్నగా కత్తిపీటతో తరుగుతూ..” ఇది ఉగాది పచ్చడమ్మా! చేదు, ఉప్పు, కారం, పులుపు, తీపి, వగరు కలగలిసిన ఆరు రుచులతో తయారుచేస్తాము. కొత్త సంవత్సరం మొదలు కాబట్టి..ఇలా కొత్త కుండలో కలుపుకుంటాం…దేవుడికి నైవేద్యం పెట్టి పూజచేసి మనం తీసుకోవాలి.” చెప్పింది అమ్మ..
“మామిడికాయ పులిహోర..పూర్ణం పోళీలు…ఆహా! అమృతం ..ఉగాది పచ్చడి..”
మమకారాల మేళవింపుల ఆ “ఉగాది” మళ్ళీ మరుజన్మకి కూడా నా దరి చేరాలని ప్రార్ధిస్తూ

కామేశ్వరీదేవి చెల్లూరి
భానుమతి గారు,బాల్యంలోని ఉగాది ముచ్చట్లు రాయమనగానే,నేను నా బాల్యంలోకి వెళ్ళిపోయాను.కానీ,కాగితం మీద పెట్టడానికి ఇంత టైం పట్టింది. కారణం నేను రచయిత్రిని కాను కనుక మీతో కలిసి రాయడం పెద్ద సాహసమే నాకు smile emoticon
మొదటిగా నాకు గుర్తొచ్చింది మా ఇల్లు. 12 గదులున్న విశాల భవనం. చుట్టూ పెద్ద తోట. అరుగు మీద పడక్కుర్చీలో దర్జాగా పడుకుని అందరికీ ఆర్డర్లు వేసే మా నాన్నగారు.
ఉగాదికి ముందు రోజే,అమ్మ పెరట్లోని గోరింట ఆకుల్ని కోసి తెమ్మని. బాగా పండడానికి,కావిరి వేసి,మెత్తగా రుబ్బి ,
నాకూ,మా అక్కకి ,చెల్లాయలికి గోరింతాకు పెట్టేది. కాళ్ళకు,చేతులకీ కూడా పెట్టేసేదేమో , అన్నిటికీ అమ్మనే వేపుకు తినే
వాళ్ళం. మర్నాడు ఎర్రగా పండిన చేతుల్ని చూసుకుని మురిసిపోవడం నాకు గుర్తే . ఆ గోరింట సువాసన కూడా నాకు చాల ఇష్టం. ఇప్పుడు ఈ కోన్స్ లో ఆ సువాసనే ఉండదు. ఉన్నా అన్నిరోజులు ఉండదు.
తెల్లారగట్టే నీళ్ళ కాగు పెట్టి,మమ్మల్ని లేపేసేది అమ్మ.కొత్త బట్టలు గుర్తొచ్చి,చటుక్కున్న లేచేదాన్ని నేను.కుంకుడు కాయల్నిమందార ఆకుల్ని ,మెత్తగా ఘూటం తో చితగ్గొట్టి,వేడి నీళ్ళతో,నానబెట్టి తెచ్చుకుంటే ,అమ్మ తలంటు పోసేది . ఫస్ట్ నేనే కొత్తబట్టలు వేసుకుని రెడీ అయిపోవాలి అన్నమాట . పెరట్లోని చెట్లవే మామిడి కాయలు, అరటిపళ్ళు,కొబ్బరి ముక్కలు ,వేప పువ్వులతో , చెరుకు ముక్కలు,బెల్లం ,కొద్దిగా ఉప్పు ,చింతపండు పులుసులో కలిపి పెద్ద గిన్నెడు ఉగాది పచ్చడి చేసేది అమ్మ. అమ్మ చేత్తో ఏది చేసినా మధురమే. మళ్లీ మళ్లీ అడిగి తినేదాన్ని నేను.
నాన్నగారు కట్టించిన మామిడి తోరణాలతో ,బంతి పూల దండలతో,వంటింట్లో పిండివంటల సువాసనలతో , పండగ వాతావరణంతో ,ఇల్లు కలకలలాడిపోతూ ఉండేది.

నాగలక్ష్మి కర్రా
“పాపా లేవాలి నీళ్ళుమరిగిపోయేయి , మురళీ (పాప నాలుగో అన్నయ్య)గాడు ముందు తలంటు కుంటాడుట” . నాన్నగారి మేలుకొలుపు తో కళ్ళు నులుముకుంటూ లేచింది పాప . ఇంకా చీకటి గానే వుంది బయట . నలుగురు అన్నయ్యలు ,అమ్మ,నాన్న అందరు లేచిపోయే రు. పాపే లేటు . గబగబా పరుగెత్తి నట్లుగా నీళ్ళ కుండి దగ్గరకి వెళ్లి బ్రష్షు మీద పేష్టు వేసుకొని పళ్ళు తోముకొని పరుగెట్టుకొని వంటింట్లోకి వెళ్ళింది పాప. అమ్మ పౌడర్ పాలతో కాఫీ కలుపుతోంది నాన్నగారికి . “ఇప్పుడేం పాలు తాగకూడదు యివాళ ఉగాది తలంటు పోసుకొని కొత్తబట్టలు కట్టుకొని దేవుడికి దణ్ణం పెట్టుకొని ఉగాది పచ్చడి తిన్నతరువాతే పాలు ” మామిడి కాయని శ్రద్దగా తరుగుతూ అన్నాడు మురళి . “నేనేం పాలకోసం రాలే వంటలోకి “పాపకి ఉక్రోషం వచ్చింది. “పాప చిన్నపిల్ల పాలుతాగొచ్చు మురళిగాడికి ఏమి తెలీదు నువ్వు పాలు తాగెయ్యి ” పెద్దన్నయ్య నాని వూరడింపు . “నీకెమ్ తెలీదు నాని పాలు తాగగానే తలంటు పోసుకుంటే కడుపు నొప్పెడుతుంది కదూ నాన్నగారు “. మామిడి ముక్కలు తరగడం అయిపోగానే కొబ్బరి ముక్కలు తరుగుతూ అన్నాడు మురళి . “అమ్మా పాపకి నీళ్ళు తోరిపి పెట్టేను రెండు బకెట్లు . మళ్ళ పొయ్యిలో కొత్త కర్రలు పెట్టేను ఆరెండు బకెట్లు అయిపోగానే ఈ నీళ్ళు కూడా వేడెక్కుతాయి “. పాప రెండో అన్న తంబి కేక పెట్టేడు పెరట్లోంచి . “నేను కుంకుడు పుల్ల తీసి కుండి గట్టుమీద పెట్టేను ” పాప మూడో అన్నయ్య రాము .
అమ్మ పాపకి నూనె రాసి నలుగు పెట్టి ఆ చిరు చిరు చలిలో వేడినీళ్లు పోసింది . “మురళీ పాపకి నీళ్ళు పాళంగా వున్నాయో లేదో చూడు ” నాన్నగారి మాట పూర్తి కాకుండానే రివ్వుమని వచ్చి నీళ్ళల్లో చెయ్యి పెట్టి చూసి “సమంగానె వున్నాయి నాన్నగారు ” అన్నాడు మురళి .
“చలేస్తోందా ? “అని అడుగుతూ ఉ అంటే వేడినీళ్ళు చెంబుతో పోస్తూ తలంటు అయ్యేంతవరకు పక్కనే నిలబడే వున్నాడు తంబి . అన్నయ్యలని పేర్లు పెట్టి పిలవడ మే అలవాటు పాపకి .
కొత్తగౌను బుట్టచేతులది అమ్మే డిజైను చేసింది కొత్త రిబ్బన్లు ,కొత్త గాజులు పట్టుకొని రాము పాప కోసం ఎదురు చూస్తున్నాడు.
” కంట్లో కుంకుడు పుల్లపడిందా ? ”
“లేదు నాన్నగారు ” కొత్త గౌను కట్టుకుంటూ పాప సమాధానం .
“ఏది నీ గోరింట చేతులు చూపించు యెలా పండిందో చూడనీ ” కొత్త గాజులు వేసుకొని నాన్నగారికి గోరింట చేతులు చూపించింది . “ఏది నన్ను చూడనీ నన్ను చూడనీ ” అన్నయ్యలు అందరు ఒకేసారి పాప చేతులు చూడడానికి యెగబడ్డారు చ “నాన్నగారు పాప చేతులు బాగా పండే యండి ,పాప గాజులు బావున్నాయండి” .
” ఆడపిల్లని అంత ముద్దు చెయ్యకూడదు రేపు అత్తారింటికి వెళ్ళవలసిన పిల్ల అక్కడ ఈ ముద్దులుండవు ,ఇలాగేనా పెంచుతారు ఆడపిల్లని అని కోర్రులు కొడతారు ” అమ్మ విసుగు
రేపెక్కడికో వెళ్తాము కాబోలు అనుక్కుంది పాప
మురళి ఉగాది పచ్చడి పాప చేతిలో వేసేడు రాము , తంబి , నాని మిరపకాయ ముక్కలుగాని వేపపువ్వ్వుగాని లేకుండా మరొక్కమారు వెతికి ఇంకా పచ్చడి తినమని అనుజ్ఞ యిచ్చేరు .మురళి ముందే అవేవి పాప చేతిలో పడకుండా జాగ్రత్త పడ్డాడు .
కొత్తబట్టలు కట్టుకొని వీధిలో అందరికి చూపించి వాళ్లిచ్చిన సంపెంగలు , జాజులు , తలలో తురుము కొని తిరిగి యింటికి వచ్చి చూస్తే అమ్మ చెంబు పట్టుకొని వీధి గదిలో కూర్చొని , వంటింట్లో తంబి పులిహార కలుపుతూ , మురళి బూరెలు దేవుతూ కనబడ్డారు (ఉగాదికి బూరెలు, పులిహోర చేసేవారు ఎందుకంటే పాపకి అవే ఇష్ఠమ్ ) నాని కాఫీ గిన్నెలు కడుగుతున్నాడు ,రాము ఇల్లు వుడుస్తున్నాడు . అంటే అమ్మ = నాని+ తంబి+రాము+మురళి+ పక్కింటావిడ . ఎందుకంటె పాపకి జెడలు వెయ్యాలిగా . పాపకి మా అమ్మే జడలు వెయ్యాలి అంటే మా అమ్మే వెయ్యాలి అని పక్కింటి ‘నెప్పు’ ఎదురింటి ‘డడ్డూలూ ‘పోటీ పడేవారు .వాళ్ళ యింట్లో నలుగురేసి మొగపిల్లలే . ప్రతి పండుగా యించు మించు గా యిలాగే జరిగేవి . “పాపకి తలంటి కొత్తబట్టలు వేస్తె ఇంటికి పండగొస్తుంది ” అనేవారు నాన్నగారు .
అప్పుడు పాపకి వయస్సు మూడు,మురళీకి యేడు , రాముకి తొమ్మిది , తంబికి పదకొండు, నానికి పదమూడు .
యాభై అయిదేళ్ల నన్ను తిరిగి మూడేళ్ళ పాపగా మార్చిన భానక్కకి కృతఙ్ఞతలు.

భారతీ ప్రకాష్
” తల్లి మనసు”
నాకు ఇద్దరు అన్నయ్యలు, ఇద్దరు అక్కలు, ఒక చెల్లెలు. మొదటినుంచీ నేనెక్కువ పని చెయ్యననే అభిప్రాయం మావాళ్ళందరకీ ఉండేది. కాని నా పెళ్ళయి వచ్చాక, మా అత్తగారి దగ్గర చాలా చాలా నేర్చుకున్నానని మా వాళ్ళు అందరూ అంటూ ఉండేవాళ్ళు. మా అక్కలు, చెల్లెలు కూడా నేను మా అత్తగారిని, మామగారిని చాలా బాగా చూసుకుంటానని మా అమ్మ, నాన్నగార్లతో చెప్పేవారు. కానీ మా అమ్మ గారు అంత నమ్మినట్లు ఉండేవారు కాదు. మా నలుగురు అక్కచెల్లెళ్ళం హైదరాబాదు లోనే ఉండడంతో మా అమ్మగారూ, నాన్నగారూ తరచుగా ఇక్కడకి వస్తూ ఉండేవారు. నేను ఎన్నిసార్లు మాఇంట్లో ఉండమని అడిగినా, వాళ్ళు మా ఇంట్లో ఉండేవాళ్ళు కాదు. దానికి నాకు పని రాదని ఒక వంకయితే, నేను ఉద్యోగానికి వెళ్ళిపోతాననేది ఇంకో కారణం. బతిమాలగా, బతిమాలగా ఒక సారి ఇక్కడకి వచ్చినపుడు మాఇంట్లో ఉండడానికి ఒప్పుకున్నారు. అది కూడా నెల్లాళ్ళకోసం. ఇంక నా సంతోషానికి అడ్డులేదు. వాళ్ళు మాఇంట్లో ఉంటారనేది ఒక కారణమయితే, నాకు కూడా పని చాలా వచ్చు అని నిరూపించుకోవడానికి నాకొక చక్కని అవకాశం దొరికిందనేది ఇంకొక కారణం. మా అమ్మగారు ముందే నా దగ్గర ఒక ప్రామిస్ తీసుకున్నారు. అది ఏమిటంటే, .. “నేను మా అమ్మ, నాన్నగార్లని నా అత్తా, మామగార్లలాగా చూసుకోవాలి.” అని.
మొదటి వారం రోజులూ మా అమ్మనన్ను గమనిస్తూ ఉండిపోయారు. ఒక రోజు చూడడానికి వచ్చిన మా మామయ్య కూతురుతో మా అమ్మగారు, ” మాభారతి వాళ్ళాయనకి అన్నమే పెట్టదు.” అన్నారు. ఒక్కసారిగా నాకు మతిపోయింది. ” అమ్మా! అలా అనకమ్మా, అందరూ నిజమనుకుంటారు. ఆయనకి చపాతీలిష్టమని అవి చేసి పెడ్తాను ఆయనకి. ” అని నేనంటే మా కజిన్‌ తో సహా అంతా నవ్వుకున్నాము.
రెండోవారం లో మా అమ్మగారికి నామీద (నా ఉరుకులు, పరుగులు చూసి ) జాలివేసి, ” మీరొట్టెలు, కూరలు మీ డబ్బాలకి కావలసినవి మీరు చేసుకోండి. మాకు ఏదైనా కూర నేను చేస్తానంది. ఇంతలో ఉగాది పండుగ వచ్చింది. మావారు బజారునుంచి, కూరలు, పళ్ళు, మామిడాకులు, తమలపాకులు, మామిడికాయ, వేపపూవు, పూజకి బోలెడన్ని పూలూ, కొత్త పంచాంగం (వెతికి మరీ పిడపర్తి వారిది … అంటే మేము పిడపర్తి వారం కదా ) అలా అన్నీ తెచ్చేసారు. (మావారు, శ్రీవారు, మామంచివారూ….అంటూ ఏమీ పాడలేదులెండి… ) ఇంక హడావుడి మొదలైంది. ముందురోజే పనిమనిషిచేత ఇల్లంతా దులిపించడం, కడిగించడంలాంటివన్నీ అయిపోయాయి. సరే… ఆరోజు పూజ, భోజనాలు అయ్యాక వంటిల్లు సర్దేసి, అమ్మవాళ్ళ రూములోకెళ్ళి కూర్చున్నాను. మా అమ్మ నాన్నగారితో చెప్తోంది. ” ఇది మన భారతేనాండీ, నాకు చాలా ఆశ్చర్యంగా ఉంది. పండుగ ఎంత బాగా చేసిందో చూసారా… ? మావిడాకుల, బంతిపూవుల తోరణాలూ, .. వంట.. ఎలా చేసిందో చూసారా… ఆబొబ్బట్లు… ఎంత బావున్నాయో.. ” అంటూ పొగుడుతోంది. నన్నుచూసి నాన్న” రా అమ్మా! మీ అమ్మ నిన్ను తెగపొగుడుతోంది.” అన్నారు. నేను నవ్వేసాను. మా అమ్మ అక్కడితో ఊరుకోకుండా … ఇక్కడ వుండి చూస్తే తెలుస్తోందే … అసలు అరవ చాకిరి అని మన వాళ్ళు అన్నది ఇందుకేనేమో … (మా అత్తగారూ వాళ్ళు అరవ్వాళ్ళులెండి) అదేమి వంటలే తల్లీ… అన్నింటికి రుబ్బిపెట్టాలా.. ? పైగా ఏ పండుగకి ఆ మెనూ కూడానా… అవే చెయ్యాలా… అలాగే చెయ్యాలా ? అంటూ ప్రశ్నలు వేస్తూనే వుంది. ఇంతలో మావారు పిలిచారు. వెళ్ళి, మళ్ళీ అమ్మదగ్గరకి వచ్చి,” అమ్మా! మా అత్తగారి దగ్గరకి వెళ్ళి వస్తాం. వచ్చాక కాఫీ కలిపి ఇస్తాను. కాసేపు పడుకోండి. ” అన్నాను. దానికి అమ్మ, ” కాస్త రెస్ట్ తీసికుని వెళ్ళమ్మా..అసలు ఇప్పుడెందుకు అక్కడకి ?” అంది. లేదమ్మా, ఆయన ఇప్పుడే వెళ్దామంటున్నారు. ప్రతీ పండుగకీ వెళ్ళి, పెద్దవాళ్ళందరకీ మొక్కి రావాలమ్మా..” అంటూ తయారయి వెళ్ళాము. వచ్చాక పంచాంగ శ్రవణం… ఆరోజంతా అలా అయిపోయింది.
అప్పటి నుండి అమ్మ ఎప్పుడూ నన్ను తల్చుకుంటూ, ” భారతి వాళ్ళ అత్తగారి దగ్గర అన్నీ నేర్చుకుని, అన్నీ వాళ్ళ పద్ధతిలో చేస్తోంది. ” అని అంటూ ప్రతి ఉగాదికీ వారం రోజులు ముందుగానే, నాన్నగారి వెనకాలపడి, ” అది పంచాంగానికి పూజచేసి, పంచాంగ శ్రవణం అంటూ మధ్యాహ్నం చదువుతుంది. ముందు దానికి పంపించండి. ” అంటూ ఆయన నాకు పంచాంగం పంపేదాకా ఊరుకునేదికాదు. అదే తల్లి మనసు. మర్చిపోలేముగా మరి..

మణి కోపల్లె
ఉగాది పండగ ముచ్చట్లు … అంటే ముందుగా గుర్తుకొచ్చేది ఉగాది పచ్చడే! చిన్నప్పటి ఙ్ఞాపకాలు మా అమ్మ చేసే ఉగాది పచ్చడి. అందులో తీపు, పులుపు,చేదు ఉప్ఫు కారం వగరు అన్నీ ఉన్నా మేము జాగ్రత్తగా వేప పూలు తీసివేసే వాళ్ళం. చేదు లేని ఆ పచ్చడి తీయగా పుల్ల పుల్లగా, కారంగా తురిమిన మామిడి కోరు ఇలా ఎంతో బాగుండేది. ఉదయాన్నే లేచి మొహం కడుక్కుని గ్లాసు లో వేడి వేడి కాఫీ తాగి నా వంతు వచ్చి కుంకుడు కాయల రసంతో స్నానం … తలంటు స్నానం గంటసేపు నలుగు పెట్టి, కుంకుడుకాయ రసం కళ్ళలో పడి మండుతుంటే ఎర్రగా మారిన కళ్ళు మంట తగ్గటానికి గుడ్డని వేడి గాలితో ఊది కళ్ళమీద పెట్టుకునే వాళ్ళం… అదో తతంగం… పూర్తయ్యాక అందరం …ఉగాది పచ్చడి తినేవాళ్ళం. అసలు ఉగాది చిన్నపిల్లల పండగే … కొత్త బట్టలు కట్టుకోవడం, సినిమాలకి వెళ్ళడం. అంతే. ఇప్పటి లాగా పార్కులు, హోటళ్ళు లేవు. సినిమాలు పెద్ద ఎంటర్ టైన్ మెంట్. పండగ రోజు తప్పకుండా కాసేపయినా క్లాసు పుస్తకాలు చదివే వాళ్ళం. .ఇద్దరు అన్నయ్యలు, అక్కయ్య, ఇద్దరు చెల్లెళ్ళు అందరం కలిసి ఆరోజు సరదాగా గడిపేవాళ్ళం. పండగంటే ఆరోజు ఆటవిడుపు. ఏదో చేయాలి. కొత్తగా వుండాలి. కుదిరితే కొత్తబట్టలు కట్టుకుని ఆరోజు స్నేహితుల ఇంటికి వెళ్ళి ఆడుకోవడం చేసే దాన్ని.. మా వీథిలో సుజాత అనే అమ్మాయి వాళ్ళింటికి వెళ్ళేవాళ్ళం పిల్లలంతా కలిసి. ఎందుకంటే వాళ్ళింట్లో మాత్రమే పెద్ద గొలుసుల బల్ల ఉయ్యాల ఉండేది. అందరం కలిసి ఊగేవాళ్ళం. సమయం తెలిసేది కాదు.చిన్నపిల్లని కదా ఆ అమ్మాయిని చూస్తే గొప్పగా వుండేది. ఎందుకంటే వాళ్ళు చాలా గొప్ప వాళ్ళు. శంకర్ విలాస్ బిల్డింగ్ తో పాటు చుట్టుపక్కల చాలా మేడలు వారివే మా వీధిలో వారిదే పెద్ద ఇల్లు. పండగ కాని సెలవులకి కాని పిల్లలం అంతా వాళ్ళింట్లోనే మకాం. ఉగాది రోజు మా అమ్మ చేతి వంట కూటు, పులిహోర, పరమాన్నం ఎంతో రుచి… అసలు అమ్మ ఏది చేసినా భలే రుచి. ఇంకా ఎన్నో ఙ్ఞాపకాలు…. ఉగాది పచ్చ డిలో చేదు తప్పించి తినేదాన్ని. కాని ఇప్పుడు చేదులాంటి నిజం మా చిన్ననాటి స్నేహితురాలు మేము కలిసి ఆడుకునే సుజాత మరణించటం జీర్ణించుకోలేని చేదు నిజం. అందమైన ఙ్ఞాపకాల మధ్య ఇలాంటివి కూడా వున్నాయి.

మీనాక్షీదేవి చెరకువాడ
బాల్యం అనగానే ఎవరికైనా గుర్తు వచ్చేది ముందుగా అమ్మా, పండుగలూ… ఎందుకంటే మన చిన్నప్పుడు పండుగలకి ఆ ప్రత్యేకత ఉండేది…నాకు మాత్రం వాటితో బాటు మా అమ్మా..వదినా కలిసి పెట్టిన టార్చర్ కూడా గుర్తుకొస్తుంది…మరి తెల్లవార్ఝాము మూడింటికి లేపి తలంటు అంటూ కూర్చోబెడితే అదీ నా లాంటి కుంభకర్ణికి అది టార్చర్ కాదా మరి…ప్రతీసారీ ,ఇంట్లో ఎంతమంది ఉన్నా నేనే నా అంటూ పేచీ పెడితే…ఒకటే మాట నాది రుప్పజుట్టుట…రుద్దడానికి చేతులు పడిపోతాయట, బోలెడంత టైం , అరకేజీ కుంకుళ్ళు, రాగి డేగిశాడు వేడినీళ్ళు…ఇద్దరు మనుషులు…అందుకే అప్పుడు మొదలుపెడితే నా జుట్టుని ఉతికి,ఆరేసి,ఎండేసి…అది మళ్ళీ నా అధీనంలోకి రెండు పూలజడలుగా జడకుచ్చులతో వచ్చిపడేవి…మరి ఇప్పటిలా హైర్ డైయర్స్ లేవుగా…అందుకే అత్తా-కోడళ్ళిద్దరూ కూడబల్లుక్కుని నా పని పట్టేవారు…
నాకు అమ్మా, వదినా ఇద్దరూ గుర్తుకొస్తారు…మరి నా పదోతరగై వరకూ నేను మా అన్నావదినల దగ్గరే పెరిగాగా… అమ్మ మా అక్క ఉద్యోగం ఊళ్ళో దానికి ఎస్కార్ట్ గా ఉండేది దాని పెళ్ళి అయ్యేవరకూ. పండుగలకు మాత్రం వాళ్ళు కూడా మా దగ్గరకే వచ్చేసే వారు.
అలా పూల జడలేసుకుని…పట్టుపరికిణీ, బుట్టచేతుల జాగెట్టు, దండ వంకీ, మెడలో పిల్లకాసులపేరు, కాళ్ళకి ఘల్లు ఘల్లు గజ్జెలూ…అప్పుడు అసలు నడక తెలీదుగా ఎప్పుడూ పరుగే..తెల్లారేసరికి ఇలా తయారయి నేనూ…నా తోక మా తమ్ముడూ మా వీధిలోనే ఉన్న ప్రెసిడెంట్ గారింటికి వెళ్ళి వెపపువ్వు (పచ్చడికి) మిగాతా అన్ని రకాల పూలు పూజకి, చెరకు ముక్కా, మామిడి పిందెలూ, మామిడాకులూ గట్రా గట్రా తీసుకొచ్చేవాళ్ళం…అప్పటికి మా అమ్మ అందరి స్నానాలు గట్రా పూర్తి అయి తను మడికట్టుకుని ఉగాది పచ్చడి చేసేది…అయితే పూజ పూర్తయి ఆ పచ్చడి దేముడికి నివేదిస్తే కానీ మాకు పెట్టేది కాదు…అది తిని మా ఇంటి దగ్గరలో ఉన్న రామాలయం లో పంచాంగ శ్రవణం జరుగుతుంటే అక్కడకి వెళ్ళేవాళ్ళం…వినడానికి మాత్రం కాదు..అల్లరి చెయ్యడానికి, ఆడుకోడానికి…మళ్ళీ భోజనాల వేళకి ఇల్లు చేరడం…తిండికి తిమ్మరాజు…పనికి పోతురాజు అన్న మాట…అప్పట్లో పండుగనాడు పిండివంటల కంటే కూడా ఆ రోజు
మిఠాయి కిళ్ళీ కొనిపెట్టేవారు…దాని కోసం ఎదురుచూసేవాళ్ళం…
మిగతా రోజుల్లో బయటకు వెళ్ళనివ్వకపోయినా, ఉగాది, శ్రీరామనవమి, అట్లతద్ది రోజుల్లో మాత్రం ఆటవిడుపు…ఏదిఏమైనా ఆ బంగారు రోజులే వేరు…ఒక్కసారి మళ్ళీ వస్తే ఎంతబాగుంటుంది…ఆశ..దోశ…అప్పడం…వడ…పోనీలెండి ఆ రోజులు రాకపోయినా మీ పుణ్యాన ఆ జ్ఞాపకాలు వచ్చాయి అదే పదివేలు…మరి మీ అందరికీ నా ఉగాది..శుభాకాంక్షలు…ఉగాది అందరిదీ…శుభాకాంక్షలు మాత్రం నావి…మరి సెలవ్…విత్ లవ్.

జి.ఎస్.లక్ష్మి
ఉగాది ఉగాది ఉగాది
తలపుల నెలవుల సుధాబ్ధి
నా జ్ఞాపకాలలో ఉగాది గురించి చెప్పమన్నారు భానక్క. ఉగాదంటే యుగాదని అందరికీ తెలిసినదే. తెలుగుసంవత్సరం కాలగణనం ఆరంభం అవుతుందనీ, ఆరోజు యెలా గడిపితే ఆ సంవత్సరమంతా అలాగే వుంటుందనీ కూడా తెలుసు. ఉగాదిపచ్చడి, తలంట్లు, పండగపిండివంటలు మళ్ళీ మళ్ళీ ఆనందించే జ్ఞాపకాలే. కానీ, ఆ జ్ఞాపకాలలో నాస్వంతమైనది యేదైనా వుందా అనుకుంటూ ఒక్కసారి ఉంగరాల బొంగరాలు గింగిరాలు కొట్టేటట్లు రింగులు గిర గిరా తిప్పేసాను.
అదిగో..తెల్లని కాంతి వెనకాల అరుణ కిరణాలు. ప్రొద్దుతిరుగుడుపూవు ఒక్కొక్క రేకే విప్పుకుంటున్నట్టు చిన్నప్పటి జ్ఞాపకాలతెరలు ఒక్కొక్కటీ నా కనులముందు దృశ్యాలై కదులుతున్నాయి.
గూగుల్ మేప్ లో లాగా ముందు భూమండలం.. అందులో జంబూద్వీపే, భరతవర్షే, భరతఖండే, మేరోర్దక్షిణ దిగ్భాగే, శ్రీశైలస్య వాయవ్యప్రదేశే, పవిత్ర గౌతమీ నదీతీరే, రాజమహేంద్రపట్టణే, దానవాయిపేటే.. ఆ ఆ అదిగో.. అదిగో కనిపించింది పార్క్..ఆ పార్క్ పక్కనే వున్న మావిడిచెట్టిల్లు..మొన్నీమధ్య వెళ్ళినప్పుడు కూడా చూసేను.. అలాగే వుంది ఆ యిల్లు. చుట్టూ చాలా యిళ్ళు బహుళంతస్తుల భవనాలయినా ఆ మావిడి చెట్టిల్లు మటుకు అలాగే వుంది.
ఆ యింట్లో ముందుగదే ఓ పెద్ద హాలంత వుంటుంది. అక్కడ నిలబడున్నాడు మా టైలర్ మల్లికార్జునుడు. ఆ వీధి చివర అరుగుమీదే అతను మిషన్ పెట్టుకుని వుండేవాడు. చిన్నప్పుడు బొమ్మలకి బట్టలకోసం అతను కత్తిరించి పడేసిన ముక్కలు అపురూపంగా తెచ్చుకునేవాళ్ళం.
అతని చేతిలో ఉగాది పండగకోసం మా అమ్మగారు కొన్న పువ్వుల పువ్వుల బట్ట వుంది. యెంచక్క గులాబీరంగుమీద ఎర్రటి పూలు. రేకులు పొడుగ్గా వుండి, చివర్న పసుపురంగుతో మెరుస్తుంటే, అక్కడక్కడ ఆకుపచ్చని ఆకులు వంకీలు తిరిగి యెంత బాగున్నాయో. ఆ బట్ట నాకోసమే తెచ్చారు మా అమ్మగారు. మురిసిపోయాను. కానీ అంతలోనే అంతులేని దుఃఖం. ఆ బట్ట కుట్టడానికి మా అమ్మగారు అంతకుముందు పండక్కి కుట్టించిన పరికిణీ, జాకెట్టూ ఆదికోసం యిస్తున్నారు. అంటే.. నామాట మా అమ్మగారికి లెఖ్ఖలేదన్న మాట. క్రితం పండక్కే చెప్పాను నేను. “నాకు పరికిణీ, జాకెట్టూ వద్దూ.. గౌనే కావాలీ..” అని. అప్పుడేమో..” సరే.. ఈసారి గౌనే కుట్టిస్తాలే..” అనేసేరు కదాని అప్పుడా పరికిణీ కట్టుకున్నాను. అక్కడికీ నిన్న చెప్పేను కూడానూ.. “నాకు గౌనే కావాలీ..” అంటూ.. “నీ మొహం.. ఏడేళ్ళొచ్చేయీ, ఇంక గౌన్లు బాగుండవ్. పరికిణీలే కట్టుకో..” అనేసేరు. అంటే.. ఈ పండక్కి కూడా గౌను కుట్టించరన్న మాట.
నాకు ఫ్రాకులంటే చాలా ఇష్టం. స్నోవైట్, సిండ్రెల్లా బొమ్మలకథలు చదివేసి, అందులో వాళ్ళు యెంచక్కటి లేసులతో అందమైన ఫ్రాకులు వేసుకోవడం చూసి, అవంటే యెంతో ఇష్టంగా వుండేది. అలాంటి ఫ్రాకులు వేసుకుని, గొప్పగా ఫీల్ అయిపోవాలని వుండేది. ఆరోజుల్లో ఫ్రాకులని గౌన్లనే అనేవారు.
ఇక్కడ పరిస్థితి చూస్తే ఈ ఉగాది క్కూడా పరికిణీయే కుట్టించేసేలా వున్నారు మా అమ్మగారు. నా ఆశ తీరదా.. కుచ్చుల కుచ్చుల గౌను నాకింక అందని ద్రాక్షేనా..దుఃఖం పొంగుకుని వచ్చేస్తోంది. నాకు యేంచెయ్యాలో తోచలేదు.
కాసేపు అదేపనిగా ఆలోచిస్తూ కూచుంటే అప్పుడు నా చిన్నబుర్రకి ఓ అవిడియా వచ్చిందన్నమాట. వెంటనే ఆ టైలర్ దగ్గరికి పరిగేఠుకుంటూ వెళ్ళిపోయి, ఆ పువ్వులబట్టతో మా అమ్మగారు రెండు గౌన్లు యే ఆదితో వస్తే ఆ ఆదికి కుట్టమన్నారని, ఇందాకా చెప్పడం మర్చిపోయేరనీ చెప్పి, ఆదికోసం ఇచ్చిన పరికిణీ జాకెట్టూ వెనక్కి తెచ్చేసి మా అమ్మగారికి కనపడకుండా దాచేసేను.
మామూలుగానే టైలర్ పండగముందు పదిసార్లు తిప్పించుకుని, ఉగాదిరోజు ఉదయాన్నే కుట్టినబట్టలు తెచ్చిచ్చేడు. ఇంకేవుందీ.. నా నిర్వాకం బయటపడిపోయింది. కానీ, ఉగాదికదా.. యేమీ అనలేదుకానీ, ఆ తర్వాత యెప్పుడు బట్టలు కొన్నా మా అమ్మగారు నామీద ఓ కన్నేసి వుంచేవారు.

ఉమాదేవి కల్వకోట
ఉగాది ముచ్చట్లు.
నాకు ముగ్గురమ్మాయిలు.ముగ్గురికీ ఉగాది పచ్చడంటే చాలా ఇష్టం.వాళ్ళు చిన్న గా వున్నప్పుడు పచ్చడి కొంచెంగా చేసేదాన్ని.మేము ఐదుగురమూ కొద్దిగా తిన్నాక,ఇంటికి ఎవరైనా వస్తే ఇవ్వడానికని కొంచెం అట్టే పెట్టేదాన్ని.ఎవరైనా వస్తే సరే, లేదంటే ఆ కొంచెం పచ్చడి కోసం ముగ్గురూ పోట్లాడుకునేవారు సాయంత్రం.ఎందుకొచ్చిన గొడవ అనితరువాత ఎక్కువగా చేయడం ప్రారంభించాను.ప్రొద్దున స్నానాలు చేసి తినేవారు.మళ్ళీ మధ్యాహ్నం,
సాయంత్రం వాళ్ళ ఇష్టమొచ్చినప్పుడల్లా గిన్నెల్లో వేసుకొని,స్పూనుతో ఎంజాయ్ చేస్తూ తినేవాళ్ళు.
చూస్తుండగానే ముగ్గురూ పెద్దవాళ్ళయిపోయారు.పెళ్ళిళ్ళయిపోయాయి.ఇద్దరమ్మాయిలు అమెరికా వెళ్ళిపోయారు.పెద్దమ్మాయి మాత్రం ఇక్కడే హైదరాబాద్లోనే వుటుంది.తను కూడా ప్రతీ ఉగాదికి,వాళ్ళ అత్తగారింటికి,
కాకినాడ వెళ్తుంది.ఇప్పుడు చిన్న గిన్నెతో ఉగాది పచ్చడి చేసినా మిగిలి పోతుంది.తినే వారెవ్వరు?లింగు,లిటుకు అంటూ..మేమిద్దరమే.పిల్లల చిన్నతనం
..మా ఒంటరితనమూ బాధగా అనిపిస్తుంది.అయితే బాధగా అనిపిస్తుంది.అయితే పెద్దమ్మాయి, అమ్మా!నువ్వు చేసేఉగాది పచ్చడి
మిస్సవుతున్నాను.ఎలాగూ పండగ తెల్లారే మేము వచ్చేస్తాము కాబట్టి
నా కోసం కొంచెం పచ్చడి తీసిపెట్టు, అంటుంది.అందుకని తన కోసం కొంచెం అట్టే పెడతాను.స్టేషన్ నుండి మా ఇంటికి వస్తే నువ్వు చపచ్చడి
నా కోసం కొంచెం పచ్చడి తీసిపెట్టు, అంటుంది.అందుకని తన కోసం కొంచెం అట్టే పెడతాను.స్టేషన్ నుండి మా ఇంటికి వస్తే తింటంది, లేదంటే పనమ్మాయికే.కష్టమైనా..సుఖమైన్నా పిల్లలతోనే
జీవితం…వాళ్ళతోనే ఆనందం .వాళ్ళు ఎక్కడున్నా సుఖంగా వుంటే అదే పెద్ద పండగ.అదే తుత్తి.ఏమంటారు?

లక్ష్మీ వసంత
ఉగాది పండుగ దూసుకుని వచ్చేస్తోంది .. రాద్దాం రాదాం అంటూ మీన మేషాలు లెక్క పెట్టడం మానేసి ఇదిగో ఇలా రాద్దాం అని కూర్చున్నాను ..
మా ఇంట్లో పండగలంటే మా చిన్నతనం లో ముందు అందరి తలంట్లు ఓ పెద్ద హడావిడి ..నలుగురు ఆడ పిల్లలం ..ఇద్దరు మగ పిల్లలు ..అందరిళ్ళల్ళో లాగా పెద్ద పెద్ద పిండి వంటలు అవీ చేయడానికి మా అమ్మ కి ఇంక ఓపిక మిగిలేది కాదు ..
సులువుగా అయిపోయే పులిహోర పర వాణ్ణం ..ఇలాంటివి చేసి పెట్టేసేది ..ఎప్పుడూ ఇవేనా అని నాన్న గారు కాస్త రుస రుసలు చూపించినా , మరో మార్గం లేదు ..అని తేల్చి చెప్పేసేది .
ఇలా కుళాయి తిప్పితే ఇరవై నాలుగు గంటలు నీళ్ళూ కాదు కదా, అప్పుడు ఇంతమందికి నీళ్ళూ మోసి , వేడి నీళ్ళూ కాచి తలంట్లు అయేసరికే , తెల్లగా తెల్లవారి వంట కి సమయం అయిపోయేది ..ఇది కాక పూజ .అదేమిటో మరి ఇంత మంది ఆడ పిల్లలం ఉన్నా అమ్మ కి సాయం చేసే వారం కాదు ..అదేమి ముద్దో మాకు అలా జరిగిపోయింది ..మరి ..
ఇంక ఉగాది కి తప్పనిసరిగా కొత్త బట్టలు ఉండేవి ..ఏడాది కి మాకు ముచ్చట గా మూడు సార్లు కొత్త బట్టలుండేవి ..పెద్ద్ద పండగ కి ఉగాది కి ..పుట్టిన రోజులకి ..
ఉగాది రోజు ఉగాది పచ్చడి తినడం ఒక పెద్ద శిక్ష లా ఉండేది మాకు ..అప్పట్లో ఎందుకో చేదు అని నచ్చేది కాదు ..మా అమ్మ గారు చేదు గా ఉండదు ,ఈ సారి రుచి చూడండి అని ఓ చెంచా తో చేతిలో పోసేవారు ..కొంచం తింటే చేదు తెలియదని ..నాకు మటుకు ఆ వేప పూవు చేదంతా నాకే వచ్చేది అనిపించేది ..
ఉగాది రోజు ఏం చేస్తే ఆ ఏడాది అంతా అలా గే ఉంటాం అని మటుకు గట్టిగా నమ్మేవారం ..రోజంతా ఆటలు పాటలు తో గడిచి పోయేది ..పిల్ల లం కొట్టుకున్నా గట్టిగా ఏడుపులు అవి లేకుండా జాగ్రత్త పడేవారం ..లేకపోతే ఉగాది నాడు ఏడుపులు ఏమిటర్రా ? అంటూ అమ్మ కేకలేస్తుందని ..
నాకు ప్రత్యేకం గా ఒక్క ఉగాది అని వివరాలు గుర్తు రావటం లేదు ..పెళ్ళి అయాక ఉగాది పచ్చడి ఎలా చేయాలా ? అని దీర్ఘం గా ఆలోచిస్తూ బెంగ పడిన జ్నాపకం ఉంది ..
అమ్మ దగ్గర ఉన్నప్పుడు ఇలాంటివన్నీ ఎందుకు నేర్చుకోలేదా ? అని ..మా రెండో వాడు ,అమ్మా ఈ ఉగాది పచ్చడి రోజూ ఎందుకు చేసుకోరు ? అంటూ ఓ పెద్ద గిన్నె నిండా తాగేస్తూ అడిగినప్పుడు మటుకు చాలా సంతోషం వేస్తుంది ..
షడ్రుచుల ఉగాది పచ్చడి లెగసీ ని కాపాడుతూ ..మా పిల్లల వరకూ పంచాను అని .
మన పండగల విశిష్టత , మన తో నే అంతరించి పోతుందా ? అని అప్పుడప్పుడు బెంగ పుట్టినా , నిరంతరం కొనసాగుతుంది అని మరో నిశ్చింత మళ్ళీ రెప రెప లాడుతుంది ..ఉగాది పచ్చడి కి ఇంతకూ ఎవరైనా పేటేంట్ తీసుకున్నారా ? లేదా ? లేకపోతే నేనే ముందు తీసుకుంటాను ..ఎవరైనా కలుస్తారా మరి నాతో ? రండి రండి ..

వి.బాలామూర్తి
ఉగాది ముచ్చట్లు.
నా బాల్యం అంతా ఇతర రాష్ట్రాలలో నే గడిచింది. దసరా దీపావళి పండుగలు చేసుకున్నంత హడావిడి, ఉగాదికీ ఉండేది కాదు. మా అమ్మ ప్రతీ పండుగకు తనకు వీలున్నంతలో చేసేది. ఉగాదికి పచ్చడి చెయ్యడం, పిండివంటలు చెయ్యడం, మాకందరికీ కొత్త బట్టలు కుట్టి తోడిగేది. పండుగ ప్రాశస్త్యం మా నాన్నగారు తెలిపే వారు. ఉగాది అంటే మన కొత్త సంవత్సర ఆరంభం అనేది బాగా తెలుసు.
అందరూ వాళ్ళ వాళ్ళ ముచ్చట్లు రాసేస్తుంటే, నేను నా అనుభవం మీతో పంచుకుందామనిపించింది. మా పెళ్ళైన వెంఠనే వచ్చిన మా తొలీ ఉగాదికి, సెలవ లేదనీ మా వారు మా పుట్టింటికి బాంబే రాలేక పోయారు. నాకప్పటికి అహ్మదాబాద్కి ట్రాన్స్ఫర్ రాలేదు. మరుచటి సంవత్సరం ఉగాదికీ మేమిద్దరం ఆహ్మదాబాద్ లో మా తోలి ఉగాది జరుపు కున్నాం.
ఇద్దరం ఆఫీస్ కి సెలవ పెట్టేసాం. పొద్దుటే లేచి స్నానం పానం ముగించి, మడిగా వంట మొదలు పెట్టేసాను. ఉగాది పచ్చడికి కావలసిన సరంజామా అంతా ముందు రోజే అమర్చేసుకున్నం. వేంపువ్వు ఎక్కడా దొరకలేదు. అక్కడ పూత ఆలస్యంగా వస్తుందని తెలిసింది. ఏం చేయ్యడమాని ఆలోచించి లేత వేప చిగురు వేసి కల్వం లో వేసి కచ్చాబచ్చాగా దంచేసాను. కొంచెం కష్ట పడ్డా పచ్చడి బాగానే వచ్చింది. పులిహారా, పరమాన్నం తో వంట ముగించి, నైవేద్యం పెట్టి పచ్చడి తినేసాం. కొత్త బట్టలు కట్టుకొని, పక్కనే ఉన్న గుడికెళ్ళి దైవ దర్శనమ్ చేసుకొచ్చీ, భోజనం చేసేసాము.
అంతకు ముందే మా వార్కి తోలి బోనస్ 400/- రూపాయలు వచ్చింది. అది పెట్టి ఒక చిన్న గాడ్రెజ్ బీరువా, చిన్న బుక్ షెల్ఫ్ కొందామని అనుక్కున్నాము. పద వెళ్లి కొనుక్కొద్దామని అంటే ఇద్దరం బయలుదేరాం. బయటకు రాగానే బస్ వస్తూ కనిపించింది. పరిగెత్తు కుంటు వెళ్ళి ఎక్కేసాము. లోపల చాలా మంది నిల్చున్నారు. నేను దారి చేసుకుంటూ ముందుకీ వెళ్ళేను. ఈయన టికెట్ తీసుకుని మున్డుకోచ్చేపటికి నెక్స్టట్ స్టాప్ దగ్గర పడింది. దగ్గరకొచ్చి పద పద దిగుదాం అనీ నా చెయ్యి పట్టుకుని లక్కేళ్ళారు. ఏమైందంటే చెబుతా పద ముందరకి అనీ ఆటో స్టాండ్ కేసి లాకెళ్ళారు. ఆటో ఎక్కేక మెల్లిగా అసలు విషయం చెప్పేరు. ఏమిటో మీరూహించ గలరా!? ఆయన హిప్ పాకెట్ లో పెట్టుకున్న పర్సు, ఎవడో కొట్టేసాడు! ఇంకేముంది మొహాలు వేలాడేసుకుని ఇంటికి చేరుకున్నాం. ఇదండీ మా ఉగాది ప్రహసనం. ముచ్చట్లనలేమేమో కదు…..!

మణి వడ్లమాని
ఉగాది అనగానే నాకు చాలా చిన్నతనం లో జరిగిన సంగతి ఒకటి బాగా గురుకు వస్తుంది.. మేము నాన్నగారి ఉద్యోగ రీత్యా మద్రాసు లో ఉండే వాళ్ళము. అక్కడ నుండి కొత్తగా ట్రాన్స్ఫర్ అయి కాకినాడకు వచ్చాము. రాజమండ్రి లో మా మేనత్త ఉండేవారు.మా మేనత్తగారి భర్త పెద్ద పేరు మోసిన ప్లీడరు.వారిది పెద్ద ఉమ్మడి కుటుంబం కూడా. ఆయన తమ్ముడు కూడా ప్లిదరే.. వారింటికి బోలెడు మంది చుట్టాలు,వస్తూ ఉండేవారు.
మా అత్తయ్య పిల్లల తో చిన్న చిన్న చిలిపి తగాదాలు వస్తూ ఉండేవి. అందు లో భాగం గా ఒకటి సముద్రం గొప్పది అని నేను, లేదు మా గోదావరే గొప్పది అని వాళ్ళు అంటూ ఉండేవారు. ఇంకొక్కటి మాకు మద్రాసు లో బాగా శీకాయి పొడి అలవాటు తలంటు కోవడానికి.ఇక్కడ వీళ్ళకేమో కుంకుళ్ళు అలవాటు.
అసలు సంగతి కి వస్తున్నా. అమ్మవాళ్ళు మా పెద్ద తమ్ముడుకి తలనీలాలు ఇవ్వడం కోసం మద్రాసు వెళ్లారు. నన్ను మా చెల్లెలిని రాజమండ్రి లో మా మేనత్త ఇంట్లో దింపారు. అప్పట్లో మొత్తం కుటుంబం వెళ్ళడం అంటే డబ్బు ఉండాలి కదా! ఇంకా ఉగాది నాలుగు రోజులులలో ఉంది. మా దగ్గర కొత్త బట్టలు ఏవి లేవు. వాళ్ళింట్లో అందరూ బజారు వెళుతూ మమ్మలిద్దరిని కూడా తీసుకుని వెళ్లారు. మా అత్తయ్య తోటికోడలికి అన్నీ బాగా తెలుసు. అందుకని ఆవిడ తో పంపిచారు.చిన్నతనం కదా నాకు దిగులగా ఉంది మనకేమి కొత్త బట్టలు కొనరు అనుకున్నాము. . వాళ్ళ పిల్లలకే కొంటారు.అని కూడా అనేసుకున్నాము. నేను చెల్లెలు కూడా. బజార్ అంత తిరిగాము. ఆడపిల్లకి తెలుపు నీలం పువ్వుల తో ఉన్నక్లాత్ ని తా నులోంచి తీసారు. ,మగ పిల్లలకి గళ్ళ చొక్కాల ,నిక్కర్ల క్లాత్ తీసుకున్నారు . అప్పుడు నేను మా చెల్లెలు తో అన్నాను చూసావా . మనకేమి తీసుకోలేదు. వాళ్ళ పిల్లలం కాదు కదా అని.ఉడుకుమోత్తనం వచ్చేసింది.
ఆరోజు ఉగాది పండగ. అన్నట్లు అప్పటికి మా అత్తయ్య తోటి కోడలకి ఇంకా పిల్లలు లేరు. ఆవిడే మా ఇద్దరికీ తలంట్లు కుంకుడు కాయ పులుసు తో పోసింది.. అది కళ్ళలో పడి పొతే ఉప్పు తెచ్చి తినమని.అంది. తల తుడిచి,జడలు వేసి,ఇద్దరికీ అప్పుడు కొత్త గౌను లుకుట్టించాను ఇవిగో అంటూ మాకు తొడిగింది. . ఇప్పటికి నాకు బాగా గుర్తు. టైలర్ కి చెప్పిందిట. వాళ్ళు మద్రాసు నుంచి వచ్చారు ఫాషన్ గా కుట్టమని. వాడు భలే గ కుట్టాడు.ఇంక పండగ ఆనందం అంతా మా కళ్ళలోనే. తరువాత ఈ విషయం మా అమ్మకి చెప్పాము. పెద్ద అయ్యాక ఆవిడతో ఎన్ని సార్లో చెప్పానో ఈ సంగతి. ఆవిడ ఒకటే నవ్వు. మిమ్మల్ని surprize చేసానర్రా అని అంది. ఇదండీ నా చిన్నతనం లోని మర్చిపోలేని ఉగాది పండగ జ్ఞాపకం.

సమ్మెట ఉమాదేవి
ఉగాది అనగానే ..
దాన్ని దొంగతనమంటారో ఏమంటారో తెలియదు గాని .. ఇంటింటికీ వెళ్లి, మామిడాకులు కోసుకుంటామని చెప్పి, డాబా ఎక్కేసి మామిడిపిందెలు .. వేప పూత కోసుకుంటామని చెప్పి, ములక్కాడలు, కరివేపాకు.. సంచిలో నింపుకుని.. పూల చెట్లన్నీ తురిమి తెచ్చుకున్న రోజులు .. మదిలో మెదులుతున్నాయి. పండగ స్నానాలు ఓ ముఖ్యమయిన ఘట్టం .. ముందురోజే తప్పని సరిగా కుకుండు కాయలు కొట్టి డబ్బాలో పోసుకుని.. మర్నాడు ఉదయానే నానా బెట్టి. నలుగు పెట్టుకుని కుంకుడు రసంతో తలస్నానం ..చేయడం అదో ప్రహసనం ..
అమ్మమ్మ తన చేతితో స్వయంగా మాకు బట్టలు కుట్టి పంపేది అవి యీపుదేప్పుడు వేసుకున్తమా నాయి ఎదురు చూస్తున్డేవారం.. ఆ కోరిక ఉగాది రోజున తీరేది. అవి వేసుకుని ఒకటే మురిసిపోయేవాళ్ళం.
మామిడాకుల తోరణాలు కట్టి .. పూజలో పెద్దవాళ్ళ పక్కన కూర్చొని. త్వరగా పూజ అయిపోతే బాగుండు అని ఎదురుచూపు .. అమ్మపెట్టె బొబ్బట్లు, పరవన్నం, మామిడికాయ పులిహారా కోసం నోరు ఊరుతుండగా ఎప్పటికో పూజ ముగుస్తుంది. .నైవెద్యము పెట్టగానే కొబ్బరికాయ కొడతారు నాన్న .. హారతి ఇస్తుంది అమ్మ. ఆ తరువాత ఉగాది పచ్చడి చిన్ని గ్లాసుల్లో ఇస్తుంది పుల్ల పుల్లగా తియ్య తియ్య గా కాస్త చిరు చేదుగా భలే ఉంటుంది. ఆ తరువాత అందరికీ తీర్థం అటు తరువాత సలిమిడి వడపప్పు ప్రసాదం, ఆ తరువాత అరటి పండు కొబ్బరి ముక్కల ప్రసాదం.. ఇస్తుంటుంది. అప్పుడు రేడియోలో పంచాంగ శ్రవణం వింటుండగా .. అమ్మ త్వరగా వంట వీటన్నిటి పూర్తి చేస్తుంది. అందరం కబుర్లు చెపుకుంటూ భోజనం చేస్తాం..
అప్పుడిక మేమయితే ఆటలూ పాటలు కాని.. అమ్మలకు విశ్రాంతి ఎక్కడా ?.
మనం బాల్యంలోని ఏ ఘట్టం లోకి వెళ్ళినా.. అమ్మకే ప్రధమ పీఠం.. ఈ గతాల డోలలో, అమ్మ జ్ఞాపకం అవివార్యం. అసలయిన ఉగాది పచ్చడి అంటే అది అమ్మ పెంపకమేమో.. అందులో షడ్రుచులు ఉంటాయి. అమ్మ నవనీతంలా అతి మెత్తనిది. వజ్రంలా చాల కఠినమయినది ..
మేనమామలు వాళ్ళ స్నేహితులు వస్తూ పోతుండే ఇల్లు మాది. నాన్న చిన్న ఉద్యోగంలో అమ్మ ఇల్లు నడిపిన తీరు.. అద్భుతం ఆశ్చర్యంలో మునిగి పోతుంటాను. అమ్మ చేతిలో అమృతం ఉంటుంది ఎందుకో అమ్మ వండినట్లు వండాలని చూస్తే.. అసలు అలా రాదు. ఆమె చేతిలో ఎమ్మున్నదో గాని … అలా అమ్మ ఉగాది రోజు చేసే అద్బుత పానీయం .. పాల పండ్లు ..
సగానికి మరిగించి ఉంచిన పాల గిన్నెని కుండలో పెట్టి చల్ల బరుస్తుంది. తర్భూజ పండు ముక్కలు, వలిచిన కమలా తొనలు, కాసిన్ని దానిమ్మ గింజలు.. అరటి పండు ముక్కలు.. అన్నీ అందుకో కలిపి .. చిన్న చిన్న గిన్నెల్లో వేసి అందరికి ఇచ్చేది. అదిగో అక్కడ కనపడేది స్వర్గం అంటే . ఇవాళ ఏ ఫ్రూట్ సలాడ్ తిన్నా ఆ రుచి రాదు ..
అలాగే ఆ రోజు తప్పక కాస్సేపు కూర్చుని చదువుకోవాలని పట్టు బట్టి చదివించేది.. ఉగాది రోజు చదువుకుంటే … సవత్సరమంతా బాగా చదువు వస్తునదని ఈ రోజు అనీ మంచి పనులే చెయ్యాలని అలా చేస్తే ..సవత్సరమంతా మంచి పనులే చేస్తుంటామని చెప్పేది .. మా పిల్లలు కూడా ఎక్కువగా అమ్మమ్మ దగ్గరే పెరిగారు కాబట్టి అన్ని విషయాల్లో అమ్మమ్మనే గుర్తు తెచ్చుకుంటుంటారు. అవి బంగారు రోజులు . ఇప్పుడు అవి బంగారు జ్ఞాపకాలు ..

వారణాసి నాగలక్ష్మి
ప్రభాత స్నానం కావించి
ధవళ కాంతుల పేటిక తెరిచి
సప్త వర్ణాల సొగసులద్దుకుని
ఉగాది వస్తోందిట!
దేనితో స్వాగతించను?
ఏమీ తోచలేదు…
అరవయ్యేళ్ల పాత పెంకుటిల్లు
ఆరంతస్తుల అపార్ట్మెంట్ కాంప్లెక్స్ గా మారే క్రమంలో
గూళ్లు కోల్పోయిన గువ్వలతో పాటే
అంతరించిపోయిందేమో,
ప్రతిసారీ కుహూ కుహూ అంటూ ఉగాదిని స్వాగతించే
కోకిలమ్మ వినిపించకుండా పోయింది !
ఇన్నేళ్లూ శిశిరంలో ఆకులు రాల్చేసి
వసంతాగమనంతో చిగురులు తొడిగి
పూలతో కాయలతో పిల్లలూగే ఉయ్యాలలతో
కళకలలాడిన చెట్లతో పాటే
మావిపూతల్లో చెలరేగిన కూతలమ్మ కూడా
మౌనగీతమై కనుమరుగై పోయింది !
అన్ని ఋతువుల్లోనూ ఒకలాగే నిలిచే
ఆకాశ హర్మ్యాల నడుమ
తలదాచుకునే గూడులేక
తరలిపోయిన శుకపికాల నిష్క్రమణం చూశాక
కొమ్మా రెమ్మా కనిపించని కాంక్రీటు అడవిలో
శిశిరానికీ వసంతానికీ తేడా ఏముందని ఆమని అలిగింది !
పచ్చని తరుశాఖల పందిరిపై
రంగు రంగుల విరులు పేర్చి
సీతాకోకమ్మలని ఆహ్వానించే ఆమని
అశోకవనంలో సీతమ్మలా శోకముద్రలో మునిగింది !
పూలరెక్కల్లొ ఒదిగి నిదురించి
గాలిపాటల్లో కదిలి నర్తించే వసంత భామిని
విడిది చేసే చోటులేక
వడిలిపోయింది, వెడలిపోయింది !
ఇపుడు వసంతం వెంట లేకుండా ఉగాది ఒంటరిగా వస్తుందా ?
గుమ్మలకి వాడని ప్లాస్టిక్ ఆకుల తోరణాలతొ స్వాగతిస్తే,
సెల్ ఫోను రింగు టోనులో కోకిల కూతలు పలకరిస్తే
షడ్రుచుల పచ్చడి కూడా
కొట్లో కొని తెచ్చిన రెడీమిక్స్ గా కనిపిస్తే,
ఉగాది ముంగిట్లోకి వస్తుందా ?
అవమానపడి వెనుతిరిగిపోతుందా ?
మనసు నొచ్చుకున్నా, మార్పులు నచ్చకున్నా
మానవాళిని మన్నించి
చీకట్లని చీల్చే కొత్త వేకువై
తూరుపు వాకిట్లో ప్రత్యక్షం కమ్మని వేడుకుంటే
ఉగాది కాదంటుందా ?
విధ్వంసాలకి స్వస్తి చెప్పి, వసుధకు వన్నెలద్దుదాం రమ్మంటే
హరిత విప్లవానికి పునాదులేద్దాం పదమంటే
ఉగాది రానంటుందా ?
వస్తుందేమో…
ఎన్నిసార్లు విరిగి పడినా తిరిగి పైకెగసే కడలి కెరటంలా
ఎంత అవమానించినా ఋతు చక్రంతో పాటుగా
తిరిగి తిరిగి ఆగమించే ఆమని
ఈసారి ఒక కొత్త ఒరవడికి శ్రీకారం చుట్టేందుకో,
ఒక చెంపపై కొడితే మరో చెంప చూపించే అలవాటుకు స్వస్తి పలికి
తీరు మార్చుకోకపోతే, ప్రకృతి సమతుల్యత పట్టించుకోకపోతే
తుడిచిపెట్టేస్తానని తర్జని చూపించేందుకో ..
ఉగాది వస్తుందేమో !
వసంతం గ్రీష్మమై మండిపడేదాకా
ఉగాది ఉగ్రవాదై ఉరిమేదాకా
సుప్తశిలలై నిలిచిపోకుండా
మనతరం చేసిన తప్పిదాలన్నిటినీ తక్షణమే దిద్దుకుని
పర్ణశాలల ప్రాంగణాల్లో వసతులిచ్చి
తూనీగల సంగీతం వినిపిస్తే ,
రాలిన పూరెక్కల తివాచి పరచి భ్రమర గీతాలతో స్వాగతిస్తే
వసంతాన్ని వెంట పెట్టుకుని వన్నెల వెన్నెలమ్మలా
వెలుగుల వేకువమ్మలా ఉగాది వచ్చేస్తుంది !
వయసు మళ్ళిన సంఘాన్ని వ్యర్ధ ప్రలాపాలిక చాలించి
యువతరానికి దారిమ్మనీ, నవ భావాలకు చోటిమ్మనీ
ప్రేరేపిస్తూ ఉగాది వస్తుంది!
స్వార్ధ శక్తులకు కాలం చెల్లిపోయిందని హెచ్చరిస్తూ
నోటిస్తే వోటిచ్చే రోజులు మారాయనీ
యువశక్తి ప్రభంజనమై దూసుకొచ్చి
దేశపటాన్ని పునర్లిఖిస్తుందనీ
జాతి భవితను తీర్చిదిద్దుతుందనీ
భరోసా కలిగిస్తూ ఉగాది వస్తుంది !
అన్నదాతకు అప్పుల్లేని జీవితాన్నీ
పీడకలలు లేని సుఖనిద్రనూ ప్రసాదించి,
సకల జనావళికీ కూడూ గూడూ
ఒనగూడే ఒరవడిని సృష్టించేందుకు
ఉగాది వడి వడిగా వస్తుంది !
కుళ్లిన వ్యవస్థలోంచే కొత్త మొలకలు పుట్తుకొస్తాయని
ఆశల చిగురుల గుబురుల్లో
నవరాగాల మృదు గమకాలు పల్లవించే
కోకిలల కొత్త గొంతులు వినిపిస్తూ
కలరవాల కలకలమై అదిగో…
అదిగదిగో …ఉగాది వస్తోంది !
మళ్ళీ మన నేలను హరిత సీమగా మార్చేందుకు
వాసంత సమీరాలపై మల్లెల సువాసనల్ని మోస్తూ
మకరందాల పిలుపులతో మరులు గొలుపుతూ
మన్మధనామం ధరించిన ఉగాది వచ్చేసింది !

ఉషారాణి నూతులపాటి
ఉగాది తొలి జ్ఞాపకం
ఏ పండగైనా సరే ..పండగంటే చాలు పిల్లలదే హడావిడి , సందడి . అమ్మ చాలా ప్లాన్డ్ గా , వివరంగా చేస్తుంది ఏపని చేసినా ! పండగలకి మాడుకి నూనె అంటడం , బొట్టు పెట్టి హారతి ఇచ్చి ,అక్షతలు వేయడం తప్పనిసరి . తను కూడా తల స్నానం చేసే ప్రతిసారి కొద్దిగా కొబ్బరి నూనె తలకి అంటుకుని , కుంకుమ పెట్టుకుని , కాస్త పసుపు చెంపలకి , మంగళ సూత్రాలకి రాసుకునేది . అలాగే చేయాలనేది .
ప్రతి పండగకి ఒక ప్రత్యెక మెనూ ఉండేది . నాన్న కోరినవి , మాకు నచ్చేవి కలసి . ఉగాదికి మాత్రం
మామిడికాయ పులిహోర , బొబ్బట్లు
, ఆలు బజ్జిలు , అన్నం పరవాన్నం ఉండాలిందే .. స్నానం చేసి ఉగాది
పచ్చడి తిన్నాకే .. మరేదైనా తినడం . అందుకే తను తెల్లవారుఝామున 3
గం. లకే లేచేది ..అందరి తలస్నానాలు , తెల్లవారేవరకూ అయిపోవాలని ..అలాగే తప్పని సరిగా అయిపోయేవి కూడా !
నాకు 4 సం. వయసులో ఉగాది బాగా గుర్తు . నాన్న ఖమ్మం నుండి ఫేమస్ షోరూం “ఫాషన్ హాల్ ” లో నాకు ఫ్రాక్స్ కొని తెచ్చేవారు . చెల్లి పుట్టలేదు . పల్లెటూరు మాది అందుకే 10/15 రోజుల ముందే షాపింగ్ అయ్యేది . కొత్త గౌను వేసుకోవాలని తెగ ఎదురు చూస్తుంటే జ్వరం వచ్చింది . అదికాస్తా ఎక్కువై , వళ్ళంతా ఎర్రగా దద్దు పోసింది . అంటే మీసిల్స్ అన్నమాట ! కడుపులో కూడా బాగా మంట .. తగ్గడానికి 15
రోజులు పట్టింది . తెల్లవారితే ఉగాది .
11 రోజున ఒక స్నానం చేయించారు .. కఠిన పత్యం .. తిరగబెడుతుంది అప పత్యం చేస్తే అని అమ్మమ్మ భయం . వంటిమీద దద్దుర్లు పూర్తిగా తగ్గక , దురదలు .. ఇక నో కొత్త గౌను , నో పులిహోర (నాకు చిన్నప్పటి నుండి స్వీట్ ఇష్టం లేదు ) .. నో ఆటలు ..
కొద్దిసేపు కొత్తగౌను వేసుకుంటానని ఎంత ఏడ్చినా .. వంటిమీద దద్దుర్లు
మంటపుడతాయని .. ఎంతో నచ్చజెప్పి .. చివరకు మరో కొత్త గౌను వేస్తానండి అమ్మ .. నేను సంతోషంగా ఒప్పుకున్నా !! తీరా
నాకు వేసిన కొత్త గౌను తెల్లటి సిమ్మి .. అప్పట్లో టేర్లీన్, టెరీ కాటన్ ఫ్రాక్స్ కింద , సిమ్మీ వేసుకునేవారం .. అదీ నా కొత్త గౌను . పండగకి మా అన్నలూ , మా మేనత్త పిల్లలూ అందరూ కొత్తబట్టలు .. నేనొక్కదాన్ని సిమ్మీ లో .. అలా ఆ ఉగాది నాకు
చేదు పండగే అయింది . ఈ జ్ఞాపకం తాజాగా ఉండటానికి కారణం గ్రూప్ ఫోటో …పైగా నా కొత్త గౌను , మా మేనత్త కూతురు వేసుకుంది .. ఇక నాబాధ వర్ణనాతీతం !
 
 
 
 
 
 
 
 
 
 
 
 
ఆర్టిస్టు- రచన –డా.లక్ష్మి రాఘవ

 
సొరకాయ అని రాయలసీమలోనూ, ఆనపకాయ అని కోస్తా, తెలంగాణా జిల్లాలలోను పిలవబడే కూరగాయని తలచుకోగానే నోరూరించే హల్వా గానీ, రుచికరమైన పప్పుగానీ  గుర్తుకు రాక మానదు. దీని శాస్త్రీయ నామము Legeneria  vulgaris  [cucurbitaceae Family].
తినే ఆహారంలో ఉపయోగమే కాక దీనికి medicinal values కూడా ఎక్కువే. బి.పి కి,మూత్ర సంబందిత వ్యాదులకు మంచి మందు. దీని రసం ఒక క్రమపద్దతిలో తీసుకుంటే బరువు తగ్గవచ్చునని కూడా అంటారు. కొన్నిజబ్బులకు రక్షగా పిల్లల మెడలో సొరకాయ బిళ్ళ కట్టేవారు.
ఇంకా పూర్వానికి వెడితే సోరకాయను ఎండబెట్టి లోపలవున్న గుజ్జును, విత్తనాలను క్లీన్ గా తీసివేసి, ఎండిన ఈ బుర్రలో నీళ్ళు తీసుకొని దూర ప్రయాణాలకు వెళ్లేవారని, సాధువులు కమండలాలు గా ఉపయోగించేవారని చరిత్ర చెబుతుంది. సొరకాయలో సన్నటి భాగాన్ని కట్ చేసి వెడల్పాటి  భాగాన్ని బౌల్స్ గా ఉపయోగిస్తారు[ హవాయ్ లో] అంటారు.
పొలాల్లో అక్కడక్కడా సొర తీగలు మొలిచి, సొరకాయలు కాచినా అవి తినడానికి చేదుగా వుండటం వల్ల ఎవరూ కోయక అలాగే తీగలోనే ఎండి పోతాయి. అలాటివి దొరకకపోయినా అదేపనిగా ఎండపెట్టిన సొరకాయలు చూసినప్పుడు ఒక ఆర్టిస్టు ఆలోచనలు వేరుగా వుంటాయి. అలా లబ్యమైన సొరకాయలతో వివిధ ఆకృతులు తయారు చెయ్యాలని అనిపించక మానదు.
ఎండిన సొరకాయ గట్టిగా వుండటం వలన రంపపు అంచులు కలిగిన చాకుతో గానీ లేదా హెక్సాబ్లేడుతో నెమ్మదిగా కట్ చేసుకోవాలి . కాస్తంత ఓపికా, కూస్తంత కళాహృదయం వుంటే తప్పక అనేక ఆకృతులు తయారు అవుతాయి. కొన్నిసార్లు వాటి షేప్  ని బట్టి కట్ చెయ్యకుండానే చేపలు,పక్షులు లాటివి తయారు చెయ్యవచ్చు.
ఒక ఆర్టిస్టు గా నేను [లక్ష్మి రాఘవ ]తయారు చేసినవి ఈ క్రింది విధంగా చూడవచ్చు.

పైన చిత్రంలో ఎండిన సోరకాయలను గమనించవచ్చు.
    
 
 
 
 
 
 
 
 
 
 
 
 
 
 
 
 
 
 
 
 
 
పెన్ స్టాండ్– హెక్సా బ్లేడ్ తో సోరకాయను కట్  చేసే విధానం. అలా కట్ చేసిన తరువాత  పెన్ స్టాండ్ లాటివి తయారు చేసుకోవచ్చు.ఇక్కడ బేస్ కు కూడా  కట్ చేసిన సొరకాయ ముక్కే వాడిన విధానం గమనించవచ్చు.

 డాన్సింగ్ డాల్ -ఇందులో సొరకాయ మొదలు కట్  చేసి నించునేలా చూసుకుని, వంగిన భాగం తల [ఫేస్] లాగా  పెయింటు చేసుకుని కొంచెం క్రింద రెండు సొరకాయ తొడిమ  భాగాలు అతికించి చేతుల మాదిరి చూపుతూ, వెడల్పాటి బుట్ట భాగంలో కొన్ని పిస్తా షెల్స్  అతికించి పరికిణీలాగా తయారు చేయడంవలన అందమైన డాన్సింగ్ డాల్ రూపు దిద్దుకుంది.
కాఫీ కేటిల్ -సోరకాయను అడ్డంగా పెట్టి పైన కట్ చేసి , సన్నటి ముందు భాగానికి కొంచం షేపు ఇచ్చి కాఫీ కేటిల్ లాగా తయారు చేసి  కట్  చేసిన బాగాన్ని మూత లాగా ,తొడిమ భాగం పక్కన handle లాగా అతికించుకుని ఒక చిన్న డిజైన్ వేస్తె అందమైన కాఫీ కేటల్ లాగా లేదా అల్లాఉద్దీన్ అద్భుతదీపం  లాగ అనుకోవచ్చు.

గణేష్–సొరకాయ షేప్ ని బట్టి వంగిన తొడిమ భాగం తొండంలాగా, కిరీటం భాగం కొరకు మరో చిన్న సొరకాయ మొదలును, చెవులు దంతాలు అన్నీ సొరకాయ కట్ చేసిన భాగాల తో అమర్చుకుని కిరీటాన్ని కాస్తంత అలంకరణ చేస్తే అందమైన గణేష్ తయారయ్యాడు.
 కాళియ మర్దనం -సొరకాయ వెడల్పాటి భాగాన్ని కట్ చేసి అడ్డంగా అమర్చుకుని, తొడిమను దీని మధ్య భాగానికి అతికించుకుని వంగిన భాగంలో పాము పడగని తయారుచేసి, పాము పోలుసులుగా సొరకాయ విత్తులనే ఉపయోగించుకుని కొద్దిగా పెయింట్ చేసి పడగ పైన  చిన్ని కృష్ణుడి అతికిస్తే కాళీయమర్దనం గుర్తు చేసుకోవచ్చు.

 లాంప్ షేడ్ – సొరకాయలో  వెడల్పాటి  బేస్ భాగాన్ని కట్ చేసి సన్నటి భాగంపై అమర్చి సొరకాయ విత్తులతో డిజైన్ చేస్తే అందమైన లాంప్  షేడ్ తయారైంది.

 తాబేలు – సొరకాయ  వెడల్పాటి బాగాన్ని [ సైడ్ ] దిప్ప ఆకారంలో కట్ చేసి ,ఒక అక్రోట్ ని తలగాను చిన్ని ముక్కలు కాళ్ళ గాను అమర్చి, డిప్ప పైన మార్కర్ పెన్ తో తాబేలు డిప్పకున్న డిజైన్ గీస్తే అచ్చు తాబేలే కళ్ళ ముందు వుంటుంది.

గరిట – వంగిన షేప్ ను బట్టి కాడను అలాగేవుంచి మిగిలిన బాగ౦ పైన కట్ చేస్తే ఎక్కువ కష్టపడకుండా గరిట తయారవుతుంది.
కూజా -కూజా ఆకారంలో వున్న సొరకాయ పైభాగం కొంచంకాట్ చేసి, మరో సొరకాయ తొడిమ బాగం పక్కన హేండిల్ లాగా అమర్చడం వలన అందమైన కూజా తయారవుతుంది.
చేప –చేప ఆకారంలో  వున్నా సొరకాయ కి పొలుసులు మార్కర్ పెన్ తో గీచి చేమ్కీలతో నగిషీలు దిద్ది ,fins కు,తోకకు సోరవిట్టులతో ఆకారాన్ని ఏర్పరచడం జరిగింది .

ఇక పక్షులు ,వీణ , మనుష్యుల ముఖాలు & కుండ అన్నీసొరకాయ షేప్ ను బట్టి  ఆర్టిస్ట్ ఉహాగానాలే. సొరకాయకు పూర్తి రంగులద్ది penguin జంట తయారు చేసిన సోరకాయగా గుర్తించక పోవచ్చు. అందుకనే వీలైనంతవరకు వాటి ఒరిజినల్ కలర్ అలాగే వుంచేయడం జరిగింది. పూర్తయ్యాక వార్నీసు పూయడం వలనమెరుపే కాదు ,పురుగు పట్టకుండా వుంటుంది.

**************************
 
 
 
 
 
 
 
రచన: విజి కనెగుల్ల
http://picosong.com/Vnzy
రాస్తానని ఒప్పుకున్నాను, కానీ ఎలా? ఏమని రాయను? అసలేవిధంగా రాయటం మొదలుపెట్టను? నాలోవున్న భావాలను రాతల్లో పెట్టనా? లేక ఇన్నేళ్ళలో నేను ఎదుర్కొన్న అనుభవాలను కాగితంపై పెట్టనా? వృత్తిరీత్యా నేను చూసిన ఒడిదుడుకులను కలంతో రాయనా? లేక వృత్తిపరంగా రోజూ నా చుట్టూ జరుగుతున్న స్థితులపై స్పందించనా? ఖచ్చితంగా, ఒక ఆడదానినై వుండి ఆడవారి స్థితిగతులపై సమీక్షను నేను రాయాలి అనే ఒక గట్టి నిర్ణయం, నన్ను ఈ సమీక్షను రాసేలా చేస్తోంది.
నిజానికి అందరి ఆడవారిలా నేను ఎదుర్కొన్న సమస్యలు చాలా మామూలే కానీ, ఇదో కానీ అనటంలోనే ఎంతో అర్ధం వుంది అని అర్ధం చేసుకునే వాళ్ళు ఎంతమంది వున్నారు? సరే అర్ధాలు, పరమార్ధాలు, ప్రక్కనపెట్టి నా చుట్టూ జరిగిన జరుగుతున్న సంఘటనల్లో ఒకటి ‘మహిళాదినోత్సవం’ సంధర్భంగా మాలిక ద్వారా మీ అందరికీ తెలియజెప్పడానికి సాహసిస్తున్నాను.
సాహసం అని ఎందుకంటారా? నిజమే/ ఆడవారు. చెప్పాలని అనుకున్నదాన్ని చెప్తే అది సాహసం కాక ఇంకేమవుతుంది? అసలాడవారిగూర్చి ఈ విధంగా ఒక దినం జరుపుకునే దౌర్భాగ్యం ఎందుకు కలిగింది? అని ఆలోచిస్తే, నిజమే అడుగడుగునా కీచకులున్న ఈ ప్రపంచంలో ఆడవారి గురించి మాట్లాడుకునే రోజులు ఎప్పుడూ ఉంటాయి. ఏంటీ? ఈవిడేదో ఫెమినిస్టు లా వుందే? అని అనుకుంటున్నారా? నేను ఏ ఫెమినిస్టు ని కాదండీ, నిజానికి నేను చూసిన విన్న, వింటున్న స్థితులే నేనిలా రాసేలా చేసాయి.
మొన్నీమధ్య ఓ సలహా కార్యక్రమంలో ఒక పెద్దాయన ద్వారా సలహాలిప్పించే కార్యక్రమం పెట్టారు. ఆ కార్యక్రమానికి నేనే వ్యాఖ్యాతను కావడం నా దురదృష్టం. దురదృష్టమని ఎందుకన్నానంటే సంఘంలో పేరున్న పెద్దాయన నాతోటి ఫ్రెండ్స్కి అసభ్యకర మెసేజ్ లతో హింసించిన మగమహారాజు. ఆ పెద్దాయన ఎంత వెధవ అయినా మా కార్యక్రమంలో న్యాయ సలహా ఇచ్చే గొప్ప వ్యక్తి. లోన కోపం ఉన్నా పైకి మాత్రం నవ్వుతూ ‘ఆహా! ఓహో!’ అనాల్సిన వృత్తి నాది. అందుకే దురదృష్టం అన్నపదం ఇక్కడ వాడాల్సి వచ్చింది.
అసలు కధలోకి వస్తే జనం కూడా ఎంత వెర్రి వెధవలో అనిపిస్తుంది. లేకపోతే ఏంటండీ? సలహాల కార్యక్రమంలో ఒక సాధారణ తండ్రి ‘తన కూతురు మాట వినట్లేదూ, సినిమాలు చూసి చెత్త డ్రెస్సులు వేసుకుంటోంది, మీరు మహానుభావులు కనుక మా పాపకి బుద్ధి చెప్పండీ, అని విన్నవించుకున్నాడు.
ఆడవారిపై చాలా గౌరవ మర్యాదలు నటించే సదరు పెద్దాయన మొహం వెలిగిపోయింది. ఇదే అదను అనుకుని, తను చేసే పనులు కప్పి పుచ్చుకుని ఆడపిల్ల పెంపకంపై చిన్న సైజు ఉపన్యాసం దట్టించడం మొదలుపెట్టాడు. మరొక మహానుభావుడు ఆడపిల్లలకి ఒక వయసు వచ్చాక పెళ్ళి చేసి పడేయాలట. చదువు, ఇతర వ్యాపకాలు వారికి అవసరమని కుండబ్రద్దలు గొట్టి మరీ చెప్పాడు. ఇవన్నీ వింటూ ఏమీ అనలేని స్థితిలో ఉన్న నాకు కడుపు రగిలిపోయింది. సలహాలు ఇచ్చే సదరు వ్యక్తి, మరింత ఉత్సాహంతో బాపూ గారి బొమ్మల్లో ‘విలనులా నాకు కనిపించాడు. నిజానికి నా ఫ్రెండు తనకి జరిగిన విషయం బైటకి చెప్పలేక ఎంత వ్యధను అనుభవించిందో నాకు తెలుసు. కానీ ఆలోచిస్తే అనిపిస్తోంది, నిజమే ఎందుకు ఆడవాళ్ళు తమకు జరిగిన అన్యాయాలను, పడుతున్న బాధలను బైటకు చెప్పలేకపోతున్నారు? ఒక మగవాడు దైర్యంగా అసభ్యంగా మెసేజులు పెడితే ఎంతమంది ఆడవారు తమ భర్తలకు దైర్యంగా చూపగలుగుతున్నారు? “ఏం! తిరిగి తమ భర్త నువ్వే లోకువిచ్చివుంటావ్. వాడెదురుగా పళ్ళికిలించి మాట్లాడివుంటావ్” అని ఎదురు నింద పడ్తుందనా? ఇలాంటి భయాలతో అసలు విషయాన్ని దాచిపెట్టినంత కాలం మనమే తప్పుచేసిన వారిగా ఉండిపోతాం. ఆడవారం ఆడవారం గానే మిగిలిపోతాం. మనం తప్పుచేయనంత వరకూ, తప్పుచేసిన ఎవడినైనా ప్రశ్నించే హక్కు వుంది.
సో లేడీస్.. ఎవడైనా మీ మనసుకి కష్టం కలిగించే పనికానీ, అసభ్యకరమైన అది మీ తప్పుకాదు. ‘ఆడదానిగా పుట్టటమే మీ శాపం’ అని పాత చింతకాయ పచ్చడిలా అనుకోటం మాని వీలుంటే మీ అనుకునే మీవాళ్ళకి చెప్పి మనో స్థైర్యం కూడగట్టుకొని సదరు వ్యక్తికి బుద్ధి చెప్పండి.
మీలా మరో మహిళ గురికాకుండా నోరు తెరిచి ఇదీ నిజం! అని చెప్పండి. ఇలా చెప్పటం వల్ల మీ మనస్సుకైనా కొంత ఊరట కలుగుతుంది. మీ ఇంట్లో ఆడపిల్లలకి బైట మగవాడినుంచి మానసిక కష్టం కలిగితే తల్లిగా, చెల్లిగా, అత్తగా, అక్కగా తోడుండి వారిని నిశ్శబ్దాన్ని వదిలి నిజాన్ని నిర్భయంగా చెప్పమనండి. ఆ దైర్యాన్ని మీరే ఇవ్వండి.
ఏం మన దేశంలో ఒక నిర్భయ పుట్టింది గానీ, ఒక నిర్భయుడైనా పుట్టాడా? లేదే! ‘ఆడవారి ధోరణి వల్లే అత్యాచారాలు జరుగుతాయీ అనే కొంతమంది వ్యక్తులను ఈ ప్రశ్న వేస్తే ఏం చెప్తారు? ఏది ఏమైనా ఆడవారు పెద్దపెద్ద ధర్నాలు సభలు నిర్వహించవలసిన పనిలేదు. కానీ తమకు జరిగిన అన్యాయాన్ని నిర్భయంగా బైటకి చెప్పటం వలన మిగిలిన ఆడవారికి కొంతైనా మేలు కలుగుతుంది. మనకు మనమే దైర్యం, మనమే ఒక శక్తి. అని అనుకుని బ్రతికితే కానీ ఈ సమాజం లో బ్రతకలేము. యత్రనార్యంతు పూజ్యతే…. అన్న విధం గా మాటల వరకు, రాతల వరకే కాకుండా చేతల్లో చూపించే రోజుల్లో వచ్చేంతవరకూ ఇదో ఇలా ఆడవారిని గూర్చిన రోజులు జరుపుకునే అవసరం వుండదు అని అనుకుంటున్నాను.
నిజానికి నేను రాయాలనుకున్నది వేరే. కానీ నా మనస్సుకి మాత్రమే పని చెప్పి చేయి దానిపని అది చెయ్యడం వల్ల ఇది మాత్రమే రాశాను. ఇంకా చెప్పల్సినవెన్నో.
నేను రాయటానికి ప్రోత్సహించిన నా హితులు జ్యోతీ వలబోజుగారు ఒప్పుకుంటే ముందు ముందు మరెన్నో విషయాలు మీతో పంచుకోటానికి నేను సిద్ధంగా ఉన్నాను. వినటానికి మీరు సిద్దమేనా?????????
రచన —– పొత్తూరి విజయలక్ష్మి  
నా చిన్నతనంలో అంతా తెలుగే మాట్లాడేవాళ్ళు. చదువుకున్న వాళ్ళు కూడా తెలుగే మాట్లాడేవాళ్ళు .. అప్పట్లో ఇంగ్లీషు భాష అంటే అందరికీ చాలా భయం. బాబోయ్ ఇంగిళీశే అని దూరంగానే వుండేవాళ్ళు. ఇంగ్లీషు భాషంటేనే కాదు ఇంగ్లీషు మాట్లాడేవాళ్ళన్నా బోలెడంత భయం, భక్తీ . అమ్మో వాడికి ఇంగిలీషు వచ్చు అని గొప్పగా చెప్పుకునేవాళ్ళు .
మాటల్లో ఒకటి రెండు ఇంగ్లీషు పదాలు దొర్లేలా మాట్లాడటం ఓ ఫ్యాషను అప్పట్లో .
ఆ ఊళ్లో శుద్ధ సాల్ట్ వాటరు . పప్పు వుడకదు .
సూర్యనారాయణ పెళ్లికొద్దామనుకున్నాడు కానీ వాడికి టెంపరేచరు వచ్చింది .
భట్టిప్రోలువాళ్ళు పిల్లకి ఈ యేడు పెళ్లి చేద్దామనుకున్నారు . కానీ పంటలు పోయాయి. ఇంకేం చేస్తారు చేతులు ఎంప్టీ.
అట్లా మాట్లాడేవాళ్ళు . కొన్ని పదాలు రెండు భాషలూ కలిసి జంట స్వరాల్లా వుండేవి . ఉదాహరణకి కిరసనాయిలు నూనె , పేపరు కాయితం, గేటు వాకిలి,  సైడు పక్కవంటివి..
అంతగా చదువుకొని వాళ్ళు, వయసు మీద పడిన బామ్మలూ, ఇంగ్లీషు పదాలు కలిపి మాట్లాడాలని తెగ సరదా పడిపోయినవాళ్ళు . మా అమ్మమ్మకీ వుండేది ఆ సరదా .. రావి చెట్టు పంతులుగారి కొడుకు కొరడా వెళ్ళాడుట అనేది . కెనడాకి వచ్చిన తిప్పలు అది . మన్నవ సీతారావుడి అల్లుడు రోకలి బండ ఆఫీసులో వుద్యోగం చేస్తున్నాడుట అనేది. అంటే లోకల్ ఫండ్ ఆఫీసు . మద్యాన్నం వెలకటరికలు వాల్లోచ్చారు అంటే ఎలక్ట్రికల్ వాళ్ళని అర్ధం . ఇంజనీరుని ఇంజరు అనేది . లౌడ్ స్పీకరుని రౌడీ స్పీకరు అనేది .
ఆవిడంటే చదువురాని మనిషి మహా మహా వాళ్ళే అవక తవక ఇంగ్లీష్ మాట్లాడే వాళ్ళు .
వాడు చాలా ఒబీడిఎన్టెన్టెన్ట్టెంటు . మనకు ఇండిపెండెన్డెడెన్డేన్సు రావటం చాలా గొప్ప విషయం
అని మాట్లాడే వారు మా పెద్ద తాతయ్య గారు .
తరువాత కాలం మారిపోయింది ఇంగ్లీష్ భాష ఎడాపెడా విస్తరించింది . క్రమంగా చెరువునిండా పాకిపోయిన గుర్రపుడెక్క తీగలాగా పాకి తెలుగు భాషని మింగేసింది
ప్రస్తుతం తెలుగు మాట్లాడ్డం అంటే ఓ పెద్ద ప్రహసనం.  స్వచ్చమైన తెలుగు మాట్లాడే వాళ్ళకోసం వెతికి వేసారి పొవలసిన స్థితి వచ్చింది . పట్టుమని పదిమాటలు తెలుగులో మాట్లాడేవాళ్ళు చాలా అరుదుగా వున్నారు. మామూలు వాళ్ళు మాట్లాడే మాటల్లో పదిశాతం కూడా తెలుగు భాష కనిపించదు. .
నేను సిటీ లోకి ఎంటర్ అవగానే నిన్ను కాల్చేస్తాను.
మేము నెక్స్ట్ వీక్ అవుట్ అఫ్ స్టేషన్ .
సండే మా ఇంటికి ఫ్రెండ్స్ లంచ్ కి వస్తున్నారు. మేము బిజీ .
నేను చాలా హ్యాపీ గా ఫీలవుతున్నాను.
ఇదీ నడుస్తున్న భాష
నమస్కారం , వెళ్ళొస్తాం అనే మాటలు పోయాయి. హాయ్ బాయ్ మిగిలాయి .
అమ్మ నాన్న బదులు మమ్మీ డాడి . బాబాయి, పెద్దనాన్న, మామయ్యా అన్ని వరసలూ పోయి అందరికీ కలిపి అంకుల్ అని ఒకటే పదం . అలాగే పిన్ని, అత్తయ్య, బావ, వదిన అని వరస పెట్టి పిలవటానికి వోపిక లేక ఆంటీ కజిన్ అనేస్తున్నారు.
పలకరింపులు పరామర్శలు అన్నీ ఇంగ్లీషులోనే.ఆనందానికీ , ఆవేదనకూ ఇంగ్లీషు భాషే ఆధారం.
విందు భోజనానికి వెళ్తే అక్కడ వైట్ రైస్, మాంగో దాల్ , దొండ ఫ్రై , కర్డ్ కనిపిస్తాయి .
బతుకు తెరువు కోసం , పరాయి నేర్చుకోవటం మాట్లాడటం తప్పో కాదు నేరమూ కాదు. కాకపొతే తినే అన్నాన్ని కూడా పరాయి భాషలో పలికే స్తితి కి దిగజారిపోయామే అని మనసు చివుక్కు మంటుంది
ఈ వలయం నుండి బయటపడి కమ్మగా తెలుగులో మాట్లాడుకుని ఆనందించే రోజులు మళ్ళీ వస్తే యెంత బాగుంటుంది.
భాష సంకరం అయిపోతోంది అనే ఆవేదన . భాషను కాపాడుకోవాలనే ఆరాటం అందరు తెలుగువారికీ వుంది అనే విషయం నిర్వివాదాంశం. కానీ ఏం చెయ్యాలో తెలియని అయోమయం .
మా అమ్మమ్మ ఒక సామెత చెప్పేది . వెనకటికి ఓ ఇల్లాలు మినపసున్ని చెయ్యడానికి మా ఇంట్లో మూడు వస్తువులు వున్నాయి, మూడు వస్తువులు లేవు అనేదిట అవి ఏమిటీ అంటే.. వున్నవి మంగలం , వేపుడు కట్టె, పొయ్యీ ! .లేనివి మినుములూ, బెల్లం , నెయ్యీ . అనేదిట.
అలాగే మనకూ వున్నవి ఆవేశం, ఆక్రోశం, ఆలోచనలు . లేనివి చిత్తశుద్ధి, క్రమశిక్షణ, ఆచరణ .
అందరం పట్టుదలతో ప్రయత్నిస్తే సాధ్యం కానిదంటూ వుండదు కదా..
ఆ దిశగా కృషి చేద్దాం . .
ఈ ఉగాది పండగకి పిండివంటలు వొండుకున్నాం . కొత్త బట్టలు కొనుక్కున్నాం మా ఇంటికి చుట్టాలు వచ్చారు . అందరం కలిసి ఆనందంగా పండగ చేసుకున్నాం అని మన భాషలో మాట్లాడుకుందాం
రచన: సుభద్ర వేదుల

చిటికెన వేలికైనా చిన్న దెబ్బ తగిలితే బాధతో విలవిలలాడతాం కదా? మరి జీవితంలోనే తట్టుకోలేని దెబ్బతగిలితే? అది కూడా లేటు వయసులో? దాన్ని ఎదురొడ్డి, అధిగమించి, ఓపక్క కారుతున్న కన్నీరునాపుకుంటూ కంటి ముందున్న బాధ్యతలని విస్మరించకుండా నిర్వహించగలగడం సాధ్యమేనా?  అంటే కాదు అనే జవాబు చెప్పుకోవాలేమో.   బాగా చదువుకుని, ప్రపంచాన్ని చూసిన వారికైతే కొంతవరకూ సాధ్యమేమో కానీ జీవితాన్ని తప్ప ఏ స్కూళ్ళల్లో కూడా చదువుకోకుండానే,  ఎలాంటి క్రైసిస్ మేనేజ్మెంటులూ, డిజాస్టర్ మేనేజ్మెంటులూ తెలియకుండానే ? అనే ప్రశ్నలకి “అవును”, కర్తవ్యాన్ని విస్మరించకుండా ఉండగలిగితే,  కొండంత బాధను కడుపులో ఉంచుకొని కూడా సాధించవచ్చు , బాధకంటే బాధ్యత ముఖ్యం అని ప్రత్యక్షంగా నిరూపించిన వ్యక్తి మా అమ్మమ్మ శ్రీమతి గంటి భగళావతి గారు.
దాదాపు ఎనభైకి దగ్గరపడుతున్న వయసున్న అమ్మమ్మ పుట్టిందీ, మెట్టినదీ కూడా కోనసీమలోని  చిన్న గ్రామాలే. చదువు పెద్దగా లేకపోయినా లోకజ్ఞానమూ, తెలివితేటలూ మొదటినించీ చాలా ఎక్కువ ఆవిడకి. ఆడపిల్లలకి తగినంత చదువు చెప్పించకపోవడం వల్ల వారి తెలివితేటలు ఎంత వృధా అవుతాయో? అన్నదానికి ఆమె ఒక ఉదాహరణ. తెలివికి తోడు  మాట మంచితనమూ, పనిలో నేర్పరితనమూ కలిసి ఆమెని అందరికీ ప్రేమపాత్రురాలిని చేశాయి. పెద్ద ఉమ్మడి కుటుంబంలో,  పెద్ద కోడలిగా అన్ని బాధ్యతలనీ ఎంతో సమర్ధవంతంగా నిర్వహించిన ఆవిడ కుటుంబానికి చేసిన సేవ ఎవరూ మరువలేనిది. అంత పెద్ద ఇంటి ప్రతీ అవసరమూ ఒక పెద్ద ప్రాజెక్టే అనుకుంటే అన్నింటినీ ఎప్పుడూ ఒక్క వెలితి కూడా రానివ్వకుండా నిర్వహించిన ఆమె ఒక గొప్ప ప్రాజెక్ట్ మేనేజరే.  అది ఇంట్లో ఆవకాయ పెట్టడమైనా…  ఆడపిల్ల పెళ్ళి చేయడమైనా సరే. పెద్దలతో వినయంగానూ, పిన్నలతో సన్నిహితంగానూ ఉంటూ అందరి మనసులనీ గెలుచుకున్న ఆవిడ  ఈనాటికీ మరుదులకీ, ఆడపడుచులకీ కూడా “జన్మనివ్వని అమ్మే”.  తాను జన్మనిచ్చిన కూతురూ, కొడుకులకైతే  ఇక చెప్పనక్కరలేదు.
కూతురైన మా అమ్మకి చిన్నతనానే వివాహం చేయడం వల్ల చాలా చిన్న వయసులోనే అమ్మమ్మ అయిన ఆమె మమ్మల్ని ఎంతో ప్రేమగా చూసేవారు. ప్రతీ సెలవులకీ అమ్మమ్మగారింటికి  వెళ్ళడమూ, అమ్మమ్మ చేతి వంటలకోసం ఎదురు చూడటమూ ఇప్పటికీ మర్చిపోలేని అనుభూతి.
మావయ్య వివాహం జరిగి ఇద్దరు పిల్లలతో సుఖంగా ఉన్నాడు,  తన ఇద్దరు పిల్లలూ జీవితంలో స్థిరపడ్డారు!  అని ఆనందించే తరుణంలో భగవంతుడు చూసిన చిన్న చూపు కారణాన కొడుకూ, కోడలూ వారి ఇద్దరు చిన్నపిల్లలని తనకొదిలేసి  యాక్సిడెంట్ లో ఒకేసారి దూరమైనప్పుడు, ఆమెకి కలిగిన కష్టం ఎవరూ తీర్చలేనిదీ, పూడ్చలేనిదీ. అయినా అంత బాధనీ తన కడుపులోనే దాచుకుని,  కళ్ళముందున్న బాధ్యతని మాత్రం మరువకుండా ఆ ఇద్దరు పిల్లల సంరక్షణనీ తన మీదే వేసుకున్నారావిడ.
హైదరాబాదునించి వారిని తమతో స్వగ్రామం తీసుకువెళ్ళి వారి ఆలనా పాలనా తానే చూసుకునేవారు.  దాదాపు ఇరవై కిలోమీటర్ల దూరంలో ఉన్న తన తమ్ముడు నడుపుతున్న స్కూల్ కి పంపడానికి పిల్లల్నిద్దరినీ పొద్దున్నే తయారుచేయడమూ, కావలసిన పుస్తకాలూ, ప్రైవేట్లూ అన్నీ ఒంటిచేత్తో నిర్వహించేవారు. వినికిడి లోపం ఉన్న తాతగారు మాట్లాడేది తక్కువే, అందువల్ల అన్ని నిర్ణయాలూ తానే తీసుకోవలసి వచ్చేది. ఆయనకి నెమ్మదిగా అర్ధం అయ్యేలా చెప్పి తను ఆలోచించి పెట్టుకున్న పనులన్నీ పూర్తి చేసేవారు. ప్రతీ నిమిషమూ పిల్లలకి కావలసినవి ఎలా సమకూర్చాలి! అన్నదే ఆవిడ తాపత్రయం. వ్యవసాయం మీద, ఇతర ఆదాయాల మీద వచ్చిన డబ్బంతా జాగ్రత్త పెట్టి ఇంటి ఖర్చులు పోనూ మిగతావన్నీ వాళ్ళిద్దరి పేరు మీదే ఫిక్సెడ్ డిపాజిట్ లు వెయ్యడమూ, లేదా బంగారం,  వెండి రూపంలో జాగ్రత్త పెట్టడమూ చేసేవారు. ఎక్కడ ఎప్పుడు ఎంత దాచినదీ, అది ఎక్కడనించి వచ్చినదీ? లాంటి వివరాలన్నీ ఈ వయసులో కూడా పుస్తకంలో కాదు ఆవిడ చేతివేళ్ళమీదే ఉంటాయి, ఆ జ్ఞాపకశక్తిని చూస్తే మాకందరికీ ఇప్పటికీ ఆశ్చర్యం వేస్తుంది. 
ఎన్ని పనులున్నా సరే, ఎప్పుడూ తాతగారి ఆరోగ్యం, పిల్లల బాగోగులే అమ్మమ్మకి ముఖ్యం. తాను మందులు శ్రద్దగా వాడటమే కాక అందరి ఆరోగ్యాన్ని జాగ్రత్తగా చూసుకునేవారు. పిల్లలనిద్దరినీ బాగా చదివించాలనీ, వారు పెద్ద పెద్ద ఉద్యోగాలు చేసుకుంటూ ఉంటే చూడాలని ఆశ.   తన ఆరోగ్యం అంతంతమాత్రంగా ఉన్నా సరే ఎప్పుడూ ఆ ఇద్దరి మనవలగురించే తాపత్రయపడతారు అమ్మమ్మ. వారిద్దరి పెళ్ళిళ్ళు జరిగి సుఖంగా ఉండాలనేది ఆమె కోరిక. “మనవడి కాబోయే పెళ్ళానికి చంద్రహారం”, “మనవరాలి కాబోయే మొగుడికి ఉంగరం”, కన్యాదానం చేసేటప్పుడు పిల్లకి మనం నగలు పెట్టాలి అని అమ్మాయికి కావలసిన ముఖ్యమైన నగలూ,  అంటూ అన్నీ ప్లాన్ చేసి దాచి ఉంచారు ఆవిడ.
ఒక స్థితిలో పళ్ళెటూరిలో చదువులు సక్రమంగా సాగడం లేదని వాళ్ళిద్దరినీ తెచ్చుకుని హైదరాబాదులోనే చదువులు చెప్పించారు అమ్మానాన్నా.  తాతగారు కాలం చేశాకా, అమ్మమ్మ తను కూడా అమ్మానాన్నల దగ్గరే ఉంటున్నారు. ఇక్కడ ప్రతీ అడుగులోనూ అమ్మమ్మకి మా అమ్మా, నాన్నగార్లు అందించిన తోడ్పాటు, ఆలంబనల గురించి ప్రత్యేకంగా చెప్పాలి. తమ పిల్లల బాధ్యతలు పూర్తి చేసుకుని రిటైర్ అయి హాయిగా ఉండవలసిన తరుణంలో కూడా తమ్ముడి పిల్లల బాధ్యతని తన మీద వేసుకుని నిర్వయించడం అమ్మ గొప్పతనమైతే, అమ్మకి అన్నింటిలోనో తన ప్రొత్సాహాన్నీ, సహాయాన్నీ అందిస్తూ ఒక్కో సారి ఆమెని మించి బాధ్యతలని నిర్వ్హించడం మా నాన్నగారి మంచితనమూ, గొప్పతనమే అని చెప్పాలి.  కన్నతల్లిని ఆదరించినంత సమానంగా తననూ చూసుకునే అల్లుడు దొరకడం తన అదృష్టం అంటుంది అమ్మమ్మ. ఇప్పుడు పిల్లలిద్దరూ పెద్దవాళ్ళయ్యారు. ఇంజనీరింగ్ చదివి బెంగుళూరులో ఉద్యోగం చేసుకుంటున్న అమ్మాయికి పెళ్ళి చేస్తే తాము తీసుకున్న బాధ్యత ఒక కొలిక్కి వస్తుందని అమ్మా, నాన్నగార్ల ఆశ.
తన జీవితంలో తగిలిన శరాఘాతంలాంటి విపత్తునీ, కొడుకూ, కోడలూ దూరమవ్వడాన్నీ క్షణం కూడా మరువలేక పోయినా సరే ఇప్పటికీ పిల్లల భవిష్యత్తు గురించి ఆలోచించడం, తపన పడటం ఆవిడ ముందు చూపునీ, బాధ్యతల పట్ల ఆవిడకున్న నిబధ్ధతనీ సూచిస్తాయి అని నేను అనుకుంటాను.
“కష్టాలు మనుషులకి తప్ప మానులకి రావు” అన్నది సామెత, నిజమే! కానీ కష్టాన్ని తట్టుకుని నిలబడటం ఎంతమందికి సాధ్యమవుతుంది? ధీరోధాత్తంగా నిలబడటం ఎంతమందికి చేతనవుతుంది? అనుకుంటే అమ్మమ్మ ఆ ప్రశ్నకి సమాధానంగా కనిపిస్తుంది నాకు. ఆవిడకి ఈ ప్రయత్నంలో మా అమ్మ శ్రీమతి వేదుల సుందరి, నాన్నగారు శ్రీ వేదుల రామంగారు అందించిన సహకారం వెలకట్టలేనివి, మరవలేనివి. అలాంటి తల్లితండ్రుల బిడ్డలం కావడం మా పూర్వజన్మ సుకృతం.
రచన: శ్రీసత్య గౌతమి
నేస్తం: స్నేహితుడు లేదా స్నేహితురాలు అంటే మానవులకు సహాయంచేసేవారు అని అర్ధం. ఈ స్నేహితులు అనే పదానికి చాలా పెద్ద విశ్లేషణలున్నాయి.
ఆపదలో ఆదుకునేవాళ్ళు స్నేహితులు,
మొదటినుండి జీవితంలో అంటిపెట్టుకుని వుండేవాళ్ళు స్నేహితులు,
మంచి సలహాలతో ముందుకి నడిపించేవాళ్ళు స్నేహితులు.
జీవితమనే ఉద్యానవనంలో అందమైన పుష్పాలు స్నేహితులు.
స్నేహానికి మరికొన్ని లక్షణాలున్నాయి- విశ్వాసం, నిస్వార్ధం, జ్ఞాపకం, నిరహంకారం. శత్రువు ఒక్కడైనా ఎక్కువే, మిత్రులు వందయినా తక్కువే అనేది వివేకానందులవారి ఉవాచ. కష్టకాలంలోనే మిత్రులెవరో తెలుస్తుంది అనేది గాంధీగారి మంత్రం. నీ తప్పులను, నీ తెలివితక్కువ పనులను మనస్సు దాచుకోకుండా నీ ముందుంచువారే నిజమైన స్నేహితులు అని బెంజిమన్ ఫ్రాంక్లిన్ ప్రస్తావించారు. మాటలకు మాత్రమే పరిమితమయ్యే మిత్రులు మిత్రులేకారు. చెడ్డ మిత్రులకన్నా అసలు మిత్రులు లేకపోవడమే మంచిదన్నారు మార్టిన్ లూథెర్ కింగ్. అంతే కాదండోయ్ మిత్రులని బట్టి మనిషిని అంచనా వేయొచ్చు అని కూడా అంటారు. ఈ సృష్టిలో నా అనేవారు, బంధువులేనా లేనివారుంటారేమో కాని స్నేహితులు లేని వారుండరు. స్నేహం సరియైనదైతే భావం సరియైందవుతుంది, భావం సరిగ్గావుంటే ప్రేరణ సరిగ్గా వుంటుంది, ప్రేరణ సరియైనదయితే కార్యాచరణ సరిగ్గావుంటుంది. కార్యాచరణ సరిగ్గావుంటే విజయం మనదవుతుంది. ఇవన్నీ జరగడానికి ఒకటే మార్గం శాశ్వత నేస్తం స్వీయ ప్రేరణ.
ప్రతి మగవాడి విజయం వెనుక ఒక స్త్రీ వుంటుంది అంటారు. అంటే ఆ వ్యక్తికి విజయాన్ని సాధించడంలో ఆమె పూర్తి సహాయ సహకారాలందించినదై వుండాలి లేదా తానొక ప్రేరణ కాగలిగి వుండాలి. ఈ రెండు విషయాలు ఆమెలోని స్నేహశీలతను చాటి చెప్తున్నాయి. తనకు జన్మతః అబ్బిన స్నేహశీలతతో నేటి స్త్రీ ఎన్నో పన్లు చేయగలుగుతుంది. తాను పుట్టింట్లోవున్నా, అత్తగారింట్లో వున్నా ఇంటిని తీర్చిదిద్దడం, ఇంట్లో వారికి కావలసిన సౌకర్యాలను ఏర్పరచడం, భోజన తయారీ, మంచి ఆహారాన్ని అందించడం, అలాగే ఆరోగ్యం, అందం, వ్యాయామం, ఫేషన్ ప్రపంచాలలో కూడా తనకంటూ ఒక ప్రత్యేకతను సంపాదించుకున్నది నేటి స్త్రీ. అఫ్ కోర్స్ దీనికి ఇంట్లో మగవారి మరియు పిల్లల సహకారాలు కూడా తోడవుతున్నాయి. ఇటువంటి సహాయ సహకార సమన్వయాలు ఇంట్లో నెలకొల్పగలిగే నేర్పు చేర్పు ఆ స్త్రీకి ఉన్నప్పుడు విజయం ఆమె వెనుకే కాదు ఆమెని అనుసరించుకుని వున్న వారందరి వెనుక వుంటుందని నా ప్రగాఢ విశ్వాసం. దీనికి ఆ స్త్రీలో ఉండవలసిన ముఖ్యమైన లక్షణాలు మంచితనం, స్నేహశీలత, క్రొత్త విషయాల్ని నేర్చుకోవాలనే జిజ్ఞాస, యోగ్యత కలిగిఉండడం, కష్టపడి పైకి రాగలిగే సామర్ధ్యం కలిగి ఉండడం, పరనిందలకు దూరంగా వుండడం, పరులకు సహాయం చెయ్యడం, దైవభక్తి లాంటి లక్షణాలను కలిగివున్న స్త్రీలో వృత్తిపరంగా మరియు ఇంట్లో సంసార పరంగా కూడా ఎదురయ్యేది కేవలం విజయమే. మహిళాదినోత్సవ సంధర్భంగా అటువంటి విజయాలను చవిచూసిన మహిళలను చేరి వారి జీవితంలో మర్చిపోలేని వ్యక్తుల గురించి, వారి ద్వారా వీళ్ళు ప్రభావితమైన విషయాల గురించి చెప్పమని అడిగినప్పుడు… వారి అనుభవాల ద్వారా సాటి స్త్రీలకు (నాతో సహా) వారిచ్చిన సందేశాలు చూద్దాం.

వెంకటసుశీల జలగడుగుల, ఎం.ఏ. (సోషియాలజీ)
పబ్లిక్ హెల్త్ నర్సింగ్ సూపర్ వైజర్
“తల్లిని చూస్తే పిల్లని చూడక్కరలేదు- తల్లిని బట్టే పిల్ల గుణగణాలు” అని పెళ్ళి సంబంధాలు కుదుర్చుకుని వెళ్ళేవారు గతంలో. కారణం బిడ్డల భవిష్యత్తు, బిడ్డల పెంపకం, భర్త యొక్క విజయం వెనుక ఒక ఆడది ఉంటుంది అలాగే ఒక కుటుంబం లేదా.. వ్యక్తిగతంగా తీసుకుంటే ఒక మగవాడి యొక్క పరువు-ప్రతిష్ఠ, సభ్యతాసంస్కారం, సాంప్రదాయం, వంశం కూలిపోయి సర్వనాశనమైందన్నా కూడా ఆడదే కారణభూతమవుతుంది. అందుకే కుటుంబం ఒక వ్యవస్థ, దానికి ఆడదే ఆధారం. మహిళాదినోత్సవ సంధర్భంగా నేను తప్పకుండా నా ఆలోచన్లని, ఎన్నో విషయాల్లో నన్ను ప్రభావితం చేసిన మొదటి వ్యక్తిగురించి చెప్తాను.
మానవ మనుగడ తప్పకుండా మహిళల మీద ఆధారపడిఉంది. ఆవిడ ప్రాబల్యము ఇంటినుండే ప్రాంభమవుతుంది. పిల్లలు మొదట ఎడ్యుకేట్ అయ్యేది గృహంలోనే. సంస్కారం అక్కడినుండే మొదలవుతుంది. నాకొక తమ్ముడు, చెల్లెలు. మాకు అక్షరాభ్యాసం చేసిన మొదటి గురువు మా తల్లిగారే. తానొక మిలిటరీ సుబేదార్ కూతురు కావడం వలన అటువంటి క్రమశిక్షణలోనే పెరిగారు, మాకు కూడా అదే క్రమశిక్షణని అలవరిచారు. తాను ఆ రోజుల్లో ఎస్.ఎల్.సి. వరకు చదువుకున్నారు, ఇంకా చదవాలని ఆశపడినా ఇంట్లో పెండ్లి చేసేయడం వల్ల కుదరలేదు. అలాగని తాను చదువుకు స్వస్తి చెప్పలేదు. తన దృష్టిలో చదువు అంటే తరగతులు మారుతూ చదివి, మార్కులు తెచ్చుకుని పాస్ అవ్వడం కాదు, చదువు అంటే విజ్ఞాన సముపార్జన, దానికి సముద్రంలాగే అంతం లేదనేవారు. తాను కాలేజీకి వెళ్ళి చదవలేకపోయినా.. ఇంటికి తెలుగు న్యూస్ పేపర్ వేయించుకుని..జరుగుతున్న విశేషాలన్నీ తెలుసుకుండేవారు, అలాగే వారపత్రికల్లో కధలు, సీరియళ్ళు..తన స్నేహితుల మధ్య పుస్తకాలు, నవళ్ళు ఎక్స్చేంజ్ చేసుకుని చదివేవారు. ఇదేదో కేవలం వంటంతా అయిపోయాక ఖాళీగా కూర్చునే సమయంలో సరదాగా చదవడం కాదు. తాను చదివే ప్రతి పుస్తకం నుండి, పేపర్ నుండి విషయాలను సేకరించి నాతో చెప్పి విశ్లేషించేవారు. తనకు నచ్చిన అంశాలను ఒక పుస్తకంలో రాసుకుండేవారు. తనకు నచ్చిన కధలను, సీరియళ్ళను వారపత్రికలనుండి సేకరించి..ఎంతో ఇష్టంగా మళ్ళీ కధాంశాలను బట్టి..వాటి లోని మోరల్స్ ని బట్టి తనకు తానే సంపుటీకరణ చేసి బైండింగు కూడా చేయించి ఇంట్లోనే ఒక లైబ్రరీ ని మెయింటైన్ చేసేవారు. తనతో ఎవరైనా ఏదైనా సమస్య చెప్పుకోవడానికి వస్తే వాళ్ళతో చర్చిస్తూ తన లైబ్రరీలోని కధలనో, సీరియళ్ళలోని రిలేటడ్ అంశాలను వాళ్ళకు చెప్పి మోటివేట్ చెయ్యడమో.. సమస్యల్ని పరిష్కరించడానికి వాటిని ఉద్దేశించడమో చేసేవారు. ఆ వచ్చిన వాళ్ళు ఎంతో సంతృప్తిగా ఏదో సమాధానం దొరికినట్లుగా వెళ్ళిపోయేవారు. అలా ఆవిడ నలుగురికీ ముఖ్యమైన వ్యక్తి అయ్యింది. అలాగే మా పిల్లలకు, తన అక్కచెల్లెళ్ళకు మిగితావారితో కూడా ఇదే వరుస. విషయసేఖరణ, విశ్లేషణ..విజ్ఞాన సముపార్జన..అది అందరికీ అనుకూల పద్దతిలో పంచడం లో ఆమెకామే సాటి. తమ్ముడు, చెల్లి బాగా చిన్నవాళ్ళవ్వడం మూలాన.. పెద్దగా వాళ్ళివన్నీ at times చూడలేదు. కానీ వాళ్ళు పెరిగాక వాళ్ళకీ ఇదే శిక్షణ. పెద్దదాన్నవ్వడం వల్ల ఫాలో అవ్వడానికి నాకోక గొప్ప అవకాశము కలిగింది, అలాగే నాకు నేనుగా కధలు రాయడం, దాన్ని వారపత్రికలకు పంపి బహుమానాలు పొందడం జరిగింది. దీనంతటికీ మా అమ్మగారే నాకు ప్రేరణ. ఆమెకి చదువంటే ఎంతో ఇస్టం. She was a self-motivated person. తన సిద్దాంతంగా..చదువుని ఒక విజ్ఞాన సముపార్జనగా చూడాలి, ఏదో ఒక మొక్కుబడిగా చదవకూడదు అనేది నేను ఇప్పటికీ పాటిస్తాను. రాత్రి నిద్రపోయే ముందు ఒక మంచి పుస్తకాన్ని చదువుతూ నిద్రపోవాలనే అలవాటును తన నుండే నేను ఇప్పటికీ పాటిస్తాను. ఆమె నేర్పిన ప్రతి మాట మా జీవితాల్లో ఒక భాగం… జీవన మార్గాలు మా ముగ్గురివి వేరే వేరే అయినా.
అంతే కాకుండా మా అమ్మగారు విద్యార్ధులకు విద్యాదానం చేశారు. ఉచితంగా నోట్సులు రాసిచ్చేవారు, పేద విద్యార్ధులకు ఉచితంగా చదువు చెప్పేవారు. ఆమె పొదుపు చేసుకునే డబ్బుతో బాగా చదువుకునే పేద విద్యార్ధులకు ఫీజులు కట్టేవారు. చదువుకోసము వచ్చిన వాళ్ళని ఏదో ఒక సహాయం చెయ్యకుండా వదిలేవారు కారు.. అలా విద్యాదానం చేసిన విద్యావరదాయిని ఆమె.
మా ఫాదరు ఉద్యోగరీత్యా ఎంతో బిజీ. ఫాదరు మేజిస్త్రేట్..తర్వాత రెవిన్యూ లో తహసిల్దార్ గా కూడా పనిచేసి రిటైర్ అయ్యారు. వృత్తిరీత్యా మా నాన్నగారి విజయాల వెనుక ఆవిడ సహాయ సహకారాలు మెండు. అంటే ఏవీ లేదు.. చాలా సింపుల్. డిమాండ్స్ అనేవీ లేకుండా సింపుల్ గా ఆలోచించేవారు, ఆ ఆలోచన్లకు తగ్గట్టుగా జీవించేవారు. దాని వల్ల కుటుంబం అంతా కూడా సుఖ సంతోషాలతో ఉండడమే కాకుండా.. ముఖ్యంగా ఫాదర్ తన గోల్స్ ని రీచ్ అవ్వడానికి ఎంతో అనుకూలమైన పరిస్థితులు ఇంట్లో నెలకొన్నాయి.
అంతే కాకుండా ఆధ్యాత్మికంగా కూడా ఆమె మాకు సద్గురువు. ఇంట్లో వాళ్ళకే కాకుండా. బయటివారికి కూడా భక్తిమార్గాలు సూచించేవారు, సత్ సంఘాలు నడిపేవారు కూడా, మహా శివభక్తురాలు. ఆమె మా వంశానికి, మాకు కూడా ఒక వరం.
మా తల్లి గారు 2009 వ సంవత్సరం, మే నెల 4 వ తేదీన శివసాన్నిద్యాన్ని చేరుకున్నారు. ఇప్పటికి అయిదు సంవత్సరాలు దాటినా అందరి హృదయాల్లో (ఆమెతో బంధం, అనుబంధం, స్నేహబంధం మరియు రక్తబంధం ఉన్న వాళ్ళందరి) అమరజీవి ఈ ఆదర్శ మహిళ!
ఇటువంటి మహిళలు నాకే కాదు… పదుగురికీ ఆదర్శమహిళలు. ఇటువంటి మహిళందరికీ మహిళాదినోత్సవ శుభాకాంక్షలు

డా. శోభాదేవి పొట్లకాయల, పి.హెచ్.డి
బయాలజీ డిపార్ట్మెంట్
అసిస్టెంట్ ప్రొఫెసర్
పెన్ స్టేట్ యూనివర్సిటీ, యునైటడ్ స్టేట్స్
హైదరాబాద్ సెంట్రల్ యూనివర్సిటీ లో ఎం.ఎస్.సి పూర్తిచేసుకుని, ఖరగ్ పూర్ ఐ.ఐ.టి లో ఎం.టెక్ ఇన్ బయోటెక్ చేస్తున్నరోజులు. కోర్సు ఆఖరున 6 మాసాలు ఏదో ఒక ఇన్స్ టిట్యూట్లో ప్రాజెక్ట్ చెయ్యలి. నేను హైదరాబాద్ వాస్తవ్యురాలినవ్వడం వల్ల, హైదరబాద్ లో ని ICRISAT అగ్రికల్చర్ ఇన్ స్టిట్యూట్లో ప్రాజెక్ట్ కు జాయిన్ అయ్యాను. అక్కడ ఒక వ్యక్తి పరిచయమయ్యింది, తన పేరు వర్షా విస్లే. ఖరగ్ పూర్ నుండి కేవలం ఆరు మాసాల ప్రాజెక్ట్ చెయ్యడం కోసం వచ్చిన నాకు.. వర్షాతో స్నేహం ఒక మంచి పాఠం, ఒక రిచ్ అనుభవం, ఇంకా ఒక అదృష్టం. ఆమె నాకన్నా ఒక ఆరేడు సంవత్సరాలు పెద్ద వుండవచ్చు. ఆమె చెప్పగా ఎన్నో విషయాలు నా ఫీల్డ్ లో నేర్చుకున్నాను, ఆమె పాటించే క్రమశిక్షణను చూసి క్రొత్త విషయాలను నేర్చుకున్నాను. ఆరు మాసాల ప్రాజెక్ట్ తన స్నేహ, సహకారాలతో ఇట్టే గడిచిపోయింది. వర్షా వైరాలజీ యూనిట్లో వర్క్ చేసేది, నాకు కూడా ఆమె యూనిట్లో రికమెండ్ చేసింది. ఆరునెలల ప్రాజెక్ట్ అయిపోయాక, సునాయాసంగా అక్కడే జాయిన్ అయిపోయాను. వృత్తిపరంగా ఎన్నో జాతీయ, అంతర్జాతీయ మీటింగ్స్ కి కలిసి వెళ్ళేవాళ్ళం. ఎన్నో రిచ్ అనుభవాలు. ఇప్పుడు వర్షా ఆస్ట్రేలియా వెళ్ళిపోయి వృత్తిపరంగా ఇంకా ఎదిగి, అక్కడే భర్త, పిల్లలతో సెటిల్ అయిపోయింది. ఎన్ని సంవత్సరాలయినా ఇప్పటికీ తానే నాకు ఒక గైడ్.
ICRISAT లో కొన్నాళ్ళు పనిచేసాక కెనడా వెళ్ళిపోయి పి.హెచ్.డి. పూర్తిచేసుకుని, నాకు ICRISAT లోనే పరిచయమయిన వ్యక్తినే పెళ్ళిచేసుకున్నాను. ఇప్పుడు ఇద్దరం అమెరికాలో పెన్ స్టేట్ యూనివర్సిటీ లోనే ఉద్యోగం చేస్తున్నాం. తను కూడా సైంటిస్ట్ మరియు యూనివర్సిటీ ప్రొఫెసరు. నేను బ్యాచిలర్ స్టూడెంట్స్ కి బయాలజీ టీచ్ చేస్తాను. నేను ఇక్కడ ఒక ముఖ్యమైన అంశాన్ని చర్చిద్దామనుకుంటున్నాను. అది వర్షా ని చూసి అలవరచుకున్న గొప్ప విషయం, అది ఇప్పుడు నాకు వరం. స్టూడెంట్స్ అందరూ ఒకేలా చదవరు కదా. ఒక స్టూడెంట్ కు ఫోకస్ తక్కువ వుండేది. క్లాసెస్ కి సరిగ్గా రాకపోవడం, లేజీ గా ఎసైన్మెంట్స్ సబ్ మిట్ చెయ్యడం, తక్కువ మార్కులు వచ్చినా కూడా పట్టించుకునేది కాదు ఆ అమ్మాయి (స్టూడెంట్). ఎందుకో ఆమెకి తగు గైడన్స్ కావాలని అనిపించి, అందివ్వడానికి ఆమెకి దగ్గిరయ్యాను. ఆ అమ్మాయితో కొద్ది గంటలు మాట్లాడాను, నా స్వంత లైఫ్ అనుభవాలను ఆమెకు పాఠాలుగా చెబుతూ వచ్చాను. ఎందుకో తాను isolated గా ఫీల్ అయ్యేది. ఆ ఫీల్ ని పోగొట్టడానికి క్లాస్ రూం కి సంబంధించిన విషయాలన్నిట్లో తనను involve చేసేదాన్ని, ఇక ఆ అమ్మాయి క్రొత్త విషయాల్లో మునిగిపోయి బిజీ అయిపోయింది. వంటరితనాన్ని వదిలేసింది. క్రొత్త క్రొత్త విషయాలను నేరుచుకోవడానికి మొగ్గు చూపేది. తక్కువ సమయం లోనే తాను మారగలిగింది.
ఆ చిన్న వయసులో పిల్లలకి immediate sense of gratitude ఉంటుంది. అదే బెస్ట్ వయసు వాళ్ళకి మంచి విషయాలు నేర్పడానికి, మంచివైపు లాగడానికి. దానికి కావలసినది, టీచర్ లో ఓర్పు, వృత్తి పట్ల అంకిత భావం. ఈ రెండూ నేను వర్షా నుండి నేర్చుకున్నవే. ఈ రోజు నా స్టూడెంట్ అందరిలోకి చాలా క్లియర్ గా వుంది, తను నెక్స్ట్ ఏ కోర్స్ లో జాయిన్ అవ్వాలి, ఎక్కడ జాయిన్ అవ్వాలి మొదలైన విషయాల్లో తానే సంత నిర్ణయాలు తీసుకుంటున్నది. తనపై తనకు ఎంతో బాధ్యత పెరిగింది. తాను కోర్స్ పూర్తి చేసుకుని వెళ్ళిపోతూ ఒక అందమైన నోట్ వ్రాసింది.. stating that you are like my mother! దీన్ని నేనొక గొప్ప accomplishment గా భావిస్తాను. ఒక బెస్ట్ టీచర్ గా నేను విజయం సాదించినట్టే. ఈ విజయంలో ఒక noble friendship యొక్క motivation ఉంది. Friendship is an unmeasurable component of life and priceless.
వృత్తిపరంగా నేర్చుకున్న ఈ నేర్పు, ఓర్పు, చేర్పు లు ఇల్లాలిగా ఇంటి వ్యవహారాలను చక్కబట్టేందుకు కూడా ఉపయోగ పడ్డాయి. ముఖ్యమైనది తల్లి పాత్ర. ఒక ఉద్యోగిని గా, ఇల్లాలిగా రెండు పాత్రలు పోషించడం కష్టతరమే అయినా .. I am enjoying both especially motherhood. కాలానుగుణం గా జీవితాన్ని అర్ధం చేసుకున్నాను. భర్తని కూడా అర్ధం చేసుకున్నాను. వృత్తిపరంగా తాను ఎంతో బిజీ. అయినా మేము తప్పుపట్టకుండా ఎదురుచూస్తాం. తనకు ఏ మాత్రం వీలుకుదిరినా మాకోసమే టైం కేటాయిస్తారు. In life, everything cannot be measured. The thought and whatever little things he does is most important. డిమాండ్స్ చెయ్యకుండా, చిన్న చిన్న విషయాలకు సర్దుకుపోతూ వుంటే రెండు పడవల్లో ప్రయాణం చెయ్యవచ్చు. అది ఈ తరం స్త్రీ కి అవసరం కూడా.

Dr. Rani Ratna Prabha, J. Ph.D
Assistant Professor in Economics Dept.
Central University of Hyderabad, Hyderabad
Briefly about myself, I born in a small town from Godavari district in Andhra state. I have finished my bachelor’s in St. Anns college, Eluru and then moved to Central University of Hyderabad for post graduation and then Ph.D in economics. Currently, I am working as an Assistant Professor in the same department.
I would like to share some of my experiences and inspirations that I have received from some women close to my heart.
1) The first person who inspired me is none other than my mother, who was a teacher (retired now) gave me a constant support and encouragement towards my education and career planning. Being a teacher, she received so much of respect from the society which inspired me since my childhood to get the same respect and appreciation in my future. Therefore I thank my mother for her innumerable support and encouragement.
2) Sometimes not only good experiences, also the bad experiences of other people give a direction to frame our future endeavors. One of such experiences I got from a friend from the same town. She was married at the age of 13, had two girl children immediately and lost her husband at the age of 18. Being a small town girl from middle class and no education, she faced lot of obstacles and problem for money to bring her children up. Lack of education was the forth most reason for all her sufferings and money also comes into feature. Though she suffered a lot, she did not lose her hope for kids. She is brave woman I ever saw. I was inspired by her hard working nature and bravery by following her closely.
3) I never forget another friend Lakshmi who came from Machilipatnam joined for the post-graduation in the same year, but in Hindi department, Central University. Another girl who was of city brought up said both of us satirically that you both came to University in a red bus (ఎర్ర బస్సేక్కేసి… వచ్చేసారా?) and made fun of us in front of her other friends. The very next moment Lakshmi told me “Rani, we have to prove ourselves to them and must take a Phd degree from this university”. Her strong words had a great impact on me to study hard and go for Ph.D. Unfortunately, Lakshmi could not pursue further studies due to her family reasons. Moreover, the city girl also did not do her Ph.D. But I got Ph.D. degree eventually.
4) Next it’s you Gauthami…met you in the university after my post-graduation, kept telling me not to leave education in the middle even the sky fall on the head when I was indecisive of some of the on goings in my home. Especially a long discussion that we both had before you guys were leaving to USA made a remarkable change and helped me to take a firm decision about life. You were always advised to prioritize studies, job and then marriage as only education makes sense of life. I am happy that I got an opportunity to thank you this way.
5. Lastly… but not least I should thank my mother-in-law who took care of my son and extended her support during my PhD completion. Of course, there are other family members who extended their timely help and support throughout my career.
Like this… at every stage of my life I met good women and got constant advice, encouragement and help in all my life endeavors.

డా. మంజుల భానూరి, పి.హెచ్.డి
బయాలజీ డిపార్ట్మెంట్
అసిస్టెంట్ ప్రొఫెసర్
ఉస్మానియా యూనివర్సిటీ, హైదరాబాద్
నిన్న (ఫిబ్రవరి 8,2015) ఫేస్ బుక్ లో గౌతమితో చాట్ చేస్తూ..నీ జీవితాన్ని ప్రభావితం చేసిన మహిళ గురించి చెప్పమని అడగగానే.. ఒక్క ఉదుట్న..ఎన్నో పాత జ్ఞాపకాలు, ఆలోచనలు ముసురుకున్నాయి. ఆ జ్ఞాపకాల మధ్య నా కళ్ళ ముందుకొచ్చి నిలిచిన రూపం రుక్మిణమ్మ. ఆమె మా అమ్మమ్మకి పెద్దమ్మ. ఏడేండ్ల ప్రాయం లోనే వివాహమై, వివాహమైన ఆరు నెలలకే భర్తను పోగొట్టుకుని విధవగా మారింది. ఆపై తల్లిదండ్రులను కూడా పోగొట్టుకుని ఏకాకి గా నిలిచింది. జీవితం నేర్పిన పాఠాల వల్లేమో ఆత్మ స్థైర్యంతో ఎప్పుడూ నిండు గానే కనబడేది. పిల్లల్ని ఎంతో ప్రేమించేది. నాకప్పుడు ఏడేండ్ల వయసుమాత్రమే. అమె అంటే నాకు ఎంతో ఇష్టం. ఎంత ఇష్టమంటే… నా కిడ్డీ బ్యాంకులో నేను కూడబెట్టుకున్న 25 పైసలతో ఆమెకి ఐస్ క్రీం కొనిపెట్టాను. అది చూసి, ఎంతో మురిసిపోయి నన్ను దగ్గిరతీసుకు హత్తుకున్నది. ఇప్పటికీ అది నాకు గుర్తే. మర్చిపోలేని ఇష్టమైన జ్ఞాపకం! అప్పటినుండి కూడా రిక్మిణమ్మ కోసం కూడా డబ్బులు దాచేదాన్ని. నేను సంగారెడ్డి (మెదక్ జిల్లా, తెలంగాణారాష్ట్రం) లో చదువుకునేదాన్ని. ఆమెజోగిపేట లో (సంగారెడ్డి 30 కి.మీ. దూరంలో) అమ్మమ్మ వాళ్ళింట్లో ఉండేది. నేను ప్రతినెలా రెండో శనివారం కోసం ఎదురుచూసేదాన్ని జోగిపేటకి వెళ్ళడానికి. రుక్మిణమ్మ ప్రేమానురాగాలకి ప్రతిరూపం. తనకేమైనా ఇస్తే (ఒక పండైనా) నలుగురికీ పంచేది. ఆమె చదువుకోలేదు. ఎవ్వరికీ కూడా ఇది చెయ్యండి, అది చెయ్యొద్దు అని బోధనలు చేసేటంతటి తెగువ కూడా పాపమామెకి లేదు. ఆమె జీవితం, నడవడి, ఆమె మంచితనం నాపై చెరగని ముద్ర వేసింది. నేను ఏడవతరగతికి వచ్చేసరికి తాను స్వర్గస్థురాలయ్యింది. ఇప్పటికీ చుట్టాలలో ఆమె త్యాగ బుద్ధిని, మంచితనాన్ని, అందరికీ తల్లో నాలిక లాగ వుండి..అందరి మంచితనాన్ని పొందింది, అలాగే తన కష్టాలను ఆత్మ స్థైర్యంతో ఎలా అధిగమించిందీ చెప్పుకుంటుంటే.. ఆమె గురించి నాకు తెలియని విషయాల్ని ఎన్నో తెలుసుకున్నాను. రుక్మిణమ్మ భౌతికంగా నాకు దూరమయినా..నా అలోచ్న్లలో ఇప్పటికీ తాను బ్రతికేవుంది. తాను నావెన్నంటి ఉన్నట్టే ఫీల్ అవుతాను.
నాకు చిన్నతనం నుండు డాక్టర్ కావాలనే కోరిక వుండేది. తగిన కృషి చేసాను గానీ ఎంసెట్ లో కొద్దిమార్కులతో మిస్ అయ్యాను. ఆ బాధతో ఆత్మహత్య చేసుకోవాలనిపించింది. చిన్నప్పుడు కూడా ఏ కష్టం కలిగినా.. నాకు రుక్మిణమ్మే గుర్తొచ్చేది.. ఏజన్మ బంధమో మాది. ఎంసెట్ లో సరిపడిన ర్యాంకు రాలేదని బాధపడుతున్నప్పుడు.. రుక్మిణమ్మే గుర్తొచ్చింది, ఊరట కలిగింది. తానే విధంగా కష్టాల్ని నవ్వుతూ ఎదుర్కొందో విన్న కధలన్నీ గుర్తొచ్చి నన్ను నేను సందాయించుకుని, మళ్ళీ మామూలు మనిషినయ్యాను. ఇలాగే నా ఆలోచన్లలో ఉంటూ నాకు దైర్యాన్ని ఇస్తూనే ఉంది రుక్మిణమ్మ. మా వూళ్ళోనే డిగ్రీ పూర్తిచేసి, ఎం.ఎస్ సి హైదరాబాద్ సెంట్రల్ యూనివర్సిటీ లో పూర్తిచేసి, ఫి.హెచ్.డి ఉస్మానియాలో యూనివర్సిటీ లో పూర్తి చేసాను. ఇప్పుడు ఈ యూనివర్సిటీలోనే అస్సిస్టంట్ ప్రొఫెసర్ గా అప్పాయింటయ్యాను. కాలానుగుణంగా జీవితాన్ని చదువుతున్నాను.
జీవితం క్షణభంగురం, ఏక్షణం ఏమవుతుందో ఊహకు అతీతం. అందుకే ప్రతిక్షణం జీవించాలి అనేది రుక్మిణమ్మ జీవితం నాకిచ్చిన స్పూర్తి. దీనిని నా జీవితానుభవాలకి కలగలపి ఆత్మ స్థైర్యాన్ని పెంచుకున్నాను. ఎంతటి సమస్యనైనా తట్టుకుని నిలబడి తక్షణం దానికి పరిష్కారాని అన్వేషిస్తానే తప్ప.. ఒకప్పటిలా నీరుగారిపోను. మొన్నటిదాకా ఎండోమెట్రియోసిస్ తో బాధపడి నిలదొక్కుకుని బయటపడ్డాను. ఇప్పుడు నా జీవితాశయాన్నే మార్చుకున్నాను. ఈ వ్యాధిపై పరిశోధనలు చేసి.. ఈ వ్యాధి మొదటి దశలో ఉంటుండగానే వ్యాధి నిర్ధారణ జరిపేందుకు అవసరమైన బయోమార్కర్స్ ని కనిపెట్టాలనేదే నా ఆశయం. దీనికి ఎన్నో అంతరాయాలు కలుగుతున్నా కూడా అనుకున్నది సాధించాలనే పట్టుదలను క్షణ క్షణం పెంచుకుంటున్నాను. దీని వెనుక రుక్మ్ణమ్మ ఆశీర్వాదం తప్పకుండా ఉంటుంది, నేను అనుకున్నది సాధిస్తాననే నమ్మకం నాది. ఈ నమ్మకం, ఈ పట్టుదలే నేను రుక్మిణమ్మకి ఇచ్చే నివాళి. మరొక ఆశయం కూడా ఉంది నాకు. రుక్మిణమ్మ జీవితాన్ని ఒక పుస్తంగా రాయాలని. 1995 లో మొదలుపెట్టి ఓ మూడు పేజీలు రాశాను. అనివార్య కారణాలవల్ల ఆగిపోయింది, మళ్ళీ కుదరలేదు. ఇదిగో, మళ్ళీ ఇప్పుడే.. ఆమెను తలుచుకుంటూ నా జ్ఞాపకాలను ఇలా కాగితంపై అవాకాశాన్ని కలిగించిన గౌతమికి ధన్యవదాలు. బై ద వే.. గౌతమి సెంట్రల్ యూనివర్సిటీలో నా ఎం.ఎస్.సి క్లాస్ మేట్.
*******************************
నా చివరిమాటగా… “నాతో సహా”.. అని నేను పైన చెప్పినట్లుగా, పైన నలుగురూ చెప్పిన విషయాలను విన్నాక … కొన్ని విషయాలు నాకు కూడా తెలిసినవే అయినా కొన్ని యాంగిల్స్ నుండి నేను చూడలేదేమో అనిపించింది. క్రొత్త విషయాల్ని తెలుసుకున్నాను. అంతేకాకుండా నా స్నేహితురాళ్ళలో ఎప్పుడూ నేను చూసే స్నేహం, అభిమానం, వృత్తిపరమైన ఆలోచనలే కాకుండా ఒక కోణంలో గంభీరత్వాన్ని మొదటిసారిగా చూసి.. వాళ్ళని మరొక్కసారి appreciate చెయ్యకుండా ఉండలేకపోతున్నాను. ఈ నలుగురికీ వారి అనుభవాల్లో స్నేహ బంధం రూపంలో తిరిగి మహిళలే ప్రేరణకావడం ముచ్చటగొలిపే విషయం. ఇందులో పాల్గొన్నవాళ్ళకే కాదు, మాలిక పాఠకులకు, నాకు తెలిసిన వాళ్ళకు, మీకు తెలిసిన వాళ్ళకు అందరికీ మహిళాదినోత్సవ శుభాకాంక్షలు !!!
రచన: అల్లూరి గౌరీలక్ష్మి
మనందరికీ ఉద్యోగస్తులైనా, మరే ఇతర వ్యాపకం ఉన్నవారైనా రోజువారీ శ్రమ మధ్య లేదా రాత్రి భోజనం చేశాక కాస్త ఆట విడుపుగా ఏదైనా రిలాక్సేషన్ కావాలని పిస్తుంది. అది టీ.వీ. అయితే శరీరానికి విశ్రాంతి, మనసుకు ఆహ్లాదం ఒకేసారి కలుగుతాయి. ఇది అందరికీ అందుబాటులో ఉండే  వినోదం.
కొంతమంది ఇళ్ళలో టీ.వీ. నిరంతరం మోగుతూనే ఉంటుంది పైప్ లో నీళ్ళు వస్తునట్టు. ఇలా టీవీ చూడడం అనేది ఒక వ్యసనంగా మారకూడదు. గంటలు గంటలు అర్ధరహితమైన కార్య క్రమాలు చూడడం ఎంతవరకూ సమంజసమో మనమే ఆలోచించుకోవాలి. శరీరాన్ని కదలిక లేకుండా పెట్టడం వల్ల ఆరోగ్య హాని కూడా. ఆడ వాళ్ళే టీ.వీ ఎక్కువ చూస్తారనడం సత్యదూరం కాదు. 
సాధారణంగా టీ.వీ.లో ఏ ప్రోగ్రాం చూసినా ఏమున్నది గర్వ కారణం? సమస్తం సినిమా ఆధారితం, సినిమా భరితం అన్నట్టుంటున్నాయి. లేకపోతే క్వాలిటీ లేని అపహాస్య కార్యక్రమాలు. చక్కని నాణ్యమైన వినోదం, విజ్ఞానం కలగలిపిన ప్రోగ్రాములు చాలా చాలా తక్కువ. టైం వేస్ట్ అనిపించేవే ఎక్కువ.  ఇందులో కొన్ని స్త్రీ ప్రేక్షకులని పాల్గొననిచ్చేవి కూడా  ఉంటాయి. చీరల, వస్తువుల రేట్లు సరిగ్గా చెబితే వేలకు వేలు బహుమతులు. నిజంగా అవన్నీ ఎవరికైనా వస్తున్నాయా అన్న అనుమానం కలగక మానదు. సినిమా విజ్ఞానం కావాల్సిన క్విజ్ లు కొన్ని. పిచ్చి పిచ్చి డాన్సులు కొన్ని. 
ఇక ఈ మధ్య  కార్యక్రమంలో కూర్చుని ఆటలాడే ప్రోగ్రాం లు వస్తున్నాయి. ఇందులో కొన్ని అపభ్రంస కార్యక్రమాలు. చీరలు ఇచ్చిన సమయంలో ఎన్ని ఎక్కువ మడత పెడతారు? ఎవరు బాక్స్ ల తాళాలు సరి చూసి తీస్తారు. ఎవరు గడిలో రింగ్ వేస్తారు ? ఇలాంటివి. వీటివల్ల ఏమైనా ఉపయోగం ఉందా ? మన విలువైన సమయం వృధా కావడం తప్ప! ఇంకా తల్లితండ్రుల  ధనమూ, పిల్లల విలువైన కాలమూ వేస్ట్ చేసే పిల్లల ప్రోగ్రాంలుంటాయి. పసి పిల్లల్ని ఈ ప్రోగ్రాంలకు తిప్పడం వల్ల వారి దృష్టి చదువులపై తప్పి పోయే ప్రమాదం ఉంటుంది. 
లోక జ్ఞానం, ఆధ్యాత్మిక జ్ఞానం సముపార్జించవలసిన ఆవశ్యకత అన్ని వయసుల వారికీ ఉంది. అలాగే ఇల్లాళ్ళకు పిచ్చి పిచ్చి ఆటలు కాకుండా ఇంకా మంచి కార్యక్రమాలు సృజనాత్మకత పెంచేవీ  జనరల్ నాలెడ్జి పెంచేవీ తలచుకుంటే తప్పక రూపొందించవచ్చు. ఇల్లాలి విజ్ఞానం ఇంటిల్లిపాదికీ విస్తరిస్తుంది. ఒక వైపు స్త్రీలు అన్నింటా పురుషులతో సమానం అని ఒప్పుకుంటూనే స్త్రీల కోసం ఇలాంటి నాసి రకం టైం పాస్ ప్రోగ్రాంలు చెయ్యడం వారిని తక్కువ చేయడమే కాక వారి అభిరుచి ఇంతకన్నా ఎదగనవసరం లేదని కించపరచడం కూడా !
ఒక ప్రోగ్రాం మీద వ్యంగ్యోక్తులతో మరో ప్రోగ్రాం. సినీ నటులను అనుకరిస్తూ, వెక్కిరిస్తూ మరొకటి. స్కిట్ ల పేరుతో ద్వంద్వార్ధాల మాటలు రాసి నవ్విస్తున్నామంటారు. మాజీ హీరో హీరోయిన్ లని కూర్చోబెట్టి వారికి డబ్బులిచ్చి నవ్వమని చెప్పి మనల్ని నవ్వమంటే ఏడుపొస్తుంది. హాస్యాన్నీ, అశ్లీలతనీ విడదీయలేని  మన అసమర్ధత ని చూస్తే గుండెల్ని మెలి పెట్టినంత బాధేస్తుంది. నట్టింట్లో టీ.వీ. ముందు కుటుంబ సభ్యులంతా ఉంటారు. పిల్లల ముందు  ఆ కార్యక్రమాలు పెద్దలకు అవమానకరం గా ఉంటాయి.
 నిజమైన నాణ్యమైన హాస్యం అందిస్తూ ఉంటే చూడగల హాస్య రసికత మనందరికీ ఉంటుంది. ఆ విధంగా మన సమయాన్ని సద్వినియోగం చేసుకోగల విజ్ఞత మనకెప్పుడూ ఉంది. మనకు గొప్ప సాహిత్యం ఉంది. అధ్బుతమైన నాటికలున్నాయి. తలపండిన  సాహిత్య కారులున్నారు. వారితో సాహిత్య కాలక్షేపం కార్యక్రమంగా చేయవచ్చు. ఎన్నో కళలున్నాయి.  జీవితాన్ని మధించి సారాన్ని మనకందించిన కళాకారులున్నారు. వారిని గురించి చెబుతూ కార్యక్రమం చెయ్యొచ్చు. యువతకు స్ఫూర్తి దాయకమైన విషయాలు, వారిలో సామాజిక బాధ్యతను తట్టి లేపే సమస్యల సంగతులు అనేకం  ఉంటాయి.  
కష్టపడి పైకొచ్చిన వివిధ రంగాల్లోని ప్రముఖుల విజయ గాధల్ని కార్యక్రమాలుగా చెయ్యడానికి  ఎవరికీ మనసొప్పదు.  రేటింగ్ ఉండదంటారు. అసలు మంచిని ప్రేక్షకులకి అందిద్దామన్న చిత్తశుద్ధీ, ప్రయత్నం కనబడవు. మన అభిరుచిని వాళ్లే జమ కడతారు. మనకి ఎంచుకునే అవకాశం ఇవ్వరు. మనం ఏం చూడాలో వాళ్లే నిర్ణయిస్తారు. టీ.వీ ముందు ఒక గంట  కూర్చుంటే మనకి ఉపయోగం ఉండక్కర్లేదా ? ఈ రోజుల్లో కాలం అందరికీ విలువయ్యిందే కదా 
టీ.వీ.లో వచ్చే కార్యక్రమాలు మనకి నచ్చనంత మాత్రాన రావడం మానవు కదా అన్న నిరుత్సాహం వద్దు. అటువంటి నిర్వేదంతో చూడవద్దు. మన వరకూ మనం ఆ ప్రోగ్రాం కి విలువ ఉందనుకుంటేనే చూడాలి. మీరు చూస్తున్నారు గనుక మేం వేస్తున్నాం అన్న నెపం మన మీదికి నిర్వాహకులు నెట్టక ముందే మనం నిరసన ప్రకటించవలసిన అవసరం ఎంతైనా ఉంది. భగవంతుని రూపాల్లో కాలం ఒకటట. అటువంటి కాలాన్ని సద్వినియోగం చెయ్యడం అంటే భగవంతుని పట్ల మనకున్న గౌరవాన్నీ,  భక్తినీ చాటటం అవుతుందేమో కదా ! నాస్తికులైనా ధనంలాంటి కాలం విలువని కాదనగలరా !
ప్రతి రోజూ మన ఎకౌంటు లో 24 గంటలు పడతాయి. అవి రోజు పూర్తి కాగానే వాడకపోతే వృధా అవుతాయి. నీళ్ళు తెలీకుండా చేతిలోంచి జారిపోయినట్టు కాలం చూస్తుండగానే కరిగి పోతుంది. అర్ధం పర్ధం లేని ప్రోగ్రాంలు చూస్తూ మనం కాలాన్ని దుర్వినియోగం చేసుకుంటుంటే వాటిని నిర్మించేవారూ, నిర్వహించేవారూ, అందులో నటించేవారూ తమ కాలాన్ని సద్వినియోగం చేసుకుంటున్నారు.   అంటే వారు మనల్ని ఫూల్స్ చేస్తున్నట్టు కాదా ! ఇవన్నీ చూస్తూ మన బుర్రకి పని లేక, శరీరానికి వ్యాయామం లేక మనం మొద్దు బారి పోతున్నా మేమో ! ఆ సమయాన్ని మరో మంచి పనికి కేటాయిస్తే ఎంతో బావుంటుందేమో ! 
మనం కాస్త ఓపిక చేసుకుని మొక్కల్ని పెంచి వాతావరణ కాలుష్యాన్ని తగ్గించవచ్చు. పక్కింటి  పిల్లలకి ఉచితంగా ట్యూషన్లు చెప్పొచ్చు. ఇరుగు పొరుగుకి అవసరం అయితే మాట సాయం చేస్తూ,  సమస్య ఉంటే సలహా చెప్పడం ద్వారా మన చుట్టూ  ఉన్న సమాజంలో మనమొక బాధ్యత  గల పౌరునిగా మెలగచ్చు.
తీరిక సమయాల్లో చూద్దామని పెట్టించుకున్న కేబుల్ టీ.వీ. కాస్తా ముఖ్యమైన పనుల నుంచి మనల్ని మరల్చి తన వైపు తిప్పుకుంటోంది. మనల్ని సోమరుల్ని, బద్ధకిష్టుల్నీ చేస్తూ తినే టైములో ఏం తింటున్నామో తెలీకుండా, కుటుంబ సభ్యులతో మనసు విప్పి మాట్లాడుకోకుండా వారికి అండ దండగా ఉండకుండా చేస్తోంది. కుటుంబమంతా టీ.వీ.ముందు చేరి బాగా పొద్దు పోయేవరకూ చూస్తూ నిద్ర కూడా చెడగొట్టుకుని ఉదయం ఆలస్యంగా లేస్తుంటాం. కుటుంబబంధాల్ని కూడా ఈ టీ .వీ. బలహీనం చేస్తోందంటే అతిశయోక్తి కాదు. మనమందరం మంచి ప్రోగ్రాంలు మాత్రమే చూస్తాము అని ప్రతిన బూనాల్సిన తరుణం ఆసన్నమయింది. కాదంటారా !
						(%
పరిచయం: మణి వడ్లమాని

 
చిరకాలంగా పాఠక లోకానికి పరిచయమున్న రచయత శ్రీ సత్యం మందపాటి గారు. వారు ఎన్నో కధలు, నవలలు, వ్యాసాలు ఇంకా అనేక రకాల సాహిత్య ప్రక్రియలలో సిద్ధహస్తులు. వారి రచనలలో ప్రముఖంగా, అమెరికా బేతాళుడి కధలు, తెలుగువాడు పైకొస్తున్నాడు తొక్కేయండి, చీకటిలో చందమామ, ఎన్నారై కబుర్లు, అమెరికా వంటింటి పద్యాలు ఇత్యాదివి. కిందటి నెల 24 వ తారీఖున వారివి  మరో రెండు పుస్తకాలు ఆవిష్కరించారు. సత్యం, శివం సుందరం అనే కధా సంకలనం, రెండవది నిజమే కల అయితే అనే నవల. ఈ నవల ఆంధ్రభూమి మాస పత్రికలో వచ్చింది. ఈ నవల ఆవిష్కరణ కర్త శ్రీ సుధామ.
నిజమే కల అయితే పేరే భలే థ్రిల్లింగ్  గా ఉంది అనుకున్నాను. నవల ఆసాంతం చదివిన తరువాత కలిగిన అనుభూతి గురించి మాటలలో వర్ణించడం కష్టం. అది పుస్తకం చదివినవాళ్ళకే అనుభవైకవేద్యం అవుతుంది.  గమ్మత్తుగా కధనం భూగోళానికి ఆవలవైపు, ఈవలవైపు ఒక దానితరువాత ఒకటి నడుస్తూనే ఉంటుంది.. ఎన్నో పాత్రలు వస్తాయి. ప్రతి పాత్ర కూడా కధతో ముడిపడి ఉన్నవే.
ఎక్కడ కూడా ఉన్న నమ్మకాలను పోగొట్టలేదు. అలాగే  నవలలో పాత్రలు చెప్పే విషయాలు కూడా నమ్మాలనిపించేలా చక్కగా మలిచారు. నవల ఆస్టిన్, టెక్సస్ నుంచి  మొదలయి వృత్తంలా మళ్ళీ అక్కడకే  వస్తుంది. మధ్యలో  కేరళ నుంచి ఆంధ్రదేశం లోని గుంటూరు, అమరావతి, చీరాల, పొన్నూరు, బాపట్ల ఇలా  కధ ఎన్నో వంపులు, మరెన్నో మలుపులు తిరుగుతుంది
ముఖ్యంగా రెండుకధలు చివరివరకు సమాంతరంగా నడుస్తూ ఉంటాయి. ఆ రెండు కధల్లో  ఒక పాత్రకి పూర్వజన్మ స్మృతులు కలలాగా వస్తుంటాయి. మరొక పాత్ర.
మనసు చేసే గారడీ వల్ల ,  తనకుండే భయాల మూలంగా విన్న విషయాలను మనసు నిండా ఆకళింపు చేసుకొని వాటితో  తన ఉనికేనే మరచి పోతుంటుంది.
ఇంకా ఎన్నో రకాలు పాత్రలు వచ్చి పాఠకుడిని పలకరించివెళుతూ ఉంటాయి.
ఇక  కధలోకి  వస్తే ఆస్టిన్ లోని హోటల్లో  యునివర్సిటీ టెక్సాస్  లోని సోషల్ ఆంత్రోపోలజీ, పారా సైకాలజీ డిపార్ట్మెంట్ ఆధ్యర్వ్యంలో ఇంటర్నేషనల్ సోషల్ సైన్సెస్ వాళ్ళ ఏర్పాటు చేసిన సదస్సులో  మానవాతీత శక్తులు ఉన్నాయా? ఉంటే వాటి ఆధారాలు ఏమిటి? అన్న దానిమీద మాట్లాడటానికి దేశదేశాలనుంచి ప్రతినిధులు వస్తారు అలా అక్కడ.. ఇంగ్లాండ్ నుంచి వచ్చిన ప్రొఫెసర్ డేవిడ్ మార్టిన్,ఆంధ్రా నుంచి వచ్చి న  ప్రొఫెసర్ శంకర్, ప్రొఫెసర్ నారాయణరావు మేనల్లుడు  ప్రహ్లాద్, ప్రొఫెసర్ ఆండ్రూ, వీరంతా కలిసి మానవతీత శక్తులున్నాయా? ఉంటే వాటి ఆధారాలు ఏవిటి అన్న దానిమీద పరిశోధన చేద్దామని, ఒకరి అనుభవాలు ఒకరు పంచుకుందామని   అనుకోవడంతో మొదలవుతుంది  వారి ప్రాజెక్ట్.                                                                                                                        ఒక్కొక్కరి  అనుభవాలు గురించి  చదువుతూ ఉంటే మనం కూడా ఆ పాత్రలలో లీనమై పోతాము. ఇలా వారి వారి పరిశోధనలలో  ఎన్నో విషయాల గురించి. మానసిక స్థితి గురించి , మతం గురించి శాస్త్రీయ విషయాల గురించి చర్చలు ఉంటాయి.
కేరళ నుంచి వచ్చిన మనోరమ అనే పాత్రకి గుంటూరు, అమరావతి  ప్రాంతాలు చూడగానే ఆ ప్రదేశాలు బాగా పరిచయం ఉన్నట్లుగాను, అలాగే మలయాళీ మాట్లాడే ఆ అమ్మాయి సడన్ గా తెలుగు మాట్లాడటం  చాల వింతగా అనిపిస్తుంది. ఆ మిస్టరీని చేధించిన ఆమె భర్త అప్పు స్నేహితుడు సాకేత్ రామ్ పరిశోధన చాలా ఇంటరెస్టింగ్ అనిపిస్తాయి.
అలాగే మెలిసా అనే హిప్నోటిస్టు పాత్ర  ద్వారా మనసు చేసే గారడీ నుంచి ఒక పన్నెండు ఏళ్ళ కుర్రాడి తనకు లేనిది తను పోగొట్టుకున్నది  తనకు తెలియకుండా తన స్నేహితుడు ద్వారా విన్న విషయాలను తనవిగా భ్రమిస్తూ  మనసు శరీరం రెండుగా విడిపోతూ మానసిక సంఘర్షణ  గురించి  చాల చక్కగా వివరించారు. ఇందులో చిన్న రొమాంటిక్  టచ్  కూడా ఉంది . కధ మొదట్లో  ప్రహ్లాద్ కి, మెలిసాకి  మధ్య చిగురించిన అనురాగం మధ్యలో మొగ్గ  తొడిగి చివరకు ప్రేమ పుష్పం గా మారుతుంది.
కధ చివరలో  సస్పెన్సు రివీల్ చేస్తారు. చాలా గ్రిప్పింగ్  గా ఉంది.
అప్పుడు  నారాయణరావు పాత్ర ద్వారా పునర్జన్మ జ్ఞాపకాలు గురించి ఇలా చెప్పిస్తారు “నా స్వంత అభిప్రాయం చెబుతాను. ఒక మనషి చనిపోగానే అతని శరీరాన్ని, అతన్ని మతాన్ని బట్టి తగలేయటమో పాతిపెట్టటం చేస్తాము. దానితో శరీరం తగలబడి బూడిద అవటమో, మట్టిలో కలవడమో జరుగుతుంది. శాస్త్ర ప్రకారం చూస్తే అతని మెదడుతో పాటు అతని జ్ఞాపకాలు కూడా బూడిదయిపోతాయి. పోనీ ఆత్మ సిద్దాంతం ప్రకారం చూద్దామంటే ఆత్మ శరీరాన్ని వదిలి వెళ్ళిపోయినప్పుడు, ఈ భౌతిక బంధాలన్నీ వదిలేసి , ఆ బంధాలనే కాకుండా ఆ జన్మ లోని జ్ఞాపకాలు కూడా వదిలేసి వెళ్ళిపోతుంది. మహా భారతంలో పద్మవ్యూహంలో చనిపోయిన అభిమన్యుడి ఆత్మ, ‘అభిమన్యు’ అని ఏడుస్తున్న తండ్రిని నువ్వు ఎవరు అని అడుగుతుంది. అలాంటప్పుడు శాస్త్రీయంగా చూసినా, ఆధ్యాత్మికంగా చూసిన పూర్వ జన్మ జ్ఞాపకాలు ఉండటానికి ఆస్కారం లేదు” అని ముగిస్తాడు.
నవల  కూడా ఇంతటి తో ముగుస్తుంది. చదువుతున్నంతసేపూ మనలని  ఒకేసారి అమెరికా, ఇండియాలలో తిప్పేస్తారు. నెక్స్ట్ ఏమవుతుందా? అనే కుతుహులం ప్రతి పేజిలోనూ ఉంటుంది.అడుగడుగునా అద్భుతంగా, ఆశ్చర్యంగా ఉంటుంది. చివరగా  నా అనుభూతి , నవల  చాలా  బాగుంది.
 
 
 
 
 
రచన: ఆదూరి హైమవతి

భారతదేశంలో రామాయణం సుప్రసిధ్ధం.ఎంతో మంది కవులు తమదైన శైలిలో వాల్మీకి విరచిత సంస్కృత రామాయణాన్నిహృద్యంగా తెనిగిం చారు. వారిలో కవయిత్రి మొల్ల సుప్రసిధ్ధురాలు.ఈమె రచించిన రామాయణం ఈమె పేరనే ‘మొల్లరామాయణం ‘గా ప్రసిధ్ధిచెందింది.కమ్మని తేట తెలుగుపద్యాలలో, సులభశైలిలో భక్తి భరితమైనది మొల్ల రచన.ఈమె శైలిచాలా సులువైనది, సర్వులకూ అర్ధమయ్యే విధంగా సాగిపోతుంది. ఈమె శ్రీకృష్ణదేవరాయల సమకాలీనురాలని కొన్ని ఆధారాలవలన తెలుస్తున్నది. మొల్ల రామాయణాన్నిఆరు కాండములలో పద్యరూపంలో రచించింది.ఈ కావ్యాన్నిఆమె కేవలము ఐదు రోజు ల్లోనే వ్రాసిందని చెప్తారు. మొల్ల రచన ఆనాటి గ్రంధరచనా విధానానికి వేరుగా అందరికీ సులువుగా అర్ధమయ్యేలా వాడుక భాషతో ఉంది. రాముని బలాన్ని తక్కువచేసి రావణుడు అన్నమాటలు ఈపద్యంలో చక్కగా సులభశైలిలో ఆమె వ్రాసింది.
జడలు దాలిచి తపసుల  చందమునను
తమ్ముడును తాను ఘోర దుర్గమ్ములందు
కూరగాయలు కూడుగా కుడుచునట్టి
రాముడేరీతి లంకకు రాగలండు!
తనకు శాస్త్రీయమైన కవిత్వజ్ఞానం లేదనీ, భగవద్దత్తమైన వరప్రసాదం వల్లనే కవిత్వం చెబుతున్నాననీ ఆమె అంటుంది. కాని ఆమె అనేక సంస్కృత, తెలుగు పూర్వకవులను స్తుతించిన విధం చూస్తే ఆమెకు వారి రచనలతో గణనీయమైన పరిచయం ఉండి ఉండాలనిపిస్తున్నది. మొల్ల రామాయణం, సంస్కృతంలో శ్రీ వాల్మీకి విరచిత మైన శ్రీమద్రామాయణాన్ని ఆధారంగా చేసుకొని, తేట తెలుగులో వ్రాయబడిన పద్య కావ్యం. మొల్ల రామాయణంలో కందపద్యాలు ఎక్కువగా ఉండడం వల్ల, కందరామాయణం అనడం కూడా కద్దు. కవయిత్రి మొల్ల పూర్తి పేరు ఆతుకూరి మొల్ల. ఈమె ఆంధ్రదేశములోని కడప జిల్లాలోని గోపవరం గ్రామంలో నివసించినదని చరిత్రకారుల అభిప్రాయం .మరొక గోపవరం నెల్లూరుజిల్లాలోనూ ఉండటాన మొల్ల పుట్టిన గ్రామం గురించీ కొంత వివాదం ఉంది. ఎక్కడ పుట్టినా ఆమె కావ్యం జగత్ర్పసిధ్ధం.
ఆ రోజుల్లో అనేకమంది  కవులు ధనము, కీర్తిని ఆశించి రాజులకు అంకితమిచ్చినట్లుగా కాక ఆమె తాను రచించిన రామాయణాన్ని ఏ రాజులకూ అంకితమివ్వలేదు. ఇది ఆమె యొక్క రామభక్తికి నిదర్శనం.. మొల్లరామాయణం ఆరు కాండములలో సుమారు 870 (పీఠికతో సహా) పద్యాలతో ఉన్నది. అంతకు ముందే అనేకమంది కవులు రామాయణాన్ని రచించిన  విషయాన్ని ప్రస్తావిస్తూ తన పద్యకావ్యములోని మొదటి పద్యాల్లో ఆమె ఇలా అంటున్నది.
రాజిత కీర్తియైన రఘురాము మున్ గవీశ్వరుల్
తేజ మెలర్ప చెప్పి రని తెల్సియు గ్రమ్మర జెప్పనేలనన్
భూజన కల్పకం బనుచు, భుక్తికి ముక్తికి మూలమంచు నా
రాజును దైవమైన రఘురాము నుతించిన దప్పు గల్గునే?—
ఎన్నిమార్లుఎందరు జపించినా రామనామ ,రామకధ కొత్తగానే ఉంటుంది కదా!
“గురులింగజంగమార్చనపరుడు, శివభక్తరతుడు, బాంధవహితుడు” — మహాశివభక్తుడూ, కవీ ఐన కేసనసెట్టి మొల్ల తండ్రి. ’కేసన సెట్టి తనయ నని’ ఆమె ప్రారంభంలో చెప్పుకుంది. ఆమె రచనలో చమత్కారాలూ, పాండిత్య ప్రకర్షా, పూర్వకవుల గ్రంథాల్లో భాషగురించి ఆమె చేసిన వ్యాఖ్యానా లు చూస్తే, ఆమె చాలా కావ్యాలూ, ప్రబంధాలూ చదువినట్లే అనిపిస్తుంది. అవతారికలో మొల్ల ఇలా అంటున్నది.
దేశీయపదములు దెనుగు సాంస్కృతుల్
సంధులు ప్రాజ్ఞుల శబ్దవితతి శయ్యలు రీతులుఁ జాటు
ప్రపంధము లాయా సమాసంబులర్థములును—-
అంటూ వ్యాకరణ ఛందోరీతులు, దేశీయాలూ, సంధులు, సమాసములు,మొదలైనవేవీ తనకు తెలియదన్నా అవన్నీ ఆమెకు బహుబాగా తెల్సని ఆమె కావ్యం చదివిన వారికి అర్ధమవుతుంది .
తేనె సోఁక నోరు తీయన యగురీతి
తోడ నర్థమెల్లఁ దోఁచకుండ
గూఢశబ్దములను గూర్చిన కావ్యమ్ము
మూగచెవిటివారి ముచ్చట యగును
చదివినవారికి అర్ధంకాని విధంగా ఉంటే లాభమేమని ఆమె భావన. పాఠకుల మనసులను అలరించే చమత్కారాలూ, సామెతలూచేర్చి అందంగా చెప్తే చదివిన వారికి మనోల్లాసం కలుగుతుందంటుంది మొల్ల.
కందువమాటలు సామెత
లందముగా గూర్చి చెప్ప నది తెలుగునకుం
బొందై రుచియై వీనుల
విందై మరి కానుపించు విబుధులమదికిన్ —- అంటుంది
హనుమంతుని చూసి అతడు నిజంగా రాముడు పంపగా వచ్చినవాడో కాదో, ఇదీనీ రావణ రాక్షసమాయేనేమోని సందేహంతో సీత రామ లక్ష్మణులను వర్ణించమంటుంది. అప్పుడు హనుమంతుడు ఇలా అంటాడు.
నీలమేఘచ్ఛాయఁ బోలు దేహము వాఁడు
ధవళాబ్దపత్రనేత్రములవాఁడు
కంబుసన్నిభమైన కంఠంబు గలవాఁడు
బాగైనయట్టి గుల్భములవాఁడు–
అని రాముని వర్ణించి,
ఇన్నిగుణముల రూపింప నెసఁగువాఁడు
వరుస సౌమిత్రి బంగారు వన్నెవాఁడు
అని లక్ష్మణుని గురించి చెప్పిస్తుంది
లక్ష్మణుడిని గురించి తిరిగి  చెప్పక్కర్లేదు. ఆయనకి కూడా ఈ వర్ణనంతా సరిపోతుంది, కేవలం రంగు మాత్రమే వేరు.
మొల్ల అంటే  గ్రామీణ భాషలో అర్థం  “మల్లె” అని. ఈమె తండ్రి  శివభక్తుడు. మొల్ల  పరమేశ్వరుడే  తన గురువని పేర్కొంది. ఈమెపై పోతన కవితాప్రభావం కూడా ఉన్నట్లు తోస్తుంది.పోతన లాగే ఈమె కూడా శైవురాలైనా విష్ణువును గూర్చి రచనలు చేసింది. ఈమె తన రచనలను పోతనలాగే  రాజులకు అంకితం ఇవ్వలేదు. తన రామాయణాన్ని మొల్ల శ్రీరామచంద్రునికి అంకితం చేసింది. ఈమెకు “ఆంధ్రభోజుడు” శ్రీకృష్ణదేవరాయల ఆస్థానంలో తను రాసిన రామాయణాన్ని వర్ణించే అవకాశం వచ్చిందని  చెప్తారు. ఈమె అవసాన దశలో “శ్రీశైల మల్లిఖార్జును”ని సేవిస్తూ గడిపిందని భావిస్తున్నారు.                                                                                                                                                        రావణుని నిర్భంధంలో ఆశోకవనంలో ఉన్నసీత నిరంతరం నాధుని తలంచుతూ, రామనామ జపిస్తూ ‘ రాముడు ఎప్పుడు వచ్చి రావణ వధ గావించి తనను తీసుకెళ్తాడోని’ నిరీక్షిస్తుండగా, హనుమాన్ వచ్చి ఆమెను అనేక విధాల తాను రాకాసి మాయను కానని,  రామదూతననీ నమ్మించి సీతకు రాముని గురించిన ఆందోళన పోగొడతాడు. రాముని క్షేమసమాచారం తెలుపుతాడు. హనుమంతుడు  నవవ్యాకరణ పండితుడు, సమయము సందర్భం సరిగ్గా తెల్సుకుని మృధువుగా మాట్లాడే మేధావి. ఆయన మాటల్లో మొల్ల ఇలా సీతకు ధైర్యవచనాలు  చెప్తుంది  “నేను రాముని వద్ద నుంచీ నిన్నువెతుక్కుంటూ వచ్చాను అని చెప్పాలి  , కాని మొల్ల పాత్రౌచిత్యంతో ఇలా చెప్పిస్తుంది.
“ఉన్నాడు లెస్స రాఘవు
డున్నాడిదె కపుల గూడియురు గతిరానై
యున్నాడు నిన్ను గొనిపో
నున్నాడిది నిజము నమ్ముముర్వీతనయా!”
–ఈ పద్యం మొల్ల ప్రతిభకు గీటురాయి. ఆమె కవితా నైపుణ్యానికి నిదర్శనం .సీతను దర్శించి, లంక నుగాల్చి, రాముని బలాన్ని రావణునికి ఎరుకపరచి , తిరిగివెళ్ళి శ్రీరామునికి సీతమ్మ గురించీ చెప్పేప్పుడు కూడా,  హనుమంతుని నోట మొల్ల “కంటిన్ జానకిబూర్ణచంద్రవదనన్ గల్యాణినా లంకలో” అనిప్రారంభిస్తుంది. దీనిలో ఎంత ఔచిత్యం ఉందో మనకీ పద్యం వల్ల తెలుస్తున్నది.  హనుమంతుడు లంకలో సీతను చూసి, ఆమె భాధ గమనించి , రాముని దుఃఖాన్ని చూసి వచ్చినవాడు గనుక ఇద్దరి బాధనూ త్వరగా తీర్చాలన్న ఆతృతతో, సీతమ్మను తన భుజాలపై ఎక్కించుకుని తీసుకు వెళ్తానంటాడు ఆవేశంగా. హనుమంతుని ఆత్రుత అలాంటిది. కాని అది సముచితం కాదని చెప్తుంది సీత. అందుకే అలా తీసుకెళ్తే “రావణుకన్న మిక్కిలి భూవరుడే దొంగయండ్రు”అని చెప్పి, హనుమ ప్రయత్నాన్ని కాదంటుంది..మొల్లకి కవిత్వం  ఎలా చెప్పాలో, ఎలా చెప్పకూడదో బాగా తెల్సు.
“కందువమాటలు సామెత
లందముగా గూర్చి చెప్ప నది తెలుగునకుం
పొందై  రుచియై వీనుల
విందై మఱి కానిపించు విబుధుల ”
కని పేర్కొన్న మొల్ల ఆ పొందును, వీనుల విందును రామాయణం ద్వారా  తెలుగు వారికి రుచి చూపించింది. తెలుగు కవయిత్రులలో  అద్వితీయురాలు మొల్ల.
రాజులు కాంతియందు రతిరాజులు రూపమునందు వాహినీ
రాజులు దానమందు మృగరాజులు విక్రమకేళి యందు గో
రాజులు భోగమందు దినరాజులు సంతత తేజమందు రా
రాజులు మానమందు నగరమ్మున రాజకుమారులందరున్—
హృద్యమైనదీ పద్యం.అయోధ్యలోని రాజకుమారులందరూ కాంతిలో చంద్రునివంటివారు. రూపంలో మన్మథునివంటివారు. దానగుణంలో సముద్రుని వంటివారు పరాక్రమంలో సింహం వంటివారు. వైభోగంలో వృషభాల వంటివారు , నిరంతర తేజంలో సూర్యుని వంటివారు. అభిమానంలో సుయోధను డంతటివారు –అంటూ మొల్ల వర్ణిస్తుంది. ఈపద్యంలో మొదటి రాజు చంద్రుడు. రెండోరాజు మన్మథుడు. మూడోరాజు నదుల రాజైన సముద్రుడు. నాలుగో రాజు మృగరాజైన సింహం. ఐదో రాజు గోరాజైన వృషభుడు. ఆరోరాజు దినరాజు అయిన సూర్యుడు, ఆఖరి రాజు రారాజైన సుయోధనుడు.
ఈ పద్యం గురించీ కొంత — మొల్ల రామాయణంలో ఒక ముఖ్యమైన పద్యమిది. ఐతే మొల్ల వర్ణిస్తున్నది త్రేతాయుగం నాటి అయోధ్యా నగరపు రాకుమారులను. సుయోధనుడు ద్వాపర యుగంనాటి వాడు. అందుచేత ఈ వర్ణన సరైనది కాదేమో అనే మాట కూడా ఉంది. ఐతే ఆనాటి రాజులను గురించి ఈనాటి కవయిత్రి చెబుతున్నది కనుక ఔచిత్య భంగమేమీ కానరాదు. సాహిత్యంలో అంగీకరించబడిందే . మొల్ల అంటే మల్లెపూవు. కవయిత్రి మొల్లనూ, ఆమె రామాయణాన్నీ తలచుకోగానే మనసుకు ఒక కమ్మని మల్లెవాసన వేస్తుంది. ఆమె తన భక్తినీ, కవితాశక్తినీ కలబోసి క్లుప్తంగా ఓ మనోహరమైన రాయాయణాన్ని తెలుగు భాష కుప్రసాదించింది.  తెలుగు భాష ఉన్నంత వరకూ మొల్ల, ఆమె రామాయణము శాశ్వతాలు.
రచన: లక్ష్మీదేవి
వరుస సాంస్కృతిక దాడులు, అణచివేతల వల్ల  స్త్రీ రక్షణకు తన్మూలకంగా స్త్రీ జ్ఞానార్జనకు వచ్చిన పలు సామాజిక, ఆర్థిక పరిమితులవల్ల కుంటువడిన స్త్రీల విద్యాభివృద్ధులు, దేశ స్వాతంత్ర్యోపార్జన తర్వాత అంటే  అర్ధశతాబ్దం క్రిందట వికాసానికి నోచుకున్నాయి. ఆ కాలంలో ఆధ్యాత్మిక పరంగా, సామాజిక పరంగా ఉన్నతికి మార్గాలను ఏర్పఱచుకుంటూ రచనా వ్యాసంగం ద్వారా అనేకులకు మార్గదర్శనమూ చేస్తున్న మహిళాలోకానికి ప్రోత్సాహకంగా  కె.యన్. కేసరి గారు 1934లో స్వర్ణకంకణము పురస్కారము ప్రారంభించి సాహిత్య, సాంస్కృతిక, తదితర రంగాలలో విశిష్టసేవ చేసిన స్త్రీలను సత్కరించినారు. ఆధునిక యుగంలో స్త్రీలని క్రమపద్ధతిలో ఏటా సత్కరించడం ఈ స్వర్ణకంకణముతో మొదలయింది. ఇప్పుడు మనం ఆ విధంగా  స్వర్ణకంకణముతో సత్కారం పొందిన మహిళల గురించి, వారి ప్రతిభ గురించి ముచ్చటించుకుందాం.
ఈ కవయిత్రుల రచనలు ప్రబంధరీతులలో, లేఖారచనాపద్ధతులలో, శతకరీతిలో, ఖండకావ్యములుగా, సుభాషితములుగా ప్రాచీన కవులవలె పద్యగద్యములుగాను, ద్విపదకావ్యములుగాను, ఆధునిక కవిత్వపు శైలితోనూ వివిధరీతుల గలవు. ఈ కవయిత్రులందరి రచనలయందును దైవభక్తి, దేశభక్తి, మానవతావాదము, జాతీయాభిమానము, గృహిణీధర్మములు మున్నగు సౌశీల్యకరమైన సదుపదేశములు ఏకసూత్రముగా ఇమిడియున్నవని అభిప్రాయపడినారు.
ఈ కవయిత్రులు చాలామంది గృహములందే పెద్దల చెంత కావ్యనాటక అలంకార వ్యాకరణశాస్త్రముల నభ్యసించిరి. మరికొందరు డిగ్రీలను పొంది, హిందీపరీక్షలను వ్రాసి ఉద్యోగములు చేసియుండిరి.ఏదేమైనా అన్ని అవకాశములులేని ఆ రోజుల్లో ఈ కవయిత్రీమతల్లులందరూ కవితాసక్తి గలిగి స్త్రీలోకాన్ని జాగృతం చేసినారనడంలో ఏమాత్రం సందేహం లేదు.
వీరిని ప్రోత్సహిస్తూ ప్రతిష్ఠాత్మక సత్కారములతో గౌరవించిన శ్రీ కేసరిగారు తాతతండ్రులు సంపాదించిన ఆస్తులు లేకపోయినా ఈ కార్యానికి పూనుకోవడంలో స్ఫూర్తినిచ్చిన అంశంకూడా ఆసక్తికరంగా ఉంటుంది.
కేసరిగారు గుంటూరు జిల్లాలోని వంగవోలు తాలూకాలో ఇనమన మెళ్ళూరు గ్రామంలో పేదవెలనాటి వైదిక బ్రాహ్మణునిగా 26-4-1875 లో జన్మించినారు. తండ్రి జంధ్యాలు వడికి సంపాదించినది తిండికి మాత్రమే సరిపోయెడిది కనుక కేసరికి తండ్రి ఆస్తి కొన్ని చిల్లర పైసలు మాత్రమే లభించినది. తల్లి కష్టాలు చూడలేక కేసరి గారు 12 ఏండ్ల వయసులో ఇల్లువదలి కాలినడకన మద్రాసు చేరినారు. ధర్మసత్రములలో ఉండేవాడు. పచ్చయప్ప కాలేజ్ ప్రక్కనే రామానుజాచారి ఇంటిలో పనులు చేసి వారియొద్ద రుక్మిణీకల్యాణము, గజేంద్రమోక్షము మొదలైనవి అర్థసహితముగా నేర్చుకొనిరి. పాఠశాలలో ఆంగ్లము బ్రతుకుతెరువుకై నేర్చిరి. పలు కష్టాలు పడి ఆయుర్వేద వైద్యశిక్షణ పొంది స్వంత ప్రాక్టీసుతో లక్షాధికారి అయినారు. తాను లక్షాధికారి అగుటకు లోధ్ర అను స్త్రీ ఆరోగ్యపరమైన ఔషధం వల్ల వచ్చిందని నమ్మి , తన ధనాన్ని స్త్రీ ధనంగా భావించి స్త్రీవిద్య కొరకు కన్యావిద్యాలయము స్థాపించిరి.
మందుల వ్యాపారములో మరింత ఆర్జన చేసి లోధ్ర ముద్రణాలయమును స్థాపించిరి. గాంధీ వలన ప్రభావితుడై కందుకూరి వారి మహిళా జనోద్ధరణ వలన ప్రేరితుడై స్త్రీవిద్యాభివృద్ధికై  1928 మార్చిలో గృహలక్ష్మి పత్రికను స్థాపించిరి. పత్రికవెల ఆరు అణాలు. నలుబది సంవత్సరాలు నడిపిరి.
1893లో మొదటిసారి తెలుగు వచన ప్రబంధములకు చింతామణి పత్రికద్వారా పురుషులకు బహుమతులిచ్చి ప్రోత్సహించిరి.
దేశహితమునకై స్త్రీ అభివృద్ధికి 1934లో గృహలక్ష్మి పత్రిక స్వర్ణకంకణ ప్రదానము ప్రారంభించినది.
“దేశహితమునకై గృహిణుల అభిమాన పాత్రమై పాటుపడు గృహలక్ష్మి నామమును, నూటపదార్లు విలువయు, ఈ సన్మానమున కర్హత గల గ్రంథము యొక్క ప్రకటనయు నీ బహుమానమున ఉండును. గృహలక్ష్మిలో వ్రాయుటకు, ఈ బహుమతికి ఎట్టి సంబంధములేదు”అని సభవార్కి నివేదించబడినది.
ప్రప్రథమముగా 11-3-34 (మొల్ల జయంతి నాడు నెల్లూరులో ఇవ్వబడినది) కనుపర్తి వరలక్ష్మమ్మగారికి బహూకరించినారు. 1928 నుంచీ వారు రచనా వ్యాసంగంలో ఉన్నారు. శారదలేఖలు, సత్యా,ద్రౌపదీసంవాదము, నవభారతేతిహాసము (ఓటు భారతము) వంటి సామాజిక రాజకీయ ప్రగతిశీల రచనలు పద్యగేయరూపములో చేసినారు. బాపట్లకు చెందినవారు. శారద లేఖల్లో కల్పలత అనే ఒక కాల్పనిక పాత్రకు వ్రాసినట్టుగా నాటి పరిస్థితులన్నీ చర్చించేవారు. ఆనాటి మొట్టమొదటి సభకు తెలికచెర్ల వసుంధరగారు అగ్రాసనం అధిష్టించినారు.
కనుపర్తి వరలక్ష్మమ్మ గారు 1931లో స్త్రీ హితైషిణి మండలి స్థాపించి గ్రంథాలయము, కుట్టు, సంగీతము, హిందీ క్లాసులు నడిపేవారు. ప్రతి శనివారము భజనలు చేయించెడివారు. హిందీ అనిన వీరికి అభిమానము. ముతక ఖద్దరు చీర మాత్రమే ధరించెడివారు. పుట్టిన ఊరు, మెట్టినూరు బాపట్లనే.
బహుముఖ ప్రతిభ కలిగిన వీరు పద్య, గద్య, గేయ రచనలు గావించినారు. ద్రౌపదీ వస్త్రసంరక్షణము, సత్యాద్రౌపదీసంవాదము అను రెండు చిన్న ద్విపదకావ్యములు, ఓటుపురాణము అను చిన్న పద్య గ్రంథము కలవు. అపరాధిని, వసుమతి, వరదరాజేశ్వరి అను నవలలు , కన్యాశ్రమము (కన్యాశ్రమము, ఒట్టు, ప్రణయలేఖలు,పెన్షను)అను కథలసంపుటి, మా చెట్టునీడ ముచ్చటలు అనే శీర్షిక క్రింద ’లీలాదేవి ’ అను కలము పేరుతో మహిళా ప్రబోధకరమైన వ్యాసములను మదరాసు, నెల్లూరు, కర్నూలు, విశాఖపట్టణము, గుంటూరు జిల్లాలవారగు అయిదుగురు  విజయవాడలో కాపురముండి ఆ యింటి ఆవరణలోని నారింజచెట్టు క్రింద కూర్చుని తమతమ ప్రాంతీయయాసతో వివిధ విషయాలను చర్చించినట్లు వ్రాసినారు. దేశస్వాతంత్ర్యము, తెలుగునాడు సమైక్యత గురించి ఆ ముచ్చట్లు ఉండేవి.
శారదాలేఖలు మొత్తం ముప్ఫయొక్కటి రెండు (ఇరువది, పదకొండు) సంపుటాలుగా వెలువడింది.. ఇంకా ద్విపద కావ్యాల గురించి వివరమైన వ్యాఖ్యానం సమీక్ష కూడా ఉన్నాయి.
రామభక్తురాలైన వీరు ఆగస్టు 13 1982లో తమ ఎనభై రెండవయేట బాపట్లలో స్వర్గస్తులైనారు.
 
గృహలక్ష్మీ స్వర్ణకంకణ గ్రహీతలలో రెండవవారు 1935 లో చిల్కపాటి సీతాంబ గారు. వీరు సింహపురి(నెల్లూరు) వాసులచే కవిరాణి బిరుదు పొందియుండిరి. సీతాంబగారిది నెల్లూరు జిల్లా లోని కలికివాయి గ్రామము. శ్రీమాన్ రాఘవాచార్యులు, మంగమ్మగార్లకి  1900 అక్టోబరు 18 న జన్మించినారు. తండ్రివైపు వారంతా సంస్కృతాంధ్ర పండితులు. తండ్రిగారి వద్ద, బావగారు విద్యారణ్య పంచానన శ్రీమాన్ విక్రాల రామచంద్రాచార్యుల వద్ద సంస్కృత వ్యాకరణ పరిజ్ఞానమును, కావ్యనాటక పరిచయమును అభ్యసించినారు. భర్తయైన చిలకపాటి వేంకట నరసింహాచార్యులవారు మంచి పండితులు. ఈ కవయిత్రి సహజ ప్రతిభా విశేషములను ఇంకను ప్రకాశింపజేసినారు.
ఈమెకు మంచి సంస్కృత పాండిత్యమున్నను ఆంధ్రకవితాస్వాదనమందు ఆసక్తి మెండు.
వీరిరచనలు:- పద్మినీ పరిణయకావ్యము, సముద్రమధనము(విష్ణుమాయావిలాసము)నాటకము, దిలీప నాటకము, అరవింద నవల , శూర్పణఖ (ఏకాంకిక), కాదాచిత్క పద్యరత్నములు (శ్రీ తల్పగిరి రంగనాయక స్తుతి, కృతజ్ఞతా పంచరత్నములు, యశోద పుత్రవాత్సల్యము, రాధాకృష్ణ విలాసము, దసరా, కష్టజీవి మరికొన్ని కలిపిన సంకలనం), సీతారామాయణమను శతకము (అముద్రితము, అలభ్యము).
ఈమె ఆశుకవిత్వము చెప్పగలదు. ఒకనాడీమె భర్తయు మరియొక పండితుడు హనుమన్నాటకములోని ఒక శ్లోకము  గురించి ప్రస్తావించుకొనుచుండగా తలుపుచాటుననుండి విని దానికి తెలుగుపద్యమును వ్రాసి వారికి పంపినది.
శ్లో. కమఠపృష్ఠ కఠోరమిదం ధనుః
మధురమూర్తి రసౌ రఘునందనః
కధమధిజ్య, మనేక విధీయతాం
అహహ శాతఫణః ఖలు దారుణః
సీతాంబ గారి అనువాదము
తేటగీతి : కమఠపృష్ఠ కఠోరమీ కార్ముకంబు
సరస సుకుమారుడీ రామచంద్రమూర్తి
ఎటులనెక్కిడ నేర్చునో యేమి యౌనొ
కటకటా యేమి శపథంబు కన్నతండ్రి.
(ఈ ఉదంతమువలన ఏమి తెలుస్తుందంటే ఆకాలంలో స్త్రీల ఆచారవ్యవహారములపై ఎన్ని ఆంక్షలున్నా, వారి విద్యావికాసముపైన ఆంక్షలు లేవని. కదండీ) అప్పుడప్పుడు పత్రికలకు పంపిన పద్యరత్నములను కలిపి కాదాచిత్క పద్యరత్నములు అను పేరున ముద్రించబడినాయి.
కేసరిగారి స్వర్ణకంకణం పొంది దానికే అలంకారముగా శోభిల్లిన కవయిత్రి కాంచనవల్లి కనకాంబ గారి కవిత్వమంతయు ఆధ్యాత్మిక చింతనాతత్త్వమును బోధించును.
పల్నాడు సీమలో దుర్శియను గ్రామము ఈమె జన్మస్థలము. విజయ సంవత్సర శ్రావణశుద్ధ అష్టమి 3-9-1893 న ఆదివారం నాడు జన్మించినది. తల్లిదండ్రులు రంగారావుగారు, రంగమ్మగారు. కనకాంబ గారు బాలవితంతువు. తండ్రియును మరణించగా, తల్లితో కలసి బంధువుల ఇంట అనేక ఇడుముల పడిరి. ఈమె ప్రతిభను గాంచి ప్రేమతో ఈమె పెదనాయనగారగు మంగు రామానుజము పంతులుగారు విద్యాబుద్ధులను గరపిరి. పందిరి వేయగనే తీగ అల్లుకున్నట్లు విద్యావకాశము కలుగగానే స్వయముగా కృషి చేసి యెన్నో పరీక్షల యందు ఉత్తీర్ణురాలై పేరు గాంచినది.
పదునెనిమిదేండ్ల వయసులో విజ్ఞాన చంద్రికా పరిషత్తు వారు నిర్వహించిన పోటీ పరీక్షలలో గెలుపొంది ఘనసన్మానమును పొందినారు.
ఈ కవయిత్రి జీవయాత్ర పద్యకావ్యము, ఆనందసారము, అమృతానందబోధ సారము పద్యగ్రంథములు, తోమాలియ ప్రాస్తావిక పద్యసంపుటి, హంసవిజయము(ఆధ్యాత్మికము) , అభిజ్ఞానశాకుంతలమునకు అనువాదము, రామాయణ కథాసంగ్రహము (సంస్కృతగద్యము) మొదలైన గ్రంథములు వ్రాసినారు. క్వీన్ మేరీ కళాశాలలో ఆంధ్రోపన్యాసకురాలిగా వన్నెకెక్కినారు. మద్రాసులోని మాక్మిలను కంపెనీవారికి ఆంధ్ర గ్రంథములను వ్రాసి ఇచ్చినారు. ఉద్యోగవిరమణ పిదప విజయవాడకు వచ్చి తన గురుదేవుల ఆదేశానుసారము త్రిలింగ విద్యామహాపీఠము నెలకొల్పినది. అచట తెలుగు కవి, పండితులకు నూటపదహార్లిచ్చి మన్నన సేయుచుండిరి. 27-3-1936 నాడు తిక్కన జయంతి సందర్భముగా తిక్కవరపు లక్ష్మీనారాయణ రెడ్డి గారు ఐదు నూటపదహార్లు బహూకరించి సన్మానించిరి.  సంస్కృతాంధ్ర ఆంగ్లభాషావిశారద మహాకవి అభిజ్ఞానశాకుంతలమును రమ్యముగా రచనాసౌకుమార్యము తో ప్రతి శ్లోకమును సంభాషణలను అనువదించినదీ కవయిత్రి. అమృతసారము అద్వైత బోధనామృతమందించు కావ్యము అమృతమనగా జరామరణరహితమైనది బ్రహ్మము దానిని ప్రతిపాదించు బోధనలను కూర్చుటచే ఈ కావ్యమునకు ఈ పేరు గలిగినది. ఇందు ఐదువందల పద్యములు గలవు. ఎక్కువ కందపద్యము, ఆటవెలదులచే సాగినది.
స్వర్ణకంకణం పొందిన కవి కలహంసి చేబ్రోలు సరస్వతీదేవి గారు నీలగిరి నివాసులు. సంగీతసాహిత్యములందు వన్నెగాంచిన రామచరితమును కృతులుగా రచించిన వారని తండ్రిని గూర్చి పేర్కొనిన ఈమె సుప్రసిద్ధ న్యాయవాదులగు రాజగోపాలము నాయుడు గారి పుత్రిక. ఈమె సంస్కృతాంధ్ర, ఆంగ్ల, హిందీ భాషలను అభ్యసించినది. సంస్కృతమున ధారాళమైన సాహిత్య జ్ఞానమును పొందినది. జ్యోతిషాన్నీ అభ్యసించినది. ఈ కవయిత్రి సాహిత్య గురువు కందాడై కృష్ణమాచార్యులు. పంచకావ్యములను, నాటకాలంకారములను జ్ఞాన సముపార్జనా దృష్టితో బోధించారు. ఈనాటి వారివలె ప్రచారము కొరకు కాదు. ఈమె గ్రంథములు– సరస్వతీ రామాయణము, సరస్వతీ శతకము, సత్యనారాయణ వ్రతకల్పము, ఆత్మోపదేశము, పతివ్రతాశతకము, జటప్రోలు సంస్థాన కవివరేణ్యుడగు శ్రీ వాజిపేయ యాజుల రామసుబ్బారాయశాస్త్రిగారి శిష్యురాలు అధ్యక్షులుగానున్న స్నేహలతా సంఘమునకు ఉపాధ్యక్షులుగా నుండిరి. గృహలక్ష్మికి ఉప సంపాదకురాలిగా కూడనుండిరి. స్వర్ణకంకణంతో పాటు కవికలహంసి అన్న బిరుదునిచ్చి సత్కరించిరి.
వీరి సరస్వతీ రామాయణమును ప్రశంసించినవారిలో శ్రీపాద కృష్ణమూర్తిశాస్త్రి, చెళ్ళపిళ్ళ వేంకటశాస్త్రి, చిలకమర్తి లక్ష్మీనరసింహం గార్లవంటి ప్రముఖులెందరో గలరు. ఈ గ్రంథము మద్రాసు విశ్వవిద్యాలయమున ఇంటర్మీడియట్ క్లాసుకు పఠనీయ గ్రంథముగా  నిర్ణయింపబడినది. ఉత్తరకాండ ద్వితీయ ముద్రణకు దివాకర్ల వేంకటావధాని తొలిపలుకు వ్రాసినారు. ఆమె రచన ధారాళమై, భావనిర్భరమై, ఔచిత్యశోభితమై, నిర్దుష్టమై, అత్యంత హృద్యముగానున్నదని, మొల్ల, వెంగమాంబ కవితలతో సాటిగానున్నదని వ్రాసినారు.
1942 నుండి 47 వరకూ రెండవ ప్రపంచయుద్ధ సందర్భంగా పత్రిక , బహుమతి ప్రదానము ఆగిపోయినది. మరల కొనసాగినది. 1954లో కేసరి గారి మరణముతో ఆ సంవత్సరము ప్రదానము జరుగలేదు. తరువాత వారి చిహ్నముగా నేటివరకూ కొనసాగుచున్నది.
1950 లో స్వర్ణకంకణం పొందిన రచయిత్రి గంటి కృష్ణవేణమ్మ గారు 20-12-1910 న అనంతపురం జిల్లా తాడిమర్రి లో శ్రీ కర్రా రామశర్మ , శ్రీమతి  సుబ్బలక్ష్మమ్మగార్లకు జన్మించినారు. భాషాభిమాని. వీరి ఆదేశముతో ఈ కవయిత్రి భర్త ఉద్యోగరీత్యా పోయిన చోటెల్ల ఆయా భాషలను పండితుల వద్ద నేర్చిరి. తెలుగుతోపాటు మహారాష్ట్రము, హిందీ, కన్నడ నేర్చిరి.  ఈమె గ్రంథములు– గిరిజాకళ్యాణము(బాల్యములో), సైరంధ్రి నిర్వేదము, స్థైర్యము, తెలుగుతల్లి, పవన ద్యూతము, రాజరాజేశ్వరీ శతకము, జ్ఞానప్రసూనాంబికా శతకము , కౌలుట్లాధిప చెన్నకేశవ శతకము (భర్త గారు వ్రాయుచు విడిచినది పూర్తి చేసినారు)
1951 లో స్వర్ణకంకణం పొందిన గిడుగు లక్ష్మీకాంతమ్మ గారు ఒకవైపు పదిమంది సంతానమునకు తల్లిగా, గృహిణిగా బాధ్యతలు ఓర్పుతో నిర్వహించుచూ మరొకవైపు భాషామతల్లికి సేవలందించిన సతీవతంసము. రాజమహేంద్రవరమున 1903 ఫిబ్రవరి మూడవ తేదీన జన్మించినారు. మాతామహ వంశము వారు కవిత్వాభిమానులు కావడంతో సద్విద్య లభించినది. గిడుగు రామమూర్తి పంతులుగారి అన్న కుమారుడైన గిడుగు వేంకట రామమూర్తి పంతులుగారు ఈ కవయిత్రి భర్త. వారూ మంచికవి, పండితుడు. భార్యకు, చెల్లికి కవిత్వాభ్యాసము చేయించినారు. ఈ కవయిత్రి భర్త వద్ద సంస్కృతం అభ్యసించిరి. వీరి గ్రంథములన్నియు యెక్కువగా శారదాంబ పేరు కూడా కలిపి లక్ష్మీశారదా గీతములు , లక్ష్మీశారదా శతకములు, లక్ష్మీశారదా సుభాషితములు , లక్ష్మీశారదా కుమారీనీతి అని కలవు. లేఖదూత, తిరుపతి వేంకటేశ్వర శతకము, రామచంద్రశతకము ,కన్నీరు అనునవి అముద్రితములు. భర్త ఉద్యోగరీత్యా బదిలీ చేయబడినపుడు ఒకరినొకరు ఎడబాసి ఐదునెలలు వియోగావస్థలో గడపవలసి వచ్చినది. ఈ సమయమున భార్యాభర్తలిరువురు వ్రాసికొన్న లేఖలు పద్యరూపములో ఉన్నవి. ఇరువురూ రచనాకౌశలము గలిగియుండుటచే ప్రతిపదమూ పద్యమైనది.
ప్రేయసీప్రియులు వేరు ప్రదేశములనుండి వియోగము అనుభవించుట విప్రలంభశృంగారముగా పరిగణింపబడినది. పూర్వమున మేఘము, హంస వంటి దూతలతో విరహంలో ఒకరికొకరు సందేశాలంపుకొనుట కావ్యములుగా రచింపబడిన విషయము విదితమే. వీరి నడుమ నడచిన లేఖలలో పరస్పర అనురాగ ప్రకటన, సంతానము యొక్క క్షేమవార్తలు తప్ప శృంగార భావప్రకటన లేదు. వీటిలో కొన్ని పద్యములనేరి లేఖదూత అను పేరున ప్రకటించిరి. ఇందు రెండుభాగములు కలవు. మొదటిభాగమున భార్యాభర్తల లేఖలు, రెండవభాగమున వియ్యపురాలు, తోడికోడలు గార్లతో జరిపిన ఉత్తర ప్రత్యుత్తరములు పద్యరూపముననున్నవి. 1934 సెప్టెంబరు నుండి 1935 జనవరి వరకూ సాగినవీ లేఖలు. భర్త మరణించిన పిదప కన్నీరు వ్రాసిరి. అది అముద్రితము.
మధుర కవయిత్రి స్థానాపతి రుక్మిణమ్మ గారు నిడుదవోలులో శ్రీకాకుళపు పురుషోత్తము గారు, గరుడమ్మ గార్లకు 1915లో జన్మించినారు. విశాఖపురి కన్యకా పరమేశ్వరి పవిత్ర పూజా ప్రాంగణమున నివాసమొనరించినట్టి శ్రీ స్థానాపతి సత్యనారాయణ గారి ధర్మపత్ని. బాల్యమునుండియే ఏకసంథాగ్రాహి కావడంతో తనతో పాటు గొల్లకలాపము, భామాకలాపము, తోలుబొమ్మలాటలు ఆడెడు మేనత్త పాపమ్మగారు ఆధ్యాత్మ రామాయణములోని కీర్తనలను గుమ్మడి పాటలను, గరుడాచల యక్షగానము నేర్పినారు. ఐదవతరగతితో చదువు మానిపించడంతో ఇంటి వద్ద సంస్కృతము అభ్యసించినది. రఘువంశము, కుమార సంభవము కొన్ని సర్గలు, మేఘసందేశములను ఆంధ్రప్రబంధములను పఠించినది.
పన్నెండవఏట వివాహమైన పిదప భర్త ప్రోత్సాహముతో 1928నుండి సాహిత్యసేవ యొనరించినారు. ఖండకావ్యములు–కాదంబిని, పూలమాల , పూర్వగానము;  నాటకములు –వత్సరాజు, చారుదత్తము, దూతఘటోత్కచము (భాసకవి నాటకానికి అనువాదము); కథానికలు–ఊర్మిళ, ప్రతిజ్ఞ, దయ్యాలు, ప్రార్థన, నీలాటిరేవు, యుక్తిమాల;  వచనపురాణములు–దేవీభాగవతము, గోలోకము; అముద్రితములు–సప్తశతి(పద్యసంకలనము), ఛాయ (నవల), లీల (కావ్యము) వ్యాసరచిత దేవీభాగవతానికి స్వేచ్ఛానువాదము చేసినారు.
1953 మార్చిలో గృహలక్ష్మీస్వర్ణకంకణం పొందిన కళాప్రపూర్ణ డా.ఊటుకూరి లక్ష్మీకాంతమ్మ గారు 1917 పింగళనామ సం. డిసెంబరులో ఏలూరులో నాళం కృష్ణారావు, సుశీలమ్మగార్లకు జన్మించినారు. వీధిబడి యందు విద్య నేర్చి, యువతీ సంస్కృత కళాశాలలో సంస్కృతాంధ్రాలను అభ్యసించినారు. ఆంగ్లము, హిందీ, నాట్యము, సంగీతము, చిత్రకళలూ నేర్చినారు.
’కృష్ణకుమారి ’పేరుతో పత్రికలలో ఎన్నో రచనలు గావించినారు.1930 లో ఊటుకూరి హయగ్రీవ గుప్త గారితో పదమూడవ ఏటనే వివాహమైన తదుపరి వారి ప్రోత్సాహము సంపూర్ణముగా లభించినది. పద్యరచనలు–మనసాహితి-మధుభారతి, మహిళావిక్రమ సూక్తము, లజ్జాకిరీట ధారిణి, ఒక్క చిన్న దివ్వె, సదుక్తి మంజరి, జాతిపిత, నా తెలుగు మాంచాల,  గద్య రచనలు—ఆంధ్ర కవయిత్రులు, అఖిలభారత కవయిత్రులు, ఆంధ్రుల సంగీత వాఙ్మయసేవ, గేయకావ్యములు–కాంతిశిఖరాలు, కన్యకమ్మ నివాళి, సంస్కృతరచనలు–, శ్రీకన్యకాపరమేశ్వరీ సుప్రభాతము, దేవీస్తవ తారావళి.
పొందిన బిరుదులు–ఉభయభాషాప్రవీణ, తెలుగుమొలక, విద్వత్కవయిత్రి,బ్రాహ్మీ భూషణ, సాహితీరుద్రమ, ధర్మప్రచారభారతి, ఆంధ్రసరస్వతి. ఆంధ్రవిశ్వకళాపరిషత్తు ’కళాప్రపూర్ణ’ బిరుదిచ్చినారు. ఆంధ్రప్రదేశ్ సాహిత్య అకాడమీ, బాలల అకాడమీ, తెలుగు భాషాసమితి , విశ్వహిందూ పరిషత్తు, గోరంట్ల వెంకన్న ట్రస్టు, రాజమండ్రి గౌతమీగ్రంథాలయం, వేటపాలెం సారస్వతనికేతనం, మొదలైన ఎన్నో సంస్థలకు అధ్యక్షురాలుగానో సభ్యురాలుగానో ఉన్నారు. కబీరు తులసీదాసు వంటి వారి హిందీ దోహాలను తెలుగులోకి అనువదించినారు.
పొణకా కనకమ్మగారు 1955 లో మరణానంతరం బహుమతి పొందినవారు. వీరి సారస్వత, రాజకీయ ప్రస్థానములో వీరికి సహకరించినవారు ద్రోణంరాజు లక్ష్మీ బాయమ్మ గారు. 1892 లో నెల్లూరు జిల్లాలో వీరు మరుపూరు కొండారెడ్డి, రామమ్మ గార్లకు పుట్టినారు. భర్త పొణకా సుబ్బరామిరెడ్డి గారు గొప్ప శ్రీమంతులు. జమీన్ రైతు అను పత్రికను నడిపిరి. సత్యాగ్రహంలో భాగంగా 1930 లో కారాగారానికి వెళ్ళినారు. రచనలు–జ్ఞాననేత్రము, ఆరాధన,  నైవేద్యము-గీత, రమణగీత, శ్రీరమణ గురుస్తవము, ఆంధ్రస్త్రీలు, వీటిలో కొన్ని అముద్రితములు అలభ్యములు. వీరి రచనలు పేర్లను బట్టి ఆధ్యాత్మిక రచనలు చేసినారని తెలుస్తుంది.
1958 జులైలో గృహలక్ష్మీస్వర్ణకంకణం పొందిన దేశిరాజు భారతీదేవి గారు గృహిణిగా తనవారి మెప్పును, కవయిత్రి గా విజ్ఞుల గౌరవమును పొందిన భారతీదేవి బాపట్లలో ప్రసిద్ధ న్యాయవాదులు చంద్రమౌళి చిదంబరరావు గారి మనుమరాలు. (కూతురి కూతురు) వీరి తల్లి అన్నపూర్ణమ్మ గారు ఉన్నవ లక్ష్మీబాయమ్మగారితో కలిసి దేశసేవలో కూడా పాల్గొనిరి.
భారతీదేవి గారు పాఠశాల పరీక్షలు వ్రాయడం కుదరలేదు. తండ్రి వద్దనే భారత, భాగవతాది గ్రంథమ్లు పఠించి, విజ్ఞానము సంపాదించిరి. చిన్నతనముననే వ్యాసరచన చేసి బహుమతులు పొందిరి. పద్య గద్య రచనల ప్రవీణులు. ఆకాశవాణిలో ప్రసంగములు కాళిదాసు శకుంతల, ఉత్తరకాండ సీత, సూరన ప్రణీతమైన కళాపూర్ణోదయములోని సుగాత్రి పాత్రలపై విమర్శనము చేసిరి. పోటీగ్రంథ రచనలో పాల్గొని కవిత్రయ కవితారీతులు-తరువాతి కవులపై వారి ప్రభావము రచించి రాష్ట్రపతి బాబూ రాజేంద్రప్రసాద్ గారి చేతులమీదుగా 1956లో బహుమతి నందిరి. స్త్రీలకు నీతిసౌశీల్యములే ప్రధానములు. అవిలేని విద్య విద్య కాదు. హిందూ సుందరులకీ భావములు తప్పక అనుసరణీయములు.’ అని తన అభిప్రాయము తెలిపిరి.రచనలు.. కాంతా శతకము (కందపద్యములతో), ముక్తాంబ, సత్యాప్రతిజ్ఞ అను ఏకాంకికలు, శ్రీకృష్ణమహిమార్ణవము అను వచన గ్రంథము, ముద్దుకృష్ణ అను గీతపద్య శతకము.
1959 ఏప్రిల్ 26 న కేసరి గారి జన్మదిన సందర్భమున గృహలక్ష్మీ స్వర్ణకంకణం పొందిన కవిసింహి గుడిపూడి ఇందుమతీదేవి గారు కవిపండిత వంశమగు మతుకుమల్లి వారింటి ఆడపడచు. వీరి తాతగారు నరసింహ శాస్త్రిగారు ప్రసిద్ధ కవి, పండితసింహుడు. పదవయేటనుండే చిన్న పద్యములు, గేయములు రచించినది. తాతగారు ఇందుమతీ పరిణయమను కావ్యము రచించి వీరికి ఇందుమతి అని పేరిడగా తాతగారి అడుగుజాడలలో నడువవలెనని లక్షణా పరిణయము అను కావ్యము రచించి తమ పుత్రికకు లక్షణ అను నామముంచినారు.
ఇందుమతీదేవి గారు 1889 ఏప్రిల్ లో పాత గుంటూరు నరహర్యాక్ష రాయడు, అనంతలక్ష్మమ్మ గార్లకు జన్మించినారు. తల్లిదండ్రులను వారి వంశమును ఎంతగానో కీర్తించినదీ కవయిత్రి. 1901లో రామారావు గారితో వివాహము జరిగినది మొదలు భర్త గారు వీరి సాహిత్యాభిమానమునకు ఎడతెగని ప్రోత్సాహమునందించిరి.
రచనలు—అంబరీష విజయము, లక్షణా పరిణయము, తరుణీ శతకము, రాజేశ్వరీ శతకము, నీతి తారావళి, నరసింహ శతకము, లోకావలోకనము, సోదరి, గోవిలాపము, ఆంజనేయ స్తుతి, జన్మభూమి, నర్మద(నాటకము), రామాయణ గానసుధ(రామాయణమంతయూ కీర్తనలుగా), రామకధా మంజరి(వచన రామాయణ గ్రంథము), గాంధీ కీర్తనలు, మందారమాల  అన్నియు ప్రసిద్ధమైనవే. బహుళ గ్రంథకర్త్రి, పాండితీగరిమ గలిగినవక్త యైన వీరికి త్రిలింగపీఠమువారు, విశిష్టాద్వైతమత ప్రచార సంఘమువారు, సాంగ వేదకళాశాలవారు మొదలగు ప్రముఖులెందరో బిరుదులొసంగినారు. బిరుదులు –కవయిత్రీమణి, ఉభయభాషాప్రవీణ, సతీమణి, కవిసింహి, మధురకవయిత్రి, విద్వత్కవి శిరోమణి కవితాశారద మున్నగు బిరుదములన్ని యు తన ఇష్టదైవమైన భద్రాద్రి రామునకే అంకితమొనర్చినది. వసుచరిత్రను చదివిన పిదప తనకీ కావ్యము వ్రాయవలెనని తోచెనని చెప్పిన ఈమె లక్షణా పరిణయము ఆ కావ్యమును పోలియుండును. అంతకుమునుపే తిరుపతి వేంకటకవులు లక్షణాపరిణయము అను మూడాశ్వాసముల కావ్యమును ఆశువుగా(తాటికొండ రామారెడ్డి గారి కోరికపై) చెప్పినారు. భాగవతమున లేని శుకదౌత్యమును చేర్చినారు. ఇందుమతీదేవి గారు కూడా వీరిననుసరించి శుకదౌత్యమును చేర్చినారు. జంటకవుల కావ్యముకన్న నెక్కువగా వర్ణనలు ఈ కవయిత్రి చేసిరి. అంతియే కాక మద్రేశుడు కూతురు లక్షణను అత్తవారింటికి పంపినపుడు చక్కని నీతిబోధ కావించినట్లు వ్రాసిరి. ఇది ఈ కావ్యము యొక్క ప్రత్యేకత. ఈమె మరణానంతరము ఈమె రచించిన ఇతర గేయములు,ఖండకావ్యములు, వ్యాసములు అన్నియు కలిపి మందారమాల అను పేరిట ప్రచురించిన గ్రంథమునకు పీఠిక విశ్వనాథ సత్యనారాయణ గారు వ్రాసినారు.
1979 లో స్వర్ణకంకణం పొందిన డా.నాయని కృష్ణకుమారి తెలుగువారికి సుపరిచితులైన నాయని సుబ్బారావు గారి పుత్రిక . తల్లి హనుమాయమ్మ గారు. జన్మస్థలం గుంటూరు. 14-3-1930 న జన్మించి, ఉస్మానియా విశ్వవిద్యాలయము తెలుగుశాఖలో ఆచార్య పదవిని అలంకరించిన వీరు గుంటూరు ఎసి కాలేజ్ లో పట్టభద్రురాలై ఆంధ్రవిశ్వకళా పరిషత్తులో ఎంఎ ఆనర్స్ చేసినారు. తెలుగు జానపద గేయగాథలు అను సిద్ధాంత వ్యాసాన్ని సమర్పించి ఉస్మానియాలో పిహెచ్ డి పొందినారు. 1952 నుంచీ విద్యార్థులను తీర్చిదిద్దుతూ, పలు సాహిత్య పత్రికలలో రచనలు చేస్తున్నారు. తెలుగుజానపద సరస్వతి అను జానపద సాంస్కృతిక సంస్థను నిర్వహించుచూ జానపద సాహిత్య పరిషత్తుకు అధ్యక్షురాలిగా నున్నారు.ఆంధ్రప్రదేశ సాహిత్య అకాడమీ గౌరవ సభ్యురాలిగా నున్నారు. రచనలు—అగ్నిపుత్రి(ఖండకావ్యము),  ఆంధ్రుల కథ, ఆయా థా, పరిశీలన, పరిశోధన, కాశ్మీర దీపకళిక, తెలుగు జానపద గేయగాథలు(సిద్ధాంత వ్యాసము), ఆధునిక కవిత్వ శ్రేణికి చెందినది వీరి రచన. నిఘంటువుల నాశ్రయించి అర్థంకాని పదాలను వెదకుట ఆమెకిష్టం కాని పని.
శ్రీమతి గూడా సుమిత్రాదేవి గారు  తన పరిశోధనా గ్రంథంగా వ్రాసిన “గృహలక్ష్మీ స్వర్ణకంకణ గ్రహీతలైన కవయిత్రులు వారి కావ్యాలు” అనే ఈ గ్రంథంలో వీరి గురించి చక్కటి పరిచయం ఇచ్చిఉన్నారు.  ఆయా కవయిత్రులు  వివిధ రీతుల సాహిత్యసృజన గావించినవారైనప్పటికీ ఈమె వారి కావ్యరచనలను మాత్రమే సమగ్రమైన సమీక్ష చేసి యున్నారు.  1988 లో ప్రచురింపబడిన ఈ పరిశోధనా గ్రంథములో సుమిత్రాదేవి గారు 12 గురి కావ్యరచనలను మాత్రము పరిశీలించి పరిచయము వ్యాఖ్యానము వ్రాసినారు. 1986 వరకూ మొత్తం 37 గురికి ఈ బహుమతి లభించినది. తర్వాతి వివరములు తెలియవు.
12 గురు
కనుపర్తి వరలక్ష్మమ్మ
చిల్కపాటి సీతాంబ
కాంచనవల్లి కనకాంబ
చేబ్రోలు సరస్వతీదేవి
గంటి కృష్ణవేణమ్మ
గిడుగు లక్ష్మీకాంతమ్మ
స్థానాపతి రుక్మిణమ్మ
డా ఊటుకూరి లక్ష్మీకాంతమ్మ
పొణకా కనకమ్మ
దేశిరాజు భారతీదేవి
గుడిపూడి ఇందుమతీదేవి
డా నాయని కృష్ణకుమారి
పులవర్తి కమలావతీదేవి -1937
బాలాంత్రపు శేషమ్మ, రత్నాల కమలాబాయి 1938
వి. రాధామణోరి -1939 (చేబ్రోలు సరస్వతీ దేవి్తో కలిపి)
బత్తుల కామాక్షము -1941
ఉన్నవ లక్ష్మీబాయమ్మ–1948
బెంగుళూరు నాగరత్నమ్మ-1949
కొమ్మూరి పద్మావతీదేవి-1956
కె. రామలక్ష్మి-1957
కె. చంద్రమతీదేవి-1960
ఎ. కనకదుర్గా రామచంద్రన్ 1961
62, 63 లో బహుమతులియ్యబడలేదు
ఇల్లిందల సరస్వతీదేవి-1964
డా. తెన్నేటి హేమలత-1965
ద్వివేదుల విశాలాక్షీదేవి-1966
కోడూరి కౌసల్యాదేవి-1967
ముప్పాళ రంగనాయకమ్మ-1968
యద్దనపూడి సులోచనారాణి-1969
ఐవిఎస్. అచ్యుతవల్లి -1970
డి.కామేశ్వరి-1971
డా.సి.ఆనందారామం-1972
1973 (పుస్తకంలో ఈ వివరం లేదు)
కోడూరి లీలావతీదేవి-1974
ద్వారక పార్థసారథి-1975
వాసిరెడ్డి సీతాదేవి-1976
గుళ్ళపల్లి సుందరమ్మ-1977
మాదిరెడ్డి సులోచన 1978
80,81 లో ఇయ్యబడలేదు
తురగా జానకీరాణి -1982
83లో ఇయ్యబడలేదు
అవసరాల (వింజమూరి) అనసూయాదేవి-1984
జె వరలక్ష్మి-1986
*     *     *    *   *   *   *   *    *
 
 
