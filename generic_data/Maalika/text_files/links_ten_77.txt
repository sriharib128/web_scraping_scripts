రచన: గరిమెళ్ళ వెంకట లక్ష్మీ నరసింహం
బ్రజరాజపురం ఒక మున్సిపాలిటీ.  ఆ ఊళ్ళో ఒక జూనియర్ కాలేజీ,  రెండు సెకండరీ స్కూళ్ళు,  ఒకటి ప్రభుత్వంది,  మరొకటి ప్రైవేటుది ఉన్నాయి.  ప్రభుత్వంది ఒక ఆసుపత్రి ఉంది.  అందులో డాక్టరు ఉంటే మందులుండవు,  మందులుంటే డాక్టరుండడు.  ఊరు శివార్లలో ఒకే ప్రాంగణంలో శివాలయం,  ఆంజనేయ  ఆలయం ఉన్నాయి.  రెండింటికి పూజారి ఒక్కడే.  శేషాచారి.
బ్రజరాజపురంలో అందరికి తెలిసిన వ్యక్తి సత్యానందం.  ఊరంతా అతనిని సత్తిబాబు గారు అంటారు.  సత్తిబాబు  మునిసిపాలిటీ చెయిర్మన్.  పెద్ద భూకామందు.  నూట ఇరవయి ఎకరాల సాగు భూమి,  రెండు పిండి మిల్లులకు యజమాని.  అతని నివాసం పదహారు పడక గదులున్న ఓ చిన్న సైజు కోట.  తమ్ముడుజగదీష్,  కుటుంబంతో సహా అందులోనే ఉంటాడు.  చెప్పుకోడానికి అయిదవ వార్డులో ఒక ఇల్లు అద్దెకు తీసుకొన్నాడు.  ఊరుకి వచ్చిన ప్రతి రాజకీయ నాయకుడికి సత్తిబాబు కోటే విడిది.
బ్రజరాజపురం మునిసిపాలిటీ సత్తిబాబు గారి సొంత కంపెనీ.  తాను చైర్మన్,  తమ్ముడు జగదీష్,  చెల్లెలు విశాలాక్షి కౌన్సిలర్లు .  పెద్ద బావమరిది సుధాకర్ మునిసిపల్ కాంట్రాక్టరు.
చైర్మన్ గారి ధర్మమా అని బ్రజరాజపురం మునిసిపల్ ఆఫీసు అవినీతికి అక్రమాలకి మొదటి చిరునామాగా పేరు పొందింది.  వీధి దీపాల ట్యూబు లైట్లు మాడిపోయి మార్చమని ఏడాది నుండి ఏడుస్తున్నాయి.  మునిసిపల్ కుళాయిలో నీళ్లు ఎప్పుడు వస్తాయో ఎంతసేపు వస్తాయో ఆ పరమాత్ముడికే ఎరిక.  ఇహ రోడ్లంటరా,  ఆరు నెలల క్రిందట వేసిన కొత్త రోడ్లు ఒక్క వానతో పత్తా లేకుండా పోయేయి.  రెండు నెలల క్రితం నలభయి ఏళ్ల కాలేజీ లెక్చరరు స్కూటరు మీద వెళుతూ గతుకులో పడి ప్రాణాలు పోగొట్టుకున్నాడు.  స్టూడెంట్స్ రోడ్లు ఎక్కేరు.  పోస్టుమార్టం జరిగింది.  హఠాత్తుగా గుండె పోటు రావడం మూలాన్న చనిపోయేడని డాక్టరు గారు రిపోర్ట్ ఇచ్చేరు.  మూడు నెలల తరువాత డాక్టరుగారు కోరుకొన్నఊరికి బదిలీ అయి వెళిపోయేరు.
బ్రజరాజపురంలో నీతికి నియమానికి ,  మాటకి మర్యాదకి, పేరున్న మనిషి సీతారామ చౌదరి.  రిటైర్డు ఎక్జిక్యూటివ్ ఇంజినీరు.  నిజాయితీ గల ఆఫీసరు అని మంచి పేరు తెచ్చుకొన్నాడు.  తింటూ తినిపించే తోటి ఆఫీసర్ల మధ్య,  మినిస్టర్లు వరకు వాటాలుండే డిపార్టుమెంటులో ఇమడలేక,  ఇక్కట్లలో పడ్డ చేదు అనుభవాలు చాలా చవి చూసేడు.  అక్రమ ఆర్జనలకు అంతు లేని అవకాశాలున్నా జీతం రాళ్లతోనే సంతృప్తి చెందేడు. ఊళ్ళో తన పూర్వీకుల ఇల్లు,  మరమ్మత్తులు,  మార్పులు చేసుకొని అందులో భార్య హేమలతతో బాటు స్థిరపడ్డాడు.
మునిసిపల్ ఆఫీసులో రోజు రోజుకు పెరిగి పోతున్న అవినీతి,  అక్రమాలు, రోడ్లు,  వీధి దీపాల దుస్థితి ప్రజల్లో
తీవ్రమైన చర్చనీయాంశం అయ్యేయి.  గత రెండు వారాల్లో రోడ్ల మీద జరిగిన ఏక్సిడెంట్సులో ఒకరికి కాలు,
మరొకరికి చెయ్యి విరగడంతో ప్రజల్లో సహనం పోయింది.  దాని ప్రభావం ఒక రోజు కౌన్సిల్ మీటింగులో వెల్లడయింది.  అపోజిషను మెంబర్లు చైర్మన్ గారిని నిలదీసేరు.  మసి బూసి మారేడుకాయ చేస్తున్న రోడ్ల రిపేర్లు తక్షణం ఆపి పూర్తిగా కొత్త రోడ్లు వేయించాలని,  కాంట్రాక్టర్ని మార్చాలని పట్టు బట్టేరు.  స్వయానా చైర్మన్ గారి తమ్ముడు జగదీష్,  వాళ్లందరితో స్వరం కల్పడమే గాక జరిగిన అవకతవకలు,  వివరంగా ఫోటోలతో సహా ప్రచురించిన పత్రికలను పోడియం మీదకు విసిరేడు.  అన్నదమ్ముల మధ్య వేడి వేడిగా చర్చలు జరిగేయి.
అపోజిషను మెంబర్లు జగదీష్ దగ్గరగా పోయి శభాష్ అన్నారు.  లంకలో విభీషణుడవని పొగడ్తలతో ఆకాశానికి ఎత్తేసారు.  అపోజిషను మెంబెర్స్ తో బాటు తన అనుచరులు ముగ్గురితో జగదీష్ వాకౌట్ చేసేడు.  చైర్మన్ సత్తిబాబు దిక్కు తోచక బిక్కచచ్చి పోయేడు.
ఆ రోజు సాయంత్రం దేవాలయ ప్రాంగణంలో జగదీష్ తన అనుచరులతో సమావేశమయ్యేడు. ఆహ్వానం అందుకొని కొందరు కాలేజీ విద్యార్థులు కూడా హాజరయ్యేరు.  చర్చలో,  పెరిగిపోతున్న అవినీతికి,  అక్రమాలకు అడ్డుకట్ట వెయ్యాలని నిశ్చయానికి వచ్చేరు.  త్వరలో రాబోయే మునిసిపలు ఎన్నికలలో నీతి నిజాయతి ఉన్నవాళ్లనే కౌన్సిలర్లుగా నిలబెట్టాలని నిర్ణయించేరు.  సంగ్రామానికి సారధిగా సీతారామ చౌదరి గారిని బరిలోకి దింపాలని అందరు ఏకగ్రీవంగా తీర్మానించేరు.  సభాస్థలం నుండి అందరు నేరుగా చౌదిరి గారింటికి వెళ్లి తమందరి కోరికను తెలియజేసారు.  అయన ముందుగా అంగీకరించ లేదు.  సభ్యులందరు,  పుట్టి పెరిగిన ఊరుని బాగు చెయ్యడం అతని కర్తవ్యమని,  త్వమేవ శరణం అని నచ్చచెప్పేరు.  బ్రతిమలాడి ఒప్పించేరు.
ఆ మరునాడు జగదీష్ అయిదవ వార్డులో తనకున్న అద్దె ఇంట్లోకి భార్య బిడ్డలతో మారిపోయేడు.  తరచూ కాలేజీ స్టూడెంట్స్ తో సమావేశమవుతూ రాబోయే ఎన్నికలకు వ్యూహరచన మొదలుపెట్టేడు.  బరిలోకి దింపవలసిన అభ్యర్థుల పేర్లు ఖరారయ్యేయి.  ఎన్నికల తేదీ ప్రకటితమయింది.  ప్రచారం జోరందుకొంది.
నామినేషన్లు పడ్డాయి.  ఎనిమిదవ వార్డు నుండి చౌదరి గారికి ఎదురుగా ఎవ్వరు నిలబడ లేదు.  అయిదవ వార్డు నుండి జగదీష్ పోటీ చేస్తున్నాడు.  సత్తిబాబుకి ఆటకట్టని తెలిసిందేమో పోటీలో లేడు.  పౌరులందరికీ చౌదరి గారి మీదే ఆశ.  అయన చైర్మన్ అయితే ఊరికి మంచి రోజులొస్తాయని అందరి నమ్మకం.
ఎన్నికలు ముగిసేయి.  ఫలితాలు ప్రకటితమయ్యేయి.  చౌదిరి గారి టీములో ఒక్కరు తప్ప అందరు ఎన్నికయ్యేరు.
చౌదరి గారు చైర్మన్ పదవిని అలంకరించడం కోసం అంతా ఎదురు చూస్తున్నారు.  ముందుగానే అభినందనల వర్షం ప్రారంభమయింది.  నగర భవిష్యత్తుకయి అన్నతో తెగతెంపులు చేసుకున్నాడని జగదీష్ అందరి ప్రశంసలు అందుకొన్నాడు.
తుది ఘట్టానికి తెర లేచింది.  చైర్మన్ ఎన్నిక.  సమావేశం ప్రారంభమయింది.  చైర్మన్ పదవికి చౌదరి గారి పేరు
ప్రొపోజ్ అయింది.  ఇంతలో ఒక సభ్యుడు లేచి మన ఊరి అభివృద్ధికి రాష్ట్ర ప్రభత్వ సహకారం,  ఆర్థికసహాయం ఎంతయినా అవసరం.  అది దృష్టిలో ఉంచుకొని రాష్ట్ర రాజధానిలో రాజకీయ నాయకులతో సత్సంబంధాలున్న వ్యక్తిని చైర్మన్ గా ఎన్నుకోవడం సబబేమో అని తన అభిప్రాయం వ్యక్త పరచేడు.  జగదీష్,  చౌదరి గారి అభిప్రాయమేమిటని అడగగా అలోచించి ఆ అభిప్రాయంతోఆయన ఏకీభవించేరు.  అందరిలోనూ జగదీష్ కే రాష్ట్ర రాజధానిలోని రాజకీయ నాయకులతో సత్సంబంధాలున్నాయని నిర్ణయానికొచ్చి సభ్యులందరు అతనిని చైర్మన్ పదవికి ఏకగ్రీవంగా ఎన్నిక చేసేరు.  చౌదరి గారితో సహా అందరూ జగదీష్ ని అభినందించేరు.
సభ ముగిసింది.  హాలు బయట ప్రెస్ రిపోర్టర్లు ,  స్టూడెంట్స్ తో సహా జనం చౌదరి గారిని అభినందించ డానికి పూల మాలలతో ఎదురు చూస్తున్నారు.  తలుపులు తెరవ బడ్డాయి.  సభ్యులు బయటికి వచ్చేరు.  చివరగా చౌదరి గారు,  మెడలో పెద్ద పూల దండలతో జగదీష్ బయటికి వచ్చేరు.  మోసంఅని గొంతు చించుకొని గోల పెట్టేరు జనం.  పరిస్థితి చెయ్యి దాటిపోకుండా చౌదరిగారు వినయంగా అందరికి నమస్కరిస్తూ ఊరి శ్రేయస్సు కోరి నిర్ణయం తీసుకొన్న వివరాలు విన్నవించేరు.  నిరాశ,  నిస్పృహలతో జనం ఇళ్ల దారి బట్టేరు.
ఆ రోజు సాయంత్రం సతీసమేతంగా చౌదరి గారు ఆంజనేయాలయానికి వెళ్ళేరు.  అక్కడ ఓ పదిమంది స్టూడెంట్స్ కూర్చొని ఎన్నికల విషయాలు చర్విత చర్వణం చేసు కొంటున్నారు.  చౌదిరి గారి రాక గమనించి అందరు నిలబడి మర్యాద పూర్వకంగా నమస్కరించి సార్,  మీరు తప్పక చైర్మన్ అవుతారని, ఊరికి మంచి రోజులు వస్తాయని ఊరందరు గంపెడాశలు పెట్టుకొన్నారు.  నిరాశ మిగిలింది. అని ఇంకా ఎదో చెప్పబోతుండగా ఆ సంభాషణ విన్న శేషాచారి గారు గర్భగుడిలోనుండి బయటకు వచ్చి అయ్యా,  ఈ ఎన్నికలు ఒక నాటకం.  సత్తిబాబుకి,  అతని తమ్ముడు జగదీష్ కి మధ్య ఎటువంటి అభిప్రాయ బేధాలు,  తగాదాలు లేవు.  ఎన్నికలలో తప్పక ఓడిపోతారన్న భయంతో నాటకమాడేరు.  ప్రజల్ని నమ్మించి,  ఓట్లు సంపాదించడానికి తమరిని వాడుకొన్నారు.  గెలిచిన వారంతా ఆ ముఠాలోని వాళ్లే. అమాయకపు స్టూడెంట్స్ ఆ వలలో పడ్డారు.  ఈ విషయమంతా గంట క్రితం సత్తిబాబు డ్రైవరు ఎవరితోనో చెప్తుండగా గర్భగుడి లో నుండి విన్నాను.
నిజం తెలియగానే అక్కడున్న స్టూడెంట్స్ ఒక్క మారు ఖస్సుమంటూ సారుని,  మమ్మల్ని మోసం చేస్తారా.  చూపిస్తాం మా తడాఖా అంటూ ఎదో ఇంకా అనబోతూ ఉంటే చౌదరి గారు జరిగిందేదో జరిగిపోయింది,  మరచిపోండి బాబూ అని వాళ్ళని శాంతపరచడానికి ప్రయత్నించేరు.  ప్రక్కనే ఉన్న అయన సతీమణి వాళ్లతో తగవు పెట్టుకోకండి.  దేనికయినా తెగిస్తారు వాళ్ళు అని హితబోధ చెయ్య ప్రయత్నించేరు.
చర్చ అక్కడితో ఆగింది.  అందరు ఇళ్ల దారి బట్టేరు.
మరునాడు తెల్లవారింది.  ఊరిలో ప్రతి ఇంటి గోడ పైన సత్తిబాబు,  జగదీష్ లను నిందిస్తూ హెచ్చరికలతో పోస్టర్లు వెలిసేయి.  నినాదాలతో స్టూడెంట్స్ రోడ్లెక్కేరు.  ఒకటి రెండు రోజుల తరువాత అదే అణిగిబోతుందని అన్నదమ్ములు నిబ్బరంగా ఉన్నారు.  కాని అది పెను తుఫానుగా మారే సూచనలు కనిపించేయి.
విద్యాలయాలు,  దుకాణాలు మూతబడ్డాయి.  సత్తిబాబు కోటని జనం చుట్టుముట్టేరు.  పోలీసు రంగంలోకి దిగింది.  స్టూడెంట్ లీడర్సుని అదుపులోకి తీసుకొన్నారు.  పరిణామం.  చుట్టుప్రక్కల ఊళ్లలో విద్యాలయాలు మూతబడ్డాయి.  దావానలం వలె ఉద్యమం జిల్లా అంతా వ్యాపించింది.  రాజధానిలో నాయకులు కళ్ళు తెరిచేరు.  ఇంటలిజెన్స్ రిపోర్టులు చేరేయి.  సత్వరం తగు చర్యలు చేబట్టక పొతే లంకా దహనాన్ని ఆపడం కష్టమని తేల్చి చెప్పేయి.  పార్టీ నాయకులు ముఖ్య మంత్రితో చర్చించేరు.  ఇప్పటికే లంచాలికి పుట్టినిల్లుగా అపఖ్యాతి గడించిన తమ పార్టీ ఇంకా పతనం గాకుండా కాపాడుకోవాలంటే తక్షణం ఆ కౌన్సిలర్లందరిచేత రాజీనామా చేయించి మళ్ళీ ఎన్నికలు జరిపించాలని నిశ్చయించేరు.  బ్రజరాజపురం కోటకి సందేశం చేరింది.
తమంత తాము రాజీనామా చేస్తున్నామని కౌన్సిలర్లందరూ లిఖితపూర్వంగా అధికారులకు తెలియజేసేరు.  ఎన్నికల భాగవతానికి తెర లేచింది.  ప్రజల చేత ఎంపికయిన వాళ్లే రంగం లోకి దిగేరు.  అన్నదమ్ముల ముఠాలో నుండి కూడా ఆరేడుగురు నామినేషన్లు వేసేరు.  ప్రచారం శాంతియుతంగా ముగిసింది.  ఓట్లు పడ్డాయి.  లెక్కలు తేలేయి.  చౌదరిగారి టీమంతా దిగ్విజయంగా గెలిచేరు.  కోట ముఠా డిపాజిట్లు పోగొట్టుకున్నారు.
చైర్మన్ ఎన్నిక జరిగింది.  చౌదరిగారు ఏకగ్రీవంగా ఎన్నికయ్యేరు.  సాయంకాలం సన్మాన సభలో చైర్మన్ చౌదరిగారు పూలమాలలలో మునిగి పోయేరు.  బ్రజరాజపురం రోజులు మారేయి. 
————————–
రచన: మాలతి దేచిరాజు
సూర్యోదయమైన కొన్ని గంటలకి,
సిటీ అవుట్ స్కర్ట్స్ లో ఒక విల్లా…
“జగమంత కుటుంబం నాదీ… ఏకాకి జీవితం నాదీ!” అంటూ మోగుతోంది రింగ్ టోను..  దుప్పటిలో నుంచి చేయి బయట పెట్టి ఫోన్ అందుకున్నాడు గౌతమ్. 
“హలో.. ” అప్పుడే నిద్రలో నుంచి లేవడంతో బొంగురుగా ఉంది అతని గొంతు.
“హలో నేను…”అమ్మాయి  స్వరం
ఆ స్వరం వినగానే అతని నాడీ వ్యవస్థ అప్రమత్తమైంది. ఉదయాన్నే చెవిలో అమృతం పోసినట్టు ఉందా గొంతు మధురంగా. ” ఇంకా నిద్ర లేవలేదా? ట్రైన్ మౌలాలిలో ఆగింది, ఇంకాసేపట్లో సికింద్రాబాద్ వస్తుంది. నువ్వొస్తావా స్టేషన్ కి? లేదా..  నేను క్యాబ్ లో వచ్చేయనా?” ఆపకుండా టకటకా వినిపించాయి మాటలు అట్నుంచి. 
“ఎప్పుడూ ఎలా వస్తావో అలాగే రా ” బదులిచ్చాడతను. 
“సరే, అయితే తొందరగా వచ్చేయ్ లేట్ చేయకు.. ఎప్పుడూ ఎలా వస్తావో అలా.. హా హా హా..  ” అని నవ్వి కాల్ కట్ చేసింది. 
మెరుపు వేగంతో లేచాడు గౌతమ్ మంచంపై నుంచి..  బ్రష్ చేయడం, డ్రెస్ మార్చడం, తల దువ్వుకోవడం, కార్ కీస్ తీసుకుని గుమ్మం దాటడం క్షణాల్లో జరిగిపోయాయి. పదిహేను నిమిషాల్లో రైల్వే స్టేషన్ కి చేరుకున్నాడతను. 
“దయచేసి వినండి ట్రైన్ నంబర్ ఒకటి, ఏడు, సున్నా, ఒకటి, అయిదు(17015) విశాఖపట్నం నుండి సికింద్రాబాద్ రావలసిన విశాఖ ఎక్స్ ప్రెస్ మరి కొద్దిసేపట్లో ఆరవ నెంబరు ప్లాట్ ఫామ్ మీదకు వచ్చుచున్నది”
అప్పటికే మొదటి ప్లాట్ ఫామ్ మీదకు చేరుకున్న గౌతమ్ అనౌన్స్ మెంట్ వినగానే ఆరవ ప్లాట్ ఫామ్ వైపు పరుగు తీసాడు.  ట్రైన్ ప్లాట్ ఫామ్ ని సమీపిస్తోంది (S6) అని ఉన్న సైన్ బోర్డ్ దగ్గర నిలుచున్నాడతను.  ట్రైన్ వచ్చి ఆగింది S6 లో నుంచి జనం ఒక్కొక్కళ్ళు దిగుతున్నారు,  అటూ, ఇటూ వెతుక్కుంటున్నాడు గౌతమ్. ఓ అయిదారుగురు దిగిన తరువాత కనిపించింది అతనికి చిరునవ్వు నవ్వుతూ ‘సీమా’. ఆమె తనని చూడగానే చేయి ఊపాడతను.  సీమా కిందకి దిగి గౌతమ్ ని సమీపించింది.  చుట్టూ ఎవరున్నారు, ఏంటీ..  అన్న ధ్యాస లేకుండా గౌతమ్ ని కౌగలించుకుంది తను.  అతనూ ఆమెని కౌగలించుకున్నాడు. జనం చూసీ చూడనట్టు చూస్తూ వెళుతున్నారు.. ఇద్దరూ స్టేషన్ నుంచి కారులోకి చేరుకున్నారు. 
“ఎలా గడిచాయి ఈ పది రోజులూ?”
డ్రైవింగ్ లో నిమగ్నమై ఉన్న గౌతమ్ ని అడిగింది సీమా. 
“కూల్ “.. బదులిచ్చాడు కూల్ గా.
“అదేంటి నేను లేననే బెంగ కుంచెం కూడా లేదా! నేను అలిగాను.. పో. “అంది తను బుంగమూతి పెట్టి.
“నువ్వు లేవు అనే ఫీలింగ్ నాకుంటే కదా బెంగ పెట్టుకోడానికి!” అంటూ గేరు మార్చాడు. 
“మనం కలిసి తినే డైనింగ్ టేబుల్, మనం కూర్చుని కబుర్లు చెప్పుకునే బాల్కనీ, మనం నాటిన మొక్కలు, వాటికి పూసే పూలు, ఆ పూల నవ్వులు ఎప్పటికప్పుడు నువ్వు నాతోనే ఉన్నావని గుర్తు చేస్తుంటాయి.  ఇక నాకెందుకు బెంగా?” అని ఆమె  వైపు ఒక లుక్ ఇచ్చాడు కొంటెగా.  
గౌతమ్ భుజం పై రెండు చేతులతో దబదబా గుద్దుతోంది సీమా. 
“రాక్షసుడా.. ఎక్కడ దాచి పెట్టుకున్నా తీసేస్తావ్ నా డైరిని.. “అంటూ ఇంకా.. కొట్టసాగింది.
ఆమె దెబ్బలకు తన చేతిని ఆడ్డు పెట్టి ఒక చేత్తో స్టీరింగ్ కంట్రోల్ చేస్తున్నాడతను. 
“సారీ.. సారీ.. నేను కావాలని తీయలేదు ఆఫీస్ పేపర్స్ కోసం వెతుకుతుంటే అనుకోకుండా కంటపడింది… సరే… నీదే కదా అని తీసి చూసాను.. చూసాక చదవాలనిపించింది, చదివాను..  ఏం… నేను చదవకూడదా?” ఆ హక్కు తనకు లేదా, అన్నట్టు అడిగాడతను. అప్పటికే కొట్టడం ఆపేసింది తను. 
“హే.. అలా ఏం కాదు.. ఎప్పటికైనా అవి నువ్వు చదవాల్సినవే.” ఆప్యాయంగా అంది.
“కానీ ఇలా ఎప్పుడుపడితే అప్పుడు కాదు.. ” అని అర క్షణం ఆగింది… తనేం చెబుతుందా అని ఆత్రంగా ఉంది గౌతమ్ కి. 
“నీ పక్కన ఎవరూ లేనప్పుడు, నీకు నువ్వు కూడా గుర్తు లేనప్పుడు, నేను తప్ప నీకు వేరే ధ్యాస లేనప్పుడు, నా ధ్యాస తప్ప నీతో నేను కూడా లేనప్పుడు, నాతో మాట్లాడాలని, నా మాటలు వినాలని నీకు అనిపించినప్పుడు… అప్పుడు… అప్పుడు చదవాలి. ”
ఆ మాటలు పూర్తి అవుతుండగానే ఆమె కళ్ళలో నీళ్ళు చూసి ఓదార్చబోయాడు గౌతమ్.
“హే.. ఏంటిది? ఎందుకింత ఎమోషన్ అవుతున్నావ్. ఈజ్ ఎనీ థింగ్ రాంగ్ “. అన్నాడు.
“ప్చ్.. నథింగ్ “…  కళ్ళు తుడుచుకుని చిన్నగా నవ్వింది తను.
“నీకో విషయం తెలుసా?” టక్కున అడిగాడతను.
“ఏంటి?”
“జనరల్ గా ఎవరైనా ప్రేమిస్తున్నామని నోటితో చెప్తారు లేదా లెటర్ లో రాస్తారు.  కానీ నువ్వు మాత్రం కళ్లతోనూ, కన్నీళ్ళతోనూ చెప్తావ్. నీలో నాకు బాగా నచ్చేది అదే…”అన్నాడు.
ఆ మాటకి గౌరవమైన చూపు చూసింది సీమా అతని వైపు. అతను ఆమె చూపుకి బదులివ్వకుండా డ్రైవింగ్ చేస్తూనే ఉన్నాడు.. తల తిప్పి కారు లోంచి ఆకాశాన్ని చూస్తూ.. 
“అబ్బాయిలకి,  అమ్మాయిల మనసు
అర్థం చేసుకోడం రాదని అంటుంటారు.  నిజానికి అర్థం చేసుకోగలిగితే ఆడదాని మనసు కంటిపాపంత.  అలాంటి కళ్ళని వదిలేసి ఒళ్ళంతా చూస్తారు చాలా మంది మగాళ్ళు.  ప్చ్ ! ఆ మాటకొస్తే గౌతమ్ దొరకడం తన అదృష్టం కాదు..  వరం!” అనుకుంది మనసులో. 
కార్ విల్లాస్ లోకి ఎంటర్ అయ్యింది.  పార్క్ చేసి దిగారు ఇద్దరు. లిఫ్ట్ లో మూడో ఫ్లోర్ చేరుకున్నారు. కాలింగ్ బెల్ నొక్కాడు గౌతమ్. లోపలి నుంచి తలుపు తెరిచింది షీబా… 
షీబా ని చూడగానే ఆనందంతో ఉత్సాహంగా హత్తుకోబోయింది సీమా.
“హాయ్ డియర్.. హౌ యు.. మిస్ యు రా.”అంటూ షీబా కూడా నవ్వుతూ పలకరించింది తనని. 
“ఏంటి పదిరోజులకే ఇలా చిక్కిపోయావు?” అడిగింది షీబా. 
“నీ మీద బెంగతో.”బదులిచ్చింది సీమా నవ్వుతూ. 
“సరే, సరే ఫ్రెష్ అయ్యి రా టిఫిన్ చేద్దువు గాని.. నువ్వు కూడా “అంది గౌతమ్ వైపు చూసి.
పది నిమిషాల్లో ఫ్రెష్ అయ్యి వచ్చారిద్దరూ… ముగ్గురూ కలిసి టిఫిన్ చేయసాగారు.
“ఇంకేంటి సీమా, కబుర్లు? ఇంట్లో అందరూ బావున్నారా?” అడిగింది షీబా. 
“మ్.. ఫైన్..”నోట్లో ఇడ్లీ ముక్క నములుతూ చెప్పింది. 
“రంజాన్ ఎలా జరిగింది?”  
“యాజ్ యూజ్వల్.. ఇంతకీ నీ సంగతేంటి.. ? రిజల్ట్స్ ఎప్పుడు?”
“నెక్స్ట్ మంత్..  ఈ సారి జాబ్ కన్ఫాంలే”
“హే ఈవినింగ్ విల్ గో అవుట్.. షాపింగ్ చెయ్యాలి!”సీమా అలా అనగానే కంగారు పడి, “దయచేసి ఆ కార్యక్రమానికి నన్ను కాస్త దూరంగా పెట్టగలరని మనవి.”దండం పెడుతూ అన్నాడు గౌతమ్. 
“నీతో పని లేదులేవోయ్.. మేం వెళ్తాం గానీ…” అంది సీమా, షీబా వైపు చూసి కన్ను కొడుతూ
“థ్యాంక్స్” అని లేచి వెళ్ళిపోయాడు గౌతమ్…. షీబా నవ్వింది. 
                               **********
  GAYATRI PUBLIC SCHOOL HYDERABAD
సూర్య కాంతి సైన్ బోర్డు మీద పడటంతో మెరుస్తున్నాయి అక్షరాలు. 
స్కూల్ మొదలై దాదాపు రెండు గంటల పైనే అయ్యింది. నాలుగో పీరియడ్ నడుస్తోంది.
“అట జని కాంచె భూమిసురు డంబర చుంబి శిరస్సరజ్ఝరీ…”అని ప్రవరుని స్వగతంలోని పద్యం పాడుతోంది సీమా. పిల్లలు శ్రద్ధగా వింటున్నారు. తరగతి గది అంతా ఆమె స్వరమే నిండి ఉంది. ఆమె స్వరం అలాంటిది. ఆ పద్యం ఏమైనా తక్కువా మరి!
అద్భుతమైన సమాసాలతో కూడిన పద్యం అది.  సీమా పద్యం పాడుతుంటే పక్క తరగతి టీచర్లు పాఠం ఆపి మరీ వింటారు. అంత దివ్యంగా పాడుతుంది తను.  పేరుకి ముస్లిం అమ్మాయి అయినా ఆమె ఉచ్చారణ చూస్తే అసలు ఆమె ముస్లిం అమ్మాయి అని ఎవరూ అనుకోరు. తెలుగు భాష మీద మమకారంతో ‘యం.ఏ.’ తెలుగు లిటరేచర్ చేసింది. ఎలాంటి పద్యాలైనా అవలీలగా పాడుతుంది. వృత్యానుప్రాసాలంకారంతో కూడిన పద్యాలైనా స్పష్టంగా పాడుతుంది.
అప్పుడప్పుడు కవితలు కూడా వ్రాస్తూంటుంది. అలా తను డైరీలో వ్రాసుకున్న కవితని చదివాడనే కారులో వచ్చేటప్పుడు గౌతమ్ ని కొట్టింది… 
లంచ్ బెల్ మోగింది. పిల్లలు క్యారేజీలు విప్పి కబుర్లు చెప్పుకుంటూ తింటున్నారు. టీచర్లు స్టాఫ్ రూమ్ లో తింటున్నారు.  సీమా, అరుణ ఒక టేబుల్ దగ్గర కూర్చున్నారు. గత మూడేళ్ళుగా వాళ్ళు కలిసే తింటున్నారు. 
“ఏంటి, ఈ రోజు స్పెషల్?” అడిగింది అరుణ బాక్స్ ఓపెన్ చేస్తూ.
“టమాటా పప్పు, కాకరకాయ ఫ్రై!”అని అరుణ బాక్స్ లో కొంచెం ఫ్రై వేసింది సీమా.
కాకరకాయ తో అన్నం కలిపి ముద్ద నోట్లో పెట్టుకుంది అరుణ. కమ్మని రుచికి ఆమె కళ్ళు పెద్దవైయ్యాయి.  
“కాకరకాయ కూడా ఇంత బాగా వండొచ్చు అని ఇప్పుడే తెలిసింది.” అన్నం ముద్ద నోట్లో ఉండగానే అంది ఆ మాట.
సీమా సన్నగా నవ్వింది.
“ఎలా చేసావ్? రెస్పీ చెప్పవా నాక్కూడా?”
“చేసింది నేను కాదు. షీబా “అంది, ముద్ద కలుపుతూ. 
“ఓ! చాలా బాగా చేసింది.”
ఇద్దరూ తింటున్నారు.
“సీమా..  ఒకటి అడుగుతా చెప్తావా?” అంది అరుణ. 
“అడుగు.. ”
“గౌతమ్ కి నువ్వంటే ఇష్టమా?… షీబా అంటే ఇష్టమా?” నాన్చుతూ అడిగింది. 
“షీబా అంటే ఇష్టం!” క్షణం జంకు లేకుండా సీమా చెప్పిన సమాధానం విని ఆశ్చర్యంగా చూసింది అరుణ. 
ఆమె ఇంకా తేరుకోకుండానే.. “నేనంటే ప్రేమ!” చెప్పింది సీమా..అరుణ మరింత ఆశ్చర్యపోయేలా.
“అదేంటే! ఇదేం సమాధానం?”
“నువ్వు అడిగావు.. నేను చెప్పాను.. అంతే” భుజాలెగరేసింది.
అయోమయంగా చూస్తోంది అరుణ. అన్నం కూడా తినాలనిపించట్లేదు. తనకి ఎంతైనా స్నేహితురాలు. ఇలాంటి సమాధానం విని ఎలా జీర్ణించుకోగలదు? అందుకే ఉండబట్టలేకపోయింది.
“నువ్వూ,  గౌతమ్ ముందు నుంచి ప్రేమించుకున్నారు. తను మధ్యలో వచ్చింది. తన దారి తనని చూసుకోమని చెప్పి మీరిద్దరూ పెళ్ళి చేసుకుని హాయిగా ఉండచ్చు కదా?”బాక్స్ కడుగుతూ అన్నది అరుణ.
“పెళ్ళి చేసుకుంటేనే హాయిగా ఉండగలమా? ఇప్పుడు కూడా మేం హాయిగానే ఉన్నాం!”తాపీగా చెప్పింది తను. 
“అది కాదే.. నా మాట విను. నలుగురూ నాలుగు రకాలుగా అనుకుంటారు. అం….”
తన మాట పూర్తి కాకుండానే చేయి చూపించింది సీమా చాలు అన్నట్టు.
అరుణ విస్తుపోయి, “నీ…  మంచికే…  కదా?” అంది నెమ్మదిగా…
“మంచి చెప్పాలి.. చెప్పిందల్లా మంచి అనుకోకూడదు!”అంది సూటిగా సీమా.
అరుణ మారు మాట్లాడలేకపోయింది.  మరి ఆ మౌనం సీమా మాటలు అర్థమయో, అవకో అన్నది ఆమెకే తెలియాలి!!!
*
CYBER GATE BAY
అనేక సాఫ్ట్ వేర్ కంపెనీలు ఉండే పెద్ద భవనం అది. గౌతమ్ ఆఫీసు కూడా అందులోనే ఉంది. సమయం ఒంటి గంట కావొస్తుంది మీటింగ్ హాల్ లో కుర్చుని ఉన్నారు స్టాఫ్ అంతా.
హెచ్. ఆర్ మాట్లాడుతున్నాడు.
“మై డియర్ లేడిస్ అండ్ జెంటిల్ మెన్!
నెక్స్ట్ వీక్ ఫ్యామిలి డే ఉంది. సో అందరూ మీ మీ  ఫ్యామిలీస్ తో రావాలి. ప్లీజ్ డోంట్ స్కిప్!” అన్నాడు.
“ఇది వార్నింగా, రిక్వెస్టా?” గొణుగుతూ అన్నాడు శరత్. గౌతమ్ నవ్వాడు. మీటింగ్ ముగిసింది. 
అందరూ బయటకి వచ్చి సరాసరి లంచ్ కి వెళ్ళిపోయారు.
“ఈ మధ్య ఈ డేస్ ఎక్కువైపోతున్నాయిరా…” కొద్దిగా విసుగు తో అన్నాడు శరత్.
“దేని గురించి రా?” క్యాజువల్ గా అడిగాడు గౌతమ్. 
“లేకపోతే ఏంట్రా? మదర్స్ డే, ఫాదర్స్ డే, ఫ్రెండ్షిప్ డే, లవర్స్ డే, ఉమెన్స్ డే, ఆ డే, ఈ డే, అని ఉన్నవి చాలక ఇప్పుడు ఫ్యామిలీ డే అంట కొత్తగా!  ఛీ.. ఛీ!!  ఇప్పుడు ఈ డే కి రావడానికి మా ఆవిడ ఎంత షాపింగ్ చేస్తుందో, ఏం హింస పెడుతుందో ద్యావుడా…” అని పైకి చూసి చేతులు జోడించాడు.  
గౌతమ్ నవ్వసాగాడు. 
“నవ్వరా రేయ్ నవ్వు.. నాదింకా బెటర్ ఒకత్తే ఉంది! తమరసలే ఇద్దరు పెళ్ళాల ముద్దుల మొగుడు… తమరి సంగతి చూస్కోండి మరి!”  అన్నాడు వ్యంగ్యంగా. 
గౌతమ్ నవ్వు ఆగిపోయింది. ఇప్పటివరకు ఏదైనా ఫంక్షన్ కి వెళ్తే ఒక్కడే వెళ్ళేవాడు. సీమా తరఫున ఫంక్షన్ అయితే తనతో.. షీబా తరఫున అయితే తనతో. కానీ ఈ సారి తానుచిక్కులో పడ్డాడు. ఆఫీసులో పెళ్ళి అయ్యింది అని చెప్పుకున్నాడు కానీ ఎప్పుడూ ఎవరికీ తన ఫ్యామిలీని పరిచయం చేసింది లేదు. ఆ అవసరం, అవకాశం రెండూ రాలేదు. తనకి బాగా క్లోజ్ అయిన వాళ్లకి మాత్రమే తన గురించి తెలుసు. ఇప్పుడేం చెయ్యాలో అర్థం కాని పరిస్థితి!
దాదాపు ఆరు నెలలుగా గౌతమ్, సీమా, షీబా సహజీవనం చేస్తున్నారు.  ఇలాంటి పరిస్థితి ఎప్పుడు ఎదుర్కోలేదు.  బహుశా ఇదే వాళ్ళ మధ్య ఉన్న బంధానికి సరైన నిర్వచనం చెప్పే సందర్భమేమో! మరి ఇది అతనికి పరీక్ష అవుతుందో,  శిక్ష అవుతుందో చూడాలి. 
                   **********
డైనింగ్ టేబుల్ దగ్గర కుర్చుని భోజనం చేస్తున్నారు ముగ్గురూ..  
గౌతమ్ ‘ఎవర్ని తీసుకెళ్ళాలి, ఎవర్ని తన భార్యగా ప్రపంచానికి (తన చుట్టూ ఉన్న వాళ్లకి) పరిచయం చేయాలి’ అనే సందిగ్ధంలో ఉన్నాడు.
“ఏంటి గౌతమ్ అలా ఉన్నావు.. ఒంట్లో బాలేదా?”ప్రశ్నించింది సీమా. 
“అబ్బే, ఏం లేదు.”
“మరి కలుపుతున్నావు గాని తినవేం?”
తినడం మొదలుపెట్టాడతను.  
ఏదైనా ఉంటే తనే చెప్తాడు కదా అనుకున్నారు ఇద్దరూ. 
“నెక్స్ట్ వీక్ ఆఫీస్ లో ఫ్యామిలీ డే ఉంది.  అందరూ ఫ్యామిలీతో రావాలంట. ” చెప్పాడు. 
“అందులో ఏముంది వెళ్దాం ” అని షీబా వైపు చూసింది సీమా. 
షీబా కూడా చూస్తోంది.  ‘ముగ్గురం వెళ్దామా,’;అన్నట్టుంది షీబా చూపు.. 
దానికి సమాధానంగా,
“తప్పేముంది? ఫ్యామిలీతో రావాలన్నది కాన్సెప్ట్.. మనం కూడా ఫ్యామిలీయే కదా!” అంది సీమా.
ఆమె చెప్పినంత తేలిగ్గా సమాజం దీన్ని ఒప్పుకోదు. ఈ సంగతి ముగ్గురిలో ఆమెకే బాగా తెలుసు కానీ ఆమె సమాజాన్ని ఖాతరు చేయడం మానేసి కొన్ని ఏళ్ళయ్యింది. 
“మనం అనుకున్నంత ఈజీ కాదు కదా సీమా?” అన్నాడు గౌతమ్. 
“ఇంతకీ ఈవెంట్ ఎప్పుడు?” అడిగింది సీమా.
“నెక్స్ట్ ఫ్రైడే”
“నాకు ఎలాగూ స్కూల్ ఉంటుంది.. సో.. మీరిద్దరూ వెళ్లి రండి.”
గౌతమ్ విస్తుపోయి చూస్తున్నాడు.
“అదెలా సీమా?”
“గౌతమ్ ప్లీజ్… ఇష్యూని కాంప్లికేట్ చేయొద్దు… ఇలాంటి పరిస్థితుల్ని పాజిబిలిటీస్ ని బట్టి హ్యాండిల్ చెయ్యాలి.” గట్టిగా చెప్పింది… 
గౌతమ్ ఏమీ మాట్లాడలేదు.  ఈ మెలోడ్రామాలో తనది ప్రేక్షక పాత్ర అనుకుని షీబా కూడా ఏమీ మాట్లాడలేదు.  ఇలాంటి పరిస్థితి మళ్ళీ రాకూడదు అనుకుంది.  కానీ అంతకు మించినదేదో రాబోతుందని ఆ క్షణం ఆమెకి తెలీదు. 
ముగ్గురి భోజనం ముగిసింది మౌనంగా. ఎవరి బెడ్ రూమ్ లోకి వాళ్ళు వెళ్ళారు. 
కాస్సేపటికి సీమా గదిలోకి వచ్చాడు గౌతమ్.. 
అతని రాకను గమనించి ఏదో పుస్తకం చదువుతున్న సీమా,  “ఏంటి గౌతమ్?” అనడిగింది.. 
“ఫ్రైడే పబ్లిక్ హాలిడే సీమా!” అన్నాడు. 
తను అనాలోచితంగా స్కూల్ వంక పెట్టి వాళ్ళిద్దర్నీ వెళ్ళమని చెప్పిన మాటలు గుర్తొచ్చాయి సీమాకి.
“గౌతమ్… నేను నీ సొంతం అని నీకు, నాకు తెలిస్తే చాలు.. ప్రపంచానికి తెలియాల్సిన పని లేదు.. అందుకే అలా అన్నాను.” 
కొన్ని క్షణాలు మౌనంగా ఉండిపోయాడు.
“నువ్వు మనస్పూర్తిగానే తనని తీసుకెళ్ళమంటున్నావా.. ?”
“మ్… ”
“అక్కడ అందరూ తనే నా భార్య అనుకుంటారు.. నా భార్యగానే తనని గౌరవిస్తారు.. అలాంటి గౌరవం పొందాలని నీకు లేదా.. ?” ఆమె చేయి పట్టుకుని అడిగాడు… 
కన్నీళ్లను దిగమింగుతూ, అతని చేతిని గట్టిగా పట్టుకుని ముద్దు పెట్టింది. 
“నాకు..  నీ స్నేహం ముఖ్యం.. నీ ప్రేమ ముఖ్యం.. నీ వాత్సల్యం ముఖ్యం.. నీ పక్కన భార్య అనే స్థానం కన్నా
నీ మనసులో నాకున్న స్థానం ముఖ్యం.. నా జీవితానికి ఎలాంటి గుర్తింపు అక్కర్లేదు. నువ్వు నన్ను గుర్తుంచుకుంటే చాలు గౌతమ్… ” అంటూ అతని ఎదపై వాలి కన్నీళ్లు పెట్టుకుంది… 
ఆమెని హత్తుకుని ఓదారుస్తూ… “నిన్ను మర్చిపోవడం అంటే.. ఊపిరి తీసుకోకుండా బతకాలనుకోవడమే సీమా…”
ఆ మాట అతని పెదాలపై నుంచి వచ్చినప్పటికీ, ఆమెకి మాత్రం అతని గుండె చప్పుడులో వినిపించినట్టుగా ఉంది…
*
బాల్కనీలో నిలబడి వెన్నెల్ని చూస్తోంది షీబా.. 
నిండు పున్నమి.. చుట్టూ చుక్కలు.. నల్లని ఆకాశం.. 
చీకటి తన గతమైతే,  వెన్నెల తన నిజం.. చుక్కలు మాత్రం అప్పుడప్పుడు వచ్చే కన్నీళ్లు. 
ప్రకృతిని తన పరిస్థితితో పోల్చుకుని, ఆనందానికి, బాధకి మధ్య ఉన్న సన్నని రేఖపై ఊయలూగుతోంది.. ఆమె మనసు..
తన వెనక వచ్చి నిలుచున్న గౌతమ్ ని గమనించి అడిగింది. 
“ఎంత సేపైంది వచ్చి.. ?”
“లెక్కగట్టి చెప్పలేనంత సేపు..” చిరునవ్వుతో చెప్పాడు. 
“ఒకటి అడుగుతా చెప్తావా.. ?” అంది, వెన్నెల వైపు చూస్తూ. 
“అడుగు.. ”
“తను చెప్పింది కాబట్టి నన్ను తీసుకు వెళతావా? లేక నీకు అనిపించి తీసుకు వెళతావా?”
“ఇది ప్రశ్నా? అనుమానమా?”
“అనుమానిస్తున్నానా, అని నన్ను నేను వేసుకునే ప్రశ్న.. ప్రశ్నించే అంత ధైర్యం చేయగలనా, అని నా మీద నాకు అనుమానం అనుకో..” అతను నవ్వాడు..
“ఎందుకు నవ్వు… ?”
“నువ్వు కూడా తనలాగే మాట్లాడుతున్నావ్… అందుకు..”
ఇప్పుడు ఆమె నవ్వింది. 
“ఇదే ప్రశ్న.. నేనడిగితే… ఏమంటావ్.. ?”
“కొన్ని సార్లు అభిప్రాయాలు చెప్పడం కన్నా.. మౌనంగా ఉండటమే మంచిది..” అని వెళ్ళిపోయింది షీబా..
ఆమె అలా ఎందుకు అన్నదో ప్రస్తుతానికది అప్రస్తుతమైనదిగా అనిపించినా.. ఆ మాటకి అర్ధం అతనికి త్వరలోనే తెలియబోతుంది.. 
*
అనురాగ్  గాంధి ! ఈ పేరు తెలియని వారుండరు.  పుస్తకాలు, నవలల ప్రభావం తగ్గి సినిమాలూ, డైలీ సీరియల్స్ రాజ్యం ఏలుతున్నప్పటికీ, తన రచనలతో పాఠకులకు చేరవువుతూనే ఉన్న రచయిత.  
ఇటీవలే అతను రాసిన ‘నీరెండ’ నవలని సినిమాగా రూపొందించారు.  అది కూడా సూపర్ హిట్.  యదార్థ సంఘటనల ఆధారంగా రచనలు చేయటంలో అతనిది అందెవేసిన చెయ్యి. ‘నీరెండ’ కూడా అలాంటిదే.  ప్రేమించిన వాడ్ని పెళ్ళి చేసుకోడానికి ఒక అమ్మాయి ఎలాంటి పరిస్థితులను ఎదుర్కొంది? ఎలాంటి సాహసాలు చేసిందీ? చివరికి ఆ ప్రేమించినవాడే తనని తార్చడానికి సిద్ధపడితే అతన్ని చంపి, ఎలా చట్టం కళ్ళు గప్పి తప్పించుకుంది  అన్నదే ఆ కథాంశం.  
మధురై లో జరిగిన ఒక యదార్థ సంఘటనకి, తనదైన శైలిలో కాల్పనికత జోడించి వ్రాసిన ఆ నవల పాఠకుల హృదయాలు దోచుకుంది.  క్లైమాక్స్ లో ఆద్యంతమూ ఉత్కంఠాభరితంగా సాగిన అతని రచన చూస్తే పాఠకులందరూ ఆశ్చర్య పోవాల్సిందే!  సినిమాలో చూసినా అంతే ఉద్వేగం కలుగుతుంది.  
చేతన్ భగత్, యండమూరి,  తరవాత ఇతని నవలలే ఎక్కువగా సినిమాలుగా రూపు దాల్చాయి…
అలా ఆయన కొత్త నవల ఏదైనా రాసి ఉంటే, దాన్ని సినిమాగా తీద్దామనే ఉద్దేశ్యంతో అతని కోసం హాల్ లో ఎదురు చూస్తున్నాడు ప్రొడ్యూసర్ రామనాధం.. లోగడ అతను తీసిన రెండు సినిమాలు ఘోర పరాజయం పాలైయ్యాయి.. 
ఈసారైనా విజయం వైపు పరుగులు తీయాలని గాంధీని ఆశ్రయించాడు.. మెట్లు దిగుతూ హుందాగా నడిచొస్తున్నాడు గాంధీ.. 
అతన్ని చూడగానే నమస్కరించాడు రామనాధం.. తిరిగి నమస్కరించి, అతనికెదురుగా సోఫా లో కూర్చున్నాడు గాంధీ.
“గాంధీ గారూ.. పరిస్థితి ఏమీ బాలేదు సుమండీ.. కొత్త కథలు లేక, రచయితలు, దర్శకులు కొత్తగా రాయలేక, వేరే దిక్కు లేక మిమ్మల్ని ఆశ్రయించాను సుమండీ.. కావున తమరు నా యందుదయుంచి… ” అంటుండగానే ఒక లుక్ ఇచ్చాడు గాంధీ. రామనాధం మారు మాట్లాడకుండా కూర్చున్నాడు.. 
“కొత్తగా ఇంకేం మొదలు పెట్టలేదు.. మొదలు పెట్టి, పూర్తయితే నేనే కబురు చేస్తాను.. వెళ్లి రండి.. ” అని దండం పెట్టాడు గాంధీ.
“ఆ మాట అన్నారు చూడండి.. అది చాలు.. సుమండీ.. “అని వంగి వంగి దండాలు పెడుతూ వెళ్ళిపోయాడు రామనాధం.
తన రైటింగ్ రూమ్ లోకి రాగానే టేబుల్ మీద ఉన్న ఇన్విటేషన్ లెటర్ చూసి అందుకున్నాడు గాంధీ.
కళ్ళతోనే ఇన్విటేషన్ చదివాడు… ఒక సాఫ్ట్ వేర్ కంపెనీలో జరిగే ఈవెంట్ కి చీఫ్ గెస్ట్ గా ఆహ్వానిస్తూ వచ్చిన ఇన్విటేషన్ అది.. చూపు తిప్పి గోడకున్న క్యాలండర్ వైపు చూసాడు.  
శుక్రవారం!
గాంధీ వెళుతున్న ఈవెంట్, గౌతమ్ తనతో షీబాని తీసుకెళ్ళబోతున్న ఈవెంట్ రెండు ఒకటే!
 *
ఇంకా వుంది
రచన: ప్రభావతి పూసపాటి
“శ్యామల వాళ్ళ అబ్బాయ్ కి ఈ సంబంధం కూడా కుదరలేదుట” సీట్లో కూర్చుంటూ  చెప్పింది కస్తూరి.  శ్యామల, కస్తూరి నేను ఇదే ఆఫీస్ లో పదియేళ్ళుగా కలిసి పని చేస్తున్నాము.  కోలీగ్స్ కన్నా మంచి స్నేహితుల్లా  కలిసి ఉంటాము.
‘శ్యామల పిచ్చిగానీ ఈ రోజుల్లో అబ్బాయ్ నచ్చడమే పెద్ద విషయం అనుకొంటుంటే, రాబోయే అమ్మాయి ఆడపడుచుతో కూడా సఖ్యంగా ఉంటేనే సంబంధం కుదుర్చుకుంటాం అని శ్యామల అనడం నాకే విడ్డురంగా అనిపిస్తోంది “అని మేనేజర్ ని కలవాలని వెళ్ళింది కస్తూరి. .
నిజమే కస్తూరి అన్నది సబబే. ఈ కాలం  ఆడపిల్లలకి చదువు వల్ల వచ్చిన ఆర్ధిక స్వతంత్రం వలన తమ అభిప్రాయాలని నిక్కచ్చిగా చెప్పగలుగుతున్నారు, తమ భవిష్యత్తు పట్ల ఖచ్చితమైన అవగహన కలిగి వుంటున్నారు.
పెళ్లి అవుతూనే కొడుకు ని కోడలిని వేరుగా కాపురం పెట్టించిన కస్తూరి కి ఆలా అనిపించడం లో తప్పులేదుకని,  అనుబంధాలకు,  ఆప్యాయతలకు ప్రాధాన్యం ఇచ్చే శ్యామల ఇలాంటి షరతు విధించటం తప్పుకాదేమో… ఆలోచనలో ఉండగానే” నన్ను మేనేజర్ పిలవలేదు కదా ” అని అంటూ ఆయాసపడుతూ వచ్చింది శ్యామల సీట్ దగ్గరికి.
“కంగారుపడకు పిలిచింది కస్తూరిని, నిన్ను కాదులే ” అని ఏమైంది సుధీర్ పెళ్లిచూపులు విషయం ఏమి తెలియనట్టు అడిగా”,  ఏముంది షరా మాములే,  ఈ సంబంధం కూడా కుదరలేదు, ” నిరాశగా బదులిచ్చింది.
ఇంకా వివరంగా అడుగుదామని అనుకునే లోపల మిగతా ఆఫీస్ వాళ్ళుఅంతా రావటంతో పనిలో నిమగ్నమయ్యాము.
అందరు పనిలో పడ్డారుగాని నాకెందుకో పని మీద మనసు లగ్నం కావటం లేదు…..  శ్యామల తన కొడుకు పెళ్ళివిషయంలో ఇలాంటి నిర్ణయం తీసుకోవడానికి పరోక్షంగా నేనే కారణమేమో అన్న భావం నన్ను పదేపదే కలవరపెడుతోంది
శ్యామలకి సుధీర్ సుశాంతి కవలపిల్లలు మాకులాగే.  నేను అన్నయ్య కూడా కవల పిల్లలం. మాది కొంచెం బాగా వున్న కుటుంబమే, అమ్మానాన్న అన్నింటా నన్ను అన్నయ్యని సమానంగా పెంచారు, పెద్దగా కలతలు లేని అన్యోన్య కుటుంబం అనే చెప్పాలి, నా పెళ్లి అయ్యాక అన్నయ్య తన ఆఫిస్ లో పని చేస్తున్న మానస తనని ఇష్ట పడుతోందని అమ్మ నాన్నకి ఇష్టం ఐతె తన అంగీకారం తెలుపుతానని అన్నాడు, అన్నయ్యని ఇష్టపడి చేసుకొంటున్న అమ్మాయి కదా పెళ్లి అయ్యాక తమతో కలిసి మెలిసి పోతుంది కదా అని అమ్మానాన్నగారు వేరే విషయాలకి ప్రాముఖ్యత ని ఇవ్వకుండా మానస తో అన్నయ్య పెళ్ళిజరిపించారు.
పెళ్లి తర్వాత ఏఏ విషయంలో అన్నయ్యని చూసి ఇష్ట పడిందో, అలంటిగుణాలు వున్నా నన్ను చూసి ఈర్ష్య పడేది, తనకన్నా నేను కొంచెం రంగు, పొడుగు, మంచి తలకట్టు నాది, ఇలా ప్రతి దానిలో నాతో పోల్చి చూసుకొని, మెల్ల మెల్లగా ఆ భావం ముదిరి తన ఆధిక్యత చూపిస్తూ నన్ను దూరంగా ఉంచడం మొదలు పెట్టింది.
అన్నయ్య మంచితనాన్ని ఆసరాగా చేసుకొని అమ్మానాన్నలని లెక్క చేసేది కాదు, అన్నయ్యని చూసి అమ్మానాన్నలు అన్ని సందర్భాలలోనూ సర్దుకొనేవారు….. కానీ ఒక్క అన్నయ్య ని  తప్ప తను ఎవ్వరిని సొంతం చేసుకోలేక పోయింది. ఫలితం అమ్మానాన్న తమబ్రతుకు తాము బతుకుతున్నారు. పెళ్ళికి ముందు నేను అన్నయ్య ప్రాణంగా వుండే వాళ్ళం.  ఇప్పుడు పరాయి వాళ్ళల్లా ముక్తసరిగా పలకరించుకొంటున్నాము. పది ఏళ్లుగా నేను పడుతున్న మానసిక క్షోభ అంతా శ్యామలకి తెలుసు. తన కూతురు కూడా అన్న పెళ్లిఅయ్యాక పుట్టింటికి దూరం అయిపోతుందన్న భావం శ్యామలని అటువంటి నిర్ణయం తీసుకొనేలా చేసిందా,,,
” లంచ్ టైం అయ్యింది… లే లే కాంటీన్ కి వెల్దాము అన్న శ్యామల మాటలు నా ఆలోచన స్రవంతికి కళ్లెం వేసాయి. ముగ్గురం కాంటీన్ చేరాక “పెళ్ళిచూపుల్లో ఏమైంది ? సుధీర్ ఏమన్నాడు?అమ్మాయి ఏమి అడిగింది?సస్పెన్సు లో ఉంచక చెప్పు “తొందర పెట్టింది కస్తూరి.
“సుదీర్ తన మాటలు మొదలు పెట్టక ముందే మీ ఇంట్లో ఎన్ని (BAGGAGES)బగ్గాజ్ వున్నాయి. ఎన్ని (DUSTBINS)డస్టుబిన్స్ వున్నాయి అని అడిగిందిట. సుధీర్ కి మొదట దేని గురించి అడుగుతోందో అర్థం కాలేదు, అవి ఏంటి అని అంటే బగ్గాజ్ అంటే భాద్యతలు అని, డస్టుబిన్స్ అంటే తల్లి తండ్రి తనతో కలిసి ఉండటం అని ట. అలాంటి కమిట్మెంట్స్ ఉంటే తనకి ఈ సంబంధం మీద ఇంట్రెస్ట్ లేదు అని తెగేసి చెప్పిందిట” గుక్కతిప్పుకోకుండా చెప్పింది శ్యామల.
“ఆడపిల్లలు చక్కగా చదువుకొంటున్నారు, అన్ని రంగాలలోను తమ ఉనికిని చాటుకొంటున్నారు, ఆర్థికంగా తమ కాళ్ళమీద నిలబడుతున్నారు, అని సంతోషిస్తున్న సమయం లో దీని ప్రభావం వివాహసంబంధాలలోను, కుటుంబ సంబంధ భాంధావ్యాలలో ను మరో విధంగా పరిగణిస్తున్నాయి, ” కొంచెం వాతావరణం తేలిక పరచటానికి మాట కలిపాను నేను.
ఒక విధంగా చుస్తే ఇలాంటి భావాలూ మనతరం లో కూడా ఉన్నాయేమో కదా “నా వైపు ఓరగా చూస్తూ అంది కస్తూరి.. ” అది నిజం కాదని అనలేముకాని దాని శాతం చాల తక్కువ”. సర్దిచెప్పపోయింది శ్యామల.
” మా వొదిన లాంటి వాళ్ళు మన ముందు తరంలోను వున్నారు కస్తూరి..  కానీ కొంత తమ స్వార్థం చూసుకొన్న… కుటుంబవిలువలకి ప్రాధాన్యత ఇచ్చేవారు. అందువల్ల మానవీయసంబంధాలు చాలావరకు నిలబడ్డాయి. మన తరం వచ్చేసమయానికి స్త్రీలకి కొంత ఆర్థిక స్వేచ వచ్చింది, దాని వలన కొంతమంది కేవలం తమ స్వార్ధమే చూసుకొన్నారు. నేటి తరం ఆడ పిల్లలికి వున్నఆధునిక  భావాలు మనకి కూడా వున్నా , పెళ్ళికి ముందే చెప్పేటంత ధైర్యం లేదు,. అందువల్ల చాలావరకు సర్దుకొని హాయిగా కాపురం చేసిన వాళ్ళు లేకపోలేదు కానీ ఇప్పుడు తరం మారింది. ప్రతి వస్తవు కొనే ముందు వారంటీ, సర్వీసింగ్ ఎలా చూసుకొంటామో,  పెళ్ళికి ముందే తర్వాత వచ్చే ఇబ్బందుల గురించి ముందే అరా తీస్తున్నారు. కొత్తగా వింటున్నాము కాబట్టి వింతగా అనిపిస్తుంది, కొన్నీ రోజుల తర్వాత ఇదే మాములు విషయంగా ఐపోతుంది. ” చాలాసేపటి నుంచి ఆలోచిస్తున్నానో ఏమో వాక్ప్రవాహం ల నా  మనసులోని భావాలూ బయటికి వచ్చేసాయి.
“నువ్వు చెప్పింది కూడా నిజమే…. మారిన జీవనవిధానాలవల్ల నేటి యువత ఆలోచన ధోరణి కూడా మారింది, పెళ్లి అయ్యాక తనకి నచ్చని దానితో సర్దుకుంటూ రాజి పడటం కన్నా. పెళ్ళికి ముందే తనకి నచ్చిన జీవినావిధానం కోరుకోవటం లో తప్పు లేదేమో అనిపిస్తోంది…. అడిగిన విధానం బాగాలేదు కానీ, అడిగిన దాని వెనుక భావం బాగుంది…. నేను కూడా కొంత నా ఆలోచనని మార్చుకోవాలేమో… అప్పుడే అమ్మాయిలో మంచి వ్యక్తిత్వం కనిపిస్తుందేమో…. ఇంటికి వెళ్ళాక మా అబ్బాయ్ తో మళ్ళీ మాట్లాడతాను….  ఈ సారి కొత్తకోణం లో చూస్తే ఆ అమ్మాయే మా వాడికి తగిన అమ్మాయి అనిపిస్తుందేమో” అంది శ్యామల తేలిక పడిన మనసుతో.
” ఆ అమ్మాయి ఆలా మాట్లాడటానికి ఇల్లాంటి ఎన్ని అనుభవాల గురించి విన్నదో. లేత మనసులో పడిన ముద్రలు ఇలా మాట్లాడేలా చేసేయేమో. అందరు ఒకేలా వుండరు కదా.. కనీసం. మనలాంటి చదువుకొన్నవాళ్ళు ఈ తరం యువతకి కొంత చేయూత నిస్తే వాళ్ళ ఆలోచనాధోరణి   లో మార్పు వస్తుందేమో”..   ఆశాభావంగా అన్నాను నేను.
ఐతే ఇంకా ఆలస్యం ఎందుకు, సుధీర్ ని ఆ అమ్మాయితో మళ్ళీ మాట్లాడమను, నువ్వు మీ అయన డస్టుబిన్స్ కాదు దోస్తులమని, తోబుట్టువులు (BAGGAGE)బాగాజీ కాదు తీయని బంధనాలని చెప్పమను,  ఆ అమ్మాయి మనసులోని మబ్బుతెరలు విడిపోయి పెళ్ళికి ఎస్ చెప్పేస్తుంది.  రెట్టింపు ఉత్సాహం తో అంది కస్తూరి.
మాటల్లో పడి లంచ్ బ్రేక్ అయిపోయిందన్న సంగతే మర్చిపోయాము… సీట్లోకి రాగానే కొడుక్కి ఫోన్ చేసి రేపు ఆ అమ్మాయిని కలవడానికి వస్తున్నట్టు చెప్పమని చెప్పి పనిలో పడింది శ్యామల. 
రచన: డా. తంగిరాల. మీరాసుబ్రహ్మణ్యం
“ఇదిగో విశాలా మాట” రాధమ్మ పిలుపు విని విసుగ్గా ముఖం చిట్లించి  ఆమె దగ్గరకు వచ్చింది  రెండో కోడలు విశాల.
“చక్రపొంగలిలో పచ్చ కర్పూరం వేయడం మరచి పోవద్దని వంటాయనకు చెప్పు. ” గుర్తు చేసిందామె.
” వాళ్ళకు తెలియదా ఏమిటి? మనం ప్రత్యేకం చెప్పాలా? ” అనేసి పట్టు చీర రెప రెప లాడించుకుంటూ  వెళ్ళిపోయింది విశాల.
ఆమె చేతికి వున్న అరడజను బంగారు గాజులు మట్టి గాజులతో  కలిసి గల గల నవ్వాయి.
జారుముడి వేసిన నెరిసిన జుట్టు,  నలిగిన నేత చీర,  మెడలో దారంలో గుచ్చిన పగడాల తావళం,  ముఖాన విభూది బొట్టు- ఈ అవతారంలో నట్టింట్లో దిష్టిబొమ్మలా కూర్చున్న రాధమ్మ వైపు తిరస్కారంగా చూసిన విశాల చూపులు ముసలావిడ పట్టించుకోలేదు.
డెబ్భై అయిదేళ్ళు దాటిన  రాధమ్మ నడవలేక ఒక చోట కూర్చున్నా,  ఆమె మనసు చురుకుగా ఇంట్లో జరుగుతున్న ఏర్పాట్లను గమనిస్తూంది.
అంతలో హడావిడిగా లోపలికి వెడుతున్న రాఘవ కనబడ్డాడు  ఆమెకు.
“రాఘవా” అంటు పెద్ద కొడుకును పిలిచింది.
“ఏవిటమ్మా  త్వరగా చెప్పు అవతల చాలా పనులున్నాయి” నిముషం కూడా ఆగలేనట్టు తొందర పడ్డాడు రాఘవ.
” అదే నాయనా స్వామిజీకి   పంచలు   తెప్పించావా అని గుర్తు చేద్దామని ” అన్నదామె పట్టుపంచ,  కండువాలో,   ముఖాన పొడుగ్గా  దిద్దుకున్న కుంకుమ బొట్టుతో వున్న కొడుకును కళ్ళనిండా చూసుకుంటూ.  ఈ స్వామీజీ దక్షిణగా తాంబూలంలో పది రూపాయలు పెట్టి ఇచ్చినా తీసుకోరు.  ఏ రూపంగానూ ధనం స్వీకరించరు.
“అబ్బా అన్ని విషయాలూ నీకే కావాలి.  అవన్నీ మేము చూసుకుంటాము కదా.  మాట్లాడకుండా కూర్చోలేవూ?” కసురుకున్నట్టుగా  అనేసి విసవిసా నడుస్తూ  లోపలికి వెళ్ళాడు రాఘవ.
ముఖం చిన్నబుచ్చుకోలేదు రాధమ్మ.  ” పిచ్చితండ్రి అలసిపోయాడు” అనుకుంది ప్రేమగా.
కోడలు వెళ్ళి మొగుడితో  ఏమి చెప్పిందో గానీ రాధమ్మ రెండో కొడుకు మాధవ గబగబ ఆమె దగ్గరకు వచ్చాడు  “అమ్మా పెద్ద పెద్ద వాళ్ళు అందరూ ఇటే వస్తారు.  నువ్వు ఆ పక్కగదిలో కూర్చుందువు పద.  ” అంటూ ఆమె సమాధానం కోసం చూడకుండా,  చేయి  పట్టుకుని  లేవదీసి,  హాలుని ఆనుకుని మూలగా   వున్న ఆవిడ గదిలోకి నడిపించాడు.
” నువ్వు మాటికీ కొడుకులను,  కోడళ్ళని పిలుస్తూ  వుండకు.  అందరం తలమునకలు పనిలో వున్నాము.  స్వామీజీ  వచ్చే వేళ అయ్యింది. ” గట్టిగా  చెప్పాడు.
” అదికాదురా ముత్తైదువులకు పెట్టాల్సిన చీరలు అవీ సిద్ధం చేసారేమో కనుక్కో ” అందామె  గదిలోనుండే బయటకు తొంగి చూస్తూ.
“ముసలిదానివి ఒక మూలన పడి వుండక అన్ని విషయాలూ నీకే కావాలంటావు.  అవన్నీ నీ కోడళ్ళు చూసుకుంటారులే. ” అనేసి మాధవ వెళ్ళిపోయాడు.
రాధమ్మకు ఆమె తండ్రి  స్త్రీధనంగా ఇచ్చిన స్థలంలో,  అల్లుడికి ఆయన ఇచ్చిన కట్నం డబ్బుతో డాబా ఇల్లు కట్టాడు  రాధమ్మ  మొగుడు నారాయణ.
పైన మేడ మీద  ముగ్గురు కొడుకులకు మూడు గదులు,  అతిధుల కోసం ఒక గది వున్నాయి
నారాయణ దంపతుల పడకగది, ఆయన ఆఫీసు గది కిందనే.   ప్లీడరుగా  మంచి పేరు  సంపాదించుకున్నాడు నారాయణ.    రాధమ్మ ఆ ఇంటికోడలిగా వచ్చిన వేళా విశేషమేమోగానీ ఆయన వకాల్తా పుచ్చుకుని  వాదించిన వారందరినీ గెలుపు వరించేది.  లక్ష్మీదేవిలా రాధ తన నట్టింట నడయాడుతుండబట్టే తనకు సిరిసంపదలు చేకూరుతున్నాయని   మురిసి పోయేవాడు  నారాయణ.  ఆయన పోవడంతోనే రాధమ్మ వైభవం ముగిసింది.  అప్పటిదాకా అత్త చాటు కోడళ్ళుగా వున్న వాళ్ళు ఇంటి పెత్తనం అందిపుచ్చుకుని,  ఆమెను మూలన కూర్చోబెట్టారు.  ఆయన పోయాక తలిదండ్రుల గదిని పూజ గదిగా మార్చేసారు కొడుకులు.  రాధమ్మకు ఒక మూలగది కేటాయించారు.
తండ్రి వారసత్వాన్ని అందిపుచ్చుకుని, ఆ పరపతితో మంచి ప్లీడరుగా ఎదిగిన  మూడో   కొడుకు ఆయన ఆఫీసు గది వాడుకుంటున్నాడు.
పట్టుపరికిణీ ఓణీలో వున్న మనవరాలు నడుముకి వున్న వడ్డాణం సర్దుకుంటూ అటు రావడం చూసి ఆ పిల్లను పిలిచింది రాధమ్మ.
“లక్షణంగా పట్టు చీర కట్టుకోక చిన్నపిల్లలా లంగా వోణి వేసుకున్నవేమిటే ? కాబోయే పెళ్ళికూతురువి కూడా ” అంది.
“నీకెందుకు నాయనమ్మ? గమ్మునుండు”.  అని విసురుగా వెళ్ళిపోయిందా పిల్ల.
స్వామీజీ వచ్చి వెళ్ళిన తరువాతే ఆ అమ్మాయికి ఫారిన్ సంబంధం కుదిరింది.  అది ఆయన దయ వలననే అని రాఘవ గట్టిగా నమ్ముతున్నాడు.
శోభాయమానమైన అలంకరణలో వెలిగిపోతోంది ఆ ఇల్లు.
ఇంటిముందు సప్త వర్ణాలతో నిండిన రంగవల్లి ఆహూతులకు స్వాగతం  పలుకుతోంది.
గుమ్మానికి కట్టిన పచ్చని మామిడి తోరణాలు బాగున్నారా అంటూ అతిధులను పలుకరిస్తున్నాయి.
పసుపు పూసుకుని,   కుంకుమ బొట్లు అలంకరించుకున్న  గడపలు నిండు ముత్తైదువల వలె వచ్చినవారిని లోపలికి రండి అంటూ పిలుస్తున్నాయి.
విశాలంగా వున్న హాల్లో కాస్త ఎత్తుగా ఏర్పాటు చేసిన వేదిక మీద  పట్టు వస్త్రాలు కప్పివున్న కుర్చీ   స్వామీజీ రాక కోసం ఎదురుచూస్తోంది.
వేదిక మధ్యలో  వెండి రేకు తాపడం  చేసిన   ఎత్తైన పీట మీద నిలువెత్తు లలితాపరమేశ్వరి  చిత్రపటం పూలమాలలతో అలంకరించి వుంది.  అమ్మవారు చిరునవ్వు చిందిస్తూ కరుణ నిండిన చూపులతో  అందరినీ అనుగ్రహిస్తున్నట్టు అభయ మిస్తున్నది.
వేదిక ముందు వైపు వరుసగా చిరు చాపలు పరిచి వాటిముందు  పసుపు,  కుంకుమ,  పువ్వులు,  తమలపాకులు,  అమ్మవారి బొమ్మ వున్న వెండి నాణెం వున్న ఇత్తడి పళ్ళేలు పెట్టారు.
లోపలికి వచ్చిన దంపతులు  జంటలుగా చాపల మీద కూర్చుంటున్నారు.  ఆ రోజు కార్యక్రమంలో అమ్మవారికి నవావరణ  పూజ,  మణిద్వీప వర్ణన పఠనం,   లలితాసహస్ర నామార్చన జరగ వలసి వుంది.
గురువుగారి రాకకోసం అందరూ ఎదురుచూస్తున్నారు.   వుత్తరప్రదేశ్   నుండి  విచ్చేసిన గురువుగారి మహిమల గురించిన కథలు గుసగుసగా చెప్పుకుంటున్నారు కూర్చున్న అతిధులు.  ఆయన హిందీ,  తెలుగు,  తమిళం,  కన్నడం,   ఇంగ్లిష్ భాషల్లో ధారాళంగా మాట్లాడగలరు.
ఏడాది ముందు ఆ గురువుగారు వీరింటిలో ఒక మాసం బస చేసి వెళ్ళాక పట్టింది బంగారంగా వుందిట ఈ ఇంటివారి అదృష్టం అని అనుకుంటున్నారు.
చిన్న వయసులోనే సన్యసించిన మహామహిమాన్వితుడైన ఆ స్వామీజీకి  లలితాదేవి పిలిస్తే పలుకుతుందిట.  అందుకే గురువుగారు అడుగు పెట్టిన  ఇంట సిరులు కురుస్తాయిట.
ఇంతలో వీధి గుమ్మం ముందు మేళాలు మోగడంతో రాఘవ,  మాధవ ఇద్దరూ  భార్యా సమేతంగా వెండి పళ్ళెలు,   చిన్న   వెండి బిందెలో నిండుగా  నీరు
నింపిన  పూర్ణ కలశంతో స్వామీజీకి ఎదురువెళ్ళి స్వాగతం పలికారు.  తన ఇల్లాలు సుధ వెండి బిందె లోని నీరు పోస్తుంటే రాఘవ స్వామివారి పాదాలు కడిగాడు.
విశాల అందించిన కొత్త తువాలుతో స్వామివారి పాదాల  మీది తడి ఒత్తాడు మాధవ.
స్వామీజీని దగ్గరవుండి పిల్చుకు వచ్చిన మాధవ తమ్ముడు  ఆయన  మెడలో పూలహారం వేసాడు.
మెడక్రింది దాకా వున్న నెరిసిన జుత్తు,  గుండెలను  తాకుతున్న తెల్లని  గడ్డం, పొడవుగా,    కఠిన నియమాల వలన అరవై ఏళ్ళ వయసులోను కడ్డీలా  వున్న దేహం,  విశాలమైన నుదుటి మీద విబూది రేఖల నడుమ శివుని మూడవ కన్నులాగా వున్న  కుంకుమ బొట్టు,   ఒక విధమైన తేజస్సుతో వెలుగుతున్న తీక్షణమైన కళ్ళు -చూసే వారికి ఆయన పట్ల గౌరవాన్ని  కలిగిస్తున్నాయి.
కాషాయ వస్త్రాలలో నిరాడంబరంగా వున్న స్వామీజీ ప్రశాంత వదనంలో చిరునవ్వు తొంగి చూస్తుండగా వారి   వెంట  లోపలికి నడిచారు.
కూర్చున్నవారంతా లేచినిలబడి భక్తిగా నమస్కరిస్తుండగా వేదిక మీదవున్న కుర్చీలో ఆశీనులయ్యారు.
పూజ మొదలయ్యింది.
వచ్చిన వారందరికీ ముసలామె కనబడకుండా  గుమ్మానికి వున్న తెరను పూర్తిగా లాగి వెళ్ళింది మనవరాలు.  రాధమ్మ  కుర్చీని ముందుకు జరుపుకుని,   తెరను పక్కకు తప్పించి తొంగి చూస్తోంది.
కుంకుమార్చన, నైవేద్యము,  హారతి అయ్యేసరికి ఒంటిగంట అయ్యింది.  అమ్మవారికి,  గురువుగారికి సాష్టాంగ ప్రణామం చేసారు రాఘవ, అతని తమ్మూళ్ళూ,  ఇంటి కోడళ్ళు.  రెండుచేతులు జాపి వారిని అనుగ్రహించారు స్వామీజీ.
రాధమ్మకు నీరసంతో శోష వస్తున్నట్టు వుంది.  కాసిని మంచినీళ్ళు గొంతులో పోసుకుని,  ఎవరన్నా ఇటు వస్తారా అని చూస్తొంది ఆమె.
వచ్చిన వారందరిలో వయో వృద్ధులు అయిన దంపతులను కూర్చోబెట్టి సువాసినీ పూజ చేసి, బట్టలు చదివించి,  నలుగురు కొడుకులూ,  కోడళ్ళు వారికి నమస్కరించి ఆశీస్సులు తీసుకున్నారు.
భోజనానికి వేళ మించుతోందని గబ గబ హాలు శుభ్రం చేసి అరటాకులు వేసారు.
ఈలోగా రాఘవ పెద్ద వెండి గ్లాసులో పచ్చకర్పూరము,  కుంకుమ పువ్వు,    చక్కర  వేసిన గోరు వెచ్చని పాలు తెచ్చి గురువుగారికి భక్తితో అందించాడు.  గ్లాసు చేతిలో పట్టుకుని గురువుగారు విశ్రాంతి కోసం తన కోసం  సిద్ధం చేసిన  గదివైపు నడిచారు.
వడ్డన మొదలవ బోతోంది అన్నదానికి సూచనగా పులిహోర,  చక్రపొంగలి, పాయసం ఘుమఘుమలు ఇల్లంతా వ్యాపించాయి
ఆ వాసనలతో ఆకలితో,  నీరసంతో వున్న రాధమ్మకు కళ్ళు    తిరుగుతున్నట్టు   అయ్యి,  ముందుకు వాలింది.
అదే సమయంలో  పాలగ్లాసు   పట్టుకుని ఆ గది ముందునుండి నడుస్తున్న స్వామీజీ గుమ్మానికున్న తెరను తప్పించి లోపలికి తొంగిచూసారు.
గభాలున ఒక అడుగు లోపలికి వేసి ముసలావిడను పడిపోకుండా భుజం పట్టి ఆపారు.
ఆమెను చూడగానే ఆయనకు అర్థమయ్యింది ఆకలికి,  నీరసంతో ఆవిడకు శోష వచ్చిందని.
“అమ్మా! ఈ పాలు కొంచం తాగు” అంటూ తన చేతిలోని గ్లాసును ఆమె నోటి దగ్గరగా పెట్టి ఆమె పెదవుల మీదకి పాల చుక్కలు తగిలేలా వంచారు.
అసంకల్పితంగా నోరు తెరిచి ఆ పాలను రెండు గుక్కలు మింగింది రాధమ్మ.  ఆమెను పొదివి పట్టుకుని ఆ పాలు తాగించాడు ఆయన.
స్వామీజీ  వెనుకనే గదిలోకి వచ్చిన  రాధమ్మ  పెద్ద కొడుకు రాఘవ మాటలు రానట్టు నిలబడ్డాడు.
తేరుకుని కళ్ళు తెరిచిన రాధమ్మ చూపులు కొడుకు మీద వాలాయి.
“అయ్యో అంత బడలికగా ఉన్నావేం నాయనా? పనిలో పడితే ఆకలిదప్పులు మరచిపోతావు.  కొంచం పాలు అయినా తాగక పోయావా?”  అన్నది ఆమె అంత నీరసంలోను.
అప్పుడు చూసిందామె గురువుగారిని.
“స్వామీజీ ఈ మసలిదాన్ని చూడడానికి తమరు నా దగ్గరకు వచ్చారా? ” సంభ్రమంగా అంటూ చేతులు జోడించింది రాధమ్మ.
స్వామీజీ రాఘవ వైపు చిరునవ్వుతో చూసారు.  ” అమ్మ ప్రేమ అంటే ఇదే.  ఆమెను నువ్వు పట్టించుకోక పోయినా అమ్మ నీ ఆకలి గురించి తపన పడుతూంది చూసావా? ” అన్నారు.
రాఘవ తప్పు చేసినట్టుతలవంచుకున్నాడు.
“పద అమ్మా! అందరూ భోజనాలకు కూర్చుంటున్నారు. ” అని రాధమ్మకు తన చేయి ఆసరాగా ఇచ్చి లేవదీసారు.
ఇక్కడ ఎదో జరుగుతోందని  ఆ గదిముందు గుమిగూడి తొంగి తొంగి చూస్తున్న వాళ్ళంతా వెనక్కి నడిచారు.
రాఘవ ముందుకు వచ్చి అమ్మను మరో వైపు పట్టుకున్నాడు.
స్వామీజీ రాధమ్మను నెమ్మదిగా వేదిక మీదకి ఎక్కించి,  లలితాదేవి పటం వున్న పీటకి కాస్త దూరంలో వున్న కుర్చీ మీద కూర్చోబెట్టారు.
నిశ్శబ్ధంగా కూర్చున్న అతిధులను వుద్దేశించి ఇలా  పలికారు:
“అమ్మ అంటే ఆది గురువు.  నవమాసాలు మోసి, పురిటి నొప్పులు పడి కన్న బిడ్డను గుండెలో పొంగిన ప్రేమను స్తన్యంగా ఇచ్చి పెంచే అమ్మ ఆ బిడ్డకు  మాటలు నేర్పి,  వ్రేలుపట్టి నడిపించి నడక నేర్పే మార్గదర్శి  మాత్రమేకాదు  కాదు,    మంచి నడత నేర్పే గురువు కూడా.
అందుకే  ఎవరికైనా అమ్మే ఆది గురువు.  ముల్లోకాలను పాలించే  ఆ లలితాదేవిని అమ్మవారు అని నమస్కరిస్తున్నాము.  మన కంటికి కనిపించే ఆ దైవమే అమ్మ.
నేను నెలల పిల్లవాడుగా వున్నప్పుడే మా అమ్మా, నాన్నా నదిలో మునిగి పోయారు.  నేనొక అనాథశ్రమంలో పెరిగాను. అక్కడ ఆనందీబెన్ అనే ఆయమ్మ నన్ను కన్నబిడ్డలా పెంచింది. పదో క్లాస్  వరకు చదివించిన ఆశ్రమం వాళ్ళు తరువాత మా దారి మమ్ము చూసుకోమన్నారు.  పై చదువుల మీద శ్రద్ధ లేని నేను ఒక సాధువుల గుంపు వెంట వెళ్ళిపోయాను.  వారణాసిలో వారి వెంటే వుంటూ సన్యాసం స్వీకరించి ఆధ్యాత్మిక సాధనలో పడ్డాను.  తరువాత అలహాబాదులో ఒక పీఠాధిపతి వారసుడిగా  చేరదీసారు.
నా ముప్పైరెండో ఏట ఆనందీబెన్ కోసం మావూరు వెళ్ళాను.  ఆమె లేదని తెలిసింది.  నాకు తెలిసి ఆమెనే మా అమ్మ.  ఆమె ఫోటొ అడిగి తీసుకుని వెనక్కి వెళ్ళిపోయాను.  ఇదిగో ఈ నా పూజ పెట్టెలో అమ్మవారితో బాటు మా అమ్మ ఫోటొ వుంటుంది.  వుదయం  లేవగానే లలితాదేవితో బాటు అమ్మకూ నమస్కరించి  రోజు మొదలు పెడతాను.
ఇదిగో ఇక్కడ కూర్చున్న రాధమ్మ పుట్టింది మడకశిరలో,  పెరిగింది పెనుగొండలో,  అత్తవారింట మెట్టింది ఈ అనంతపురంలో.  అత్తమామలను తలిదండ్రులుగా ఆదరించిన ఈ కడుపు చల్లని తల్లి సుమంగళిగా కల కల లాడుతున్నఫ్ఫుడు నేను వీరింట ఆతిధ్యం అందుకున్నాను. అప్పుడు ఆమె కొడుకులు ఇంకా భక్తి బాట పట్టలేదు గనుక వారికి గుర్తు లేదు.    తన తరువాత కూడా తన కుటుంబానికి  నా అశీస్సులు వుండాలను కోరిన  నారాయణగారి కోరిక మేరకే నేను మళ్ళీ వీరింటికి వచ్చాను.
ముగ్గురు కొడుకులను,  కూతురును  ప్రయోజకులుగా తీర్చిదిద్ది,  మనుమలను,  మనుమరాళ్ళను పెంచిన మూడు తరాల మూలపుటమ్మ ఈ రాధమ్మ. ” అని ఆగారు.   వింటున్న రాధమ్మ కళ్ళు చలమలే అయ్యాయి.
” స్వామీ నా మనుమడు బెంగుళూరు నుండి మీ దర్శనానికి రావలసింది.   మనుమరాలికి నెలలు నిండాయి అందుకో ఏమో  రాలేదు. ” గురువుగారికి నమస్కరించి అన్నదామె.
“నీ ముని మనవడిని తీసికుని వస్తాడులేమ్మా” స్వామి కంఠం మృదు గంభీరంగా పలికింది.
ఆయన పక్కనే నిలబడివున్న రాఘవ  సెల్  మోగింది.  పక్కకు జరిగి రెండు నిముషాలు మాట్లాడి వచ్చిన రాఘవ ముఖం సంభ్రమాశ్చర్యాలతో విప్పారి వుంది.
“శుభవార్త అందిందా?” చిరునవ్వుతో అడిగారు స్వామీజీ.
రాఘవ ముందుకువచ్చి తల్లికి నమస్కరించాడు” అమ్మా గురువుగారు ఇప్పుడు పలికినట్టే నీకు  ముని మనవడు పుట్టాడు. ” అని  సంతోషంగా చెప్పాడు.  తరువాత  స్వామీజీకి పాదనమస్కారం చేసాడు.
స్వామీజీ తన ప్రసంగం కొనసాగించారు.
“మా అమ్మను మేము పోషిస్తున్నాము అనుకోకండి.  అమె వున్నన్నాళ్ళు మీ క్షేమం గురించి పలవరిస్తుంది. మీ యోగ క్షేమాలకై ఆమె పడే  తపన  మిమ్మల్ని రక్షిస్తూ వుంటుంది.   వంశానికి మూలవేరు వంటి అమ్మ ఉండవలసింది మూలగదిలో కాదు.  మీ గుండె గదిలో.   భగవంతుడు భక్తికి మాత్రమే కట్టుబడతాడు.  కానీ దేవకినందనుడు  అమాయకమైన  యశోదమ్మ తల్లిప్రేమకు కట్టుబడి పోయాడు.  కవ్వం చిలికే తాడు ఆయన పొట్ట చుట్టు కట్టి,  రోటికి కడితే కాదనక కట్టించుకుని దామోదరుడనిపించుకున్నాడు.     అపర శంకరుడిగా భావించబడే శ్రీ  శంకరాచార్యులవారు తన ఎనిమిదవ ఏట అమ్మ అనుజ్ఞ తీసుకుని సన్యసించినా,   అమ్మ కిచ్చిన మాట ప్రకారం ఆమె అవసాన దశలో వచ్చి యోగాగ్నితో ఆమెకు అంత్యక్రియ జరిపించారట.  అదీ మాతృభక్తి.  ఎంతటి  గురువుకైనా ఆదిగురువు అమ్మే అని మరచిపోకండి.  “ మాట్లాడడం  ముగించారు స్వామీజీ.
గురువుగారి భాషణ విన్న వారందరూ ఆత్మావలోకనంలో పడినట్టు  తరువాతి అయిదు నిముషాలు ఆ హాలులో నిశ్శబ్ధం ప్రతిధ్వనించింది.
స్వామీజీకి ప్రత్యేకంగా ఆసనం వేసి భోజనం ఏర్పాటు చేసాక,  కోడళ్ళు ముగ్గురు రాధమ్మను వేదిక నుండి దింపి,  భోజనాలకు కూర్చున్నవారి బంతిలో మొదటి స్థానంలో ఆమెకు కుర్చీ వేసి కూర్చోబెట్టి,  ఆమె ముందు బల్ల మీద   అరిటాకు వేసి  అక్కడినుండే వడ్డన మొదలు పెట్టారు.
పూజలు అందుకున్న అమ్మవారు  మధుర దరస్మిత వదనంతో అందరి మీద కటాక్ష వీక్షణాలు ప్రసరిస్తోంది. 
                    —————                ————-
రచన: రామా చంద్రమౌళి

ఆమె ఒక కూలీ
కొత్తలో.. అతను ఆమె అందమైన ముఖాన్ని ఫోటో తీశాడు
బాగుంది.. జీవాన్ని నింపుకుని.. నిర్మంగా
కాని ఆ ఫోటో అతనికి నచ్చలేదు
మరోసారి ఆమె ఒక రోడ్దుపనిలో నిమగ్నమై ఉండగా ఫోటో తీశాడు
చాలా బాగుంది
కాని అతనికి అదీ నచ్చలేదు
అందులో ఆమె దేహముంది.. కాని వర్చస్సు లేదు
మళ్ళీ ఒకసారి ఆమె నడచి వెళ్ళిపోతూండగా
కేవం ఆమె వెనుక భాగాన్ని ఫోటో తీశాడు
నచ్చిందది అతనికి
మరోసారి.. ఆమె పొద్దంతా పని చేసివచ్చి
అరుగుపై అసి అదమరిచి నిద్రపోతున్నప్పుడు.. ఫోటో తీశాడు
ఆమె అరిపాదాల్లో నుండి మెగుతూ కనబడుతున్న ముఖంతో
అస్తమయ వేళ రౌద్ర సూర్యునిలా చాలా సౌందర్యంగా ఉందామె
దాన్ని దాచుకున్నాడతను
అతను మళ్ళీ ఇక ఎప్పుడూ ఆమెను ఫోటో తీయలేదు –
Translated by Indira Babbellapati
Chance Moments
She’s a coolie,
when he first wielded the camera,
he clicked a photograph of hers focussing
only her graceful face, it’s good,
radiating serenity of life.
He didn’t like it.
At another instance, he clicked
again when she was engaged in work
the photo looked good, but he didn’t
like that either. The photo had only
body, not the life-force.
Once again he clicked her from rear
as she walked in front of him
he liked it. He didn’t give up photographing her.
One day she returned home from work tired
and was found sleeping on the high rise
cement platform in the courtyard
he caught her in the camera frame.
Light radiated from her feet to face
she looked as gorgeous as the aggressive setting sun.
He carefully saved the photo.
Then he never photographed her again!
రచన: నాగలక్ష్మి కర్రా

శృంగేరి అంటే తెలీని హిందువు వుండడనే నా అభిప్రాయం , వేదపాఠశాల అంటే ముందుగా శృంగేరీ వే జ్ఞాపకం వస్తుంది , మనదేశంలోనే కాదు విదేశాలలో కూడా మందిరాలలో పూజారులైనా , పౌరోహిత్యం చేసుకుంటున్నవారైనా శృంగేరీలోని వేదపాఠశాలలో చదువుకున్నవారే అయివుంటారు. ఆది శంకరాచార్యులవారు స్థాపించిన శారదాపీఠం కూడా ఇక్కడే వుందనీ మనకు తెలుసు. మిగతా వివరాలు ఇవాళ తెలుసుకుందాం.
శృంగేరీ కర్నాటకలోని ‘ చికమగళూరు ‘ జిల్లాలో పడమటి కనుమలలో ‘ తుంగ’ నదీ తీరాన వుంది. బెంళూరునుంచి 335 కిలోమీటర్ల దూరంలోనూ , ఉడిపికి సుమారు 85 కిలోమీటర్ల దూరంలోనూ వుంది. గవర్నమెంటు , ప్రైవేటు బస్సులు ప్రతీ అరగంటకీ వుంటాయి , అలాగే ధర్మస్థళ నుంచికూడా బస్సు సదుపాయం వుంది.
అయితే మనకి తెలిసి ఆదిశంకరులు శారదాపీఠం స్థాపించడం వల్ల శృంగేరీ ప్రసిధ్ది పొందిందనుకుంటే తప్పే. శృంగేరీ పట్టణం వున్న పర్వతాన్ని ఋష్యశృంగగిరి మీద నిర్మింపబడింది. ఋష్యశృంగగిరి కాలాంతరాన శృంగేరిగా మారింది. ఋష్యశృంగ మహర్షిని గురించిన వివరణ మనకి వాల్మీకిరామాయణంలో వుంది , విభకంఠన మహర్షి పుతృడు ఋష్యశృంగమహర్షి , అతను తపస్సుచేసుకున్న పర్వతమే ఋష్యశృంగగిరి గా పిలువబడసాగింది.
ఆది గురువు శంకరాచార్యులవారు పీఠాలను స్థాపించాలని సంకల్పించుకుని సరైన ప్రదేశం కొరకు దేశాటన చేసేరట , ఆసమయంలో తుంగనదీ తీరాన అతను ఓ వింతను చూసేరట , ఓ కప్ప వర్షంలో ప్రసవ వేదన పడుతూవుంటే నాగుపాము జాతివైరం మరచి కప్పకు తన పడగతో వర్షం నుంచి కాపాడుతూ వుందట , కప్పనిశ్చింతగా వుందట. అది చూసిన శంకరులు జాతివైరుల మధ్య యింత స్నేహభావం కలగడం అన్నది ఆ ప్రదేశం గొప్పతనమని గుర్తించి అక్కడ 12 సంవత్సరాలు గడిపి శారదా పీఠాన్ని స్థాపించి గురుకులం ప్రారంభించేరట. ఇక్కడే మొదటి సారి ఆదిశంకరులు తన శిష్యులకు అధ్వైతం గురించి బోధించేరట.
ఋష్యశృంగ మహర్షితపస్సువల్ల పుణ్య భూమిగా మారిన ఈ ప్రదేశంలో శారదాపీఠంస్థాపించాలని ఆదిశంకరులు గంధంతో చెక్కబడిన శారదాంబ విగ్రహాన్ని ప్రతిష్టించేరట.
శారదాపీఠం గురించిన మరో కథ కూడా చెప్తారు అదేమిటంటే శంకరులవారు దేశాటనచేస్తూ ఓ సారి తర్కశాస్త్ర చర్చలో పాల్గొన్నారట , శంకరుల ధాటికి యెవరూ ఆగలేకపోయేరట, ఆఖరుగా మండనమిశృనితో ( ముండన మిశృడు ) చర్చ సాగుతుంది, ఎవరు ఓడిపోతే వారు గెలిచినవారి కి దాసుడవాలనే షరతుకూడా వుంటుంది. మరునాడుతో చర్చముగింపుకి వస్తుందనగా శంకరులవారు ఆధిక్యంలో వుంటారు, మండనమిశృనకు ఓటమి తప్పదు అనే భావన కలుగుతుంది. కలత చెందిన మండనమిశృని పత్ని భారతి కారణం తెలుసుకొని మరునాడు రాజసభకు తానుకూడా వస్తానని చెప్తుంది. పత్నిమాట కాదనలేక మండనమిశృడు రాజసభకు తీసుకువెళతాడు. తర్కసమయంలో భారతి శంకరులను తనతో తర్కించవలసినదిగా కోరుతుంది. సరేనన్న శంకరులను అనేక రకాలైన ప్రశ్నలు వేయగా శంకరులుకూడా ధీటైన సమాధానాలు చెప్తారు. భారతివేసిన ఓ దాంపత్యపరమైన ప్రశ్నకు బ్రహ్మచారి అయిన శంకరుల వద్ద సమాధానం లేకపోవడంతో భారతివద్ద గడువు తీసుకొని పరకాయప్రవేశంచేసి ఓ రాజుగారి శరీరంలో ప్రవేశించి రాణులతోకూడి భారతి ప్రశ్నకు సమాధానం తెలుసుకొని తిరిగి వచ్చి మండనమిశృని ఓడిస్తారు. షరతుప్రకారం మండనమిశృడు శంకరులను దాసునిగా అనుసరిస్తాడు. అప్పటికే శంకరులవారికి భారతి, మండనమిశృలు సరస్వతీ బ్రహ్మ అవతారాలనే జ్ఞానం కలుగుతుంది. మండనమిశృనిని ఎంతవారించినా అతను శంకరుల దాసునిగా తననుతాను సమర్పించుకుంటాడు , మహాసాధ్వి యైన భారతి పతి అడుగుజాడలలో వారిని అనుసరిస్తుంది. శంకరులవారు మొదటి పీఠాన్ని శారదాంబపీఠంగా భారతికి అంకితమిచ్చి తన ఉత్తరాధికారిగా మండనమిశృని నియమించి హిమాలయాలకి వెళ్లి కేదార్ నాధ్ లో కేదారునిలో యైక్యం అయిపోయేరు.
సుమారు 1338లో విజయనగర రాజుల పరిపాలనలో అప్పటి పీఠాధిపతి పన్నెండవ శంకరాచార్యులైన విద్యాశంకరుల జ్ఞాపకార్ధం విద్యాశంకర శివలింగం స్థాపించి కోవెల కట్టించేరు. ఈ కోవెలలో విజయనగర, హోసల మొదలయిన శిల్పకళ కనిపిస్తుంది.
ఇక్కడ మరో చిన్నకధ చెప్పుకోవాలి విజయనగర సామ్రాజ్య స్థాపకులైన హరిహరరాయలు బుక్కరాయలు తురుష్క రాజులతో యుద్దాలు తరచూ చెయ్యవలసివస్తూ వుండేది, హరిహరరాయలు బుక్కరాయలు విద్యాశంకరుల ఆశీస్సులు పొంది యుధ్దానికి వెళ్లి విజయంపొంది వస్తారు. విజయమైతే వరించిందిగాని సామ్రాజ్య స్థాపనకు కావలసిన ధనం లేకపోడంతో వారు తమ నిస్సహాయతను విద్యాశంకరుల వద్ద మొరపెట్టుకుంటారు, అప్పుడు విద్యాశంకరులు ఆది శంకర విరచితమైన “కనకధారా స్తోస్త్రాన్ని” ఆలపించగా ఆదిశంకరులకు కురిసినట్లే బంగారు ఉసిరికాయలు ఆకాశం నుండి కురిసేయట, వాటిని హరిహరరాయలు, బుక్కరాయలకు ఇచ్చి సామ్రాజ్య స్థాపన చెయ్యమని గురువులు ఆదేశించేరట.
ఈ కోవెలలో శివలింగమే కాక బ్రహ్మ , విష్ణు, లక్ష్మి, సరస్వతి, పార్వతి, గణేశ, కార్తికేయ, దుర్గ, కాళి, బుద్దుడుని కలిపి దశావతారాల విగ్రహాలని చూడొచ్చు. ఇవి కాక యెన్నో పురాణ పాత్రల శిల్పాలు కూడావున్నాయి

శారదాంబ మందిరం ——
ఆదిశంకరులచే ప్రతిష్టించబడ్డ గంధం విగ్రహాన్ని తీసివేసి దాని స్థానంలో విద్యాశంకరులు బంగారు విగ్రహాన్ని ప్రతిష్టించేరు. విజయనగరరాజులు ఈ పట్టణాన్ని విద్యానగరంగా కూడా పిలిచేవారు, మందిరానికి మరమ్మత్తులు, కొత్తకట్టడాలు కూడా చేసేరు.
2014 లో ఏడంతస్థుల గోపురనిర్మాణం చేసేరు. మందిరంలోకి నాలుగు వైపులనుంచి వెళ్లొచ్చు. గర్భగుడిలో బంగారు రధంమీద సరస్వతీదేవితో శారదాంబ ఆశీనురాలై వుంటుంది. ఈ మందిరం లో శైవ ( శివుడే మహదేవుడని నమ్మేవారు ), వైష్ణవ ( విష్ణుమూర్తినే మహదేవుడని నమ్మేవారు ), బ్రాహ్మ్య ( బ్రహ్మనే మహదేవుడని నమ్మేవారు ), గణపత్య ( వినాయకుడే మహదేవుడని నమ్మేవారు ), శక్త్య ( మహాదేవినే మహదేవుడని నమ్మేవారు ), సౌర ( సూర్యుని మహదేవుడని నమ్మేవారు ) లకు సంబంధించిన విగ్రహాలు చూడొచ్చు. శివలింగానికి దక్షిణం వైపున బ్రహ్మ సరస్వతి, పడమర వైపున శివపార్వతుల విగ్రహాలను చూడొచ్చు. గర్భగుడి చుట్టూరా ప్రదక్షిణ మంటపం, మహామంటపం వుంటాయు, చిన్న మందిరాలలో సప్తమాతృకలు, వినాయకుడు, భువనేశ్వరీదేవీలు కొలువై వుంటాయి. వేదపాఠశాల, గ్రంధాలయం, ఆదిశంకరుల మందిరం వుంటాయి.
ప్రతీ రోజూ శారదాంబకి కుంకుమ పూజలు నిర్వహిస్తారు. శారద నవరాతృలు విశేష పూజలు చేస్తారు.
అమ్మవారి విగ్రహం విగ్రహంలా వుండదు, అమ్మవారు స్వయంగా మనని అనుగ్రహించడానికి వచ్చినట్లుగా వుంటుంది. మందిరం చాలా పవిత్రంగా వుంటుంది.
శృంగేరీలో వుండడానికి శారదాపీఠం వారి సత్రాలు వున్నాయి, అక్కడే భోజన సౌకర్యం కూడా వుంది. సత్రం వీధిలో వున్న ఫలహారశాలలో కాఫీ టిఫిన్ లు యెంతో బావుంటాయి.
గ్రంధాలయం గురించి చెప్పుకోవాలంటే శారదాంబ మందిరం మొదటి అతంస్థులో వుంది, ఇక్కడ సుమారు 500 తాళపత్రగ్రంథాలు వున్నాయి, యెన్నో వ్రాతప్రతులు వున్నాయి, వేదాలకు సంబంధించిన యెన్నో గ్రంథాలు యిక్కడ వున్నాయి.
ఇక్కడ శంకరాచార్య ఆశ్రమం, పార్కు , తుంగనది చూడదగ్గవి.
ఇక ప్రకృతి సంగతా చెప్పక్కరలేదు. ఓ పక్క పచ్చని కొండలు, మరో పక్క తుంగనది, ప్రతి అణువణువునా వేదఘోష భూలోకంలో వున్నామా? అనే అనుమానం వస్తుంది. ప్రతీ హింధువూ దర్శించవలసిన ప్రదేశం శృంగేరి అని మాత్రం చెప్పగలను.
వచ్చే సంచికలో మరో ప్రదేశం గురించి తెలియజేస్తానని మనవి తేసుకుంటూ శలవు.
రచన: వి ఎస్ శాస్త్రి ఆకెళ్ళ
సుబ్బారావు, ఇరవై రెండేళ్ల జీవితంలో సింగల్ బెడ్ నుండి డబల్ బెడ్ కి మారిన కొత్త రోజులు. ప్రక్కన మల్లెపూల సువాసనలు. పదిహేను రోజులుగా అలవాటు పడిన సహవాసం. రెండు రోజుల వ్యాపార ప్రయాణం తరువాత, నిద్రాదేవత గాఢ పరిశ్వంగం.
అర్ధరాత్రి తలుపు చప్పుడు. పాపం ఎంత సేపటి నుండి కొడుతున్నారో, కొండచిలువలా చుట్టుకున్న పావనిని విడిపించుకుని సుబ్బారావు మంచం మీద నుండి లేచి కూర్చున్నాడు.
ఇంత అర్ధరాత్రి వచ్ఛేదెవరు. కళ్ళు నులుముకున్నా, కనిపించని రేడియం డయల్ గడియారం సంఖ్యలు. నెమ్మదిగా లేచి , నిద్ర మత్తు తగ్గేవరకూ, మంచమ్మీదే కూర్చుని తరవాత సుబ్బారావు తలుపు తీయడానికి లేచేడు.
అప్పుడు గడియారం సంఖ్యలు కనిపించేయి. రాత్రి రెండున్నర. సుబ్బారావు గది తలుపు దగ్గరగా చేరేసి, వరండా లైటు వేసి వీధి తలుపు తీసేడు.
ఎదురుగ గోవర్ధన్, చిన్ననాటి మిత్రుడు దీర్ఘ రోగిలా వున్నాడు. జుట్టు, గడ్డం బాగా పెరిగి, గుంతలు పడిన కళ్ళతో చాలా రోజులుగా నిరాహారంగా ఉన్న వాడిలా చిక్కి శల్యంగా కనిపిస్తున్నాడు.
తలుపు తీసి తియ్యగానే, గోవర్ధన్ సుబ్బారావుని కాగలించుని పెద్దగా ఏడవటం మొదలెట్టేడు. సుబ్బారావు గాభరా పడ్డాడు. గోవర్ధన్ అసలే కాస్త జులాయిగా ఉండేవాడు, ఏమిటి చేసి కొంప మీదకి తెచ్చేడో అనుకుంటూ.
“ముందు ప్రశాంతంగా కూర్చో, మంచినీళ్లు తెస్తానుండు” అంటూ సుబ్బారావు కుర్చీ చూపెట్టేడు.
“ఇక్కడ వద్దు, బయట వీధి అరుగు మీద కూర్చుందాం.
“క్షమించరా ఈటైంలో వచ్చి నిన్ను ఇబ్బంది పెడుతున్నందుకు. నా చిన్నప్పటి నుండి నా అన్ని విషయాల్లో ఓ గురువులా సహాయంగా వున్నావు. ఇప్పుడు కూడా నువ్వే ఆదుకోవాలి” అంటూ గోవర్ధన్ ఇంట్లోకి రాకుండా వీధి అరుగు మీద కూర్చున్నాడు.
సుబ్బారావు మంచినీళ్ల గ్లాసు గోవర్ర్దనానికి ఇచ్చి, అరుగు మీద కూర్చున్నాడు.
* * *
విషయంలోకి వెళ్లేముందు సుబ్బారావు – గోవర్ధన్ మిత్రత్వం గురించి కొంచెం చెప్పుకోవాలి.
గోవర్ధన్ తండ్రి రైల్వే టికెట్ కలెక్టర్. ఆరుగురు సంతానంలో ఇతగాడు ఐదోవాడు.ఇద్దరు అక్కల తరవాత అన్న, మరొక అక్క , వీడు ఆఖర్న చెల్లి. చాలీచాలని జీతం. వీళ్ళ అమ్మ ఒద్దికగా సంసారాన్ని నడుపుకొస్తున్నది. ఆడ పిల్లలు అన్న అంటే ఆవిడకి చాలా చాలా ప్రేమ. వీడి దురదృష్టమో ఏమో కానీ, ఇంట్లో నాన్న తప్ప మరెవరూ అభిమానంగా – ప్రేమగా ప్రవర్తించరు.
గోవర్ధన్ చదువు మున్సిపల్ బడిలోనే. హై స్కూల్ గవెర్నమెంటుదే. వాళ్ళ నాన్న నేర్పిన సంస్కారం ఒద్దికగా పొదుపుగా ఉండటమే. ఇంటర్మీడియట్ పరీక్షలో అరవై మంది పిల్లల్ని రూంలో ఓ చిన్న కాగితమ్ముక్క దొరికిందని డిబార్ అయ్యిన వాళ్ళల్లో ఇతడు కూడా ఉండటం.
సహవాసం బలపడాలంటే సమయం ఉండాలి. సుబ్బారావు – గోవర్ధన్ జంటగా తిరగటం వలన అది అభేద్య మిత్రత్వంగా రూపు దిద్దుకుంది. ఓ దిశా నిర్దేశకుడులా, గురువులా. సమవయస్సు ఐనా, సుబ్బారావుని ఓ గురువులానే గోవర్ధన్ భావిస్తాడు.
సుబ్బారావుకి గోవర్ధన్ నచ్చుబాటుకి కారణం, నిష్కల్మషమైన మాట తీరు, మన్నన చూపటం. అన్నిటికి మించి, ఇచ్చిన సలహాని తూ చ తప్పకుండా చెయ్యటం.
రోజూ ఊరు చివరన వున్న ఆంజనేయుడి గుడికి ప్రతీ సాయంత్రం వెళ్ళటం మిత్రులిద్దరికి అలవాటు. ఖాళీ సమయాన్ని వృధా చేయకుండా.
ఇంటర్ పరీక్షలు అవగానే ఓ రోజు “ఈ ఖాళీ సమయం చాలా బోర్ కొట్టేస్తున్నది, ఏదైనా సలహా ఇవ్వరా సుబ్బూ.” అంటూ గోవర్ధన్ మొరపెట్టుకున్నాడు.
“నీకు బాగా నచ్చిన సబ్జెక్టు ఎదో చెప్పు” సుబ్బారావు.
“మెషిన్ దగ్గర పని చెయ్యటం చాలా ఇష్టం. ఎందుకు?” గోవర్ధన్ సమాధానం.
“ఒకప్పుడు ఇంటర్ పాస్ అయ్యి, మళ్ళా ఇంకో మూడేళ్లు డిగ్రీ చదవాలి కదా. తరువాత ఉద్యోగ ప్రయత్నం. న్నేళ్లకి దొరుకుతుందో చెప్పలేం. అదే ఏ ఇండస్ట్రియల్ ట్రైనింగ్ సర్టిఫికెట్ ఉందనుకో మీ అన్న బియ్యే బీఈడి అయ్యేలోపు నువ్వు వుద్యోగం సంపాదించొచ్చు. మీ నాన్న ఒప్పుకుంటారా? అడిగిచూడు”. సుబ్బారావు గోవర్ధన్ గోల పడలేక చీకట్లోకి ఓ అస్త్రం సంధించేడు.
రెండురోజులు సుబ్బారావుకి గోవర్ధన్ కనిపించలేదు. ‘హమ్మయ్య’ అని సుబ్బారావు అనుకునే లోగానే చేతిలో అడ్మిషన్ కాగితంతో గోవర్ధన్ ప్రత్యక్షమయిపోయేడు.
“గురూ అద్భుతం ఐటీ ప్రిన్సిపాల్ దయతలచి సీటు ఇస్తానన్నాడు. మానాన్న ఏ మూడ్లో వున్నారో గాని, విషయం చెప్పగానే ఊం అన్నారు. ఈ విషయం ఇంకా ఎవరికీ చెప్పలేదు. ట్రైన్ దిగి నీదగ్గరకే వస్తున్నా నాన్న డబ్బులు ఇస్తే రేపు వెళ్లి జాయినింగ్ ఫీజు కట్టేస్తా. నన్ను ఆశీర్వదించు.” అంటూ గోవర్ధన్ సుబ్బారావు కాళ్ళని చేత్తో తాకేడు.
“డబ్బులకి అవసరమైతే నా దగ్గరకి రా. మొహమాటం వద్దు. అల్దిబెస్ట్” అంటూ గోవర్ధన్ని ఆలింగనం చేసుకున్నాడు సుబ్బారావు చెమరుస్తున్న కళ్ళతో.
అంతే, మెషినిష్ట్ ట్రేడ్ ట్రైనింగ్ రెండేళ్లు సుబ్బారావు ప్రశాంతంగానే వున్నదని చెప్పుకోవాలి. మళ్ళీ గోవర్ధన్ గోల మొదలు. ఇంటర్ రిజల్టు కూడ రాలేదు. అంటే మొత్తం సెక్షన్ని విత్ హెల్డ్ చేసేరు.
సుబ్బారావు డబ్బులు ఇచ్చి, ఇంటర్ పరీక్షలకి గోవర్ధన్ ని మళ్ళీ కట్టించేడు. పుస్తకాలకి, నోట్స్ లకి ఏర్పాటు చేసేడు. ఈలోగా ఐటిఐ పాస్సయ్యేడు గోవర్ధన్. పావలా ధరవున్న ఎంప్లాయిమెంట్ న్యూస్ పేపర్ తో కుస్తీ మొదలు పెట్టించేడు సుబ్బారావు, అప్రెంటిస్ ట్రైనింగ్ ఉద్యోగాలకి. ఇంటర్ లాంగ్వేజెస్ పూర్తయ్యేలోగా రెండు మూడు ఇంటర్వ్యూలు అయ్యేయి. అవకాశం రాలేదు. గ్రూప్ సబ్జెక్టులకు రెండోవిడతగా ఫీజు కట్టించేడు.
అదృష్టవంతుడిని చెడిపేవాళ్ళుండరు. గోవర్ధన్ విషయంలో వాళ్ళ అమ్మ శాపనార్ధాలున్నాలాంగ్వేజెస్ పాస్సయ్యేడు. రాష్ట్ర శాఖలో ఒక ఇంజనీరింగ్ విభాగంలో నెలకి నూటయాభై స్టైపెండ్ మీద రాజధానిలో కూలికి ఉద్యోగంని దొరికింది. పేరుకే ఒక సంవత్సరం, కానీ, మూడేళ్లపాటు రాచి రంపాన పెట్టేరు. సందడిలో సందడిగా గ్రూప్ మూడు సబ్జెక్టులలో రెండు పాసయ్యి ఒకదానిలో తప్పెడు.
గోవర్ధన్ వాళ్ళ నాన్న రిటైర్ అయ్యేలోగా పెద్ద ఆడపిల్లలకి పెళ్లిళ్లు జరిపేరు. ఇద్దరు అన్నదమ్ముల పెళ్లిళ్లకు చెరో అమ్మాయిని ప్రహారిగా నిలిపి.
పావలా ఎంప్లాయిమెంట్ న్యూస్ ధర అర్ధరూపాయి తరువాత రూపాయీ అయ్యే సమయానికి గోవర్ధనం ఉద్యోగం కేంద్ర ప్రభుత్వ సంస్థ అప్పోయింట్మెంట్ దగ్గర ఇలా ఇక్కడ ఆగింది.
అంటే ఇప్పుడు చెబుతున్న కధ ఇంచుమించుగా నలభై సంవత్సరాల క్రితంది. ఇప్పుడు కథలోకి ముందుకి పోదాం.
* * *
“జాయినింగు డేట్ నాలుగురోజులుంది. మా జీఎం రిజైన్ చేస్తా అంటే ఒప్పుకోవడం లేదు. భోజనం కూడా లేదు. నీ పెళ్ళికి వచ్చి వెళ్లిన వెంటనే జాబ్ఆఫర్ వచ్చింది. ప్రతీరోజూ కాళ్లుపట్టుకు బ్రతిమాలుతున్నా, ఏమిటి చెయ్యాలో తోచటం లేదు. ఏదైనా సలహా ఇస్తావని నీ దగ్గరకి వచ్చా. మా చిన్నక్కకి పెళ్లి కుదిరిందని నాన్న చెప్పేరు. ఇంకో ఘోరమైన వార్త ఏంటంటే మా భయ్యాగాడు ప్రేమ పెళ్లి చేసుకున్నాడు. మా వాళ్ళు వాడిని ఇంట్లోంచి గెంటేశారు” గోవర్ధన్ వాక్యం వాక్యానికి రొప్పుతూ చెప్పేడు.
“మా జీఎం కి నలుగురు ఆడపిల్లలు. ఐనా ఇంత పట్టుదల, ‘నువ్వు ఉద్యోగం చూసుకుని వెళ్ళిపోతే ఎలాగోయ్. ఇంజనీరింగ్ సెక్షన్ లో నీకు మంచి పేరు వుంది. మళ్ళీ నీలాంటివాడు మాకు ఎక్కడ దొరుకుతాడు. ప్రభుత్వమ్ కూడా ఇప్పుడు అప్రెంటిస్ ఎంపిక మీద నిషేధం పెట్టింది’ అంటున్నాడు.
“పోనీలే కనీసం ఇక్కడికైనా వచ్చేవు. ముందు ప్రశాంతంగా వుండు. నన్ను ఆలోచిన్చానియ్యి. ఈలోగా నీకు తినడానికి ఏమైనా లోపల నుండి తెస్తాను” అంటూ సుబ్బారావు ఇంట్లోకెళ్ళి రెండు ఆపిల్స్ ఓ నాలుగు అరటిపళ్ళు తెచ్చేడు.
“సంస్థకి ఎంతో చేసేస్తున్నానన్న ఫీలింగ్. అలాగే కనియ్యమను. ఒక సంవత్సరం అప్రెంటిస్ కి మూడేళ్లు వుంచుకున్నారుగా, పోనీ ఎక్కడికి వెళ్ళను. నన్ను కంఫర్మ్ చెయ్యండి అని అడగలేకపోయావా? ఏమైనా ఖర్చులు ఇచ్చుకుంటానని చెప్పలేదా?” సుబ్బారావు సలహా మాత్రంగా అన్నాడు.
“అదీ అడిగా. చాలా ముక్కుసూటి మనిషి. లోంగే రకం కాదు గురు. అన్ని డిపార్టుమెంట్ల హెడ్డులు ఝడుస్తారు ఈయన్ని చూడగానే” గోవర్ధన్ తన బంతిని మళ్ళీ – వైపుకి గిరాటేసాడు.
అప్పటికే సుబ్బారావు మెదడు వేడెక్కిపోయింది. ఓ పావుగంట నిశ్శబ్దంగా ఉండిపోయేడు.
“సామ, దాన, భేద ఉపాయలన్ని అయ్యేయన్నమాట. ఇక దండోపాయమే. కింద వాడి ఇబ్బందులని చూడని వాడు అసలు అధికారానికే పనికిరాడు. వెళ్ళు, వెళ్లి ఓ ధమ్కీ ఇచ్చేయి. తెలివైనవాడైతే, నువ్వు ఆఫీస్ ప్రహరీ దాటకుండా రిలీవింగ్ సర్టిఫికెట్ ఇస్తాడు. లేదా ఇక్కడికి వచ్చేయి” అంటూ గోవర్ధన్ ముఖంలోకి సాలోచనగా చూసేడు.
అమాయక ప్రాణి, పనయ్యిందా మంచిదే. లేకుంటే నాకూ ఓ కొత్త దారి దొరుకుతుంది. చేస్తున్న వ్యాపారం తిరగటం ఎక్కువయ్యి, పైసలు కనిపించటం లేదు.
“గురు, నువ్వు చెప్పేవు, నేను పాటిస్తా. మంచో చెడో. బెడిసికొడితే నువ్వు మాత్రం ‘స్వయం ఉపాధి కింద లోన్ కి రెడీ అవ్వు” అంటూ గోవర్ధన్ యుద్ధభేరి మోగించేడు.
“శుభమస్తు” అంటూ సుబ్బారావు అభయ హస్తం ఇచ్చేడు. జేబులోంచి నోట్లకట్ట గోవర్ధన్ చేతిలోపెడుతూ, “ఇది అప్పుగా ఇస్తున్నా. మొదటి జీతం రాగానే నాకు పంపించెయ్యి”.
“నేనొస్తున్నట్టు ఎవరికీ తెలియదు. నేను మళ్ళీ వెనక్కి వెళ్తున్నా. నువ్వు కూడా ఎవరికీ చెప్పకు” గోవర్ధన్ సుబ్బారావు ని గాఢ ఆలింగనం చేసుకుని తూరుపు రేఖ వస్తున్న దిశగా నడక సాగించేడు.
గట్టిగా నిట్టూర్చిన సుబ్బారావు, మిగిలిన సగం నిద్ర పూర్తి చెయ్యడానికి ఇంట్లోకి వెళ్ళిపోయేడు.
నాలుగురోజుల తరువాత ఒక పోస్టుకార్డు గోవర్ధన్ దగ్గర నుండి సుబ్బారావుకి వచ్చింది. “డ్యూటీలో జాయిన్ అవుతున్నాను. స్టేషన్కి ఫలానా ట్రైన్ కి రా. మిగిలిన విషయాలు ముఖస్థం.”
ఎదో సినిమా లో డైలాగ్ “భయపడే వాడే బేరానికి వస్తాడు” అని.
ఇందులో నిజం ఉందొ లేదో తెలియదు కానీ భయపెట్టకపోతే పనులు జరగవన్నది సత్యం.
—————————————–
రచన: రమా శాండిల్య
“ఓరి ఓరి ఓరి. . . .
ఓ చడీలేదు, చప్పుడూలేదు
అజా, ఆనవాలూ మచ్చుక్కి లేవు. . చుంచుమొహంది. . హేంత పనిచేసింది నంగానాచి మొహంది. . . ”
హాల్లోని చెక్క ఉయ్యాలలో కూర్చుని గీత చదువుకుంటున్న రంగనాధం తాతగారితో వంటమ్మాయి ‘లక్షుమమ్మ’ గురించి గొంతు తగ్గించి గుసగుసగా చెప్పింది సీతమామ్మా. . .
“మరే! శుద్ధ చలితేలు వాటం. . . దీని దుంప తెగ, చేతివాటం చూపించడంలో స్థూవర్టుపురం చొరశిఖామణులను మించిందే ఈ ముసలికుంక. . ఆ!” అంటూ మళ్ళీ సాగదీసింది మామ్మ.
గీత పారాయణంలో మునిగి మాట వినిపించుకోని తాతగారిని చూసి తలకొట్టుకుంటూ. . “ఖర్మ , ఖర్మ
ఈ మనిషి నా మాట అస్సలు వినిపించుకోరు.
మళ్ళీ ఏదైనా తెమ్మని చెబితే ‘మొన్నేగా తెచ్చాను అప్పుడే అయిపోయిందా? ‘ అని అంతెత్తున లేస్తారు. . . అంటూ ముక్కు చీదుతున్న మామ్మను చూసి, తాతగారు ‘ఏం జరిగింది’అంటూ మాట సాగదీశారు.
“అయ్యో రామా! ఇంతసేపటి నుంచి అరుస్తుంటే ఏమైంది అని చిన్నగా అడుగుతున్నారా?”
“మన వంటమనిషి లక్ష్మమ్మ గురించి, ఆమె చెయ్యి వాటం గురించి . . . చెపుతున్నాను “అంది మామ్మా
“ఓ చీరకట్టినా కొండెలక వాటంది. . . ఆ చుప్పనాతి కాంతం! చెప్పనే చెప్పింది లక్ష్మమ్మ చెయ్యి వాటం గురించి. ‘అందుకే దాన్ని తన్ని తగలేశామ్’ అని కూడా నీకు చెప్పింది.  ‘దానికి నువ్వు కాంతం చుప్పనాతి తనంతో చెప్పుంటుంది’. . . అని పనిలో పెట్టుకుని ఇప్పుడు ఇలా గోల పెడితే నేనేం చెయ్యను”.  అన్నారు తాతగారు. మళ్లీ ఆయనే. . .
“నా అధికారమేమైనా ఉందా ఈ ఇంట”. మన పెళ్ళైన కొత్తలో కూడా నువ్వన్తే బెండకాయ వండమంటే చేమ దుంప వండేదానివి , అదేంటి బెండకాయ కదా నెనొండమన్నది అంటే. అది జిగురు అనేదానివి. మరి చేమదుంప జిగురు కాదా? అని నేనడిగితే ‘మీది మరీ చోద్యమండి!’. . అని నామాట కొట్టేసే దానివి. ” అని తాతగారనంగానే మామ్మ. . .
“మీరేమైన తక్కువా? సంచి పట్టుకుని బజారుకెళుతూ ఏమీ కావాలి అని అడిగేవారు? నేనో పిచ్చిదానిలా కవలసినవన్ని చెప్పి ఎదురుచూస్తూ కూర్చుంటే. . . మధ్యాహ్న్నాం భోజనం టైముకి ఖాళీ సంచితో తయారయ్యేవారు. మీతో నేను కనుక కాపురం చేస్తున్నాను వేరే ఎవతైనా అయితే శంకరగిరి మాన్యాలు పట్టిపోయేవారు” అని మరొకమారు కొంగులో ముక్కు చీదేసింది మామ్మ.
దానికి తాతగారు “ఇప్పుడు నన్నేం చేయమంటావు.  నీకా వంటపనీ, ఇంటిపనీ చేసుకునే ఓపికలేదు, పిల్లలతో ఉండలేవు, మధ్యే మార్గంగా పెద్దవాడు ఒక వంటవాడొకడ్ని ఏర్పాటు చేస్తే వాడ్ని మూడురోజుల్లో పంపేశావు. ” తాతగారి మాట పూర్తవకుండానే ఆయన నోట్లోంచి మాటందుకుని మామ్మ
“ఆ! సంబడం బావుంది. . . . అని ఒకధీర్ఘం తీసి
“వాడికి వంటయింటికి, పాకిదొడ్డికి తేడాతెలీదు. అసలే అతిమూత్ర వ్యాధి ఆ పిల్లకుంకకి, చెయ్యికడుక్కోడు కాళ్ళుకడుక్కుంటే జలుబుతో మూడురోజులు ఎందులో తుమ్ముతాడో తెలియక వాడి వెనక్కాలే తిరిగి, వాణ్ణి కూర్చోపెట్టి వాడుచేసే ఎంగిలిమంగలం వెధవ పనులన్నీ చూస్తూ ఎక్కడవాడిచేతి కూడు తినాలో అని. . . ఆ కూడు తినడంకంటే. . . “ఆజన్మ” ఉపోషాలూ మొక్కేసుకోడం మంచిది భగవంతుడికి పుణ్యం, పురుషోత్తం ఆ వంకతో చచ్చిపోయినా మోక్షం కూడా వచ్చేది. ” అంటూ ధీర్ఘం తీసింది మామ్మ.
“మరందుకేగా ఈ లక్ష్మమ్మని ఏర్పాటు చేసుకున్నావు. ఇప్పుడు ఈమె గురించి ఎలాతెలిసింది నీకు. ”
“ఎలా తెలియడమేంటి? వారం క్రితం మీరు పచారి కొట్టు నుండి తెచ్చిన సామాన్లు అన్ని అయిపోయాయి.  వారం క్రితం ధాన్యం మిల్లులో పట్టించుకొచ్చిన బియ్యం సగం బస్తాకూడా లేవు, “బియ్యమేమిటి ఇంత తగ్గాయి డబ్బాలో అని నేనడిగితే ‘పందికొక్కులు తినుంటాయి. నన్నడిగితే నేనేం చెబుతాను’అంటూ నన్నే ఎక్కిరించి మాట్లాడిందండి”.
“ఇనప డబ్బాలో పందికొక్కులేలావచ్చాయంటసలు” లా పాయింట్ లాగారు తాతగారు.
” అవునండోయ్ నాకాఆలోచనే రాలేదు సుమా! “అని బోలెడంత ఆశ్చర్యపోయిసింది బామ్మ
“ఇంతకీ నిజంగా పట్టుకెడుతోందంటావా? ఊరికే అనుమానిస్తే పాపం కూడాను” అన్నారు తాతగారు.
“ఆ మన గోడమించి వీధిలోకి సంచీలు విసురెస్తుంటే వీధివీధి చూసారు. వీధులూడ్చే కనకం దగ్గరనుంచి. . . పక్కింటి మాష్టారు భార్య పార్వతమ్మ వరకు సాక్ష్యం చెబుతామన్నారు. అందరూ చూసారు. ”
“సర్లే! నెమ్మదిగా మాట్లాడుదాము. దెబ్బలాడకు.  నేనే వీలుచూసుకుని మాట్లాడుతాను. ఏమాటకామాటే చెప్పుకోవాలి వంటచేసి వడ్డించిందంటే అపర అన్నపూర్ణమ్మే, అంత రుచికరమైన వంట శుచిగా శుభ్రంగా చక్కగా పనిచేసి పెడుతోంది.  మానిపిస్తే మళ్లీ నువ్వే ఇబ్బంది పడిపోతావు అందుకే జాగర్తగా మాట్లాడదాం” అన్నారు.
“అలాగే! మీరు బాధ్యత తీసుకుంటే నాకింకేమి భయం” అనుకుంటూ సాయంత్రం దేముడు దీపారాధనకు స్నానం చేయడానికి లేచింది మామ్మ.
మర్నాడు ప్రొద్దున్నే వంటకోసం లక్ష్మమ్మ రానే వచ్చింది. చేతిలో పెద్ద గోనెపట్టాతో కుట్టిన సంచిలో మడికోసం నేత చీరొకటి పెట్టుకుని.  ఎప్పుడు లేనిది తాతగారు గమనిస్తూనే వున్నారు లక్ష్మమ్మని.
మంచి పోపువాసనలతో వంట చేసేసింది. వంట చేస్తున్నంత సేపు ఏదోఒక కీర్తన కూనిరాగం తీస్తున్నట్లు పాడుకుంటూ ఉంది. గిలకలా బావిదగ్గరనుండి వంటగదికి, వంటగదినుండి కొట్టుగదికి తిరుగుతూఉంది. ఉన్నట్టుండి చేతిలో ఉదయం తెచ్చిన సంచీ బరువుగా ఏదో నింపేసి వీధి వైపుకెళ్లి గోడమీంచి జారవిడవడానికెడుతుంటే తాతగారు గట్టిగా ‘లక్ష్మమ్మా!’ అని కేక పెట్టే సరికి ఉలిక్కిపడి సంచి వెనక్కి దాచి. . .
“బాబుగారు ఏం కావాలండి?” అని అడిగింది.
“నాకేమి అక్కర్లేదు నువ్వు దాస్తున్నదేంటి?” అనే సరికి “అదా! అది నేను మడికోసం తెచ్చుకున్న చీరబాబుగారూ” అనేసరికి
తాతగారు” చీరెంటి మొయ్యలేని బరువెక్కింది దానికి రుబ్బురోలేమైన కట్టి పట్టుకెడుతున్నావా?” అనిగదమాయించి ఆడిగేసరికి బోరున ఏడవడం మొదలెట్టింది.
“అయ్యయ్యో! అదేమీ అగాయచ్చమ్! చేసే వెధవపన్లు చేసేసి ఎదురెడుస్తావేంటమ్మాయి ఆపు ఆపు ” అంటూ గట్టిగా కోప్పడేసరికి తీసిన మూట బయటపెట్టింది లక్ష్మమ్మ!. . .
మూటనిండా పప్పులు, ఉప్పులు వాడని చిన్నచిన్న ఇత్తడి గిన్నెలు ఒకటనేమిటి పట్టదు కానీ ఇంటినే పెట్టేసును ఆ సంచిలో.
సితమ్మామ్మా, తాతగారు. . . లక్ష్మమ్మను కూర్చోబెట్టి “నువ్వు మా పిల్లలాంటి దానవు.  నీకేం కర్మ ఇలాంటి పనులు చేయడానికి.  ఆ కాంతం నీగురించి చెబితే కూడా. . . నిన్ను నమ్మి పనిలో పెట్టుకున్నాము! నువ్వేమో ఇలాంటి పనిచేశావు ” అనేసరికి పెద్దవాళ్ళిద్దరి కాళ్ళు పట్టుకుని
“మరొక్కసారి ఇలాంటి పనిచేయనమ్మా! . . . ఇంట్లో వారికి తిండి సరిగాలేదు అందుకే బుద్ధిగడ్డి తిందమ్మా! ” అనేసరికి మళ్లీ పనిలో పెట్టుకున్నారు పెద్దవాళ్ళిద్దరు.
చూడాలి మళ్ళి ఏంచేస్తుందో మన చుంచెలక లక్ష్మమ్మ!. . . . 
రచన: ఓలేటి స్వరాజ్యలక్ష్మీ.
” కౌసల్యా సుప్రజా రామా పూర్వ సంధ్యా ప్రవర్తతే.ఉత్థిష్ఠ నర శార్దూల  కర్తవ్యం దైవ మాహ్నికమ్”
స్నానం చేసి తడి తలను భజం మీది తువ్వాలతో తుడుచుకుంటూ   వెంకటేశ్వర సుప్రభాతం పాడుతూ దేవుడి గదిలోకి వచ్చిన శంకరానికి  పెద్ద పెద్ద ఇత్తడి కుందులలో దీపాలు  వెలుగుతూ  స్వాగతించాయి. దేవుడి ప టాలు నిండా పువ్వుల  దండలు ఇత్తడి సింహాసనంలో దేవుడి విగ్రహాలనిండా ఎర్రని మందారాలు పసుపు  తెలుపు నంది వర్ధనాలు పొగడ పూల దండలు మందిరం చుట్టూ అలంకరించి ఉండడం ఎంతో ఆనందాన్నిచ్చింది.  ఓ చిన్న వెండి కప్పులో పాలు పక్కనే చిన్న స్టీలు ప్లేట్ లో రెండు అరటి పళ్ళు నైవేద్యం ఉన్నాయి. మంచి సంపెంగ అగరవత్తులు సాంబ్రాణి పొగ గదంతా ఆవరించి మంచి సువాసన వస్తోంది. ” ఓహో అమ్మ అప్పుడే లేచేసి స్నానం పూజా అయిపోయిందన్న మాట. ” అనుకొని భక్తిగా కళ్ళు మూసుకొని నమస్కారం చేసుకున్నాడు. ఒక ఊదత్తు వెలిగించి స్టాండ్ లో పెట్టి  ఓ రెండు అక్షింతలు కొంచెం కుంకం ప్లేట్ లో తనకోసం పెట్టిన ఓ రెండు నందివర్ధనం పూలు  అమ్మవారి ఫోటో దగ్గర వేసి మళ్ళీ భక్తిగా ఓసారి దండం పెట్టి  గదిలోంచి బయటకు వెళ్లబోతూ ” రోజు అమ్మ ఈ పాటికి పూజ చేసేసి  కోడలు ఇచ్చిన కాఫీ తాగేసి కుర్చీలో కూర్చుని ఏ శివ పురాణమో భగవద్గీత పుస్తకమో చదువుతూ ఉండేది. ఇవాళ అమ్మ లేదేంటి. కాఫీ గ్లాస్ ఖాళీ ది టేబులుపై ఉంది. అంటే కాఫీ సేవనం అయిపోయిందన్న మాట. పుస్తకాలు టేబుల్ మీద లేవు.
కానీ  ఇదేదో అమ్మ రాసిన ఉత్తరం ఇక్కడ ఉందే.   ఎక్కడికి వెళ్ళింది అమ్మ. వీధిలో ఇంకా పువ్వులేవో కొస్తోందేమో. తెగ పువ్వులంటే వాటిని ఓపికగా తులసి ఆకులు చుట్టి దండగా గుచ్చి హాల్లో కృష్ణుడి విగ్రహానికి హనుమంతుడి మెడలోని వినాయకుడు బొమ్మకి ఇలా ఇల్లంతా దండలతో అలంకరించడం సరదా అమ్మకి. బహుశా పువ్వులు కోయడానికి వెళ్లి ఉంటుంది” అని,  ” ఉమా ఉమా. ఈదేదో ఉత్తరం అమ్మ టేబుల్ పై ఉంది. చదువుతూ ఉండు. నేను  బట్టలు వేసుకొని వస్తాను. టిఫిన్ ఎం చేసావు. ఇడ్లి ఏనా.  పల్లి చట్నీ యా ” అని ప్రశ్నలు వేస్తూ ఆ ఉత్తరం అక్కడ బల్ల మీద పెట్టి  గదిలోకి వెళ్ళాడు శంకరం ఆఫీస్ కి టైం అయిపోతోంది అని.
వేడి వేడి నాలుగు ఇడ్లీలు పల్లి చట్నీ ఓ ప్లేట్ లోవేసి  టేబుల్ మీద పెట్టి పక్కనే మంచినీళ్లు గ్లాస్ పెట్టి బల్ల మీద వున్న కాగితం  చేతిలోకి తీసుకుంది ఉమ. అక్షరాల వెంట ఆమె కన్నులు గబగబా పరుగు తీశాయి.
చి.శంకరం చి.సౌ. కోడలు ఉమకు మనః పూర్వక ఆశీస్సులు. ఉత్తరం చూసి మీరేమి కంగారు పడకండి.
” దుర్గాంబ”  గారు నీకు తెలుసు కదా శంకరం. మీకు లెక్కలు  సైన్స్ చెప్పేవారు మన స్కూల్ లో.  నా కొలీగ్. నిన్న ఫోన్ చేసి అర్జెంట్ గా విజయవాడ రమ్మంది. రిటైర్ అయిపోయిన ప్రైవేట్ టీచర్లకి పెన్షన్స్ ఎక్కువ ఉండవుగా. దాని వల్ల వాళ్ళని పిల్లలు సరిగా చూడకపోవడం కుటుంబంలో  భర్త తోను అత్తవారితోను ఎన్నో బాధలు హేరాసిమెంట్స్  పడుతూ ఆత్మహత్యలు హత్యలకు గురి అవుతున్న అభాగ్యులకు ఏదైనా ఆసరా చూపించాలని ఆవిడకి  అనిపించిందట. దానికి కారణం కూడా ఆవిడ చెప్పింది.
ఓ 15 రోజుల క్రిందట ఎఫ్.బి.లో  శ్రీకాంత్  కమ్ముల అనే ఒక ఎన్ ఆర్ ఐ   ఒక పోస్ట్ పెట్టాడు. ఈ మధ్య ఆయన ఇండియా వచ్చి ఓ సండే ఫ్యామిలీతో సరదాగా ఓ గుడికి వెళ్లాడట. దర్శనం చేసుకొని బయటకు వచ్చి  చెప్పులు వేసుకుంటూ  పక్కనే గోని ముక్కలు పరిచి ఆడుకుంటున్న యాచకులను చూసాడట.  జేబులోంచి కొన్ని పది రూపాయలు నోట్లు చిల్లర కొంత తీసి అందరికీ వేస్తున్నాడు. చివరగా ఒక స్త్రీ  కూర్చుని ఉంది. ఆవిడ ఏమి అడగటం లేదు ఎవరిని. డబ్బులు వేస్తే తీసుకుంటోంది. ఆమె మొఖం చూస్తే ఎక్కడో చూసినట్టు అనిపించింది అతనికి. బాగా బ్రతికి చితికిపోయిన మనిషిలా ఉంది. పరిశీలనగా చూసిన శ్రీకాంత్ కి ఆమె చిన్నప్పుడు తన స్కూల్లో తెలుగు చెప్పే టీచర్ గా గుర్తించాడు. “మీరు మీరు శారదా టీచరేనా మీరేంటి. ఇక్కడ ఇలా”  ప్రశ్నలు వేస్తున్న మనిషి ఎవరో తెలీక మొహం పక్కకు తిప్పుకుంది ఆమె. ” ఏమిటి  మీరు ఇలా ఇక్కడ వున్నారు. ఏమైంది” అతడు అడుగుతూ వుంటే ఆమె మొహం కొంగుతో కప్పుకొని వెక్కి వెక్కి ఏడుస్తోంది. అర్ధమైంది శ్రీకాంత్ కి.
” అమ్మా లెండి. నాతో రండి.  ” అని భార్యకు, పిల్లలకు కారులో కూర్చోమని ఆవిడని కూడా కారెక్కించి ఇంటికి తీసుకు వెళ్లాడట. భార్యతో వివరంగా అన్ని చెప్పి ఆమెకి స్నానం చెయ్యమని చెప్పి భార్య కొత్తచీర ఒకటి కట్టుకోడానికి ఇచ్చి, కడుపునిండా భోజనం పెట్టి, అప్పుడు జరిగింది ఏమిటో చెప్పమన్నాడట ఆవిడని.  ఆమె చెప్పింది విని భార్యాభర్తలు ఇద్దరు ఆశ్చర్యపోయారట. రిటైర్ అయ్యాక ఆమెకి అందిన మూడు లక్షలు ఆమె భర్త లాక్కొని ఆమెని హింసించి వేరొక  స్త్రీతో కాపురం పెట్టి ఈమెని బయటకు పొమ్మన్నాడట. అత్తవారు ఎవరు సహకరించలేదట. పుట్టింటి వారు అయినవాళ్ళు ఏమి సాయం చెయ్యలేదుట. దాంతో వీధిన బడి ఇలా అడుక్కుంటూ కాలం వెళ్ల బొస్తోందిట. ఆదివారాలు అయితే గుళ్ళో ప్రత్యేక ప్రసాదాలు పెడతారుట. అందుకని ఈ రోజు అడుక్కొనే వాళ్ళు ఎక్కువగా వుంటారు.” అంటూ తన దీనగాధను వినిపించి ఏడిచిందట పాపం ఆవిడ. శ్రీకాంత్ భార్య ఆమెని ఊరుకోబెట్టి  ఆ రోజుకి వాళ్ళ ఇంట్లో ఉంచుకొని మర్నాడు తనకు తెలిసిన ఒక వృద్ధాశ్రమానికి ఆవిడిని తీసికెళ్లి  అడ్మిట్ చేసి, ప్రతి నెల తాను ఆ ఆశ్రమానికి బోల్డు డోనేషన్ ఇస్తానని ఆమెని వాళ్ళు బాగ  చూసుకుంటారని  తను మళ్ళీ యూ.ఎస్ వెళ్లి పోవాలి కాబట్టి అక్కడ జాయిన్ చేశానని ఏమి అనుకోవద్దని చెప్పి కాళ్లకు దండం పెట్టి వెళ్లి పోయాడట.  దుర్గాంబగారి మేనల్లుడట అతడు.
ఆ శ్రీకాంత్ “అయ్యో  అజ్ఞానాన్ని పోగొట్టి విద్యా దానం చేసి ఎందరో వ్యక్తుల జీవితములు సరిదిద్దే ఒక ప్రైవేట్ ఉపాధ్యాయురాలు బ్రతుకు ఇలా వీధి పాలై అడుక్కొనే దీన స్థితికి వచ్చిందే మన భారత దేశంలో” అని బాధ పడుతూ ఎఫ్.బి.లో పోస్ట్ పెట్టాడు. వాట్స్ అప్ లో తెగ చక్కర్లు కొట్టింది ఈ పోస్ట్. అందరూ శ్రీకాంత్ ని మెచ్చుకున్నారు. వందలో ఇలాంటి వాళ్ళు ఒక్కరున్నా ఇలాంటి  వారికి సహాయం అందుతుంది.
అతడు అమెరికా వెళ్ళేక దుర్గాంబ గారికి ఫోన్ చేసి ఇలాంటి వారు ఇంకా ఉన్నరేమో వాకబు చేసి వాళ్లకు ఆశ్రయం కల్పించవలసిందని పుష్కలంగా తను డోనేషన్స్  పంపుతానని దాన్ని నడపవలసిందిగా కోరాడట. ఎవరైనా ఆమెకు సహకరించడానికి ముందుకువస్తే  ముఖ్యంగా రిటైర్ అయినవాళ్ళు ఉత్సాహం చూపిస్తే వాళ్ళను పిలవమని చెప్పాడట.
అదీ సంగతి.  4 ఏళ్లయి నేను రిటైర్ అయినప్పటినుంచి మీరు నన్ను బాగా చూసుకుంటున్నారు. నాకు ఏ లోటు రానివ్వలేదు. కాలు కిందపెట్టనివ్వకుండా నువ్వు కోడలు పెద్దవాడు అక్క అందరూ నన్ను ప్రేమగా చూసుకుంటున్నారు. మనవలతో చక్కని కాలక్షేపం. మీరు మంచి పొజిషన్స్ లో ఉండి పిల్లలకు మంచి  మార్గంలో అన్ని నేర్పిస్తూ వున్నారు.  కానీ ఎందరికో విద్యాదానం చేస్తూ  వారి జీవితమంతా విద్యార్థులని మంచి మార్గంలో నడిపించే టీచర్స్ బతుకులు చివరి రోజులలో ఇలా ఎవరు దిక్కులేక  అనామకులై చితికిపోడం చాలా బాధాకరంగా ఉంది. అందుకే దుర్గాంబ గారితో నేను మరికొందరు టీచర్లు కొందరు మా దగ్గర చదివిన విద్యార్థులు  ఇలాంటి వారికి ఆసరాగా ఉండాలని  శేష జీవితాన్ని సమాజ సేవకు వినియోగించాలని  నిర్ణయించుకున్నాము. అందరూ ఇవాళ బయలుదేరి విజయవాడ వెళుతున్నాము  పొద్దున్న బండి ఒంటి గంటకు చేరుతుంది. అక్కడికి. దుర్గాంబ గారి మనుషులు స్టేషన్ కి వచ్చి అందరినీ తీసుకు వెళతారు . రేపే ఆరంభ కార్యక్రమం.  అందుకే మనవలకి రాత్రే బోల్డు కథలూ కబుర్లు మనసు తీరా చెప్పేసాను. ముద్దులాడేను. ఇక్కడ కన్నా నాకు ఆశ్రమంలో సేవ చేసే  పని చాలా ముఖ్యం. నేను ఒక ఉపాధ్యాయురాలుగా ఎందరో పిల్లలను తీర్చిదిద్దాను. అందులో  నా పిల్లలు మీరు కూడా ఉన్నారు. నన్ను సహృదయంతో అర్ధం చేరుకుంటారని భావిస్తు  మనః పూర్తిగా ఆశీస్సులు ఇస్తూ………. ఆ. చెప్పడం మరిచా. నాకు ఏ అవసరం వచ్చినా నా పిల్లలు నన్ను అడుకుంటారనే నమ్మకం నాకుంది. ఆ సంస్కారం నేను గురువుగా వాళ్లకు ఇచ్చానని నా నమ్మకం. ….ఉంటాను….అమ్మ.
టిఫిన్ తింటూ శంకరం కళ్ళంతా నీళ్లతో నిండిపోయాయి. ఉత్తరం ఆసాంతం చదివిన ఉమ కూడా కొంగుతో కన్నీళ్లు ఒత్తుకుంటోంది. ” సరే అమ్మ ఒక మంచి నిర్ణయం తీసుకొని ముందుకు నడిచింది. చిన్నప్పటినించి అమ్మ వేసిన అడుగులోనే మేము వెళ్ళాము. అమ్మ నడచిన బాటే మాకు అభివృద్ధి మార్గం . రైలు ఈ పాటికి స్టేషన్ దాటిపోయి ఉంటుంది. అమ్మతో రేపు ఫోన్ లో మాట్లాడదాములే. నేను ఆఫీసుకి వెళ్తున్నా” అని రుమాలుతో కళ్ళు తుడుచు కుంటూ  బాగ్ భుజాన వేసుకొని కారువైపు నడుస్తున్న శంకరంకి కళ్ళల్లో నీరు చిప్పిలి మసగగా కనబడుతుంటే చెయ్యి ఊపింది ఉమ.  ఒక మదర్ తెరిస్సా ఒక దుర్గా బాయి ఇలా ఎందరో స్త్రీ మూర్తులు ఆమె కళ్ళముందు మెది లారు అత్తగారిలో ఆమెకు.
నిశ్శబ్దం గా లోనికి నడిచింది ఉమ.
దేశంలో ఎందరో ప్రైవేట్ టీచర్లు  ఆర్ధికంగా వెనక బడిన వారికి ఈ కథ అంకితం.
రచన: అంబడిపూడి శ్యామసుందర రావు

జరత్కారుడు హిందూ పురాణాలలో ప్రస్తావించబడ్డ ప్రకారము ఒక గొప్ప ముని.  ఈయన ప్రస్తావన మహాభారతము,  దేవి భాగవత పురాణము,  బ్రహ్మ వైవర్త పురాణాలలో ఆస్తికుని ప్రస్తావన వచ్చినప్పుడు వస్తుంది.  ఎందుకంటే నాగజాతిని జనమేయజేయ యజ్ఞము నుండి కాపాడినది ఆస్తికుడే ఆ ఆస్తికుని తండ్రియే జరత్కాకారుడు ఆస్తికుని కధ మహా భారతము లోని ఆదిపర్వంలో వివరించబడింది.
జరత్కారుడు నాగ దేవత అయిన మానస(వాసుకి చెల్లెలు అయిన జరత్కారి) భర్త.  జరత్కారుడు యాయవారపు(ఇంటింటికి తిరిగి బిచ్చమెత్తుకొని జీవించే బ్రాహ్మణులు)  బ్రాహ్మణుల వంశములో పుట్టిన ఏకైక వారసుడు జరత్కారుని పేరుకు అర్ధము “జర'” అంటే వినియోగము అంటే ఖర్చు అయి పోయేది “కారు” అంటే భారీ కాయము ఈ ముని తన భారీ కాయాన్ని కఠిన మైన తపస్సులతో శుష్కింప చేసుకున్నాడు కాబట్టి ఈయనకు జరత్కారుడు అన్నపేరు వచ్చింది ఈయన మంచి తపోనిది. కఠోరమైన తపస్సు చేస్తూ సంసార  బంధాలు ఏమి లేకుండా బ్రహ్మచారిగా ఉండిపోదలచుకున్నాడు వివాహము, సంసారము, సంతానము ఇవన్నీ జీవుడిని సుడిగుండాలలో పడవేసేవే తప్ప కైవల్యానికి అక్కరకు రాలేవు అని జరత్కారుని గట్టి నమ్మకము అందుచేతనే బ్రహ్మచర్యాన్ని ఎన్నుకున్నాడు ఆ విధముగా తపస్సు వేదాధ్యాయనము తప్ప వేరే దృష్టి లేకుండా జీవించేవాడు.
ఒకనాడు జరత్కారుడు అరణ్యములో సంచరిస్తూ ఉండగా అతనికి కొన్ని గొంతుకలు వినిపించాయి.  గొంతులు ఎవరివా అని చుస్తే దగ్గరలో నున్న చిన్న సరస్సు మొదట్లో ఏపుగా పెరిగిన గడ్డిమొక్కను పట్టుకొని కొందరు మునీశ్వరులు తలక్రిందులుగా  వ్రేలాడుతున్నారు.  ఇది చుసిన జరత్కారునికి ఈ మునీశ్వరులు కొత్త రకమైన తపో ప్రక్రియలో ఉన్నారనుకొని వారిని సమీపించి, ” ఈ తపోప్రక్రియ బాగుంది ఈ తపోప్రక్రియ విధానాన్ని నాకు వివరిస్తే నేను కూడా ఆచరిస్తాను”అని వారికి విన్నవించుకున్నాడు అదే సమయములో ఒక ఎలుక ఆ గడ్డిమొక్క వేళ్ళను ఒక్కొక్కటిగా కోరుకుంటున్నది ఒకే ఒక వేరు మిగిలింది దానిని కూడా ఎలుక కొరికేస్తే వ్రేలాడుతున్న మునీశ్వరులందరు సరస్సులో పడి అధోలోకాలకు వెళ్ళ వలసి ఉంటుంది.
కానీ జరత్కారుడు అది ఒక రకమైన తపోవిధానమని  భావించాడు అప్పుడు చిక్కిశల్యమైన  మునీశ్వరులు ఓపిక తెచ్చుకొని, “నాయనా మేము యాయవారా బ్రాహ్మణులము,  సంచారులము.  మా వంశములో ఇక వంశాభివృద్ధి లేకపోవుటచే మాకు ఉత్తమ లోకాలు ప్రాప్టించవని సూచిస్తూ యమధర్మరాజు ఎలుక రూపములో మేము ఇంతకూ మునుపు సంపాదించుకున్న పుణ్యాలను కొరికేస్తున్నాడు.   దీని అంతటికి కారణాలు మా కుటుంబములో జన్మించిన జరత్కారుడనే దౌర్భాగ్యుడు వాడు వంశ హితము పూర్వీకులకు ఉత్తమలోకాల ప్రాప్తి వంటి విషయాలపై శ్రద్ధపెట్టకుండా ఎంతసేపు తపస్సు, బ్రహ్మచర్యము వేద  అధ్యయనము అంటూ మాకు ఈ పరిస్థితి తెచ్చిపెట్టాడు నాయనా.  నీకు ఎక్కడైనా ఆ దౌర్భాగ్యుడు కనిపిస్తే మా దుస్థితి వాడికి వివరించి ఇకనైనా వివాహము చేసుకొనిమమ్మల్ని ఉద్దరించమని చెప్పు. సంసారము తరించడానికి ఒక దివ్య మార్గము వేదాలు చదువుకున్న ఆ మూర్ఖుడికి ఈ విషయము తెలియకపోవటం మా దౌర్భాగ్యము అటువంటి వారి వల్ల వంశనాశనము ధర్మనాశనము జరుగుతుంది” అని వారి భాధను చెప్పుకున్నారు.
వారి బాధలకు తానే కారణము అని తెలుసుకున్న జరత్కారుడు తానే జరత్కారుడిని అని పరిచయము చేసుకొని తన తప్పులను ఒప్పుకొని అతి త్వరలో వివాహము చేసుకొని సంతతిని కనీ వారికి ఉత్తమ లోకాలు ప్రాప్తి అయేటట్లు చూస్తానని త్రికరణశుద్ధిగా చెపుతాడు కానీ తన వివాహము చేసుకోబోయే కన్య పేరు కూడా జరత్కారి అని ఉండాలనేది షరతు చెపుతాడు.  ఈ షరతు విన్న పితృ పితామహులు మా అదృష్టము ఎలా ఉన్నదో అని నిట్టూర్పు విడిచి మంచి జరగాలని కోరుకుంటారు.
జరత్కారుడు అక్కడనుంచి బయలుదేరి, “నాకెవరైనా నా పేరున్న పిల్లను ఇచ్చి వివాహము చేస్తారా ? నా వివాహము నా పితృ పితామహులను తరింప చేయటానికే సుఖఃసంసారానికి కాదు” అని అరుచుకుంటూ నడుస్తుంటాడు.  ఈ విషయాన్నీ విన్ననాగకుమారులు ఈ వార్త ను వాసుకి కి చేరవేస్తారు.  పరమానంద భరితుడైన వాసుకి సత్వరమే జరత్కారుని చేరుతాడు వాసుకి తనసోదరి పేరు జరత్కారి అని జరత్కారునికి తెలియజేసి ఆమెను స్వీకరించమని ప్రార్ధించాడు.  ఇద్దరి పేర్లు ఒకటే అని తెలుసుకున్నాక జరత్కారుతుడు వివాహానికి అంగీకరించాడు.  కానీ ఒక షరతు పెట్టాడు అది ఏమిటి అంటే తనకు అయిష్టమైన పని గనుక తన భార్య చేస్తే మరుక్షణమే భార్యను వదలి వేస్తాను అని చెప్పి వాసుకి సోదరి జరత్కారిని భార్యగాస్వీకరిస్తాడు.
భర్త షరతు బాధాకరమైన తన బ్రతుకు భర్త అధీనము భగవంతుని అధీనము చేసుకొని జరత్కారి భర్తకు పరిచర్యలు చేస్తూ కాలము గడుపుతూ ఉంటుంది.  ఒకనాడు జరత్కారుడు భార్య ఒడిలో తలపెట్టుకొని మధ్యహన్నా భోజనానంతరం నిద్రిస్తూ ఉండగా సాయం సంధ్య విధులను నిర్వర్తించే సమయము ఆసన్నమయింది.  నిద్రిస్తున్నభర్తను లేపాల  వద్దా? అన్న మీమాంసలో చాలాసేపు అలోచించి  వేళ మించిపోతుంది కాబట్టి భర్తను లేపి, “స్వామి సాయంసంధ్యకు వేళ అవుతుంది”అని లేపింది.  నిద్ర లేచిన జరత్కారుడు ఉగ్రుడై , “చనువు ఇచ్చాను కదా అని నెత్తికెక్కుతున్నావు ఆడదాని చేత ధర్మ పన్నాలు చెప్పించుకొనే స్థితిలో ఈ జరత్కారుడు లేడు.  నా మాట తప్పినందులకు గాను అన్నమాట ప్రకారము ఈ క్షణమే నిన్ను వదలి వేస్తున్నాను ఇంకా నీవు నీ సోదరుని దగ్గరకు పో”అని లేచాడు.  జరత్కారి భర్తను కాళ్లావేళ్లా బ్రతిమాలింది అయినా ఫలితము లేకపోయింది.
జరత్కారుడు భార్యతో, “ఇదంతా దైవేచ్ఛ ధర్మమూ కోసము బ్రహ్మచర్యాన్నివిడిచిపెట్టానే తప్ప శారీరక సుఖము కోసము కాదు నేను ఒక మాట అంటే ఆచరించటమే నా లక్ష్యము.  నీ అదృష్టము ఏమిటి అంటే సాక్షాత్తు సూర్యుని వలే వెలుగొందే కుమారుడు ఉభయ వంశాలను ఉద్దరించేవాడు నీ కడుపులో పెరుగుతున్నాడు కనుక నీవు పుట్టింటికి వెళ్ళు” అని చెప్పగా జరత్కారి అన్న వాసుకి దగ్గరకు వచ్చి జరిగినది అంతా చెప్పింది.
వాసుకి నాగ వంశోద్ధారణ జరగబోతున్నందుకు సంతోషించి చెల్లెలిని కంటికి రెప్పలా చూసుకుంటున్నాడు.  నెలలు నిండగానే జరత్కారికి పుత్రోదయము అయింది ఆ పుత్రునికి ఆస్తికుడు అని నామకరణము చేశారు.  ఎందుకంటే భర్త వెళ్లిపోయే సమయములో జరత్కారి “నా గర్భములో” అనగానే జరత్కారుడు “ఆస్తి” అన్నాడు ఆ మాట నిజము చేస్తూ జన్మించిన వాడు కాబట్టి “ఆస్తికుడు” అని నామకరణము చేశారు.  ఈ ఆస్తికుడే జనమేజయుడు చేసే సర్పయాగాన్ని ఆపి నాగజాతి కాపాడిన ఘనుడు. జరత్కారి మానస పేరుతొ సర్పాలకు ఆరాధ్య దేవతగా ప్రసిద్ధి చెందింది
