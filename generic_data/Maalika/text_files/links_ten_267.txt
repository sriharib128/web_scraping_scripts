రచన :  పి.వి.ఎల్.రావు,
ఆధునిక తెలుగు కవుల్లో ప్రముఖ స్థానం పొందిన కవి గుర్రం జాషువా. సమకాలీన కవిత్వ ఒరవడి యైన భావకవిత్వరీతి నుండి పక్కకు జరిగి, సామాజిక ప్రయోజనం ఆశించి రచనలు చేసాడు. సాటి సంప్ర దాయ కవులంతా ప్రేమ, ప్రణయ, శృంగార కవిత్వాలతో కాలయాపన చేస్తుండగా, జాషువా సామాజిక దౌష్ట్యా న్ని తన కవిత్వం ద్వారా చీల్చి చెండాడాడు. తక్కువ కులంగా భావించబడ్డ కులంలో జన్మించి, ఆ కారణంగా అనేక అవమానాలు ఎదుర్కొన్నాడు. అయితే కవిత్వాన్ని ఆయుధంగా చేసుకుని ఈ మూఢాచారాలపై తిరగ బడ్డాడు జాషువా. ఛీత్కారాలు ఎదురైన చోటే సత్కారాలు పొందాడు. “వడగాల్పు నా జీవితమైతే వెన్నెల నా కవిత్వం” అని ఆయన చెప్పారు.నిత్య జీవితంలో కాని సాహితీ జీవితంలో గాని ఎన్ని కష్టాలు ఎదురైనా వాటిని ధీరత్వంతో నిబ్బరంగా ఎదుర్కోవడమే ఆయన విజయ సంకేతం.
జీవితంలో అనేక ఒడిదుడుకులను ఎదుర్కొన్న జాషువా సాహిత్య ప్రపంచంలో తన రచనలతో సంచల నాన్ని సృష్టించారు. వర్తమాన సమాజంలో సంప్రదాయ సాహిత్యం రాజ్యమేలుతున్న రోజుల్లో అనేక ప్రతి కూలతల నెదుర్కొంటూ సామాజిక దృక్పథంతో రచనలు చేసి నిలదొక్కుకోవడం సామాన్య విషయమేమీకాదు. అందులోనూ సాంఘికంగా అణిచివేతకు లోనైన దళిత వర్గానికి చెందిన వారు ఆ రోజుల్లో సాహిత్య రంగంలోకి ప్రవేశించడానికే అవకాశం లేని పరిస్థితి ఉండేది. క్రైస్తవ కుటుంబానికి చెందిన జాషువా కొద్దిపాటి చదువు చదువుకోవడానికి అవకాశం కల్గింది. ఎనిమిదవ తరగతితోటే చదువుకు స్వస్తి చెప్పిన జాషువా నాటకాల పట్ల, సాహిత్యం పట్ల మక్కువ పెంచుకున్నారు.
అన్నింటికన్నా మించి తెలుగు ప్రజల మనసుల్లో నిలిచిపోయిన మహాకవి జాషువా. తను సృష్టించిన సాహిత్యంలో స్పృశించని అంశం లేదు. పద్య నిర్మాణంలో జాషువా సాధించిన ప్రతిభ అనన్య సామాన్యమై, అనేక మంది సాహిత్య పండితుల ప్రశంసలు పొందింది. జాషువా పద్యాలలోని శబ్ధ సౌందర్యం గుండెలను తాకు తుంది.
జాషువా కవితలో పదాలు, భావాలు చిటికెనవ్రేలు పుచ్చుకొని సిగ్గుగా స్నిగ్థంగా ముగ్థంగా నడిచి వచ్చే జవరాళ్ళలా ఉంటాయి. అందుకే జాషువా సగర్వంగా ‘గవ్వకు సాటిరాని పలు గాకుల మూకలసూయ చేత నన్నెవ్విధి దూరినన్‌ నను వరించిన శారద లేచిపోవునే?’ అని అనగలిగాడు. కవితాంశాలలో భావకవుల్లా ప్రణయాన్ని పట్టుకు వ్రేలాడలేదు. ప్రబంధ కవుల్లా శృంగార వర్ణనలు చేయలేదు. ప్రాచీన కవుల్లా భక్తి రస బంధురంగా రచింపలేదు. జాషువా రచనా పద్ధతే వినూత్నమైనది. తనయింటి కొత్త పెత్తందారైన శిశువును గూర్చి ‘తేలిక గడ్డి పోచలను దెచ్చి తూగుటుయ్యేల గృహంబు రచించే’ గిజిగాడి గురించి, ‘చంద్రమండలానికి మొదట పంపిన మూగప్రాణి ‘లైకా’ కుక్క గురించి- అంశమేదైనా అద్భుత కావ్యమై పోవాల్సిందే.
ఇకపోతే వర్తమాన సమాజపు సాంఘిక అసమానతలపై, అనాచారాలపై ఎక్కుపెట్టిన బాణం గబ్బిలం. ప్రకృతిలో మమేకమైన ఈ కవి ఏది రాసినా సరసపదస్వారస్యమే. ‘ఖండ కావ్యాల రారాజు’ జాషువా ‘గబ్బిలం తో ఈశ్వరునికి సందేశం పంపే మిషతో తెలుగు నేల వైభవాన్ని వర్ణించి తెలుగు నేలపై, తెలుగు భాష పై తన ప్రేమను వ్యక్తం చేసుకున్నాడు. తాజ్‌మహల్‌ ను తన భార్యకు తాను కట్టలేకపోయినా- తాను అమితంగా ప్రేమించే తన భార్యను, ఆమెతో తన ప్రణయ బంధాన్ని ‘ముంతాజ్‌ మహల్‌’లో వర్ణించాడనిపిస్తుంది. సీస పద్యపు సొగసుకు శ్రీనాథుడు పెట్టింది పేరు. కానీ జాషువా ఉత్త శ్రీనాథుడు కాదు, ఇంకా చెప్పాలంటే అభినవ శ్రీనాథుడు కూడా కాదు, నిజానికి అతడు ‘మధుర శ్రీనాథుడు’.
గబ్బిలం, ఫిరదౌసి, క్రీస్తు చరిత్ర, ముంతాజ్‌ మహల్‌, బాపూజీ, నాకథ, కొత్త లోకం, నేతాజీ, శివాజీ, నాగార్జునసాగరం, స్వప్నకథ, ముసాఫర్లు, స్వయంవరం, రాష్ర్టపూజ ఇలా అనేక ఖండకావ్యాలు, అనేక నాటిక లు, పౌరాణిక నాటకాలు రచించాడు. బలిజేపల్లి లక్ష్మీకాంతకవి రచించిన ‘హరిశ్చంద్ర’ నాటకం మొత్తం ఒక ఎత్తు, శ్మశాన ఘట్టం ఒక్కటీ ఒక ఎత్తు! ఆంధ్రరాష్ట్రంలో ‘కాటిసీను’ లోని ఒక్క పద్యమైనా రాని తెలుగు వాడు ఉండడంటే అతిశయోక్తి కాదు!
పైన తెలిపిన విషయాలను అలా ఉంచితే ఆ రోజుల్లో ఆంధ్రదేశమంతటా సంచలనం కలిగించిన, తెలుగు ప్రజలు ఆసక్తిగా, ఇష్టంగా చదువుకున్న జాషువా పాపాయి పద్యాలకు సంబంధించిన విశేషాల్ని తెలి యజేయడమే ప్రస్తుతాంశం.“మధుర రసమును గడుపున మాటుకొన్న, ద్రాక్ష ఫల గుచ్చముల యందముల తూగు” కవితా లక్షణంతో గడుసుదనంగా భావాలని వెల్లడించడానికి సొగసుదనంగా రచనలు చేసిన జాషువా తన చిన్న తనంలో సమాధులపై కూర్చొని తన కవితాశక్తిని అభివృద్ధి చేసుకునేందుకు పద్యాలను నిర్మించే వాడు. అవమానాలను, తిరస్కారాలను పొందినా ఆయన పద్య నిర్మాణ శక్తి వాడి తగ్గలేదు. విత్తనంలో చేవ ఉంటే అది భూమిని చీల్చుకుని పైకి వస్తుంది మరి!
ఆధునిక తెలుగు పద్యమునకు కరుణను, పాపాయి తనమును, తెనుగు యెద తేనెను, లాలిత్య మును, తెనుగు సొగసును ప్రసాదించిన కవికోకిల, కవితాచక్రవర్తి గుర్రం జాషువ. తెలుగు సాహిత్య మాగాణం లో పాపాయి పద్యాలనే సుమమాలికలను విరబూయించిన మహోన్నత మహిమాన్వితుడు గుర్రం జాషువా.
మొదటి పద్యం: నవమాసములు భోజనము నీరమెరుగక
(నాయనా! పురిటింటి తెరువరి! కులజ్యోతి! నీకు దీర్ఘాయువురా!)
నవమాసములు భోజనము నీరమెరుగక,
పయనించు పురిటింటి బాటసారి
చిక్కు చీకటి చిమ్ము జానెడు పొట్టలో,
నిద్రించి లేచిన నిర్గుణుండు
నును చెక్కిళుల బోసినోటి నవ్వులలోన,
ముద్దులు చిత్రించు మోహనుండు
అక్షయంబైన మాతృక్షీర మధుధార
లన్నంబుగా తెచ్చుకొన్న యతిథీ
బట్ట కట్టడు, బిడియాన బట్టువడడు,
ధారుణీ పాఠశాలలో చేరినాడు, కానీ
వారమాయెనో లేదో మా ప్రకృతి కాంత
కరపి యున్నది వీని కాకలియు నిద్ర!
రెండవ పద్యం: బొటవ్రేల ముల్లోకములు జూచి 
(మా చిట్టి పాప నా ఒళ్ళో ముత్యాలు పోశాడు. నెలబాలుడై ఆనందాన్ని కుప్పవోశాడు. చిట్టిబాబూ!)
బొటవ్రేల ముల్లోకములు జూచి లోలోన
నానందపడు నోరులేని యోగి
తల్లి తండ్రుల తనూ వల్లరీ ద్వయికి వ
న్నియ పెట్టు తొమ్మిది నెలల పంట
అమృతంబు విషమను వ్యత్యాస మెరుగ
కాస్వాదింప చను వెర్రిబాగులాడు
అనుభవించు కొలంది నినుమడించుచు మరం
దము జాలువారు చైతన్య ఫలము
భాష రాదు, వట్టి పాలు మాత్రమె త్రాగు,
నిద్రపోవు, లేచి నిలువలేడు .. (చిన్ని నాన్న)
ఎవ్వరెరుంగ రితని దేదేశమో గాని,
మొన్న మొన్న నిలకు మొలిచినాడు!
ఎన్నో విశిష్టతలు కలిగిన ఈ పాపాయి పద్యాలలోని కవిత్వం మాటకొస్తే పసిపిల్లవాడిమీద ఇంతకన్నా ఎవరూ బాగా పద్యాలు రాయలేరనేది కాదనలేని విషయం. ఆహారం,నీరు అనే వాని నెరుగకుండా తొమ్మిది నెలల పాటు చిమ్మ చీకటి కమ్ముకొన్న అమ్మ జానెడు పొట్టలో నిద్ర పోయి లేచి పురిటింటి నుంచి ప్రయాణం సాగించే బాటసారి అని తల్లి కడుపున ప్రాణం పోసుకొని ధరణిపై అడుగుపెట్టిన పాపాయిని నవనవోన్మేషంగా అభివర్ణించడం ఒక్క జాషువా వల్ల మాత్రమే అవుతుందనటంలో ఏ మాత్రం అతిశయోక్తి లేదు.
అలాగే “అక్షయంబైన మాతృక్షీర మధుధారలన్నంబుగా తెచ్చుకొన్న యతిథీ” అన్నది ఎంత అంద మైన భావన. మనం రోజూ చూసే సామాన్యమైన విషయాల్లోంచి అందమైన కవిత్వాన్ని సృష్టిస్తాడు కవి. జాషువా చేసింది అదే కానీ దానికదే కొత్త దనాన్ని సంతరించుకోవడమే విశేషం.
తల్లి కడుపులో ఉన్నంత కాలం తనకు తెలియని ఏమాత్రం పరిచయం కూడా లేని ఆకలి నిద్ర అనే వాటిని ఎప్పుడైతే భూమిమీదకొచ్చాడో ధారుణి అనే పాఠశాలలో చేరాడో అప్పటినుండి వాడికి కూడా కష్టాలు మొదలవుతాయనే విషయాన్ని “వారమాయెనో లేదో మా ప్రకృతి కాంత, కరపి యున్నది వీని కాకలియు నిద్ర!” అనడం ద్వారా ఎంతో చక్కగా సూచించాడు. భవబంధాలు,సుఖసంతోషాల సమ్మిళితమైన ఈ భూమి మీదకు వచ్చిన తరువాత చిన్న పాపాయి సైతం ఆకలి,నిద్రలను భరించాల్సిందే, జయించాల్సిందేననేది కవి హృదయం.
ఇంకా “అమృతమ్ము విషమను వ్యత్యాస మెరుగ కాస్వాదింప చను వెర్రిబాగులాడు” అని కానీ” ఎవ్వరెరుంగరితనిదేదేశమో గాని, మొన్న మొన్న నిలకు మొలిచినాడు” అని కానీ అప్పుడే పుట్టిన పాపాయి ని వర్ణించడం గొప్పకవులు మాత్రమే చెయ్యగలరు. తల్లికి పిల్లలపై ఉన్న ప్రేమ గురించి గొప్ప కవులు ఆర్ద్రతతో ఎంతో సాహిత్యాన్ని సృష్టించారు కానీ, “అమ్మతో తనకెంత సంబంధమున్నదో, ఏడ్చి యూడిగము సేయించు కొనును” వంటి భావంతో తల్లీబిడ్డల బంధాన్ని ఇంత చక్కగా వర్ణించటం జాషువా గారికే చెల్లింది. అప్పుడే పుట్టిన పాపాయిపై ఇంత రసాత్మకంగా కట్టిన పద్యాలు బహుశా తెలుగులో మరింక లేవేమో అనిపిస్తుంది.
మూడవ పద్యం : గానమాలింపక
(కౌగిట్లో కదలి గారాలు కురుస్తాడు! ఉయ్యేల్లో,ఉల్లంలో ముద్దులు మురిపిస్తాడు!)
గానమాలింపక కన్నుమూయని రాజు
అమ్మ కౌగిటి పంజరంపు చిలక
కొదమ కండలు పేరుకొను పిల్ల వస్తాదు,
ఊయేల దిగని భాగ్యోన్నతుండు
ఉ ఊ లు నేర్చిన యొక వింత చదువరి,
సతిని ముట్టని నాటి సాంబమూర్తి
ప్రసవాబ్ధి తరియించ వచ్చిన పరదేశి,
తన ఇంటి క్రొత్త పెత్తనపుదారి
ఏమి పనిమీద భూమికి నేగినాడొ,
నుడువ నేర్చిన పిమ్మట నడుగవలయు
ఏండ్లు గడచిన ముందు ముందేమొకాని,
ఇప్పటికి మాత్రమే పాపమెరుగడితడు!
కరుణ రసప్రధానమైన ఈ లాలిపద్యంలో ఒక పసి పిల్లవాడిని రాజు,పంజరపు చిలక,పిల్ల వస్తాదు, భాగ్యోన్నతుండు,వింత చదువరి,సాంబమూర్తి,పరదేశి,కొత్త పెట్టనపు దారి అనే ఉపమానాలతో వర్ణించడంలో ఒక సొబగు కనిపిస్తుంది. బాల్యం అనేది ఒక మదురమైన అనుభూతి. అందుకే దాన్ని దేవుడు ఇచ్చిన వరం అని అంటారు. తడబడే అడుగులతో తనివి తీరని ఆటలతో సాగిపోయే బాల్యం,భగవంతుని స్వరూపమే. అందుకే పిల్లలూ,దేవుడూ చల్లని వారే కల్లకపటమెరుగని కరుణామయులే అని అన్నారు.
ఏ తల్లి దండ్రులైనా, ఏకాలమైనా, ఎలాంటి సమాజమైనా పసి పిల్లలను అల్లారు ముద్దుగానే చూసు కోవడమే ఉంటుంది. అందుకే “రాజ వత్సంచ వర్షాణి’’ అన్నారు. అంటే పిల్లల్ని అయిదు సంవత్సరాలు వచ్చే వరకు రాజుల్లాగా, ప్రభువుల్లాగ చూడాలి అని. అంటే వాళ్ల కోరికలు తీరుస్తూ వాళ్లు అడిగే ప్రశ్నలకు ఓపికగా సమాధానమిస్తూ వాళ్లకి కావల్సినవన్నీ సమకూరుస్తూ పెంచాలిట.చిన్నగా ఉన్నప్పుడు పిల్లలను అనేక విధాలుగా లాలన చేయడం సర్వ సాధారణమే. అతడు ఎలాంటి వాడో పసివాడు పెరిగి పెద్దయై నప్పుడు మాత్రమే తెలుస్తుంది. ఎందుకంటే పసి తనంలో ఉన్నప్పుడు ఏపాప, పుణ్యాలతో వాడికి సంబంధం లేదు కాబట్టి.
నాలగవ పద్యం: ఊయేల తొట్టి  
(ప్రసవాబ్ధి తరియించి – ప్రసవమనే సముద్రాన్ని దాటి)
ఊయేల తొట్టి యే ముపదేశమిచ్చునో
కొసరి యొంటరిగ నూ కొట్టు కొనును
అమ్మతో తనకేమి సంబంధమున్నదో
యేడ్చి యూడిగము జేయించుకొనును
పరమేశ్వరుండేమి సరసంబులాడునో
బిట్టుగా గేకిసల్ కొట్టుకొనును
మూన్నాళ్ళలోనె ఎప్పుడు నేర్చుకొనియెనో
పొమ్మన్నచో చిన్నబుచ్చుకొనును
ముక్కుపచ్చ లారిపోయి ప్రాయము వచ్చి
చదువు సంధ్య నేర్చి బ్రతుకునపుడు
నాదు పసిడికొండ నా రత్నమని తల్లి
పలుకు, పలుకులితడు నిలుపుగాక!
బాల్యంలో పాలబుగ్గల పసి పాపాయిలు తల్లిపై ఆధారపడి క్రమేపి ఎదుగుతారు. నెమ్మదిగా ఆలోచన లు పెరిగి తన వస్తువులను,తనవాళ్ళను గుర్తించే స్థితి అలవడుతుంది.కానీ ఈ బాల్యదశలో శిశువులకి మాన సికవికాసం ఉండదు. తెలిసీ తెలియని బాల్యంలో స్వయంగా మనుగడ సాధించలేక, పరాధీనమై ఉంటుంది. వివేకం ఉదయించని ఈ బాల్యదశలో పిల్లలకు ఆటలే జీవితం. వారితో ఆడుకునే స్నేహితులను, ఆటవస్తువు లను అంటిబెట్టుకుని వాటితో మమే కమై, వాటినే తమ సర్వస్వంగా భావిస్తూ గడిపేస్తారు.ఇలాంటి విషయాల ను అవగతం చేసుకొన్నవాడవటం  గుర్రం జాషువా “మూన్నాళ్ళలోన ఎప్పుడు నేర్చుకొనియెనో, పొమ్మన్నచో చిన్నబుచ్చుకొనును” అనగలిగాడు. ఈ ధరణిపై అడుగిడిన శిశువు మూడు రోజుల్లోనే వియోగాన్ని భరించ లేని తత్వాన్ని నేర్చుకుంటాడనే భావనని వ్యక్తం చేయగలిగాడు.
చిన్న పాపాయిని వర్ణించడానికి సైతం కూడా ఎంతో భారమైన పదాలను వినియోగించి మధురమైన అనుభూతిని కల్గించ గల కవితాశక్తి కలిగిన వాడు జాషువా అని ఈ పాపాయి పద్యాల రచన ద్వారా వ్యక్తమవు తున్నది.
ఇకపోతే మహాకవి గుర్రం జాషువా రచించిన నాలుగు పాపాయి పద్యాలను సంగీత దర్శకుడు, ఆంధ్రుల అమర గాయకుడు శ్రీ ఘంటసాల వెంకటేశ్వరరావు నాలుగు విభిన్న రాగాల్లో స్వరపరచి గానం చెయ్యటం తెలుగువారి అరుదైన అదృష్టమే. సంగీత,సాహిత్యాలు సరస్వతీ దేవి నేత్రద్వయమైతే అందులో ఆపాత మధురమైనది సంగీతమైతే, సాహిత్యం అనేది ఆలోచనామృతం. అందునా సాహిత్యానికి తగ్గ సంగీతం, సంగీతానికి దీటైన సాహిత్యం రెండూ పోటాపోటీలుగా కలవటం అరుదైన విషయం. ఘంటసాల.ఇన్ఫో http://ghantasala.info/ అనే సైట్ లో గానం చేసిన పాపాయి పద్యాలు ఉచిత దిగుమతి సౌకర్యంతో  అందుబాటులో ఉన్నాయి. ఈ పద్యాలు చక్కగా వినసొంపుగా ఉన్నాయి.
తన రచనలద్వారా తను జీవించిన కాలంలోనే అనేక మంది యువకులను, మేధావులను ప్రభావితం చేసిన కవి. నేటికీ ఎంతో మందిని తన రచనల ద్వారా ప్రభావితం చేస్తున్న జాషువా సాహిత్యం సామాజిక స్రవంతికి ప్రతిబింబం.అందువల్లనే ముద్దు ముద్దు మాటలతో, చిలిపి అల్లరి చేష్టలతో ఇంటిల్లిపాదినీ అలరించే, ప్రకృతితో సహా అందరి ప్రేమకు అర్హులైన పసి పాపాయిల హృదయాన్ని ఎంతో సునిశితమైన పరిశీలనా దృక్పథంతో ఇంత గొప్పగా ఆవిష్కరించగలిగాడు.
 
 
 
 
 
 
రచన : శ్రీధర్ అయల
ఇరవై సంవత్సరాల నిండు విగ్రహం ! పొడవుకి తగిన శరీర పుష్టి, పుష్టికి తగిన అవయవాల బిగి, బిగికి తగ్గ లాఘవం , లాఘవానికి తగిన కౌశలం ! కలిగి ఉన్నాడు ‘వీరం దొర’.
క్రూర మృగాలకి వీరందొర సింహస్వప్నం. భీకరమైన వాని శరీరాలయంలో మెత్తని ప్రేమ పూరిత హృదయం దాగుంది. వాని విశాల రక్తాంత నయన కోణాలలో కరుణ నిండి ఉంది.
అప్పుడు మిట్ట మధాహ్నం ! నభోమణి మధ్యంలో నిప్పులు చెరగుతున్నాడు. పశువుకి మృగాదులు చల్లని జాగాలో చేరుకొని విశ్రాంతిని అనుభవిస్తున్నాయి. పక్షిగణం ఆకు -జొంపాలలో కువకువలాడు తున్నాయి.
నల్లసాని రాయివలె నిగనిగలాడుతున్న దొర విశాల వక్ష స్థలం చెమట బిందువులచే అలంకరింపబడి వీరలక్ష్మి యొక్క పాద పీఠంలాగ ఉంది. జీడి నూనె పట్టించి , కొమ్ము పన్నెతో దువ్వబడిన కేశాలు ఎత్తి శిరోపరి భాగంలో ముడివేయబడి , రంగు రంగు పక్షి ఈకల్తో మెరసిపోతోంది !కటి ప్రదేశానికి బిగించి కట్టిన ముతక ధోవతి సిలకట్టు , మొలలో దోపుకొన్న ఒరతో కూడిన బాకు, ప్రక్కన వ్రేలాడుతున్న పదునైన గొడ్డలి, చేతిలో నల్ల త్రాచువలె భయంకరమైన విల్లు, వీపుపై నల్లని దట్టీతో బిగించి కట్టబడిన అమ్ముల పొది కలిగి ‘ వీరందొర’ ,భిల్ల వేషంలో అర్జునునికి ప్రత్యక్షమైన సాంబశివుని వలె ఉన్నాడు !
ఒక పెద్ద చెరువులో తామరలు, కలువలు నిండి ఉన్నాయి. చెరువు ఒడ్డున శాఖోపశాఖలతో మర్రిచెట్టు సగం చెరువుని తన ఛాయలో ఇముడ్చుకొని గంభీరంగా ఉంది ! చెట్టు మొదట ఒక బండ రాయి అరుగు వలె ఉంది.దానిపై ఆశీనుడయ్యాడు వీరందొర.
వీరందొర వెదురు కోలల్ని తయారు చేస్తున్నాడు. వాని చేతులు పనిచేస్తున్నాయి, కాని వాని హృదయం ఈ పనిలో ఇమడకుండా ప్రత్యేకమైన పని చేసుకొంటోంది.
అది ( మనస్సు) ఒక మనోహర రూపాన్ని చిత్రీకరణ చేసుకొంటోంది ! ఆ మధుర చిత్రీకరణలో హృదయ దర్పణ గతమైన రూపం యొక్క ఒక్కొక్క అంగం ప్రతిఫలించింది.శరీరం పండిన నిమ్మపండు, దాంట్లో ప్రవహించే తరంగ మాలినీ ఝురి అభ్రగంగా సదృశం ! ముఖం చంద్ర సదృశమై మృదు మధుర కమనీయం !
కన్నులు తామర దళాల వలె మనోహర తేజోపూరిత రమణీయం ! నాసిక కండ్ల ఔన్నతిని చాటుటకై ఉన్నతమై గంభీరాకృతి దాల్చి దర్శనీయం ! పెదిమలు మాణిక్య కాంతి సముజ్వలమై మకరంద రస ప్రపూరితం !
వీరందొర మత్తెక్కిన చూపులు హృదయకుహరంలో చిత్రీకృతమైన ఇట్టి రూపాస్వాదనలో లోనమై పోయాయి
“మావా ! మావా ! ” అని వెనకనుంచి ఒక కిన్నెర కంఠం వినిపించింది.
“బిగువుగా ఉండాల — చూస్తాం కదా , సిక సంగతి !” అని తనలో తలంచి నవ్వుకొన్నాడు వీరందొర.
ఒక పడుచు వీరందొర వెనుక భాగానికి సమీపంలో వచ్చి నిలిచింది. ఆమెయే వాని హృదయ ఫలకంలో చిత్రితమ అందాల బాల !
“ మావ మా చెడ్డ కోపంగా ఉండాడు — నాకేం పోతాదంట ?” అని లోపల శబ్దించుకొంది రత్తి.
రత్తి మెల్లగా దొరని సమీపించింది.  వాని దగ్గరగా బండరాతికి చేరవేయబడిన విల్లి అందుకొంది ! నెమ్మదిగా అంబుల పొదిలోని వెదురు కోలని లాగింది ! విల్లుి వంచి  నారి ఎక్కుపెట్టింది, బాణాన్ని వింట తొడిగింది !
దొర ఓర కంటితో గమనించి, మందహాసం చేసాడు.
“ మావా ! ఓ కాసుకో ! కోల దూసుకు వస్తాది !” అంది రత్తి.
“ కాసుకొనే ఉన్నానే సిలకా ! ఆ కోలకే !” అన్నాడు దొర.
రత్తి కిలకిలా నవ్వింది. దొర హృదయ వీణాతంత్రులు స్పందించాయి.
“ మావా ! ఓ వెర్రి మావా ! రత్తి కోల ఏం సులకనా ?”
“ కాదే సిలకా ! దాని వేగం నాకంటే ఏరికే తెలుసు ?”
రత్తి విల్లుని మర్రిఊడకి తగిలించి , కోలని పొదిలో దోపి, దొరకి ఎడం ప్రక్కన మూతి ముడుచుకొని కూర్చొంది.
“ ఏం రత్తీ ! కోపమా ?”
“కాక మరేంది, అస్తమానం సిలకా, సిలకా అంటావు–”
“ పోనీయే ‘రత్తీ’ అని పిలుస్తాలే !” అని అంటూ దొర రత్తికి దగ్గరగా వచ్చాడు.
“ అదుగో మావా ! దగ్గరగా రాబోకు —”
“ ఏవంటా ?” అని బిగుసుకొని కూర్చొన్నాడు దొర.
“ అదో అప్పుడే కోపం ! నాను కన్నెపిల్ల కాదా మావా ?”
“ రత్తీ ! మనం పెండాడేద్దాం !”
రత్తి కిలకిలా నవ్వింది. ఆ నవ్వుల ధాళధళ్యం దొర హృదయంలో వెలుగు పుట్టించింది !
“ అయ్యో ! వెర్రి మావా ! మన పెండ్లి అయిపోయింది కాదా ?”
“ ఎప్పుడే రత్తీ ?”
“దుర్గ గుల్లో నాను పైట వేసిన రోజు, నాను నీ మెడలో మాలవేసా ! నీవుండావే నా మెల్లో మాల వేసి —” అని సిగ్గుతో కుంచించుకొని పోయింది ఆమె.
“ మరి ఇంకేం ?” అని రత్తి చెయ్యిని పట్టుకొని లాగాడు దొర.
రత్తి యీండ్రపడుతూ “మావా ! నీవు గండడివి కదూ ?” ప్రశ్నించింది
“ అవునే నూరు పాళ్లూనూ.” అన్నాడు తన నూగు మీసాలని దువ్వి.
“ గండడివైతే నా కోర్కె తీర్చి — తరువాత — నీ ఇష్టం !” అని తల దించుకొంది.
“రాణి కోరుతాది, రాజు తీర్చాలి ! ప్రాణం ఇచ్చి తీరుస్తా రత్తీ” అన్నాడు గుండె చరచుకొని దొర.
“రత్తి దొర చెవిలో గుస గుసలాడింది. –“ మాఁవా ! అదే నాను కోరేది, నాలు చణాలు చాలు
“ మాఁవా ! సరా,  మాఁవా !” అని తన కోర్కెని వ్యాఖ్యానం చేసింది.
“అమ్మ దొంగా ! ఎంతేసి కోరిక కోరావ్ !తల పోయే పనే!నా రత్తి ప్రాణం ఇస్తానే ” అని దొర రత్తిని చంటి పిల్ల వలె తన గజ సుండాలోపమ బాహువుల్తో ఎత్తాడు!
రత్తిని వీరం దొర తన గుండెకు అదుముకొన్నాడు. నున్నటి చెక్కిళ్ల మీద  తన ప్రతి బింబాన్ని చూసుకొని మురిసి పోయాడు! ఆమె  తన వెలుగుని చిలకరించాడు! ఉక్కువంటి తన శరీరంలో ఆ పుష్ప సుకుమార శరీరాన్ని నిర్భయంగా అదుముకొన్నాడు. రత్తి కొప్పు విడిపోయి క్రిందికి కాల సర్పంలాగ జీరాడింది. ఆమె కంఠం లోంచి తియ్యని నాదం, పొంగిన ఏటిలో బుడగల్లాగ ఉబికి, శబ్దించింది. ఆ నాదంలో వీరందొర శరీరంలో మధురానుభూతి చెలరేగింది.
“ మాఁవా ! చాలు  మాఁవా ! క్రిందకి దించేయి  మాఁవా !” అని రత్తి దొర కంఠానికి తన బాహు వల్లరని తగిలించి బుజ్జగించింది ప్రశాంతంగా
ఇంతలో టక టకమని రత్తిని మెల్లగా క్రిందకి దించి, వీరందొర చప్పుడు వచ్చిన వైపు పరికించి  చూసాడు !
బాణాల వలె దూసుకొంటూ అశ్వ దళం వస్తూంది
**********************
పై సంభవం జరిగి పదిహేను రోజులు దొర్లిపోయాయి.
అప్పుడు సంజె చీకట్లు దట్టంగా నాలుగు మూలలా అలముకొన్నాయి. సూర్యుడు అస్తాద్రి మరుగున చొచ్చిపోయాడు! అమావాశ్య మొదటి ముందటి రోజు కాబట్టి చుక్కల రేడు పొడవలేదు. చుక్కలు మాత్రం నిర్మలాకాశంలో వజ్రపు తునకల వలె మెరుస్తున్నాయి !
చల్లని గాలి వేప పువ్వుల పరిమళాన్ని తెచ్చి నలుమూలలా నింపుతూంది. దుర్గ గుడి వేప చెట్ల మధ్య ప్రశాంతంగా ఉంది.
ఒక జంట వేప చెట్టు క్రింద కూర్చొని మాట్లాడుకొంటోంది !
“ మాఁవా !నా కెంతో భయమేసింది, ఆ రోజు —” అంది రత్తి.
“ప్రక్కన రాజు నెట్టుకొని భయమేందే పిలా !” అన్నాడు వీరందొర.
“వూరి లోని వారంతా మన గుడిసెల వైపు పరిగెత్తుకొని వచ్చేరేందీ?”
“ఆడ పిల్లవు నీకేం తెల్సు ? యుద్దమే రత్తీ, యుద్ధం –”
“వూళ్లో వాళ్లు కొట్టుక ఛస్తుండరా, మాఁవా ”
“ఇజయనొగరం మారాజుకి, గజపతి మారాజుకి బెడిసిందట– ఇజయనగరం వోళ్లు,– అది కోట కాదే,
రత్తీ ! ఉక్కు ! ఉక్కు !! లోపలికి వెళ్లనొసమా ? ఈళ్లకి నోళ్ల సత్తువే గాని, జబ్బ సత్తువ లేదే పిల్లా !”
“అయితే  మాఁవా ! నీవేంది ఊరకొంటావ్ ? జబ్బ సత్తువ చూపరాదా ?”
“నా కోరిక ఇజయనగరం మారాజు తీరుస్తే, నా సత్తువ చూపిస్తా, చిటెకెలో కోట తలుపులు తీసెయ్యనా !”
“ నీ కోరికేంటో?”
“నా కంటూ ఏ కోరికా లేదే పిల్లా ! నీ కోరికే నాను కోరేది !”
వీరందొర రత్తి కౌగిట్లో కరిగిపోయాడు !
అప్పుడు ఇద్దరు మనుష్యులు వారి కెదురుగా వచ్చి నిల్చొన్నారు . సింహం వలె లేచాడు వీరందొర !
లేచాడో లేదో వాని చేతిలోని బాకు తళుక్కుమని మెరిసింది. రత్తి బుస్సు పెడుతూ కోడెనాగు వలె లేచింది. ఆమె చేతిలోనూ బాకు మెరిసిపోయింది !
“ యువ దంపతులారా ! మీ బాకులు మొలలో దోపండి. మేము మీకు విరోధులం కాదు. మీ స్నేహితులం–” అన్నాడొకడు.
దొర తన బాకుని మొలలో దోపుకొన్నాడు. రత్తి వాని చాటున నిలబడింది.
“వీరందొరా ! మాకు కొండవీడు దుర్గాన్ని వశం చేయగలవా ? నీవు కోరిన కోర్కె ఏదైనా సరే చక్రవర్తి గారు తీర్చగలరు–”
“ పెరుభూ ! రేపు అమావాశ్య ! రాత్రి– కోడితొలి కూత కూసేలోగా — నాను కోట తలుపుల్ని తెరుస్తా ! దుర్గమ్మ తోడు ! కాని నేను కోరింది–”
“ తప్పకుండా తీరుస్తాం , వీరం దొరా ! నీ కోరిక ఏదో చెప్పుఅది డబ్బుగా ఉంటే ఇప్పుడే ఇస్తాం. ఎంతైనా సరే —”
వీరందొర గుండెల కడ్డంగా చేతులు పెట్టుకొని గంభీరంగా నిలబడి—
“ పెరుభూ ! డబ్బుకు విలువేంది ? నా ఎత్తు డబ్బు పోసినా నాకొద్దు మారాజా !– ఇదిగో రత్తి  ! ఇఅది నా గుండెకాయ ! ఇది కోరింది తీర్చాల—”
“ అదేదో చెప్పవోయ్ !”
వీరందొర కొన్ని అడుగులు వెళ్లి తన ప్రేయసి కోర్కెని సన్నని స్వరంతో చెప్పాడు !
అతడు మేఘ గంభీర నినాదం వలె బిగ్గరగా నవ్వి —
“ వీరందొరా ! ఇదేనా నీ ప్రియురాలి కోరిక ! చక్రవర్తి తరఫున నెను వాగ్దానం చేస్తున్నాను విను. తప్పకుండా నీ ప్రియురాలి కోరిక తీర్చబడుతుంది. ” అని వీరందొర  చేతిలో చెయ్యి వేసి చెప్పాడు.
ఆ చేతికున్న ఉంగరాల పొళ్ల కాంతి జిగేలుమని మెరిసింది.
************************
అమావాశ్య రోజు—
మహారాజాధిరాజ, రాజ పరమేశ్వర, మూరు రాయర గండ, శ్రీ శ్రీ శ్రీ దేవ రాయల సేనా వాహిని కొండవీడు దుర్గాన్ని అర్థ చంద్రాకారంగా చుట్టు ముట్టింది !
ఆ రోజు ప్రాతఃకాలానికి కోటని పడగొట్టే ప్రయత్నాన్ని విరమింప జేసాడు శ్రీకృష్ణ దేవ రాయ చక్రవర్తి !
దాని కారణాన్ని ఊహించలేక తబ్బిబ్బులవుతున్నారు దండనాధులు ! ఎవరికిని చక్రవర్తిని కారణం అడిగే సాహసం లేదు !
గుడారాల్లో గానాలు, భరత నాట్యాలు, గాన సభలు జరుగుతున్నాయి ! సైనికులు మహోత్సాహంతో ఈ వేడకల్లో పాల్గొన్నారు.
రాత్రి మొదటి ఝాము గడచింది. దళపతులు తమ తమ సైనికుల్ని ఈ విధంగా హెచ్చరిక చేస్తున్నారు !
“ఆంధ్ర వీరులారా ! ఈ రోజు తెల్లవారేలోగా మన సైన్యం దుర్గ ప్రవేశం చేసి తీరాలని చక్రవర్తి ఆజ్ఞ ! వారే స్వయంగా గజ యూధాన్ని నడిపిస్తారట ! దుర్గ ప్రవేశం ముందుగా చేసిన వారందరికీ విశేషంగా బహుమతులు ఇవ్వ బడుతాయి ! మీరు ఆంధ్రుల కీర్తి పతాకలతో పాటు , విజయనగర వీర వరాహ పతాకని ఎగురవేసే రోజు ఇది ! సూర్యోదయంతో పాటు మన వీర వరాహావతారం కొండవీడు దుర్గంపై ఉదయించాలి !
ముట్టడి ప్రారంబమయింది !
చక్రవర్తి అధినేతృత్వంపై గజయూధం నల్లని మేఘ మాలికల వలె పయనించింది ! విజయనగర విలుకాండ్రు వానజల్లు వలె వర్షం బురుజులపై కురిపిస్తున్నారు.
ఏనుగులు ముందుకి సాగుతున్నాయి ! వాటి పైనే ఉన్న విలుకాండ్రు విల్లు వంచి బాణాల్ని మెలకువతో వదులుతున్నారు.
సైనికులు బ్రహ్మాందమైన దూలాన్ని కోట తలుపులకి తాటించి బాదుతున్నారు. వీరి ప్రయత్నాన్ని సడలించడానికి కోటలోని వీర బృందం సల సల మరుగుతున్న చమురు పైనుండి వంపుతున్నారు. ముట్టడి భయంకర రూపం దాల్చింది !
********************
వీరందొర చీకటి పడగానే తనను తాను ముస్తాబు చేసుకొన్నాడు. ఒక చేత ఈటె, ఇంకొక చేత భయంకర కృపాణం ధరించాడు. తోలు దట్టీని కట్టుకొన్నాడు. పండ్రెండు బాకులు పేర్చిన పటకా బిగించాడు. చీమలు కరచినా బాధించకుండా ఉండేందుకు శరీరమంతా  కొన్ని మూలికా ద్రవ్యాలతో వండబడిన చమురు రాసుకొన్నాడు.త్తలకి నల్లని తలపాగా కట్టుకొన్నాడు. కొన్ని విష హరమైన మూలికల్ని తలపాగాలో పదిలం చెసుకొన్నాడు. రెండు బలమైన త్రాటి చుట్టాల్ని వీపుకి కట్టుకొన్నాడు.
ఇట్టి వేషంతో వీరందొర సింహ గమనంతో రత్తి ఉన్న గుడిసెకి దారి తీసాడు !
గడప ముందర రత్తి తల్లి దుర్గమ్మ కూర్చొని ఉంది !
“అక్కోయ్ ! రత్తి ఉండాదా?”
“ ఒలే రత్తీ ! మాఁవ వచ్చిండు —” అని కేక వేసింది దుర్గమ్మ.
“గుడిసెలోనికి దూరాడు వీరందొర.
“ మాఁవా ! ఇదేం వేషం ?” అడిగింది రత్తి.
“ ఇదేనే సిలకా ! యుద్ధ వేషం –” అన్నాదు వీరందొర.
రత్తి కండ్ల నీరు తిరిగింది ! గత రాత్రి విషయం ఆమెకి గుర్తుకి వచ్చింది. అపాయం శంకించింది ఆమె నిర్మల హృదయం–దుఃఖం పొంగి పొర్లింది. దొరని కట్టుకొని బావురుమని ఏడ్చింది రత్తి !
వీరందొర కండ్లు చెమ్మగిల్లాయి. ఆ ధీరుని విశాల వక్షం ఉబికింది ! రత్తి కన్నీటిని పెదిమలతో తుడిచాడు.
“గుడిసెలోనికి దూరాడు వీరందొర.
“ మాఁవా ! ఇదేం వేషం ?” అడిగింది రత్తి.
“ ఇదేనే సిలకా ! యుద్ధ వేషం –” అన్నాదు వీరందొర.
రత్తి కండ్ల నీరు తిరిగింది ! గత రాత్రి విషయం ఆమెకి గుర్తుకి వచ్చింది. అపాయం శంకించింది ఆమె నిర్మల హృదయం–దుఃఖం పొంగి పొర్లింది. దొరని కట్టుకొని బావురుమని ఏడ్చింది రత్తి !
వీరందొర కండ్లు చెమ్మగిల్లాయి ! అతని విశాల వక్షం ఉబికింది ! రత్తి కన్నీటిని అరను పెదవులతో తుడిచాడు వీరందొర! ఆమె కురుల్ని నిమురుతూ అన్నాడు ! “రత్తీ ఏడవకు, నా గుండె పగిలి పోతుండాది ! నన్ను చూసి నవ్వవే రత్తీ ! జనమ సాసువతం కాదే ! మనం చేసే పనులే సాసువతమే రత్తీ ! ఈ శరీరం ఒకనాడు కట్టేమీద కాలిపోతాది ! మన కర్మే నిలిచి ఉంటాది. నేను వీరుణ్ని, దొరబిడ్డని ! చావుకి బయం పొందమంటవా రత్తీ ? నన్ను తిలకం పెట్టి పంపవే ! దుర్గమ్మ తోడు — మారాజుకి మాట ఇచ్చా, ప్రాణం పోతే పోతాది కాని వీరందొర మాట పోదు” అన్నాడు వీరందొర.
“మాఁవా ! నేనూ దొర బిడ్డనే, మాఁవా ! నీ రత్తి నీవెక్కడ ఉంటే అక్కడే ఉంటది . ఇదుగో, నా ముద్దు మాఁవా !” అని రత్తి నూనె ఓడుతున్న మాఁవ శరీరాన్ని తనివి తీర కౌగలించుకొని వాని చెక్కిళ్లని మార్చి మార్చి ముద్దు పెట్టుకొంది !
ఆర్ద్ర నయనాలతో, దస ప్రపూరితమైన సింధూరాధరములతో, చక్కగా నవ్వింది ! మొల లోని బాకు తీసి తన కుడి చేతి బొటన వ్రేలిని సన్నగా చీరి , వీరందొర నుదుట బొట్టు పెట్టింది–వీరబాల రత్తి ! వీరందొర మరొకమారు తన ప్రాణాధిక ప్రేయసిని బిగి కౌగిట సంభావించి గిర్రుమని తిరిగి కొండవీటి దుర్గం వైపు నడక సాగించాడు.
వీరందొర తిన్నగా దుర్గ గుడికి వెళ్లాడు.
తాను తెచ్చుకొన్న కర్పూరాన్ని దుర్గ ముందర వెలిగించాడు. సాష్టాంగంగా నమస్కరించి , లేచి నిలబడి అన్నాడు,“ దుర్గమ్మ తల్లో ! నీ బిడ్డని, దీవిమ్చు, నాను రత్తి కోరిక తీర్చేందుకు వెళ్తున్నా తల్లో ! నాకు శక్తి పెసాదించు, నా రత్తిని కాపాడు !”
కర్పూరపు జ్వాలలో దుర్గ కంద్లు జ్వలించాయి !
చీకటి బాగా వ్యాపించింది.
వాతావరణం కూడా ప్రేయసి కోర్కెని తీర్చడానికి వీరందొరకి అనుకూలమయింది !
తూర్పు మెరసింది. దాంతో పాటు ఉరుము, దాన్ని అనుసరించి చండ మారుతం, వాతాన్ని అనుసరించి, కారు మబ్బుల కదలిక ! నింగి అంతా అల్లకల్లోలంగా ఉంది.
వీరందొర సముద్రంలో తిమింగళం వలె ఆ కారు చీకటిలో దూసుకొని వెళ్తున్నాడు !
దొర కొండ వెనుక నుండి ఎక్కడం ప్రారంభించాడు. ఒక ప్రక్క ఈటెతోను, మరొక ప్రక్క కృపాణం తోను, బలంమైన విగా నేలని గ్రుచ్చి, ఒక్కొక్క అడుగు వేస్తునాడు అతను.
ఒక చదును జాగాని చేరుకొని నిలబడి, కండ్లు చిట్లించి చూసాడు ! నున్నటి రాతి గోడ– సహజ సిద్ధమైనది, అడ్డు తగిలింది, ఆ మహావీరునికి
వీరందొరకి ఆ ప్రాంతమంతా కొట్టిన పిండి. అక్కడ ఉండే ఒక్కొక్క రాయి వానికి తెలుసు. ఒక మెరుపు మెరిసింది. ఆ వెల్తుర్లో తాను వచ్చిన స్థలం అనుకూలమయినదని పసి గట్టాడు !
వీపుకి కట్టుకొన్న త్రాటి మట్టను తీసాడు. త్రాటికి ఉరి వలయం బిగించాడు. కొన్ని గజాలు వెనక్కి తగ్గాడు. అప్పుడు మళ్లీ మెరిసిన మెరుపు వెలుగులో వానికి కోట బురుజు నిటారుగా కన్పడింది. వలయాన్ని బలంగా త్రిప్పాడు, “జయ దుర్గా !” అని ఉచ్ఛరించి బురుజు మిదకి త్రాడు విసిరాడు.
రివ్వుమని త్రాటి వలయం బురుజుకి తగులుకొంది. వీరందొరకి ‘గిరి’ అనేది జన్మ సిద్ధమైన విద్య !
కొన్ని నిముషాలలో కోట గోడపై కాలుమోపాడు వీరందొర ! దీర్ఘమైన నిట్టూర్పు వదిలి దుర్గకి చేతులెత్తి మ్రొక్కాడు. క్రిందకు చూసాడు. కోట లోని హడావుడి వానికి కన్పించింది. వేలకొలది కాగడాలు కన్పించాయి. తాను నిలుచున్న చోటుకి తిన్నగా క్రిందకి చూసాడు. ఆ చోటు నిశ్శబ్దంగా చీకటితో మంతనం చేస్తూంది.
వీరందొర మరొక త్రాటి చుట్ట విప్పి, బురుజుకి బిగించి క్రిందకి త్రాటిని వేసేసాడు ! దాని సహాయంతో కోట లోపలి భాగానికి వచ్చి నిలుచున్నాడు మహాసాహసి దొరబిడ్డ !
గోడ ప్రక్కనే మెల్లగా అడుగులు వేసుకొంటూ నడిచాడు. –దొర– కొన్ని గజాలు నడక సాగించాడు.
ఎదురుగా కాపలాదారు కవచ ధారియై వస్తూండడం గమనించాడు !
వీరందొర మొలలోని బాకుని తీసాడు ! వస్తున్న సైనికున్ని గురిచూసి ‘జ్య్ దుర్గ’ అని బాకుని విసిరాడు! ఆ బాకుతో పాటు సైనికిడు క్రిందకి దొర్లాడు. వాని ఊపిరి అనంతంలో కలిసింది. ఆ సైనికుని దుస్తులని తాను ధరించి కోట లోని సైనికుల మధ్య చొరబడ్డాడు.
కోటలో హాహాకారాలు మిన్నుముట్టాయి ! శత్రువులు ! శత్రువులు ! కుట్ర, కుట్ర !” అని అరుస్తున్నాడు సింహ ద్వారాన్ని కాపాడుతున్న దళపతి.
వాని అరుపు హఠాత్తుగా ఆగిపోయింది ! కారణం ? వీరందొర అజేయమైన బాకు వాని కంఠ నాళంలో లోతుగా గ్రుచ్చుకొంది. దళపతితో పాటు సైనికులు బెదరిన కుందేళ్ల లాగు, “ శత్రువులు, శత్రువులు కోటలోనికి వచ్చారు” అంటూ కేకలు వేస్తునారు !
వీరందొర మెరుపు వలె నాలుగు ప్రక్కలా ఖడ్గచాలనం చేస్తున్నాడు. శిరస్సులు శరీరాలనుంచి వేరగుతున్నాయి ! వందల కొలది శత్రు సైనికులు కోటలో చొరబడ్డారని భ్రాంతిని పుట్టించాడు, ఆ ఆంధ్ర వీర యువకుడు !
వీరందొర సింహద్వారం యొక్క తలుపుల దగ్గరకి వచ్చాడు. పంటితో కత్తిని కరచుకొన్నాడు ! కుడి కాలుని ఒక బలమైన మేకుకి దన్ను పెట్టాడు ! తన భూజాన్ని తలుపుల అడ్డు దూలానికి ఆనించి ‘జయ్ దుర్గ’ అని మీదకి నెట్టాడు !
ఫెళ ఫెళమనే శబ్దంతో అడ్డు దూలం మీది కెగసి క్రిందకి పడింది !! చేత్తో కత్తిని పట్టుకొని అడ్డు గొలుసుల్ని బలంగా మోదాడు వీరందొర ! శత్రు సైనికులు తండోప తండలుగా వీరందొరపై విరుచుకొని పడ్డారు.
తొలి కోడి కూసింది !!!
శ్రీ కృష్ణ దేవరాయల గజ యూధం కొండవీటి దుర్గం లోకి చొరబడి పోయింది !!
గజ యూధం వెనక విజయనగర సేనావాహిని కృష్ణానదీ ప్రవాహం వలె చొరబడింది.
భయంకరమైన దొమ్మి యుద్ధం చెలరేగింది !
విజయనగర సామ్రాట్టు అన్ని మూలలా తానై సైనిక చాలనం కావించాడు !
వీర వరాహ పతాక జయఘోషల మధ్య కొండవీటి దుర్గంపై రెప రెప లాడింది !!
**************
చక్రవర్తి శ్రీ కృష్ణ దేవరాయలు వీరందొర ప్రక్కగా నిలబడి ఉన్నాడు ! చుట్టూ దళపతులందరూ బారులు తిరి నిలబడి ఉన్నారు ! వీరందొర శరీరం అంగుళమైనా ఖాళీ లేకుండా గాయాలతో నిండి, మోదుగ చెట్టు పూచినట్లు బాలార్కుని కిరణాలలో మెరిసి పోతోంది !
ఆ వీర యువకుని సుందర వదనంలో బాధతో కూడిన హాసం నెలకొంది !“ దండాలు– మా–రాజా ! మాట –నిల–బెట్టు–కొన్నా !మీ –మాట–మాట–”అని పల్కాడు వీరందొర.
చక్రవర్తి శ్రీ కృష్ణ దేవరాయలు , మహామంత్రి అప్పాజీని చూసి, “అప్పాజీ ! ఈ యువకుని త్యాగం నిరుపమానం ! తన ప్రేయసి కోర్కెని తీర్చడానికై ఈ వీర మహావీర సింహం బలి అయిపోయింది. రత్తి కోర్కె చాల అల్పమయినది, కాని ఆమె ప్రియుని త్యాగం మహత్తరమైనది ! వెంటనే ఏడు వారాల నగలతోనూ, పట్ట మహిషి ధరించే మణిమయ కిరీటంతోనూ, రత్తిని అలంకరించి తీసుకొని రండి. ఈ వీర సింహం తన ప్రేయసిని ఆ వేషంలో చూడడానికే శ్వశిస్తూంది !” అన్నాడు.
రత్తిని ఏడు వారాల నగలతోను అలంకరించారు. బంగారు జరీ చీర కట్టబెట్టారు. ఆమె శిరస్సుపై నవరత్న ఖచితమైన కిరీటాన్ని ఉంచారు !
తన రూపాన్ని నిలువుటద్దంలో చూసుకొని మురిసి పోయింది ఆ అమాయిక బాలిక —రత్తి !!
అప్పుడామె రూపం త్రైలోక్య సామ్రాజ్యాన్ని శాసించు ప్రపండ — చండి– ఇంద్రాణి వలె అందరినీ ఆశ్చర్యంలో ముంచింది !
“ నా మాఁవ ఏడుండాడు ?” అని  రత్తి ప్రక్కనున్న చేటిని ప్రశ్నించింది !
అందరూ గుస గుసలాడుకొన్నారు !
“అమ్మగారూ ! మీ మావ ఇక్కడే దగ్గరలో ఉన్నారు–” అంది ఆమె.
ఇంతలో ఒక చేటిక పరుగు పరుగున వచ్చి–“ రత్తమ్మగారిని ఏడు వారాల నగలతో   వెంటనే తీసుకొని రమ్మని, మహామంత్రి తిమ్మరుసుల వారి ఆజ్ఞ !” అని చెప్పింది.
రత్తి మనస్సు కీడుని శంకించింది !
ఆమె వెంటనే తన చిన్న బాకుని తీసుకొని తన గుండెల్లో లోతుగా గ్రుచ్చుకొని , పైట కప్పుకొంది. క్షణ క్షణం వక్షోభాగం రక్తంతో ఎరుపెక్కుతోంది !
ఈ సంభవాన్ని ఎవరూ గమనించలేదు !
***************
“ మాఁవా ! నన్ను చూడు  మాఁవా ! ఏడు వారాల నగలతో వచ్చాను మాఁవా ! నా కోరిక నెరవేరింది మాఁవా !” అని దొర దగ్గరగా నిలబడి ఆక్రోశించింది రత్తి.
వీరందొర కండ్లు విప్పి మందహాసంతో —
“ర–త్తీ ! వీర సొరగం–ఎళ్తున్నా ! నా –అందాల –అందాల –రాశిని  చూసా-! నీ –కోరి -కా, మారాజు– కోరికా– నెరవేర్చా !!!” అని అన్నాడు. తృప్తిగా.
“ మాఁవా ! వీర సొరగం ఒంటరిగా పోమాక ! నీ రత్తి నీ వెంట వస్తాది  మాఁవా !  మాఁ –వా !–” అని ఎలుగెత్తి పలికి వీరబాల రత్తి, దొర గుండెలపై దొర్లి పడిపోయింది !!!
ఆ వీర మిథునం ప్రాణాలు అనంతంలో కలిసి పోయాయి !!! చక్రవర్తి శ్రీ కృష్ణ దేవరాయలు కొనగోటితో తన కన్నీటిని ఎగజిమ్మి ఆ వీర మిథునానికి సైనిక అభివాదం కావించాడు !
అందరూ తమ ప్రభువుని అనుసరించారు .
 
**************
 
 
రచన: సురేశ్ పెద్దరాజు.
 
మ్రోగే మొబైల్ ఫోనుపైనున్న లాండ్ లైన్ నెంబర్ చూసి ఎవరు చేశారా అనుకుంటూ తీసి హల్లో అన్నాడు రఘురామ్. ఎవరూ మాట్లాడక పోయేసరికి ఇంకోసారి హల్లో అన్నాడు.
మరికొన్ని సెకన్ల తరువాత “నేను హారికను” అని చిన్నగా వినిపించింది అటువైపునుంచి.
“హేయ్ హారిక ఎక్కడికి పోయావు వారంరోజుల నుంచి? ఫోన్ చేస్తుంటే స్విచ్చాఫ్ వస్తోంది. మీ ఆఫీసుకు వెళ్తే రావట్లేదని చెప్పారు. ఏమయ్యావు? ఇక నేనే మీ ఇంటికి వద్దామని డిసైడ్ అయ్యాను. ఇంతలో నువ్వే చేశావు. అవునూ… లాండ్ లైన్ నుంచి చేస్తున్నావు. మీ ఇంటిది కూడా కాదు. నీ సెల్ ఫోన్ ఏమైంది? ప్రశ్నల వర్షం కురిపించాడు రఘు.
“రఘు ముందు నేను చెప్పేది విను. ఇకపై మనం కలవడం కుదరదు. ఇంట్లో నాకు పెళ్ళి సంబంధాలు చూస్తున్నారు.”
“మరి మన ప్రేమ??”
“మరచిపోవడమే. నేను వారంరోజులుగా అదే ప్రయత్నంలో వున్నాను. నువ్వు కూడా నన్ను మరచిపో. ఇది చెప్పడానికే ఫోన్ చేశాను.”
“లేదు హారికా….అలా ఫిక్స్ అయిపోకు. నేను వచ్చి మీ ఇంట్లో వాళ్ళతో మాట్లాడతాను.”
“వేస్ట్…ఇంటర్ కాస్ట్ మ్యారేజికి మా ఇంట్లో చచ్చినా ఒప్పుకోరు. అందులోనూ మాకన్నా తక్కువ కులం వాడవివని నిన్ను అవమానిస్తారు.”
“అన్నీ తెలిసే ప్రేమించావుగా నీవు…ఇప్పుడిలా మాట్లాడుతావేంటి?”
“తెలుసో, తెలీయకో ప్రేమించాను. కానీ ఇప్పుడు నేనే చెప్తున్నా మావాళ్ళకు వ్యతిరేకంగా నేను నిన్ను పెళ్ళి చేసుకోలేను.”
“అలా అనకు హారికా…ఓసారి కలసి కూర్చొని మాట్లాడుకుందాం. ఈరోజు సాయంత్రం కాఫీడేలో కలుద్దాం సరేనా?”
కాసేపు మౌనం తరువాత “నాకు రావడం కుదరదు. నేను చెప్పాల్సింది చెప్పాను. వుంటాను…గుడ్ బై!” అని ఫోన్ కట్ చేసిన శబ్దం వినపడింది.
ఆందోళనకు గురైన రఘు తిరిగి అదే నెంబరుకు తన ఫోన్ నుంచి చేశాడు. ఫోన్ తీసిన వాడు. ఇది పబ్లిక్ టెలిఫోన్ అని, ఇప్పుడే ఓ అమ్మాయి మాట్లాడి వెళ్ళిపోయిందని చెప్పాడు.
పిచ్చి కోపంతో ఫోనును నేలకేసి కొట్టాడు. ఆ శబ్దానికి పక్కగదిలో వున్న రఘు వదిన భవాని తన గదిలోకి వచ్చింది.
కింద పడిన సెల్ఫోన్ భాగాలను ఒకొక్కటి ఏరుతూ “ఎందుకంత కోపం? ఎవరిమీద?” అంటూ అడిగిందామె.
కళ్ళల్లోని కన్నీటిపొరను చూపలేక తల పక్కకు తిప్పుకున్నాడు రఘు.
“రఘు… ఏమైంది?”
ఏమీ మాట్లాడక మౌనంగా వుండిపోయాడు.
“అరే అడుగుతోంది నిన్నే…అంటే నాతో చెప్పకూడదా?”
“నీతో కాక నేను ఇంకెవరికి చెప్పుకుంటాను వదినా నా బాధలు” అంటూ ఇందాక హారిక ఫోన్ సంగతి చెప్పాడు.
రఘు, హారిక రెండేళ్ళ క్రితం జరిగిన జాబ్ మేళాలో మొదటిసారి కలిశారు. ఇద్దరూ వేర్వేరు కంపెనీలలో ఉద్యోగం సంపాదించారు. అలా ఏర్పడిన పరిచయం మొదట స్నేహంగా మారి ఆరునెలల్లో అది ప్రేమకు దారితీసింది. మూడు నెలల క్రితం వరకూ సినిమాలు, షికార్లతో బాగానే గడిపారు. ఇక ఇంట్లో వాళ్లకు చెప్పి పెళ్ళికి ఒప్పిద్దామనుకునేంతలో అనుకోని మలుపు. అంతవరకూ బెంచ్ పై వున్న రఘు ఉద్యోగం కంపెనీ ఇచ్చిన పింక్ స్లిప్ తో వూడింది. తరువాత ఉద్యోగానికై చాలా ప్రయత్నాలే చేశాడు…చేస్తున్నాడు కానీ పొందలేకపోయాడు. రాను రాను హారిక అతనికి దూరం జరగసాగింది. ఆమెలో వస్తున్న మార్పును గమనించి ఉద్యోగంలో జాయినయితే అన్నీ సర్దుకుంటాయిలే అని సరిపుచ్చుకున్నాడు. ఇప్పడు వున్నట్టుండి హారిక ఇచ్చిన ఈ ట్విస్ట్ ను భరించలేకున్నాడు.
వీరి ప్రేమ సంగతి రఘు ఇంట్లో అతని వదినకు తప్ప ఇంకెవరికీ తెలీదు.
“ఏంటి వదిన తను ఇలాంటి డెసిషన్ తీసుకుంది.” అడిగాడు రఘు ఏడుపు మొఖంతో.
“ఈ కాలపు అమ్మాయిలు చాలా ప్రాక్టికల్గా ఆలోచిస్తున్నారు రఘు. ముందులా గుడ్డిగా అబ్బాయిల వెంట నడవట్లేదు. నీకు జాబ్ వుంటే కులం వేరైనా ఇంట్లో ఒప్పించవచ్చు అనుకుంది. నీకు జాబ్ పోయేసరికి అది కష్టం అనిపించి వుండొచ్చు. ఇక ఇంట్లో కూడా ప్రెషర్ వుండిడొచ్చు. ఈ బాధలన్నీ ఎందుకు హాయిగా ఇంట్లో వాళ్ళు చూపించిన వాడిని చేసుకోక అని డిసైడయి పోయుంటుంది.”
“నువ్వు కూడా తనకే సపోర్ట్ చేస్తావా వదినా…మీ అడవాళ్ళంతా ఇంతే” నిష్టూరమాడాడు రఘు.
“నేను తనని సపోర్ట్ చేయట్లేదు. నీకు వాస్తవం వివరిస్తున్నాను. నీకు మళ్ళీ జాబ్ వచ్చేంతవరకు తను వేచి వుండే పరిస్థితి వుండకపోవచ్చు. తను ఈ నిర్ణయానికి రావడానికి నిన్ను కలవని ఈ వారం రోజులు ఆలోచించి వుంటుంది.   ఈ కాలం ఆడపిల్ల పెళ్ళి విషయంలో, జీవిత భాగస్వామి నిర్ణయించుకోవడంలో చాలా ఆలోచిస్తుంది రఘు”
“ఆ… అవును ఆడపిల్లలకే వుంటాయి మరి…మాకు ఏ ఆలోచనలు వుండవు. తనతో కలసి జీవించబోయే జీవితాన్ని ఎంతగా వూహించుకున్నాను. ఇలా మధ్యలో వదిలేసి వెళ్తాదని వూహించలేకపోయాను.” అంటూ మూగగా రోదించాడు.
“ఛ..ఆడపిల్లాలా అలా ఏడవడమేంటి? నేను కలసి మాట్లాడేదా తనతో” అడిగింది భవాని.
ఏమీ సమాధానం ఇవ్వలేక కిటికీ గుండా బయటకు అలాగే చూస్తుండిపోయాడు రఘు.
తరువాతి రెండురోజుల్లో హారికను కలవడానికి భవాని చాలా కష్టపడవలసి వచ్చింది. అప్పటికే తనకి నిశ్చితార్థం జరిగిపోయిందని, ఆ నిశ్చితార్థం రోజే చివరిగా రఘుతో మాట్లాడిందని తెలిసింది.
షాక్ నుంచి కోలుకోవడానికి రెండు నెలలు పట్టింది రఘుకు. తల్లిదండ్రులు, అన్నావదినలు ఎన్నోరకాలుగా చెప్పాక తిరిగి ఉద్యోగ ప్రయత్నాలు మొదలుపెట్టాడు. నెలరోజులకి ఒక చిన్న కంపెనీలో జాబ్ సంపాదించాడు. అలా తను జాబులో బిజీ అయిపోయి తిరిగి గాడిలో పడ్డాక అతనికి పెళ్ళిసంబంధాలు చూడడం మొదలుపెట్టారు ఇంట్లోవాళ్ళు.
చాలా రకాల వడబోతల తరువాత కొన్నింటిని సెలెక్ట్ చేసి ఫోటోలను రఘుకు చూపించారు. మీరు వెళ్ళి చూడండి. మీకు నచ్చితే నాకు నచ్చినట్లే అన్నాడు రఘు. చివరికి బలవంతం మీద మొదటిసారి పెళ్ళిచూపులకు వచ్చాడు.
ఆమ్మాయి పేరు ప్రవల్లిక. బియస్సీ చదివింది. బాగానే వుందనిపించింది అందరికి. నీవేమంటావ్ అన్నట్టు చూసింది రఘుని అతని వదిన. ఏమీ మాట్లాడకపోయేసరికి తనుతో మాట్లాడతావా అని అడిగింది. ఊహు అని రఘు అడ్డంగా తలూపుతుండగా ఇంతలో…
‘ఇద్దరిని వదిలేస్తే వాళ్ళు మాట్లాడుకుంటారు. మనం అలా కాస్త బయట వరండాలోకి వెళ్దామంటూ లేచాడు’ రఘు అన్న ఈశ్వర్. నిముషంలో అందరూ గది బయటకు వెళ్ళారు.
రఘు, ప్రవల్లిక మిగిలారు అక్కడ. ఇద్దరి మద్య కాసేపు మౌనం. ముందుగా రఘునే మాట్లాడుతూ , “మీరు పీజీ చెయ్యాలనుకుంటున్నారా? లేకపోతే  ఇక్కడతోనే ఆపేస్తారా?” అడిగాడు.
“ఇంకా చదవాలనివుంది” అంది ప్రవల్లిక.
అలా అయిదునిముషాల పాటు తనకి తోచిన ప్రశ్నలు అడిగాడు. తనకు తోచింది మాట్లాడాడు. కాని తనంతకు తానుగా ఒక్క మాట మాట్లాడలేదు. అడిగిన వాటికి కూడా ముక్తసరిగా సమాధానమిచ్చింది. బిడియస్తురాలిగా అనిపించిందతనికి. ఇక తరువాత మాట్లాడడానికి ఏమీ తోచక బయటకు వచ్చేశాడు రఘు.
వెళ్ళిన తరువాత ఏ విషయం తెలియజేస్తామని వచ్చేశారు.
తరువాత మిగతా వాళ్ళని కూడా చూశాక మొదట చూసిన అమ్మాయే రఘుకు సరైన జోడి అనుకున్నారు అందరూ. నీవేమంటావ్ రఘు అడిగింది భవాని. ఓకే అంటూ గ్రీన్ సిగ్నల్ ఇచ్చేశాడు రఘు.
మరుసటి రోజు ప్రవల్లిక తల్లిదండ్రులకు  ఫోన్ చేసి ‘మాకూ, మాఅబ్బాయికీ  మీ అమ్మాయి నచ్చింది. మరి మీకు, మీ అమ్మాయికి మావాడు నచ్చాడా?’ అడిగారు. ‘నచ్చకపోవడానికేముంది, మీ సంబంధం మాకు అన్నివిధాల నచ్చిందంటూ మిగిలిన విషయాలు మట్లాడుకోవడానికి తొందరలో మీ ఇంటికి వస్తామన్నారు అమ్మాయి వారు.
ఆ తరువాత నుంచి రఘులో వచ్చిన హుషారుని గమనించారు ఇంట్లో వాళ్ళు. పెళ్లికళ వచ్చేసిందని ఆటపట్టించారు అతన్ని. అన్నీ మంచి శకునములే అని మురిసిపోయారు.
రఘు ఆఫీసులో సిస్టం ముందు కూర్చోని పని చేసుకుంటున్నాడు. ఇంతలో “రఘు, మిమ్మల్ని కలవడానికి మిస్ ప్రవల్లిక వచ్చారు” అంటూ రిసెప్షనిస్ట్ ఫోన్ చేసి చెప్పింది.  విని ఆశ్చర్యపోయిన రఘు ఎందుకు వచ్చిందా అనుకుంటూ రిసెప్షనుకు వచ్చాడు.
ప్రవల్లికను నవ్వుతూ పలకరించి రండి కాంటిన్ వెళ్ళి మాట్లాడుకుందాం అంటూ తనని తీసుకెళ్ళాడు.
తనని ఓ టేబుల్ దగ్గర కూర్చుండబెట్టి ఏమి తీసుకుంటారు అని అడిగాడు. తనకేమీ వద్దంది ప్రవల్లిక. అలాగెలాగ ఏదోకటి తీసుకోవాలి అంటూ వెళ్ళి రెండు కాఫీ కప్పులతో వచ్చి కూర్చొని తనకి ఒకటి అందిస్తూ “చెప్పండి ఏమిటిలా వచ్చారు? ఏదైనా మాట్లాడాలా?” అడిగాడు రఘు.
“మీరు నన్ను ఓకే చేశారు కదా ….కానీ నా కిష్టం లేదు మిమ్మల్ని చేసుకోవడానికి” సూటిగా వచ్చింది ఆమె నుంచామాట.
పెదవుల మధ్య పెట్టుకున్న కప్పులోని కాఫీ లోనికి తొణికి రఘు నాలిక సుర్రుమంది. కొన్ని క్షణాల మౌనం తరువాత “ఈ విషయం మీ ఇంట్లోనే చెప్పొచ్చు కదా…నాదాక రావడం ఎందుకు?” అన్నాడు.
“ఇంట్లో చెప్పలేకే కదా మీ దగ్గరకు వచ్చింది”
“అంటే..ఇప్పుడు మీరు నాకు నచ్చలేదని మీవాళ్ళకు చెప్పాలి…అంతేనా!”
“అంతే!”
“సరే అయితే…. ఇలా నాతోనే చెప్పించడానికి కారణమేమిటో తెలుసుకోవచ్చా!”
“నేను ఇంకొకరి ప్రేమిస్తున్నాను. పెళ్ళి చేసుకోవడానికి కాస్త సమయం కావాలి. తను ఇంకా సెటిల్ అవ్వలేదు. అయ్యాక మా ఇంట్లోవాళ్ళని ఒప్పించగలనన్న నమ్మకం నాకుంది.”
ఖిన్నుడైన రఘు తనకు జరిగిన అనుభవం తలుచుకున్నాడు. దానికి పూర్తీ వ్యతిరేకంగా వుంది ఈమె వ్యవహారం. ప్రేమించిన వాడిని పెళ్ళిచేసుకోవాలని, ప్రేమను గెలిపించుకోవాలన్న ఆమె సంకల్పాన్ని మనసులోనే అభినందిస్తూ మళ్ళీ తన పరిస్థితి మొదటికి వస్తున్నందుకు చిన్నగా నిట్టూర్చాడు.
“మరి ఆరోజు మనమిద్దరం వున్నప్పుడే చెప్పిండొచ్చు కదా..విషయం ఇంతదాకా వచ్చుండేది కాదు.”
“మీకు నేను నచ్చనులే అనుకున్నాను. నచ్చానని చెప్తారనుకోలేదు”
అవును నాదే  తప్పు …మీ అమ్మాయిలున్నారే…ఎందుకులే…హ్మ్ అని మనసులోనే వగరుస్తూ… “మీరు నిశ్చింతగా వుండండి. మీరు చెప్పమన్నట్టే చెప్తాను. మీ ప్రేమకు ఆల్ ద బెస్ట్!” చెప్పాడు రఘు.
“థాంక్స్” చెబుతూ వచ్చినపని అయ్యిందని పైకి లేచింది ప్రవల్లిక.
“కాఫీ తీసుకోండి!”
“నో థాంక్స్! ఇట్స్ నాట్ మై కప్ ఆఫ్ కాఫీ…..అసలు నేను కాఫీ తాగను” అంటూ తిరిగి చూడకుండా వెళ్ళిపోయింది.
ఇంటికెళ్ళాక జరిగినది ఇంట్లో వాళ్లకి చెప్పి తనకు ప్రవల్లిక నచ్చలేదన్న విషయం వారిచేత ఫోన్ చేయించి చెప్పించాడు రఘు.
“అప్పుడేమో ప్రాక్టికల్గా ఆలోచిస్తారన్నావు. మరి దీనికేమంటావ్ వదినా!” అని అడిగాడు భవానిని.
“ఏమంటాను…లవరికి చేసిన ప్రామిస్ నిలబెట్టుకోవడం అంటాను!”
“చూశావా మళ్ళీ ఈమె విషయంలో కూడా తనవైపునే మాట్లాడుతున్నావ్. మీ ఆడవాళ్ళంతా ఇంతే ఎప్పుడూ మగవాడిని దోషిని చేయాలనే చూస్తారు”
“ఏది జరిగినా మన మంచికే అనుకోవాలబ్బాయ్. ఇన్ని తప్పిపోతున్నాయంటే ఏ అపరంజి బొమ్మనో నీకోసమే పుట్టించి వుంటాడు దేవుడు…తను నీరాకై ఎదురుచూస్తున్నదేమో ”
“ఆ..ఆ సరే ఇక మీరు ఏ అపరింజిని, పుత్తడిని వెతక్కండి. అయినప్పుడు అవుతుంది. కాకపొతే ఇలాగే వుంటా!” అంటూ అక్కడనుండి వెళ్ళిపోయాడు రఘు.
వెళుతున్న రఘుని చూస్తూ ఎక్కడ, ఎవరితో రాసిపెట్టుందో అనుకుంటూ నిట్టూర్చింది భవాని.
తరువాత నెల రోజులకు వచ్చిన మాఘమాసంలో రఘు చుట్టాల పెళ్ళికై రాజమండ్రి దగ్గరున్న పట్టిసీమకు వచ్చారందరూ. రాను రానని అంటున్నా రఘును కూడా లాకొచ్చారు.
దాదాపు పుష్కరకాలం తరువాత ఆ వూరోచ్చాడు రఘు. అది వారి అమ్మమ్మ వూరు. చిన్నప్పుడు వాళ్ళ నాన్నా రాజమండ్రిలో పనిచేసేటప్పుడు ప్రతి సెలవలకి ఆ వూరు వచ్చేవాళ్ళు. అమ్మమ్మ పోయాక మళ్ళీ ఈ వూరివైపే రాలేదు. తిరిగి ఇన్నాళ్ళ తరువాత దూరపు చుట్టం. మామయ్య వరసయ్యే కూతురి పెళ్ళికి రావడం. ఆయనికి ఇద్దరి కూతుళ్ళు. ఇప్పుడు పెళ్ళవుతోంది వారి పెద్దమ్మాయికి.
గోదారిని చూస్తుంటే చిన్నప్పుడు గట్టుపక్కన ఆడుకున్న సంగతులన్నీ గుర్తుకురాసాగాయి రఘుకి. అలా గత స్మృతులను నెమరేసుకుంటున్నాడు.
ఇంతలో “హాయ్ బావ” అన్న గట్టిగా అరిచిన పిలుపుకి వులిక్కిపడి తిరిగి చూశాడు.
మొదట గుర్తుపట్టలేదు తనని. ఎవరీ అమ్మాయి అని ఆలోచిస్తూండగా “నేను బావ మధుని. మర్చిపోయావా? అన్నది.
“మధూలిక కదూ ఆ… ఆ గుర్తొచ్చింది!” నవ్వుతూ బదులిచ్చాడు.
మధూలిక పెళ్ళికూతురి చెల్లెలు. అంటే రఘుకు వరసకి మరదలు.
“అంతేలే పట్నమోడివి కదా చిన్నప్పటి స్నేహితులను మరచిపోవడం మామూలే!”
“అబ్బా అది కాదులే మధు. ఇన్నేళ్ళ తరువాత చూస్తున్నా కదా వెంటనే స్ట్రైక్ అవ్వలేదు అంతే!”
ఇక అక్కడున్న ఆ మూడురోజులు ఒకటే కబుర్లు. ఎప్పుడూ నవ్వుతూ, తుళ్ళుతూ అరమరికలు లేకుండా మాట్లాడే మధూలికను చూసి అందరికీ ముచ్చటేసింది. రఘు అమ్మ ఈ అమ్మాయి తన కోడలైతే బాగుండునని, అతని వదిన తన తోడికోడలు బాగుండునని ఒకేసారి అనుకున్నారు.
ఇక వుండబట్టలేక చివరికి మధూలికను అడిగేసింది భవాని “మా రఘును పెళ్ళిచేసుకుంటావా అని.
“వాడినా నేనా?…ఏదో చిన్నప్పటి నుండి తెలుసు పైగా దూరపు చుట్టం అని కాస్తా చనువుగా వున్నంత మాత్రాన ఇష్టపడుతున్నట్టు మీకు మీరే అనుకొని పెళ్ళి చేసుకుంటావా అని అడగడం బాలేదు అక్కా…హ్మ్” అంటూ చిరాగ్గా మొహం పెట్టుకొని వెళ్ళిపోయింది మధూలిక.
హ్మ్…ఏమో అనుకున్నాను. బాగానే వుంది టెక్కు. నా మరిది కంటే మంచివాడు దొరుకుతాడా…పెద్ద బడాయి పోతోంది అనుకుంది భవాని.
పెళ్ళి తరువాత అందరూ సీతారాముల దర్శనానికి లాంచిలో భద్రాచలం బయలుదేరారు. రఘు వాళ్ళ కుటుంబం కూడా వారితో వెళ్ళింది. ఇక అక్కడునుండే హైదరాబాద్ రావాలని ప్లాన్ చేసుకున్నారు.
సీతారాముల దర్శనం తరువాత ఏటి గట్టుకు వచ్చారందరూ. రఘు వాళ్ళు హైదరాబాదు బయలుదేరడానికి ఇంకా మూడుగంటలు వుంది. అందరూ ముచ్చట్లలో మునిగిపోయారు. వారిని వదిలి రఘు అలా తీరం వెంబడి నడుచుకుంటూ వెళుతున్నాడు.
“బావా వుండు నేనూ వస్తున్నాను” అంటూ మధు వెనకనుండి పరిగెట్టుకు వచ్చింది.
“ఎందుకలా పరిగెట్టుకు రావడం. చిన్నగ రావొచ్చు కదా!”
“చిన్నగా వస్తే నువ్వందవు కదా”
ఆమె మాటలో ఏదో కొత్త అర్థం ధ్వనించింది అతనికి. క్షణంపాటు ఆగి తలతిప్పి తనని ఓసారి చూసి మళ్ళీ నడక ప్రారంభించాడు. సూర్యుడు నెమ్మదిగా పడమర దిక్కుకు వాలుతున్నాడు. ఏటిపై నుండి వచ్చే పిల్లతెమ్మరులు వారిని తాకుతున్నాయి. ఆహ్లాదకరంగా వుంది వాతావరణం.
పక్కన నడుస్తున్న మధూలిక కాసేపయ్యాక “బావా నిన్నొకటి అడగాలని వుంది” అన్నది.
“ఊ.. అడుగు ఇంకెందుకు ఆలస్యం”
నడుస్తున్న ఆమె ఆగిపోయి “బావా నన్ను పెళ్ళిచేసుకుంటావా!” అన్నది
నడుస్తున్న రఘు ఆగి వెనక్కి తిరిగి అమాయకమైన ఆమె మొహంలోకి అలాగే చూస్తుండిపోయాడు.
ఎంతకీ మాట్లాకపోయేసరికి “ఏం బావ…ఈ పల్లెటూరి పిల్లను చేసుకోవడం ఇష్టం లేదా?”
“ఛ అలాంటిదేమీ లేదు మధు. నీకేంటి స్వాతిముత్యనివి. ఇష్టమున్న దానివి  మరి వదినతో ఎందుకలా చెప్పావంట”
“ఓ.. అదా వూరకే చిన్న జలక్ ఇచ్చాను. నా ఇష్టాన్ని నేరుగా నీకే చెబుతామని” చిలిపిగా నవ్వుతూ అన్నది.
మళ్ళీ తనే మాట్లాడుతూ “బావా నువ్వంటే నాకు చిన్నప్పటినుంచి చాలా ఇష్టం తెలుసా! అక్క పెళ్ళయ్యాక నేనే నాన్నను అడుగుదామని అనుకున్నాను. అదృష్టం బాగుండి మీరందరూ పెళ్ళికి వచ్చారు. ఈరోజు విషయం ఆటో ఇటో తేలిపోవాల. ఇంకా నీ గురించి ఆలోచిస్తూ ఊహల్లో తెలిపోలేను బాబు!”
ఆమె మాటలు వింటుంటే రఘుకి ఆశ్చర్యమేసింది. నా గురించి ఇంతగా ఆలోచించే ఆడపిల్ల వుందా అదీ ఎప్పటినుంచో.. తలుచుకుంటుంటే గర్వమేసింది అతనికి
కానీ వాస్తవం చెప్పాలని ప్రేమ, పెళ్ళి విషయంలో తనకు ఇంతకుముందు జరిగిన రెండు అనుభవాలను చెప్పాడు.
విన్న మధూలిక చాలా తేలిగ్గా తీసుకొని “వారికి నిన్ను చేసుకొనే అదృష్టం లేదు బావ. ఆ అవకాశం నాకు కల్పించారమో ఆలోచించు” అన్నది.
ఆలోచిస్తుంటే అవును నిజమే తనకోసమే నాకు ఇంకెవరితో పెళ్ళవకుండా అట్టిపెట్టాడేమో దేవుడు అనిపించింది అతనికి.
“నన్ను చేసుకోవడం ఇష్టమేనా? పర్లేదు బావా చెప్పు! నువ్వు అవునన్నా కాదన్నా పెద్దగా ఇదవ్వను. ఆ ఇద్దరిలాగే నాకూ అదృష్టం లేదనుకుంటాను”
రఘు ఓసారి చుట్టూ పరికించి, తిరిగి తన కళ్ళలోకి చూస్తూ “ఇష్టమే” అన్నాడు.
“ఆ… ఆ మళ్ళీ ఓసారి చెప్పు!”
“మధూ నిన్ను పెళ్ళిచేసుకోవడం నాకు ఇష్టమే!”
విన్న మధూలిక బుగ్గలు ఎరుపెక్కాయి. పడమటి దిక్కున ఆకాశం కూడా అదే రంగును పులుముకుంది. మరో అందమైన రాత్రికి స్వాగతం చెబుతూ క్షితిజరేఖ దిగువుకి చేరుకుంటున్నాడు సూరీడు. వర్ణశోభితమైన ఆ దృశ్యాన్ని ఆమె కళ్ళు తిలకిస్తూ వుంటే, చెవులు సంధ్యారాగాన్ని ఆలకిస్తూండగా, ఆమె గుండె నిండు గోదారిలా చిందులేయసాగింది.
ఆయ్…బావ ఒప్పేసుకున్నాడు అని సంబరపడిపోతూ థాంక్యూ బావ అని చెయ్యందించి వెంటనే వెనుతిరిగి ఈ విషయం తన వాళ్లకు చెప్పడానికి పరిగెత్తుకుంటూ పోయింది
గట్టున సైకిలుపై వెళుతున్నతని రేడియో నుండి “ ఏ నావదే తీరమో…ఏ నేస్తమే జన్మ వరమో” మార్దవం నిండిన గొంతులో ఏసుదాసు పాట వినపడుతోంది.
తనని సరైన దరికి చేర్చినందుకు, తన చిన్ననాటి స్నేహాన్నే జీవిత భాగస్వామి అయ్యే వరం ఇచ్చినందుకు కృతజ్ఞతాపూర్వకంగా కొండపైని ఆ సీతారాముడికి దండమెట్టుకున్నాడు రఘురామ్.
 
________________________________________________శుభం!______________________________________
రచన: శ్రీమతి ఆదూరి హైమవతి
తెలుగు సాహిత్యంలో ఇప్పటికీ శతకాలకు ఒక ప్రముఖ  స్థానం  ఉంది. ఎంతో మంది తెలుగు వారు   ఇష్టపడే శతకాలలో సుమతీ శతకం కూడా ఒకటి. శతకం అనగా నూరు ఆపైన 8 పద్యాలు ఉండే చిన్న గ్రంధం .శతకాలలో పద్యాలన్నింటి చివరా ఒకే ‘ముకుటము ‘ అంటే , ఒక పదం లేక వాక్యం, అంటే చివరి చరణం ఒకటే ఉంటుంది. ఇది ఒక  ఆనవాయితీ. దీన్నే’ముకుటము’అంటారు . ఇది ఆ రచయిత కు గుర్తుగాఉంటుంది.  ఉదాహరణకు’ విశ్వదాభిరామ వినురవేమ ‘అనేది వేమన శతకానికి ముకుటము, అలాగే ‘ సుమతీ ‘అనేది  ‘సుమతీ శతకానికి ‘ ముకుటము, అలాగే’ వెంకటేశ్వరా’, ‘దాశరధీ కరుణాపయోనిధీ  ‘, ‘కుమారీ ‘ , ‘తెలుగుబాల ‘, అనేవి ఆయా శతక కారులు తమకు గుర్తుగానో, తాము చెప్పదలచిన దానికి గుర్తుగానో వ్రాయడం జరుగుతుంటుంది.
ఈ శతకాలు సామాన్య ప్రజలకూ సులభగ్రాహ్యంగా ఉండటం వలన ప్రజల ఆదరణ పొందటం జరిగింది. మొన్న మొన్నటి వరకూ  తెలుగునాట  ఏపల్లె వారిని పలకరించినా ఏదో ఒక శతకంలోని పదాన్ని ఉదహరించి మాట్లాడేవారు. ఈనాడు  ఏ తరగతి తెలుగు వాచకంలోనూ శతకాలకు తగిన ఆదరణ లేదని చెప్పవచ్చు. అందు చేతే పసితనంలో నీతులు నేర్వడమనేది కొంత తగ్గిందని చెప్పకతప్పదు. షుమారుగా 20,25 సం. క్రితం వరకూ ప్రతి తరగతిలోనూ ప్రాధమిక స్థాయిలో ఒక్కొక్క శతకం తప్పక నేర్పించేవారు. దానివల్ల  6,7 తరగతులకువచ్చే సరికి గ్రహణ  శక్తి పెరిగి , తెలుగుపై  కొంత  అవగాహన , అధికారం[ grip]  వస్తుండేది. నేడది లోపించిందని చెప్పవచ్చు. దీనివలన తెలుగు భాషా ఙ్ఞానమూ పిల్లల్లో తగ్గి పదాల వాడుక కష్టతరమౌతున్నది.
తెలుగులో శతక సాహిత్యము  పండితులకూ , పామరులకూ వారధిగా ఉంటూ వచ్చింది.శతకాల్లో ముఖ్యంగా  ‘వేమనశతకానికీ‘,‘సుమతీశతకానికీ‘ఉన్నప్రాచుర్యం  అత్యధికం .
అన్నిశతకాల్లాగే  సుమతీ శతకం కూడా 108 నీతి పద్యాల సమాహారం.
‘ సుమతి ‘ అంటే ‘ మంచి బుధ్ధి ‘ కలవాడని అర్ధం, ‘ సు ‘ అనగా మంచి, ‘ మతి ‘ అనగా బుధ్ధి. ఈ శతకం పఠించి, అర్ధం గ్రహిస్తే ‘ మంచి బుధ్ధి ‘ తప్పక మన  స్వంత మవుతుంది. బద్దెనకవి ఈ సుమతీ శతక కర్త. సులభ  గ్రాహ్య మైన చిన్న చిన్న పదాల కూర్పుతో ఈ శతక పద్యాలు  ఉండటం వలన చిన్న పిల్లలకు సైతం సులువుగా అర్ధమవు తాయి. ఈ పద్యాలలోని  నీతులు తెలుగువారి  జీవితంలోనూ, భాషలోనూ మమేకమైపోయాయి.ఈ సుమతీ శతకం లోని ఎన్నో పద్య పాదాలను సామెతలుగా తెలుగువారు తమ సంభాషణల్లోవాడటం  జరుగు
తుంటుంది.  1840లో సి.ఫై.బ్రౌన్  సుమతీ  శతకాన్ని ఆంగ్లం లోకి  అనువదించాడు.
వందలఏళ్ళనుండీ  సుమతీ శతక పద్యాలు పండితుల, పామరుల నోళ్ళలో నానుతూనే ఉన్నాయి. సుమతీ శతక పద్యాలలోని పాదాలు చాలా తేలికగా గుర్తుంటాయి.   పదాలన్నీ నిత్య జీవితంలో వాడుకునేవీ, వినేవిగా ఉండి భాష ఎంతో సరళమైనది , విన సొంపైనది కావటం వల్ల వీటి అర్ధాలకొరకు ఏశబ్దార్ధ చంద్రికలూ వెతకనవసరం లేదు. పెద్ద పెద్ద సమాసాలు గానీ, సంస్కృత పదాలు గానీ లేవు. పద్యాలు రాగయుక్తంగా, జల జల పారే ఏరులా  ఉంటాయి. పద్యాలన్నీ ‘కందం ‘ ఛందస్సులో,  “సుమతీ” అనే మకుటంతో ఉన్నాయి .
నాలుగు  చిన్న పాదాల  [లైన్ల్] పద్యాలు   గనుక , వల్లె  వేయనవసరం లేకుండానే విన్నంత మాత్రాన గుర్తుండి పోతాయి.
సుమారు ఏడు వందల ఏళ్ళ క్రితం వ్రాయబడినా, దాదాపు అన్ని పదాలూ ఇప్పటి భాషలోనూ వాడుకలో ఉన్నాయి. భాషా ఙ్ఞానం ఉన్నవారికి  మాత్రమే పరిమితమైన శతకంకాదు  ఇది.   పెద్దగా కష్ట పడకుండానే గుర్తు పెట్టుకొనే శక్తి ఈ పద్యాలలోని పదాలలోనూ, వాటిని కూర్చిన శైలిలోనూ అంతర్లీనమై ఉంది. అందుకే  చదవడం  రాని వాళ్ళు కూడా సుమతీ శతకంలోని  పద్యాలను గుర్తుంచుకుని  సులువుగా చెప్ప గలుగుతున్నారు.
ఆనాటి నుండీ తరతరాలుగా తల్లిదండ్రులు తమ పిల్లలకూ, ఉపాధ్యాయులు  తమ శిష్యులకూ సుమతీ శతకంలోని నీతి పద్యాలను  సులువుగా అర్ధమయ్యేలా రాగయుక్తంగా పాడి నేర్పగలుగుతున్నారు. 700 సంవత్సరాల తరువాత కూడా ఈ సుమతీ శతకం లోని సూక్తులు ఈ నాటి సమాజానికి అద్దం పట్టి నట్లుండటం ఆశ్చర్యం అనిపిస్తుంది. ఆకవి రానున్న కాలాన్ని ఆరోనేత్రంతో[సిక్స్ సెన్స్ తో]   చూసి వ్రాసినట్లు అక్కడక్కడా మనకు గోచరిస్తుంటుంది. చెప్పదలచిన విషయాన్ని సూటిగా, కొద్ది పదాలలో చెప్పిన విధానం అత్యద్భుతం. మొదటి పద్యంలోనే  కవి “ధారాళమైన నీతులు  నోరూరగ  జవులుపుట్ట   ఔరా  యనగా నుడివెద ” నని చెప్పుకున్నాడు. ఇందుకు పూర్తి న్యాయం చేయగలిగాడు. ఎక్కడా ఒక్కమాట అధికం, అనవసరం, అని పించదు. కొన్నిచోట్ల కవి ఉపయోగించిన పదాలు ఆయన నేర్పరితనాన్నీ, చాతుర్యాన్నీ చూపుతాయి.
ఈ సుమతీ శతకంలోని  పద్యాలు ఆనోటా ఆనోటా నాని తర్వాతి తరాలవారికి అందటం వలన  ఈ శతకం వ్రాత ప్రతులు అలభ్యమై ఉండవచ్చు.మొదటకవి వ్రాసినవి యధాతధంగా ఉన్నట్లు అనిపించదు .మధ్య మధ్యలో ఇతరులు  జొప్పించిన పద్యాలు కొన్ని , పదాలు కొన్ని అక్కడక్కడా  కలిసినట్లు తోస్తుంది.“చీటికి ప్రాణము వ్రాలు” అనేది “కుంఫిణీ యుగం” కాలంలో పుట్టిన పదం కావచ్చునేమో నిపిస్తుంది. “వైదీకి”, “రొక్కము”  అనే పదాలు అంత పాతకాలం నాటివి  కాకపోవచ్చును. ఐనా  ఎక్కువ  పద్యాలకు పెద్దగా పాఠాంతరాలు  లేవు. కనుక  పద్యాలను స్థూలంగా పరిశీలిస్తే ఆనాటి  జీవన గతి, సమాజ స్థితి మనకు తెలుస్తుంది.
కవి ఈ శతకాన్ని వ్రాసేనాటికి  తెలుగు  భాష మాట్లాడేవారివి   చిన్న చిన్న రాజ్యాలుగా విడిపోయి , రాజ్యాల మధ్య యుద్ధాలు జరుగుతూ ఉండవచ్చుననిపిస్తుంది. సమాజంలోని ఇబ్బందులనూ, పేదరికాన్నీ ఆసరాగా తీసుకుని కొందరు మిగిలినవారిని పీడించే వారనీ , సామాన్య స్త్రీలలో విద్య అతి తక్కువగా ఉన్నట్లు తోస్తుంది.  పడుపు వృత్తి విస్తృతంగా ఉన్నట్లూ, సాని వారి వెంటబడి తమ సంసారాలను గుల్ల చేసుకొనేవారు పుష్కలంగా  ఉన్నట్లు కూడా అనిపిస్తుంది.  వేమన కాలంలో కూడా సమాజం అలాగే ఉన్నట్లు   మనకు వేమన చరిత్ర , ఆయన విరక్తి చెంది వ్రాసిన వేమన శతక పద్యాల ద్వారా  తేటతెల్లమవుతున్నది కదా! అలాగే  వివాహేతర సంబంధాలు , వివాహానికి ముందు అక్రమ సంబంధాలు ఉండి ఉండవచ్చు. రాజుగారి బంట్లు, కరణాలు ఎక్కువ గా అధికారాన్ని చలాయిస్తున్నట్లూ, డబ్బుకు అప్పుడూ గట్టి  అధికారమూ , పెద్ద
పీటా ఉన్నట్లు అనిపిస్తుంది. ఉద్యోగులకు లంచాలిస్తేనే  పని జరుగు తుండ వచ్చు.
ఈ పద్యాల వల్ల ప్రజలు అప్పులు చేసి  వడ్డీల ఊబిలో కూరుకుపోయి దివాలా తీయడం జరిగినట్లు అర్ధ మవుతుంది. అల్లుళ్ళు అత్త మామల ఆస్తులను పిండేయడం అప్పుడూ జరిగేదని తోస్తుంది. ఎక్కువమంది సామాన్య జనులు సత్ప్రవర్తనకు,  సత్యానికి,  ధర్మానికి విలువ నిచ్చేవారై ఉండవచ్చు. ఇల్లాలిని సంతోష పెట్టడం  గృహస్తుని కర్తవ్యంగా  భవించేవారేమో!. మాటకు, మర్యాదకు  నిత్య వ్యవహారంలో చాలా ప్రాముఖ్యం ఇస్తుండే వారని పిస్తుంది. బాల్య వివాహాలు అప్పటికి  ఉన్నట్లు లేవు.  రాజులు, మంత్రులు, గ్రామాధి కారులు న్యాయానికి, చట్టానికి బాగా ప్రాముఖ్యత నిస్తుండవచ్చు. కనుక సమాజం  అల్లకల్లోలంగా  ఉన్నట్లు అనిపించదు.  అంత పేదరికమూ ఉన్నట్లనిపించదు. సంపన్నుల ప్రస్తావన తరచు వస్తుంది. ఏనుగులు, గుర్రాలు, ఇతర జంతువులనూ ధనికులు బహుశా తమ వాహనాలుగా వాడుతుండవచ్చు. జనంలో  ‘రసికత’కు మంచి ప్రాముఖ్యత ఉండవచ్చు. బహు విధాలైన శృంగారాల  ప్రస్తావన మనకు శతకంలో గోచరిస్తుంది. పద్యాలన్నీ  పిల్లలకు  సంబంధించిన నీతులు మాత్రమే  కాదు. పెద్దలకు కూడా అనదగిన నీతిపద్యాలు చాలా  ఉన్నాయి.
ఇప్పటి  “సామాజి సృహ”  పరంగా ఉన్న అవగాహనతో చూస్తే కొన్ని పద్యాలలో కనిపించే ఆనాటి దృష్టి
అసంబద్ధంగా కనిపిస్తుంది.  “నమ్మకు మీ వామ హస్తుని” అనీ, ముఖ్యంగా స్త్రీల పట్ల, కొన్ని కులాల పట్ల వ్యక్తమైన అభిప్రాయాలు మనకీ నాడు  కాస్త  కష్టంగా  అనిపిస్తాయి. ఉదాహరణకు–“కోమలి నిజము, గొల్ల ని సాహిత్య విద్య ,వంటివి.  ఎవరైనా తమ కాలానికి సంబంధించిన అభిప్రాయాలకు బధ్ధులై వ్రాస్తారని  మనం భావించాలి.
అప్పిచ్చువాడు, వైద్యుడు,
ప్పుడు నెడతెగక బాఱు నేఱును, ద్విజుడున్
జొప్పడిన యూర నుండుము,
చొప్పడకున్నట్టి యూరు సొరకుము సుమతీ!.
కష్ట సమయంలో  అవసమైనపుడు చేబదులిచ్చేస్నేహితులు  ,ఆరోగ్యం  బావులేనపుడు  వైద్య సేవలు అందించే వారూ, నిరంతరం నీటితో పారేనది ,పుట్టుకకూ, చావుకూ మంచీ చెడూ చెప్పే  బ్రాహ్మణుడు ఉన్న ఊరిలోనే నివసించ మంటాడు బద్దెన కవి.  ఇవి లేని ఊరు నివసించను మానవులకు పనికిరాదని అర్ధం ,అంటే సంఘజీవి ఐన మానవుడు తన అవసరాలకు అన్నీ అభించే ప్రదేశాన్నే నివసించను ఎంపిక చేసుకోవాలని కవి ఉవాచ  కావచ్చు.
శ్రీరాముని దయచేతను
నారూఢిగ సకల జనులు నౌరా యనగా
ధారాళమైన నీతులు
నోరూరగ జవులు బుట్ట నుడివెద సుమతీ !.
 ఓ మంచి బుధ్ధిగలవాడా! శ్రీరామచంద్రుని కృపచేత, సకల జనులకూ అవసరమైన  నీతులను  వినువారికి అర్ధమయ్యే లాగున  చెప్తాను.–  అంటూ కవి తన సుమతీ శతకాన్ని మొదలెట్టారు.
అల్లుని మంచితనంబును –పద్యంలో —   అల్లుని  మంచితనమూ, గొల్ల వాని విద్వత్తూ,  స్త్రీ సత్యవాఃక్కూ , విత్తనం విరక్కుండ దంచిన బియ్యమూ , తెల్లని కాకులూ  లోకములో లేవని అన్నాడు కవి.  ఈనాడు  ఈ విషయాలు నిజాలని మనం అనలేము. ఈనాటి అల్లుళ్ళంతా  అత్త మామలను కొడుకులవలె చూసు కుంటున్నారు. ఇహ విద్వత్తు తెలివి వున్నవారందరి సొత్తూ ఐంది. తెల్లని కాకులూ  ఉన్నాయని విన్నాం, స్త్రీలు అసత్యం మాత్రమే చెప్తారనటం ఈనాడు ఎవ్వరూ ఆమోదించరు. కనుక అది ఆనాటి సంఘంలోని ఆలోచనలను ఆయన చెప్పారని  భావించాలి.
ఆఁకలి యుడుగని కడుపును–, అప్పుగొని చేయు విభవము, నధికార రోగపూరిత బధిరాంధక శవము, కుజనుల తోడ కూరిమి ,అక్కరకురాని చుట్టము, అంటూ ఏవేవి వదలాలో ఏవి అనుసరించాలో చెప్పాడు. ఎప్పుడు సంపదలు గలిగిన నప్పుడు బంధువులు వత్తురు– అంటూ ఆనాటి చుట్టాల గురించీ వివరించాడు. బలముగల సర్పము కూడా చలిచీమలచేతుల్లోపడి చనిపోతుంది కనుక   ఐకమత్యంగా ఉంటే ఏమైనా సాధించవచ్చంటాడు.
‘ఇచ్చునదె విద్య’ అంటూ విద్యాదానం గొప్పదనాన్నీ, ’సో కోర్చువాఁడె మనుజుఁడు ‘,-కష్టాన్నికి ఓర్చుకోడం అవసరమనీ,’ ఇత్తడి బంగారమగునె ‘ –అంటూ మంచిచెడులను తెల్సుకుని మసలమంటాడు. ’ఖలునకు నిలువెల్లవిషము ‘ – అంటూ చెడ్డ వానిస్వభావం  పాము కంటే  తేలుకంటే  అధికమని  చెప్తాడు. ‘కనకపు సింహాసనమున శునకము కూర్చుండ బెట్టి  ‘ -అర్హతలేని వారికి అధిక గౌరవం ఇవ్వడం వృధా అని మానవుల వివేకాన్ని లేపుతాడు.
‘ వరదైన చేను దున్నకు ‘ –వరద ముంచిన చేనును దున్నటం వలన శ్రమవృధాకావచ్చు, ముందు దానిని ఎత్తు చేసుకుని ఆతర్వాతే వ్యవసాయం సాగించాలి.  ‘ తినను తిండిలేని కరువు ‘  ప్రాప్తించినా   బంధువుల ఇంటికి పోయి అవమానాల పాలు కావద్దంటాడు. ఇతరులకు రహస్యాలను  చెప్పి ఇక్కట్ల పాలు కావద్దనీ, పిరికి వాడికి  పనులు అప్పగించి నష్టపోవద్దనీ అంటాడు.
‘ వెలయాలు సేయు బాసలు ‘ —అనేపద్యంలో కొంత కుల ప్రస్తావన ఉంది, కానీ ఆనాడు వేశ్యలపాలై  తమ సంసారాలను కూలదీసుకున్నవారికి  కనువిప్పు కలిగేలా’   వేశ్య  ప్రమాణాలు, విశ్వబ్రాహ్మణుని స్నేహం, వెలమదొరల  జత, కలలో చూసిన సంపద ‘ లను స్పష్టంగా నమ్మరాదు అన్నాడు, అదిఆనాటి సంఘంలోని వాడుక కావచ్చు.
‘ వీడెము సేయని నోరును ‘ —తాంబూలం వేసుకోని, స్త్రీల అధరామృత పానం చేయని, గానం చేయని నోరు పెంట బూడిద పోసుకొనే గోయితో సమానం సుమా! –అంటూ ఆనాటి  సమాజంలోని  అతి  తీవ్రంగా  ఉన్న సౌందర్య పిపాసను ,జనంలో  ‘రసికత ‘  ను  తెలుపుతాడు. అవన్నీ  కీడుకే  అని గమనించాలి.
‘ వినదగు నెవ్వరుచెప్పిన ‘ –ఎవరు ఏం చెప్పినా వినవచ్చు కానీ  నిజానిజాలు పరిశీలించి నిగ్గు తేల్చాలనీ, తొందరపడి ఏమీ నిర్ణయించ రాదనీ అట్టి వాడే తెలివైనవాడని అంటాడు.తొందర అనర్ధ హేతువని భావన.
‘  లావుగల వాని కంటెను ‘ — పెద్ద శరీరంగల  ఏనుగును  దానికంటే  చిన్నవాడైన మావటి లోబరుచుకుని ఎక్కుతున్నాడు, అంటూ శరీర బలం కలవాని కంటే బుద్ధిబలం కలవాడే నిజమైన బలవంతుడ ని బుధ్ధికి ప్రాధాన్య మివ్వమని చెప్తాడు.
‘ పలికి బొంకడం,  ఆప్తబంధువులను  నిందించడం తప్పంటాడు.
‘మాటకు బ్రాణము సత్యము ‘ –మాటకు సత్యం, దుర్గానికి దాన్ని సరిగా కాచి కాపాడే గొప్ప సైన్యమూ, స్త్రీకి అభిమానమూ, పత్రానికి సంతకమూ, ముఖ్యమైనవి.
‘మంత్రి గలవాని రాజ్యము ‘ –అనేపద్యంలో – సమర్థుడైన మంత్రి ఉంటే సామ, దాన, భేద, దండము వంటి ఉపాయాలతో , రాజ్య పాలన సక్రమంగా సాగు తుందనీ,అలాంటి తెలివైన మంత్రులు లేని నాడు రాజ్యం మరలూడిన యంత్రంవలె [ మిషన్ ] కదలదని అర్ధం.
‘బంగారు కుదువబెట్టకు ‘  – అనే పద్యంలో – సరకులు అప్పుగా తెచ్చుకొవద్దనీ , దాని వలన అప్పు అధికమై అపాయం పాలవుతామనీ , మూఢునితో  స్నేహం  ప్రమాద భరితమనీ …..
‘ పొరుగున  పగ వాడుండిన ‘ పద్యంలో ఇంటిపక్కనే పగవారుంటే,‘గ్రామపెద్దచాడీలుచెప్పేవాడైతే   ప్రమాదమే!
‘ పెట్టిన దినములలోపల ‘ –అదృష్టం కలసివచ్చే రోజుల్లో అడవి మధ్యలో ఉన్నా అన్నిసపర్యలూ అందుతాయి. దురదృష్ట పు దినాల్లో  బంగారు పర్వతం పై కెక్కినా   ఏసౌలభ్యమూ  అందదు.
‘బంగారు కుదువబెట్టకు ‘ –  అనేపద్యంలో -సరకులు అప్పుగా తెచ్చుకొవద్దనీ ,దానివలన అప్పు అధికమై అపాయం పాలవుతా మనీ, మూఢునితో  స్నేహం  ప్రమాద  భరిత మనీ …..
‘పులిపాలు దెచ్చిఇచ్చిన ‘ — పద్యంలో – దుస్సాధ్యమైన పులిపాలు తెచ్చి ఇచ్చినా, హృదయాన్ని కోసి అర చేతిలో పెట్టినా, నిలువెత్తు ధనం  పోసినా  వేశ్యకు  నిజమైన ప్రే మ ఉండదు. అంటూ ఆనాటి సాంఘీక దురా చారాలను  ప్రస్తావిస్తాడు.
‘పుత్రోత్సాహము తండ్రికి ‘  —   ఈపద్యం  ఈనాటికీ ప్రతి పల్లె పట్టణ  ప్రజలంతా  ప్రస్తావించేది . కుమారుడు పుట్టగానే  తండ్రికి  సంతోషం  కలగదు.  ప్రజలు ఆ కుమారుడ్ని మెచ్చిన  రోజుననే నిజమైన సంతోషం కలుగు తుంది  అనగా  కొడుకు  పుట్టాడని  సంతోషం   వాడు  పెరిగి  పెద్దయ్యాక  తల్లి దండ్రులను కనీసం ముసలి వయస్సులో  ఆదరిస్తేనే  తప్ప వాడి వలన  ప్రయోజనం శూన్య  మని మనం భావించాలి. అది ఆనాడేమో కానీ ప్రస్తుతం పుత్రులు  ఉద్యోగార్ధులై  పరదేశాలు పట్టి పోతూ ముదుసలి తలిదండ్రులను ‘  ఓల్డేజ్ హోంస్ ‘ లోనో ,
‘అనాధ శరణాలయా ‘ ల్లోనో  వేస్తున్నారు. విద్యావంతులు కాకున్నా ముసలివారిని వీధుల్లో పడేసి పోతున్న వారి విషయమూ మనం వార్తల ద్వారా వింటూనే ఉన్నాం, కనుక  సంతు  కలిగినంత మాత్రాన   పొంగి పోనవసరం లేదని మనకు  సూచన,  ఇది అన్ని కాలాలకూ  వర్తిస్తూనే  ఉందికదా!
‘పాలసునకైన యాపద ‘ పద్యంలో  తేలు నిప్పులో పడిందని జాలిపడి  బయటకు తీసి పట్టుకొంటే కుడుతుంది , అలాగే మనం చేసే మేలును తెలుసుకోలేని మూర్ఖునికి ఆపదలో సాయం చేస్తే కృతఘ్నుడై మనకే ఆపద కలిగిస్తాడు , కనుక మూర్ఖుని  తో చెలిమి అతడిపై జాలి చూపడం మనకే ఆపద కలిగిస్తుందని భావన.
‘పాలను గలిసిన జలమును ‘ —పద్యంలో పాలతో కలిసిన నీరు  పాలలాగే కనిపించినా పాల రుచి చెరిచిన విధంగా , చెడ్డవారితో స్నేహం మన గౌరవాన్ని కూడా చెరుస్తుంది కనుక   ఎట్టిపరిస్థితుల్లో చెడ్డవారితో స్నేహం వద్దని కవి  భావన.
‘పొరుగిండ్లకు బనులు లేక పోవకు మెపుడున్ ‘ –పద్యంలో  ఇతరులకు ఇష్టం లేని మాటలు చెప్పి వారిని బాధించ వద్దనీ , తోచలేదని ఇతరుల ఇళ్ళకు పోయి వారిపనీ చెడగొట్టవద్దనీ , ఏదో ఒక ఉపయోగకరమైన  పని చేసుకోమనీ అంటాడు. సోమరితనం వలన కలిగే అనర్ధాలను ప్రస్తావిస్తాడు.
‘ పరసతుల గోష్టినుండి ‘ — పర స్త్రీలతో అతిగా ఉన్నట్లైన  నిందలపాలు కావలసి వస్తుంది, అలాగే స్త్రీ లు  ఎంత మంచివారైనా  పర పురుషునితో అతిచనువు వలనఅపకీర్తి పాలవుతారంటాడు..
‘పరనారీ సోదరుఁడై
పరధనముల కాసపడక పరులకు హితుడైఁ
పరుల దనుఁబొగడ నెగడక
పరుఁలలిగిన నలుగనతఁడు పరముడు సుమతీ!  —
ఇతర స్త్రీలను తోబుట్టువులుగా చూసుకొంటూ, ఇతరుల సొమ్మును ఆసించక , అందరికీ ఇష్టుడై, ఇతరులు  పొగుడుతుంటే  పొంగి పోక  , పరుల కోపానికి   బాధ పడని వాడే ఉత్తముడు అంటూ సజ్జనలక్షణాలను తెలుపుతాడు .
‘పగవల దెవ్వరితోడను ‘ — భూమిపై ఎవరితోనూ విరోధం మంచిది కాదనీ, లేమిలో బాధపడక తగుప్రయత్నం చేయాలనీ, సభలో ఎవరినీ విమర్శింప వద్దనీ , అంటూ  స్త్రీ విషయానికి వచ్చే సరికి  కొంత భేధ భావన చూపు తాడు, హృదయాన్ని మగువలకు విప్పి చెప్పరాదంటాడు. ఇది ఆనాటి సమాజంలో స్త్రీల పట్ల చూపిన వివక్షగా అనిపిస్తుంది.
‘నవ్వకుమీ సభలోపల
నవ్వకుమీ తల్లిదండ్రి నాధులతోడన్
నవ్వకుమీ పరసతితో
నవ్వకుమీ విప్రవరుల నయమిది సుమతీ!—-
సభల్లోనూ , తల్లిని, తండ్రిని, భర్తను, ఇతరుల భార్యను, బ్రాహ్మణులను చూసి నవ్వరాదు. అంటూ  నవ్వు  నాల్గు  విధాల  చేటంటాడు. లక్ష్మణుడు 14సం. నిద్రలేకుండా గడిపినా శ్రీరామ పట్టాభిషేక సమయంలో నవ్వడం అందర్నీ తలో విధంగా భావించేలా చేస్తుంది. చివరకు ఆయన నవ్వుకు  కారణం ఆసమయంలో నిద్రతో తూగు రావడం వలన ,అని తెలిశాక అంతా తేలిక పడతారు. కనుక కారణం లేకుండా నవ్వడం అనర్ధదాయకమని అర్ధం.
‘ నవరస భావాలంకృత …..జెవిటికి శంఖూదినట్లు సిద్ధము సుమతీ! ‘ — తొమ్మిది రసాలతోకూడిన మంచి భావాలతో ఉన్న  కవిత్వాన్ని , కమ్మని సంగీతాన్ని జ్ఞానహీనునకు వినిపించడం, చెవిటి వాని ముందు శంఖం వూదినట్లే. ‘ నవమున బాలుంద్రావరు ‘  –మెత్తని మాటలతో పాలు  తాగించడమూ కష్టమే  భయంతో విషాన్నై నా తాగుతారు. మృదుత్వ మెప్పుడూ అంత మంచిది కాదు .  కనక  భయంతోనే  పనులు చక్క  బెట్టుకోవా లంటాడు. ఈకాలంలో  అది  ఎంత వరకూ పని చేస్తుందో !
‘  నమ్మకు సుంకరి, జూదరి ’ — పన్నులు వసూలు చేసే వానిని, జూదం ఆడేవాడిని, కంసాలివానిని, నటకుని, వేశ్యను, వర్తకుని, ఎడమ చేతితో పనులు చేసేవాడిని నమ్మవద్దంటాడు. ఇక్కడ కుల  ప్రస్థావన ఈ నాటి సమాజం  గర్హిస్తుంది. . అది ఆనాటి సమాజపు పోకడ గా భావించాలి. ‘ నడువకుమీ తెరువొక్కటఁ ‘ — వంటరిగా తోడు లేకుండా ఎక్కడికీ పోరాదంటే , పూర్వం రాకపోక సౌకర్యాలు అంతగా లేనందున  వంటరి ప్రయాణం క్షేమం  కాదని అర్ధం , విరోధి ఇంట్లో భోజనం చేయటం కూడా ప్రాణహాని కలిగించవచ్చు,  ఇతరుల ధనం ఏ ఆధారం లేకుండా దగ్గర  ఉంచుకోరాదని, పూర్వం బ్యాంకుల వంటివి లేనందున  గ్రామాంతరం వెళ్ళేప్పుడు తమ ధనాన్ని తెలిసిన వారింట ఉంచేవారు ,కొన్ని  సమయాల్లో దాని వలన లేనిపోని అపనిందలు , కష్టాలూ  ప్రాప్తించేవి. ఈపద్యం వలన ఆనాటి సాంఘీక పరిస్థి తులు తెలుస్తున్నాయి.
స్నేహితుని ఇంట ఇనుము దాచి గ్రామాంతరం వెళ్ళి వచ్చి తన ఇనుమును తిరిగి ఇమ్మనగా , ఎలుకలు ఇనుమును తిని వేశాయంటాడు  ఆస్నేహితుడు. తర్వాత  ఆబాధితుడు న్యాయమూర్తి  సలహాతో,  వాని కుమారుని  తీసుకు వెళ్ళి  గ్రద్ద తన్నుకు పోయిందని చెప్పగా , న్యాయమూర్తి ‘ ఎలుకలు ఇనుమును తిన్నట్లే గ్రద్ద పిల్ల వానిని ఎత్తుకు పోడం వింత  కాదనగా , బుధ్ధి వచ్చి ఇనుమును తిరిగి  ఇచ్చేస్తాడు. మరి ఈరోజుల్లో అలాంటి న్యాయమూర్తులు  ఉన్నారా!  ఆలోచించాల్సిందే  మరి.  అందుకే ధనం విషయంలో ఎవ్వర్నీ నమ్మ వద్దంటాడు.
‘ ధీరులకుఁ జేయు మేలది  సారంబగు నారికేళ సలిలము భంగిన్–అంటూ మంచివాని స్నేహాన్ని గురించిన ప్రస్తావన.
ధనపతి సఖుఁడై యుండియు
నెనయంగా శివుఁడు భిక్షమెత్తగవలసెన్
దనవారి కెంతకల గిన
దనభాగ్యమె తనఁకుగాక తథ్యము సుమతీ!—
ధనపపతి ఐన కుబేరుడు స్నేహితునిగా ఉన్నా శివుడు  బిచ్చం ఎత్తవలసి వచ్చింది. కనుక తాను సంపాదిం చుకున్న (తన దగ్గరున్న) భాగ్యమే తనది కానీ  ఇతరుల ధనం తనది కాదని భావించ మంటాడు .ఈపద్యానికి చాలా వాడుక  ఉండటం గమనార్హం.
‘ చేతులకు దొడవు దానము—దానం చేసేందుకే చేతులనీ, అసత్యం పలకని వారే పాలకులనీ , అందరికీ న్యాయం జరగడం , స్త్రీ అభిమానంగా  ప్రవర్తించడం మంచిది.   చాడీ మాటలు విని మంచి చెడ్డలు తెలుసుకోలేక ప్రజలను బాధించే  పాలకుడు బొగ్గుల కోసం కోరికలుతీర్చే కల్పవృక్షాన్ని నరికి కాల్చే తెలివి తక్కువవాడు.
అరణ్యంలో తేనె టీగలు కూడ బెట్టిన తేనె చివరకు ఇతరుల పాలైనట్లుగా   లోభి నోరు కట్టుకొని కూడబెట్టిన ధనం పాలకుల పాలవుతుంది గనుక లోభ గుణం వీడమంటాడు.
‘ తనవారు లేనిచోటను
జన మించుక లేని చోట జగడము చోటన్
అనుమానమైన  చోటను
మనుజునకును నిలువంగ దగదు మహిలో సుమతీ! ‘
తన మేలు కోరేవారు  లేని  చోట, మనమాట  చెల్లుభాటు కాని చోట , గలాటాలు జరిగే చోట , మనకు అవమానం జరిగే చోట ఉండ రాదు.
‘కొరగాని కొడుకు పుట్టినఁ
కొరగామియె కాదు తండ్రి గుణముల జెరచుం
జెరకు తుద వెన్నుఁపుట్టిన
జెరకునఁ  దీపెల్ల జెరచు సిద్ధము సుమతీ!– —
ఈ  పద్యమూ బహుళ  జనాదరణ పొందినదే !  అప్రయోజకుడైన  కుమారుని  వలన ఆ కుటుంబానికి  ఉపయోగం లేక పోగా , చెఱకు గడ చివరన పుట్టిన కంకి  వలె వ్యర్ధం కనుక కొడుకులే  కావాలని వ్యధ చెందవద్ద ని కవి భావనకావచ్చు.
‘ స్త్రీల పట్ల విశ్వాసం, పాములతో స్నేహం, పరస్త్రీల ప్రేమ, వేప చెట్లలో తీయదనం, రాజుల పట్ల నమ్మకం అన్నీ అసత్యాలు ‘ , అని మరో చోట అనడం వేపచెట్టు  చేదుతో నూ, పాముల స్వభావంతోనూ,మహిళలనుపోల్చడం బహుశా ఆనాటి స్త్రీలపై పురుషులకున్న అభిప్రాయం కావచ్చు.
‘  స్త్రీలు సంపాదన  ఉన్న భర్తను చూస్తే అడుగులకు మడుగులు ఒత్తుతారు, పూజిస్తారు. సంపాదన లేని మగడిని చూస్తే  నడిచే  శవం వచ్చిందని హీనంగా మాట్లాడతారు’ అన్నాడు . అది ఆనాటి సమాజ పధ్దతేమో కానీ నేడు  సంపాదనాపరురాలైన  స్త్రీనే అంతా నెత్తిన పెట్టు కుంటున్నారు .  అడుగులకు మడుడుగులు ఒత్తు తున్నారు. సంపాదన  లేని భార్యను వ్యర్ధురాలిగా  భావిస్తున్నారు. ఇవి  సమాజంలో వచ్చిన మార్పులు.
‘ చీమలు పెట్టిన పుట్టలు
పాముల కిరవైన యట్లు పామరుఁడు దగన్
హేమంబుఁ గూడఁబెట్టిన
భూమీశులపాఁ జేరు భువిలో సుమతీ! ‘….
ఈ పద్యమూ  సర్వజన రంజకమే ! అజ్ఞాని కూడ బెట్టిన ధనం  పన్నురూపేణ పాలకుల పాలౌతుంది . చీమలు పెట్టిన పుట్టల్లో పాములు వచ్చి చేరటాన్ని ఉదహరించాడు కవి, అంటే ధనాన్ని వ్యర్ధంగా కూడబెట్టక ఉపయోగ కరమైన పనులు , దాన ధర్మాలూ చేయమని అర్ధం.
‘ కులకాంత తోడ నెప్పుడుఁ-
గలహింపకు వట్టి తప్పు ఘటియింపకుమీ
కలకంఠి కంట కన్నీ
రొలికిన సిరి యింటనుండ నొల్లదు సుమతీ! ‘….
–భార్యతో [భర్తతోనూ] ఎప్పుడూ  తగాదాలు  వద్దు.  ఆమెపై [ అతనిపై] లేనిపోని  నేరాలను ఆరోపించ వద్దు.  ఉత్తమ ఇల్లాలు కంట నీరు కింద పడిన ఇంటిలో లక్ష్మిదేవి ఉండదు. ఇంటిలో తగాదాలు కీడు కలిగిస్తాయని భావన.
‘ కూరిమిగల దినములలో
నేరము లెన్నఁడును గలుఁగ నేరవు మఱి యా
కూరిమి విరసంబైనను
నేరములే తోఁచుచుండు నిక్కము సుమతీ! ‘ –
ఈ పద్యమూ చాలా మంది నోట నానేదే! పరస్పరం స్నేహం ఉన్న రోజుల్లో తప్పులు  ఎప్పుడూ కని పించవు. ఆ స్నేహం చెడగానే  ఒప్పులు  సైతం  తప్పులు  గానే తోస్తాయి . కనుక స్నేహాన్ని చెడ గొట్టు కోక సామరస్యంగా  మెలగమని  కావచ్చు.
‘  కొంచెపు నరుసంగతిచే ….గించిత్తు నల్లి కుట్టిన ‘ –,  చిన్న నల్లి కుడితే ఆ నల్లి ఉన్న మంచాన్ని ఎండలో వేయడం, కర్రతో కొట్టడం, మరిగే నీళ్లు పోయడం వంటివి  చేసేవారు పూర్వం  . నల్లి చేరటం వల్ల  మంచానికే కష్టాలు సంభవించాయి ,  కనుక  నీచ స్వభావునితో  స్నేహం చేయ రాదని , ఆపదలు సంభవిస్తాయని  భావన.
అలాగే మరో  పద్యంలో ‘  కారణం లేని నవ్వు , రవిక లేని స్త్రీ, పూర్ణం లేని బూరె , వీరణం లేని పెళ్లి  వ్యర్థాలు అంటాడు [ నేడు  నటీ మణుల కెవ్వరికీ  సినిమాల్లో బట్టలే బరువైనాయి కదా! ]కవి . ‘ కానివాని రచన , నేర్పరితనం లేని  ఆయుధ విద్య వ్యర్ధం ‘ , ‘ పసిపాపలను కూడేవాడు నిజంగా పశువే’  అంటాడు [ ఈనాడు ఈ లాంటి  పశువులు మనకు  అంతా కనిపిస్తూనే  ఉన్నారు, ప్రతిరోజూ పత్రికల్లో ఏమూలో జరుగుతున్న ఈ రకం అత్యాచారాలు వింటూనే ఉన్నాం.  ]
‘ కరణం నెమ్మదితనం, మదం పోయిన ఏనుగు [అనగా ముసలిదైన ఏనుగు ], కరవని తాచు పాము,
కుట్టకుని తేలు ఆశ్చర్యాన్నికలిగిస్తాయంటాడు.
‘ కమలములు నీడఁ బాసినఁ
గమలాప్తుని రశ్మి సోకి కమలిన భంగిన్
దమ దమ నెలవులు దప్పినఁ
దమ మిత్రులు శతృలౌట తథ్యము సుమతీ!—
ఈ పద్యమూ సర్వ జనరంజకమే!
కమలములు పుట్టిల్లయిన నీటిలో అవి  ఉన్నంత వరకూ తమ మిత్రుడైన సూర్యుని  ఎండను భరించగలవు. నీరు విడిచిన కమలం సూర్యుని  ఎండకు  వాడిపోయినట్లే , తమ నివాసాలను విడిచి ఇతరులను ఆశ్రయించిన మానవులు అవమాన పడతారు  , స్నేహితులే శతృలవుతారు .
‘ కనకపు సింహాసనము
శునకముఁ గూర్చుండబెట్టి శుభలగ్నమునఁ
దొనరఁగ బట్టముగట్టిన
వెనకటి గుణమేల మాను వినరా సుమతీ! ‘
ఈ పద్యంలో నీతి సర్వకాలాల్లోనూ అనుసరింపదగినది.
‘ ఓడల బండ్లును వచ్చును
ఓడలు నాబండ్ల మీద నొప్పుగ వచ్చును
ఓడలు బండ్లును వలెనే
వాడంబడు గలిమిలేమి వసుధను సుమతీ! ‘
పెద్ద పడవలపై బళ్ళను నది దాటిస్తారు , అలాగే  బళ్ళపైన  పడవలనూ చేర వేస్తారు. పడవలు గొప్పకాదూ, బండ్లూ గొప్పకాదు,  భాగ్యం , దారిద్య్రం  ఒకరి నుండి మరొకరికి మారుతూనే ఉంటాయి, అనగా సంపద ఒకరి వద్దనే ఉండదు కనుక  సంపద కలనాడు గర్వించక సామరస్యంగా మెలగ మని అర్ధం కావచ్చు.
‘ ఒల్లనిసతి  నొల్లనిపతి ‘ — తనపై ప్రేమాదరణలు లేని  భార్యను, యజమానిని, స్నేహితుడ్ని వెంటనే విడిచి పెట్టడం శ్రేయస్కరం, అలాచేయనివాడే వెర్రి గొల్లవాడు , జాతిచేత గొల్లవాడైనంత మాత్రాన గుణాల్లో వెర్రి గొల్లవాడు కాదు, అంటూ ఇక్కడ కులానికి కాక గుణానికి ప్రాధాన్యతనిచ్చాడు.
‘ ఏరకుమీ కసుగాయలు
దూరకుమీ బంధుజనుల దోషము సుమ్మీ
పారకుమీ రణమందున
మీరకుమీ గురువులాజ్ఞ మేదిని సుమతీ! ‘
ఈ పద్యమూ జనాదరణ పొందినదే !  … పచ్చికాయలు కోయ రాదు [రువిగా ఉండవు గనుక ], బంధు జనులను దూషించరాదు, యుద్ధం నుంచి వెను తిరిగి పారి పోరాదు, [ యుధ్ధమంటే తలపెట్టిన పనిగా  ఇక్కడ భావించ వచ్చు]. పెద్దల ఆజ్ఞలను జవ దాట రాదు, దాని వలన లాభం చేకూరదు, నష్టం తప్ప.
‘ ఎప్పుడు సంపద కలిగిన
అప్పుడె బంధువులు వత్తురది యెట్లన్నన్
దెప్పలుగ జెరువు నిండిన
గప్పలు పదివేలు చేరు గదరా సుమతీ! ‘
చెరువు నిండా నీరు చేరగానే కప్పలు  వేలకొద్దీ దాని లో చేరి బెకబెక మని అరచినట్లే  సంపద కలిగిన వారి వద్దకే బంధువులు ఎక్కువగా  చేరుతారు. ధనం లేని నాడు వారు ముఖం కూడా చూడరు.
‘ఎప్పుడు దప్పులు వెదకెడు
నప్పురుషుని కొల్వ గూడ దదియెట్లన్నన్
సర్పంబు పడగనీడను
గప్పవసించిన విధంబు గదరా సుమతీ! ‘
ఎప్పుడూ తప్పులు వెతుకుచూ  మెచ్చుకొనక  నిందించే యజమాని వద్ద పని చేయటం ,నల్లతాచు నీడలో ఉండే కప్ప బతుకు వలె ప్రమాద కరమని అంతరార్ధం.
‘  ఉపకారికి నుపకారము
విపరీతముగాదు సేయ వివరింపంగా
అపకారికి నుపకారము
నెపమెన్నక సేయువాడు నేర్పరి సుమతీ! ‘….
ఈ పద్యం బహుళ జనాదరణ  పొందినదే! విద్వాంసుని నుండీ పల్లె జనులు  సైతం తమ మాటల్లో ప్రస్తావించేదే! మేలు చేసిన వానికి మేలు చేయుటం కాక , హాని చేసిన వానికి సైతం  అంతకు ముందు వాడు చేసిన దోషాలను లెక్కచేయక ఉపకారం చేసేవాడే నేర్పరి. Help ever- Hurt never!
‘ ఉదకము ద్రావెడు హయమును– నీరు తాగే గుర్రం  దగ్గరకు,  కొవ్వుతో  విజృంభించే  మదపుటేనుగు  దగ్గరకు,  ఆవు దగ్గర ఉన్న ఆబోతు వద్దకు, విద్యనేర్వని అల్పుని దగ్గరకు వెళ్లటం ప్రమాద భరితం.
ఉత్తమ గుణములు నీచు
కెత్తెర గునగలుగనేర్చు నెయ్యడలం దా
నెత్తిచ్చి కరగిపోసిన
నిత్తడి బంగారుమగునె ఇలలో సుమతీ! ‘ –
ఇత్తడిని ఎన్నిసార్లు కరిగించిపోసినా బంగారం  కానట్లే ఈలోకంలో నీచునకు  ఏనాడూ   మంచి గుణాలు రావు. కనుక నీచునికి దూరంగా ఉండమని  సూచన.
ఉడుముండదె నూరేండ్లును
బడియుండదె పేర్మి బాము పదినూరేండ్లున్
మడుపునఁ గొక్కెర యుండదె
కడు నిల బురుషార్థపరుడు గావలె సుమతీ! ‘….
నూరేళ్ల పాటు ఉడుము , పది వందల ఏళ్ల పాటు పాము, చిరకాలం చెరువులో  కొంగ జీవించి ఉన్నా ప్రయోజనం సూన్యం. ధర్మార్థ కామ మోక్షాల పట్ల ఆసక్తి తో వాటిని ఆచరిస్తూ సదా లోచనల తో ఉన్న వాడే  మానవుడు .  మానవుడు  నిరంతరం  పరోపకార బుధ్ధితో జీవించాలని అర్ధం.
‘ ఇమ్ముగఁ జదువని నోరును
అమ్మాయని పిలిచి యన్నమడుగని నోరున్
దమ్ములఁ బిలువని నోరును
గుమ్మరిమను ద్రవ్వినట్టి గుంటర ‘ –
చక్కగా సద్విషయాలు పలకని నోరు, ‘ అమ్మా! అని  పిలిచి అన్నం పెట్టు‘ అని అడగని నోరూ, ‘ ఒరే తమ్ముడూ! అని పిలవని నోరు,  కుమ్మరివాడు మన్ను తవ్విన గోతితో సమానం .
‘ ఆఁకొన్న కూడె యమృతము
తాఁకొందక నిచ్చువాఁడె దాత ధరిత్రిన్
సోఁకోర్చువాఁడె మనుజుఁడు
తేఁకువగలవాఁడె వంశ తిలకుఁడు ‘ –
లోకంలో ఆకలి వేసినప్పుడు తినే  అన్నం అమృతం వలే ఉంటుంది.అది గంజినీరైనా సరే!, తూలనాడక ,బాధ పెట్టక తనవద్ద ఉన్నది హృదయ పూర్వకంగా ఇతరుల  అవసరం తెల్సు కుని ఇచ్చువాడే దాత, ఆవేశాన్ని ఓర్చుకొనేవాడే కార్య సాధకుడైన  మానవుడు,  ధైర్యంగా కష్ట నిష్టూరాలను ఒకే విధంగా భావించి సాగేవాడే  మంచి మనిషి.
‘ అడియాస కొలువుఁ గొలువకు
గుడిమణియము సేయఁబోకు కుజనులతోడన్
విడువక కూరిమి సేయకు
మడవినిఁదో డరయఁకొంటి నరుగకు సుమతీ! ‘ –
జీతం దక్కని పని చేయటం వృధా, గుడికి ధర్మకర్తగా ఉండటం వలన ఏదో ఒకసమయంలో భగవంతుని ధనాన్ని దుర్వయం చేసిన పాపం అంటుతుంది. చెడ్డవారితో  స్నేహము చేయటం వలన వాని దుర్మార్గం మనకు వస్తుంది. అడవిలో సహాయం లేకుండా ఒంటరిగా ప్రయాణం చేస్తే  కష్టం కలిగితే ఆదుకునే వారుండరు.
[ పూర్వం ఒక ఊరినుండీ మరో ప్రాంతానికి  నడకే సాధనం ]
‘ అడిగిన జీతంబియ్యని
మిడిమేలపు దొరనుగొల్చి మిడుకుటకంటెన్
వడిగల యెద్దుల గట్టుక
మడి దున్నుకు బ్రతుకవచ్చు మహిలో సుమతీ!—
అవసరానికి  అడిగినప్పుడు జీతమివ్వని గర్వి ఐన వాని వద్ద  పనిచేయటం  వ్యర్ధం.  వేగముగా  పోగల ఎద్దులను నాగలికి కట్టుకుని పొలం దున్నుకొని వ్యవసాయం చేసుకోవడం  మంచిది . అంటాడు ఆనాడు సమాజం లో వ్యవసాయమే అందరికీ అందుబాటులో ఉన్న పని.
‘అక్కరకు రాని చుట్టము
మ్రొక్కిన వరమీని వేల్పు మోహరమునఁదా
నెక్కినఁ బారని గుర్రము
గ్రక్కున విడువంగ వలయుఁ గదరా సుమతీ!—
అవసరానికి పలకని  చుట్టమును , ఆపదలో ఉన్నపుడు కష్టం తీర్చని దేవుని   యుద్ధంలో   తాను అధిరోహించి ఉన్నపుడు  ముందుకు పరిగెత్తని గుర్రాన్నీ  వెంటనే వదల మంటాడు. బద్దెనకవి  ఆనాటి సమాజరీతులకు, నీతులు జోడించి , ఈనాటికీ అనుసరింపదగిన పధ్ధతులనూ, వదలవలసిన రీతులనూ తన శతకంలో’ సుమతీ !’అనే మకుటంతో  వర్ణించాడు. మనం అనుసరింపదగిన మంచి విషయాలను బద్దెన కవి తన ఎంతో నేర్పుగా కూర్చిన ఈ శతకాన్ని మనమూ ఆకళింపుచేసుకుని లాభం పొందేప్రయత్నం  చేద్దాం.
ఉపాధ్యాయినిగా 40 సం. ఎన్నోశతకాలు వందలమంది నా విద్యార్ధులకు బోధించిన అనుభవంతో  ఈ నాలుగు మాటలూ మీతో పంచుకోదలచి ఈవ్యాసాన్ని ధైర్యంగా  రూపొందించాను. దీనిలో ఏదైనాతప్పులు సవరింపులూ ఉన్నచో  విశాల హృదయంతో మన్నించి, సరి చేసుకునే అవకాశం నాకు కలుగజేస్తారని విశ్వసిస్తూ
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
– కంకణంపాటి శ్వేత
కొత్త సంవత్సరం అందరికి కొత్త ఆశలని రెక్కలు కట్టుకు తెస్తుంది. అలాగే ఈ సంవత్సరం కూడా వచ్చింది. ముఖ్యంగా మహిళాలోకానికి కొత్త చట్టాలు, ఉన్న చట్టాల సవరణ లాంటివి ఆశలు పెంచడం హర్షనీయం. గత నెలలో జరిగిన నిర్భయ అత్యాచారాన్ని ఖండిస్తూ, మాలిక ఈ పత్రిక బృందం తఱపున ప్రగాఢ సంతాపం తెలియజేస్తున్నాము. ఇక అందరు చేసినట్టు ఖండించేసి, నోరు పారేసుకున్న రాజకీయ నాయకులని కసి తీరా తిట్టేసుకుని, ఈ సమస్య పరిష్కరించాల్సింది ప్రజలు ఎన్నుకున్న ప్రభుత్వమే అని ఎదురుచూడటం మాత్రమే పరిష్కారం కాదని ఒక ఆలోచన. సమాజం అనేది మనుష్యులందరం ఏర్పరచుకున్నది. అలా ఏర్పరచుకున్న సమాజంలో కొన్ని అనివార్య ఘటనలు సంభవిస్తే, అది కేవలం ఒక సభ్యునికో, వర్గానికో వదిలెయ్యటం సబబు కాదు. నవసమాజ నిర్మాణానికి అందరం బాధ్యులమే. ఇక మనసుని రోదనతో , బాధతో రగిలించే నిర్భయ పై జరిగిన అత్యాచార ఘటనలాంటివి జరగకుండా చూసుకునే బాధ్యత కూడా మనందరిపైన ఉన్నాయి.
మార్పు రావాలంటే ఎక్కడో కాదు, ముందు మన మనసుల్లో, మన ఇంట్లో మార్పులు తెచ్చుకోవాలి. ఇదేంటి , అక్కడేదో జరిగిందని మనలో మార్పులు అని మాట్లాడుతున్నారు అని ఆశ్చర్యపడాల్సిన అవసరం లేదు. మార్పు మన నుండి మొదలవ్వాలి, ఎక్కడా అని అడిగితే మన అలోచనా ధోరణి నుండి అని అంటాను. పురుషాధిక్యతా భావాన్ని పురుషుల్లో ఉండకూడదు . అది చిన్నపిల్లలప్పుడే , చిన్నపిల్లలకి తలిదండ్రులు ముందుగా మనం మనుష్యులం, ఆ తరవాతే ఆడ మగా అన్న భావన కలిగించాలి. తరచుగా అమ్మాయివి కదా , ఇలా ఉండాలి అలా ఉండాలి అన్న కట్టుబాట్లతో అదేవిధంగా అబ్బాయివి కదా పరవాలేదులే అన్న అహంకార బీజాన్ని అబ్బాయిలలో మొక్కలోనే తుంచేయాలి. విషాదకరమైన సంఘటనలు జరిగినప్పుడు భయపడి, పిల్లల మీద ఉన్న మమకారం కొద్దీ మరింత దిగ్బంధించి, గాజు ఇళ్లల్లో  పెట్టినట్టు అపురూపంగా చూసుకోవటం సహజం. అది చాలా మంది తెలియక చేసే పెద్ద పొరపాటు. ధైర్యంగా ఉండాలన్న విషయాన్ని, తీసుకోవలసిన జాగ్రత్తలు చెప్పుకుని, పాసిటివ్ అట్టిట్యూడ్ ని పెంచాలి. పురుషులు, స్త్రీలు సమానంగా పని చేసే యుగం ఇది. సమయానుసారం గా అత్యాచారాలు జరుగుతాయనుకుంటే అది అవివేకం. పగలు జరిగిన అత్యాచారాలు ఎన్నో , బలై పోయిన అమ్మాయిలు ఎందరో . సమయం తో పనిలేదన్నట్టుగానే వేషధారణ కి జరిగే అత్యాచారాలకి సంబంధం లేదు. గ్లోబల్ గా అందరూ ఒక విషయం పై పోరాటం సాగిస్తుంటే, మన దేశం లో ఇంకా మహిళల భద్రత కై పోరాటం చేస్తుండటం సిగ్గు చేటు. అత్యాచారాలు జరగటానికి కేవలం ఒక మనిషి వికృతాలోచనలే కారణం. స్త్రీలంటే చులకన భావం నరనరల్లో జీర్ణించి ఉండటం, దాన్ని సమాజం అంతా కాకపోయినా, కొద్ది మంది ప్రోత్సాహించటమే కారణం. ఇలాంటి సంఘటనలని అవకాశాలుగా తీసుకొని కొంతమంది స్త్రీవాదులు వెదజల్లే పురుషద్వేషం  స్త్రీ పురుషుల మధ్య అంతరాలను పెంచుతోందే గానీ సమాజానికేమీ మేలు చెయ్యట్లేదు. ఈ హీన భావాన్ని ఆదిలోనే త్రుంచి ఒక నవ సమాజాన్ని నిర్మించే ప్రయత్నం చేద్దాం.
 
ఈయన జనన సంబంధిత విషయాలు శ్రీ శివ పురాణంలో సూత మహర్షి శౌనకాది మునులకి చెప్తున్నట్టు వస్తుంది. ఆ ప్రకారంగా, పూర్వము కాంపిల్య నగరంలో యజ్ఞదత్తుడు – సోమిదమ్మ అనే బ్రాహ్మణ దంపతులు ఉండేవారు. వేద, వేదాంగాలు, శాస్త్ర, పురాణాలు అన్నిటిలో ప్రావీణ్యత ఉన్న యజ్ఞదత్తుడు రాజాదరణ పొంది రాజగురువుగా నియమింపబడ్డాడు. వీరి ఏకైక సంతానం గుణనిధి. అతను చెడు సావాసాల వలన జూదమునకు బానిసయ్యి, ఆ జూద క్రీడ కోసం దొంగతనాలు కూడా మొదలుపెట్టాడు. తల్లయిన సోమిదమ్మకి ఇవన్నీ తెలిసినా గారాబంతో మందలించకపోగా, భర్తకు ఈ విషయాలు తెలిస్తే ఎక్కడ కోప్పడతాడో అన్న భయంతో మౌనం వహించేది. యజ్ఞదత్తుడు రాజమందిరంలో కార్య కలాపాలలో నిమగ్నమై కొడుకుని పట్టించుకునేవాడు కాదు. ఎప్పుడయినా కొడుకు గురించి భార్యను వాకబు చేస్తే, ఆవిడ పుత్ర ప్రేమతో చదువుకోడానికి గురువు గారి వద్దకు వెళ్ళాడనో, గుడికి వెళ్ళాడనో అబద్ధం చెప్పి భర్తను మభ్య పెట్టేది. దానితో గుణనిధికి అడ్డు, అదుపు లేక ఇంటిలో నగలన్నీ దొంగిలించి మరీ జూదమాడి ఓడిపోతూ ఉండేవాడు. అలా తన తండ్రికి రాజుగారిచ్చిన వజ్రపు ఉంగరం కూడా జూదంలో పెట్టి ఓడిపోయాడు. ఆ ఉంగరం గెలుచుకున్న వ్యక్తి అనుకోకుండా యజ్ఞదత్తుని కంట పడటం, యజ్ఞదత్తుడు ఆ ఉంగరం తనదని గుర్తించి అతనిని నిలదీయటం, అతను జూదంలో గుణనిధి వద్ద గెలుచుకున్నానని చెప్పటంతో యజ్ఞదత్తుని నోట మాట రాలేదు. ఆ రోజు దాకా కొడుకు ఏమి చేస్తున్నదీ తనకు తెలియని పరిస్థితిలో ఉన్నందుకు సిగ్గుపడుతూ, భార్యా బిడ్డల మీద కోపంతో ఇంటికి వెళ్లి, కొడుకు చెడు సావాసాలకు లోనయిన విషయం తన వద్ద దాచినందుకు భార్యను మందలించాడు. ఇంతలో జరిగిన విషయం తెలుసుకున్న గుణనిధి ఇంటికి వచ్చే సాహసం చేయలేకపోయాడు. తన మిత్రులెవరూ కూడా తనకి తల దాచుకోవటానికి సహకరించలేదు. చెంతనే ఉన్న గౌతమీ నది దాటి ప్రక్క ఊరు చేరుకున్నాడు. ఆ రోజు మహాశివరాత్రి కావడంతో ఊరి చివరన ఉన్న శివాలయంలో భక్తులు నైవేద్యాలు సమర్పించి, తమ శక్తి కొలదీ జాగారాలు చేసి, మెల్లిగా నిద్రలోకి జారుకున్నారు. జనాలంతా పడుకున్నారని నిర్ధారించుకున్నాక, ఆకలితో ఉన్న గుణనిధి శివునికి అర్పించిన ప్రసాదాలను తీసుకుని తిందామని గర్భ గుడిలోనికి వెళ్ళాడు. చీకటిలో ఏమీ కనిపించక, తన పైవస్త్రాన్ని చించి వత్తిగా చేసి అక్కడ ఉన్న నూనెతో దీపాన్ని వెలిగించాడు. ఆ వెలుతురులో ప్రసాద పాత్రలు కనిపించేసరికి ఆనందంతో వాటిని తీసుకుని బయటకి నడుస్తుండగా గుడిలో నిద్రిస్తున్న ఒక భక్తుని కాలు తగిలి, నందీశ్వరుని మీద పడి, తల పగిలి చనిపోతాడు. ఊరి నుండీ పారిపోతూ పవిత్రమయిన గౌతమీ స్నానం, తిండి దొరకనందున ఉపవాసం, వెలుతురు కోసం శివాలయంలో వెలిగించిన దీపం, ప్రసాదాల కోసం చేసిన సగం జాగారం, ఇవన్నీ అనుకోకుండా చేసినా శివరాత్రి పర్వదినం నాడు చేసి మరణించటం వలన గుణనిధికి కైలాస ప్రాప్తి లభించింది. అందుకనే “జన్మానికో శివరాత్రి” అంటారు.
ఇదిలా ఉండగా, పులస్త్యుడు అనే బ్రహ్మర్షి ధర్మాన్ని గ్రహించాలన్న ఆసక్తితో, మేరు పర్వతానికి అతి చేరువలో ఉండే తృణబిందుని ఆశ్రమానికి వెళ్ళి, అక్కడ తనకనువయిన ఒక చోటు చూసుకుని తపస్సు ప్రారంభించాడు. ఆ ఆశ్రమ పరిసరాలు ఎంతో రమణీయమయిన ప్రకృతి శోభతో విలసిల్లుతూ ఉండేవి. అందుకే దేవతాంగనలు, అప్సరసలు, నాగకన్యలు అక్కడకి వెళ్ళి తమ ఆటపాటలతో కాలం గడిపి వెళ్ళిపోయేవారు. వీటి వలన పులస్త్యునికి తపోభంగం కలిగేది. దానితో ఆగ్రహించిన ఆయన, తన కంట పడిన కన్య గర్భవతి అవుతుందని శపించి తపస్సులో మునిగిపోతాడు. ఈ శాపం గురించి తెలిసినవారెవరూ అక్కడికి వెళ్ళేవారు కాదు. ఒకనాడు ఈ శాపం గురించి తెలియని తృణబిందుని కుమార్తె అయినటువంటి మానిని అక్కడికి వెళ్ళటం, గర్భం దాల్చటం జరగటంతో తన కుమార్తెను స్వీకరించమని తృణబిందుడు పులస్త్యుని అడుగగా దయతో ఆమెను స్వీకరించి, ఆమె సేవలకి మెచ్చి, తనతో సమానమయిన జ్ఞానం, శక్తి ఉన్న పుత్రుడు పుడతాడని ఆశీర్వదిస్తాడు. అలా పుట్టినవాడే విశ్రవుడు (వేదాధ్యాయమును విన్నవాడు అని అర్థం). విశ్రవుడు (ఇతనిని విశ్రవ బ్రహ్మ అని కూడా పిలుస్తారు) తన తండ్రితో అన్ని విషయాల్లోనూ సమానుడై, నిత్యం తపస్సు చేసుకుంటూ ఉండేవాడు. యుక్త వయస్కుడైన విశ్రవునికి, భరద్వాజ మహర్షి తన కుమార్తె అయిన దేవవర్ణినిచ్చి వివాహం జరిపించారు. వీరిరువురికీ పుట్టినవాడు వైశ్రవణుడు. ఈ వైశ్రవణుడే (విశ్రవుని కుమారుడు) కుబేరుడు.
కుబేరుడు చిన్నతనం నుండీ శివ భక్తి తత్పరుడు. కైలాస ప్రాప్తి పొందిన గుణనిధే ఈ జన్మలో వైశ్రవణుడిగా (కుబేరునిగా) పుట్టాడని తన తపోశక్తి ద్వారా తెలుసుకున్న విశ్రవుడు, తన కుమారుడు చిన్నతనంలోనే తపస్సు చేసుకోవడానికి అంగీకరించాడు. దానితో కుబేరుడు కఠోరమైన తపస్సు చేయటం మొదలు పెట్టాడు. కొన్ని సంవత్సరాలు కేవలం ద్రవ పదార్ధాలను సేవించి, తరువాత కొన్ని సంవత్సరాలు కేవలం గాలి మాత్రమే భుజించి, అటు పిమ్మట గాలిని కూడా పీల్చకుండా వెయ్యి సంవత్సరాల పాటు చేసిన తపస్సుకు మెచ్చిన పరమ శివుడు ప్రత్యక్షమయ్యి, తనని లోకపాలకునిగా, ధనాధ్యక్షునిగా ఉండే వరమిచ్చి అంతర్ధామనవుతాడు. ఎక్కడ ఉండాలో తెలియని కుబేరుడు బ్రహ్మ కోసం తపస్సు చేయగా, ఆయన ప్రత్యక్షమయ్యి శంఖనిధి, పద్మనిధి మరియు పుష్పక విమానం ప్రసాదించి, త్రికూట పర్వతం మీద, సముద్ర మధ్యభాగంలో ఉన్న లంకా పట్టణంలో పూర్వం రాక్షసులు ఉండేవారనీ, శ్రీహరి వలన భయంతో వారంతా పాతాళానికి పారిపోయారు కనుక అక్కడకి వెళ్ళి ఉండమనీ చెప్పి మాయమవుతాడు.
రావణాసురుడు రాక్షసుడు కావడంతో తన తాతగారయిన సుమాలి వద్ద పాతాళంలో ఉండేవాడు. కుబేరుడు మాత్రం భోగ భాగ్యాలతో లంకలో రాజ్యపాలన చేయటం చూసి తట్టుకోలేక, లంక మీదకి దండెత్తాడు రావణాసురుడు. కుబేరునికి శారీరక బలం తక్కువ, యుద్ధం చేసి జనాలను చంపే క్రూరత్వం లేదు, పైగా రావణాసురుడు హఠాత్తుగా రావటంతో రావణాసురుడు లంకను పుష్పక విమానంతో సహా స్వాధీనం చేసుకుని కుబేరుని తరిమేశాడు. దానితో భయపడిపోయిన కుబేరుడు కాశీ చేరుకుని పరమేశ్వరుని కోసం ఘోర తపస్సు మొదలుపెట్టాడు. గాలిని సైతం బంధించి, ఒంటి కాలి మీద నిలిచి, శివుని మనసులో నిలుపుకుని తపస్సు చేయసాగాడు. తన శరీరం నుండి వచ్చిన తపోగ్ని జ్వాలలు ముల్లోకాలూ వ్యాపించాయి. ఈయనకి తపోభంగం కలిగించటానికి చేసిన ప్రయత్నాలన్నీ వృధా అయ్యాయి. కాలం గడిచిన కొద్దీ కుబేరుని శరీరం ఎముకల గూడులా మారిపోయింది. అయినా తపస్సు చేస్తూనే ఉన్న కుబేరుని మెచ్చిన శివుడు ప్రత్యక్షమయ్యి, “లంకా నగరాన్ని మించిన దివ్యభవనాలతో, అపురూపమయిన చైత్ర రథం అనే ఉద్యానవనముతో, నవ నిధులతో, మణి మాణిక్యాలతో, సర్వ సంపదలతో అలకాపురం అనే పట్టణాన్ని నిర్మించి నీకు ఇస్తున్నాను. ఇక నుండీ నీవు అక్కడే ఉంటూ, యక్షులకి, గంధర్వులకి, మయులకి, గుహ్యకులకి రాజువై ఉండమని అనుగ్రహిస్తాడు. ధనదుడవు, ధన దాతవు అయిన నిన్ను మించినవాడు ఈ సృష్టిలోనే ఉండరు. ఉత్తర దిక్కును పరిపాలిస్తూ, నా ప్రియ మిత్రుడవై, నాకు ఆప్తుడవై సంచరిస్తూ ఉండు” అని ఎన్నో వరాలిచ్చి కుబేరునికి మంచి రూపం ప్రసాదించి అదృశ్యమవుతాడు. అందుకనే అధిక ధనము కల వారిని “అపర కుబేరులు” అంటారు.
ఎంతోమంది అదృష్ట చిహ్నంగా, సిరిసంపదలనొసగుతూ ఆనందాన్ని పెంపొందించే దైవంగా భావించే “లాఫింగ్ బుద్ధ” మన కుబేరుడే అని చాలా మంది నమ్మకం. కుబేరుని పూజించిన వారికి ఆర్ధిక ఇబ్బందులు తొలగి, వ్యాపార వృద్ధి, సామాజిక గుర్తింపు లభిస్తాయని మన పురాణాలు చెప్తున్నాయి. అయితే, కుబేరుని ప్రతిమ కానీ, కుబేర దీపాలు కానీ ఎవరికి వారు కొనుక్కోవటం కన్నా కూడా ఎవరయినా కానుకగా ఇచ్చినది మనం తీసుకుని పూజిస్తే విశేషమయిన ఫలితం ఉంటుందని నమ్మిక. ధన త్రయోదశి నాడు కుబేర పూజలు, కుబేర వ్రతాలు, మొ., ఈ మధ్యన మనం ఎక్కువగా చూస్తున్నా, నిత్యం మనకి తెలిసో, తెలియకుండానో కుబేరుడిని మంత్రపుష్పం చదివేటప్పుడు స్మరిస్తూనే ఉంటాం.
హిందువులే కాక, బౌద్ధ, జైన మతాల వారు కూడా అధికంగా పూజించే, నమ్మే దైవం కుబేరుడు. బౌద్ధులు ఈయనని వైశ్రవణుడు లేదా జంభాలుడు అని పిలుస్తారు. శ్రీ శివ పురాణం ప్రకారం, కుబేరుడి అసలు పేరు వైశ్రవణుడే! జైనులు ఈయనని సర్వానుభూతి అంటారు. టిబెటియన్లు మరియు జపనీయుల ప్రకారం ప్రపంచాన్ని నలుదిక్కులా పాలించే రాజులలో కుబేరుడు ఒకడు. బౌద్ధుల ప్రకారం ఈయన చేతిలో ఎల్లప్పుడూ బంగారు నాణెములు కల ఒక సంచీ కానీ వజ్రములను, మణులను వెదజల్లు ముంగీస కానీ ఉంటాయి. అదే విధంగా, మరొక చేతిలో ఎల్లప్పుడూ నిమ్మకాయ (జంబీరము) ఉండటం వలననే ఈయనకి జంభాలుడు అనే పేరు వచ్చిందని చెప్తారు. అగ్ని పురాణం ప్రకారం, ఈయన ఆయుధం గద, వాహనం నరుడు (మనిషి). దీని ద్వారా మనిషి డబ్బుకి, ఐశ్వర్యానికి బానిసగా మారే అవకాశాలు ఉన్నాయని తెలుస్తున్నది. కనుక మనిషి మనీ కి బానిస కాకుండా స్వీయ నియంత్రణతో బంధువుగా వుంటూ, ఆయురారోగ్యాలతో, సుఖశాంతులతో జీవించాలని ఆశిద్దాం.
“ఓం యక్షరాజాయ విద్మహే అలకాధీశాయ ధీమహి తన్నో కుబేరః ప్రచోదయాత్”
రచన: ఉమదేవి పోచంపల్లి
మనోభావాలను గమనిస్తూ
జీవన్మార్గాన్ని బోధిస్తూ
శాంతితో విశ్రమిస్తూ
సమాధి లాంటి
ఏకాగ్రతలో
సుషుప్తిలో
ఉందో?
తట్టి
లేపకు
లేచిందో
నిద్రాణమైన
త్రినేత్రం లోంచి
ప్రజ్వరిల్లే భానురేఖలు
భాసిల్లుతూ ప్రచండ తీవ్రత తో
మండే గుండెల చప్పుడు ఇంధనాలతో
శతసహస్ర సూర్యుల కాంతిరేఖలు ప్రసరిస్తూ,
శక్తినంత క్రోడీకరించి అసభ్యతను, అన్యాయాన్ని
నిస్సహాయులపై దౌర్జన్యాన్ని, దళారీతనాన్ని, కటిక
దౌర్భాగ్యాన్ని తుత్తునియలు చేసి, భస్మీపటలమ్ చేసి
బ్రతుకు భారాన్ని తగ్గించే బంగారు క్షణాలు అతి దగ్గరలోనే
అనంతమైన భూభారం లో రవంతైనా భారాన్నిత్రుంచి వేసే రోజు
రాదేమింకా, తెలవారదేమింకా? నేను, నువ్వూ నడిపించేదాకా, ఇంకా?
రచన, గానం : లీలా మంత్రి
సహాయం: ఉమాదేవి  పోచంపల్లి

 

కూర్పరి : సత్యసాయి కొవ్వలి..
 
సత్యసాయి కొవ్వలి గారు కూర్చిన ఈ  పదచంద్రిక  సరిగా పూరించినవారికి 1000 రూపాయల బహుమతి. విజేతలు ఒకరికన్నా ఎక్కువగా ఉంటే బహుమతి అందరికీ సమానంగా పంచబడుతుంది. ఒకవేళ విజేతలు అయిదుగురికన్నా ఎక్కువగా ఉంటే లాటరీ పద్ధతిలో ఎంపిక చేసిన అయిదుగురికి బహుమతి సమానంగా పంచబడుతుంది. మీ సమాధానాలకోసం ఎదురుచూస్తున్నాం. సమాధానాలు ఈమెయిల్ చెయ్యవలసిన చిరునామా:  editor@maalika.org  ..
సమాధానాలు పంపడానికి ఆఖరు తేది.. ఫిబ్రవరి 20

 
 
ఆధారాలు 
అడ్డం 
నిలువు
 
రచన: వెంకట్ హేమాద్రిబొట్ల                                                                                                                                     
అదంతా ఒక ఎడారి లాంటి ప్రాంతం.  ఎక్కడా జనసంచారం కానీ, ఇతర ఏ విధమైన కదలికలు కానీ లేవు.  గాలి కూడా ఎవరో చేత్తో పట్టి ఆపినట్టు స్తంబించి ఉంది.  అంత నిర్మానుష్యమైన ప్రదేశం లో శిధిలావస్త లో ఉన్న ఒక కట్టడం మాత్రం ఉంది.  అందులోంచి పెద్దగా మంత్రాలు వినపడుతున్నాయి.  ఇంతలో, టక్ టక్ … టక్ టక్ మని దూరం నుంచి గుర్రం డెక్కల చప్పుడు లీలగా వినపడుతోంది.   క్రమంగా ఆ గుర్రం ఇటే దూసుకుని వస్తునట్టుగా ఆ శబ్దం పెద్దదవుతూ వచ్చింది.   అంతలో ఆ గుర్రం పై వేగంగా స్వారి చేస్తూ వస్తున్న రాజకుమారుడు కనబడ్డాడు.   అలా వస్తున్న రాజ కుమారుడిని చూసి, రెండు చేతులు చెరో వైపు కట్టేసి ఉన్న రాకుమారి కళ్ళు ఆనందంతో వెలిగాయి.  ఇది చూసి బిగ్గరగా మంత్రాలు చదువుతున్న బారెడు గడ్డం ఉన్న మాంత్రికుడు స్వరం ఇంకా పెంచి చేతిలో గుప్పెడు భస్మం తీసుకుని ఎదురుగా ఉన్న మంటలో వేసాడు.  అందులోంచి ఒక రాక్షసుడు పుట్టుకొచ్చి రాకుమారుడిని అడ్డగించాడు.  వాడితో హోరాహరి గా తలపడి, చివరికి గాలిలో ఆరు అడుగులు పైకెగిరి తన చేతిలో ఉన్న కత్తితో వాడిని హతమారుస్తాడు ఆ రాకుమారుడు.  అదే ఊపులో లో వెళ్ళి ఆ మాంత్రికుడి తల తెగనరుకుతాడు.  అది వెళ్ళి అగ్ని గుండం లో పడుతుంది.  అంతే, రాకుమారి చేతులకి కట్టి ఉన్న తాళ్ళు మాయమవుతాయి.  అప్పుడు ఎదురుగా ఉన్న పెద్ద కాళికామాత ప్రసన్నురాలై వారిద్దరిని దీవించి అంతర్ధానమవుతుంది.   రాజకుమారుడు రాకుమారిని అమాంతం గాలిలోకెత్తి గుర్రం పై ఎక్కించుకుని రాజ్యం వైపు దూసుకుపోతాడు. 
అప్పటి వరకు కథలో లీనమై, వేరే లోకంలో విహరిస్తూ సినిమా చూస్తున్న ప్రేక్షకులు ఈ లోకంలోకి వస్తారు.  వారిలో ఒక విధమైన సంతోషం కనపడుతుంది.  చిత్ర విచిత్రమైన మలుపులు తిరిగే ఒక కథని చూసిన సంతోషం అది.   ఇదంతా నిజం కాదు, కేవలం కథే అని తెలిసినా, కాసేపు ఆలోచన అంతా పక్కన పెట్టి (suspension of belief), తెరపై జరుగుతున్న సన్నివేశాలలో లీనమైపోవడం వల్ల వచ్చిన అనుభూతి అది.   ఎందుకంటే, అలా చేయడం వాస్తవాన్ని, అందులోని బాధల్ని కాసేపు మరిచిపోయేలా చేస్తుంది కాబట్టి.  రాజులు, రాణులు, మాంత్రికులు, మంత్ర దండాలు, మాయలు, గుర్రపు స్వారీలు, కత్తి యుద్దాలు – ఒక వేరే లోకంలో విహరించి వచ్చినట్టుగా ఉంటుంది.  అందుకే అందరికి ఎంతో నచ్చుతుంది, ఆనందాన్నిస్తుంది.   ఇలాటి సినిమాలు చిన్నపిల్లలకు మాత్రమే అనుకుంటే పొరపాటు. పెద్దవాళ్లు కూడా ఇటువంటి సినిమాలను పూర్తిగా లీనమై చూస్తారు. ఆ కొద్ది గంటలుపాటు మరో లోకానికి వెళ్లిపోతారు 
అవును, తెలిసిందేగా.  అందుకేగా పిల్లలని తీసుకుని వెళ్ళి హ్యారీ పోటర్, నార్నియా, లయన్ కింగ్ వంటి సినిమాలు చూసేది.   వాటి గురించే కదా మీరు మాట్లాడేది? 
కాదు, కాదు, కాదు.  ఈ రోజుల్లో, ఇంతటి సాంకేతికత అందుబాటులో ఉండి, వాటిని ఉపయోగించి తీస్తున్న సినిమాలు గురించి కాదు నేను చెప్పేది. 
అవునా, మరి వేటి గురించి?  – వేటి గురించి అంటే, ఈ టెక్నాలజీ, ఫొటోగ్రఫి, కంప్యుటర్ యానిమేషన్ వంటివి అభివృద్ధి చెందని కాలంలోనే అద్బుతమైన చిత్రాలు తీసి ప్రేక్షకులని కుర్చీలకి (లేదా బెంచీలకి ఇంకా మాట్టాడితే నేలకి) కట్టిపడేసి, వారిని కల్పనా జగత్తి లో విహరింపచేసిన చిత్రాలు గురించి.  జానపద చిత్రాల గురించి. 
తెలుగు చలన చిత్ర పరిశ్రమలో ఎన్నో రకాల చిత్రాలు వచ్చాయి.  పౌరాణికాలు, సాంఘిక చిత్రాలు.  అలాగే జానపద చిత్రాలు.  మిగితా వాటిలాగే, ఇవి కూడా ఎంతో జనాదరణ పొందాయి.    
పాతాళ  భైరవి,మల్లీశ్వరి,  జయసింహ, గులేబకావళికథ, పిడుగురాముడు, గోపాలుడుభూపాలుడు, కంచుకోటరాజమకుటం, గుణసుందరి కథ, చండీ రాణీ, బాల రాజు, కీలుగుర్రం, జగదేక వీరుని కథ,  – ఎన్నో, ఎన్నెన్నో  చిత్రాలు.  ఇవన్నీ ఆ కాలం లో ఎంతో పాపులర్ అయ్యాయి.  జానపద బ్రహ్మ గా పేరుగాంచిన విఠలాచార్య గారు తీసిన – ఆలీబాబా 40 దొంగలు, భలే మొనగాడు, అగ్గి బరాటా, చిక్కడు దొరకడు, బందిపోటు – ఇలా ఎన్నో చిత్రాలు బహుళ ప్రజాదరణ పొందాయి.  ఎన్.టి. రామరావు గారికి, కాంతారావు గారికి ఎంతో పాపులారిటీ తెచ్చి పెట్టాయి.  ఎంతో మంది విలక్షణమైన నటులు ఈ చిత్రాలలో నటించి అలరించారు.  ఆ చిత్రాలు వారికి ఎంతో పేరు ప్రఖ్యాతలు తెచ్చి పెట్టాయి.  అలాంటి చిత్రాల గురించి, వాటిలో కొన్ని చిత్రాల కథాంశాల గురించి ఇవాళ చూద్దాం.  

ముందుగా, జానపద చిత్రం అనగానే అందరికీ గుర్తొచ్చే చిత్రం పాతాళ భైరవి.   ఒక సామాన్యుడు, తోటమాలి గా పనిచేసుకునేవాడు, రాకుమారిని చూసి అర్జంట్ గా ప్రేమించి, ఆ ప్రేమ కోసం ఎన్ని పాట్లు పడ్డాడు, ఎన్ని సాహాసాలకి ఒడిగడతాడు అన్నది ఈ చిత్రం కథాంశం.  ఆ తరువాత ఇలాంటి కథతో ఎన్ని చిత్రాలు వచ్చాయో లెక్క లేదు.  పేద హీరో డబ్బున్న అమ్మాయిని ప్రేమించడం, ఆ క్రమం లో కష్టాలు ఎదురుకోవడం, విలన్స్ తో ఫైట్ చేయడం, చివరికి గెలుపొందడం – ఇలాంటి కథాంశంతో తరువాత అసంఖ్యాకమైన చిత్రాలు వచ్చాయి.  పాతాళ భైరవి చిత్రంలో ఒక కథకి కావలసిన అన్ని అంశాలు ఉన్నాయి.   ఇందులో ప్రేమ కోసం పడ్డ తపన ఉంది, సాహస కృత్యాలు ఉన్నాయి, మంచి హాస్యం ఉంది, చివరికి సమయ స్ఫూర్తి తో వ్యవహిరించడం ఎలా అని కూడా చూపించారు.  ఎన్టీఅర్, ఎస్.వి. రంగా రావు పోటీ పడి నటించిన ఈ చిత్రం విడుదలై ఆరు దశాబ్దాలు దాటినా దాని పాపులారిటీ ఏమాత్రం తగ్గలేదు. ఈ రోజుకీ సాహసం సేయరా డింభకా అంటూ ఏదైనా పని చేయమని ప్రోత్సాహించడం, వాడా?  వాడు, ప్రేమ కోసమై వలలో పడ్డాడు అంటూ జాలి పడడం, ఎవరినైనా, నీకు ఏదైనా కావాలా? అని అడగాలంటే, సింపుల్ గా కాక, “నరుడా ఏమి నీ కోరిక” అంటూ అడగడం ఈ చిత్రం, అందులోని మాటలు ఎంత ప్రజాదరణ పొందాయి అనడానికి తార్కాణాలు.  
మహారాజు రాజ్యాన్ని పరిపాలిస్తూ ఉన్న సమయంలో రాజు తమ్ముడు కానీ లేక మంత్రి, సేనాధిపతి ఎవరో రాజుని చంపి రాజ్యాన్ని చేజిక్కించుకునేందుకు కుట్ర పన్నడం, రాకుమారుడు రహస్యం గా పెరగడం, పెద్దైన తరువాత వారి ఆటలు కట్టించి తిరిగి రాజ్యం దక్కించుకోవడం, ఈ కథాంశం తో వచ్చేవి చిత్రాలు.  ఆ క్రమం లో కథ ఎన్నో మలుపులు తిరగడం, మధ్యలో హాస్యం పండిచడం, గుర్రాల పై చేజ్ చేయడం, కత్తి యుద్ధాలు – ఇలా అన్ని కలిసి ఉన్న జనరంజకమైన చిత్రాలు వచ్చాయి.  

జయసింహ చిత్రంలో జయసింహుడు (రామారావు) యువరాజు.  మహారాజు మరణించగా అతని తమ్ముడు రుద్రసింహుడు (ఎస్.వి. రంగారావు) రాజ్యాన్ని పాలిస్తూ ఉంటాడు.  జయసింహుడుని అంతం చేసి పూర్తిగా రాజ్యం తన వశం చేసుకుందామని కుట్ర పన్నుతాడు.  అది తెలుసుకున్న జయసింహుడు రహస్యం గా పొరుగు రాజ్యం వెళ్లిపోతాడు. అక్కడి రాజుని శత్రువుల నుంచి కాపాడుతాడు.  ఆ దేశపు రాకుమారి తో ప్రేమలో పడుతాడు.  ఆ రాజ్యపు దుష్ట సేనాధిపతి (రాజనాల) ఆట కట్టిస్తాడు.  అక్కడ నుంచి తన రాజ్యానికి వచ్చి  రుద్రసింహుడిని ఎదురుకుంటాడు.   ఆ ప్రయత్నం లో రుద్రసింహుడి కుమారుడు విజయసింహుడు (కాంతా రావు) జయసింహుడు కి అండగా నిలుస్తాడు.  రాజద్రోహం తలపెట్టిన రుద్రసింహుడు చివరికి తన కొడుకు చేతిలోనే మరణిస్తాడు.  జయసింహుడు రాజ్యాన్ని తిరిగి చేజ్జిన్కుంచు కుంటాడు.   అలాగే, రాజమకుటం చిత్రంలో కథలో ప్రతాప సింహుడు ( రామారావు) యువరాజు. మంత్రియైన గుమ్మడి రాజును కుట్ర పన్ని చంపి వేస్తాడు. కానీ ఆ హత్యా నేరం వేరే వారి మీద మోపి వారికి మరణ శిక్ష పడేలా చేస్తాడు.  అలా మరణ శిక్ష పడిన వారిలో కథానాయిక ప్రమీల (రాజ సులోచన) అన్న కూడా ఉంటాడు.  ఇదంతా తెలుసుకున్న యువరాజు, తన తల్లి తో కలిసి తెలివిగా దుర్మార్గుడైన మంత్రి ఆట ఎలా కట్టిస్తాడు అనేది చూసి తీరాల్సిందే.  కథ ఆద్యంతం మలుపులతో, ఆసక్తికరం గా సాగుతుంది.  ఇక్కడ ధైర్య సాహసాలే కాక, తెలివి తేటలు కూడా ఎంత అవసరమో, చాక చక్యం గా వ్యవహిరించడం కూడా ఎంత ముఖ్యమో చూపించే పలు సన్నివేశాలు ఇందులో ఉన్నాయి.  చివరికి, కేవలం కత్తి యుద్ధాలే కాకుండా, ఒక మంచి కథ చూసిన అనుభూతి ప్రేక్షకులకి కలుగుతుంది. 
ఈ కాలంలో వచ్చిన ఇంకొక అద్భుతమైన చిత్రం మల్లీశ్వరి.     రాయల పాలన కాలం నేపధ్యం లో జరిగే కథ ఇది.  ఈ చిత్రంలో ఎన్.టి.అర్ నాగరాజు గా శిల్పి పాత్ర లో భానుమతి మల్లి గా గాయని గా, బావా మరదళ్ళు గా నటించారు.  ఒకానొక సందర్భం లో,  శ్రీకృష్ణ రాయలుకి, ఆయన ఆస్థానకవి అల్లసాని పెద్దన్నకి నాగరాజు, మల్లి  ఆతిధ్యం ఇచ్చి మర్యాద చేయడంతో అనుకోకుండా భానుమతి కి రాణివాసం (మహారాణి అంతఃపురంలో లో ఉండే అవకాశం ) దక్కుతుంది.  వారు ఇచ్చే బహుమానాలకి, కానుకలకి ఆశపడి ఋష్యేంద్రమణి (భానుమతి తల్లి పాత్రలో), ప్రేమించుకున్న బావ మరదళ్ల ని విడదీసి, మల్లి ని అంతఃపురానికి పంపుతుంది.  మల్లి అంతఃపురంలో ఉన్నా, మహారాణి ఇష్ట సఖిగా మారినా, నాగరాజు లేకపోవడంతో దిగాలుగా ఉంటుంది.  అటు నాగరాజు కూడా మల్లి కోసం బాధ పడుతూ, తను చెక్కే ప్రతీ శిల్పం లో మల్లినే చూసుకుంటూ ఉంటాడు.   ఇదంతా తెలుసుకున్న రాజు, ఒక సారి రాణివాసం లో చేరిన స్త్రీలు మగవారిని చూడకూడదు, బయటకి వెళ్ళ కూడదు అన్న నియమం ఉన్నా, అవన్నీ పక్కన పెట్టి పెద్ద మనసు తో వారిద్దరినీ ఒకటి చేస్తాడు.  ప్రేమ – ఐశ్వర్యం మధ్య,  అమాయకత్వం – అత్యాశ మధ్య సాగే ఘర్షణ ఎంతో అందంగా చిత్రీకరించిన ఈ చిత్రం లోని ప్రతి సన్నివేశం ప్రేక్షకుల హృదయాలని హత్తుకుంటుంది. 
ఇక భానుమతి ద్విపాత్రాభినయం చేసిన చిత్రం చండీరాణి.  ఒక పాత్ర అమాయకంగా ఉండడం, మరొక పాత్ర ధైర్య సాహసాలతో కూడి ఉండడం ఈ చిత్రం కథాంశం.  రెండు పాత్రల లోనూ భానుమతి అవలీలగా నటించారు.  ఈ చిత్రం కూడా ఎంతో ప్రజాదరణ పొందింది.  ఈ కథాంశం తో వచ్చిన హేమ మాలిని నటించిన “సీతా ఆర్ గీతా“, అలాగే జమున “గంగ మంగ“, మొన్న మొన్నటి శ్రీదేవి “చాల్బాజ్” చిత్రాలు ఎంత ప్రజాదరణ పొందాయో మీకు తెలిసిందే కదా.  ఇదే కథాంశంగా మళ్ళీ ఒక కొత్త హీరోయిన్ తో ఇంకొక చిత్రం వచ్చినా ఆశ్చర్యపోనక్కరలేదు.  
ఇలా చెప్పుకుంటూ పొతే ఎన్నో చిత్రాలు, వాటిలో ఎన్నెన్నో మలుపులు తిరిగే కథలు.  ఇక్కడ చెప్పుకోవాల్సిన ఇంకొక ముఖ్యమైన విషయం ఉంది.  ఇది వ్యక్తిగతంగా నాకు ఎంతో ఇష్టమైన విషయం కూడానూ.  అది, ఈ చిత్రాలలో ఉన్న పాటల గురించి.  అద్భుతమైన పాటలు.  సూపర్ హిట్స్.  ఎంతో హాయి గొలిపే పాటలు.  ఆ తరానికి, మన తరానికి, తరతరాలని అలరించే పాటలు.  వాటిలో కొన్ని:
సడిసేయకో గాలి సడిసేయబోకే బడలి ఒడిలో రాజు పవ్వళించేనే (రాజమకుటం) 
ఊరేది పేరేది ఓ చందమామా (రాజమకుటం)
ఏడనున్నాడో ఎక్కడున్నాడో నా చుక్కలరేడు (రాజమకుటం)
మనసున మల్లెలల మాలలూగెనే కన్నుల వెన్నెల డోలలూగెనే (మల్లీశ్వరి)
ఆకాశవీధిలో హాయిగా ఎగిరేవు (మల్లీశ్వరి)
ఎంత హాయి ఈ రేయి నిండెనో, ఎన్నినాళ్ళకీ బతుకు పండెనో (మల్లీశ్వరి)
ఈనాటి ఈ హాయీ…కలకాదోయి నిజమోయీ (జయసింహ) 
ఊహలు గుస గుస లాడే (బందిపోటు)
వగల రాణి వి నీవే, సొగసుగాడను నేనే (బందిపోటు) 
ఏమో ఏమో ఇది, నాకేమో ఏమో అయినది (అగ్గి పిడుగు) 
శివశశంకరి (జగదేకవీరుని కథ)
 జలకాలాటలలో  (జగదేకవీరుని కథ) 
… ఇంకా ఎన్నో, ఎన్నెన్నో పాటలు.

ఈ పాటలకి, చిత్రాలకి ఆదరణ ఏమాత్రం తగ్గలేదు అనేందుకు 1994 లో బాలకృష్ణ హీరోగా వచ్చిన భైరవ ద్వీపం చిత్రమే నిదర్శనం.  రొటీన్ కథలతో, హెచ్చు మీరిన వయోలెన్స్ వల్గారిటీ తో విసిగిపోయిన ప్రేక్షకులు, ఇలాంటి చిత్రాలు మళ్ళీ వస్తే ఆదారిస్తారు అనడం లో సందేహం లేదు.  ఎందుకంటే, ఇలాంటి కథలు చెప్తూ, చక్కటి హాస్యం పండిస్తూ, శ్రావ్యమైన పాటలు వినిపిస్తూ, వేరే ప్రపంచం లోకి విహరింపచేస్తే ఎవరికీ మాత్రం ఇష్టం ఉండదు చెప్పండి? 
