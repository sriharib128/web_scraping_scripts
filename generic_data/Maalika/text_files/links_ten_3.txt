రచన: గిరిజారాణి కలవల  
గెలుపు…  గెలుపు…. గెలవాలి…  తానే గెలవాలి.  మరెవరూ గెలవకూడదు.  అది ఆట అయినా,  చదువు అయినా ఏదైనా సరే తనే మొదటి స్థానంలో వుండాలనుకునేవాడు సురేంద్ర.
ఒకసారి స్కూల్లో పరుగుపందెంలో,  తన క్లాస్ మేట్ రాజేష్ తనని దాటి ముందుకు వెళ్ళి మొదటి బహుమతి పొందడం,  సురేంద్ర జీర్ణించుకోలేకపోయాడు.  ఇంటికి వచ్చాక అన్నం కూడా తినకుండా ఏడుస్తూ కూర్చున్నాడు.  సంగతి తెలిసిన తండ్రి,  సురేంద్రని దగ్గరకు తీసుకుని,   “ఇంతదానికి నువ్వు ఏడిస్తే ఎలా? మునుముందు నీ జీవన ప్రయాణంలో మరెన్నో పరుగు పందాలు వుంటాయి.  అన్నిటిలోనూ గెలవలేక పోవచ్చు.  అంతమాత్రాన నిరాశ పడకూడదు.  మరో ప్రయత్నం చేయాలి.  గెలిచే దాకా ప్రయత్నం,  పట్టుదల వీడకూడదు.  ఈ సాలెపురుగు చూడు,  ఎంత నైపుణ్యంతో చక్కని గూడు అల్లుకుందో? ఈ నేర్పరితనం వెనక అది ఎంత కష్టపడుతోందో తెలుసా? ఎన్నో సార్లు జారి పడిపోతుంది.  అయినా కూడా సన్నని దారపు సహాయంతో పైకి ఎగబాకి తిరిగి గూడు నిర్మాణం చేసుకుంటుంది”.
నాన్న చెప్పిన ఈ మాటలు సురేంద్ర మనసులో బాగా నాటుకుపోయాయి.  తానూ అలాగే పట్టుదలతో జీవితంలో పైపైకి ఎగబాకాలని,  ఎంతో ఉన్నత శిఖరాలను అధిరోహించాలని,  అప్పుడే స్ధిర నిర్ణయం తీసుకున్నాడు.
అప్పటినుంచి ఇటు చదువులోనూ,  అటు ఆటల్లోనూ కూడా గెలవాలనే కృతనిశ్చయంతో పట్టుదలతో ప్రయత్నం చేసేవాడు.  సాధించేవాడు.
సురేంద్ర తండ్రి  రాజయ్య పెద్దగా చదువుకోలేదు.   ఉన్న రెండెకరాల పొలం సాగు చేసుకునే చిన్నపాటి రైతు.   సురేంద్ర పుట్టిన నాలుగు సంవత్సరాలకే రాజయ్య భార్య అనారోగ్యంతో మరణించింది.  అప్పటినుంచి,  సురేంద్రకి,  తల్లి తండ్రి తానే అయి పెంచాడు రాజయ్య.  పిల్లాడికి తల్లి లేని లోటు తీరుతుంది మళ్లీ పెళ్లి చేసుకోమని బంధువులందరూ అంటున్నా కూడా,  ససేమిరా ఒప్పుకోలేదు.  వచ్చే ఆమె తనకి భార్య అవుతుంది కానీ,  సురేంద్రకి తల్లి మాత్రం అవదు అని అనేవాడు రాజయ్య.   కొడుకు మీద తన పంచప్రాణాలు పెట్టుకుని పెంచాడు.
సురేంద్రకి చదువు మీద తగని మక్కువ.  స్కూల్లో మాష్టర్లు కూడా అతని ఆశక్తిని గమనించి,  ఎట్టి పరిస్థితుల్లోనూ సురేంద్ర చదువు ఆపనీయొద్దని రాజయ్యకి చెప్పడంతో,  తన శక్తికి మించినదైనా,  సురేంద్ర ఆశలు నెరవేర్చాలని పట్నంలో మంచి కాలేజీలో చేర్పించాడు.  రెక్కలు ముక్కలు చేసుకుని చేసే వ్యవసాయంలో వచ్చే రాబడి, కొడుకు కాలేజీ ఫీజులకు సరిపోకపోవడంతో,  నమ్ముకున్న భూమిని కూడా అమ్మేసి, కౌలు రైతుగా మారిపోయాడు రాజయ్య.
సురేంద్ర చదువులో ఎప్పుడూ ముందుండేవాడు.  తండ్రి పడుతున్న కష్టం తెలుస్తోంది కానీ… తన ఆశలు,  ఆశయాల వెనక ఆ కష్టాన్ని కప్పి పెట్టేసాడు.
ఇంకా   పెద్ద చదువులు అంటూ…  తండ్రి రెక్కల మీదుగా రెక్కల విమానం ఎక్కి ఎగిరిపోయాడు.   తన కలలన్నిటినీ సాకారం చేసుకున్నాడు.  కానీ… అవన్నీ ఆకారం దాల్చడానికి కారణమయిన తండ్రిని మాత్రం మర్చిపోయాడు.
అమెరికాలో చదువు అనంతరం అక్కడే మంచి ఉద్యోగంలో స్ధిరపడ్డాడు.  తనతో పాటు ఉద్యోగం చేస్తున్న ఉదయతో అయిన  పరిచయం తర్వాత ప్రణయంగా మారడం అది పరిణయానికి దారి తీయడం జరిగింది.
హైదరాబాద్ లోని ప్రముఖ వ్యాపారవేత్త అయిన వినోద్ ఏకైక కూతురు ఉదయ.
సురేంద్ర వెనక ఆస్తిపాస్తులు లేకపోయినా,  అమెరికాలోని అతని చదువు,  చేస్తున్న ఉద్యోగం,  అందచందాలు అన్నిటికీ మించి తన కూతురు మోజు పడుతోందని,  వినోద్ కూడా ఉదయ,  సురేంద్రల  వివాహానికి కాదనలేదు.
పల్లెటూరు,  మట్టివాసన గిట్టని ఉదయ,  తన భర్త ఆలోచనలల నుంచి కూడా రాజయ్యని తప్పించేసింది.  అంతకుముందు అడపాదడపా తండ్రితో మాట్లాడే సురేంద్ర పెళ్ళి తర్వాత అదీ మానేసాడు.
ఉన్నత చదువులు,  విదేశంలో మంచి ఉద్యోగం, ఆ తర్వాత కోరుకున్న అమ్మాయి తో పెళ్ళి ఇలా అంచెలంచెలుగా సురేంద్ర జీవిత ‘ప్రయాణం’సాగిపోసాగింది.
ఈ ప్రయాణంలో తన పల్లెటూరు,  తన తండ్రి నెమ్మదిగా కనుమరుగైపోయారు.   కాలక్రమంలో ఇద్దరు పిల్లలు కూడా పుట్టారు.
***
ఇలా గతంలోకి సాగిన సురేంద్ర ఆలోచనలని భంగపరుస్తూ,   సమీపంలోనుండి,  మాటలు వినపడి, అటుచూసాడు.
సుమారు డెబ్భై సంవత్సరాల వయసున్న  వ్యక్తి ఫోనులో మాట్లాడుతూ కనిపించాడు.  తెలుగువారు కాబోలు,
“హలో!  విశ్వం! ఎలా ఉన్నావురా? నేను కులాసానే ఉన్నాను. ” అంటూ వినపడేసరికి,   అసంకల్పితంగా సురేంద్ర  చెవులకి ఆ మాటలు వినవచ్చాయి. 
సశేషం
రచన: బి.భవానీ కుమారి 
సమయం ఒంటిగంట దాటుతుండగా, పొలం నుంచి వచ్చిన రాఘవ భోజనానికి కూర్చున్నాడు. జానకి ఇద్దరికీ కంచాలు పెట్టి, వడ్డించటానికి సిద్దమౌతుండగా , బెడ్ రూమ్ కిటికీ అద్దాలు భళ్ళున పగిలిన శబ్దం వచ్చింది. ఆ వెనువెంటనే, వరండాలో వరుసగా రాళ్లు పడుతున్న శబ్దం విని ఇద్దరూ గబాగబా వరండాలోకి వచ్చారు.
“నువ్వు బయటకు రాకు” అంటూ ముందుకెళ్ళి చుట్టూ చూసాడు. మరొక గులకరాయి వచ్చి పడింది , ఆశ్చర్యపోతూ ఈసారి తమ్ముడు, తన ఇంటిమధ్య వున్న  గోడవైపు చూసాడు. ఎర్రటి ఎండలో,  ఆ ఎత్తు తక్కువ గోడమీద కూర్చున్నాడు ఏడేళ్ల శశిధర్. పైన ఎండమాడుతోంది. ఆ గోడ కూడా బాగా కాలుతుండొచ్చు. అయినా వాడలాగే గోడమీద కూర్చొని మరో రాయి రాఘవ మీదికి విసిరాడు. ఒడుపుగా తప్పించుకొని రాఘవ వాడివైపు వెళ్ళబోయాడు.
“దగ్గరికి రావొద్దు నాన్నా, నువ్వు జానకి గుడ్డు పులుసు వేసుకొని   బాగా తిన్నారా? నేను చూడు, లంచ్ బాక్స్ ఎలా విసిరేసానో  ! నేను ఇప్పటిదాకా ఏమి తినలేదు, మీరిద్దరూ బాగా తిన్నారు కాదూ” ,  వాడి గొంతునిండా దుఃఖం,, ఉక్రోషం కలగలిపి వున్నాయి.
జానకి బయటకు వచ్చి  ఏడుస్తూ అన్నది ” ముందు వాడిని ఆ గోడమీదనుంచి దింపండి, ఎండకు మాడిపోతున్నాడు “.
రాఘవ వాడివైపు వెళ్ళ బోయాడు.
“దగ్గరికి రావొద్దు నాన్నా, రాయేసి కొట్టేస్తాను”
వాడు విసిరిన రాయిని ఒడుపుగా తప్పించుకొని, గిజగిజా గింజుకొంటున్నవాడిని గోడమీద నుంచి దింపాడు.  పంపు దగ్గరకు తీసుకెళ్ళి  కాళ్ళు చేతులు మొహం కడిగి లోపలికి తీసుకెళ్లాడు. జానకి కన్నీళ్ళతో వచ్చి, వాడిని చేతుల్లోకి తీసుకోబోయింది. వాడు విదిలించికొట్టి పెద్దగా ఏడవసాగాడు.
“వాడికి అన్నం తినిపించు ముందు ” అన్నాడు రాఘవ.
వాడి వెండి కంచంలో అన్నం, ముద్దపప్పు చింతకాయ పచ్చడి, నెయ్యి వేసి తినిపించబోయింది. వాడికా రెండూ చాలా ఇష్టం. వాడు ఆమె చేతిని గట్టిగా పట్టుకొని “నేను రాకున్నా, నాకిష్టమైనవన్నీ చేసుకొని నువ్వూ, నాన్నా తింటున్నారు కదూ “, దుఃఖం ఆపుకోలేక బావురుమంది ఆమె.
రాఘవ వాణ్ణి దగ్గరకు తీసుకొని, “ముందు అన్నం తిను నాన్నా” అంటూ లాలించాడు. వాడికిష్టమైన కోడిగుడ్డు పులుసు కలిపింది ఈసారి. వాడు జానకి చేతిమీద కొట్టి ” నా కిష్టమైనవన్నీ చేసుకొని తింటున్నారా మీరిద్దరూ?”
“తప్పు నాన్నా, కోపంతో అన్నం తినకూడదు నాన్నా” అంటూ బుజ్జగించాడు రాఘవ. ఆఖరికి మీగడ పెరుగేసి పెట్టింది. వాళ్లిద్దరూ అన్నం తింటుంటే ప్రక్కనే కూర్చుని కబుర్లు చెప్పసాగాడు
భోజనాలు అయ్యాక రాఘవ వాడిని ప్రక్కన కూర్చోబెట్టుకొని “అమ్మ నీకిష్టమైనవన్నీ చేసి, రోజూ నువ్వు వస్తావని ఎదురుచూస్తోంది కన్నా” అనునయంగా అన్నాడు.
“నేనెలా వస్తాను నాన్నా? మధ్య గేట్ కి తాళం వేశారు కదా”అంటుంటే ఇద్దరికీ చాలా కష్టమనిపించింది
ముద్దుగా “కన్నయ్యా” అని పిలుస్తారు వాళ్లిద్దరూ. రాఘవ, జానకి పెళ్ళై పదేళ్లయినా పిల్లలు  లేరు. తమ్ముడు కేశవ, మాధవి కొడుకు శశిధర్. రాఘవను, జానకిని అమ్మా, నాన్న అని పిలుస్తాడు. అసలు తల్లి తండ్రులను మమ్మీ, డాడీ అని పిలుస్తాడు.
కలుక్కుమంది రాఘవకు. పెద్దవాళ్ళ ఆవేశ, కావేశాల మధ్య ఆ పసివాడు నలిగిపోతున్నాడు.
“నువ్వెందుకు చెప్పవు నాన్నా, మమ్మీ, డాడీకి గేట్ కి తాళం వెయ్యద్దని? నన్ను రానివ్వటం లేదు , నువ్వేమో నన్ను రమ్మని పిలవటం మానేశావు, ఎందుకు నాన్నా, నా మీద కోపం వచ్చిందా?”జానకి దుఃఖం ఆపుకోలేకపోయింది. వాడిమీద తమకే అధికారం లేదా? చిన్నప్పట్నుంచీ పెంచిన మమకారం , పదిరోజుల నుంచి చంపుకొని బ్రతుకుతోంది.
సీతారామయ్యకు రాఘవ, కేశవ ఇద్దరు కొడుకులు. రాఘవ ఇంటర్ తో చదువాపేసి,, వ్యవసాయాన్ని ఇష్టపడ్డాడు. కేశవ పోస్ట్ గ్రాడ్యుయేషన్ చేసి జూనియర్ లెక్చరరుగా స్థిరపడ్డాడు. ఇల్లు మరీ పెద్దది కాకపోవటంతో దగ్గరలోనే రెంటికి ఇల్లు తీసుకొని వుంటున్నారు. భార్య పోయిన దగ్గరినించీ, సీతారామయ్య, మళ్ళీ పెళ్లిమాట ఎత్తకుండా రాఘవకి, జానకితో ఇరవరెండేళ్లకే పెళ్ళిచేసాడు. జానకి  మంచితనం, కుటుంబ బాధ్యతలని చిన్నవయసులోనే నిభాయించుకొన్న కోడలి నీడలో ఆయన ఎటువంటి దిగులు లేకుండా జీవితం గడిపాడు.
కేశవకి డిగ్రీ చదివిన మాధవితో పెళ్లి జరిపించాడు. ఉన్నవాళ్ళ అమ్మాయి. మాటలో తొందరపాటు వున్నా, జానకి సర్దుకు పోవటంతో . కుటుంబాల మధ్య ఎటువంటి గొడవలు లేవు. సీతారామయ్యకు, పెద్దకొడుకుకి పిల్లలు లేరన్న దిగులు ఉండేది. మాధవికి పెళ్ళైన వెంటనే  ప్రెగ్నెన్సీ రావటంతో కంగారుపడింది , తన తల్లి సలహా మీద అబార్షన్  చేయించుకొందామనుకొన్నది. పిల్లలు లేని జానకి మాధవికి నచ్చచెప్పి, ఆమె పి .జి చదువుకి అడ్డురాకుండా, పసివాడి బాధ్యత పూర్తిగా తన మీద వేసుకొంది  మాధవి హాయిగా చదువు పూర్తి చేసి, బి. ఎడ్ లో చేరింది. నాలుగేళ్లు వాడు పూర్తిగా రాఘవ ఇంట్లోనే అల్లారుముద్దుగా పెరిగాడు. ఇంటి ప్రక్కనే వున్న  నాలుగు వందల గజాల ప్లాటు కేశవ పేరున రాసాడు తండ్రి. దాంట్లో లోన్ తీసుకొని ఇల్లు కట్టుకొన్నారు. ఇల్లు కట్టేటప్పుడు కూడా డబ్బు బాగానే ఇచ్చారాయన చిన్న కొడుకుకి.
మాధవికి లైఫ్ ఎంజాయ్ చేసేది. టూర్లకు వెళ్ళినా, ఎక్కడికి వెళ్లినా కొడుకుని తోడికోడలు దగ్గిరే వదిలేసేది. జానకి వాడి బాధ్యతని ఎంతో సంతోషంగా స్వీకరించింది. అంతా సజావుగా సాగిపోతున్న సమయంలో , సీతారామయ్య గుండెపోటుతో హఠాన్మరణం చెందటం, ఆ కుటుంబాన్ని కుదిపేసింది.  జానకి చాలా దిగులుపడింది. తనని కోడలుగా కాక, కూతురిలా చూసుకొన్న మామగారి మరణం ఆమెని ఎంతో బాధపెట్టింది
కొడుకులకు మాగాణి సమానంగా పంచాడు. తాను కట్టించిన ఇల్లు రాఘవ పేరున పెట్టాడు. మెట్ట  పొలం రాఘవకి రెండెకరాలు ఎక్కువ ఇచ్చాడు. తండ్రి ఆ విధంగా ఎందుకు చేసాడో రాఘవకు అర్ధం కాలేదు. కానీ మాధవికి, ఆమె తరపు వాళ్లకి ఇది నచ్చలేదు. ఆస్తి అంతా సీతారామయ్య స్వార్జితం కాబట్టి ఎవరూ మాట్లాడటానికి లేకపోయింది. మాధవికి కూడా సంతానం వున్న తమకు తక్కువ ఇచ్చి, బావగారికి ఎక్కువ ఇవ్వటంతో నిగ్రహించుకోలేక పోయింది.
కేశవ ఎంత నచ్చచెప్పినా, మాధవి ఊరుకోలేక పోయింది. ఆమెకు తల్లితండ్రుల వత్తాసుతో జానకిని నానామాటలు అన్నది. ఆమె జానకి మీద చాలా నిందలు వేసింది. మావగారిని ఇంట్లో పెట్టుకొని, తమకు అనుకూలంగా రాయించుకొన్నారని తూలనాడింది. కేశవకి ఇదంతా చాలా భాద కలిగించింది. తండ్రి ఆ విధంగా ఎందుకు రాశాడో అతనికి తెలుసు. అసలు ఆ మెట్ట భూమి ఎందుకూ పనికిరాని నేల . దాన్ని చాలా కష్టపడి సేద్యయోగంగా రాఘవే మార్చాడు. పొలమంతా అన్నే చూసుకొని, తమ్ముడికి తన పొలంపైన వచ్చే ఆదాయాన్ని కరెక్టుగా ఇచ్చేసేవాడు. కేశవ ఏ రోజూ పొలం వైపు చూసి ఎరగడు. అన్నీ రాఘవే చూసుకునేవాడు. కేశవకి అన్నా, వదినల పట్ల ఎంతో ఇష్టం, ప్రేమా వున్నాయి. కానీ ఆ సమయంలో భార్యను నిలువరించలేకపోయాడు. రాఘవ కానీ, జానకి గానీ నోరు విప్పలేదు.
రాఘవ తర్వాత తమ్ముడితో అన్నాడు,” కేశవా, కన్నయ్యకి ఆ రెండెకరాలు రాసిచ్చేస్తాను , అమ్మాయిని కోపం పెట్టుకోవద్దన్నానని చెప్పు”
ఆ స్పర్ధ ఫలితమే పసివాడిని జానకి దగ్గరకు రానివ్వకపోవటం. పెంచిన ప్రేమ, జానకి మనసుని బాధపెడుతున్నది. ఏమి చెయ్యలేక,
వాడంతట  వాడు వస్తాడేమోనని ఎదురు చూస్తోంది. నాలుగవుతుండగా కంగారుగా వచ్చారు కేశవ, మాధవిలు. గుమ్మంలో స్కూల్ బాగ్ అన్నమంతా చిందరవందరగా పడి ఉండటం చూసి, ఇద్దరూ రాఘవ దగ్గరికి వచ్చారు. లోపలి రాకుండా గుమ్మంలోనే నిలుచుని కొడుకుని పిలిచింది మాధవి.
జానకి ఆ వెనుక శశిధర్ వచ్చారు. మాధవి “రారా , ఇంటికి వెళదాం”
వాడేమాత్రం జంకుగొంకు లేకుండా, “నేను రాను, అమ్మ దగ్గిరే ఉంటా, నువ్వు గేట్ తాళం  ఎందుకేశావ్? తాళం తీస్తేనే వస్తా డాడీ! నువ్వు మమ్మీకి  చెప్పు, డాడీ”
ఆవేశంతో ముందుకి వెళ్లబోయిన మాధవిని వెనక్కి లాగి ఇంటికి తీసుకెళ్లాడు కేశవ .”ఏమైనా  డబ్బు పిచ్చి పట్టిందా నీకు? నాకు మంచి చదువుంది, ఉద్యోగం వుంది , అన్నయ్యకి ఉద్యోగం లేదు, ఎంత కాలమని కష్టపడగలడు? నేను ఏ రోజైనా పొలం వైపు వెళ్ళానా? నాన్న వున్నప్పటినుంచీ అన్నయ్యే కదా , అన్నీ పండించి , మనకు పంపుతున్నాడు, చేసినందుకు ఆయన ఏమైనా కౌలు తీసుకొంటున్నాడా? పసివాడిని నీ అవసరం కోసం వాళ్లకి అప్పగించావు, నీ చదువు ఆమె సాయం లేకుండానే అయ్యిందా? చదువుకొన్నావు ఎందుకు? ఆ పసివాడికున్న ఇంగితం నీకు లేకపోయింది. వాడు రాళ్ళువేసి అద్దాలు పగలగొట్టాడని  చెప్పాడు అన్నయ్య, మన మూర్ఖత్వం వాడ్ని అలా చేయించింది. నీ పంతం మధ్య వాడు నలిగిపోయాడు. అద్దాలు పగలగొట్టి వాడి పరిష్కారం వాడు చూసుకున్నాడు. ఆ రెండెకరాల కోసం  నేను నా అన్నా వదినలతో వైరం పెట్టుకోను. నువ్విలా ప్రవర్తిస్తే వాడి మనసుపై  తీవ్ర ప్రభావము పడుతుంది. అందరి ప్రేమానురాగాల మధ్య పెరుగుతున్న వాడి మనసు ఎందుకు బాధపెడతావు? ఒక్కసారి వాళ్ళు మనకు ఎన్ని విషయాల్లో ఎంత సాయం చేశారో గుర్తుకు తెచ్చుకో , వెళ్లి వాళ్ళను క్షమాపణ అడుగు, ముందా గేట్ తాళం తీయి” తీవ్రమైన అతని మాటలు తలవంచుకొని వినేలా చేశాయి. నిర్మలమైన మనసుతో రెండిళ్ళమధ్య వున్న గేట్ తాళం తీయటానికి వెళ్ళింది మాధవి.
*****
రచన: డా. వివేకానందమూర్తి 
“ఇందులో దుక్కరసం బాగా ఎగస్ట్రాగా వుండేలా గుందే!” అని తల పక్కకి తిప్పేశాడు నా ఫ్రెండు మహాదేవరావు – ఈ కథ శీర్షిక చూసి. అతనికి వొత్తులు పలకవు. అతనికున్న వొత్తు ఒక్కటీ అతని జుట్టు మాత్రమే. హెయిర్ కట్ చేయించుకున్నాక కూడ అతని జుత్తు, జులపాల్లా వేలాడుతుంది.
“క్షవరం చేయించుకున్నాక కూడా అంత జుట్టేవిటయ్యా?” అని అడిగితే సమాధానంగా, “కటింగ్- చేసుకున్నవాడికి చేసుకున్నంత మహదేవ!” అంటాడు మహదేవరావు. మరేం చెయ్యను? ఇక్కడ లండన్లో వున్న కొద్ది తెలుగువారిలో తెలుగు సాహిత్యం మీద అభిమానం ఉందని అరిచే శాల్తీ అతనొకడే.
మా మహదేవరావులా మరి మీకు కూడా తల, పేజీలు తిప్పేయకండి. మన తెలుగమ్మాయి రాణీ గురించి తెలిశాక ఒక్క తెలుగు మనసే కాదు. ఇంగ్లీషు మీద కూడా యిదవక తప్పదు. ఆ “యిదే” యీ కథ.
* * *
నేను చాలా సంవత్సరాలుగా ఉద్యోగరీత్యా లండన్లో ఉండిపోయాను. అయినా ఇండియాతో ఇంకా నాకు సంబంధాలు, బంధాలు వున్నాయి. అక్కడికి ఇక్కడికీ నాకు అనిపించే పెద్ద తేడా “ఎండ” ఒకటే.
ఇండియాలో గుండె లేని ఎండ – మండించి మాడుస్తుంటే, ఇక్కడ ఎండ అపురూపం. తనకి తోచినప్పుడు చల్లటి చలి ప్రియసూర్యుడు ఫ్రిజ్ లో లైట్ వెలుగుతూ – చలిని మనల్ని చంపుకుతినమంటాడు.
మరి అక్కడికీ, ఇక్కడికీ తేడా తెలియనిదల్లా ఒక్కటే- నా ప్రాణమిత్రుడు శేషాచలం, విశాఖపట్నంలో వుంటాడు. అక్కడ పెద్ద వ్యాపారవేత్త-బాగా గడించాడు. ప్రస్తుతం రిటైర్మెంట్ ఎంజాయ్ చేస్తున్నాడు.
శేషాచలానికి ఒక్కడే కొడుకు. పేరు “హర్ష”. పెద్ద డాక్టర్ని చెయ్యాలని పై చదువులకు లండన్లో నా దగ్గర పెట్టాడు. నేనుండే ప్లాటు థేమ్సునది వొడ్డున వుంది. కిటికీ తెరిస్తే థేము. నిజానికి నా థీమ్సు అన్నీ ఆ థేమ్సు ప్రసాదాలే.
నేను వంటరిని. ఇక్కడ నాకు శేషాచలం కొడుకు “హర” ఒక్కడే తోడు. పిల్లలులేని నాకు హర్ష కొడుకులాంటివాడు. చక్కటి కుర్రాడు. వాడి మెదడు పదును పెట్టిన చాకు. వాడో గొప్ప ఆసరా నాకు.
ఈ మధ్య హర్పకి తగిన ఈడొస్తోందని గ్రహించి, “ఒరేయ్ హర్షా! నువ్వు పెళ్లీడుకొచ్చినవాడివనిపిస్తోంది. ప్రయత్నాలు చైమంటావా? – మీ నాన్నతోకూడా మాట్లాడతాను” అనడిగాను. అన్నాళ్లు లండన్లో వున్నా సంప్రదాయాల మార్పుని సంగ్రహించుకోలేక.
హర్ష, నన్ను ప్రేమగా “డాడ్!” అని పిలుస్తాడు. ఇండియాలో నా ప్రాణ మిత్రుడు మరియు వాడి తండ్రిని “నాన్న” అని ఉదహరిస్తాడు. పెళ్లి ప్రస్తావన తెచ్చినప్పుడు హర్ష నాకు ఒకటే సమాధానం చెప్పాడు.
“డాడ్! ఏవీ అనుకోకు. నేనే చెబుదామనుకుంటున్నా. డాడ్ వి కదా-కాస్త హెజిటేషన్-సందర్భం వచ్చింది కాబట్టి – చెప్పాలి మరి. నేను ఆల్రెడీ ఫిక్స్ చేసుకున్నాను. మంచి పిల్ల. అందంగా ఉంటుంది. ఆ అందానికి అందనంత అందమైన మనసు. నాకు నచ్చింది. నీకు త్వరలో పరిచయం చేద్దామని అనుకుంటున్నాను.
నాకు పాత సినిమాలు గుర్తొచ్చాయి. “ఎవరూ! తెల్లపిల్లా?” అభిజాత్యం చావని అనాగరికుడిలా.
“కాదు. మన ఆంధ్రాపిల్లే. నేను చేసే హాస్పిటల్ లోనే”
“డాక్టరా!”
“నో”
“నర్సా?”
“నో, వాళ్ళ ఆఫీసువాళ్లు ఉద్యోగానికి ముందు మెడికల్ చేయించుకోమన్నారు. రొటీన్ టెస్ట్ కి వచ్చింది – ఫిట్నెస్ రిపోర్టుకి. రెండు, మూడుసార్లు కలిశాం. మాకు బాగానే స్నేహం కుదిరింది”.
“అవునులే. వయసుకి తగిన అందమైన ఆడపిల్లతో స్నేహం-ప్రేమగా దారితీస్తుంది. ఈ పరిచయం స్నేహంగా మిగిలిపోవడం నాకు డౌటే-ఇంతకీ ఆ పిల ఏ జాబ్ లో జాయినవుతోంది?”
“ఇంకా అడగలేదు. వైద్యపరీక్షలు ఇన్స్యూరెన్స్ వాళ్ళడుగుతారు ఆమె జాయినయ్యే ఫరమ్ ని బట్టి – ఈసారి అడుగుతా” అన్నాడు హర్ష
“పోనీ పేరేనా అడిగావా?”
“ఉష”
“వాళ్ళ పేరెంట్స్?”
“ఇంకా అంతదాకా మాట్లాడుకోలేదు. బట్ వుయ్ డోంట్ కేర్ ఫర్ ఎనీ అబ్జెక్షన్స్”
“బాగానే వుంది. నాకేం అభ్యంతరం లేదు. కాగల కార్యం గంధర్వులే తీర్చారు. నీకు వీలైనప్పుడు నాకోసారి చూపించు” అన్నాడు వాడితో.
“ష్యూర్”
“ఇక ఆలశ్యం దేనికి? మీ నాన్నతో మాట్లాడతాను”
“అప్పుడే వద్దు”
“ఏం?”
“అప్పుడే వద్దంటాడేమోనని” జంకుతూ అన్నాడు.
“నాట్ టు వర్రీ. నేను స్వయంగా విశాఖపట్నం వెళ్లి పర్సనల్ గా మాట్లాడతాను. వాడు నా క్లోజ్ ఫ్రెండ్. నీకు గుడ్ న్యూస్ తీసుకొస్తాను”.
“థ్యాంక్యూ! డాడ్! థ్యాంక్యూ!” హర్ష హర్షాతిరేకంతో నన్ను వాటేసు కున్నాడు.
వాడి మనస్సులో ఆనందం వాడిగా పెరిగిందని గ్రహించగలిగాను. తేరుకుని కాస్త మెత్తగా మందలించాను. “ఆ సిగరెట్లు కాస్త తగ్గించు. ఆరోగ్యం మాటెలా వున్నా ఆ పిల్లకి నచ్చకపోవచ్చు”.
“ఓకె. డాడ్! అయామ్ కటింగ్ దెమ్ డౌన్. రోజూ ఆ రికార్డు ప్లే చైకండి” అన్నాడు హర్ష
అవాళ మేం అంతకంటే ఎక్కువగా మాట్లాడుకోలేదు. మా బిజీ రోటీన్లో పడిపోయాం.
గబ గబా పదిరోజులు గడిచాయి. రానురాను హర్ష కాస్త నీరసంగా కనిపించ సాగాడు. ప్రేమలో పడి తినడం నిర్లక్ష్యం చేస్తున్నాడో? లేక విశాఖపట్నంలో వాళ్ళనాన్న ఏవంటాడో అని సస్పెన్సులో సతమతమవుతున్నాడో నాకు అంతు చిక్కలేదు. నా అలసత్వం మాని ఆలస్యం చైకుండా ఇండియాకు ఫ్లెట్ బుక్ చేసుకున్నాను. జర్నీ కన్ఫర్మ్ అయిందని హర్షకి ధైర్యం చెప్పాను.
ఇంతలో ఓ రోజు హర్షతో పనిచేసే మరో సీనియర్ డాక్టర్ సింహాద్రి, – హర్ష ఇంట్లో లేనప్పుడు ఫోన్ చేశాడు. డాక్టర్ సింహాద్రిగారిని అడపాదడపా కలిశాను గానీ, ఆయనతో నాకు పెద్దగా పరిచయం లేదు.
వెళ్లి కలిశాను.
“మీ వాడు సిగరెట్లు ఎన్నాళ్ళబట్టి కాలుస్తున్నాడో మీకు తెలుసా?” అడిగారు సింహాద్రిగారు.
“నాకు తెల్సినంతవరకూ ఫ్యూ ఇయర్స్-ఎగ్జాక్టుగా చెప్పలేను” అన్నాను.
“పోనీ రోజుకెన్ని కాలుస్తాడో తెలుసా?”
“అదీ ఎగ్జాక్టుగా తెలీదు. నా ముందు కాల్చడు. అయినా వాసన తెల్సినప్పు డల్లా వార్న్ చేస్తున్నాను. ఏం ఎక్కువగా కాలుస్తున్నాడా? గట్టిగా మందలిస్తానండి” అంటూ లేవబోయాను.
“కూర్చోండి” డాక్టర్ సింహాద్రి శాసించాడు. “నేను మిమ్మల్ని అర్జంటుగా పిలిచిన అసలు విషయం వేరు. ఈ మధ్య హర్ష అడపాదడపా దగ్గుతున్నాడు. “స్మోకర్స్ కాఫ్” అనుకుని “ఆ సిగరెట్టు తగ్గించవయ్యా” అని చాలాసార్లు సలహా చెప్పాను. తర్వాత నాకే ఎందుకో డౌటొచ్చింది. ఫోన్ చేసి, రొటీన్ ఇన్వెస్టిగేషన్స్ + ఎక్స్ రే, స్కాన్, బ్రోంఖోస్కోపీ, హిస్టాలజీ అన్నీ ఎరేంజ్ చేశాను. “ఇదీ విషయం” అని హర్ష రిపోర్ట్సన్నీ నా ముందుంచాడు.
వాటిని చూశాను. చదివాను నాక్కాస్త కళ్ళు తిరిగినట్టయింది. భయంతో, ఆశ్చర్యంతో, బాధతో, బెంగతో నిభాయించుకోలేకపోయాను.
అంతా కల అయితే, ఆ కల నిజమైతే బావుంటుందని ఆ క్షణం ఆశ పడ్డాను. “ఈ ఇన్వెస్టిగేషన్స్ నిజంగా హర్షవేనంటారా?” సిల్లీగా అడిగా,
“వాట్ డు యు మీన్?” డాక్టర్ సింహాద్రి, డాక్టర్ సింహంలా ఉరిమాడు. “హి నోస్ ఎబౌట్ హిజ్ డయాగ్నోసిస్ – హర్షకి కూడా తెలుసు”
“ఐ యామ్ సారీ” అన్నాను. నా నోట్లోంచి మరో మాటలేదు. డాక్టర్ సింహాద్రి వెంటనే అర్థం చేసుకుని, నా భుజం తట్టి “ఐ యామ్ సారీ” అన్నాడు.
నేను లేచి, వెనక్కి తిరిగి రోడ్డు మీదికి వచ్చాను. అవాళ స్నో లేకపోయినా స్లోగా నేనెక్కడికో జారిపోతున్నట్టుంది. లండన్ ట్రాఫిక్ అనవరతమైన విసుగులా వుంది. అడుగడుక్కీ “పబ్స్”. “పబ్” అంటే “పబ్లిక్ హౌస్” – మన ఇండియాలో బార్స్ లాగా అని అందరికీ తెలుసు.
లండన్ “పబ్బు” లే ఎక్కువనుకున్నా. ఇప్పుడు “జబ్బులూ” ఎక్కువే అనిపిస్తుందిక్కడ.
శేషాచలం నా ప్రాణమిత్రుడు. వాడికి కొడుకంటే ప్రాణం. ఏ తండ్రికి కాదు. నాకు హర్ష కొడుకులాంటివాడు. నాకు ప్రాణాధికం.
హర్షకి హఠాత్తుగా లంగ్ క్యాన్సర్స్ అంకురించడం నాకు అంకుశఘాతం. వెంటనే ఇండియా వెళ్ళి శేషాచలంతో హర్ష పెళ్ళి విషయం చెప్పి, వాణ్ణి ఒప్పించి, తిరిగొచ్చి హర్షకి ఆనందవార్త అందించి హర్షిద్దామనుకున్నాను. అనుకున్నదంతా అనుకోని విధంగా మారింది. ఆ సమయంలో నేను విశాఖపట్నం బైల్దేరుతున్నట్టు లేదు. విచారపట్నం వెళ్తున్నట్టుగా వుంది.
ఇంటికి వెళ్లాక, హర్షతో మాట్లాడాను – చాలా క్లుప్తంగా “మీ డాక్టర్ కొలీగ్ పిలిస్తే వెళ్లాను. బాగా ఎర్లీ స్టేజట. ట్రీట్మెంట్ తో మంచి ఫలితం వుంటుందన్నాడు” అబద్దం చెప్పడం నాకు చేతకాదని హర్షకి తెలుసు.
“మీ ప్రయాణం మానకండి. నేను హాస్పిటల్లో ఎడ్మిట్ అవుతున్నాను. నాన్నగారితో ఏదైనా చెప్పకతప్పదు. డాడ్! మీరు అధైర్యపడకండి. ఐ విల్ ఫైట్ ఇట్ బాక్” అన్నాడు హర్ష. వాడి పరిస్థితికి జాలిపడాలో, నా అయోమయ పరిస్థితికి స్థిమితప్రజ్ఞ ఎలా వెతుక్కోవాలో తెలీకపోయినా, హర్ష ధైర్యానికి మనసులో జోహారు చెప్పుకున్నాను. నేనే మళ్లా మాట్లాడాను. “మరి ఆ పిల్ల సంగతి, ఆమెకు తెలుసా?”
“ఇంకా తెలీదు. చెప్తా” హర్ష.
“ఏం చేస్తావ్, ఏడవదూ?”
“నో. నో, నా ఆరోగ్యానికీ, మా ప్రేమకీ ముడి పెట్టే మనస్తత్వం కాదు ఉషది. ఏం జరిగినా వేరయ్యే వేరే ఆలోచనలు మాకు లేవు” కచ్చితంగా స్పష్టం చేశాడు.
“ఏం చేస్తావిప్పుడు?”
“సరిగ్గా ఇదే ప్రశ్న- ఉషని అడుగుదామనుకుంటున్నాను” ఇక సంభాషణ సాగదీయదల్చుకోలేదు నేను.
* * *
విమానం విశాఖపట్నంలో వాలింది. విషణ్ణమైన విషయాన్ని ఎలా ఎదుర్కొవాలో తెలీడం లేదు. కాని తప్పదు. శేషాచలం చిన్ని పెర్సనాలిటీ. ఎమెస్కోబుక్ లా వుంటాడు. సింహాచలం వెళ్లే రోడ్డులో ఓ పెద్ద ఇంట్లో ఒక్కడూ వుంటున్నాడు.
సడన్‌గా ఇంట్లోకి అడుగుపెట్టగానే, నన్ను చూసి, “ఓర్ని ఏవిట్రా యీ సర్సైజు!” అని ఆనందాశ్చర్యాలతో పలకరించాడు శేషాచలం.
ఇద్దరం ఇంట్లోకి అడుగుపెట్టాం. నేను వెళ్లిన టైముకి వాడు “విస్కీ” తాగుతున్నాడు. నన్నడిగాడు. “నువ్వేం తాగుతావ్-కాఫీ తాగుతావా? టీ తాగుతావా? కోక్ తాగుతావా?”
“నేను తాగడం మానేశాను” చెప్పాను.
“నేనూ మానేద్దామనుకుంటున్నాను. కానీ తాగకపోవడం అలవాటయి పోతుందేమోనని బెంగ – అంచేత కాస్తే పుచ్చుకుంటున్నా” అన్నాడు మానేయడం ఏదో చెడు అలవాటులాగా.
“నీ వాలకం చూస్తే రాత్రి, పగలూ తాగుతున్నట్టుగా ఉంది”
“అందుకే – గేట్ మీద నా నేమ్ ప్లేట్ మీద “ఇన్”, “ఔట్” మార్చేసి “ఆన్” “అవుట్” అని పెట్టుకుందామనుకుంటున్నా” అని ఒళ్లంతా కుదుపుకుంటూ నవ్వాడు.
“నన్నసలు శేషాచలం అనకుండా శ్లేషాచలం అంటే కరెక్టేమో” ఈసారి నవ్వుతూ దగ్గాడు. దగ్గు ఆపుకోలేక పోతూ – “ఈమధ్య పెగ్గు పెగ్గుకీ దగ్గు ఎక్కువవుతోంది. శ్లేషాచలం కంటే శ్లేష్మాచలం ఇంకా కరెక్టు” మళ్లా తనే మాట్లాడి దగ్గులనవ్వుతో ఉక్కిరిబిక్కిరయ్యాడు.
నా పని శేషాచలం శ్లేష్మంలో పడ్డ ఈగలా ఉంది. వాడికి కొడుకు హర్ష గురించి ఏం చెప్పడం? ఎలా చెప్పడం? అనే సందిగ్ధం-కబుర్లన్నీ వాడే చెబుతున్నాడు.
సాయంత్రం, ఇద్దరం బీచికి వెళ్లాం. సముద్రంకేసి చూస్తూ కాస్త ధైర్యం తెచ్చుకుని, గుండె నిబ్బరించుకుని, మెల్లగా హర్ష హెల్తు గురించి చెప్పాను.
శేషాచలం శేషరహితంగా చలించిపోయాడు. చిన్నపిల్లాడిలా ఏడిచాడు. సముద్రపు హోరులో భోరుమన్నాడు.
“ఫర్వాలేదు. ఎర్లీగా డయాగ్నోస్ చేశారు. ట్రీట్మెంట్ తో పూర్తిగా నయమవుతుందన్నారు” దొంగ ధైర్యం చెప్పాను. ఆశగా చూస్తూ నన్ను నమ్మాడు. గిల్టీగా ఫీలయ్యాను. తర్వాత హర్ష పెళ్లి గురించి ప్రస్తావించడం కాస్త సులభం అనిపించింది.
హర్ష ఎవర్నో ప్రేమించాడని చెప్పకుండా – నేనే ఎవర్నో చూసి పెట్టానని బొంకాను. అదీ నమ్మాడు. ప్రాణప్రదంగా ప్రేమించే మిత్రుడిని మోసం చైడం ఎంత సులభం! కానీ నా రెండు అబద్దాల్లో నిజాలున్నాయి. అవి నా ప్రాణమిత్రుడికి ప్రాణం పోషించే నిజాలు.
ఎదురుగా నురగల మధ్య ఆకుపచ్చని కెరటాలు అరిటాకుల్లా మడతపడుతూ చిరిగిపోతున్నాయి.
ఆ రాత్రి శేషాచలం మళ్లీ తాగాడు. కొడుకు మీది బెంగతో- బిందువుతో మొదలెట్టి సింధువయ్యాడు.
నేను లండన్ తిరిగొచ్చే ముందు, ముంబయి ఫ్లైట్ ఎక్కేటప్పుడు శేషా చలం వైజాగ్ ఎయిర్‌పోర్టుకి వచ్చాడు. “పెళ్లి కాస్త పోస్టన్ చెయ్యి. హర్షకి కాస్త నయం కానీ” అమాయకంగా అనిపిస్తూ అన్నాడు.
“నువ్వేరా వాడికన్నీ. నేను కూడా జర్నీ ఫిక్స్ చేసుకుని నీ వెనకాలే లండనొస్తా. వచ్చే ముందు ఫోన్ చేస్తాలే. జాగర్తగా వెళ్లు” వీడ్కోలు చెప్పాడు.
విమానం ఎక్కి విండో సీట్లోంచి చూశాను. విజిటర్స్ గ్యాలరీలోంచి శేషాచలం చెయ్యూపడం కనబడింది. ఎగురుతూంటే ఎంతో పెద్ద వైజాగ్ నగరం అంతా చిన్నదై మేఘాల మడుగయిపోయింది. నేను ఇంకా బాగా చిన్నవాడినయినట్టు చిన్నతనంగా ఫీలయ్యాను.
ముంబయి చేరి పెద్ద విమానం ఎక్కాను. ఫ్లైటంతా ఖాళీ, ట్రావెల్ ఏజంట్లు, ఎయిర్లైన్సువారు ఎప్పుడూ అన్ని సీట్లూ ఫుల్ అంటారు. మరి ఫ్లైటంతా అంత ఖాళీగా ఎందుకుందో అర్ధం కాలేదు.
విమానం విహంగించే ముందు ఓ చక్కటి పిల్ల ప్రమాదం జరిగితే ఏవేం జాగర్తలు తీసుకోవాలో కూచిపూడి నాట్యం చేస్తూ వ్యక్తపరిచింది. తర్వాత సదుపాయ సమర్పణలయ్యాక ఆ పిల్ల అటూ ఇటూ చూసి ఖాళీగా ఉందని, వచ్చి నా పక్కసీట్లో కూర్చుంది.
ఆమె కళ్లు తెలుగు పిల్లవిలా ఉన్నా, ఆమె కలరు తెల్లపిల్లదిలా ఉంది. కట్టుకున్న చీరె – యూనిఫారం అనుకుంటా – కదలికలు ఇంగ్లీషు పద్ధతిలో వున్నాయి. బహుశా ఆమె తల్లో, తండ్రో ఒకరు ఇంగ్లీషేమో! ఈ పిల్ల హర్షని చేసుకుంటే వాడికెంత ఊపిరిపోసునో కదా! అనుకున్నా గానీ ఈ ఆలోచన ఇరువైపులా న్యాయం కాదనిపించింది. తనే పలకరించింది – “లండన్?”
“యస్” అన్నా
నా మస్తిష్కంలో ఆలోచనలు చిందరవందరగా తిరుగుతున్నాయి. ప్రశ్నలు వేధిస్తున్నాయి. హరగురించి ఏం చేస్తావని బాధిస్తున్నాయి. నా మూడ్ బాగా లేదు. ఆ పిల్లకి తెలిసిపోయినట్టుంది. అంది, “ఏవిటిలా డల్ గా వున్నారు? ఒంటరి ప్రయాణం బోరేలెండి” అచ్చమైన తెలుగులో మాట్లాడితే అచ్చెరువు కలిగింది.
“మీరు తెలుగా?” అన్నా.
“ఆఫ్ కోర్స్” అని ఇంగ్లీషులో రిషీకరించింది.
మళ్లీ అన్నా – “నేను తెలుగు వాడినని ఎలా పసిగట్టారు?”
“వెరీ సింపుల్. మీ చేతిలో ఆత్రేయ రాసిన పుస్తకం. మీ పక్క మీ పేపర్ కారియర్ బ్యాగ్ మీద” అన్ని పుస్తకాలకు అలవాలం – ఆలపాటి అన్నమయ్య చౌదరి పుస్తకాల షాపు” అని క్లియర్ గా రాసుంది” అంది.
నా మతిమరపుకి నవ్వొచ్చింది. ఆ పిల్ల చురుకుదనానికి నా మది మెచ్చింది. “పేరు అడగొచ్చా ?” అన్నా.
“ష్యూర్-రాణి” అంది. తెలుగు రాణీలాగే ఉంది కూడా.
“మీ పేరు?” అడిగింది. చెప్పాను.
నెమ్మదిగా కబుర్లలో పడ్డాం. కంప్యూటర్ల దగ్గర్నుంచి కనీసం పూట కూడా అన్నం తినని అందరి గురించీ అనేకం మాట్లాడాం. నేను మాట్లాడుతున్నాను గానీ – నా అంతరంగంలో ఆలోచనలు వేరేగా పేరుకుంటున్నాయి. .
గంటలు గడుస్తున్నాయి. గాలిలో కలుస్తున్నాయి. రాణీ అంది. “మీ పేరు టూ లాంగ్. అంకుల్ అని పిలవచ్చా?”
“ఐ లవిట్” అన్నా. తను కిలకిలా నవ్వింది.
ఆకాశగంగ సెలయేరై ఉల్కల మీంచి ఉరుకుతున్నట్టు ఇందాకటి ఆలోచన – హర్ష గురించి తప్పనుకున్నా. హర్ష ప్రేమించిన ఉషదే కాదు. వాణ్ణి కట్టుకుంటే ముత్యంలాంటి ఈ రాణి బ్రతుకూ హత్యే.
ఇందులో వాడి తప్పేవిటి? క్యాన్సరు వాణ్ణి కంగారుగా తినేస్తుంది. వెళ్లగానే ఏం చెయ్యాలో తెలీడం లేదు. వాడికి ధైర్యం చెప్పాలి. ఆరోగ్యం గురించి కాదు. ఆ విషయంలో వాడు ధైర్యాన్ని వ్యక్తపరిచాడు.
మరి దేనికి? తను ప్రేమించిన ఉష కోసం బెంగెట్టుకుని వుంటాడు. నో-ఉషకి తనగురించి చెబుతానన్నాడు. ఈ పాటికి చెప్పే ఉంటాడు.
పాపం! ఆ వెర్రిపిల్ల ఎంత తల్లడిల్లిపోయిందో, వెళ్లగానే ఉషను కలిసి నేనే మాట్లాడాలి. ఏం మాట్లాడాలి? ఇలాంటి అప్రత్యాశితమైన అవస్థను నేను ఎప్పుడూ అనుభవించలేదు. ఎదుర్కోనూ లేదు.
రెక్కలూపని విమానం రెస్టులేకుండా ఎగురుతోంది. రాణీ ఇద్దరికీ కోక్ తెచ్చింది. ఇప్పుడు నా పక్క సీట్లో కొచ్చి కూర్చుంది. చిల్లర పనులన్నీ తన కొలీగు పురమాయించేసి, దగ్గరగా కూర్చుని దగ్గరైన ఈ రాణిని సలహా అడిగితే? ఎలా అడగడం? – నాకంటే చాలా చిన్న పిల్ల. కానీ తెలివైనది. అయినా నా వ్యక్తిగత సమస్యలు ఎందుకూ తనతో చర్చించడం? మరి మార్గం తోచడం లేదే. ఎందుకో స్వల్ప వ్యవధిలో రాణీ అవధిమీరిన ఆత్మబంధువై పోయింది. నా మనసిక వెనుకాడలేదు.
“రాణీ – తెలుగు సాహిత్యం చదువుతూంటే, ఐ మీన్ మంచి పుస్తకాలుహుషారు కలిగిన అప్పుడప్పుడు నాకూ రాయలనిపిస్తుంది”.
“దట్స్ గ్రేట్. వై డోంట్యూ ట్రై?”
“ప్రయత్నించాను. ఓ కథ కూడా ఆలోచించాను. కానీ రాసేముందే, ఆదిలోనే హంసపాదు ఎదురైంది. నువ్వు సాల్వ్ చేయగలవా?”
“ఐ విల్ ట్రై”
“అబ్బాయి, అమ్మాయి ప్రేమించుకున్నారు. పెళ్లి చేసుకుందామని నిశ్చయించుకున్నారు. కానీ అబ్బాయికి అనుకోకుండా హెల్తు పాడవుతుంది. అది తొందరగా ప్రాణం తీసే వ్యాధి. అమ్మాయికి తెలుస్తుంది. అబ్బాయికి హెల్త్ పాడైందని తెలిసినప్పటికీ పర్లేదనుకోవాలా?” తడబడుతున్నా తెలివిగా అడిగాననుకున్నాను. రాణీ వెంటనే సమాధానం చెప్పింది.
“వెరి సింపుల్. ఆ అమ్మాయి ఆ అబ్బాయినే చేసుకోవాలి. ఇటీజ్ నథింగ్ టు డు విత్ హిజ్ హెల్త్”
“మరి అబ్బాయి చనిపోతే – ఆ అమ్మాయి జీవితం?”
“చూడండి అంకుల్! ప్రేమకథలు సాఫీగా నడవ్వని షేక్స్పియర్ ఏనాడో చెప్పాడు” రాణీ ఇంకా చెప్పింది.
“అయినా నిజమైన ప్రేమకు శరీరం ఒక్కటే ముఖ్యమని నేనెప్పుడూ అనుకోలేదు. ప్రేమ అనేది రెండు మనసుల్ని ఏకం చేసే దైవస్వరూపం. బై ది బై మీకు దేవుడంటే నమ్మకం ఉందా? డు యు బిలీవ్ ఇన్ గాడ్?”
“ఉంది. బాగా వుంది. అందరికీ దేవుడు కావాలి. అయితే దేవుణ్ణి కొందరు స్మరిస్తారు”.
“రైట్. అయితే మీ కథలో ఆ అబ్బాయికి ఏవైనా సరే – వాళ్ల ప్రేమ కొనసాగవలసిందే”
“రాణీ! అన్ని ప్రేమలూ పెళ్లికి దారితీయట్లేదు కదా. కథ పెళ్లిదాకా రానీయకుండా వదిలేస్తే?”
“దట్స్ మీన్- అంటే ఆ కథ కంచికి చేరలేదన్న మాట. అంకుల్! కంచికి చేరిన కథే మంచికథ, మీరు రాస్తే మంచి కథ రాయండి. లేకపోతే మానేయండి. వాటీజ్ ది బిగ్ డీల్?” అడిగింది రాణి.
“రాణీ! అసలే కథ. అందులో ప్రేమకతలు అనేకం. ఎవరు పట్టించుకుంటారు? అదీగాక, అంతా ప్రేమ గుడ్డిదంటారు తెలుసా?”
“ప్రేమ గుడ్డిదయితే, పెళ్ళి కళ్లు తెరిపించేది. ప్రేమకి పెళ్లే రమ్యమైన గమ్యం” రాణీ ఉంగరంలేని తన వుంగరం వేలు నిమురుకుంది.
విమానం లండన్ హీత్రోలో వాలింది. రాణీని మళ్లీ కలుస్తానన్నాను. నా టెలిఫోన్ నెంబరు తీసుకుంది. అంది “ఇట్స్ నైస్ టాకింగ్ టు యు ఫర్ సో లాంగ్ అంకుల్! నేనెప్పుడూ ఈ ఫ్లైట్ లో అటూ ఇటూ ఎగురుతూనే వుంటా. ఎప్పుడో ఒకసారి మీ దగ్గర వాలి మళ్లా కబుర్లు చెప్తాలెండి. బై!” చిరునవ్వుతో రాణీ నాకు వీడ్కోలు చెప్పింది. ముత్యాల కోసం సముద్రగర్భంలో ఎందుకు వెదుకుతారో నాకర్థం కాలేదు.
ఎయిర్‌పోర్టు వదిలి రోడ్డు మీదికొచ్చి, ఆకాశంలోకేసి చూశాను. ఎంత ఎత్తునుండి ఎంత క్రిందకు
దిగిపోయానో తెలిసింది. అర్జంటుగా హర్షను చూడాలి.
ఇంటికి, అదే నా ఫ్లాటకు, వెళ్లి లగేజ్ పడేసి తొందరగా తయారై హర్ష ఎడ్మిట్ అయిన హాస్పిటలుకి వెళ్లాను. డాక్టర్లు హడావుడిగా నడుస్తున్నారు.
పేషెంట్లు ఆయాసంగా నడవలేకపోతున్నారు. డాక్టర్ల కంటే ఎమర్జన్సీ లున్నట్లు కంగారుగా, గంతులు వేస్తూ కదిలే నర్సులూ, వానర్సులా అనిపించారు.
హర్ష వున్న రూములోకి ప్రవేశిస్తోంటే, కర్టెస్ స్టాండు వెనక బెడ్ దగ్గర్నుంచి మాటలు వినిపిస్తున్నాయి. ఎవరో? నేను హర్ష బెడ్ సమీపిస్తూనే షాక్ అయ్యాను. అవే కళ్లు అదే చీర, ఆమె – రాణీ.
నన్ను చూసింది. పేలవంగా “మళ్లీ కలిశాం. ఇది చాలా చిన్న ప్రపంచం అంకుల్” అంది.
నా వైజాగ్ ప్రయాణం జరిగిన కాసిని రోజుల్లోనూ, హర్ష బాగా శుష్కించిపోయాడు. ముఖంలో జీవకళ లేదు. కళ్లల్లో తడి, గుండెలో బెంగ, గొంతులో గద్గదం, పలకబోతే కంగారు – ఇదీ నా అవస్థ. హర్షతో ఎలాగో మాట్లాడగలిగాను. “హర్షా! నాకు కొడుకుని కని, పెంచే అవకాశం నా జీవితంలో కలగకపోయినా, నా సొంత కొడుకుని పోగొట్టుకుంటున్నట్టుగా వుందిరా” అని వాడి లోతైన కళ్లలోకి చూస్తూ నిశ్చలుడినయ్యాను.
హర్ష ఆ కళ్లతోటే నాకేసి ఆప్యాయంగా చూశాడు. వాడి చేతిలో రాణి చెయ్యి వుంది. రాణీ చేతిని నొక్కడానికి ప్రయత్నిస్తూ “డాడ్! నే చెప్పానేఉష షి ఈజ్ ది వన్ – తనే” గొణుగుతున్నట్లు పరిచయం చేశాడు.
రాణీ అంది “దట్స్ రైట్. పూర్తి పేరు ఉషారాణి అంకుల్! హర్షా! అంకుల్, నేనూ ఆల్రెడీ ఫ్రెండ్స్. సేమ్ ఫ్లైట్  లో ట్రావెల్ చేశాం రిటర్న్ లోనే. అంచేత అంకుల్ ని ఆకాశంలోనే కలిశాను” మళ్లా అంది హర్పకేసి చూసి,
“నిన్ను కూడా ఆకాశంలోనే కలుస్తాలే”
హర్ష అనగలిగాడు “ఉషా! నాకో మాటిస్తావా?”
రాణీ “చెప్పు”
“నా ప్రాణం పోయేదాకా నన్నిలాగే ప్రేమిస్తూ ఉంటానని”
“నో” రాణి అంది.
నాకు ఆశ్చర్యం! హర్ష ముఖంలో అర్థం కానట్టు ప్రశ్నార్ధకం.
రాణీ వెంటనే అంది “ఓయ్ పిచ్చి హర్షా! నీ ప్రాణం కాదు. నా ప్రాణం పోయేదాకా నిన్ను ప్రేమిస్తాను. సరేనా. ఓ.కే”. హర్ష ముఖంలో వెలుగు, నా మనసులో దిగులు.
ఇంతలో కాస్తంత అంతరాయం.
ట్రీట్మెంట్ ప్రొసీజర్స్ కోసం నర్సులు వచ్చి, మమ్మల్ని బైటకు నడిచి వెయిట్ చైమన్నారు.
కారిడార్‌లో రాణీకేసి చూశాను. ఆమె అటువేపు తిరిగి వుంది. దగ్గరకు నడిచి, సముదాయంగా తాకబోయాను. రాణీ కదిలింది. అప్పుడు ఆమె పమిట కొంగు జారి నా వేళ్లమధ్య ఆగింది.
రాణీ నావైపు తనతల సగం తిప్పింది. ఆమె పెద్దకళ్లల్లోంచి రెండు ధారలు చెక్కిళ్లమీంచి ఆమె గుండెల మీదికి జారేయి. నా కవి ఆమె గుండెల్ని కాటేసే కన్నీటి సర్పల్లా కనిపించేయి.
అలా తను నాకు కనబడటం అయిష్టమై అనుకుంటా – ఆయాచితంగా తన అరచేయి నాకేసి తెరిచింది. తను ఫైట్లో నిమురుకున్న ఉంగరంలేని ఆమె ఉంగరం వేలు ధగధగా మెరిసింది. నేను నా చెయ్యి వెనక్కి తీసుకుని అక్కణ్ణుంచి కదలబోయాను.
“అంకుల్!” వెనక్కి తిరిగా.
“మా పెళ్ళికి మీ హెల్పు కావాలి. సింపుల్ గా చాలు. రోజెస్, రింగూ నేను సెలెక్టుచేసి తెచ్చుకుంటా. మంగళసూత్రం మాత్రం మీరు తేవాలి”
అచంచలమైన ఆమె ఆత్మశుద్ధికి నేను చలించాను. అపారమైన ఆమె ధైర్యానికి నేను తలవొంచాను.
“ష్యూర్” అని హామీ యిచ్చి అక్కణ్ణించి కదిలాను. చీకటి పడుతుంది.
అలా పడుతున్నప్పుడు దెబ్బలు మాత్రం చీకటికి తగలట్లేదు. నాకు తగుల్తున్నాయి.
హర్షకీ! ఏమో! రాణీకి? ఇంకా ఏమో?
ఈ మనోగాయం నా లండన్ స్మృతుల్లో చిరస్మరణీయ బాధామధుర గేయంగా నిలిచిపోతుంది. పైకి చూస్తే ఆకాశంలో అపురూపంగా మెరిసే ఒంటరి నక్షత్రం.
ఇంకా నడిచా – నాలుగడుగుల్లో నాకెదురుగా “డ్రాప్ ఇన్” (Drop Inn) అనే పెద్దక్షరాలు ఇంగ్లీషులో చూపించుకుంటున్న “పబ్” (Pub) కనబడింది.
ఏవిటో! ఎటు తిరిగినా నాకు చుక్కెదురే.
*****
కథ: G.S.S. కళ్యాణి.
ఆదివారం మధ్యాహ్నం, సమయం మూడు గంటలయ్యింది. సముద్రం పైనుండి వీస్తున్న చల్లటి గాలి ఎండ వేడిమినుండి  ఉపశమనాన్ని కలిగిస్తూ ఉండటంతో పిల్లలూ, పెద్దలూ అందరూ సముద్ర తీరంలో సరదాగా కాలక్షేపం చేస్తున్నారు. అంతలో అక్కడికి ఒక ఆటో వచ్చి ఆగింది. ఆ ఆటోలోంచి  ఎనభయ్యేళ్ళ ప్రకాశరావు మెల్లిగా కిందకు దిగి, తన జేబులోంచి ఒక వంద రూపాయల నోటును తీసి ఆ ఆటో డ్రైవర్ చేతిలో పెట్టి, సముద్రం వైపుకు తిరిగాడు.
“అయ్యా!”, పిలిచాడు ఆటో డ్రైవర్.
ఏమిటన్నట్లు అతనివంక చూశాడు ప్రకాశరావు.
“నేను అడిగినది ఎనభయ్ రూపాయలేనయ్యా..! ఇరవై ఇస్తాను. కాస్త ఆగండి!”, అంటూ గబగబా చిరిగిన తన చొక్కా జేబులోకి చెయ్యి పోనిచ్చాడు ఆటో డ్రైవర్.
“చూస్తే పేదవాడిలా ఉన్నావ్. చిల్లర ఉంచుకోవయ్యా! పర్లేదు. అవసరానికి పనికొస్తాయి”, అన్నాడు ప్రకాశరావు.
ఆటో డ్రైవర్ ఆశ్చర్యపోతూ, “సరేనయ్యా! అయ్యా, నా పేరు సుందరం. మీలాంటి మంచి మనసున్న వాళ్ళు ఎప్పుడూ సుఖంగా ఉండాలయ్యా! దండాలు..వస్తాను!”, అని చిరునవ్వుతో ప్రకాశరావుకు మర్యాదపూర్వకంగా దణ్ణం పెట్టి అక్కడినుంచీ వెళ్ళిపోయాడు.
‘నా వల్ల కనీసం ఒక్క మనిషి ముఖంలోనన్నా ఈరోజు నవ్వు కనపడింది!’, అని నిట్టూరుస్తూ సముద్రంవైపుకి మెల్లిగా నడవటం ప్రారంభించాడు ప్రకాశరావు.
సరిగ్గా అదే సమయానికి ఎక్కడినుంచో ఒక సాధువు కూడా ఆ ప్రదేశానికి వచ్చి ప్రకాశరావుకు కొద్దిదూరంలో సముద్రం వైపుకి నడవటం మొదలుపెట్టాడు. ప్రకాశరావూ, సాధువూ ఒకరినొకరు పరస్పరం చూసుకుని పలకరింపుగా నవ్వి ముందుకు నడిచారు. కాస్త దూరం నడిచాక అక్కడ కొందరు పిల్లలు కేరింతలు కొడుతూ ఇసుకతో పిచ్చుక గూళ్ళు కడుతున్నారు. ఆ పిల్లలను చూసేసరికి ప్రకాశరావుకి తన అన్నలూ, అక్కలూ గుర్తుకు వచ్చారు. చిన్నప్పుడు ప్రకాశరావుతో కలిసి ఆడుకున్న వాళ్లంతా ఇప్పుడు లేరు. కానీ వాళ్ళ జ్ఞాపకాలు ప్రకాశరావు మదిలో చెదరకుండా  ఉన్నాయి.
“బంగారు బాల్యం!”, ఆ పిల్లలను చూస్తూ అన్నాడు ప్రకాశరావు.
“భగవంతుడిని తేలికగా మెప్పించగలిగే ప్రాయం! నమః శివాయ!”, అన్నాడు సాధువు.
మరికొంత దూరం నడిచాక అక్కడ యవ్వనంలో ఉన్న కొందరు యువతీయువకులు ఏవో పరీక్షలకు సంబంధించిన పాఠాలు చదువుకుంటున్నారు.
“మా తరంలో సంపాదించిన జ్ఞానం నేటి తరానికి పాత చింతకాయ పచ్చడిలాంటిది!”, అన్నాడు ప్రకాశరావు.
“భగవంతుడి గురించి తెలుసుకోలేని జ్ఞానం జ్ఞానమేనా? పురాణాలవల్ల కలిగిన జ్ఞానం పాతబడుతుందా? అది నిత్యనూతనం! నమః శివాయ!”, అన్నాడు సాధువు.
ప్రకాశరావు, సాధువు కలిసి మరో పదడుగులు వేశాక అక్కడ కొన్ని జంటలు ప్రేమించుకుంటూ కనిపించారు.
“భార్య పై ప్రేమతో, భవిష్యత్తుపై ఆశతో బతికిన రోజులు! మళ్ళీ వస్తాయా? ఇప్పుడు భార్యా లేదు! భవిష్యత్తుపై ఆశా లేదు!!”, అన్నాడు ప్రకాశరావు నిట్టూరుస్తూ.
“అదీ శాశ్వతుడైన భగవంతుడిపై ప్రేమను పెంచుకోవాల్సిన సమయం! సంసార సాగరాన్ని ఈదటానికి తగిన శక్తినిమ్మని ఆయనను ప్రార్ధించవలసిన ప్రాయం! నమః శివాయ!”, అన్నాడు సాధువు.
ప్రకాశరావు, సాధువు సముద్రతీరాన్ని సమీపించే సమయానికి, అక్కడ కొందరు వృద్ధులు, ఎవరికివారు ఒంటరిగా ఏదో దిగులుతో సముద్రానికేసి చూస్తూ కూర్చుని కనిపించారు.
“పిల్లలూ, మనవళ్ళూ, మనవరాళ్ళూ అందరూ పెద్దవారైపోయాక, వయసు మీద పడ్డ వారిని కన్నవారే భారంగా భావించే కాలం ఈ వృద్ధాప్యం! ఎవ్వరినీ ఆనందపరచలేక, బాధను పంచుకునే తోడులేక, ఇంకెన్నాళ్లీ బతుకోనని అనుకునే సమయం! నావంటి వారికి ఎంత జ్ఞానమున్నా, ఎంత అనుభవమున్నా నావల్ల ఎవరికి ప్రయోజనమని మధనపడే తరుణం!”, అన్నాడు ప్రకాశరావు ఇసుకలో చతికిలపడి కూర్చుంటూ.
సాధువు ఈసారి ఏమీ మాట్లాడలేదు. సముద్రపు అలలు తన పాదాలకు తాకేదాకా వెళ్లిన సాధువు, అక్కడ నిలబడి సముద్రానికి నమస్కరించి, తన చేతులతో మట్టిని తీసి సైకత లింగాన్ని చేసి, దాన్ని భక్తితో పూజించి, అరటిపళ్ళు నైవేద్యంగా ఆ శివుడికి సమర్పించి, ఆ పళ్ళల్లో ఒకటి తీసి ప్రకాశరావు చేతిలో పెడుతూ, “శివాయ నమః! వృద్ధాప్యం అంటే గతాన్ని తవ్వుకుంటూ కృంగిపోయే తరుణం కాదు! ఈ జీవిత పరమార్ధాన్ని తెలుసుకోవలసిన సమయం. మనిషిగా పుట్టినందుకు, ఆ పరమేశ్వరుడిని నిరంతరం సేవిస్తూ ఆయన కరుణను పొందగలిగితే ఈ జన్మ సార్ధకమైనట్లే కదా?! ఈ దేహం వల్ల మన ఆత్మ ప్రయోజనం పొందినట్లే కదా! అరిషడ్వార్గాలను ఎలా జయించాలో తెలియక సతమతమవుతున్నవారిని ఆనందపరిచే ప్రయత్నం చేసేకన్నా, భక్తసులభుడైన ఆ ఈశ్వరుడిని ఆరాధిస్తే ఆయన మనకు అంతులేని బ్రహ్మానందాన్ని ప్రసాదించగలడు! అదే సత్యం!”, అన్నాడు చిరునవ్వుతో.
ఆ మాటలు ప్రకాశరావును ఆలోచనలో పడేశాయి.
“నిజమే! నేను సంపాదించిన జ్ఞానం, నా అనుభవం ఇవన్నీ ఈ జన్మకే పరిమితం! జన్మజన్మలకూ ఉపయోగపడే ఈశ్వర జ్ఞానం నేనింతవరకూ సంపాదించనేలేదు! ఆ జ్ఞానం పొందేదెలాగో మీరే చెప్పండి!”, అన్నాడు ప్రకాశరావు.
“ఈశ్వరానుగ్రహంవల్ల ఈశ్వర జ్ఞానం కలుగుతుంది. ఈశ్వరుడి అనుగ్రహాన్ని పొందాలంటే ఆ ఈశ్వరుడినే సేవించాలి! మన చుట్టూ ఉన్న మనుషులలో ఆ ఈశ్వరుడున్నాడన్న భావనను పెంచుకుంటే వారికోసం మనం చేసే ప్రతిపనీ ఈశ్వర సేవ అవుతుంది! అప్పుడు ఆ మనుషుల స్పందన మన మనోభావాలపై అంతగా ప్రభావం చూపదు. మన పనిని మనం ఆనందంగా ఆస్వాదిస్తూ ముందుకు సాగిపోవచ్చు. కాదంటారా?”, అన్నాడు సాధువు.
సాధువు మాటల్లోని ఆంతర్యాన్ని ఇట్టే గ్రహించాడు ప్రకాశరావు. అంతవరకూ ఏదో దిగులుతో ఉన్న ప్రకాశరావు ముఖం ఒక్కసారిగా ఆనందంతో వెలిగిపోయింది.
“మీరు చెప్పినది అక్షరాలా నిజం! కాదని ఎలా అనగలను? మీరు నా కర్తవ్యమేమిటో నాకు తెలిసేలా చేశారు. ఈశ్వరానుగ్రహాన్ని పొందటానికి నావంతు కృషి నేను చేస్తాను!”, అంటూ సాధువుకు భక్తితో నమస్కరించాడు ప్రకాశరావు.
“మంచిది! ఈశ్వర కటాక్ష సిద్ధిరస్తు!! నమః శివాయ!”, అని సాధువు ప్రకాశరావును ఆశీర్వదించి అక్కడినుండీ వెళ్ళిపోయాడు.
ప్రకాశరావు శివుడి గురించి ఆలోచిస్తూ ఇంటికి వెళ్లేందుకు రోడ్డు దగ్గరకు వచ్చాడు. అక్కడ ఇంతకుముందు తనను ఆ ప్రదేశానికి తీసుకువచ్చిన ఆటో డ్రైవర్ సుందరం ఆటోతో కనిపించాడు.
ప్రకాశరావును చూస్తూనే, “రండయ్యా! రండి! రండి! మిమ్మల్ని నేను ఇంటి దగ్గర నా ఆటోలో దిగబెడతాను!”, అంటూ ఆటోలో కూర్చున్నాడు సుందరం.
ఆటో వెతుక్కునే బాధ తప్పిందనుకుంటూ ఆటో ఎక్కాడు ప్రకాశరావు.
“అయ్యా! ఇందాక నాకు మీరు దిగులుగా కనబడ్డారు. మీ వయసువారు ఎందుకు దిగులు పడతారో నాకు బాగా తెలుసు. అందుకే మీకు ఒక విషయం చెప్పాలని అనుకున్నాను”, అన్నాడు సుందరం ప్రకాశరావుతో.
“ఏమిటా విషయం?”, కుతూహలంగా అడిగాడు ప్రకాశరావు.
“అయ్యా! మన ఊళ్ళో మీ వయసువారందరూ కలిసి ఒక స్వచ్ఛంద సంస్థను ఏర్పాటు చేశారు. ఈ సమాజంలో ఇప్పుడున్న సమస్యలను పరిష్కరించటానికి ఆ సంస్థ కొన్ని ప్రణాళికలను సిద్ధం చేసి, వాటిని అమలు చేసే బాధ్యత మాలాంటి యువకులను అప్పగిస్తూ ఉంటుంది. మీకున్న జ్ఞానం, మీ అనుభవం ఆ సంస్థకు ఎంతో అవసరం. మీరు ఒప్పుకుంటే మిమ్మల్ని ఆ సంస్థ కార్యదర్శి నారాయణగారికి పరిచయం చేస్తాను”, అన్నాడు సుందరం.
ప్రకాశరావుకు ఆనందాశ్చర్యాలు కలిగాయి.
“ఎంత విచిత్రం?! ఇన్నాళ్లుగా నాకు తెలియని ఈ విషయం ఇవాళ నీ ద్వారా ఇలా తెలిసిందంటే ఇదంతా ఆ ఈశ్వరేచ్ఛ!! నేను నా జీవితంలో సంపాదించిన అనుభవం వృధా అయిపోతుందని చాలా బాధ పడ్డాను. అలాకాకుండా అది పది మందికి ఉపయోగపడి, నావల్ల ఈ సమాజానికి కొద్దిపాటి ఉపకారం కలుగుతుందంటే అంతకన్నా నాకు సంతృప్తినిచ్చే పని మరొకటి ఏముంటుందీ? ఈ సమాజసేవను ఆ ఈశ్వర సేవగా భావిస్తూ నాకు చేతనైన సహాయం తప్పకుండా చేస్తాను! ఈశ్వరానుగ్రహాన్ని ఈ విధంగా పొంది నా జన్మకు కూడా ఒక ప్రయోజనం ఉందని నిరూపించుకుంటాను! నువ్వు చెప్పిన ఆ నారాయణగారిని వెంటనే కలుద్దాం”, అంటూ సంతోషంగా సుందరం అడిగినదానికి తన అంగీకారాన్ని తెలిపాడు ప్రకాశరావు.
“అలాగేనయ్యా!”, అంటూ ఆటోను ఉత్సాహంగా ముందుకు పోనిచ్చాడు సుందరం.
*****
రచన: శ్యామదాసి
జీవితం ఒక పాఠశాల అయితే, ప్రతి క్షణం కొత్త పాఠాన్ని నేర్వవలసిన జీవుల జీవననాటకాల్ని కాలం కలంగా మారి చిత్ర విచిత్రంగా రచిస్తుంది.  అటువంటి ఒక సాగిపోతున్న రచనే ప్రస్తుత ఈ తులసి.
పాతికేళ్ళ క్రితం మా అమ్మాయి పెండ్లిలో, పెండ్లి కొడుకు పెద్దమ్మ కోడలని, దగ్గర బంధువుగా పరిచయ మయింది తులసి. అప్పటికే తనకు ఐదారేళ్ళ పాప. అత్తగారిది టౌనుకు దగ్గరలో ఒక పల్లెటూరు.  వ్యవసాయ కుటుంబం.
పల్లెటూరి అమాయకత్వంతో కూడి నునుపైన పచ్చని పసిమి మేని ఛాయతో మళ్ళీ మళ్ళీ చూడాలని పించేట్లుగ పొందికగా అనిపించింది తులసి.  ఆమె భర్త మాత్రం తుమ్మ మొద్దులా మొరటుగా వున్నాడు. పల్లెల్లో సహజంగా ఇంటిపని, తోటపని, కట్టెల పొయ్యిల పై వంటలు సామాన్య కుటింబీకులకు సర్వసాధారణమే అయినా, అన్ని హుషారుగా చక్కబెట్టగల చురుకుదనం కూడ ఆ అమ్మాయికి వుందని విన్నాను.
ఇన్నేళ్ళలో బంధువుల ప్రసక్తి వచ్చినప్పుడల్లా మా మధ్య తులసి విషయం కూడా వస్తుండేది. ఏవో సందర్భాల్లో తప్ప, తనని నేను కలిసింది తక్కువే కాని, ఒడిదుడుకులతో కూడి మలుపులు తిరిగి సాగుతున్న ఆమె జీవిత కధనంలో, తన ప్రత్యకమైన వ్యక్తిత్వంతో తరచు గుర్తు చేసుకున్నట్లుగా అయ్యింది. ఒకే టౌనులో ఉండటం  వలన మా అమ్మాయి వాళ్ళు తరచు మా యింటికి వచ్చేవాళ్ళు మేమూ వెళ్ళేవాళ్ళము.   ఒక సారి అలా మా అమ్మాయి వాళ్ళింటికెళ్ళిన్నప్పుడు తులసి రావడం తటస్టించింది. పలకరింపులు అయిన తరువాత పాప 10th  క్లాస్ అనీ అందుకొరకు టౌను కాపురం పెట్టామని చెప్పింది. అత్తగారు, భర్త తను పాప ఇదీ వాళ్ళ కుటుంబం. ఒక ఆడపడుచు ఆమెకు పెళ్ళయి ఇద్దరు పిల్లలు, కాసేపు అవి, ఇవి మాట్లాడుకుని వెళ్ళిపోయిందితను.
చూస్తుండగానే రెండు మూడేళ్ళ కాలం అలా జరిగిపోయింది. ఈ మద్య కాలంలో నేను తులసిని చూడ లేదు కానీ ఆమె విషయాలు ఎదోక రకంగా వినబడుతుండేవి. ఇంటి బాడుగ కట్టలేక అవస్థ పడుతున్నారని, భర్త వ్యవసాయం పనులు మానేసి టౌను నుండి కదలకుండ, చాలానే అప్పులు చేసి పొలాన్నీ తాకట్టు పెట్టి ఆ డబ్బుతో అవసరాలు తీర్చుకుంటుంటే, కూర్చుని తింటే కొండలయినా కరిగి పోతాయన్నట్లు ఆ ముచ్చట కూడ పూర్తయింది.  తులసి భర్తను మా అల్లుడుగారు వాళ్ళకు తెలిసిన వారి దగ్గర కోళ్ళఫారం యజమాయిషీకి చేర్పించాడని చెప్పారు. అత్తగారు కొన్నాళ్ళుండి వస్తానని కూతురింటికి వెళ్ళారట.
కాలేజీలో చేరిన కూతురుతో తులసి ఒక్కర్తే ఉండిపోయింది. ఒంటరి ఆడవాళ్ళయ్యేసరికి పోకిరి పిల్లల తుంటరి చేష్టలతో ఇబ్బంది పెడుతుంటే, మా అమ్మాయి వీళ్ళ పరిస్థితి గమనించి, వాళ్ళింటికి దగ్గరలో  మా అల్లుడువాళ్ళు చిన్న పోర్షన్స్ గా ఇళ్ళు కట్టి బడుగులకు ఇచ్చి వున్నారు. అందులో ఒకటి ఖాళీ చేయించి తులసి వాళ్ళు అక్కడ వుండే ఏర్పాటు చేశారు. కష్టపడే స్వభావంగల ఆ అమ్మాయి చిన్నపుడు నేర్చుకున్న టైలరింగ్ ఇప్పుడుపయోగించుకుంది. ఇంటి వద్దనే చీరల బిజినెస్ చేస్తున్న తన వయసు ఆమెతో పరిచయం పెంచుకుని కొంత సమయం ఆమెకు బిజినెస్ లో సహాయ పడేట్లు అందుకు తగిన జీతం ఏర్పాటు చేసుకుంది. ఇంకా అక్కడకు వచ్చే కస్టమర్స్ కు చీరలు, ఫాల్స్, బ్లౌజులు కుడుతూ ఈ సంపాదనతో కొంత ఊపిరి తీసుకోగలిగింది. రేషన్ షాపులో బియ్యం ఉప్పు, పప్పులు తెచ్చుకుంటూ ఇల్లు గడపసాగింది.
భర్త నుండి సహాయం లేకపోగా, కొద్ది రోజులకు ఆ చేస్తున్న పని కూడ మానేసి, తన అసమర్థత కప్పి పుచ్చుకోవడానికి ఆ అమ్మాయి ఎదో విధంగా సంసారాన్ని గుట్టుగ నడుపుతుంటే ఖాళీగ కూర్చుని రోజూ గొడవలతో పొద్దు పుచ్చడం మొదలుపెట్టాడట. ఇల్లాంటి పరిస్థితుల్లో కూడా ఆ అమ్మాయి చేయి చాచి ఎవ్వరిని సహాయం యాచించలేదు. దగ్గరగా చూస్తున్న వారికి తప్ప తను పడే అవస్థలు నోరు విప్పి ఎవ్వరికి చెప్పుకోలేదు కూడా. అయినప్పటికీ “సంసారంలో సమన్వయం లోపిస్తే ప్రపంచానికి మనం బట్టబయలయినట్లే”. “నాలుగు గోడల మద్య విషయాలు కూడ నడి రోడ్లో ఉంటాయి”. కూతుర్ని ఇంజనీరింగ్ చదివించాలని ఆశపడిన తులసి రోజు రోజూ యింట్లో గొడవలకు, వీలయినంత త్వరగా అమ్మాయికి పెండ్లి చేసి బాధ్యత తీర్చుకోవాలని ఆత్రుత పడసాగింది. తులసి కూతురు కూడా తల్లి లాగ అందమైన అమ్మాయి. సంబంధాల వేటలో భాగంగా బ్రతికి చెడ్డ కుటుంబంగా ఊరిలో కొంత ఆదరణ మిగిలి వుంది. ఊరి పెద్దల సహాయంతో పొలాలు అమ్మి అప్పులు కట్టి అమ్మాయికి ఇవ్వవలసినది నిర్ణయించుకున్నారు. అదృష్టం కొద్ది పొలాలు అనుకున్న దాని కన్న ఎక్కువ రేటుతో అమ్ముడయ్యాయి. అమ్మాయికి కూడ సంబంధం కుదిరింది. ఇక పెండ్లి ఖర్చులు అవీ ఎలాగూ ఉంటాయి. పది మందితో కూడిన వ్యవహారం కాబట్టి కొంత వితరణ  గానే జరగాలి మరి. పెండ్లికని ప్రస్తుతముంటున్న చిన్న యింటి నుండి రెండు గదుల బాడుగ యింటికి మారారు. అనుకున్న కార్యం తలొక చెయ్యి వేసి సజావుగా జరిపించారు.
తులసి అల్లుడు, ఒక్కడే కొడుకు. పెద్ద కాంట్రాక్టర్ వద్ద చేరి గౌరవంగా గడుపుకుంటున్నాడు. హైదరాబాదులో కాపురం పెట్టారు. అమ్మాయి అత్తగారు గడసరి. బాధ్యత లేని యిల్లాలు. ఈ విషయమై తను కొంత వెనుక ముందు ఆడినా, పిల్లవాడు కష్టపడి సంపాదించుకుంటున్నాడు పెండ్లాన్ని పోషించగలడు. తన పరిస్థితిని కూడా గుర్తు పెట్టుకుని, ఎక్కువ ఆలోచించకుండ పెండ్లి జరిగి పోయింది.
కూతురు, అల్లుడిని తొలి పండుగలకు తీసుకురావడం, సారె పెట్టి పంపడం, కూతురు అత్తగారి గొంతెమ్మ కోర్కెలు సహనంతో తీర్చడం శక్తికి మించిన పనే అవుతున్నది. ఊపిరి తీసుకునే లోపు అమ్మాయి గర్భవతి ప్రసవానికి, పుట్టింటికి తీసుకువచ్చి పురుడు పోసి తల్లి బిడ్డను క్షేమంగా లాంఛనాలతో పంపింది.  పొలం అమ్మగా మిగిలిన డబ్బు కూడ అయిపోయింది.
ఇప్పుడు ఇంటి పరిస్థితి మళ్ళీ మొదటికి వచ్చింది. అత్త గారు, భర్త కోరికలకు తగ్గట్టుగ సదుపాయాలు చేయలేకపోతున్నది. అన్ని పేచీలే. తులసి సంపాదన సరిపోవడం లేదు. ఒక రోజు షాపు నుండి వచ్చేసరికి తల్లి, కొడుకులిద్దరు ఒక  నిర్ణయాని కొచ్చినట్లు తులసిని కూర్చోబెట్టి ఇక ఇక్కడ ఉండటం కష్టం. అమ్మాయి అల్లుడి వాళ్ళ వద్దకు వెళ్ళి ఉందాము నువ్వూ అలసిపోతున్నావు అమ్మాయితో మాట్లాడు నువ్వు చెబితె కాదనరు. అని అనునయంగా మాట్లాడుతున్నవారిని ఏ కోవలోకి చేర్చాలో అర్ధం కాక తెల్లబోయింది. ఇప్పటి వరకు సహిస్తూ వస్తున్న తులసి ఈ విషయంలో పెద్ద గొడవే పడి ఆప్రయత్నం ఆపగలిగింది.
నిన్న సాయంత్రం నేను, మా వారు మా అమ్మాయి వాళ్ళింటికి వెళ్ళాము. ప్రక్కింట వాళ్ళు వ్రతం చేసుకుంటూ పిలిచారమ్మా, త్వరగా వచ్చేస్తాను అంటూ అమ్మా! మీరు డిన్నరు ఇక్కడే చేస్తారు అన్నీ ప్రిపేర్ చేసేశాను అని చెప్పి మా అమ్మాయి వెళ్ళింది.
ఇంటి వెనుక వైపు తులసి కోట మెట్ల పై కూర్చొని ఎదో చదువుకుంటున్నాను. ఇదుగో నిన్నే! తులసి
వచ్చింది అని చెబుతూ మా వారు, ఆ వెనుకనే తులసి వచ్చారు రా అమ్మా ! అని పలకరిస్తూ లేవబోతుంటే, వద్దాంటి  ఇక్కడే కూర్చుందాము చల్లగా గాలి వస్తున్నది అంటూ తాను తెచ్చిన సంచి ప్రక్కన పెట్టి కూర్చుంది. ఆకు కూరలు, కూరగాయాలున్నాయందులో వంటామెకు తులసి కొరకు టీ, స్నాక్స్ తెమ్మని చెప్పి మార్కెట్ కెళ్ళి వస్తున్నావా!అన్నాను.
 మంచినీళ్ళు తాగుతూ. లేదు ఆంటీ ఇవన్ని ఇంటి వద్ద పండించినవే, ఊరికి వెళ్ళిపోయి అక్కడే ఉంటున్నాను అని చెప్పింది. ఒకర్తెవేనా? అవునాంటీ టౌన్లో ఖర్చులకు తట్టుకోలేము. ఆరోగ్యం కూడా కొంత ఇబ్బంది పెడ్తున్నది పాప పెండ్లయి ఆ బాధ్యత తీరిపోయింది కదా, పల్లెటూర్లో అయితే తన మన అనుకునే వాళ్ళింకా ఉన్నారు . పొద్దున వాకిట్లో కళ్ళాపి జల్లి ముగ్గు వేయలేదంటే తలుపు తట్టి ఎలా వున్నావని పలకరించుకుంటారు. ఇంటి చుట్టూ ఖాళీ స్థలంలో ఆకు కూరలు, కాయకూరలు నాలుగు మొక్కలు వేస్తే , ఇంటికి సరిపడా కాక ఇరుగు పొరుగుకు కూడా పంచవచ్చు ఎవరికి వీలయినవి వారు ఇచ్చిపుచ్చుకోవడాలు అక్కడ మామూలేకదా దేనికీ వెతుక్కోకుండా జరిగిపోతుంది. రెండు గేదలను పెట్టుకుంటే పాలు, పెరుగుకు లోటు లేక పోవడమే గాక మిగలగా అమ్మిన పాలతో పదిరూపాయలు చేతి ఖర్చులకు కూడ మిగులుతున్నది. దిగులు లేకుండా జరిగిపోతుంది. ఇవన్నీ చేతనయినవి. ముందు చేస్తున్న పనులే కదా ఆంటీ, ఇది అత్తగారికి, మా ఆయనకు చెప్పి ఒప్పించలేకపోయాను. ఆ యింటి స్థలాన్ని కూడ అమ్మి వేయాలన్న వారి ఆ ఆలోచనకు మీ అమ్మాయి, అల్లుడు గారి సహాయంతో నిలుపుకున్నాను.
అమ్మ వాళ్ళు కూడా పెద్దవాళ్ళయి పోయారు సంసారానికి సర్దుబాటు చాలా అవసరమనీ, అలాగే కూతురి సంసారంలో కలుగజేసుకోవడం పద్ధతి కాదని కూడ చెప్పి పెంచారు నన్ను. అంతంత మాత్రంగా పండీ, పండక అవస్థలు పడే చిన్నరైతు కుటుంబం మా నాన్న వాళ్ళది. వాళ్ళకున్నదాంట్లోనే  నాకు పదీ, పరక సర్దుతూ వచ్చారు ఒక్కతే కూతుర్ని లోటు లేకుండా పెంచారు. కొరత పడకుండా పెండ్లి చేశారు. ఇప్పుడు నేను వారి దగ్గరే ఉండి పోవచ్చు. వాళ్ళకు, నా అవసరం ఉందిప్పుడు. కాని కాపురం వదిలేసి పుట్టింట్లో కూర్చుందన్నమాట, అమ్మా వాళ్ళు భరించలేరు, నేను స్వీకరించలేను. పైగా నా కూతురు అల్లుడు, పిల్లలు వచ్చి పోవాలన్నా నా యిల్లు నాకుండాలి. అందుకే ఈ నిర్ణయం తీసుకున్నాను ఆంటీ, ఇన్నేళ్ళలో మీరెప్పుడు ఒక్క ప్రశ్న కూడా వేయలేదు నన్ను. మీరు అడగకపోయినా ఈ రోజు మీకు చెప్పి భారందించుకుంటున్నాను. అమ్మా, నాన్న తరువాత అంతటి వారు మీరు నాకు.  ఎవరికీ తెలియకుండానే, మీ అమ్మాయి ద్వారా మీరు చేసిన సహాయాలు కూడా నాకు తెలుసు ఆంటీ.
తాగుడు, తిరుగుడు లాంటి వ్యసనా లేవి మా ఆయనకు లేవు. సోమరితనం, మగవాడినన్న అహంకారం, ఆడవాళ్ళంటే చులకన. అందులోనూ భార్య అస్సలు నోరెత్తకూడదు అన్నింటికంటే సునాయాసంగా అప్పులు తెచ్చి వాడుకుని తిరిగి ఇవ్వాలన్న ఆలోచన లేని నిర్లక్ష్యం, ఈ స్థితికి తెచ్చాయి మమ్మలి. సంసారం గుట్టు రోగం రట్టు అంటారు. నా శాయశక్తులా గుప్పెట విప్పకుండ ప్రయత్నించాను. ఈ రోజు నా గుప్పెట్లొ ఏమి లేకుండా చేశారు. మొండి గోడల్లో నిలబడిన ఇంటిని నోరు మంచిదయితే ఊరు మంచిగా చేసుకుని ఇసుక, సిమెంటు మోస్తూ  కూలి మిగుల్చుకుని ఇల్లు నివాస యోగ్యంగా చేసుకుంటున్నాను. “భగవంతుని కోరేదొక్కటే ఆంటీ, ఏ మొండి ధైర్యంతో అయాచితంగా చేయి చాచకూడదనుకుంటున్నానో, మా వూరి పూజారి చెబుతుంటారు. “వినాదైన్యేన జీవనం” అని, అందుకు తోడుగ నిలువు స్వామీ ! అంటూ తులసి చేసిన వేడికోలు తప్పక భగవంతుడు విని వుంటాడు. కాలుష్యం లేని పల్లె గాలి పీలుస్తూ, కపటం లేని అమాయకత్వమే అందంగా, ఆనందంగా పెరిగిన తులసి పెండ్లి వరకు టౌను కూడ చూడలేదు. ఆరోగ్యకరమైన ఆలోచనలు, ఆదర్శవంతమైన భావాలతో పెరిగిన ఒక ఆడపిల్లలో కొత్తగా ఇంకా ఏమి కోరగలం.
ఇది ఒక పేరుకు, వ్యక్తికీ సంబంధించిన జీవన యాత్ర కాదు ఆత్మాభిమానం కవచంగా తెగువతో సంసార రణరంగంలో ఒంటరి పోరాటం చేస్తూన్న వారందరిది. ఆ తెగువ కూడా లేని వారు కుటుంబమనే ముసుగులో ఊపిరాడక, నిత్యం మానసిక పోరాటం చేస్తూ, కను చూపు మేరలో కనిపించి నట్లుండే, ‘మరీచిక’ పై ఆశతో బ్రతుకు సాగిస్తూ, మూగవేదనతో ముగింపు పలుకుతారు.
రచన: రామా చంద్రమౌళి 
	సింగిల్‌ పేరెంట్‌ సునంద. గత ఇరవై రెండేళ్ళుగా హైస్కూల్‌ పిల్లలకు ‘ చరిత్ర ’ ను బోధిస్తూ విద్యార్థులందరిలోనూ. సహ ఉపాధ్యాయు లందరిలోనూ ఉత్తమ అధ్యాపకురాలిగా పేరు తెచ్చుకుని గత సంవత్సరమే ప్రభుత్వం నుండి రాష్ట్ర స్థాయి ఉత్తమ ఉపాధ్యాయినిగా కూడా స్వర్ణ పతకాన్నీ, ప్రశంసా పత్రాన్నీ పొందిన సునంద. గత అరగంట నుండి ఆ చెట్టుకింద కూర్చుని తదేకంగా ఆ భూమిపుండు దిక్కు చూస్తూనే ఉంది. అప్పుడామె హృదయం కూడా సరిగ్గా భూమిపుండులా పచ్చి పచ్చిగా, లోపలంతా బుడుగు బుడుగుగా. పైకి మాత్రం అంతా అట్టుకట్టి నివురు కప్పిన నిప్పులా లోలోపల కుతకుతలాడ్తూనే చాలా మామూలుగా, ప్రశాంతంగానే ఉంది.
	ఇరవై ఏళ్ళ క్రితం రాజగోపాల్‌ అకస్మాత్తుగా ఒకరోజు తను ఉద్యోగిస్తున్న ఒక ఫార్మాస్యుటికల్‌ కంపనీలోనే పని చేసే తన సహోద్యోగి రేఖ గురించి ప్రస్తావించి ‘‘ నాకీమె కావాలి సునందా. ఇక నా శేష జీవితాన్ని ఈమెతోనే గడపాలనుకుంటున్నాను. మాకిద్దరికీ జర్మనీలోని ఒక గ్లోబల్‌ ఫార్మా కంపనీలో సైంటిస్ట్‌ లుగా ఉద్యోగాలొచ్చాయి. వెళ్ళాలని ’’ అన్నాడు.
	కాస్సేపాగి ‘‘ ఆమె కావాలీ అంటే నేనవసరం లేదనే కదా ’’ అంది సునంద.
	రాజగోపాల్‌ మాట్లాడలేదు. మౌనంగా. బేలగా. స్థిరమైన వ్యూహాత్మక చూపుతో అమాయకంగా ఉండిపోయి. ఓ క్షణం తర్వాత తలవంచుకుని నిశ్శబ్దంగా
	అప్పుడు. ఒక పావుగంట క్రితమే తను తన స్కూల్‌ నుండి ఇంటికొచ్చి అలసిపోయి. వాలుకుర్చీలో కూర్చుంది.
	ఐదేళ్ళ ఒక్కగానొక్క కూతురు జాహ్నవి బడికి వెళ్ళి ఇంకా ఇంటికి రాలేదు. ఏ క్షణమైనా రావొచ్చు. కూతురుకోసం ఎదురు చూస్తోంది తను నిజానికి. రాజగోపాల్‌ సాధారణంగా ఆరు దాటిన తర్వాతగానీ రాడు. కాని ఆ రోజు. బహుశా తన నెత్తిపై ఈ బాంబ్‌ ను పేల్చేందుకే కావచ్చు తొందరగా. పాప రాకముందే.,
	సునంద అనూహ్యంగా వేసవికాలం విశాలమైన మైదానంలో చటుక్కున రూపుదిద్దుకుని చుట్టుకుపోయే సుడిగాలిలా విలవిల్లాడిపోయింది అతను చెప్పింది విని.
	ఎందుకో ఆమెకు దేవదాసు సినిమాలో సముద్రాల రాఘవాచార్య రాసిన ‘ కుడి ఎడమైతే.’ పాటలోని ‘ సుడిలో చిక్కీ ఎదురీదకా మునకే సుఖ మనుకోవోయ్‌ ’ అన్న చరణం జ్ఞాపకమొచ్చింది.
	‘‘ నిర్ణయం తీసుకున్నావా ’’ అంది నిలకడగానే.
	‘‘ ఔను ’’ అన్నాడు రాజగోపాల్‌ స్థిరంగా.
	‘‘ మరిక. దీనిపై తర్జనభర్జన లెందుకు. నువ్వు నీ జీవితాన్ని నీ ఇష్టమున్నట్టు బతుకొచ్చు ’’ అంది ఒక్క క్షణంలో తనను తాను సెకనుకు వేయి పేజీల వేగంతో స్కాన్‌ చేసుకుని.
	‘‘ పాప బాధ్యతను నేనే స్వీకరిస్తాను ’’ అన్నాడు.
	‘‘ అంటే ’’
	‘‘ నువ్వు సరే అంటే. పాపను నేనే నా వెంట తీసుకుపోయి జీవితాంతం దాని బాగోగులనూ, ఆర్థికపరమైన ఖర్చులనూ భరిస్తాను ’’
	‘‘ కారల్‌ మార్క్స్‌ అన్నట్టు మానవ సంబంధాలన్నీ కేవలం వ్యాపారాత్మక ఆర్థిక సంబంధాలేనా నీ దృష్టిలో ’’
	‘‘ నిజానికి అంతే మరి ’’
	‘‘ కాని నా దృష్టిలో కాదు. పాప నా దగ్గరే ఉంటుంది. నా పాలనలోనే. నా బాధ్యతగా. ఇక ఎన్నడూ నీ నీడకూడా దానిమీద పడకుండా ’’
	‘‘ వ్చ్‌. సరే. నీ ఇష్టం ’’
	అంతే. ఆ క్షణమే రాజగోపాల్‌ వెళ్ళిపోయాడు ఇంట్లో నుండి. జీవితంలో నుండి శాశ్వతంగా.
	‘ కామాతురాణాం న బిడియం న లజ్జ ’ అని ఆర్యోక్తి. నిజమే అనిపించిందామెకు. అతను బయటికి వెళ్ళిపోయిన ఐదు నిముషాలకు జాహ్నవి భుజానికి స్కూల్‌ బ్యాగ్‌ తో గునగునా అడుగులేసుకుంటూ పరుగెత్తుకొచ్చింది.
	ముఖంపై నవ్వును పులుముకుని. చేతులు చాచి.,
	లోపల ఎన్ని భీకర సముద్రాలు గర్జిస్తున్నా. పైకి నిర్మలాకాశంలా కనిపిస్తూండడం స్త్రీకి పుట్టుకతో అబ్బే విద్యేమో. అనుకుంది.
	మరుక్షణమే. పాపను సిద్ధం చేసి , వెంట తీసుకుని. సరిగ్గా ఇదే చోటికి. తనకిష్టమైన ఈ చెట్టుకిందకే వచ్చి చాలాసేపటిదాకా కూర్చుని. చీకటిపడి. తెలియకుండానే అంతా నిర్మానుష్యమై నిశ్శబ్దంలో మిగిలిపోయే దాకా.,
	మనుషుల మధ్య సంబంధాలు ఇంత బలహీనంగా. ఇంత చంచలంగా. ఇంత కృతకంగా ఉంటాయా. అనుకుందామె.
	కాని ఎందుకో సునందకారోజు కళ్ళలోనుండి ఒక్క కన్నీటి చుక్కా రాలేదు , రవ్వంత అధైర్యం గానీ కలుగలేదు.
	‘ అనుకోని విపత్తులు ఎదురవడమూ, అనూహ్యమైన ఘటనలతో మనిషి విచలితుడు కావడమూ, తుఫానులో గడ్డి పరకలా విలవిల్లాడడమే జీవితమంటే. కాని మనిషి ఏన్ని కష్టాలనైనా చలించకుండా నిబ్బరంతో ఎదుర్కొని తన్ను తాను పునర్నిర్మించుకుంటూ ముందుకు సాగాలి. ఎన్నడూ ఆత్మ స్థైర్యాన్ని కోల్పోవద్దు. గడ్డి పరక చూడు. ఎన్నడూ తుఫానుకు వెరచి ధ్వంసం కాదు. నిక్కి నిలబడి మళ్ళీ తలెత్తుకుని జీవిస్తుంది. కెరటంలా పడి మళ్ళీ లేవాలి. అంతే ’ అని ఎన్నోసార్లు పదో తరగతి పిల్లలు ఇక పాఠశాలను విడిచి వెళ్తున్నపుడు చెప్పింది తను.
	ఆ బోధన తనకు కూడా వర్తిస్తుందని. ఆ రోజు తెలుసుకుంది తను.
	మరుక్షణం. నల్లబల్లపైనుండి చాక్‌ పీస్‌ అక్షరాలను డస్టర్‌ తో తుడిచేసినట్టు మనసులోనుండి రాజగోపాల్‌ తాలూకు సకల జ్ఞాపకాలనూ తుడిచేసి తన హృదయాన్ని ‘ ఫార్మాట్‌ ’ చేసుకుంది. ఇక ఖాళీ కాగితంపై మళ్ళీ కొత్త అక్షరాలను రాయడం నేర్చుకోవాలి. మళ్ళీ అనుకోని కొత్త ప్రయాణం.
	కాని. ఇప్పుడు. ఈ ఇరవై ఏళ్ల తర్వాత. మొట్టమొదటిసారిగా. సునంద గాలిలో దీపంలా రెపరెపలాడి వణికిపోయింది.
	‘ తీరాన్ని తాకి. తల బాదుకుని పతనమయ్యే సముద్ర కెరటం. ఇసుకలోకి ఇంకిపోవడమే గాని. ఇక పడి లేవడమెక్కడిది. ’ ఆనుకుంటూంటే ఆమెకు అనూహ్యంగా దుఃఖం ముంచుకొచ్చింది ఎందుకో.
 ‘‘ ట్రణ్‌ ణ్‌ ణ్‌ ణ్‌ ’’ మని మొబైల్‌ ఫోన్‌ మోగింది.
	చూస్తే. మళ్ళీ అదే. పోలీస్‌ స్టేషన్‌ నుండి. అప్పుడా క్షణం ఆమె ఒక మిలిటరీ వాడి బలమైన బూటుకింద పడ్డ పండు టమోటో లా చితికిపోయింది.
	‘ ఏమి చేయగలదిప్పుడు తను ’
	జాహ్నవి పెంపకంలో తన లోపమేమైనా ఉందా ?
	‘‘ మేడం మీరు తొందరగా రావాలి. లేకుంటే మేము మా పని చేసుకుపోతాం. ఇన్స్పెక్టర్‌ గారు ఒక గంట టైమిస్తున్నారు మీకు. ఆ పై మీ ఇష్టమిక. విషయం మా చేయిదాటిపోతుంది ’’ అంటున్నాడు అటువైపునుండి హెడ్‌ కానిస్టేబుల్‌.
	అంతా అర్థమౌతోందామెకు.
	ఇక చీకటిపడ్తూందేమో. అటు పశ్చిమాన. ఎర్రగా సూర్యుడు. ఆకాశం నుదుట రక్తతిలకంలా భాసిస్తూ. లోయల్లోకి జారిపోతున్నాడు.
	సరిగా ఆ క్షణమే ఒక తెల్లని లేగ దూడ. ఎక్కడినుండో చెంగు చెంగున గాలిలోకి దూకుతూ. గెంతులేస్తూ. పరుగెత్తుకొచ్చి. పరుగెత్తుకొచ్చి. చటుక్కున భూమిపుండు లోకి బలంగా దూకింది. పాపం దానికి తెలియదు. అది భూమిపుండని. పైకి అంతా మామూలుగానే కనిపిస్తోంది.
	దూకుడు దూకుడుతోనే. దాని నాల్గు కాళ్ళూ. బురదలో కూరుకుపోయి. ఒక్కసారిగా గావు కేకలు.’ అంబా. బా. బా ‘ అని అరుస్తూ. గిలగిలా కొట్టుకుంటూ. తన్నుకుంటూ. భీకరంగా శబ్దిస్తూ.,
	బీభత్సం.
	దూడ వెంట వెంటనే పరుగెత్తుకొచ్చారు ఇద్దరు పశుల కాపరులు. భూమిపుండులో చిక్కిన దూడను చూచి హతాశులైపోయి.‘ ఇప్పుడెలా. ఇప్పుడెలా ’ అని తన్నుకులాడ్తూ,
	భూమిపుండులోకి అరుస్తూ. గిలగిలా తన్నుకుంటున్నకొద్దీ ఇంకా ఇంకా లోపలికి కూరుకుపోతూ.దూడ,
	రక్షణ. రక్షణ ,
	ఏదీ రక్షణ. ఎవరు రక్షిస్తారిప్పుడు దాన్ని. తనూ ఇంకా ఆ ఇద్దరూ ఊర్కే చూస్తూండడం తప్పితే చేయగలిగిందేమైనా ఉందా.
	భూమిపుండులో చిక్కుకున్న ఈ లేగదూడలానే. జాహ్నవి కూడా.
	భూమిపుండు లాంటివే. ఈ ఆధునిక సాంకేతిక సదుపాయాలూ. చేయి చాపగానే అందే సకల సౌకర్యాలూ. చాపల్యాలకూ. బలహీనతలకూ. క్షణిక సుఖలాలసతలకూ యువతరాన్ని బానిసలను చేసి విచక్షణా రహితమైన చర్యలకు పురికొల్పేవి. ఇంటర్నెట్‌. వల. లాప్‌ టాప్‌. సకల దరిద్రాలనూ కొని తెచ్చి అరచేతిలో కుమ్మరించే స్మార్ట్‌ మొబైల్‌ ఫోన్లు. వాట్స్‌ అప్‌ లు. గూగుల్‌ మెసేంజర్‌ లు. అంతా వ్యాపారం. అతి స్వేచ్ఛ. విచ్చలవిడితనం. క్షణికానందం కోసం ఏదైనా చేయగల దుస్సాహసాన్ని నూరిపోయగల పబ్‌ లు. ఫార్మ్‌ హౌజ్‌ లు. డ్రగ్స్‌. తల్లిదండ్రులను ‘ చావు ‘ పేరుతో బ్లాక్‌ మెయిల్‌ చేసే పిల్లల దుష్ట సంస్కృతి. అదుపూ అజ్ఞా లేని అతి స్వేచ్ఛ. అన్నీ వెరసి అడుగడుగునా భూమిపుండు. ఆ భూమిపుండులో కూరుకుపోతూ. యువ తరం. చివరికి ‘ కొంతమంది యువకులు పుట్టుకతో వృద్ధులు ’ గా మిగిలి,
	థూఁ.
	దూడ అరుస్తూ గిలగిలా తన్నుకుంటూనే ఉంది. తన్నుకున్నకొద్దీ ఇంకా ఇంకా లోపలికి కూరుకుపోతూ,
	మొత్తం నాలుగు కాళ్ళూ మునిగిపోయి. కేవలం శరీరం మాత్రమే మిగిలి ఉంది బయట. చూస్తూ చూస్తూండగానే. దూడ భూమిలోపలికి మునిగిపోతూ,
	ఇంకొందరు గుమికూడారు. హడావిడి. కకావికలు. తత్తరపాటు.
	వాట్‌ టు డు. ఏం చేయాలిప్పుడు. ఎలా రక్షించాలి దూడను.
	తెల్లగా ముద్దొస్తూ. భూమి పుండులో కూరుకుపోతూ.దూడ,
	అందంగా. అప్పుడే విరిసిన గులాబీలా ముద్దొస్తూ. జాహ్నవి. బలహీనతల్లో. అతి స్వేచ్ఛలో. సినిమాల్లో. స్మార్ట్‌ ఫోన్ల లో. జల్సాలలో. పార్టీలలో. పబ్‌ లలో కూరుకుపోతూ. జాహ్నవి.
	వీళ్ళిప్పుడు ఈ దూడను రక్షించగలరా.
	తనిప్పుడు పోలీస్‌ స్టేషన్‌ లో. లాకప్‌ లో ఉన్న జాహ్నవిని రక్షించగలదా.
	ఒక తల్లి. ఒక స్త్రీ. ఒక విజ్ఞురాలైన ఉపాధ్యాయురాలు. ఒక పౌరురాలుతను. ఏమిటి తన కర్తవ్యం.
	ఇద్దరెవరో. కొన్ని తలుగు తాళ్లను తెచ్చి దూడ పైకి. మెడలో తాడు తట్టుకుని. పట్టు చిక్కితే. లాగి పైకి తెద్దామని ఆశ.
	ఉహూఁ.
	కాని అది సాధ్యం కావట్లేదు. తాడు మెడలో పడదు. దూడ గిలగిలా తన్నుకులాడ్డం ఆపదు. ఇంకా ఇంకా కూరుకుపోవడం ఆగదు.
	దూడ. శరీరంకూడా భూమి లోపలికి మునిగిపోతూ,
	పరిస్థితి. విషమిస్తోందన్న స్పృహ.
	‘ ఔను. జాహ్నవి పరిస్థితి కూడా విషమిస్తోంది. నిర్ణయం తీసుకోవాలిక’
	పది నిముషాలు. ఇంకో పది నిముషాలు.,
	‘‘ ఫైర్‌ స్టేషన్‌ కు ఫోన్‌ చేయిరా. వాళ్ళొచ్చి ఏదైనా చేస్తారు ’’
	‘‘ కాని. అది కదుల్తూ నానా గోల చేస్తోంది కదా. వాళ్ళొచ్చే లోగానే ఇది పూర్తిగా మునిగిపోద్ది లోపలికి ’’ అని ఎవరిదో జవాబు.
	తలో మాట అంటూండగానే. దూడ గొంతు వరకూ. ఆ తర్వాత తల వరకూ. అటు తర్వాత. శరీరం మొత్తం. చూస్తూ చూస్తూండగానే భూమి పుండులోకి పూర్తిగా కూరుకుపోయి,
	అంతా కళ్లముందే జరిగి. ఒళ్ళు గగుర్పొడిచే ఒక వింత వికారానుభూతి. నిస్సహాయ నిస్సత్తువ.
	అంతా ఒక రకమైన విషాద గంభీర నిశ్శబ్దం గాలి నిండా.
	సునంద లేచింది అప్పటిదాకా కూర్చున్న రాతి చప్టాపైనుండి.
	‘ జాహ్నవి కూడా పూర్తిగా కూరుకుపోతుందా బురదలోకి.’
	సరిగ్గా అప్పుడే మళ్ళీ మొబైల్‌ మోగింది.
	చూస్తే. ఆమె అనుకున్నట్టుగానే. పోలీస్‌ స్టేషన్‌ నుండే. ఇప్పుడు డైరెక్ట్‌ గా ఇన్స్పెక్టరే.
	తప్పదిక. ఏదో ఒక నిర్ణయం తీసుకోవాలి తను.
	సునంద. ఒక అడుగు వేసింది. ముందుకు. నిర్ణయాత్మకంగా.
	జాహ్నవి. జాగ్రత్తగా ఆమెను బి. టెక్‌ చదివించి. తర్వాత ఎం. టెక్‌ చేయించి. ఇక ఓ పది రోజుల్లో పి. జి పూర్తయి. తన జీవితాన్ని తాను నిర్మించుకుంటుందని తను ఆశ పడ్తున్న క్షణం ,
	అంతా చిన్నాభిన్నమై ,
	అప్పటిదాకా ఎంతో ఆసక్తితో గీసిన అందమైన పెయింటింగ్‌ పై ఇంక్‌ బుడ్డి ఒలికి పడి అంతా ఖరాబైన వికారమైన అనుభూతి కలుగుతూండగా. సునంద రోడ్డుపైకొచ్చి ఆటో ఎక్కింది.
	‘‘ మేడం. మీరు టీచర్‌ సునంద గారేనా. ’’ అని దాదాపు నాలుగున్నర ప్రాంతంలో వచ్చిన టెలిఫోన్‌ తాలూకు స్వరం జ్ఞాపకమొచ్చింది. ఆ గొంతు చాలా కరుకుగా, నిర్దయగా, అసహ్యంగా ఉంది.
	‘‘ చెప్పండి ’’ అంది తను.
	‘‘ జాహ్నవి మీ కూతురే కదా ’’
	‘‘ ఔను ’’
	‘‘ ఆమె ఇప్పుడు మా దగ్గరుంది. నేను.. పోలీస్‌ స్టేషన్‌ సర్కిల్‌ ఇన్స్పెక్టర్‌ మీనన్‌ ను మాట్లాడుతున్నా ’’
	‘‘.. ’’ అవాక్కయి తేరుకోలేకపోతున్నంతలోనే ,
	అతనన్నాడు. ‘‘ ఉదయం మాకందిన సమాచారం మేరకు స్వర్గ హెరిటేజ్‌ హోటల్‌ పై మేము దాడి చేస్తే. ఒక గదిలో మీ అమ్మాయి జాహ్నవి, మరో యువకుడు రాజేశ్‌ సెక్స్‌ కలాపాలు జరుపుతూ పట్టుబడ్డారు. వ్యభిచారం జరుపుతూందేమో. అని ’’
	‘‘ విల్‌ యూ కైండ్లీ స్టాప్‌ ’’ అని అరిచింది సునంద తుపాకీ గుండు తాకగానే గాయపడ్తున్నప్పటిలా.
	ఒక్క క్షణం నిశ్శబ్దం విస్తరించిన తర్వాత ,
	ఇన్స్పెక్టర్‌ అన్నాడు. ‘‘ ఒక తల్లిగా మీరు ఈ వార్త విని షాక్‌ కావడం సహజమే , కాని ఇదే నిజం మరి. పట్టుబడ్డ తర్వాత. ఆమెనూ వాన్నీ మెడికల్‌ పరీక్షలకు ప్రభుత్వ దవాఖానకు పంపి పరీక్షలు కూడా చేయించాం. దె ఆర్‌ ఇండల్‌ జ్డ్‌ ఇన్‌సెక్స్‌ ’’
	కింద భూమి కుంగిపోతున్నట్టు. పైన ఆకాశం కూలిపోతున్నట్టు. చుట్టూ ప్రళయ రaంరa చుట్టుముట్టి ఎటో తన్నుకుపోతున్నట్టు. అనిపిస్తూ,
	జాహ్నవి. ఇలా చేసిందా. నిజమా ఇది. ఎందుకిలా. ఈ రకమైన ప్రవర్తన ప్రతినిత్యం దాన్ని అంటిపెట్టుకునుండే తల్లయిన తనకే ఆశ్చర్యకరంగా. వింతగా. షాకింగ్‌ గా ఉంది. ఏ ఒక్కనాడూ కూతురు ప్రవర్తన ఇంత నీచంగా. బరితెగించినట్టు ఉంటుందని అస్సలే ఊహించలేదు తను. అకస్మాత్తుగా. ఇలా,
	‘‘ నిన్న రాత్రి హోటెల్‌ లో తాము భార్యా భర్తలమని చెప్పి చేరారిద్దరూ. ఆధార్‌ కార్డ్స్‌. ఐడెంటిటీ ప్రూఫ్‌ లతో.’’ చెబుతున్నాడిరకా ఇన్స్పెక్టర్‌.
	పైన నిప్పుల వాన కురుస్తూనే ఉన్నట్టు. తుపాకీ గుళ్ళు సర్‌ ర్‌ ర్‌ ర్‌ న చొచ్చుకొస్తూ గుండెల్లోకి దిగుతూనే ఉన్నట్టు,
	‘‘ ఎవడు వాడు., ’’ అరిచింది.
	‘‘ వాడు పీటర్స్‌ ఇంజనీరింగ్‌ కాలీజ్‌ లో. బి. టెక్‌ పాసై రోడ్డుమీద తిరుగు తున్న వట్టి జులాయి వెధవ. లంబాడా. సంగెం మండలం. రాం తండా ’’
	అసలా పేరే ఎప్పుడూ వినలేదు తను. కనీసం జాహ్నవిలో ఇటువంటి చిల్లరమల్లర వికృతమైన ఆలోచనల్తో కూడిన తత్వం ఉందనికూడా ఏ ఒక్కనాడూ ఊహించలేదు. తనతో. మొన్న రాత్రి హైదరాబాద్‌ కు ఏదో యూనివర్సిటీ పనిమీద వెళ్ళిరావాలని చెప్పి మరునాడు ఉదయమే. అంటే నిన్న వెళ్ళింది. అంతా అబద్దం. మోసం. జాహ్నవి ఇలా కూడా చేయగలుగుతుందా. అసలు అతి విక ృతమైన ఈ తెగింపేమిటి. ఈ రకమైన దుశ్చర్య తర్వాత ఏం జరుగుతుందో తెలియదా తనకు. తనను తాను ఈ అత్యంత కలుషిత సామాజిక వాతావరణంలో. ఒకవైపు సెక్స్‌ పరంగా పెట్రేగిపోతున్న సినిమాలు, పైన నిప్పుల వానలా కురుస్తున్న సోషియల్‌ మీడియా దాడి, ఇంటర్నెట్‌ లో ఒక్క క్లిక్‌ తో సకల నగ్న నీలి చేష్టలూ ప్రత్యక్షమౌతున్న సుళువు అందుబాట్లు. అర్థరాత్రి దాటితే. టి వి చానళ్లన్నీ ‘ మిడ్‌ నైట్‌ మసాలా ’ లతో నిండి. అంతా పోర్నో. శరీరమంతా భగభగా యవ్వన కాంక్షతో రెచ్చిపోతూ. ఒక ఉద్దీప్తత,
	యువతరం అదృశ్యంగా తనపై జరుగుతున్న ఈ అప్రత్యక్ష దాడి నుండి ఎవరిని వారు కాపాడుకోవాలి. లేకుంటే. కలుషిత గంగా ప్రవాహంలో సగం కాలిన శవంలా కొట్టుకుపోవాల్సిందే పత్తా లేకుండా. ఎప్పుడైనా మనిషి ఏ క్షణమైనా ప్రాప్తించే మరణం నుండి ఎవరికివారు కాపాడుకోవాల్సిందే. లేకుంటే. చావు తప్పదు.
	ఇప్పుడు జాహ్నవి తనకు తాను నిప్పుల చెరువులో దూకింది. కాలి బూడిదై నశించిపోక తప్పదా.
	వ్చ్‌. ఏమో. ఒక తల్లిగా ఇప్పుడు తన పాత్ర ఏమిటి.? కర్తవ్యమేమిటి.?
	అందుకే. రెండు గంటలనుండి. తన శాంతి స్థావరమైన ఆ ఊరిబయటి మైదానంలో. రావి చెట్టుకింద కూర్చుని. అలోచించీ. ఆలోచించీ,
	భూమిపుండూ. లేగ దూడ గెంతుతూ వచ్చి బురదలో కూరుకు పోయి. చూస్తూ చూస్తూండగానే. అద ృశ్యమై. ఒక పచ్చి జ్ఞాపకం.
	జాహ్నవి కూడా తనకు తెలిసో తెలియకో భూమిపుండులోకి కూరుకుపోయి. స్వయంకృతాపరాధం.
	తప్పు చేసింది. శిక్ష అనుభవించాలిగదా మరి.
	పైన ఆకాశం ఫెళఫెళా గర్జించి. ఎక్కడో పిడుగు పడ్డట్టు ధ్వనిస్తే. ఉలిక్కిపడి,
	టపటపా వర్షం. చినుకులు పెద్ద పెద్దగా,
	మట్టి వాసన. భూమిలోనుండి పొగలు పొగలు.
	గమనించలేదు తను. ఎప్పుడో చీకటి పడిరది.
	ఒక ఐదు నిముషాల్లో ఆటో పోలీస్‌ స్టేషన్‌ ముందాగింది. వర్షంలో తడుస్తూనే దిగి. లోపలికి పాము పుట్టలోకి పావురంలా నడిచి,
	సర్కిల్‌ ఇన్స్పెక్టర్‌ మీనన్‌. దేవుని బిడ్దలా ప్రశాంతంగా. ముఖం నిండా ఉట్టిపడే చిర్నవ్వుతో. నిర్మలంగా ఉన్నాడు. అన్నాడు ‘‘ మేడం. మీరు మా తమ్ముడికి చరిత్ర పాఠం చెప్పారు. నేను మీకు తెలియదు. కాని మీ గురించి నాకు తెలుసు. నేను సూటిగా విషయానికొస్తాను. నాకు చాలా తక్కువ మాట్లాడ్తూ ఎక్కువ పని చేయడం అలవాటు. ’’ అని ఆగి ,
	‘‘ జాహ్నవి అనే ఈ మీ కూతురు ఇలా ఎందుకు చేసిందో తెలియదు. కాని చాలా డేరింగ్‌ గా దుస్సాహసం చేసింది. మేము పోలీస్‌లం కదా. ప్రతిదాన్నీ మీ అందరికంటే భిన్నంగా. విలక్షణంగా నేర దృష్టితోనే చూస్తాం. మనిషికి ద ృష్టిని బట్టి ద ృశ్యం కనబడ్తూంటుందెప్పుడూ. మాది ఆల్సేషియన్‌ కుక్క జాతి. పరిసరాల్ని వాసనతో పసిగట్టడం అలవాటు. ఓ. కె. ఇప్పుడు జరిగిందేమిటంటే. ఈమె. ఒక యువతి ఒక యువకునితో లేచి వచ్చి.’’ ఇంకా ఏదో చెప్పబోతున్నాడు.
అంతా అర్థమైంది సునందకు. వెంటనే అంది.’’ ఇన్స్పెక్టర్‌ గారూ. కం టు ద పాయింట్‌ ’’ అని.
	అతను చాలా నెమ్మదిగా ఒక కాగితాన్ని అందించాడామెకు.
	దానిపై. ‘‘ దీన్ని బ్రోతల్‌ కేస్‌ కింద బుక్‌ చేసి. సాక్ష్యాధారాలతో , ప్రభుత్వ దవాఖాన రిపోర్ట్స్‌ తో కేస్‌ వేస్తే.. జరుగబోయే బీభత్సం నుండి బయట పడ్డానికి. రెండు లక్షలు. వాన్నీ, దీన్నీ ప్రతిరోజూ పోలీస్‌ స్టేషన్‌ చుట్టూ తిప్పుకుంటూ. మీడియాకు ఎక్స్‌ పోజ్‌ చేసి. నానా పరువు నష్ట చర్యలను చేయగల అకృత్యం నుండి. బయట పడ్డానికి. లక్షా యాభై వేలు. మీ మీద దయతల్చి. ఈ కేస్‌ లో పట్టుబడ్డ ఇద్దరి తల్లిదండ్రులనూ రప్పించి ‘ కౌన్స్‌ లింగ్‌ ’ జరిపి వదిలేసినట్టు సింపుల్‌ గా కేస్‌ షీట్‌ రాసుకుని వదిలేస్తే. ఒక లక్ష. జస్ట్‌ వండే బిజినెస్‌. క్లోజ్‌. తొందరగా నిర్ణయించుకోండి. వితిన్‌ టెన్‌ మినట్స్‌. ’’ అని రాసి ఉంది.
	తర్వాత ఓ క్షణమాగి అతను లేచి వ్యూహాత్మకంగా మరో గదిలోకి కావాలనే వెళ్ళాడు.
	సునంద లిప్త కాలంలో తన వెనుకనే ఉన్న వుమన్‌ లాకప్‌ గదివైపు చూచింది. గదిలో ఒక మూలకు ఒదిగి కూర్చుని. మోకాళ్ళ నడుమ తలను దాచుకున్న జాహ్నవి కనబడిరది.
	ఒట్టి అభావం మనసునిండా. ఏదో తెలియని శూన్యత.
	ఎందుకిలా జరింది.? వ్చ్‌. అర్థం కాదు. మనుషులు అర్థంకారా బాహ్యంగా.?. దీని తండ్రి తన సహోద్యోగి రేఖతో కలిసి ఉడాయించిననాడు. రాజగోపాల్‌ కూడా అర్థం కాలేదు.
	లేక తనే మనుషులను సరిగా అర్థం చేసుకోలేకపోతోందా. బిహేవియరల్‌ సైన్స్‌ ప్రకారం. ఏదో బోధపడని లోపం ఎక్కడో ఉంది.
	ప్రక్కనున్న వెహికిల్స్‌ పార్కింగ్‌ షెడ్‌ రేకులపై పడ్తున్న వర్షం చినుకుల లయాత్మక శబ్దం చిత్రంగా వినబడ్తోంది ఆగకుండా.
	‘ ఈ రాజేశ్‌ అనబడే రోగ్‌ ఎక్కడ. చూడాలి వాణ్ణి ’ అనుకుని అడుగబోయింది సునంద ఎవరినైనా. కాని అప్పుడే తిరిగి వచ్చిన ఇన్స్పెక్టర్‌ మీనన్‌ ‘‘ అటు చూడండి. ఆ లాకప్‌ సెల్‌ లో. ఒంటిపై కట్‌ డ్రాయర్‌ తో ఉన్న ఆ ఎర్రని బక్కపలుచని కుర్రాడు. వాడే రాజేశ్‌ ’’ అన్నాడు తన మనసులోని భావాన్ని గ్రహించినట్టు.
	మనుషులు తప్పులు చేస్తారు. తెలిసి కొన్నిసార్లు. తెలియక కొన్నిసార్లు. జరిగిన తప్పులను కొన్నిసార్లు సరిదిద్దుకుని మళ్ళీ మళ్ళీ ఆ తప్పులు జరుగకుండా జాగ్రత్త పడ్తారు కొందరు. ఐతే చాలా సార్లు చేసిన తప్పులను సరిదిద్దుకునే అవకాశాలు ఉండవు. జరిగిన తప్పువల్ల జరుగవలసిన నష్టం జరిగే పోతుంది. ఇక సరిదిద్దాల్సిందేమీ మిగలదు. గాయాలు మానినా మరక మిగిలే ఉంటుంది శాశ్వతంగా.
	ఐతే. అత్యంత విషాదమేమిటంటే. చాలా మంది మనుషులు చాలా తప్పులను తెలిసే చేస్తూంటారు. తాగడం తప్పని తెలుసు. ఐనా తాగుతారు. లంచాలు తీసుకోవడం తప్పని తెలుసు. ఐనా తీసుకుంటారు. దోపిడీ చేయడం. అవినీతికి పాల్పడ్డం తప్పని తెలుసు. కాని తెలిసే ఆ పనిని ప్రతిరోజూ చేస్తూనే ఉంటారు. పరాయి స్త్రీతో.లేక పరాయి పురుషునితో అక్రమ సంబంధం పెట్టుకోకూడదని చాలా స్పష్టంగా తెలుసు అందరికీ. కాని. జనం ఎందుకిలా. తెలిసి తెలిసీ పదే పదే తప్పులను చేస్తూ. వ్చ్‌.,
	ఐతే ఇప్పుడు జాహ్నవి చేసింది స్పష్టంగా తెలిసి చేసిన తప్పే. కావాలని. బుద్దిపూర్వకంగా. ఇష్టపడి,
	తప్పు ఏదైనా. ఎవరు చేసినా. కావాలని చేసినా. అదమరిచి చేసినా. శిక్ష మాత్రం పడాలి. అదే న్యాయం. అంతే.
 ‘‘ మీనన్‌ గారూ. మీరు నాకొక సహాయం చేయాలి. మీరడిగిన లక్ష రూపాయలను నేనిస్తాను. ఇవిగోండి. ఈ కవర్‌ లో ఉన్నాయి. కాని కౌన్స్‌ లింగ్‌ జరిగినట్టు రాసుకుని నా బిడ్డను వదిలేయనవసరం లేదు. అది చేసిన తప్పుకు ఒక తల్లిగా నేనామెకు శిక్ష వేయాలనుకుంటున్నాను. అదేమిటంటే. వాళ్ళు బహుశా తమ దేహ జ్వలననూ, కోరికలనూ తీర్చుకునేందుకే తాము పెళ్ళాం మగలమని చెప్పి హోటల్‌ లో చేరి ఈ అకృత్యానికి పాల్పడ్డారు. కావాలని ఉద్దేశ్యపూర్వకంగానే చేసిన ఈ తప్పుకు శిక్ష ఏమిటంటే. వీళ్ళను నిజంగానే పెళ్ళాం మగలను చేయడం. క్షణ కాల సుఖం కోసం ప్రాకులాడిన వీళ్ళకు జీవితపు లోతులు తెలిసేలా బందీలను చేసి తమను తాము తెలుసుకునేట్టు చేయడం. బుద్ది తెచ్చుకుని భార్యాభర్తలుగా కొనసాగుతే ఓ. కె. వాళ్ళే సుఖపడ్తారు. లేకుంటే తప్పుడు మనిషిని ఎన్నుకుని తప్పుడు పని చేసినందుకు వాళ్ళే అనుభవిస్తారు. లెట్‌ దెం.’’
	మీనన్‌ షాక్‌ అయ్యాడు.
	తన మూడు ప్రతిపాదనల్లో. ఈ విషయం లేదు.
	ఓ క్షణకాలం. సునందలోని నిర్మలమైన తల్లి దిక్కు చూస్తూ  ఉండిపోయాడు మీనన్‌ చకితుడై.
	అతను తేరుకునేలోగా. ఆమె కుర్చీలోనుండి లేచి. బయటికి నడుస్తూ వెళ్ళిపోవడం మొదలెట్టింది.
	ఇన్స్పెక్టర్‌ ముందు. టేబుల్‌ పై సునంద పెట్టిన తెల్లని డబ్బు కవర్‌. వెక్కిరిస్తున్నట్టు.,
	రెండు నిముషాల్లో. భీకరంగా కురుస్తున్న జడివానలో. తడుస్తూ వెళ్తున్న సునంద కనబడ్తూ. కనుమరుగౌతూ. అంతా పల్చని నీటి తెర – 
రచన: యశస్వి జవ్వాది
డాక్టర్ విశ్వం మనసు అలజడిగా ఉంది. తన మనసు లోతుల్లో తాను బ్రతుకుతున్న వ్యవస్థను మోసం చేస్తున్నాననే భావన వలన చాలా భారంగా ఉంది. ఎప్పుడూ నవ్వుతూ పలకరించే అతని మొహం మీద ఒత్తిడి ఛాయలు పేరుకున్నాయి. ఎవరి మొహం చూడకుండా నేరుగా తన క్యాబిన్ వైపు వేగంగా వెళ్ళాడు. టేబుల్ మీదనున్న పేషెంట్ ఫైల్ చేతిలోకి తీసుకున్నాడు. డయాగ్నోస్టిక్ రిపోర్ట్స్ చూసాడు.
ఈలోగా, “అయ్యా!! లోపలకు రావచ్చా?” అంటూ సగం తెరచిన తలుపు సందునుండి అడిగాడు రాములయ్య.
అతన్ని చూసిన విశ్వం కంగారు తొక్కిపెట్టి మొహాన నవ్వు పులుముకుని , “రా!! రా!! రాములయ్యా..! నీకోసమే చూస్తున్నాను” అని ఫైల్ పక్కన పెట్టాడు.
రాములయ్య లోపలకు వస్తూ, “సీతాలుకి ఆపరేషన్ చేస్తారు కదయ్యా…” అని ఆర్థిస్తున్నట్టుగా అడిగాడు.
విశ్వం, “ఈ రోజే ఆపరేషన్. నువ్వెళ్ళి సీతాలుకి చెప్పు, అంతా మంచిగానే జరుగుతుంది” అన్నాడు.
రాములయ్యకి విశ్వం మాటల మీద అపారనమ్మకం ఉంది. తనకు ఈ లోకంలో సహాయం చేసే వ్యక్తి విశ్వం ఒక్కడేనని నమ్మాడు.
రాములయ్య వెళ్ళగానే విశ్వం ఫోన్ తీసుకుని భరణికి కాల్ చేసి, “హా.. భరణీ!! అన్నీ ఓకే కదా., నాకు సీతాలు ఫేక్ డయగ్నోక్ రిపోర్ట్ అందాయి. వాటిని స్కాన్ చేసి పంపిస్తాను. ఎట్టి పరిస్థితుల్లోనూ ఈ విషయం బయటకు పొక్కకూడదు” అని చెప్పాడు.
మొదటిసారి విశ్వం మాటల్లో తప్పు చేస్తున్న భయం కనిపెట్టిన భరణి, ”సర్!! ఇవన్నీ నాకు చిటికెలో చేసే పనులు. మీరు హైరానా పడొద్దు. నేను చూసుకుంటాను” అన్నాడు.
భరణి మాటల్లో ఉన్న అతినమ్మకం కూడా విశ్వాన్ని ఆలోచనల్లో పడేసాయి. సమాధానం చెప్పకుండా అలానే ఉన్నాడు.
అటునుండి భరణి, “అంతేనా సర్!! ఇంకేమైనా చెప్పాలా?” అనడిగాడు.
విశ్వం వాస్తవానికొచ్చి, ”అంతే భరణీ!!” అని ఫోన్ పెట్టేసాడు.
కొన్ని నిమిషాలు అనంతరం రిపోర్ట్స్ స్కాన్ చేసి భరణికి పంపాడు.
***
సీతాలు దగ్గర కూర్చున్న రాములయ్య, విశ్వం చెప్పిన విషయం చెప్పాడు.
సీతాలు గుండెలు నిండిన గుబులుతో, “ఏందయ్యా? ఆ డాక్టరుగారు నా పొట్ట కోస్తారా?” అని వణుకుతూ అడిగింది.
రాములయ్య, “ఆ కోతలు భరిస్తేనే కదా, మనకో కొత్త జీవితం వస్తుంది….” అని సీతాలు వంక బరువైన కళ్ళతో చూసాడు.
సీతాలు, భర్త చెప్పిన సుదీర్ఘ ఫలితం గురించి ఆలోచిస్తూ మౌనంగా ఉండిపోయింది. ఆ మౌనంలోనే తనకు తాను ధైర్యం చెప్పుకునేందుకు ప్రయత్నం చేసింది. రాములయ్య ఆపరేషన్ ఎప్పుడవుతుందా, తన ఇల్లాలు ఎప్పుడు ఇంటికి
వస్తుందనే ఆలోచనలో ఉన్నాడు.
***
ఆ రిపోర్ట్స్ తీసుకుని విశ్వం నేరుగా అకౌంటింగ్ సెక్షన్ రాజారాం వద్దకు వెళ్ళాడు. రిపోర్ట్స్ ఇస్తూ, “క్లెయిమ్ కోసం అకౌంటింగ్ సెక్షన్ నుండి ఇంకొన్ని డాక్యుమెంట్స్ కావాలి” అని చూపు పక్కకు తిప్పుకుని అడిగాడు.
రాజారాం, “ఏంటి సర్!! ఈరోజు మీరు నా స్థానంలో నేను మీ స్థానంలో ఉన్నట్టున్నాము. మొహం కూడా చూపించలేకపోతున్నారు” అని వెటకారంగా నవ్వి, “సాయంత్రంలోపు డాక్యుమెంట్లన్నీ రెడీ చేస్తాను” అన్నాడు.
విశ్వానికి తలకొట్టేసినట్టైంది. మరోమాట మాట్లాడకుండా అక్కడనుండి వెళ్లిపోయాడు.
రాజారాం వెళ్తున్న విశ్వాన్ని చూసి, “వీడికి అవసరమైతే తప్పు కూడా ఒప్పవుతుంది. అదే నేను చేస్తే మాత్రం తప్పు తప్పే అవుతుంది” ఈసడింపుగా  అంటూ పనిలో మునిగాడు.
***
క్యాబిన్‌లో కూర్చున్న విశ్వం ఫోనులో భార్య జానకి ఫోటో చూస్తూ ఆర్ద్రమైన గొంతుతో, “నన్ను క్షమించు జానకీ…..” అనుకున్నాడు.
ఇంతలో నోటిఫికేషన్ బార్‌లో భరణి నుండి, ‘ఫస్ట్ స్టెప్ డన్!!’ అని సందేశం వచ్చింది.
మనసులో ‘హమ్మయ్య!!’ అనుకుని, ‘గుడ్!!’ అని ప్రతి సమాధానం పంపాడు.
ఆరోజు తనకు అపాయింట్మెంట్స్ లేకపోవడం వల్ల క్యాబిన్ లోనే అనేక ఆలోచనల మధ్య గడుపుతూ కాలాన్ని కరగతీసాడు విశ్వం.
కొద్ది సమయానికి అతని స్నేహితుడు రఘు క్యాబిన్ లోకి వచ్చి, “హాయ్ విశ్వం!! సారీ రా, జానకీ విషయం తెలిసినప్పుడు నేను ఊరిలో లేను” అంటూ కుర్చీలో కూర్చుంటూ విశ్వం మొహంలో ఏదో తెలియని సందిగ్ధత గమనించాడు.
విశ్వం, “అంతా సడన్‌గా జరిగిపోయింది. మేజర్ యాక్సిడెంట్. బ్లడ్ చాలా పోయింది. ఇంటర్నల్ ఆర్గాన్స్ హెవీగా డ్యామేజ్ అయ్యాయి. నాకు తెలుసు హోప్స్ లేవని. చివరి క్షణాల్లో ఆమె పక్కనే కూర్చున్నాను. కళ్ళు తెరచి ఒక్కసారైనా నా వంక చూస్తుందేమోనని. నాకా అదృష్టం కూడా లేకుండా చేసాడా దేవుడు” అంటూ జరిగిన విషయం క్లుప్తంగా చెప్పి, అంతలో రఘుని పిలిచిన విషయం గుర్తొచ్చి, “అసలు విషయమేమిటంటే ఈరోజు ఓ సర్జరీ చేయాలి. నేను చేసే స్థితిలో లేనని నీకీపాటికే అర్థమయ్యుంటుంది. దీన్ని నువ్వే చేయాలి” అంటూ సీతాలు ఫైల్ రఘు చేతిలో పెట్టాడు.
ఫైల్ అందుకుని వివరాలు చదువుతూ ఆశ్చర్యంగా తలెత్తి విశ్వం వంక చూసి, “ఇదేంటి…!?” అన్నాడు.
విశ్వం, “అన్ని విషయాలు తర్వాత చెబుతాను. ప్రస్తుతానికి ఈరోజు గడవనివ్వు…..” అని నిస్సత్తువగా చూసాడు.
రఘుకి ఒక్కింత భయమేసినా విశ్వం కోసం ఒప్పుకుని, “సరే రా!! నేను మిగతా ఏర్పాట్లు చేస్తాను…..” అంటూ అక్కడ నుండి వెళ్ళిపోయాడు.
వెళ్తున్న రఘు మనసులో, ‘ఎందుకింత రిస్క్ చేస్తున్నాడు. నాకర్థం కావడం లేదు. అదీకాక హాస్పిటల్లో తనకున్న పేరు కూడా చెడిపోతుంది. ఇన్నాళ్లు తాను దేనికి వ్యతిరేకంగా మాట్లాడాడో  ఇప్పుడు తాను కూడా అదే దారిలో వెళ్తున్నాడు’ అనుకున్నాడు.
***
సమయం సాయంత్రమైంది. సీతాలుని ఆపరేషన్ థియేటర్ వద్దకు తీసుకొచ్చారు. వెనుకనే రాములయ్య కూడా వెళ్లి,
బయట కూర్చున్నాడు. అప్పటికే సిద్ధంగా ఉన్న రఘు ఫైల్ చేతిలోకి తీసుకుని పేషంట్ వివరాలు నిర్ధారణ చేసుకుని ఆపరేషన్
మొదలెట్టాడు. రఘు ఎటువంటి ఆలోచనలకు తావు లేకుండా మనసుని ప్రశాంతత పరచుకుని ఆపరేషన్ కొనసాగించాడు. కొన్ని గంటల పాటు కొనసాగిన సర్జరీ, పూర్తయిన తర్వాత రఘు ఆపరేషన్ థియేటర్ నుండి నేరుగా విశ్వం వద్దకు వెళ్ళాడు. బయటున్న రాములయ్య ఆపరేషన్ థియేటర్ నుండి విశ్వం వస్తాడేమోననుకుంటే రఘు రావడంతో కొంచెం గాబరా పడ్డాడు. మరికొన్ని క్షణాలకు బయటకొచ్చిన నర్స్ ఆపరేషన్ విజయవంతంగా పూర్తయ్యిందని చెప్పడంతో మనసులో విశ్వానికి ముందుగా కృతజ్ఞతలు చెప్పుకుని, ఆ తర్వాత దేవుడికి చెప్పుకున్నాడు.
***
విశ్వం క్యాబిన్‌కి వెళ్లిన రఘు మౌనంగా అతని ముందు కూర్చున్నాడు. ఎంతకీ విశ్వం నోరు విప్పకపోవడంతో రఘు, “జానకీ ఆపరేషన్ సక్సెస్ అయ్యింది” అని చెప్పి విశ్వం సమాధానం కోసం చూసాడు.
విశ్వం ప్రతిగా కృతజ్ఞతా భావంతో చూసాడు. కొన్ని క్షణాలు వారి మధ్య మౌనమే రాజ్యమేలింది.
రఘు చేసేది లేక అక్కడనుండి వెళ్లిపోవడానికి పైకి లేవబోతుంటే, “థాంక్స్ రఘూ!! ఇంతకంటే ఏం చెప్పగలను. యస్..! నేను తప్పు చేశాను. చనిపోయిన భార్య జానకీ స్థానంలో సీతాలుకి ఆపరేషన్ చేయించాను. నాకు మరొక మార్గం తోచలేదు. ఆమె ఆపరేషన్ కోసం ఇరవై లక్షలు కావాలి. ఆమె భర్త మా అపార్ట్మెంట్ సెక్యూరిటీ గార్డ్. వాళ్ళకంత స్థోమత లేదు. కానీ భార్య అంటే ఎనలేని ప్రేమ, అనురాగం ఉన్నాయి. వారిద్దరి మధ్య ఉన్న బంధం పదికాలాల పాటు నిలిపే ప్రయత్నంలో నేను చేసిన పని తప్పుగా అనిపించలేదు. కానీ నా వృత్తిని, నేను జీవిస్తున్న ఈ సమాజాన్ని నేను కూడా అందరిలా స్వార్థం కోసం వాడుకుంటున్నాననే భావం మాత్రం నన్ను నిలువునా క్షణక్షణం దహించి వేసింది. తప్పు చేయడంలో ఉన్న భయం కంటే మంచి చేయడంలో ఉన్న కష్టమే ఎక్కువని తెలిసింది. ఇదే హాస్పిటల్లో ఫేక్ క్లెయిమ్స్ పెట్టుకుని డబ్బులు సంపాదించే వాళ్ళున్నారు. వారి లక్ష్యం డబ్బు సంపాదించడం మాత్రమే. వాళ్ళు చేసిన పనే నేనూ చేసాను. వాళ్ళ ముందు నేనూ వాళ్ళ కోవకు చెందినవాడిలానే నిలబడ్డాను. చూసావా., యాదృచ్చికంగా సీతాలు, జానకీ పేర్లు కూడా కలిసాయి. ఈ రాముడికి ఆ జానకీతో గడిపే అవకాశం ఆ దేవుడు ఇవ్వలేదు గానీ, ఆ రాములయ్యకి తన సీతాలుతో గడిపే అవకాశం మాత్రం నేను పోగొట్టను. ఇంకో విషయం ఆ ఇరవై లక్షలు నా దగ్గరే ఉంటే మోసం చేస్తున్నాననే భావం లేకుండా చేసేవాడ్ని. క్లెయిమ్ మనీ నేరుగా హాస్పిటల్ అకౌంట్‌లో పడతాయి” అని తన మౌనం వెనుకనున్న అసలు విషయం చెప్పాడు.
రఘుకి విశ్వం చేసిన పని వెనుకున్న ప్రమాదం కంటే దాని వల్ల జరిగిన మంచే ఎక్కువని అర్థమై, “విశ్వం!! ప్రౌడ్ ఆఫ్ యూ రా..!! మెడికల్ ఇన్సూరెన్స్ అడ్డదారిలో వాడుకుని వాళ్ళున్న ఈ రోజుల్లో దాన్ని ఓ మంచి పని కోసం యూజ్ చేసావు. జానకీ చాలా హ్యాపీగా ఫీలవుతుంది” అంటూ స్నేహితుని దగ్గర సెలవు తీసుకుని బయటకి నడుస్తూ ఓ మంచిపనిలో తాను కూడా  భాగమైనందుకు సంతృప్త భావంతో అక్కడ నుండి వెళ్ళిపోయాడు.
విశ్వం క్యాబిన్ చేరి, అనుకున్న పని సక్రమంగా అమలు జరిగినందుకు సంతోషంగా నిట్టూర్చాడు.
***
విశ్వం అకౌంట్ సెక్షన్ వద్దకు వెళ్లి రాజారాం నుండి డాక్యుమెంట్లు తీసుకుని, “థాంక్స్ రాజారాం.. నీ హెల్ప్ ఎప్పటికీ మర్చిపోలేను….” అని వాటిని కూడా మెడికల్ ఇన్సూరెన్స్ ఏజెంట్ భరణికి స్కాన్ చేసి మెయిల్ చేసాడు.
రాజారాం, విశ్వం నుండి అటువంటి సమాధానం ఊహించక ఆశ్చర్యపోయాడు.
విశ్వం ఇంటికి అడుగులు వేస్తూ, ‛నా జానకీ కోసం చేసిన హెల్త్ ఇన్సూరెన్స్, ఆ రాములయ్య సీతకోసం వాడాను.
వ్యవస్థను మోసం చేసానన్న భావన కంటే ఆ రాముడు ఆనందంగా ఉన్నాడనే భావన నాకు సంతృప్తిగా ఉంది’ అనుకున్నాడు.
★★★శుభం★★★
రచన: విశాలి పేరి
సుధన్వ స్కూల్ నుంచి వచ్చి స్కూల్ బాగ్ విసిరేసి రాఘవయ్యగారి గదిలోకి వెళ్ళి “తాతయ్యా! నాకు రన్నింగ్ లో సెకండ్ వచ్చింది” అని చెప్పాడు.
“కంగ్రాట్స్ నాన్నా!” అన్నాడు రాఘవయ్య.
“నాకు పార్టీ కావాలి మరి!” అడిగాడు సుధన్వ.
“ఓ తప్పకుండా, ముందు వెళ్ళి ఫ్రెష్ అప్ అయ్యి రా”
సుధన్వ వంటింట్లోకి వెళ్ళి తల్లి, నాన్నమ్మ కి తను ఎలా గెలిచింది కళ్ళకు కట్టినట్టు చెప్తున్నాడు.
“అమ్మా ఎంత స్పీడ్ గా పరిగెత్తానో తెలుసా, నేనే ఫస్ట్ వచ్చేస్తాననుకొన్నా, లాస్ట్ వరకు నేను మౌక్తిక్ ఒకే స్పీడ్ లో పరుగెత్తాము, లాస్ట్ రెండు స్టెప్స్ లో తను నా కన్న స్పీడ్ అయ్యిపోయాడు. ఈ పాత షూ మూలంగా నాకు ఫస్ట్ రాలేదు… నాకు కొత్త షూ కావాలి!” అని మొదలెట్టాడు. అన్నీ వింటున్న రాఘవయ్య గారు నవ్వుకున్నారు. రాత్రి తండ్రి రాగానే మళ్ళీ అదే కథ!
“ఈ పాత షూ కరక్ట్ టైం కి స్పీడుగా పరుగెత్తనివ్వలేదు నన్ను… నాకు కొత్త షూ కావాలి నాన్నా…” అంటూ భోజనం దగ్గర చెప్పాడు. అది విని సరేనని తల ఊపాడు తండ్రి మధు.
ఆ తల ఊపడం సమ్మతం కాదని మళ్ళీ మళ్ళీ షూ అడిగాడు సుధన్వ.
“నాన్నా! నావి పాత షూ కాబట్టి నాకు ఫస్ట్ రాలేదు. రేపే నాకు కొత్త షూ కొనాలి…” అంటూ మారాము చేయడం మొదలెట్టాడు.
వచ్చే వీకెండ్  కొనిస్తానని మధు ప్రామిస్ చేశాకే  మారాము ఆపాడు సుధన్వ.
***
రాత్రి భోజనాలు అయ్యాక తాతగారి దగ్గరకు వచ్చి సుధన్వ పడుకుంటూ, “తాతయ్యా, ఏదైనా కథ చెప్పవా?” అని అడిగాడు.
“ఈ రోజు నీకు ఒక కథ చెప్తాను విను…
పూర్వం కశ్యప ప్రజాపతికి అరవై మంది భార్యలు కలరు. అందులో వినత, కద్రువ అని ఇద్దరు భార్యలు ఉండేవారు. ఒకసారి వినత, కద్రువ కశ్యప్రజాపతికి చాలా సేవ ఛేశారు. అందుకు ఆయన సంతోషించి ఏదైనా వరము కోరుకోమన్నాడు. అందుకు కద్రువ “చాలా బలమైనవారు, పొడుగ్గా ఉన్నవారు, అతి ఉత్సాహవంతులు అయిన వెయ్యి మంది సంతానం కావాలి”  అని కోరుకుంది.  వినత మాత్రం అతి బలవంతులు, బుద్ధిమంతులు, యశస్సు కల ఇద్దరు  కుమారులు కావాలని కోరుకుంది.
కొన్ని రోజులయ్యాక కద్రువకి వెయ్యి  పాములు పుట్టాయి.  వినత తన కన్నా ముందుగా కద్రువకి పిల్లలు పుట్టడం చూసి కాస్త బెంగపడి, తన దగ్గర ఉన్న రెండు గుడ్లలో ఒక గుడ్డు కాస్త చిదిమి చూసింది. అందులో శరీరము ఇంకా పూర్తిగా ఏర్పడని ఒక చిన్న ఆకారం కనిపించింది. అతడు బయటకు వస్తూనే, “అమ్మా! పిన్ని మీద అసూయతో నాకు ఇంకా పూర్తిగా శరీరము ఏర్పడకుండా గుడ్డు చిదిమేశావు కదా… ఆ పిన్ని కే దాసివైపోతావు చూసుకో!” అని కోపంగా అన్నాడు.
తను చేసిన తప్పుకు చాలా బాధపడిన వినత తప్పును క్షమించమని కోరుకుంది. తల్లిని చూసి ఎంత కోపం వచ్చినా తనలా తల్లిని  శపించి ఉండకూడదని భావించి, అలా చేసినందుకు చాలా సిగ్గు పడి, “అమ్మా! ఆ రెండో గుడ్డును చాలా జాగ్రత్తగా చూసుకో…  ఆ గుడ్డు నుండి వచ్చేవాడే నీ దాస్యాన్ని  విముక్తి చేసేవాడు…” అని చెప్పి తపస్సు చేసుకొనడానికి వెళ్ళిపోయాడు. అతని తపస్సుకు మెచ్చిన సూర్యుడు అతనిని తన రథసారథిగా చేసుకున్నాడు.
ఊరువులు( తొడలు) లేకుండా పుట్టాడు కాబట్టి అతని పేరు అనూరుడు. అతనినే అరుణుడు అని కూడా అంటారు. ప్రభువుకి సమానముగా ఎప్పుడు సేవకుడు కూర్చోడు, కానీ అనూరుడు సూర్యుడికి సమానముగా కూర్చొని రథము నడుపుతాడు.
“ఇప్పుడు చెప్పు సుధన్వా! ఆ కాళ్ళు లేని వాడు ఎంతో ఘోరమైన తపస్సు చేసి పట్టుదలతో సూర్యుడికే రథ సారధి అయ్యాడు, చెప్పులు సరిగ్గా లేవని నువ్వు ఫస్ట్ రాలేదన్నావు… అది నిన్ను నువ్వు సమర్థించుకోవడమే కదా? ” అని సూటిగా అడిగారు రాఘవయ్య గారు.
కాసేపు అలా ఫాన్ కేసి చూసి సుధన్వ…. “అవును తాతయ్యా… ఇంకా ప్రాక్టీస్ చేయాలి నేను షూ బాలేదు అని నా తప్పు వాటి మీదకు తోసేసా… సారీ…” అని అన్నాడు.
***
పిల్లలూ, మీరు కూడా చదువుకు సంబంధించి, ఆటలకు సంబంధించి ‘అవి లేవు, ఇవి లేవు… కాబట్టి మేము సాధించలేకపోతున్నాము’ అని చెప్పకుండా మీలో పట్టుదల ఉందో లేదో చూసుకోండి. అవిరామంగా మీ లక్ష్యాలకు కృషి చేయండి… ఇక విజయం మీదే మరి! సరేనా?
***
(సమాప్తం)
రచన: ఉంగుటూరి శ్రీలక్ష్మి

చిత్రసీమలో చక్కటి పదలాలిత్యంతో, మధురమైన మాటలనే పాటలుగా మలుచుకుంటూ, చిన్న వయసులోనే పాటల రచయితగా మంచి పేరు తెచ్చుకున్న ‘సిరివెన్నెల’ సీతారామశాస్త్రిగారిని వారి ఇంటి దగ్గర కలుసుకున్నాను. ఆయన గది ఒక సాహిత్యవనం లాగానే కనిపించింది. ఇంటినిచూసి, ఇల్లాలిని చూడమని సామెత. కాని ముందుగా ఇల్లాలిని చూశాకే ఇంటిని చూశాను. శ్రీమతి పద్మావతిగారు చక్కని ఆతిథ్యమిచ్చారు. “విరించినై విరచించితిని” మధురంగా మదిలో మెదులుతుండగానే చిరునవ్వుతో వచ్చారు సిరివెన్నెల. కబుర్ల కలబోతలోనే మా గోష్ఠి మొదలయింది.
ప్ర. చిత్రరంగంలో ‘సిరివెన్నెల సీతారామశాస్త్రి’గా పరిచయమున్న మీ పూర్తి పేరు ఏమిటండీ?
జ. చెంబోలు సీతారామశాస్త్రి. ‘సిరివెన్నెల’ సినిమా రిలీజ్ అయిన దగ్గరనుంచి అందరూ అభిమానంతో ‘సిరివెన్నెల సీతారామశాస్త్రి’ని చేసేశారు.
ప్ర. మీరు మొదటగా ఏ చిత్రానికి చేశారు? మొదటి పాట ఏది?
జ. పాటల రచయితగా నా మొదటి చిత్రం శ్రీ కె. విశ్వనాధ్ గారి దర్శకత్వంలో వచ్చిన ‘సిరివెన్నెల’. మొదటిపాట ‘విధాత తలపున ప్రభవించినదీ’.
ప్ర. మీరు రచనలు చెయ్యటం ఏ వయసులో ప్రారంభించారు?
జ. 1971 నుంచీ సీరియస్‌గా వ్రాయటం ప్రారంభించాను, అంతకు ముందు చాలానే వ్రాశాను కాని పర్టిక్యులర్‌గా నోట్ డౌన్ చెయ్యలేదు.
ప్ర. మీరు పాట వ్రాశాక మ్యూజిక్ డైరెక్టర్స్ ట్యూన్ చేస్తారా? లేక వాళ్ళు ట్యూన్ ఇస్తే మీరు పాట రాస్తారా?
జ. సాధారణంగా 90 శాతం ట్యూన్ ఇచ్చి పాటలు రాయమంటారు. కొందరు పాట రాయించుకుని అప్పుడు ట్యూన్ చేస్తారు. కొందరు సిట్యుయేషన్ చెప్పి పాట రాయించుకుంటారు.
ప్ర. మీరు ఎన్ని చిత్రాలకు పాటలు వ్రాశారు? ఎన్ని పాటలు వ్రాశారు?
జ. దగ్గర దగ్గర మూడువందల చిత్రాలదాకా చేశాను. సుమారుగా ఎనిమిది వందల పాటలదాకా వ్రాసివుంటాను.
ప్ర. ఒక పాట వ్రాయటానికి మీకు ఎంత సమయం పడుతుంది?
జ. ఒక గంటలో వ్రాయవచ్చును. లేదా నెల కూడా పట్టవచ్చును.
ప్ర. ఇంత చక్కటి భావాలను అంత అందంగా ఎలా చెప్పగలుగుతున్నారు?
జ. నాలో నిబిడీకృతమైవున్న ఒక అలౌకికమైన భావనను నాదైన బాణీలో చెప్పగలుగుతున్నాను. ఒక విధంగా చెప్పాలంటే దైవదత్తమైనదే.
ప్ర. మీరు నటులు కూడా అనుకుంటాను. ఏదో పిక్చర్లో చూశాను. మీరు నటిస్తూ పాడారు.
జ. ఒక్క ‘గాయం’ చిత్రంలోనే నటిస్తూ పాడాను.
ప్ర. మీరు ఎన్ని భాషల చిత్రాలకి వ్రాశారు?
జ. ఒక్క తెలుగులో తప్ప ఏ భాషకీ చెయ్యలేదు.
ప్ర. ప్రస్తుతం ఎన్ని చిత్రాలకి చేస్తున్నారు?
జ. దాదాపుగా పది, పదిహేను చిత్రాలదాకా చేస్తున్నాను.
ప్ర. చిత్రసీమలో పాటల రచయితగా మీ ముఖ్యమైన అనుభవం ఏమిటి?
జ. ఒకటని చెప్పటానికి లేదండి. కాకపోతే నా మొదటి పాటే చాలా గొప్ప అనుభూతి ఇచ్చింది. శ్రీ విశ్వనాధ్ గారితో పాట చెయ్యటం, దానికి శ్రీహరిప్రసాద్ చౌరాసియా ఫ్లూట్ వాయించటం, ఆ పాట లిరిక్ కూడా ఎంతో అద్భుతంగా వుండటం మరిచిపోలేని అనుభవం.
ప్ర. మీరీ సినీ ఫీల్డ్ లోకి రాకముందు ఏం చేసేవారు?
జ. ఈ ఫీల్డ్‌లోకి రాకముందు టెలిఫోన్ డిపార్ట్మెంట్లో పనిచేసేవాడిని.
ప్ర. మీరీ ఫీల్డ్‌లోకి ఎలా ప్రవేశించారు?
జ. ఆకెళ్ళగారు నా గురించి శ్రీ విశ్వనాధ్ గారికి చెప్పారుట. నా మిత్రులైన ఆకెళ్ళగారి సలహాతో నేను విశ్వనాధ్ గారిని కలిశాను. వారు నా పాటలు విని ‘సిరివెన్నెల’ చిత్రంలో నా చేత పాటలు వ్రాయించి ప్రోత్సహించారు.
ప్ర. మీ ఫ్యూచర్ ప్లాన్స్?
జ. నాకు శక్తి వున్నంతవరకు పాట వ్రాయటానికే ఇష్టపడతాను.
ప్ర. ఈ రోజుల్లో మ్యూజికల్ ఇన్స్ట్రుమెంట్స్ ఎక్కువ వాడుతున్నారనుకుంటాను?
జ టేస్ట్ ఛేంజస్ ఎకార్డింగ్ టు ది టైమ్. పూర్వం హార్మోనియం ఒక్కటే వాడేవారు. ఇప్పుడు బెటర్మెంట్ కోసం చాలా రకాల కొత్త ఇన్స్‌ట్రుమెంట్స్‌తో మ్యూజిక్ కంపోజ్ చేస్తున్నారు.
ప్ర. ప్రతీ పురుషుడి విజయం వెనకా ఒక స్త్రీ ఉంటుందంటారు. మీ శ్రీమతిగారి సహకారం ఉందా?
జ. సహకారం మీకు ఉంటుందా? ఇందాకటినుంచీ చూస్తున్నారు కదా ఆవిడ అష్టావధానం! ఆమె పూర్తి సహకారం నాకుండబట్టే నిశ్చింతగా వ్రాసుకోగలుగుతున్నాను. అందుకే ఆమెని నా బెటర్ హాఫ్ అనను. నా జీవిత సహచరి అంటాను.
ప్ర. మీకు పిల్లలెందరు?
జ. ముగ్గురు. పెద్దది పాప శ్రీ లలితాదేవి. రెండోవాడు అబ్బాయి, వెంకట యోగేశ్వరశర్మ. మూడవవాడు రాజ భవానీశంకరశర్మ.
శ్రీమతి పద్మావతి గారిచ్చిన పండూ తాంబూలం తీసుకుని, ముచ్చటైన వారి సంసారం చక్కగా సాగాలని కోరుకుంటూ వీడ్కోలు తీసుకున్నాను.
***
సంగీతం ఎటువంటి క్రోధాన్నయినా నిర్మూలించగలుగుతుంది. – మహాత్మాగాంధీ
ఎంతటి క్రూర హృదయం వున్న భయంకరమైన వ్యక్తులనైనా శాంతింపజేసే గొప్పతనం ఒక్క సంగీతానికే వుంది. సంగీతం ఓ అద్భుతమైన మంత్రంలా పనిచేస్తుంది. మాయాజాలంలా సమ్మోహన పరుస్తుంది. – జేమ్స్ బ్రంస్టన్
పగిలి ముక్కలై చెదిరిపోయే హృదయానికి దివ్యమైన ఔషధం సంగీతం. – ఎం. హంట్
రచన: నండూరి సుందరీ నాగమణి

సుందరము సుమధురము ఈ గీతం:
‘వాగ్దానం’ చిత్రంలోని ‘నా కంటి పాపలో నిలిచిపోరా…’ అనే గీతాన్ని గురించి ఈ నెల వివరించాలని అనుకుంటున్నాను.
కవితాచిత్ర వారి పతాకంపై, 1961 అక్టోబరు 5న విడుదలైన ఈ చిత్రానికి, ఆచార్య ఆత్రేయ గారు దర్శకత్వం వహించారు. శ్రీ కె. సత్యనారాయణ మరియు శ్రీ డి. శ్రీరామమూర్తి గారాలు చిత్రనిర్మాతలు. అక్కినేని నాగేశ్వరరావు, కృష్ణకుమారి గారలు నాయికానాయకులుగా నటించిన ఈ చిత్రంలోని అన్ని పాటలు చాలా బాగుంటాయి.
చిత్రంలోని ఈ పాటతోనే కవి శ్రీ దాశరథి కృష్ణమాచార్య గారు సినీరంగ ప్రవేశం చేసారు. ఆ తరువాత ఎన్నో హృద్యమైన ప్రేమగీతాలను మనకు అందించారు. నిజానికి దాశరథి గారు వ్రాసిన మొదటి పాట ‘ఇద్దరు మిత్రులు’ చిత్రంలోని ‘ఖుషీ ఖుషీగా’ అయినప్పటికీ, వాగ్దానం చిత్రం మొదట విడుదల అయిన కారణంగా ఇదే వారి మొదటి పాటగా పరిగణింపబడుతున్నది. దాశరథి గారి కలం ఊట లోంచి రూపు దిద్దుకున్న ఈ తేనె పాటకు పెండ్యాల గారు చక్కని బాణీతో పాటను వేరే స్థాయికి తీసుకుని వెళ్ళారు. ఎంతో మధురంగా ఆలపించిన ఘంటసాల మాస్టారికి, సుశీల గారికి మన అభివందనాలు చెప్పుకోవాల్సిందే మరి…
మరి ఆ పాటలోని మాధుర్యాన్ని ఆస్వాదించుదాం రండి…
పల్లవి:
ఆమె: మ్… మ్… మ్… నా కంటి పాపలో నిలిచిపోరా
నీ వెంట లోకాల గెలువనీరా…
నా కంటి పాపలో నిలిచిపోరా నీ వెంట లోకాల గెలువనీరా
నా కంటి పాపలో నిలిచిపోరా నీ వెంట లోకాల గెలువనీరా
(కథానాయిక చెబుతున్నది, నాయకుడితో – నా కంటిపాపలో అలాగే నిలిచిపో… నీ వెంట నడిచి లోకాలను గెలిచినంత సంతోషం పొందనీ నన్ను… ఆహా, ప్రేమ ప్రకటించటానికి ఇంతకన్నా మంచి పదాలు ఉంటాయా?)
అతడు: ఆ..ఆ..ఆ..ఆ…
చరణం 1:
ఆమె: ఈ నాటి పున్నమి ఏ నాటి పున్నెమో జాబిలి వెలిగేను మనకోసమే…
(ఈనాటి ఈ పున్నమి వెన్నెలను మనిద్దరం కలిసి ఆస్వాదించే అదృష్టం కలగటానికి ఏనాడు మనం పుణ్యం చేసుకున్నామో
కదా… ఈ జాబిలి మనకోసమే వెలుగుతోంది…)
అతడు: ఆహా… ఆహాహహా…
ఆమె: ఈ నాటి పున్నమి ఏ నాటి పున్నెమో జాబిలి వెలిగేను మనకోసమే…
అతడు: నెయ్యాలలో తలపుటుయ్యాలలో… నెయ్యాలలో తలపుటుయ్యాలలో
అందుకొందాము అందని ఆకాశమే…
(మన స్నేహంలో, ప్రణయంలో… ఊహల ఊయలలో ఓగుతూ, అందని ఆ ఆకాశాన్ని అందుకుందాం ఓ చెలీ!)
ఆమె: నా కంటి పాపలో నిలిచిపోరా నీ వెంట లోకాల గెలువనీరా…
చరణం 2:
అతడు: ఆ చందమామలో ఆనంద సీమలో వెన్నెల స్నానాలు చేయుదమా
(ఆ చందమామలోకి వెళ్ళిపోయి, ఆ ఆనంద సీమలో మనం వెన్నెల స్నానాలు చేద్దామా? ఆ వెన్నెల వానలో తడిసి
తరించిపోదామా?)
ఆమె: అహ..హా..ఆ..
అతడు: ఆ చందమామలో ఆనంద సీమలో వెన్నెల స్నానాలు చేయుదమా
ఆమె: మేఘాలలో వలపు రాగాలలో… మేఘాలలో వలపు రాగాలలో….
దూర దూరాల స్వర్గాల చేరుదమా….
(ఆ మేఘాలలో, ప్రేమ రాగాలలో ఆ దూరదూరాలనున్న స్వర్గాలను ఇట్టే చేరిపోగలం కదా, మరి చేరిపోదామా?)
నా కంటి పాపలో నిలిచిపోరా నీ వెంట లోకాల గెలువనీరా…
చరణం 3:
ఆమె: ఈ పూలదారులూ ఆ నీలి తారలు తీయని స్వప్నాల తేలించగా
(ఈ పూలతో వేసిన బాటలు, ఆ నీలి నీలి తారలు మనల్ని తీయని కలల్లో తెలియాడిస్తున్నాయి కదా!)
అతడు: అహ..హా..ఆ..
ఆమె: ఈ పూలదారులూ ఆ నీలి తారలు తీయని స్వప్నాల తేలించగా
అతడు: అందాలనూ తీపి బంధాలను… అందాలనూ తీపి బంధాలను…
అల్లుకుందాము డెందాలు పాలించగా…
(ఈ వెన్నెల అందాలను, మన తీయని బంధాలను… కలిపి అల్లెసుకున్దాము, మన మనసులు ఆ ఆనంద సామ్రాజ్యాన్ని పాలించగా…)
ఆమె: నా కంటి పాపలో నిలిచిపోరా నీ వెంట లోకాల గెలువనీరా…
ఇద్దరు: ఆ..ఆ..ఆ..ఆ.ఆ..ఆ..ఆ
ఆమె: నా కంటి పాపలో నిలిచిపోరా నీ వెంట లోకాల గెలువనీరా…
ఈ గీతంలో దాశరథిగారు మనముందు ఒక వెన్నెల ప్రపంచాన్ని పరచి అందులోకి ప్రేక్షక శ్రోతలందరినీ ఆహ్వానిస్తారు. విన్నకొద్దీ మధురంగా అనిపిస్తుంది ఈ గీతం. దానికి తోడు మధ్యలో వచ్చే ఆలాపనలు మనల్ని గాలిలో తేలింపజేస్తాయి అంటే అది అతిశయోక్తి కానే కాదు.
మనసును మరో లోకానికి తీసుకుపోయే ఈ గీతాన్ని చూద్దాం రండి…
(యూ ట్యూబ్ లింక్)
***
