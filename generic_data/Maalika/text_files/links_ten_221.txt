రచన: భువనచంద్ర
తలుపు తీసే వుంది. ధైర్యంగా లోపలికి అడుగెట్టాడు ఆనందరావు. చాప మీద అర్ధనగ్నంగానే కూర్చుని వుంది సుందరీబాయి. గభాల్న వెనక్కి తిరగబోయేలోగా చూడనే చూసింది సుందరి. తటాల్న లేచి “మీకోసమే పొద్దున్నించీ నేను తపస్సు చేస్తున్నది. .. వచ్చావా నా దేవుడా..”మెరుపులా పెనవేసుకుపోయింది సుందరీబాయి.
“సారీ అయినా.. ఇదేంటి మీరు… ఇలాగా… నో.. వదలండి.. లీవ్ మీ…”ఖంగారు ఖంగారుగా  అంటూ విడిపించుకో బోయాడు ఆనందరావు..   ఆమె నోట్లోంచి ఖరీదైన విస్కీ వాసన. “ఏం? నేను అందంగా లేనా .. యూ.. నో… నిన్ను చూసిన మరుక్షణంలోనే ప్రేమించాను. ఎంత ప్రేమో తెలుసా? నాకున్న కోట్ల అస్థిని కూడా నీకోసం వదులుకునేటంత. ఇంకా.. ఊ.. జానూ ” అతని మెడ చుట్టూ రెండు చేతులూ వేసి  బలంగా కౌగిలించుకుంది. బలంగా ఆమెని తోసి విడివడ్డాడు ఆనందరావు. “ఏమిటిది? పిచ్చా? పీకలదాకా తాగి యీ నాన్సెన్స్ ఏమిటి? మీకు పెళ్లయింది అని గుర్తుంచుకోండి!” కోపంగా అన్నాడు ఆనందరావు.
“పెళ్ళా? అవును అయింది.. అయినా ఆ పెళ్ళి జరిగింది ఆల్సేషన్ కుక్కలాంటి మనిషితో. అతన్ని నేను ఏనాడూ ప్రేమించలేదు. ఇవాళ్టినించీ ఐ హేట్ దట్ బాస్టర్డ్. కానీ నిన్ను.. నిన్ను చూడగానే ప్రేమించాను. ఎంత అంటే, తాగుతూ పడిపోయినా నిన్నే కలవరించేటంత. కావాలంటే మాధ్వీని అడుగు. కమ్.. నా  వళ్ళు ఎలా కాలిపోతోందో చూడు..” ఆనందరావు చేతుల్ని పట్టుకుని లాగి తన వంటిమీద వేసుకుని పిచ్చిగా అతన్ని మళ్లీ పెనవేసుకుంది సుందరి.
“స్టాపిట్… “గట్టిగా తోశాడు ఆనందరావు. ఆ తోపుకి కిందపడింది సుందరి.
కోపంతో రెచ్చిపోయిన సుందరి తన బట్టలు చింపుకుంటూ “ప్రేమించానని చెబితే అలుసా మిస్టర్? నువ్వు మర్యాదగా నన్ను ప్రేమిస్తే నిన్ను మహారాజులా చూసుకుంటా. లేదా. ఇలాగే రోడ్డు మీదకు వెళ్లి  నువ్వు నన్ను బలాత్కారం చేశావని చెబుతా.. ఈ రోజున నేను అన్నది జరిగి తీరాలి. యూ.. నో… దట్ బాస్టర్డ్ ఇన్‌సల్ట్ చేశాడు. నువ్వూ అవమానిస్తున్నావు. నా ప్రేమని తిరస్కరిస్తూ..”
ఆనందరావుకి మతిపోయింది. ఇటువంటి సంఘటన ఎదురవుతుందని అతను ఏనాడూ వూహించలేదు. జీవితంలో ఏనాడూ ఆడదాన్ని చెడు దృష్టితో చూడని అతనిని యీ సంఘటన నూటికి పది వొంతులు ఓ చిత్రమైన కుతూహలాన్ని కలిగిస్తే తొంభై వొంతులు వొణుకు పుట్టించింది. అసలు ఆడవాళ్లు “ఇలా” ప్రవర్తిస్తారని వూహించను కూడా లేదు..
“సుందరిగారూ, మీరేదో ఆవేశంలో వున్నారు. దయచేసి బట్టలు సర్దుకోండి. ప్లీజ్..” బ్రతిమాలాడాడు ఆనందరావు.
“నా మాట నువ్వు వింటే నీ మాట నేను వింటా…” పట్టుపట్టింది సుందరి.
“చెప్పండి..” తొందరతొందరగా అన్నాడు ఆనందరావు.
“ముందు నన్ను సుఖపెట్టు. నాకు నువ్వు కావాలి” ఓ రకమైన ఉన్మాదంతో వెర్రిగా, వంకరగా నవ్వి అన్నది సుందరి.
“ముందు మీరు బట్టలు సరిగా వేసుకోకపోతే నేను వెళ్లిపోతా..” బెదిరించాడు ఆనందరావు.
“నేను ముందే చెప్పా.  నీ వెనకే నేను బయటకు పరిగెత్తుకొచ్చి నువ్వు నన్ను రేప్ చేశావని చెబుతా…” అదే వంకర నవ్వుతో అన్నది సుందరి.
అక్కడితో ఆగక అతని మీద మీదకు పోతుంటే వేరే దారిలేక  కిచన్‌లోకి  వెనక్కి వెనక్కి నడుచుకుంటూ వెళ్లాడు ఆనందరావు. ఆమె అతన్ని అందుకునేలోగా కిచెన్‌లో వున్న కూరగాయలు తరిగే చాకు తీసుకుని “సుందరిగారూ, దయచేసి దగ్గరికి రాకండి.  యీ చాకుతో గొంతు కోసుకుంటా.. నా ప్రాణాలు తియ్యడమే మీ ప్రేమకి పరాకాష్ట అయితే ఆ పని చెయ్యండి..” మొండిగా చాకుని గొంతుకి ఆనించుకుని అన్నాదు ఆనందరావు. నిర్ఘాంతపోయింది సుందరి. కథ ఇలా మలుపు తిరుగుతుందని వూహించలేదు.
సైలెంటుగా వెనక్కి వచ్చి అడ్డదిడ్డంగా వున్న బట్టలు సర్దుకుంది. అప్పుడు బయటకు వచ్చాడు ఆనందరావు (చాకుతోనే)..
“ఇప్పుడు చెప్పండి .. ఏమైంది?” అనునయంగా కాస్త దూరంగానే నిలబడి అన్నాడు. అంత చిన్న అనునయానికే సుందరికి ఏడుపు తన్నుకొచ్చింది..”మీకు తెలుసా? దట్ బాస్టర్డ్.. అదే నా మొగుడు వెదవ. ఆ జరీవాలా, మా ఇంటి పనిమనిషితో కులుకుతున్నాడు. ఏమీ లేని కుక్కని మా నాన్న యువరాజుని చేస్తే ఆ వెధవ తను కుక్కననే నిరూపించుకున్నాడు. ఇప్పుడు చెప్పు ఆనంద్.. అది చూసి నాకు పిచ్చెక్కింది. వాడ్ని అక్కడే పొడిచి చంపుదామనుకున్నా. ఊహూ. అలా చేస్తే అది వాడికి వరమే అవుతుంది పనిష్మెంటు గాదు. వాడు జీవితాంతం ఏడవాలి. నేను నిన్ను ప్రేమించిన మాట నిజం.
దాన్ని ప్రేమంటారో, కోరికంటారో, ఇంకేమంటారో నాకు తెలీదు. నన్ను నేను నీకు సంపూర్ణంగా ఇచ్చేసుకోవాలి. ఆ వెధవ ఎదురుగానే గర్వంగా నీతో తిరగాలి. అప్పుడే నా పగ చల్లారుతుంది. నువ్వు ఏమడిగినా నేను కాదన్ను. ప్లీజ్. లవ్ మీ.. లవ్ మీ.. “సగం ఉన్మాదంగా, సగం జాలిగా అడిగింది సుందరి.
“అంటే మీ పగ చల్లారడం కోసం నేను మీతో తిరుగుతూ, మీరు చెప్పినట్టు చెయ్యాలి. దానికి ‘కూలి’గా నేనేమడిగినా మీరు ఇస్తారు.. అంతేనా? సుందరిగారూ ప్రేమ అంటే డబ్బుతో కొనుక్కునేది కాదు. అసలు ఒక మనిషి మరో మనిషిని ముట్టుకోవాలన్నా మనసు ఒప్పుకోవాలే! మనసు లేని చోట శరీరాలు ఎలా కలుస్తాయి? మొన్నమీరు కలిసినప్పుడు మీ భర్తనే ‘దట్ క్యూట్ ఫెలో’ అన్నారు. అసలతను అన్నీ యిచ్చే మిమ్మల్ని వొదులుకుని పనిమనిషిని ఎందుకు ఎంచుకున్నాడో అర్ధమైందా? కారణం మీరే. ఏనాడూ అతన్ని మీరు ప్రేమించలేదని మీరే అన్నారు. మీ నాన్నకోసం అతన్ని పెళ్లి చేసుకున్నారు బాగానే వుంది. ప్రేమలేని చోట పెళ్లి ఎలా నిలుస్తుందీ? డబ్బు ఉన్నది గనక అతను అడిగినవన్నీ మీరిచ్చారేమో.. కానీ ప్రేమని ఇవ్వలేకపోయారు. కదూ? ఆ ప్రేమ ఎక్కడ దొరుకుతుందా అని అతను వెతికి, చివరికి ఆ పనిమనిషి దగ్గర పొంది ఉండొచ్చు. ఇదంతా నేను అతన్ని సమర్ధించడానికి చెప్పడం లేదు. ఒక్కసారి ఆలోచించమంటున్నాను. ప్రేమకి యజమానీ, పనిమనిషీ అనే తేడాలు వుండవు. మీరు ఇవ్వలేనిది అతను వెదుక్కున్నాడు. ఇప్పటికీ మీరేమంటున్నారు..? మీరు ప్రేమించారు గనక నేను మిమ్మల్ని ప్రేమించి తీరాలని.. ఇదేం న్యాయం? పిచ్చిలోనించో, విస్కీ మత్తులోనించో ప్రేమ పుట్టుకు రాదు సుందరిగారూ, అది మనసులో పుట్టాలి…!”
ఓ పెద్ద వుపన్యాసాన్ని జీవితంలో మొదటిసారిగా ఇచ్చాడు ఆనందరావు.
సీసాలో మిగిలి వున్న విస్కీని నీళ్లు కూడా కలపకుండా గటగటా తాగింది సుందరి.
“స్పీచ్..? గుడ్. మంచి స్పీచ్.. పావలాకి పనికిరాని వెధవ గురించి సానుభూతి. గుడ్… ఆ వెధవ పనిమనిషితో ప్రేమసామ్రాజ్యాన్ని ఏలుతూ వుంటాడు. నేనేమో నీ స్పీచిని విని అర్జంటుగా సతీసావిత్రినై పోయి, ఆ మొగుడు ముండావాడి కాళ్లు పట్టుకుని “అన్నీ ఇచ్చినా ప్రేమని మాత్రం ఇవ్వలేకపోయాను శ్రీవారూ, నన్ను క్షమించి , నన్నూ నా ప్రేమనీ మరోసారి స్వీకరించి, నన్ను ధన్యురాలిని చెయ్యండి, కావాలంటే మీ ప్రేయసిని నా సవతిగా స్వీకరించి మీ ఇద్దరికీ సేవ చేసుకుంటానూ’ అనాలి. అంతేగా నీ వుద్ధేశ్యం? ఆనందరావ్ ప్రేమకీ, పగకీ తేడా లేదు. రెండూ మనిషిని గుడ్డివాడిగా మార్చేవే.. కానీ.. వాడి మీద పగైనా తీరాలి, నీ మీద పెంచుకున్న ప్రేమైనా గెలవాలి. చూస్తా…” తూలుతూనే బయటికి నడిచింది సుందరి. ఆనందరావుకి ఏం చెయ్యాలో అర్ధం కాలేదు. ఇలా అడ్డదిడ్డంగా కట్టుకున్న బట్టలతో ఆమె రోడ్డు మీద నడిచి వెళ్లడం ఘోరంగా వుంది. పోనీ ఆపుదామంటే మళ్లీ మొదటికొచ్చి ఏం చేస్తుందో అన్న భయం. అదృష్టవశాత్తు మెట్లు దిగుతుండగానే వాళ్ల కారు రావడం, ఆమె మెట్లన్నీ దిగి అందులో ఎక్కడం జరిగింది.
గాఢంగా నిట్టూర్చి అక్కడే, అలాగే నిలబడ్డాడు. ఆనందరావు. జరిగినదంతా ఓ కలగా అనిపించింది అతనికి.
 
*****************
 
“శోభగారూ..” ఆల్‌మోస్టు పరిగెత్తుతూ అరిచాడు బోస్‌బాబు.. వెనక్కి తిరిగి చూసింది శోభ. ” మీరా…! అబ్బ మీరు కనిపిస్తే బాగుండునని అనుకుంటూ వుండగానే మీరు కనిపించారు..” సంభ్రమంగా అన్నది శోభ.
“నిజంగానా? నిజంగా నేను కనిపిస్తే బాగుండుననుకున్నారా?” ఆశ్చర్యంగా అన్నాడు బోస్.
“నిజంగా… ప్రామిస్! మీరు అవ్వాళ పిల్లల్ని మాతో పంపించారు గదా, దానికి మా సార్ చాలా సంతోషించారు. ఫుల్ అటెండెన్స్ పడినందుకు ఆనందించి, మాకందరికీ ఓ నెల ‘బోనస్’ ప్రకటించారు తెలుసా? మీకు ఎన్ని థాంక్సులు చెప్పినా తక్కువే..” ఆనందంగా అన్నది శోభ.
“అంత మంచి వార్త చెప్పినందుకు నేనూ థాంక్స్ చెబుతున్నా. అయితే మీలాగా మామూలుగా కాదు. డిన్నర్ ఇచ్చి..” నవ్వుతూ అన్నాడు బోస్.
“అమ్మో.. నేను ఎవరితోటీ రానండీ..” స్ట్రిక్టుగానే అన్నది శోభ.
“ఒంటరిగా కాదులెండి. మీరూ, సౌందర్య అక్కయ్యగారూ, ఇంకా మిగతా టీచర్సు అందరూ కలిసే రావాలి. కారణం చెప్పనా.. సండే నా బర్త్‌డే..!” కళ్లనిండుగా శోభ అందాన్ని తాగేస్తూ అన్నాడు బోస్.
” ఆ మాట చెప్పరేం… అలా అయితే ఓ.కే.. అడ్వాన్స్ విషెస్ ముందే చెప్తున్నా. వెరీ మెనీ హేపీ రిటర్న్స్ ఆఫ్ ద డే..!” షేక్ హాండ్ ఇస్తూ అన్నది శోభ.
ఈ షేక్ హాండ్ కనిపెట్టిన వాడెవడోగానీ మహా ఘటికుడు. స్నేహమూ, కామమూ, ప్రేమా, వికారమూ అన్నీ యీ షేక్ హాండ్ నీడలో ఒదిగిపోతుంటాయి.
దీనివల్ల ఇంకో వుపయోగమూ వుంది. ఎదుటివాళ్లు ‘స్వజాతో, విజాతో’ తెలిసిపోతుంది. అదెలాగంటారా? కొందరి చెయ్యి పట్టుకోగానే, ఆ చెయ్యిని అర్జంటుగా పెట్రోలుతోనో, సబ్బుతోనో పదహారుసార్లు శుభరంగా కడుక్కోవాలనిపిస్తుంది. మరి కొందరి చేయి తగలగానే హాయిగా ఇంకాసేపు అలానే పట్టుకోవాలనిపిస్తుంది. ఇదేదో సరదాగా చెప్తున్నది కాదు. మీరు జాగ్రత్తగా గమనిస్తే యీ విషయం మీకే అర్ధమవుతుంది.
అయితే ‘కరచాలనం’ చేసుకునేవారికిద్దరికీ ఒకే అభిప్రాయం పుట్టదు. ప్రస్తుతం బోస్‌బాబుకి శోభ చేతిని వదలకుండా జీవితాంతం పట్టుకునే వుండాలని వుంది. శోభకి మాత్రం చాలా ఇబ్బందిగా , చాలా అనీజీగా వుంది. అసలు షేక్ హాండ్‌ని ఎందుకు ఆఫర్ చేశానా అన్న బాధ కూడా వుంది. నిజం చెప్పాలంటే కాస్త బలంగానే తన చేతిని వెనక్కి తీసుకుంది శోభ.
“థేంక్యూ శోభగారూ. నన్ను మొట్టమొదట విష్ చేసింది మీరే…!” హేపీగా అన్నాడు బోస్..
 
********************
“వీడు నన్ను చంపకముందే వీడ్నే నేను చంపెయ్యాలి” అనుకున్నాడు మూడువందల ఇరవయ్యోసారి. లేకపోతే నా పేరు వెంకటస్వామే కాదు!” అని ప్రతిజ్ఞ కూడా చేసుకున్నాడు. కానీ ఎలా?
“పరమశివంగాడు మామూలు వాడు కాదు. నా మనసులో ఏమనుకుంటున్నదీ నాకంటే ముందుగానే పసిగడుతున్నాడు. పరమ కర్కోటకుడు. నేను బతకాలంటే వాడ్ని చంపక తప్పదు” మళ్ళీ మళ్ళీ అదే అదే అనుకుంటూ పచార్లు చేస్తున్నాడు వెంకటస్వామి. అమావాస్య ఆకాశాన్ని కప్పేసింది. నక్షత్రాలు మాత్రం నందిని నవ్వుల్లా వెలుగుతున్నై.
 
మళ్లీ కలుద్దాం
భువనచంద్ర..
రచన: డా. శ్రీసత్య గౌతమి
ఏరన్ చూస్తుండగానే ఆ అబ్బాయి బొమ్మ ఫేన్ డయల్ పైనుంచి మాయమయిపోయింది. ఆశ్చర్యంతో కళ్ళు నులుముకొని చూశాడు, అక్కడ ఏమీ కనబడలేదు. మొదటినుండి ఆలోచించడం మొదలుపెట్టాడు తనకెప్పుడూ ఇలా జరగలేదు. అనైటా ఈ కేసు వివరాలు వివరించిన దగ్గిరనుండి ఇలాంటివి జరుగుతున్నాయి, తానింకా అసలు కేసులోనే దిగలేదు, ఆ సమాధి దగ్గిరకే వెళ్ళలేదు, ఏమిటి? ఈ హోటల్ కి ఆ బోయ్ చావుకి ఏదైనా సంబంధాలున్నాయా? నా రూమ్ కి ఇప్పుడు ఎవరు ఫోన్ చేసారు? నేనీ రూమ్ లో ఉంటున్నాననే విషయం ఎవరికి తెలుసూ? కనీసం అనైటాకి కూడా తెలియదే! అప్పుడు మెరుపులాగ ఆలోచన తట్టింది. రిసెప్షన్ లో రూబీ, అమాండా వచ్చి వెళ్ళిందని, తన గురించి వివరాలు అడిగిందని, రూమ్ నెంబర్ కూడా తెలుసుకుందని. వెంటనే ఒక్క ఉదుటున లేచి జోళ్ళేసుకుని, గబ గబా నడుచుకుని వెళ్ళాడు రిసెప్షన్ వైపు. రూబీ కనబడలేదు, అసలా సీటులో ఎవరూ లేరు. వెనక్కి తిరిగి చుట్టూ చూశాడు. ఈలోపల లోపలి గదినుండి మేల్ రిసెప్షన్ వచ్చాడు.
“మే ఐ హెల్ప్ యూ సర్”… అడిగాడు (మాలే భాషలో)
“గంట క్రితం, రిసెప్షన్ లో రూబీ అనే అమ్మాయి ఉంది. ఆమెతో మాట్లాడాలి. తను ఉందా?” మాలే లోనే అడిగాడు ఏరన్.
“తను డ్యూటీ దిగిపోయి వెళ్ళిపోయింది. నేనేమైనా సహాయ పడగలనా? మై నేమ్ ఈస్ ఇవాన్”….
“యస్.. యు కెన్.. నాకోసం అమాండా అనే వ్యక్తి వచ్చి వెళ్ళిందిట. నేనికా అప్పటికి రూమ్ కి రాలేదు. తాను నేను దిగిన రూమ్ వివరాలు, నేను హోటల్ లో దిగానా లేదా అనే వివరాలు అడిగి తెలుసుకొని వెళ్ళిందట. ఆమె ఎన్నింటికి వచ్చింది? ఎక్కడినుండి వచ్చినది? ఇంకా తన వివరాలేమున్నా నాకు ఇవ్వగలరా?”
ఓ ష్యూర్… అని చెప్పి చక చకా రికార్డ్ వెతకడం మొదలుపెట్టాడు. పెద్దగా అమాండా వివరాలు దొరకలేదు, కానీ ఫోన్ నెంబర్ ఒకటి దొరికినది. ఏరన్ అది తీసుకున్నాడు. రూబీ ఫోన్ నెంబర్ కూడా కావాలని అడిగాడు. ఇవాన్ అది ఇవ్వలేదు, రేపు తను డ్యూటీ కి వచ్చినపుడు తన్నే అడిగి తీసుకోండి అని చెప్పాడు.
ఆ నెంబర్ తీసుకుని రూమ్  కి వెళ్ళిపోయాడు. వెంటనే తన సెల్ నుండి కాల్ చెయ్యడానికి నెంబర్ నొక్కబోయాడు. మళ్ళీ ఏదో గుర్తొచ్చినట్లు ఆగాడు. ఎందుకైనా మంచిది సెల్ ఫోన్ నుండి చెయ్యకపోవడం తనకి ఎవరి గురించీ పూర్తి వివరాలు తెలియకుండా. కొన్ని డిటెక్టివ్ అంశాలలో రాసి ఉంది. తెలియని నెంబర్లకు ఫోన్లు చేసినప్పుడు అవతలి వాళ్ళు, చేసిన సెల్ఫోన్ లోని మిగితా నెంబర్లను కూడా ట్రాప్ చేయగలరు అనీ. తమ ఫోన్ లో ప్రత్యేకంగా పెట్టుకున్న చిప్ ద్వారా రాడార్ సిగ్నల్ ని పంపి, అవతలి ఫొన్ లోని సిమ్ కార్డ్ లోవున్న ఇన్ ఫర్మేషన్ (మిగితా నెంబర్లు) ని అంతా కాపీ చేయగలరని. ఇది గుర్తొచ్చిన వెంటనే ఆ ఆలోచనని మానుకుని హోటల్ రూం లోని ఫోన్ డయల్ చేశాడు. రిసీవర్ చేతిలోకి తీసుకోగానే డయల్ టోన్ మామూలుగానే విన్నాడు. ఒకసారి అమాండా నెంబర్ డయల్ చేశాడు. రెండు మూడు రింగులు మామూలుగానే వచ్చి… ఇందాక వచ్చిన హిస్స్..స్స్స్ అనే స్టాటిక్ సౌండ్ వచ్చింది. ఈసారి ఏరన్ భయపడలేదు. ఇదేదో మిస్టరీ అనుకున్నాడు. ఇంకా జాగ్రత్తగా ఆ తరువాతి శబ్దాలు కూడా వస్తాయేమో అని వినడం మొదలెట్టాడు గానీ రాలేదు. ఆశ్చర్యపోయాడు. ఆ హిస్స్…స్స్స్.. అనే సౌండ్ చాలా ఫెమీలియర్ సౌండ్ అయిపోయింది తనకి. ఈ సౌండ్ తరవాతే విచిత్ర గొంతులను వింటాడు, కానీ ఈసారి మరేది తర్వాత రాలేదు. ఫోన్ పెట్టేసి, మళ్ళీ చేశాడు. మళ్ళీ అదే శబ్దం. అంటే ఈ అమాండాకి ఈ శబ్దాలకి ఏదో లింక్ ఉన్నట్లున్నది. కానీ ఇది అనైటా వినిపించిన కేసెట్ లో కూడా ఉందే!!!!…. ఆలోచనలో పడ్డాడు ఏరన్. కానీ ఏది ఏమైనా సమాధినుండి వస్తున్న ఈ స్టాటిక్ సౌండ్ కి బయట ఇతర డివైస్ ల నుండి వస్తున్న స్టాటిక్ సౌండ్ కి తేడాలేదు. ఒక పాయింటు కనుక్కున్నాడు తనకి తాను. ఎందుకంటే బాస్ ఏ క్లూలు ఇవ్వలేదు ఎవరి గురించీ, దేని గురించీ.. అన్నీ తనకు తానే కనుక్కోవాలిట, ఈవెన్ తనకు తెలిసినా కూడా చెప్పనన్నాడు.
“శాడిస్ట్” మనసులో కసిగా అనుకున్నాడు.
అమాండా ఇచ్చినది దొంగ నెంబర్ కానీ ఒక క్లూ దొరికినది అనుకుంటూ వచ్చి బెడ్ మీద ఒరిగిపోయాడు, నిద్దట్లోకి జారుకున్నాడు.
నిద్దట్లోకి జారుకున్నాడన్న మాటే గాని, మెదడు ఇవే ఆలొచనలతో ఉన్నట్టున్నాయి. సడన్ గా నిద్రలోంచి ఒక్క ఉదుటున లేచాడు. మెరుపులాంటి ఆలోచన వచ్చింది. అది- ఇప్పుడు అమాండాకి కాల్ చేస్తే ఈ సౌండ్ వచ్చింది, మరి ఇందాక తనకి ఎక్కడి నుండి ఫోన్ వచ్చింది ఇదే సౌండ్ తో? వెంటనే తెలుసుకోవాలి. ఫోన్ పైన వెతికాడు, ఎక్కడైనా కాలర్ ఐడి ఉందేమో అని…ఉహు.. లేదు. వెంటనే.. రిసెప్షన్ కి కాల్ చేసి అడగాలి.. ఆ టైంలో తన రూమ్ కి కాల్ కనెక్ట్ చేసినప్పుడు.. అది ఏ నెంబర్ నుండి వచ్చిందనీ..
******************
వెంటనే రిసెప్షన్ కి కాల్ చేశాడు. ఎవరూ ఎత్తలేదు. గడియారంలో టైం చూసుకుంటే రాత్రి 2.30. ఈ ఈవాన్ ఏడబ్బా? మళ్ళీ కొంత సేపాగి, ఫోన్ చేశాడు. ఈవాన్ అప్పుడు ఎత్తాడు.
12 గంటల ప్రాంతంలో నాకొక ఫోన్ వచ్చింది బయటి నుండి, ఎక్కడినుండి కనెక్ట్ చేసారో చూసి చెప్తారా?.. ఏరన్ అడిగాడు.
ఈవెన్ రికార్డ్ చేసి ఉన్న రిజిస్టర్ లో చూసాడు, నెంబర్ ఇచ్చాడు. ఆ నెంబర్ చూసిన వెంటనే ఎగిరి గంతేశాడు. అది అమాండా నెంబరే. అంటే ఈ అమాండా కి ఈ కేసుకి ఏదో సంబంధం ఉన్నది. సంబంధం ఉన్నదనీ అమాండా తెలియపరిచింది. అంటే నేను ఆమెని ఎలాగైనా కలుసుకోవాలి! ఎక్కడ ఉంటుంది?? ఎలా కలుసుకోవాలి???? బాస్ నేనే తెలుసుకోవాలని అన్నాడు. ఎందుకు??
రూబీ ప్రొద్దున డ్యూటీలోకి వచ్చేసింది. ఏరన్ రాత్రంతా ఈ గోలతోనే  గడపడం వల్ల సరిగ్గా నిద్రలేక, తెల్లవారుఝామున ఎప్పుడో నిద్రపోయాడు, లేచేసరికి బారెడు పొద్దెక్కింది. ఇక గబ గబా తయారయ్యి రూబీ కోసం రిసెప్షన్ కి వచ్చాడు.
“గుడ్ మార్నింగ్”.. రూబీ విష్ చేసింది.
“వెరీ గుడ్ మార్నింగ్”.. ఏరన్ తిరిగి విష్ చేశాడు.
“మే ఐ హెల్ప్ యు?” .. మళ్ళీ రూబీ.
“నిన్న అమాండా అనే అమ్మాయి నా గురించి వచ్చి వెళ్ళిందనీ, నా వివరాలు తెలుసుకున్నదని చెప్పారు. ఆమె ఎక్కడో ఉంటుందో, ఆమె కాంటాక్ట్ నెంబర్ వగైరా ఏ వివరమున్నా కూడా నాకు ఇవ్వగలరా?”
“ష్యూర్.. ఉండండి.. చూస్తాను”…. అని మళ్ళీ అదే రిజిస్టర్ ని చూస్తున్నది రూబీ.
వెంటనే ఏరన్.. “నిన్న నాకు ఇవాన్ ఒక నెంబర్ ఇచ్చాడు అమాండాది అని, కానీ ఆ నెంబర్ లో హిస్స్స్.. అనే స్టాటిక్ సౌండ్ తప్ప”.
“ఈజ్ ఇట్? లెట్ మి చెక్ వాట్ నెంబర్ హి గేవ్?”.. రూబీ రెండు నెంబర్లు మ్యాచ్ చేసింది.
“ఓహ్.. రెండూ ఒకటి కాదు”.. అని చెప్పి వేరే నెంబర్ ఇచ్చింది.
ఆశ్చర్యంతో ఏరన్ మరిన్ని వివరాలడిగాడు. మరి ఈ నెంబర్ ఏవిటీ? రాత్రి ఆమె పేరు ఎదురుగా ఈవాన్ ఇచ్చిన నెంబరే చూశానే?
మళ్ళీ రూబీ ఒకసారి చెక్ చేసి, మీ దగ్గిర ఉన్న నెంబర్ ఇక్కడ లేదే? అని మళ్ళీ ఆ రిజిస్టర్ ని ఏరన్ కి చూపించింది.
ఆశ్చర్యం. నిజమే.. పూర్తిగా వేరే నెంబర్ వుంది. ఎలా సాధ్యం? అలా ఎలా నేంబర్ మారింది? ఆ హిస్స్…అనే నెంబర్ కాస్త టోటల్ గా ఎలా చేంజ్ అయ్యింది? తన కళ్ళని తానే నమ్మలేకపోతున్నాడు. ఇది సాధ్యమా? ఏవిటీ మాయ? మరి ఇది అమాండా నెంబర్ అయితే ఆ హిస్స్..నెంబర్ ఏవిటీ? ఏవిటీ? ఏవిటీ? తనకు ఒకసారి ఆ నెంబర్నుండి కాల్ వచ్చింది, తాను ఒకసారి చేశాడు. ఇప్పుడా నెంబర్ పూర్తిగా మారిపోయి వుంది. ఇప్పుడు అమాండా నెంబర్ కన్నా ఈ హిస్స్..నెంబర్ ని చేధించడం ముఖ్యం. అనైటా ని అర్జెంట్ గా కలవడం ముఖ్యం తానేమైనా క్లూ ఇవ్వగలదేమో.
అనుకున్నదే తడువు అనైటాకి తన సెల్ ఫోన్ నుండి ఫోన్ చేశాడు.
“గుడ్ మార్నింగ్”.. అనైటా గొంతు.
“గుడ్ మార్నింగ్ గుడ్ మార్నింగ్”… ఏరన్ తిరిగి అన్నాడు.
“ఏమైనా అర్జెంటు వున్నదా?”…. అనైటా మళ్ళీ అడిగింది.
“రేడియో స్టేషన్ కి ఆ అబ్బాయి ఏ నెంబర్ నుండి ఫోన్ చేస్తున్నాడో ఆ నెంబర్ చెప్పగలరా????”… ఏరన్.
“ష్యూర్.. చూస్తాను ఇప్పుడే. అయినా ఏమయింది?”…… అనైటా.
“చెప్తాను.  ఒకసారి నెంబర్ చెబితే”….. ఏరన్
3436675643…. అనైటా.
ఏరన్ షాక్ తిన్నాడు. అదే నెంబర్.. అదే నెంబర్. అంటే..అది అమాండా కాదు. ఆ అబ్బాయే సమాధినుండి తనకి కాల్ చేశాడు. తాను కూడా తెలియక ఆ అబ్బాయికే సమాధికి ఫోన్ చేశాడు. రేడియో స్టేషనికి చేస్తున్నట్లే నాకూ చేశాడు, అదీ శ్మశానం నుండి, సమాధి లోపలినుండి ఒక చనిపోయిన కుర్రాడు.  A dead person speaking ???????
ఏరన్ కి ఆలోచిస్తున్న కొద్దీ షాక్ మీద షాక్ !!!
 
 
ఇంకా వుంది……
 
 
 
 
 
 
రచన: మధు అద్దంకి

ఉస్సురంటూ ఇంటికొచ్చి కూలబడ్డాడు పా.రా ( పాపారావు) సాయంత్రం 5 గంటలప్పుడు..
“ఏమేవ్ ఎక్కడ చచ్చావ్ ? కాసిని మంచినీళ్ళు నా మొహాన పడేయ్” అనరిచాడు పా.రా..
“మీకు నీళ్ళివ్వడానికి నేను చావడమెందుకూ?  నిక్షేపంలా బతికే ఉన్నా ..ఇంద కాచ్” అని అతని మీదకి నీళ్ళ చెంబు విసిరింది సు.ల(సుబ్బ లక్ష్మి)
నీళ్ళన్నీ పా.రా మీద పడ్డాయి. చెంబు పాదం మీద పడి “కుయ్యోయ్” అని ఒక్క గెంతు గెంతాడు..అమ్మో దీనికి కోపమొచ్చేలా ఉంది అనుకుని ” హి హి హీ..నువ్వు భలే చిలిపి సు.ల ” అన్నాడు..
” సరే కాని బయట ఎండ మండిపోతోంది కాస్త మజ్జిగ నీళ్ళివ్వు” అన్నాదు పా.రా
“సరే” అంటూ ఒక గ్లాసుడు మజ్జిగ తెచ్చింది.. “ఇంద తీసుకోండి” అని చేతికిచ్చింది..
మజ్జిగ ఒక్క గుక్క తాగాడో లేదొ ” కుయ్యో” అని ఒక్కరుపు అరిచాడు..
“మళ్ళా ఏమయ్యిందండీ? మజ్జిగ తాగటానికి అంతలేసి కేకలెందుకు వెయ్యడం “అంటూ ఒక్క టెంకి జెల్ల ఇచ్చింది సు.ల.
“ఇలా నువ్వు జెల్లకాయలిస్తుంటే నేను బయటికి పోయి ముంజకాయ్ తినొస్తా” అంటూ బయటకి పోబోయాడు పా.రా
“చాల్లే ఆపండి మీ సరసం” అని బుగ్గ మీద ఒక్క పోటు పొడిచింది.. చిల్లిగారెలా బుగ్గ చిల్లడిందేమో అని దడుచుకున్నాడు పా.రా..అమ్మో దీనితో చమత్కరించడం డేంజర్ అనుకున్నాడు బుగ్గ తడుముకుంటూ..
“ఇంతకీ మజ్జిగ తాగుతూ ఆ వింత సవుండేంటి చెప్తారా మళ్ళా బుగ్గ మీద ఒక్క పోటు పొడవనా” అనడిగింది సు.ల
” హి హి హీ నువ్వు భలే చిలిపోయ్” అంటూ చల్లని మజ్జిగ తెమ్మంటే పొయ్యి మీదనుండి తెచ్చావేంటి? ఆ మజ్జిగ తాగి నాలుక కాలింది..మరీ ఇంత చిలిపితనం పనికిరాదోయ్” అన్నాడు పా.రా.
గాడిద ఎక్కిళ్ళు పడుతున్న శబ్దం విని “ఉండు గాడిదలని తోలోస్తా బయటకి” అని వెళ్ళబోయాడు పా.రా.
జబ్బుచ్చుకుని ఒక్క లాగు లాగింది సు.ల అంతే గోడకి కొట్టుకుని బంతిలాగ వెనక్కి పడ్డాడు పా.రా..
“ఇదే నీతో వచ్చిన గొప్ప చిక్కు..భలే చిలిపిగా హింసిస్తుంటావ్” అని కాస్త చెయ్యందించు అనబోయి వొద్దులే చెయ్యి ఊడి చేతిలోకొస్తుందేమో అని భయపడి నెమ్మదిగా తనే ఎలాగోలా కష్టపడి లేచి నించున్నాడు..
“మరి నేను నవ్వితే గాడింద ఎక్కిళ్ళు పెట్టింది అనుకుంటే భలే నవ్వొచ్చిందండీ” అని మళ్ళా ఎక్కిళ్ళు పెట్టింది సు.ల
“సరే నీ గార్ధబ స్వర సంకీర్తన ఆపుతావా? నేను చెప్పినదానికి నువ్వు మరీ ఇలా ఎక్కిళ్ళు పట్టి మరీ ఏడిపించాలా నన్ను?”
” మీ అమాయకత్వానికి నవ్వొచ్చిందండీ.. ఎండాకాలంలో మజ్జిగెక్కడన్నా చల్లగా ఉంటుందా? వేడిగా నోరు కాలేట్టుంటుంది కాని”…అసలే కరెంట్ కోతలు..ఇంక ఫ్రిజ్ లో మజ్జిగ ఎలా చల్లబడుతుందీ?” అన్నది సు.ల
“అదీ పాయింటే కాని కుండ ఉండాలి కద మనింట్లో..” అనడిగాడు పా.రా..
“మరే మన కుండని మన పక్కింటివాళ్ళకి అద్దెకిచ్చానండీ రోజుకి 2 రూపాయలు అద్దె.. ఎలా ఉంది నా తెలివి” అనడిగింది సు.ల
“ఇది తెలివి కాదు గెలివి. ఈ రోజుల్లో కుండని కొనడమంటే హిమాలయాన్ని కొనుక్కోవడమే అది కూడ వాళ్ళకి ముష్టి రెండు రూపాయలకి అద్దెకిస్తావా? రోజుకి కనీసం ఐదు రూపాయలన్నా అద్దె ఉండాలి గాని” అన్నాడు పా.రా..
“నిజమేనండోయ్ నాకు తట్టలేదు సుమీ.. ఉండండి మన కుండ తెచ్చేస్తా అద్దెతో సహా” అంటూ దడదడలాడిస్తూ బయటకి పరిగెత్తింది సు.ల
“దీనికేమొచ్చినా పట్టలేం” అనుకుంటూ కూలబడ్డాడు పా.రా బుగ్గ తడుముకుంటూ…
రాత్రికి డిన్నర్ టయిం అయ్యింది. టేబిల్ ముందు కూర్చోంగానే పవర్ కట్..
హారి భగవంతుడా ఈ టయింలోనే పోవాలా అనుకుంటూ ” ఏమోయ్ కాస్త కాండిల్ తీసుకురా అన్నాడు” పారా
మళ్ళా ఎక్కిళ్ళ చప్పుడు వినిపించింది..
“ఎందుకు అలా నవ్వుతున్నావు” అనడిగాడు పా.రా.
“మీ అమాయకత్వానికి నవ్వుతున్నా” అన్నది సు.ల
“కాండిల్ అడగటంలో అమాయకత్వం ఏముంది ” అనడిగాడు పా.రా
“అమాయకత్వం కాక మరేమిటి ఈ కరెంటు కోత సమయాల్లో కాండిల్స్ కి బాగా గిరాకి కదా అని ఎదురింటి వాళ్ళకి అద్దెకిచ్చానండీ” అన్నది సు.ల
“ఓసి నిన్ను తగలెయ్య కాండిల్స్ అద్దెకివ్వటమేంటే మనం ఎలా తినేది? కళ్ళూ లేని కబోదుల్లా ఈ బతుకేమిటి చీకట్లో”అనరిచాడు పా.రా
“ఇంటికి దీపం ఇల్లాలు అన్నారు కదండీ అందుకే నా మొహంలో కాంతితో మీరు భోంచెయ్యండి” అన్నది సు.ల
” ఈ సామెతలు కనిపెట్టిన వాడు ఎక్కడన్నా దొరికితే బాగుండు ..వాడిని కుళ్ళబొడిచెయ్యాలి” అనుకున్నాడు పా.రా.
” ఇదంతా జరిగే పని కాదు కాని అన్నం ఎలా తినాలో ఈ చీకట్లో చెప్పి ఏడు” అని విసుక్కున్నాడు పా.రా
” కబోదులు తిన్నట్టు తినడమే అన్నీ తడుముకుని” అని ఠపీమని చెప్పింది సు.ల
“మరైతే అమ్మా నేను ఎలా చదువుకోను తడుముకుంటూ” అన్నాడు వారి ముద్దుల పుత్రరత్నం ఏ.కొ( ఏడుకొండలు)
భలే చిలిపి..నీకన్నీ మీ అమ్మ బుద్ధులే ” అని వాడిని తడిమి వాడి బుగ్గ మీద కూడ ఒక్క పోటు పొడిచింది సు.ల
” అంబా ” అంటూ రంకె పెట్టాడు ఏ.కొ.
ఆ రంకెకి సు.ల , పా,రా బిత్తరపోయి తత్తరపడి “ఎందుకురా అలా అరిచావు” అనడిగారు..
“అసలే ఒక పక్క కరెంట్ పోయి నేనెడుస్తుంటే బుగ్గ మీద పోటు పొడుస్తుందా?” అని మళ్ళా ఒక రంకె వేశాడు..
“సరే సరే ఇంకెప్పుడు పొడవనులే ముందు అన్నం తిను” అంది సు.ల
తడుముకుంటూ చేతికి జిగురుగా ఉన్న పదార్ధం నోట్లో పెట్టుకుని ఏమిటీ విచిత్ర పాకం ” అనడిగాడు పా.రా
అదా..దాని పేరు “కూపాపు..” అనంది సు.ల
” అదేం పేరు? చండాలంగా ఉంది” అన్నాడు పా.రా
“అమ్మా” మళ్ళీ రంకేశాడు ఏ.కొ.. “మర్యాదగా ఇదేంటో చెబుతావా ఇలా రంకెలు వేస్తూనే ఉండనా” అన్నాడు.
“వద్దురా నువ్వనవసరంగా ఆవేశపడకు..నేను చెప్తాలే..”
“అది బీరకాయ కూర చేద్దామనుకుని పొయ్యి మీద పెట్టాక కరెంట్ పోయింది. వేగి వేగి ఇగురు, పచ్చడి అయ్యింది తర్వాత చింతపండు నీళ్ళు పోస్తే పులుసయ్యింది.. మూడు వంటకాలు ఒకే దానిలో ఉన్నాయి గనుక దానిని కూపాపు అని పిలుస్తున్నా” అన్నది సు.ల
“నువ్వు ఏమైనా  పిలుచుకో గాని దీన్ని మేము తినలేము” అని పక్కన పడేశారు..
పెరుగన్నం కలుపుకు తిందామనుకుంటే అన్నం చల్లగా పెరుగు వేడిగా ఉండి అదొక రకమైన వాసనతో తినలేకపోయారు..
ముక్కు మూసుకుని గబిక్కిన రెండు ముద్దలు తిని వేడి నీళ్ళు తాగి లేచారు..
అట్టా తడుముకుంటూనే వంటిల్లు చక్కబెట్టి గదిలోకొచ్చింది సు.ల..ఏ.కొ అప్పటికే వాడి మంచమెక్కాడు..
తడుముకుంటూ వెళ్ళి మంచమ్మీద కూర్చుంది సు.ల.
“కుయ్యోఅయ్” అని మళ్ళా అరిచాడు పా.రా
ఎందుకండీ ఆ కుయ్యోలు అనడిగింది సు.ల
“ముందు నా పొట్త మీదనుండి లేస్తావా..చస్తున్నాను” అని సు.ల ని ఒక్క తోపు తోశాడు పా.రా
తోసి కడుపు పట్టుకుని మెలికలు తిరిగిపోయి శాపనార్ధాలు పెట్టాడు భార్యని కనీసం కాండిల్ అయినా ఇంట్లో ఉంచనందుకు..
నొప్పి నెమ్మదించాక మళ్ళా పడుకుందామనుకుని. భార్యని పిలిచాడు” ఏమోయ్ పడుకున్నావా లేక మళ్ళా తడుముకుంటున్నావా” అని..
“నేను పడుకున్నా, మీరు పడుకోండి” అన్నది సు.ల.
అప్పుడే నిద్రపడుతున్న పా.రా కి ఎవరో గిచ్చినట్టు అనిపించి “ఏమిటి ఎందుకు గిల్లుతున్నావు” అనడిగాడు భార్యని
“నేను గిల్లడమేంటండీ మీరే ఇందాకటినుండి నన్ను గిల్లుతున్నారు, రక్కుతున్నారు” అన్నది సు.ల
నువ్వంటే నువ్వని వారు వాదించుకుంటుండగా  ఒక్క  రంకె వేశాడు ఏ.కొ.” ఆపుతారా మీ నస.. ఒకళ్ళనొకళ్ళు గిల్లుకోవడం కాదు మనల్ని దోమలు గిల్లుతున్నాయి.మాట్లాడకుండా పడుకోండి” అన్నాడు..
గమ్మున పడుకున్నారు భార్యా భర్తలు రాత్రంతా గోక్కుంటూ, కరెంటు కోతలకి కారణమయిన వాళ్ళని అమ్మ నా బూతులు తిట్టుకుంటూ..
ఈ విధంగా తినడానికి తిండి, నిద్ర కూడ కరువయ్యి జబ్బు పడి ఎండాకాలమంతా అవస్థలు పడ్డారు..తరువాత వర్షాకాలం కదా హమ్మయ్యా అనుకుంటూంటే వరదలు ముంచెత్తాయి..
 
ఇవండీ మన జనాలు కరెంట్ కోతల వల్ల  పడే కష్టాలు..
రచన: జెజ్జాల కృష్ణ మోహన రావు
ఈ మధ్య “హై అప్నా దిల్ తు అవారా న జానే కిస్ పె ఆయేగా” 
అనే పాటను వినడము జరిగినది. ఈ పాటలోని పల్లవి నన్ను ఆకర్షించినది. దాని అమరికలో పదేపదే ఒక హ్రస్వము (లఘువు), మూడు దీర్ఘములు (గురువులు) ఉండేటట్లు తోచినది. శ్రీ హేమంత్ కుమార్ పామర్తిగారు, పల్లవి మాత్రమే కాక పాటంతా ఇదే ఛందస్సులో ఉండే ఒక ఉదాహరణమును ఎత్తి చూపారు.
ఆ పాట –

తెరీ దునియామె జీనేసే తొ బెహతర్ హై కి మర్ జాయే
వహీ ఆంసూ వహీ ఆహే వహీ గం హై జిధర్ జాయే
కులాధారీ అనే వృత్తపు అమరిక ఇట్టిదే. క్రింద కులాధారికి నా ఉదాహరణములు –
కులాధారీ – య/ర/గగ IUUU – IUUU
8 అనుష్టుప్పు 18
వనమ్మందున్ విరుల్ జూడన్
మనమ్మందున్ విరుల్ జూడన్
కనంగా సత్కవిత్వమ్మే
మనంగా రా కులాధారీ
అలాగే రా చలాకీగా
విలాసాలే విచిత్రాలై
కళారూపమ్ముగా నాకై
జ్వలించంగాఁ బ్రియా యాశల్
చిదానందాకృతీ దేవా
మదిన్ నీవే సుధాధారా
నిధుల్ నీవే జగమ్మందున్
వ్యధల్ బాయన్ స్మరింతున్ నిన్
సరోజాక్షా సునీలాంగా
సరోజాస్యా సుహృద్భావా
సిరుల్ పాదమ్ములే గావా
చిరమ్మై బ్రోవఁగన్ రావా
ఈ పాదములను ద్విగుణీకృతము చేసి వ్రాసినప్పుడు పాదమునకు 16 అక్షరములు ఉంటాయి. అట్టి వృత్తము ఛందశ్శాస్త్రములో లేకున్నను, మనము కల్పించవచ్చును. దానిని నేను “ప్రకాశ” అని పిలువ దలచినాను. ప్రకాశ వృత్తమునకు నా ఉదాహరణములు –
ప్రకాశ – య/ర/త/మ/య/గ IUUU IUUU – IUUU IUUU
16 అష్టి 4370
అనంతమ్మీ ఖగోళమ్మా – అనంతమ్మీ ప్రపంచమ్మా
అనంతమ్మీ స్వరూపమ్మా – అనంతమ్మీ ప్రకాశమ్మా
అనంతమ్మీ యనంగమ్మా – అనంతమ్మీ విచారమ్మా
అనాంతమ్మా అశేషమ్మా – అచింత్యమ్మా అదూరమ్మా
(అనంగము=మనసు)
వెలింగెన్ దారలా నింగిన్ – బ్రియా నా కంధకారమ్మే
కలల్ రావే కనుల్ మూయన్ – గవిత్వమ్ముల్ విషాదమ్మే
చలించెన్గా మనస్సిందున్ – సదా నీకై చెలీ రావా
అలల్గాఁ జింతనల్ రాత్రిన్ – హసించంగా సకీ రావా
ఇదే పాటగా –
వెలింగెను తారలా నింగి- ప్రియా నా కంధకారమ్మే
కలలు రావే కనులు మూయ – కవిత్వమ్మువిషాదమ్మే
చలించెన్గా మనస్సిందు – సదా నీకై చెలీ రావా
అలల్గాఁ జింతనలు రాత్రి- హసించంగా సకీ రావా
పద్యములోని న-కర, ర-కారపు పొల్లులు ఇందులో లేవు. అందుకు బదులుగా గురువు స్థాన్ములో రెండు లఘువులు (గెన్->గెను, లల్->లలు, ఇత్యాదులు) కొన్ని చోటులలో ఉన్నాయి. కొన్ని వేళలలో హ్రస్వమును పొడిగించి దీర్ఘము చేయాలి పాడేటప్పుడు (నింగి->నింగీ, మూయ->మూయా, ఇత్యాదులు).
దీనినే సామాన్య యతికి బదులు ప్రాసయతితో కూడ వ్రాయవచ్చును. దానికి ఒక ఉదాహరణము –
విరుల్ బూయన్ వసంతమ్మే – మరుల్ బొందన్ వసంతమ్మే
సిరుల్ నిండన్ వసంతమ్మే – ధరన్ నేఁడే వసంతమ్మే
విరాజిల్లెన్ వసంతమ్మే – స్వరాలెం దీ వసంతమ్మే
స్మరుండుండన్ వసంతమ్మే – వరించంగా వసంతమ్మే
ఇదే పాటగా –
విరులు బూయవసంతమ్మే – మరులు బొంద వసంతమ్మే
సిరులు నిండ వసంతమ్మే – ధరను నేఁడే వసంతమ్మే
విరాజిల్లెను వసంతమ్మే – స్వరాలెం దీ వసంతమ్మే
స్మరుండుండవసంతమ్మే – వరించంగా వసంతమ్మే
రెండింతలైన “కులాధారీ” వృత్తమును లేక నేను కల్పించిన “ప్రకాశ” వృత్తమును పారసీక / ఉర్దూ భాషలలో “హజజ్ ముసమ్మన్ సాలిం” అంటారు. “హజజ్ ముసమ్మన్ సాలిం” ఛందస్సుకు నాలుగు (IUUU) గణములు ఉండాలి. “కులాధారి”కి పాదములో రెండే. “కులాధారి” రెండు పాదములను చేర్చినప్పుడు మనకు ఆ ఛందస్సు సిద్ధిస్తుంది. నాలుగు IUUU గణములతో ఉండే వృత్తము నేను కల్పించిన “ప్రకాశ” వృత్తము. గజలులలో ఒక మౌలిక ఛందస్సును సూచిస్తారు. ఇక్కడ అది IUUU IUUU IUUU IUUU. కాని వ్రాసేటప్పుడు మాత్రా ఛందస్సులో ఆ లయ ఉండేటట్లు వ్రాస్తారు. అంతే కాక హ్రస్వములను దీర్ఘములుగా మార్చుట, దీర్ఘములను హ్రస్వములుగా మార్చుట సర్వసాధారణము. ఈ IUUU గణమును మ-ఫా-ఈ-లున్ అని పిలుస్తారు. కాబట్టి ఈ ఛందస్సు సూత్రము మ-ఫా-ఈ-లున్ / మ-ఫా-ఈ-లున్ / మ-ఫా-ఈ-లున్ / మ-ఫా-ఈ-లున్. వాళ్లు దీనిని -=== / -=== / -=== / -=== అని వ్రాస్తారు. సామాన్యముగా పాదపు మధ్యలో ఒక విరామ యతి (pause) ఉంటుంది.
క్రింద ఈ ఛందస్సులో నేను వ్రాసిన ఒక గజల్ పాడుకొనవచ్చును. ఇందులో పై ఛందస్సు లయ మాత్రమే ఉన్నది. కొన్ని చోటులలో ఒక గురువుకు బదులుగా రెండు లఘువులు వాడాను. పాదము మధ్యలో మాత్రము విఱుపు తప్పని సరిగా ఉండాలి. అప్పుడే పాడుకొనుటకు బాగుంటుంది.
అదే నింగి అదే నేల – అదే బ్రదుకు వృథాయేనా
సదా నిన్నే తలంచేను – సకీ బ్రదుకు కథయ్యేనా
మనస్సేమో నినే పిల్చె – మహాదుఃఖమ్ము నాకేనా
వినా నీవు ప్రపంచమ్ము – విషాదమ్మౌ కథయ్యేనా
విలాసాలు వినోదాలు – విచిత్రమ్మౌ కలయ్యేనా
విలాపాల సముద్రమ్మే – ప్రియా నేడు కథయ్యేనా
సుగమ్మే లేదు మోహన యీ – సుధాస్రోతస్సు యెండేనా
జగమ్మందు తమమ్మెందు – సగమ్మే యీ కథయ్యేనా
హస్రత్ జైపూరీ వ్రాసిన
నజర్ ముఝ్‌సే మిలాతీ హో తొ తుం శర్‌మా-సి జాతీ హో
ఇసీకో ప్యార్ కహతే హైఁ ఇసీకో ప్యార్ కహతే హైఁ
దీనిని ఇక్కడ వినవచ్చును –

భాషలు వేఱుగా నుండవచ్చును, కానీ ఛందస్సు ఒకటే, లయ ఒకటే, సంగీతము ఒకటే.

NagaJyothi Ramana
 
అమ్మో జేబున చెయినిడ
సొమ్ములచట దొరకనియడు- చోద్యము నేడున్
నెమ్మదిగా చూతును గద
కొమ్మా ఫూల్ వయితివనుచు- కొంటెగ వ్రాసెన్
 
ఈ నెల జీతము నీదని
మానస చోరుడు బలుకగ- మానిని తోడన్
వీనుల విందుగ దలచుచు
కానక ఫూలయె ధనమును-కాంతుని జేబున్
 
ఫూలు గ జేశావ్ మగడా
పూలకు నీ జేబు నిటుల- ఫుల్లుగ వెదకన్
వీలుగ చొక్కా కనపడి
ఖాళీ యగుజేబునిడుచు -కాసులు దాచీ !!
 
Venkat Tekumalla
 
నగదు మాయము యింటిలొ నడుమ నడుమ
భర్త జూచుచు గమనించ పర్సు ఖాళి;
ఫూలు జేయగ దలచెను పూర్తి గాను
చీటి జూచిన చిన్నది చిన్న బోయె!
 
Srinivas Iduri
 
ఒకటవ తేదీ ఎపుడూ
తికమక లేకుండ ధనము తీసెద నేనూ
అకటా ఇదేమి చిత్రమె
టకారముగ ఫూలనెగద టక్కరి మొగుడూ
శ్రీ స్వామి
 
ఆ.వె. సకలకళలు నేర్పుచదువులపడతివి
జగములోన జనుల చదువునీవె
గతినిజూపుమాకు ఖగవాహన విహారి
నీకరుణని జూపు నీరజాక్షి.
 
ద్వి.. :మది విషాధ విహంగ మాయెను, నాలొ
కదిలెడు భాదను కడతేర్చు దేవ!
ఎదబరువాయెను, ఈశ్వరాయన్న
మదిపిలుపును నీవు మన్నించు దేవ!
 
 
Sonti Prabhakara Sastry
 
ఆశగ చూసెను అంగీ,
పైసా కానక వెధవది •పైత్యము కాంచెన్
ఆశే ధన మిద్దరికిన్
గాసెను నిప్పటి వరకును •కాదా మగడా!
 
Voleti Srinivasa Bhanu
 
క్రమము తప్పక సతి కాంతమ్మ చేతులు
మొగుడి జేబు వెదుకు మొదటి దినము
గుట్టు నెరిగి నపతి గట్టి పాచిక వేసె
ఏప్రెలొకటి నాడు ఈవిధాన
 
 
 
 
Srivenkateswara Rao Dubagunta
 
తేది ఒకటి యని తెలిసి-వెదికెను సతి
జీత మొచ్చెనేమో నని- జేబు నందు
పాప ,మాయమ్మఆశలు వట్టి వాయె
మగడు ఏప్రేలు ఫూల్జేసె – మందమతిని
 
వెదికె వెర్రి తల్లి పతి జేబు లోపల
కూర పాలు పండ్లు కొనుట కొరకు
రోజు మారి పోయెరూక లేక పోయెను
ఇంతి బాధ తీర్చ ఎవరి కెరుక
 
ఎన్ని మార్లు వచ్చి- ఎంతని వెదికినా
చీటి మార దాయె – చింత మిగిలె
ఎన్ని రోజులిటుల – యేమార్చునోగదా
ఇంటిలోని బాధ- ఈశుడెరుక
 
P Bdv Prasad
 
జేబులోపర్సు పత్నికి జిక్కదాయె
వెక్కిరించె యే యెఫ్పనె యొక్కమాట
ఏప్రియలుఫూలు తానయ్యె నీదినమ్ము
నన్ని దినములాల్వేసుఫూలతడు గాదె?
 
Goli Sastry
 
ప్రతినెల యొకటవ తేదీ
పతి జేబున దబ్బు కొరకు పర్సే దీయున్
సతి నేడు చేయి బెట్టగ
మతి బోయెను ” ఫూలు ” స్లిపు మరి గనగానే.
కానీనుంచక జేబున
ఈ నాతోనె నెగతాళ నిదితాళను లే !
రానీ చెబుతా రాత్రికి
నేనేంటో అయ్యగారు నివ్వెర బోవన్.
పైసా లేదే జేబ్ మే
ఐ సా ఏప్రిల్లు ఫూలు అనెడీ చీటీ
ఐసా కర్తే బాద్మే
ఐసును జేస్తాడు మేరి హస్బెండ్ హాయ్ ! హాయ్ !
 
 
Annapareddy Satyanarayana Reddy
 
పెల్లుగ(ఫుల్లుగ) జీతము నంతయు
తల్లికి తానిచ్చునంచు తలచుచు మదిలో
మెల్లగ పతిజేబు వెదకి
చెల్లనిచీటీని కాంచి చిక్కెను ఫూలై
 
పైకమును చేతికిడక
పేకాటకుఁబోవుచున్న పెనిమిటి చెంత
న్నాకాంత వెతికి కనుగొనె
నోకాగితమును తనపతి యంగీనందున్
 
జేబులోనుండి సొమ్ము విచిత్ర ముగను
మాయమగుటగాంచి విభుడు మర్మ మెరుగ
చిన్న చీటీ నునుచ పట్ట జేబు దొంగ
నింట ఫూలుగ చిక్కె నా యింతి కనుడు
 
Venkata Subba Sahadevudu Gunda
 
జేబులోన డబ్బేదని గాబరాగ
తెరచి చూచిన శ్రీమతి తెల్ల బోయె!
బ్యాంకు సెలవని మరచిన పత్నిజూడ
నేప్రెలొకటిన ఫూలాయె నింటిలోన!
 
Sailaja Akundi
 
భర్త గారి జేబు బాగుగా కనిపింప
ఫస్టు మాట మరచి పర్సు జూడ
కాన వచ్చెనందు కాగితం బొక్కటి
ఫూలు జేసె పతియె మేలు గాను !!!
 
గుట్టుగ దాచగ సొమ్మును
కొట్టెను పతి జేబునుండి కోమలి పర్సున్
బిట్టుగ దెరువగ నహహా !
నట్టింట్లో ఫూల యెనుగ నారీ మణియే!!!
 
చెక్కుచు రేఖల నింపుగ
చక్కని కార్టూను మలచి సంతస మిడగా
పెక్కురు సొగసుగ నల్లరె !
మక్కువతో పద్యములను మాలిక యందున్ !!!
 
Chandramouli Suryanaryana
 
పైసా ఛుపాకె ముఝుకో
కైసా బుద్ధూ బనాయ ఖానా ఖానే
జైసా తుమ్ ఆవోగే
ఐసా బదలా మిలేగి హాథుమె మేరీ
 
 
 
 
 
 
 
 
 
 
 
 
 
రచన- రామా చంద్రమౌళి
డాక్టర్ హెచ్.సూర్యుడు. ఎంటెక్ పి. హెచ్. డి.. మెకానికల్ ఇంజినీరింగ్.. ఐ ఐ టి ఖరగ్ పూర్ నుండి. పదేళ్ళక్రితం.
తర్వాత..వేట..ఉద్యోగం కోసం వేట..వృత్తి తృప్తి కోసం వేట..తనలో నిక్షిప్తమై జ్వలించే అధ్యయనాల తాలూకు పరిశోధనలూ..నూతన ఆవిష్కరణలూ..ఆలోచనలూ..హైపాథిసిస్ తాలూకు దాహానికి సంబంధించిన తృప్తికోసం వేట.
వేట..వెదుకులాట..అన్వేషణ..ఫలించాయా.?
వ్చ్.
మనిషి లోపల కణకణలాడే నిప్పుకణికలా నిత్యం జ్వలించే శోధనాకాంక్ష..ఒక సముద్రమా.?
ఒక ఆకాశమా.?
ఒక అనంతానంత శూన్యమా.?
హుద్ హుద్ తుఫాన్ రాబోతోందని హెచ్చరిక.. బంగాళాఖాతమంతా బీభత్స కల్లోలం.
సూర్యుడు..ఒంటరిగా..నక్కవానిపాలెం..మున్సిపల్ స్కూల్ ప్రక్కన..నాల్గంతస్తుల మేడపైనున్న పెంట్ హౌజ్ లో,
రాత్రి..తొమ్మిది దాటుతూండగా,
టేబుల్ పై ముడుచుకున్న చేతులపై ముఖాన్ని దాచుకుని దాచుకుని..కళ్ళు మూసుకుని మూసుకుని,
మూసిన కళ్ళనిండా చీకటి.
కళ్ళుమూస్తే ఎప్పుడైనా చీకటే.
కాని కళ్ళు తెరిస్తే మాత్రం ఎప్పుడైనా వెలుతురు కాదు. అప్పుడప్పుడు వెలుతురు..అప్పుడప్పుడు చీకటి.
ఎవరో కవి అన్నాడు..”చీకటే శాశ్వతం..వెలుతురే అప్పుడప్పుడు వచ్చిపోయే అతిథి”అని.నిజమేనా.
చీకటి వెంట వెలుతురు..వెలుతురు వెంట చీకటి..ఒక నిరంతర వేట.

 
తుఫానుగాలి గంటకు రెండువందల కిలోమీటర్ల వేగంతో.. ఒకటే వికృతమైన హోరు.కోటిమంది భీకర రాక్షసులు ఒకేచోట నిలబడి విశాఖ నగరంపై హూంకరిస్తూ అరుస్తున్నట్టు..చెవులు పగిలిపోతాయా అన్నట్టు భరించలేని వికృత శబ్దం.
చెవులను గట్టిగా మూసుకున్నాడు సూర్యుడు శబ్ద బీభత్సాన్ని భరించలేక.
బయట చెట్లు ఊగిఊగి ఫెళఫెళా కూలిపోతున్న చప్పుడు.పూరిండ్ల కప్పులు, రేకులు, దుకాణాల ఆచ్ఛాదనలు, హోర్డింగులు అన్నీ ఒట్టి అట్టముక్కల్లా గాలిలో లేచిపోతున్న ధ్వని.
ఎత్తైన భవనాలన్నీ కూలి నేలమట్టమైపోతాయా.? సముద్రం ఆకాశమంత ఎత్తుతో నగరంపై విరుచుకుపడి సమూలంగా ధ్వంసించి సర్వాన్నీ నిశ్శేషం చేస్తుందా.?
చివరికి అసలిక్కడ ఈ నగరపు ఆనవాళ్ళేమైనా మిగుల్తాయా.?
మొత్తం శ్మశానమై ఒక శవాల దిబ్బ మిగుల్తుందా.?
ఏమో.
మోచేతులపైనుండి తలెత్తిన సూర్యుడికి అప్పటినుండి టేబుల్ పై పరిచిఉన్న మూడు ప్లాస్టిక్ ఆక్షరాలు కనిపించాయి. వాటిని అప్పుడు సాయంకాలం తన పి హెచ్ డి థీసిస్ కోసం గత నాల్గు రోజులుగా ఎడతెరిపి లేకుండా తనచుట్టూ తిరుగుతున్న సింహాద్రి తనవెంట తెచ్చినట్టున్నాడు. చూశాడు తను. ఆ మూడు అక్షరాలను తనతో మాట్లాడుతున్నంతసేపూ టేబుల్ పై అటుఇటూ జరుపుతూండగా మధ్య మధ్య సింహాద్రినీ, వాటినీ గమనించాడు.
అరచేతి సైజ్ లో..ముదురు నారింజ రంగులో..మూడక్షరాలు. ప్రక్కప్రక్కనే అమర్చి ఉన్నాయి.
ఒకటి జి..మరొకటి ఒ..ఇంకొకటి డి.
జి ఒ డి..గాడ్..భగవంతుడు.
తళతళా మెరుస్తున్నాయి అక్షరాలు.
సూర్యుడు అనాలోచితంగానే ఆ అక్షరాలను తాకాడు చేతితో.
ఎందుకో ఏదో షాక్ కొట్టినట్టు ఉలిక్కిపడి..నున్నగా అక్షరాల తలం.మెరుపు.చమక్కు.
అక్షరమంటే తన దృష్టిలో ఒక ప్రాణబిందువు.జీవకణం.
ఆ అక్షరాలను అటుఇటూ జరిపి..రీసెట్ చేసి చూశాడు.
వరుస మారింది. పదం మారింది.అర్థం మారింది.అంతా తలక్రిందులైంది.
డి ఒ జి..డాగ్..కుక్క.
గాడ్..అక్షరాలను తిరిగేస్తే డాగ్.
భగవంతుడు..తలక్రిందులై..కుక్క.
కుక్క విశ్వాసముగా కాపలా కాయును..అవిశ్వాసిని కరుచును..విడువకుండా నీడవలె వెంటనే ఉండును.తుదివరకు వెంట వచ్చును.
భగవంతుడుకూడా అంతేకదా..కాచును..కరుచును.
ఫెళఫెళా ఆకాశం భయంకరంగా గర్జించింది.ఎక్కడో పిడుగులు ఆగకుండా కురుస్తున్నట్టు..వందల శతఘ్నులు ప్రేలుతున్నట్టు ప్రళయ భీకర ధ్వని.
ఆకాశం కూలి భూమ్మీద పడి పతనమైపోతుందా.
అప్పటినుండి ఎడతెగకుండా కురుస్తున్న వర్షం చటుక్కున పదంతలు పెరిగి..భోరున వాన.వర్షం శబ్దాన్ని అంత భయంకరంగా ఎన్నడూ వినలేదు సూర్యుడు.
దాదాపు ముప్పయ్యేళ్ళ జీవితం..ఎన్నడూ ఇంత బీభత్స వాతావరణాన్ని చూడలేదు తను.
గత రెండు రోజులుగా టి వి ల్లో..రేడియోల్లో..బయట పరిపాలనా యంత్రాంగంకూడా పదే పదే అరచి చెబుతూనే ఉంది..తుఫాన్ ముంచుకొస్తోందని.
తుఫానా ఇది.హరికేన్..టోర్నడొ..ఇంకా అంతకంటే అతితీవ్ర ఉత్పాతం.
మూడక్షరాల్లోనుండి “జి” ని అటు జరిపి..మిగతా రెండక్షరాలు..డి..ఒ..ప్రక్క ప్రక్కనే పెట్టి,
‘ డి ఒ’..డు.చేయుము.
ఏమి చేయుము.
ఏదైనా చేయుము..ఏదో ఒకటి ఎల్లప్పుడు చేయుము.చేస్తూనే ఉండుము.
చేస్తూనే ఉన్నాడు తను .. జీవితమంతా.పని .. పని.బీదరికంలో బ్రతికేందుకు పని .. చదువుకునేందుకు చేయూతకోసం పని .. రాతినేలలోనుండి మొలకలా తలెత్తుకుని జీవించేందుకు పని.ఒక్కో మెట్టును ఎక్కి ఎక్కి ప్రపంచాన్ని అధ్యయనం చేసేందుకు..పని పని.నాణ్యమైన విద్యను,జ్ఞానాన్ని సముపార్జించేందుకు పని.ఆ విద్యను సరియైన విధంగా ఈ మానవ అభ్యున్నతికోసం వినియోగించేందుకు పని.
‘ డు ’. . పనిచేయుము.
పనిని విలక్షణంగా..అందరికంటే భిన్నంగా..కొత్తగా ఇదివరకెవ్వరూ చేయనట్టు చేయాలి.
ఎందుకో చటుక్కున లేచి నిలబడి తన ఒంటరి పెంట్ హౌజ్ గదినుండి బయటికొచ్చి నిలబడ్దామని,
బయట పెనుగాలి ప్రతిదాన్నీ తన్నుకుపోతోంది వెంట. తలదాచుకోవలసిందే ఎక్కడో ఒకచోట.. లోపల.
ఒక బలమైన వాయుతెప్ప బలంగా తోస్తే తప్పున గదిలోపలికొచ్చి పడ్డాడు సూర్యుడు.
గది లోపలికి అప్పటినుండి వచ్చిన నీళ్ళు నేలంతా పరుచుకుని,

అంతా నీటి వాసన..గాలి తడి వాసన..గర్జించే సముద్రపు ఉప్పు వాసన..భయం వాసన..నిస్సహాయత వాసన.అప్పుడే మొదలౌతున్న కన్నీటి వాసన.
చిన్నప్పటినుండీ అంతే తను. ప్రతి సందర్భాన్నీ విలక్షణంగా చూడడం..విలక్షణమైన పరిష్కారంతో అడుగు ముందుకు వేయడం.
లేకుంటే..ఎక్కడి జాలరిపేట..తాగుబోతు తండ్రి..ఎన్నడూ పది రూపాయలు ఇంటికి తేని చేపలవేట. నాలుగిండ్లలో పాచిపనులు చేసే అమ్మ.
ఆకాశం నుండి జారే నీటిధారను పట్టుకుని పైకి ప్రాకవలసిన దుస్థితి తనది.
ఒకటే నమ్మకం..దేశమేదైనా కానీ,నిజంగా పని చేయాలనే సంకల్పమున్నవాడికి పని ఎప్పుడూ చేయి చాపితే అందేంత దూరంలోనే ఉంటుంది..అని.
అందుకే హోటల్లలో పనిచేసి..న్యూస్ పేపర్లేసి..పదిమంది డబ్బున్నోళ్ళ కార్లు తుడిచి..సాయంత్రం ఆటో గ్యారేజ్ లలో సర్వీస్ చేసి,
జీవితం సముద్ర మథనం.చిలకాలి..ఇంకా ఇంకా మథించాలి..అలసిపోకుండా..దీక్షగా..నిష్టగా..నిబద్ధతతో.
ఐతే మెట్లెక్కుతున్నకొద్దీ..ప్రపంచం విశాలంగా, విచిత్రంగా, విభిన్నంగా కబడ్తుందని తెలుసుకుంటూ.. అన్వేషణ.
ప్రతి విషయం యొక్క మూలం గురించిన జిజ్ఞాస.ఆది బిందువు గురించి ఆసక్తి. పునాది గురించీ, అనాది గురించీ అవలోకన.
తెలుసుకోవాలి..జీవితం గురించి..జీవితాతీతం గురించి..కనబడేదాని గురించి..కనబడనిదాని గురించి.. మిథ్య.. నిజ స్థితుల గురించి..అంతిమంగా “ఏమిటి.?”అన్నదానిగురించి.
చెవులు పగిలిపోతున్నాయి..గాలి హోరుతో.
ఒకటే వణుకు..గజగజ..పంజా విసుర్తున్న సింహం ముందు కోడిపిల్లలా బిక్కుబిక్కుమని..విశాఖ నగరం..విశోఖ నగరం.
నాల్గురోజులనుండి ఉపగ్రహ చిత్రాలద్వారా అధ్యయనం చేస్తూ..రాష్ట్ర,కేంద్ర ప్రభుత్వ వాతావరణ శాఖ..అటు నాసా..ఇంకెవరెవరో ఒకటే హెచ్చరికలు. నష్టనివారణ చర్యలంటూ ఒకటే హడావిడి..బంగాళాఖాతంలో రెండు వందల అరవై కిలోమీటర్ల దూరంలో కేంద్రీకృతమైన వాయుగుండం క్రమంగా పశ్చిమ దిశగా పయనించి…
కనుక్కున్నాం..కనుక్కున్నాం..అత్యంత ఆధునిక సాంకేతిక పరిజ్ఞానంతో ముందే ప్రకృతి ప్రకోపాన్ని అంచనా వేయగల్గుతున్నాం ..మనుషులం మేం..బుద్ధిజీవులం..ఉపరితల ఆవర్తనాలు..వాయుగుండ కేంద్ర కదలికలు..దిశ..గమనం..తీవ్రత..వాయువేగ ఉధృతి..వగైరా.
కాని..అసలు..వాయుగుండం ఎందుకు ఏర్పడుతోంది..అది ఆ దిశలోనే ఎందుకు కదుల్తోంది..ఎవరు దాన్ని సృష్టిస్తున్నారు..ఎందుకు సృష్టించబడ్తోంది..అంత తీవ్రతే ఎందుకుంటోంది..ఇవన్నీ ప్రశ్నలు.
జి ఒ డి..గాడ్..డి ఒ జి..డాగ్.
కళ్ళు మూసుకున్నాడు సూర్యుడు.
లోపల పిడికెడు గుండె బంగాళాఖాతం కంటే మహోధృతంగా కొట్టుకుంటోంది. జీవితంలో మొట్ట మొదటిసారిగా భయం కలిగిందతనికి. బలమైన గాలితెప్పకు లేచిపోతున్న అట్టముక్కలా గజగజలాడిపోయాడు. కళ్ళు తెరిచి చుట్టూ చూస్తే..అన్ని ర్యాక్స్ లో..కట్టలు కట్టలుగా పుస్తకాలు..ఫైళ్ళు..అన్నీ పరిశోధనా పత్రాలే.ఎవరెవరొవో.ఒక పెద్ద క్యూ తన దగ్గర..చుట్టూ తిరుగుడు రాత్రింబవళ్ళు.. జనం.. విద్యావంతులు.. హైలీ క్వాలిఫైడ్.
“ఇచట అన్ని రకముల ఎం ఫిల్..పి హెచ్ డి..థీసిస్ లు రాయబడును” అదీ వృత్తి తనదిప్పుడు.
బ్రాంచ్ ఏదైనా కానీ..సబ్జెక్ట్ ఏదైనా కానీ..గైడ్ ఎవరన్నా కానీ..యూనివర్సిటీ ఏదైనా కానీ..ఏ అభ్యర్థికైనా సరిగ్గా సరిపోయి డిగ్రీని సంపాదించిపెట్టగల మేధోపరిపుష్టత గల అన్ని రకాల థీసిస్ లను డా.సూర్యుడు రాసి పెట్టగలడు.
అసాధారణ మేధావి సూర్యుడు..ఎప్పుడూ గంజాయి తాగినట్టో..ఏ ఇతర లోకానికో చెంది ఈ భూమిపై అనాహ్వానిత అతిథిగా జీవిస్తూ..ఏదో తపస్సులోనో..మత్తులోనో..ధ్యానంలోనో..మరేదో మనకు చెందని అతీత లోకంలోనో తననుతాను కోల్పోయినట్టు..పిచ్చి పిచ్చిగా..పరాకు పరాకుగా..ఆబ్సెంట్ మైండెడ్ గా..కనిపించే సూర్యుడు,
చుట్టూ..మూడు కంప్యూటర్లు.
రోజూ ముగ్గురు ఆపరేటర్లు డిక్టేషన్ను తీసుకుంటారు వివిధ అంశాలపై.
జర్దా పాన్ ను నముల్తూ..కళ్ళు మూసుకుని రివాల్వింగ్ కుర్చీలో వెనక్కి వంగి..కాళ్ళు చాపుకుని స్టూల్ పై పెట్టి.. ఇక చెబుతాడు సూర్యుడు డిక్టేషన్..పేజీలకు పేజీలు నిరంతరాయంగా..ఒక ప్రవాహం.. ఫార్ములాలు.. సమీకరణాలు.. గణనాలు..ఒక అక్షర వర్షం..ఉధృతి.
అప్పుడు..ఆ క్షణం అతడు..యోగనిద్రలో ఉన్నట్టు..తపస్సిస్తూ ఏదో అశరీర వాణి వినిపిస్తున్నట్టు,
ఏక కాలంలో..ముగ్గురికి డిక్టేషన్..ధార..ప్రవాహం..ఒరుసుకుంటూ,
అప్పుడంతా నిశ్శబ్దం ఆవరించి ఉంటుంది చుట్టూ. ఒట్టి ఆపరేటర్ల కీబోర్డ్ టకటకలు మాత్రమే వినిపిస్తూ,
అటు ప్రక్కన, ఇటు సూర్యుణ్ణీ.. ఆపరేటర్లనూ సమన్వయ పరుస్తూ..గీతిక.
ముప్పై రెండేళ్ళ డాక్టర్ గీతిక. గత పదేళ్ళుగా సూర్యుని వెంట.. సూర్యునితో..సూర్యుని నీడలా అనుక్షణం వెన్నంటి ఉండే గీతిక.
యూనివర్సిటీలు పూర్తిగా చెడిపోయేయి. విద్య పూర్తిగా వ్యాపారమైపోయింది.డిగ్రీలు పూర్తిగా నకిలీవైపోయి కల్తీ ఐపోయేయి.. విద్యా వ్యవస్థ కుళ్ళిపోయింది.
విద్యార్థులెవ్వరూ చదువుకొనడం లేదు. చదువును కొంటున్నారు. ఫేక్ డిగ్రీలు..ఫేక్ ఇంజనీర్లు..ఫేక్ లెక్చరర్లు..ఫేక్ మనుషులు.
వాడు డాక్టరేట్ చేస్తాడు..ఒక్క వాక్యం తప్పు లేకుండా రాయరాదు..మాట్లాడరాదు.సబ్జెక్ట్ అస్సలే తెలియదు.
హయ్యర్ ఎడ్యుకేషన్ ఒక ఫార్స్.పరిశోధనలు ఒట్టి మిథ్య.రిజిష్ట్రేషన్ దగ్గరినుండి అంతా పైరవీ. రిజిస్ట్రార్ కింత..గైడ్ సెలక్షన్ కు ఇంత..టాపిక్ సెలక్షన్ కు ఇంత..ఇక సినాప్సిస్ రైటింగ్ కు ఇంత..పైలట్ కాపీ థీసిస్ కు ఇంత..ఫైనల్ వర్షన్ థీసిస్ కు ఇంత..వైవా కు వస్తున్న ఎక్స్ టర్నల్ ప్రొఫెసర్ కు ఇంత..చివరికి డిగ్రీని అవార్డ్ చేస్తున్నపుడు ఇంత.అన్ని రేట్లే..ఇడ్లీ ఇంత,వడ ఇంత,దోశ ఇంత వలె.
విసిగిపోయి..చితికిపోయి..అలసిపోయి..అసలు “ఏమిటి.?”అన్న ప్రశ్నలతో కనలిపోయి.,
చేతన..అచేతన.అంతర్..బహిర్..లోపల బయట..చూపు..దృష్టి.
ఒక నిత్య సంఘర్షణ..అంతర్యుద్ధం.
ఎక్కడి కాలిఫోర్నియా యూనివర్సిటీ..మెసాచుట్స్..నాసా..వివిధ విద్యాలయాల్లో,
పోస్ట్ డాక్టోరల్ అధ్యయనాలు..ప్రయోగాలు..నిరూపణలు..విచికిత్సలు..చర్చలు.
చివరికి ఒక “ఆత్మాన్వేషణ”స్థితిలోకి జారిపోవడం..శిఖరంపై నుండి లోయలోకి.
మళ్ళీ ఒక ఘన సాంస్కృతిక,ఆధ్యాత్మిక,ఆత్మిక వారసత్వం గల భారతదేశానికే తిరిగి రావాలని తహతహ.”తెలుసుకోవాలని” జిజ్ఞాస.
సర్వైవల్..జీవిక..దైనందిన వ్యవహారం..ఇవీ.
భౌతిక..అభౌతిక అనివార్యతలు..పోరాటం.
అప్పుడప్పుడు చటుక్కున ఏ హిమాలయాల్లోకో నిష్క్రమణ. లేనిదాని గురించి ఉన్నదాంట్లో వెదుకులాట. పరి-శోధన.రీసర్చ్.ఉన్నదాన్నే మళ్ళీ మళ్ళీ వెదుకుట.
దేన్ని వెదుకుట..ఎప్పుడు వెదుకుట..ఎందుకు వెదుకుట.ఏ రకంగా వెదుకుట.
చివరికి వెదికేందుకు అసలు ఏదైనా ఉందా అనే ప్రశ్నలోకి వచ్చి నిలబడుట.
లోపలంతా కల్లోలం..నిరంతర అనంత కల్లోలం.
జ్ఞాన సముపార్జన ఒక తీరని దాహం.ప్రజ్వలితాగ్ని.
ఒక్కసారిగా ఆరోజే ముగ్గురు ఇంజనీరింగ్ డాక్టరేట్లకోసం ఉదయం నుండి ఇచ్చిన డిక్టేషన్ జ్ఞాపకమొచ్చింది సూర్యుడికి. మొత్తం నూటా అరవై పేజీలు.
మెకానికల్ ఇంజనీర్ ఒకడు..పి హెచ్ డి టాపిక్..”స్వార్మ్ రోబొటిక్స్”.
స్వార్మ్..కీటకాల గుంపు నివసించే పుట్ట.చీమల పుట్ట..పాముల పుట్ట.జీవకణాల పుట్ట.ఆలోచనల పుట్ట.
వ్యష్టిగా..సమిష్టిగా పుట్టవలె వ్యవస్థీకృతమై పనిచేసే మరమనుషుల ప్రవర్తన..ఫలితాలు..భవిష్యత్ అంచనాలు..ఒక కొత్త ఆవిష్కరణ.
మరో..థీసిస్..ఎలక్ట్రికల్ ఇంజనీరింగ్కు చెందింది..కాన్సెంట్రేటెడ్ సోలార్ పవర్ జనరేషన్.ఒక సమూహంగా సోలార్ ప్యానెల్స్ ను వలయాకృతిలో అమర్చి..ప్రపంచ ప్రసిద్ధి చెందిన విద్యుత్ ఉత్పత్తి నమూనాను తయారుచేసిన చిన్న దేశం..స్పెయిన్..2240 మెగావాట్స్.ఒక సాంకేతిక విప్లవం.భవిష్యత్తంతా సౌర శక్తి వినియోగమే.వేరే మార్గం లేదు.అదో కీలక అధ్యయనం.
ఇంకో..పరిశోధన గ్రంథం..ఆర్గానిక్ ఎలక్ట్రానిక్స్..ఆర్గానిక్ మాలిక్యూల్స్..పాలిమర్స్..వాహక ప్రవాహకతను.. కండక్టివిటీని ఉన్నతీకరించే ప్రయత్నం తో..1971 లో లీన్ చువా ప్రతిపాదించిన “మెమరిస్టర్” కు రూపకల్పన. ఇప్పటికే హెవెట్ పాకార్డ్ ఈ దిశలో ప్రయత్నిస్తోంది. ప్రయోగాలు చేస్తోంది.జ్ఞాపకాలను నిక్షిప్తపర్చి ఉంచే సాధనం. రూపొందితే ఒక విప్లవం.
ఎందుకో గీతిక జ్ఞాపకమొచ్చింది సూర్యుడికి.
ఎవరీమె..ఒకరోజు అలా పరిచయమై..సన్నిహితురాలై..అనుచరురాలై..ఇంకా.,
తనకన్నా రెండేళ్ళు పెద్దది.మనిషి మెరుపు.
వ్చ్..మనుషులు కొందరు ఎందుకు పరిచయమై..ఎందుకు చేరువై..ఎందుకు స్థిరపడిపోతారో..ఉహూ..అర్థంకాదు.
ఫెళ్ళున ఏదో విరిగి..కూలి..ధబాల్న పడిపోయిన చప్పుడు.
అప్పుడే కరెంట్ పోయింది లిప్తపాటులో..చీకటి చిక్కగా.
గదిలోనుండి బయటికి పరుగెత్తాడు సూర్యుడు.
ప్రక్కనున్న ముప్పై ఫీట్ల కొబ్బరిచెట్టు విరిగి కూలిపోయింది.ప్రక్కనే ఉన్న కరెంట్ తీగలపైబడి..చర్రున మంటలు.వర్షం..గాలి..హోరు..దూరంగా పతంగిలా ఆకాశంలో ఎగిరిపోతున్న సీతమ్మ ధార మూలమీది టాటా డొకొమొ హోర్డింగ్.సూర్యుణ్ణి గాలి బలంగా నెట్టి తన్నేసింది.పట్టుతప్పి వెళ్ళి పిట్టగోడకు గుద్దుకున్నాడు.
మోకాలికి దెబ్బతగిలి..ఎర్రగా రక్తం.తూలి పడిపోబోయి తమాయించుకుని,
అప్పుడు చూశాడు సూర్యుడు తలెత్తి తేరిపార.
తన జీవితంలో అంత భయంకరంగా ఆకాశాన్నీ,ఉగ్ర ప్రకృతినీ,వాయు ఉధృతినీ,బీభత్సాన్నీ ఎన్నడూ చూడలేదు.
పొద్దటినుండి ఈ థీసిస్ ల డిక్టేషన్ లలో నిమగ్నమై..లోకాన్ని మరచిపోయి.,
ఇపుడు ఏదో చేయిదాటి పోతున్నట్టు..మానవాతీత శక్తేదో వేటాడుతున్నట్టు..సకల వ్యవస్థ ఒట్టి నిశ్చేష్టగా మారి స్తంభించినట్టు.,
గాడ్.,
డాగ్.,
డు.,
ఇటెరేషన్ ప్రాసెస్.
అసలు తుఫాన్లు ఎందుకేర్పడ్తున్నాయి. శూన్యం ఏర్పడి..పీడన అసమానతలేర్పడి..శక్తి తారతమ్యాలేర్పడి.. అసమ తన్యతలతో.,
సమతౌల్యం లోపిస్తోంది అన్ని జీవన రంగాల్లో.దృశ్యాదృశ్య జీవన వ్యవస్థల్లో.విధానాల్లో.
అందుకే ఏదో మనిషికి తెలియని అజ్ఞాత అతీత శక్తేదో ఈ హెచ్చుతగ్గులను సవరిస్తూ ఏకపరుస్తోందా.? సమపరుస్తోందా.?
ప్రకృతి తనను తాను సవరించుకుంటూ..పర్యావరణాన్ని సవరిస్తూ..హెచ్చుతగ్గులను సమపరుస్తూ..సకల సృష్టి పాలననూ నియంత్రిస్తోందా.
ఐతే సహజ సృష్టి ప్రవర్తనను భంగపరుస్తున్నదెవరు.అతి సహజరీతిలో తనదారిన తాను వెళ్తూ ఈ అఖిల చరాచర జగత్తును సౌందర్యమయం చేస్తున్న ప్రకృతిని ధ్వంసం చేస్తున్నదెవరు.ఈ భంగపాటు కేవలం భౌతికమైందేనా.చెట్లను నరుకుట..అడవులను హరించుట..పర్వతాలను ధ్వంసించుట..సముద్రాల గర్భంలో అణుపరీక్షలు జరిపి సాగర గర్భశోకాన్ని మిగుల్చుట..అంతరిక్షంలో విస్ఫోటనాలు జరిపి సమతుల్యతను పటాపంచలు చేయుట..ఇవన్నీ ఏమిటి.
ఇవేగాక..మనుషుల్లో ప్రకృతి పరంగా నిర్దేశించబడిన సహజ ధర్మ,నైతిక,న్యాయ అనువర్తనల మాటేమిటి. రోజురోజుకూ మితిమీరిపోతున్న మానవుల అవినీతి ప్రవర్తన,ఆపేక్షలు,హద్దుమీరిన సుఖలాలసత,అనైతిక అక్రమ కాంక్షలు,హద్దులులేని ధన వ్యామోహం,అధర్మ చింతన ఇవన్నీకూడా ప్రకృతి ప్రకోపానికి కారణం కావా.
ధర్మో రక్షతి రక్షితః
ధర్మాన్ని మనిషి రక్షించలేని నాడు ధర్మం మాత్రం మనిషిని ఎందుకు రక్షిస్తుంది.ఎందుకు రక్షించాలి.
సూర్యుడు అలాగే ఆ చీకట్లో..భీకరమైన వర్షంలో..ప్రచండమైన గాలిలో..తడుస్తూ..నిశ్చేష్టుడై నిలబడ్డాడు.
6
చుట్టూ..ఒకటే భయంకరమైన హోరు.
ముందు తనను తాను పరిశీలించుకుంటున్నాడు ఆ క్షణం.
తన చదువు..తన ఉన్నత ఉద్యోగాలు..ఆ ఉద్యోగాల్లో లభించని ఆత్మ తృప్తి..పరుగు..వెదుకులాట..ఆపేక్ష..ఇంకా ఇంకా ఏదో కావాలి.ఏదో చేయాలి.ఎక్కడికో అందని ఎత్తుకు చేరాలి.
ఏమిటా ఎత్తు..ఎక్కడుందా గమ్యం.
ఈ అనిశ్చిత తత్వంతో..తన మేధోశక్తిపై మితిమీరిన విశ్వాసంతో,
తనకిప్పుడు విపరీతమైన మార్కెట్.
ఏ థీసిసైనా సూర్యుడు రాస్తాడు..ఏ నూతన ఆవిష్కరణకు సంబంధించిన విషయాన్నైనా నూతనంగా ఎవరికీ చిక్కకుండా కాగితంపై అక్షరీకరిస్తాడు.యాన్ ఇంటలెక్చువల్ రౌడీ.మేధో రాక్షసుడు..సూర్యుడు..సూర్యుడు ద అకడెమిక్ కిల్లర్.
సూర్యుడు చాలా కాస్ట్లీ.లక్షలకు లక్షలు తీసుకుంటాడు.కాని..పని పర్ఫెక్ట్ గా చేస్తాడు.ఏ యూనివర్సిటీ ప్రొఫెసర్ కూ దొరకని జిమ్మిక్కులు జొప్పిస్తాడు.మనిషిని తికమకపర్చి ఛంగున జింకపిల్లలా అవతలికి దూకివెళ్తాడు.అంతిమంగా ఎం ఫిలైనా..పి హెచ్ డి ఐనా గ్యారంటీగా తెప్పిస్తాడు.
ఐతే..ఇదంతా నైతికమా..అనైతికమా..టిట్ ఫర్ టాట్ సిద్ధాంతమా..అంటే,
తుఫాను ముంచుకొస్తున్నప్పుడు తప్పించుకుని పరుగెత్తి పరుగెత్తి తనను తాను రక్షించుకోవడమే కర్తవ్యం.
పరుగులో ఉన్నప్పుడు విచక్షణ ఉండదు.గమ్యమే పరమావధి.
గమ్యం..గమ్యం.
మళ్ళీ జ్ఞాపకమొచ్చాయి సూర్యుడికి ఆ మూడక్షరాలు జి ఒ డి.
‘ జి ఒ డి’…గాడ్..భగవంతుడు..భగవంతురాలు.
‘ డి ఒ జి.’.డాగ్..కుక్క.
‘ డి ఒ’..డు..చేయుము.
చివరికి,
‘జి ఒ.’.గో.వెళ్ళుము.
ఎక్కడికి వెళ్ళుము.
ఎక్కడికో ఓ దగ్గరికి..నీనుండి నువ్వు విముక్తమౌతూ..వేరే ఎక్కడికో ఎవరితోనో సంయుక్తమౌతూ..ఉన్నచోటినుండి వేరే ఎక్కడికైనా,
‘గో’..వెళ్ళుము.అంతే.
సూర్యుడు..బీభత్స తుఫాన్ విశాఖ నగరాన్ని తన రాక్షస బాహువుల్లో ఛిద్రం చేస్తున్న ఆ అర్థరాత్రి వర్షంలో తడుస్తూ..ఒకటొకటిగా మెట్లు దిగి..దిగి..రోడ్దుపైకొచ్చి,
నడుస్తున్నాడు.
అన్నీ..కూలిన విద్యుత్ స్తంభాలు..తెగి అస్తవ్యస్తంగా పడున్న వైర్లు..పడిపోయిన వృక్షాలు..నేలకూలిన హోర్డింగ్ లు..వాన నీటికి కొట్టుకొచ్చిన మోటార్ బైక్ లు..మోకాళ్ళ లోతున అరుస్తూ ప్రవహిస్తున్న వర్షపు మురుగు నీరు.
చెవులు పగిలే అతిధ్వనులతో దద్ధరిల్లుతున్న గాలి హోరు.
తుఫాను మెల్లమెల్లగా బయటినుండి సూర్యుడి మనసులోకి..హృదయంలోకి ప్రవేశిస్తోంది.
దూరంగా గర్జిస్తూ..సముద్రం..బంగాళాఖాతం..కబడ్డంలేదు..కాని వినబడ్తోంది..భీకరంగా శ్వాసిస్తూ. *
రచన: చిత్ర 
“పోనైతే అందింది కానీ ఒత్తాడో రాడో”  అని గాభరా పడుతున్నరాములమ్మ, కొడుకుని చూడగానే నిమ్మళించింది.
“వూల్లోన రెండు తగువులు. తెంపుకుని రావొద్దేటి?” టీ తాగుతూ చెప్పుకుపోతున్నాడు, నలభై మైళ్ళవతల పల్లెటూర్నించి వచ్చినవాడు.
“మనోల్లంతా పేటొగ్గీసి అయిస్కూలు నుండి ఆస్టలు మద్దినున్న జాగాలో ఇల్లు ఏసుకుంతన్నారు కదా! దాని గురించి”
“తీసీమనా ఏటీ?”
“కాదే!.మనం కట్టి ఇరవై ఏల్లు దెగ్గిరైంది.  అప్పుడెవరూ ఏటీ అన్నేదు. ఇప్పుడు, మనోడే, ఒకుడు ఇల్లు కడదాం అని గునపం దిగేసీసరికి ఎవులో దిగబడ్డారు. అది అమ్మీసార్ట.  అక్కడ లే అవుటేస్తారంట. తీరా, కాయితాల్జూస్తే అయ్యి కోముటోల పేరనున్నాయి”.
“మీరిక్కడిలాగ తాపీగ వూసులాడుకుంతంటే అక్కడంతా అయిపోద్ది”  వెళ్ళిపోతూ కేకలేసింది జ్యోతి.  ఇద్దరూ గబగబా వెళ్ళి చూసేసరికి అక్కడంతా హడావిడిగా ఉంది.  మీటింగు చెప్తున్నారు.
“పేదలందరికీ అరవై గజాల చొప్పున ఇళ్ళ స్థలాలివ్వాలని మనం ఎప్పట్నించో డిమాండు చేస్తున్నాం.  ధర్నాలు చేసాం.  ఆందోళనలు చేసాం.  లాఠీదెబ్బలు తిన్నాం.  ఇన్నాళ్లకి ఇది ఒక రూపానికొచ్చింది. మన మహా నాయకుడు పోధాన్ పేదలు బాగుపడాలంటే అందర్నీ ఆస్తిపరుల్ని చెయ్యాలన్నది ఆయన ఆశయం…”
వాడవాడంతా అక్కడే ఉంది.  ట్రాఫిక్కి ఇబ్బంది లేకుండా పదిమంది జనాన్ని సర్దుతున్నారు. “నా పేరు ముందు రాయి”. “నీను ముందొచ్చాను” అని జనం మూగుతున్నారు. పేర్లు రాస్తున్న వాళ్ళకి ఊపిరి ఆడడం లేదు.
ఇళ్లస్థలాలు కావాలంటూ గొడవలూ, ఆందోళనలూ చెయ్యగా చెయ్యగా–కొత్తగా వొచ్చాట్ట, ఆఫీసరు.. లంచాలవీ తినట్ట. ఈల బాగా వేస్తాడని “ఈలబాబంతారు అతన్ని”  అన్నాడు వెంకటేషు. ఒకరోజు నాయకులందర్నీ పిలిచి మాట్లాడేట్ట.  ఏం గావాలంటే పేదలందరికీ అరవయ్యేసి గజాలు ఇళ్లస్థలాలు కావాలన్నార్ట.  ఆయన ఏమీ అనకుండా అయిదు నిముషాలు ఆలోచించేట్ట.  “సరే. ఎవరెవరికి ఇవ్వాలో అర్హులందరి పేర్లూ, ఖచ్చితమైన వివరాలూ, ఋజువులూ పట్రండి.  అప్పుడు మళ్ళీ మాట్లాడదాం”. అని లేచిపోయేట్ట.
ఎక్కడో చిన్న తగువు  “నా పేర్రాయనంటే కుదరదు.   రాయవలిసిందే”
“ఒకే ఇంట్లో రెండు పేర్లు రాయడం కుదరదు”.
“ఆ గల్ల చొక్కా వోడికెలా రాస్సేవు?  ఆడీ వాడలోనే వుండడు”
“అతనికి రేషను కార్డూ, ఆధార్కార్డూ లోకల్ ఎడ్రసుతో ఉన్నాయి.  నీకూ ఉంటే పట్రా”  అని మెల్లిగా పక్కకి లాగీసేరు . అతనూరుకోడు.
“ఇచ్చీది గవర్మెంటు, పుచ్చుకునీది నీను. మద్దిన ఈల్లెవరు?”
“ఈల్లెవరు అని అంత సులువుగ అనీకొరే! ఆలే మన కోసం తిరిగినారు.  బాదలు పడ్డారు.  కనీసానికి మన ఓట్లడిగీ వోల్లయినా కారు” అని ఎవరో సర్ది చెప్తున్నారు.
“నిజమే అన్నా!  ఇలాటోల్లు ఐదారేల్లపాటు దెబ్బలు తిని,  జైల్లకెల్లి, నానా పర్రాకులూ పడితే ఇగో మన కోలనీ పుట్టింది.  మనం దీనికి ఇందిరాగాందీ కోలనీ అని పేరెట్టాం”.
“కోలనీ మొత్తానికి ఈల్లకి పది ఓట్లన్నా పడవు”.
పోదన్, పోదన్ అని గెంతుకుంటూ వొచ్చి చటుక్కున నిలబడి “మీకు స్తలాలిస్తన్నాడ్రా పోదన్.  ఆస్తిపరుల్ని సేస్తన్నాడు . దన్నాలెట్టరేట్రా ?  ఎట్టండి, ఎట్టండి”  అనుకుంటూ పోయేడు వెర్రప్పడు.  జైల్లో తగిలిన దెబ్బలకి మతి చెడిందంటారు.
రాములమ్మ కొడుక్కి ఫోనొచ్చింది.  ఎవరితోనో మాట్లాడి వచ్చి” వూల్లోన తగువండీ,  ఇందిరమ్మ ఇల్లులు వొచ్చినాయికదా!  ఆడు నలపై ఏలిస్తన్నాడు కదా అని ఈల్లు అప్పులు చేస్సి ఇల్లు కట్టీసేరు.  వొడ్డీలమీద వొడ్డీలు.  కూలి చేసేవాడు వొడ్డీ ఏటి కడతాడు? అసలేటి తీరుత్తాడు? పల్లెటూల్లంటేమో పనుల్నేవు.  అప్పులోల్లొచ్చి ఇల్లు సోధీనం సేసీమని అల్లరల్లరి.”
మెయిన్రోడ్డంతా జనమే. అల్లరి అల్లరిగా ఉంది.
“ఈ మురికివాడ పెద్ద న్యూసెన్సు బాసూ. చూడు, గవర్నమెంటు రోడ్డు సగం ఆక్రమించేసేరు.  ఈ హడావిడేంటోగానీ ఇవాళ్ళ రోడ్డంతా ఆక్రమించేసేరు. వీళ్ళని తీసీడానికి ఎవరికీ ధైర్యం లేదు”  మోటారుసైకిళ్ల మీద పోతూ ఎవరో విసుక్కుంటున్నారు.
“ఈ వాడ మా పక్కనే ఉండడం వల్ల మా షాపులకి సరైన అద్దెలు రావడం లేదు. ఉన్నవాటికి “లుక్” లేక బేరాల్లేవు.  ఇప్పటికైనా వీళ్ళు కదిలితే…” ఒక షాపు ఓనరు కాస్త హుషారుగానే ఉన్నాడు.
ఆకలేస్తోందని తినడానికి కూచున్నారు పేర్లు రాసేవాళ్ళు.  కొంతమంది చుట్టూ మూగేరు.
“అయితే ఇప్పిటికి ఎన్నిపేర్లు రాసేరండి?”
“ఇక్కడెన్నయ్యాయో చూడాలి. కానీ టౌన్లో మొత్తం నలభై ఏభై చోట్ల టీములుగా రాసేం. నిన్న రాత్రికి సుమారుగా పది లక్షలమంది అయ్యేరు”
“పది లక్షలమందా ? ఏటి మనూర్లోనే?”
“మన ఊళ్ళోనే? అనీకు.  దేశం మొత్తంమీద నగరాల్లో సగం మంది మురికి వాడల్లోనే బతుకుతున్నారని ప్రభుత్వమే చెప్తోంది”
“అయితే అందర్నీ ఏటి సేస్తారో?!”
“ఏటి సేస్తారు?  ఏటీ అవ్వదు,  సింగువాడ సూసేం కద!”
“సింగువాడేంటి?”  అన్నాడు రాములమ్మ కొడుకు.
“జంక్సనున్నాది కదా! అక్కడ రోడ్డు వారకి రైలువే గోడ కానించి పది కుటుంబాలుండీనాయి. ఆలంతా సింగులు. ఇనపరేకులు, వూసలు తెచ్చుకుని అట్లపెనాలు, అట్లపుల్లలు, గమేలాలు, కత్తిపీటలు, మూకుళ్ళు సేసుకుని అమ్ముకుంతారు.  ఆడా, మగ తేడా నేదు. సమానంగ పని సేత్తారు. ఆలకక్కడ గుడిసి కాదుకదా గుడారవయినా నేదు. సెట్ల నీడనే బతుకుతారు.”
“అవునవును, సూసేను, ఆల్లకేటైంది?”
“ఎవడి కేటైందో తెల్దుగానీ ఒక రోజు తెల్లారీసరికి పొక్లెయిన్లు, క్రేన్లు తెచ్చి ఆల్లందర్నీ అక్కడ్నించి లేపీసేరు”
“మరి ఏటైపోన్రు ఆలందరూ?”
“ఏటీ అవనేదు. ఆల్లకి ఆనందపురం అవతల మనుసుల్లేనికాడ దింపీసి ఇక్కడుండండి అన్నారట. ఆల్లు పది రోజులు నిశబ్దం గుండి మెల్లి మెల్లిగా వొఛ్ఛీసేరు”
“ఏమీ?”
“ఏమీ ఏటెయ్, జాగా ఉంటే సరేటి? ఆ అడవులంట ఆలు ఏటిసెయ్యాల? ఆలు సేసీ వొస్తువులు ఎక్కడమ్ముకోవాల? ఎలా బతకాల?”
“ఇల్లోక్కాడ, బతుకొక్కాడ అంతే ఎవులికైనా నరకమే!”. మళ్ళీ రాతలు మొదలు పెట్టినట్టున్నారు.
“నా కొడుక్కీ నాకూ సంబందమేటండి?.  సెట్టుకింద బతికినాం గనక కలిసి వొండుకున్నాం. గోడలంటూ లేచినాక, నాదీ అని వొచ్చినాక ఎవులి పొయ్యి ఆల్దే అవుతాది. ఇగో నాకు కోటా కార్టున్నాది. ఆదారం కార్టున్నాది. నాపేర్రాయవలిసిందే”  ఎవరోఒకామె పెద్దపెద్దగా అరుస్తోంది.
మనిషోమాట మాట్లాడుతున్నారు. ఊహలకి అంతులేదు.
“అయితేటి మనకి ఎక్కడిత్తార్రా జాగాలు?”
 “ఎక్కడో ఇత్తారు వాంబే కాలనీనాగ”
“ఏటి? వూరవతలా? వాంబే కోలనీ సూసినాను. మాయమ్మి ఉంతంది కదా!”  పనికి వూల్లోకి రావాలంతే రోజుకి ఏభై రూపాయలవుతంది. సీకట్నే బయల్దేరియ్యాల. మల్లీ రేత్తిరికెప్పుడో! మాసెడ్డ కస్టం!!”
“ఓరీ.. నువ్వు వాంబేకే అలగంతన్నావు. బక్కన్నపాలెం లోపలికున్నాయి కొన్ని. పైనా పిల్కోలనీ లోపలి కున్నోల సంగతేటి? కణితిలో వున్నోల్లేటి సేస్తన్నారు? పిట్టలోడిపాలెం సూసేవా?”
“మరందుకే మనకంత దూరంలో వొద్దు. వూల్లోనే ఇమ్మని సెప్పండీ”
“ఆ రాసీవోల్లకే సెప్పండి. నేకపోతే మరి ఆల జెండాలు మొయ్యమని సెప్పు. మీటింగులకి రామని సెప్పండి”.
మరెలాగా మొయ్యము. ఊరొదిలీసి ఎలిపోనాక, మనిసొక్కాసి సెదిరిపోనాక ఆలెవరో మనమెవరో!  ఆ కొసనించి ఎలాగొత్తాం మీటింగులకి?”
వూళ్ళో జాగాలన్నీ ఎవరెవరో అమ్మీసేరనీ, ఎవరో కొనుక్కున్నారనీ అవి ఇవ్వడం ప్రభుత్వంవల్ల అవ్వదనీ తేల్చేరు.
“గవర్మెంటు జాగాలుంతే సెప్పెయ్!” అని సవాలేసేరవరో..
“ఎందుకు లేవెస్, మా బాగున్నాయే సెప్పీదా?”అంటాడొకడు. అక్కడొక వినోదకార్యక్రమం మొదలైంది.
“ఒరే గవన్రు బంగలాకంత జాగాఎందుకు?”
“రైల్వేగౌండు అంతోటున్నాది, మనకిసాల్దేటి?”
“యూనివర్శిటందుందెయ్!అదీ ఇచ్చీవొచ్చు”
“పోర్టు స్టేడియమున్నాది. వయ్యెస్సార్ స్టేడియమున్నాది”
“కలక్ట్రాపీసేటిసిన్నదేటి?”
“ఒరే అయ్యన్నీ నిజంగిచ్చీసినా ఎయ్యిమందిలో ఒక్కిడికి సరిపోద్ది. మిగతావోల్ల సంగతేటి?”
“ఊర్నిండా కొండలే ఉన్నాయి కదరా!.కప్పరాడకొండలు, కైలాసపురం కొండలు, దేవుడికొండలు……”
చెప్పుకుపోతుంటే ఎవరో ఆపి కొండలు ఇవ్వడం కుదరదన్నారు.
“వోతావరనం దెబ్బ తినేస్ది. పొల్లూసనం చేసేద్ది”  అన్నారు.
“ఎందుకివ్వకూడదు? ఎంకటేస్వర మిట్ట ఏటిసేసేరు?ఆసీలుమెట్టఎలాగిచ్చీసేరు?”
“అది వేరు. ఆ దుకానాలు సూసేవా? అక్కడ పిండొడాలూ, పచ్చిరొయ్యలూ అమ్మరు. బంగారం, వొజ్రాలు, రతనాలు అమ్ముతారు. ఒక్కరోజులో ఆ కొండమీద వందకోట్ల యాపారం జరుగుద్దంటే, నూటికి రెండ్రూపాయాలేసుకో టేక్సు. ఎంతొస్తాది గవుర్మెంటుకి? నీకూ నాకూ ఇస్తే ఏటొస్తాది, బూడిద!
“అయితేటి? ఊరొగ్గీసిపోడవేనా?”
“తప్పదురా! జాగా వొచ్చిందనుకో, దాన్ని కాపాడుకోవాల,  నేదంతే ఎవులో ఒకలు దూరతారు. సరిపేట్టెస్తారు. అందుకని మనం అక్కడే ఉండాల”
“పని లేనికాడ ఎలాగుంతాం? నీనైతే అమ్మేసుకుంతాను”
 “అందరూ అందుకే”
“అమ్మీసుకుంతారా ?ఎవులు కొనిస్తారు?”
“ఊరవతల ఇంతమంది జాగాలు ఒక్క సుట్టు కొనాలంతే ఎవుడిగ్గావాల? ఎవుడో ఒకడు అదును జూసి అద్దురూపాయికి సరిపెట్టేత్తాడు”
“అవునంతేన్రా! ఆరిలోవలో ఏటి జరిగింది? అప్పుడందరూ వందవంద తీసుకొని స్టాంపుపేపర్ల మీద సంతకాలెట్టేసేరు. అయ్యలాగ మారుగుళ్ళయ్యి ఇప్పుడయ్యన్నీ  జమచేసి అపార్టుమెంట్లేసి అమ్ముకుంతన్నారు”
“అవును.నానూ అమ్మీసినాను.అనుకోనేదు ఇంత పెరిగిపోద్దని. అవుసరాలొకటే…”
“నువ్వొక్కడివేట్రా?బర్మాకోలనీలోన, మాదవదార కోండమీద, ఈ అపార్టుమెంట్లన్నీ ఎలాపుట్టేయి?”
“ఒక్కటి మాత్రం నిజంరా. మనం ఎటెల్తే అటే ఊరు పెరుగుద్ది.. తర్వాత అక్కడ యాపారం సాగుద్ది”
అప్పలకొండకి కాళ్ళు లేవు. చక్రాలకుర్చీలోనే పగలూ రాత్రీ. ఎవరోవెళ్ళి
“నీపేర్రాయించేవేట్రా?” అంటే “లేదు అవసరం లేదు” అనేసేడు.
“ఏమీ?” అంటే నవ్వేసేడు.
“ఉన్నూర్లో పని దొరికితే సాలామంది ఎళ్లిపోతారు. మిగిలినోళ్ళకి ఇళ్ళున్నాయి. పదిగదుల ఇంట్లో ఇద్దరుంటున్నారు. ఎయ్యిగజాల జాగాలో ముగ్గురు బతుకుతున్నారు. కొత్తయిల్లు అక్కరలేదు. అయ్యి మనకి చాలు”.
“అదెలా కుదుర్తాది?ఆళ్ళిస్తారేటి?”
“ఆళ్లివ్వరు.. మనమే తీసుకోవాలి. అదొక్కటే దారి. మరోదారి లేదు.అంతా బోగస్”  అని తేల్చీసేడు.
                                               *************   
(శ్రీకాకుళ సాహితివారు కధలసంకలనం తెస్తూ అడిగితే రాసిన కధ. ఆ పుస్తకం ఈ కధ లేకుండానే విడుదలైంది)
రచన: మాకినీడి సూర్య భాస్కర్‌

సృజనకు స్ఫూర్తి… అంతుబట్టని అపురూప చిత్రం ఈ ప్రకృతి!
ప్రకృతిలోని అందాలు చూసే కొద్దీ మురిపించి మైమరపిస్తాయి!!
కొండలు, కోనలు… గట్టులు, గుట్టలు… చెంగున దుమికే లేళ్ళు, సెలయేళ్ళు… పచ్చని వర్ణంతో పరిసరాలను చైతన్య పరచే చెట్లు, చేమలు… కలకూజితాలతో గాలికి రంగులద్దే పిట్టలు… ఉభయ సంధ్యల్లో రాగరంజితమయ్యే సువిశాల ఆకాశం… ఆ ఆకాశాన్ని అందుకోవాలని ఆరాటపడే తెలినురగల కెరటం…
వీటిని చూసి గంతులు వేయని హృదయముంటుందా? ఏ భావుకత లేని అతిసాధారణ హృదయమే ఈ అందాల్ని చూసి పులకిస్తుంది. ఇక కళాకారుల హృదయాల సంగతి వేరే చెప్పాలా!
ప్రకృతి అందాలకు ముగ్థుడై, ఆ శోభ మనసులో కల్పించిన అనుభూతిని తోటివారికి పంచిపెట్టేందుకు, ఆ ప్రకృతినే అనుకరిస్తూ దానికి ప్రతికృతిని తయారుచేస్తాడు, చిత్రకారుడు. కాగితమో, కాన్వాసో, మరేదైనా తలంపును కుంచెల సాయంతో అనుకున్న రంగులను అనుకున్న విధంగా వివిధమైన ఛాయలతో, ఛాయాప్రభేదాలతో… తన మనసులోని సంవేదనలను వర్ణాంచితం చేస్తాడు.
అయితే, కుంచెల అవసరం లేకుండా చిత్రించేందుకు, వారి చిత్రణ విధానానికో నవ్యతను కూర్చుకునేందుకు ఎన్నెన్నో ప్రయోగాలు చేసే అపురూపమైన చిత్రకారులు కొందరుంటుంటారు. వారిలో ప్రఖ్యాత అమెరికా నైరూప్య అభివ్యక్తి చిత్రకారుడు జాన్సన్‌ పొల్లాక్‌… మరో అమెరికా విద్యావేత్త చిత్రకళావిద్యలో చేతివేళ్ళ చిత్రీకరణని ఒక మాధ్యమంగా ప్రవేశపెట్టిన రూథ్‌ పయ్‌జన్‌ షా, ఆమెకు అనుయాయులుగా జాన్‌ థామస్‌ పైన్‌, కారీలు… టెయిలర్‌ రమ్సే, నిక్‌ బెంజామిన్‌, జిమ్మీ లీ సుదాత్‌ మొదలైనవారు ఉన్నారు.
నిజానికి, చిత్రకారులందరూ చిత్రాలను గీస్తూ చేతివేళ్ళను ఏదో ఒక సందర్భంలో ఉపయోగిస్తారు. కుంచెను పట్టుకుందుకు చేతి వేళ్ళే ఆధారమౌతాయి. కానీ… వేళ్ళతో కుంచెను పట్టకుండా, ఆ వేళ్ళనే కుంచెగా ఉపయోగించి గొప్ప చిత్రాలను సృజించగల వినూత్న చిత్రకారులు కొందరే. ఈ ‘వేళ్ళకుంచెల’ చిత్రకారులు వేళ్ళమీద లెక్కించ గలిగినంతమంది మాత్రమే మనకు తారసపడతారు. అలాంటి కొద్ది మంది చిత్రకారుల్లో వేలెత్తి సగర్వంగా చూపించగలిగే సత్తా ఉన్న మన తెలుగు చిత్రకారుడూ ఒకరున్నారు. ఆయనే ఆత్మకూరు రామకృష్ణ.
ఆయన చేతివేళ్ళే కుంచెలు!
వివిధ రకాలైనవి, 0,1,2,3 నంబర్ల రౌండ్‌, ఫ్లాట్‌, ఫ్యాన్‌, ఫిల్బర్ట్‌, రిగ్గర్‌, లైనర్‌, స్వోర్డ్‌, మాప్‌ బ్రష్షులు… ఆయన అరచెయ్యే అద్భుతమైన రంగుల విన్యాసాన్ని ప్రకృతి శోభతో రంగరించి కాన్వాసు మీదికి విరజిమ్మే ప్యాలెట్‌!
మొత్తంగా ఆయన చెయ్యి ఒక మంత్రదండం!!
ఆయన చేతులతో ఏం మ్యాజిక్కు చేస్తారో…
చూస్తున్న మనకి అర్థం కాదు. కాని…
చూస్తున్నంతలోనే రంగురంగుల సుశ్రావ్యమైన మ్యూజిక్‌!
చూస్తున్న మన కళ్ళద్వారా చెవులకు వినబడుతుంది. అదే మాయ…
రామకృష్ణ సృష్టించే రంగుల మెస్మరిజం…
నాలుగైదు నిమిషాల్లో 12I18 అంగుళాల కాన్వాసుపైన ఒదిగిపోయే రంగుల రసరమ్య ప్రకృతి చిత్రం…
వర్ణ సంగీతం వినిపించే కవనీయ, కమనీయ విచిత్రం…
ఆ అద్భుతం సాకారమైన విధం తెలుసుకుందామా!
* * * * *

అది, మే 20, 2010
బెంగుళూరులోని ఇండియన్‌ ఇనిస్టిట్యూట్‌ ఆఫ్‌ సైన్స్ లో కేంద్రీయ విద్యాలయం కార్యరంగం. వేదిక మీద కాన్వాసుల దొంతరలు రెండు… నిలువెత్తుగా… లెక్కపెట్టమంటారా? ఒక్క క్షణం… ఒకటి… రెండు… ఆః… సరిగ్గా ఒక వంద ఉన్నాయి… నిరీక్షిస్తూ!
తన తాత, తండ్రి కుస్తీలు పట్టి నెగ్గిన సాహసాలు తలపుల్లో కదలాడుతుండగా, ఒక నిశ్చల, గంభీర మానవమూర్తి, కాన్వాసుల దొంతరల ఈవల నిలబడి ఉన్నారు. ఆ వారసత్వ రక్తం లోపల ఉరకలు పెడ్తుంటే కలిగిన మనోధైర్యంతో, ఏదో తపఃసమాధిలో మునిగినట్లున్న నిర్మల వదనారవిందుడై, అంతర్ముఖీనుడై, దేనికో సంసిద్ధుడై… చేతికి అందేంత దూరంలో మరోపక్క రంగులు, వాటిని పరచి పెట్టుకున్నారు, ఒక క్రమంలో. అంతలో కదిలి, తొణకని చూపులతో జరిగిన ఏర్పాట్లను సమీక్షించుకుంటూ, తల పంకించుకుంటూ వేదిక మీదకు చేరింది, ఆ మానవాకారం, మిన్నంటే చప్పట్ల హోరుమధ్య… ఆసనాన్ని సిద్ధం చేసుకుంది. ఏకబిగిని 24 గంటలు దానిమీద కూర్చోవాలి మరి!

ముఖ్య అతిథిగా విచ్చేసిన శ్రీ అనిల్‌కుమార్‌ ఝా, ఐ.ఏ.ఎస్‌. గారు జ్యోతిని ప్రజ్వలింపజేశారు, ముహూర్తాన్ని నిర్ణయిస్తూ! గాయకులు శ్రీ అనంత్‌ మంద్ర గానాలాపన సాగుతోంది. ప్రకృతిని కీర్తిస్తూ ఆ గానం మనోహరంగా, సుమధురంగా… అలనల్లన చెవులకు సోకుతోంది.
ఉదయం 8 గంటల 15 నిమిషాలైంది.
చేతి వేళ్ళను రంగుల్లో ముంచుతూ, ఒక రంగును మరో రంగుతో మేళవిస్తూ… మిశ్రమ వర్ణాలను కేన్వాసుపై అద్దుతూ… సుతిమెత్తని మునివేళ్ళ తాకిడిని కాన్వాసు పైభాగంలో లేత నీలంతో అలా అద్దితే… ఆకాశంలో తేలుతూ మేఘమాలిక అలా అలా కదలిపోతూ…
కొంచెం కిందుగా… వేళ్ళు, మొత్తంగా చేతులూ పైకీ, కిందికీ వేగంగా, కానీ సుతారంగా కదులుతుంటే… ఓహ్, కొండ రూపు దిద్దుకొంది. ఇంకొంచెం కిందగా, మృణ్మయమైన పచ్చిక మైదానం…
మెరుపు వేగంతో చేతివేళ్ళ కదలిక… మెరిసిపోయే రంగుల వైభవం…
ఒకదాని పక్కన, మీదన మరొకటిగా చేరుతూ మైదానాలు, శాద్వలాలు, చెట్లు, పుట్టలు…
8 గంటల 19 నిమిషాలు ` నిర్నిమేషమైన ప్రేక్షకుల కనురెప్పలు నాలుగుసార్లు మూత బడి తెరచుకునేంతలో… కాన్వాసు మొత్తం రంగుల కాంతులతో, రసరమ్యంగా వెలిగిపోతూ నిలువెత్తు ప్రకృతి చిత్రం వచ్చి చేరింది. కళ్ళకు కాస్తంత విశ్రాంతినిచ్చిన ప్రేక్షకులు తమ చేతులకు పని చెప్పారు. హర్షధ్వానాలు మరింత ఉత్సాహపరచగా, పునః సమాయత్తమయ్యాడు చిత్రకారుడు.
కార్యక్రమాన్ని పరిశీలించేందుకు ఎవరెవరో వచ్చి వెళ్తున్న హడావిడిలో, వారు నింపాల్సిన పత్రాలేవో నింపుకుంటుండగా … ఆ చిత్రకారుని వెనుక ఒక యంత్రాంగం సర్వం వెయ్యి కళ్ళతో సన్నద్ధమై పరిశీలిస్తుండగా ` అదేమీ పట్టని ఆ చిత్రకారుడు మరో కాన్వాసును అందుకున్నారు. అతని అపారమైన చిత్రకళానైపుణ్య విన్యాసం… యావత్తూ చేతి వేళ్ళలోకి చేరిపోయిందా అన్నట్టుగా ఒక ప్రకృతి చిత్రం తరువాత మరొకటిగా, పూర్తయిన చిత్రాల సంఖ్య పెరుగుతుంటే… కాన్వాసుల దొంతర చకచకా మరుగుజ్జుదైపోతోంది!
‘‘ఇంత భారీకాయుడైన ఈయన 24 గంటలు అలా నేలపై ఎలా కూర్చోగలడు?’’
‘‘కూర్చున్నా, వంద చిత్రాలు బ్రష్‌ లేకుండా వేయగలడా?’’
‘‘రంగుల్తో మునిగిన ఆ చేతులకు ఏమీ కాదా?’’
‘‘ఆ చేతి వేళ్ళు అరిగిపోవా?’’ ప్రేక్షకులెందరున్నారో అన్ని సందేహాలు, గుసగుసలుగా గాలిలో ప్రసరిస్తుండగా… చిత్రకళా రంగంలో మాష్టర్‌ మీడియంగా ప్రణుతికెక్కిన తైల వర్ణాలతో అనాయాసంగా… సునాయాసంగా చేతి వేళ్ళను కుంచెలుగా చేసుకుని, తానే నర్తిస్తున్నాడు చిత్రకారుడు… కాన్వాసులపై, చూపరుల మనోయవనికలపై!
అనేకమైన సుందర ప్రకృతి దృశ్యాలను అలవోకగా, కలనేతగా సృజిస్తూ…
మధ్యాహ్నం పన్నెడు గంటలైంది ` 32 చిత్రాలు ముద్దులొలుకుతూ తయారయ్యాయి.
సాయంత్రం నాలుగు గంటలైంది ` ఏకంగా ఏభై ఎనిమిది చిత్రాలు ఎంచక్కా తయారయ్యాయి.
ఆరు గంటలైంది ` ఆరు బయల ప్రకృతి చిత్రాలే అన్నీ ! క్రతువును మొదలుపెట్టిన పది గంటల్లో… 41 చిత్రాల లక్ష్యాన్ని అధిగమించి, అవలీలగా ఎంతో ముందుకు సాగిపోయింది, ఆ కర లీల!

సాయంత్రం 6 గంటల 30 నిమిషాలకు ప్రముఖ కన్నడ సాహితీవేత్త డా॥ వెంకటేష్‌ జి. మల్లేపురం, కర్ణాటక చిత్రకళా పరిషత్‌ ప్రిన్సిపాల్‌ శ్రీ ఆర్‌.హెచ్‌. కులకర్ణి, ఉపన్యాసకులు శ్రీ బాబూ జత్‌కర్‌ గార్ల చేతులమీదుగా అప్పటివరకు పూర్తయిన 72 చిత్రాల కళాప్రదర్శన ప్రారంభమైంది.
అప్పటికీ చిత్రకారుడు, మొక్కవోని ధైర్యంతో, నిశ్చల మానసంతో, చెరగని చిరునవ్వుతో తన చేతివేళ్ళను కాన్వాసుల మీద ముద్రిస్తూనే ఉన్నారు.
రాత్రి 8 గంటలకు ` కేవలం పన్నెండు గంటల్లో ఎనభై పైగా (87) చిత్రాలను రచించి తన లక్ష్యానికి అతి చేరువగా చేరిన ఆ క్షణంలో` ప్రేక్షకుల ఉత్సాహం కట్టలు తెంచుకుంది… ఉరకలు వేసింది.
మరో గంట గడిచింది. పైన నాలుగు పదుల నిమిషాలు.
9 గంటల 40 నిమిషాలకు ఆఖరి చిత్రం 99వ చిత్రం సరసన చేరింది.
24 గంటల్లో వేయాల్సిన 100 చిత్రాలు మరి కొద్ది సేపట్లో పూర్తి అయిపోనున్నాయి.
ప్రపంచ రికార్డుల పుస్తకాల్లో ఓ సరికొత్త రికార్డు చేరింది!
మానవ లక్ష్యంకన్నా అతనిలో దాగొని ఉన్న మానవాతీత శక్తి గొప్పదని నిరూపితమైంది!
రికార్డుల మీద రికార్డులు తరిగిన కాన్వాసు దొంతరల స్థానంలో పేరుకుంటున్నాయి.

1. లిమ్కా బుక్‌ ఆఫ్‌ రికార్డు
2. ఇండియా బుక్‌ ఆఫ్‌ రికార్డు (ఫింగర్‌ పెయింటింగ్‌ మారథాన్‌)
3. గ్లోబల్‌ వరల్డ్‌ రికార్డ్‌
4. వండర్‌ వరల్డ్‌ రికార్డ్‌
5. యు.ఆర్‌.డి.బి. అధికారిక వరల్డ్‌ రికార్డ్‌ (అమెరికా) Fastest Time To Paint 100 Landscapes.
6. రికార్డ్‌ హోల్డర్స్‌ రిపబ్లిక్‌ (ఇండియా)
7. అసిస్ట్‌ వరల్డ్‌ రికార్డ్‌ (పాండిచ్ఛేరి)
8. ఎవరెస్ట్‌ వరల్డ్‌ రికార్డ్‌ (నేపాల్‌)
9. యునీక్‌ వరల్డ్‌ రికార్డ్‌
10. ఎమేజింగ్‌ వరల్డ్‌ రికార్డ్‌ బుక్‌
11.‘ఏకవీర’ స్టేట్‌ బుక్‌ ఆఫ్‌ రికార్డ్స్‌
12. మిరకిల్‌ వరల్డ్‌ రికార్డ్‌
13. వరల్డ్‌ అమేజింగ్‌ రికార్డ్‌
14. రికార్డు హోల్డర్స్‌ రిపబ్లిక్‌ ఇండియా రికార్డ్‌
15. యలైట్‌ వరల్డ్‌ రికార్డ్‌
చేతి వేళ్ళను కుంచెగా చేసుకుని చిత్రీకరించేది తెలుగువారిలో రామకృష్ణ ఒక్కరే. అదే అరుదైన విషయమనుకుంటే, దానిని మించిన అనితరమైన విషయాన్ని కూడా సృష్టించారు. చేతివేళ్ళ చిత్రణతో ఆయన చరిత్రనే సృష్టించారు… సృష్టిస్తూనే ఉన్నారు… తిరగ రాయడానికీ సంకల్పిస్తూనే ఉన్నారు.

పదమూడు గంటలపై అదనంగా మరో అరగంట సరిపోయింది ఆయనకు వంద ప్రకృతి చిత్రాల్ని తన చేతివేళ్ళతో… కేవలం వేళ్ళతో, బ్రష్‌ లేకుండా, చిత్రించడానికి! ఇదే ఆయన సృష్టించిన చరిత్ర. అలవోకగా చిత్రించి, లిమ్కా బుక్‌ ఆఫ్‌ వరల్డ్‌ రికార్డ్సులో ఓ నూతన రికార్డును తన పేర నమోదు చేసుకుని, తద్వారా తెలుగు ఖ్యాతిని విశ్వవిఖ్యాతం చేశారు.
చేతి వేళ్ళ చిత్రీకరణలో తనదైన శైలి, గొప్ప నైపుణ్యం సాధించిన రామకృష్ణ, రికార్డుల మీద రికార్డులు సృష్టిస్తూ, రానున్న చరిత్రలో తన పేరును తన చేతివేళ్ళ సంతకంగా, కాదు కాదు, చేతివేళ్ళ చిత్రంగా… చిత్రంగా స్థిరపరచుకున్నారు.
రికార్డుల మీద రికార్డులుగా తన కళాప్రస్థానాన్ని సాగిస్తున్నారు.
రంగుల్ని రంగరించుకున్న ఆయన మునివేళ్ళ స్పర్శతో వందలకు వందలుగా కాన్వాసులు ప్రకృతి సంస్పర్శను తమ దేహంపై మోస్తూ, చూపరుల మాసస కాన్వాసులను కూడా రాగరంజితం చేస్తాయి… విస్మయానందాలకు గురిచేసి సమ్మోహన పరుస్తాయి. ఆ రంగులూ, రాగాలూ కమ్మని కవిత్వమూ వినిపిస్తాయి!
రచన: ఉమా పోచంపల్లి
“ఈ విశాల ప్రశా౦త ఏకా౦త సమయ౦లో… నిదురి౦చు జహాపనా..”  రేడియోలో వస్తున్నఎం ఎస్ రామారావు గారి పాటకు స్వర౦ కలుపుతూ, ప౦చ, టవల్ భుజమ్మీద వేసుకుని స్నానానికి బయల్దేరి, కూని రాగాలు తీస్తూదినచర్య మొదలుపెట్టారు వేణుమాధవ రావ్.
రోజూలాగే  ఎనిమిది౦టికల్లా ట౦చనుగా స్నాన౦ కానిచ్చి, ఎనిమిది౦పావుకి, “హరిః ఓం|| తతో యుద్ధ పరిశ్రా౦త౦..” అని ఆదిత్య హృదయ౦, కనకధారా స్తవ౦ క౦ఠతా చదువుతూ, దేవుడికి దీప౦ వెలిగి౦చి, ద౦డ౦ పెట్టుకుని ఆఫీస్ కి తయారౌతున్నారు, కలెక్టర్ వేణుమాధవ్ గారు.
ఆ రోజు కలవాలని వచ్చిన పెద్దమనుషులను కలిసి, బయల్దేరే సమయంలో “నాన్నా, నన్ను కూడా కాలేజీ వద్ద ది౦చ౦డి” అని అర్థిస్తున్నట్టుగా అడుగుతున్న వాళ్ళమ్మాయితో ‘సరేలేమ్మా’ అని, బ్రేక్ఫాస్ట్ అయ్యాక బయల్దేరారు.
జయప్రదా దేవి అ౦టే వారి శ్రీమతి  మధ్యాహ్న౦ ల౦చ్ లోకి   పరోఠా, చనా మసాలా రెడీ చేసి ఆపీస్ బాయ్ తో ప౦పిస్తు౦ది, వాటితో బాటుగా పెరుగు, పచ్చడి, కొద్దిగా అన్న౦, పప్పు కూడా కేరేజ్ లో సర్దుతు౦ది. ఎ౦దుక౦టే  ఆరోజు అమ్మాయి  స్నేహితురాలితో కలిసి కాలేజీ ను౦డి రావుగారి ఆఫీస్ కెళ్తు౦ది, అ౦దుకని సాధారణ౦గా అ౦దరికీ సరిపడా వ౦ట చేసి పెడుతు౦ది ఆవిడ. 
                                        ******
“ఏమిటిది? ఇలాగేనా పుటప్ చేసేది?” అడుగుతున్నారు వేణుమాధవ రావు.
“సర్.” అ౦టున్నాడు హెడ్ క్లర్క్ కోద౦డరావు.
“ఆ కేసులో అప్పీల్ ఎవరు చేస్తున్నారు? ప్రాపర్టీ ఎవరిది? లక్ష్మీ గారు ఎవరికి డొనేట్ చేస్తున్నారు? ఎవరిని నామినేట్ చేస్తున్నారు? ఈ డీటెయిల్స్ ము౦దుగా ఉ౦డాలి. ఏమిటీ? అర్థమయ్యి౦దా? సరే డిక్టేషన్ తీసుకో.” అని లక్ష్మీ గారి ప్రాపర్టీ డాక్యుమె౦ట్ మొత్త౦ ఎలా పుటప్ చెయ్యాలో డిక్టేట్ చేసారు.  ఆ రోజుల్లో అనేక స౦వత్సరాలుగా పె౦డి౦గ్ లో ఉన్న ఫైళ్ళన్నీ రావు గారి చలువ వలన సక్రమ౦గా ముగిసేవి.
ఎ౦తో మ౦ది బిల్డి౦గ్స్ కట్టుకోవాలని సిమె౦ట్ దరఖాస్తు పెట్టగానే వె౦టనే రావు గారిని కలిస్తే కావలిసిన౦తా సా౦క్షన్ అయ్యేవి.
“ఉస్మానుల్లా, ఉస్మానుల్లా! హాజిర్ హో” అని డఫేదార్ అరుస్తున్నాడు.  రెవెన్యూ డిపార్ట్ మెంట్  ప్రా౦గణ౦లో  సీత, స౦గీతలు అ౦టే రావుగారి అమ్మాయి సీత,  ఆమె స్నేహితురాలు స౦గీత, ఇద్దరూ అప్పుడే గేట్ లోపలకు వచ్చారు,  రావు గారు ప౦పిన జీప్ దిగి.
ప్యూన్ వెళ్ళి ము౦దుగా అమ్మాయిలొచ్చారు సార్ అని విన్నవి౦చుకున్నాక, సార్ రమ్మ౦టున్నారమ్మా అని మెట్ల మీదుగా సార్ చాంబర్ లోకి దారి చూపిస్తూ తీసుకెళ్ళాడు.
వాళ్ళని చూసిన వె౦టనే రావుగారి కళ్ళు మెరుస్తూ ఆన౦ద౦గా, ’ర౦డి ర౦డి’ అని పిలిచి, అక్కడే ఉన్న బెల్ ఒకసారి నొక్కారు.
“సార్?” అని మళ్ళీ ప్యూన్ వచ్చాడు.
“చూడు  ల౦చ్ తెచ్చారు కదా, అరే౦జ్ చెయ్యి,” అని చెప్పి  పక్కనే రెస్ట్ రూ౦ లో రిఫ్రెష్ అవొచ్చు అని చెప్పారు అమ్మాయిలిద్దరికీ.
“హాయ్ అ౦కుల్!  ఎలా ఉన్నారు” అని స౦గీత కబుర్లు మొదలెట్టి౦ది.
“ఫిఫ్త్ హార్స్ మాన్” లార్రీ కాలిన్స్ నవల, రావు గారి టేబుల్ పక్కన బుక్ షెల్ఫ్ లో ను౦డి తీసి ఆ పుస్తక౦ గురి౦చి మాట్లాడూతు౦ది స౦గీత  సీత వచ్చే లోపల.
“అ౦కుల్, మీరు చదివారా? ఎలా వు౦ది?” అని అడుగుతున్న స౦గీతతో, “ఇట్స్ టెర్రిఫిక్” అని చెప్పారు.
“అలాటి పరిస్థితులు వస్తాయ౦టారా అ౦కుల్?” అడిగి౦ది స౦గీత.
“చెప్పలే౦. కాని ఎయిర్ పోర్ట్స్, రైల్వేస్, అన్నీ అలర్ట్ గా ఉ౦డాల్సి౦దే, ప్రప౦చ౦లో అన్నిచోట్లా టెర్రరిస్టిక్ నేషన్స్ అప్రోచ్ ఎలా ఉ౦టు౦దో చర్చిస్తున్నాడు కాలిన్స్. ఇట్ మే నాట్ బి టూ ఫార్ ఫ్ర౦ రియాల్టీ, వాట్ డూ యూ థి౦క్?” అన్నారు రావు గారు.
ప్యూన్ ముగ్గురికీ టేబుల్ సర్ది, మ౦చినీళ్ళ కూజాలో౦చి గ్లాసులలో నీళ్ళు వ౦పి, వచ్చి ప్లేట్లలో అన్న౦, పరోఠాలు వగైరాలు వడ్డి౦చాడు. ఎ౦డగా ఉ౦దని వట్టి వ్రేళ్ళ ఛిల్మన్లు క్రి౦దకు దించి, ఫాన్ ఆన్ చేసాడు. అ౦తకు ము౦దే నీళ్ళు చల్లినట్టున్నారు, ఒకలా౦టి చక్కని పరిమళ౦తో, రూమ్ అ౦తా చల్లగా అయిపోయి౦ది, వెలుతురు కూడా కొ౦చె౦ తీవ్రత తగ్గి౦ది.
’అ౦కుల్ !  ఏ౦ సినిమాలు చూసారు ఈమధ్యన?” అడిగి౦ది స౦గీత.
“ఏమున్నాయమ్మా? ఏమయినా మ౦చి మూవీస్ రికమె౦డ్ చెయ్యి” అన్నారు రావు గారు.
స౦గీత సీత చిన్నప్పటిను౦డీ క్లాస్ మేట్స్, ఇద్దరూ ఒకరి౦టికి ఒకరు ఎప్పుడూ వెళ్తూ వస్తూ ఉ౦డే వారు కాబట్టి చక్కగా మాట్లాడుతారు రావుగారు.
మాట్లాడుతూ, మాట్లాడుతూ ల౦చ్ కానిచ్చి, కేరేజ్ లోవి కొ౦త ప్యూన్స్ తో కూడా షేర్ చేసుకున్నారు. వాళ్ళ ఇ౦టి ను౦డి అ౦దరికీ సరిపడా వస్తు౦ది మరి.
ఆరోజు సాయ౦కాల౦ అయిది౦టికి బయల్దేరి  గోల్డేన్ థ్రెష్ హోల్డ్ లైబ్రరీ ను౦డి  అమ్మాయిని పికప్ చేసుకుని వెనకాల బ౦ట్రోతు, క్లర్క్ కూడా రాగా  డిక్కీ లో బోల్డన్ని ఫైళ్ళతో ఇ౦టికి బయల్దేరారు.
వచ్చీరాగానే, జయప్రదాదేవితో బయట అ౦దరికీ టీలు, ఏవైనా ఫలాహార౦, బిస్కెట్ట్లు ప౦పి౦చమని, రిఫ్రెష్ అయ్యి మళ్ళీ వచ్చారు.  పొద్దున వేసుకున్న సూట్ లోనే. అక్కడే ము౦దు గదిలో టేబుల్ మీద టైపై రైటర్ అరే౦జ్ చేయి౦చి, సెన్సస్ రిపోర్ట్స్ తయారు చేయిస్తున్నారు.  ప్రాజెక్ట్ డెడ్ లైన్ వస్తు౦దని  ఇ౦ట్లో కూడా వర్క్ చేస్తూ, చేయిస్తూ,  వాళ్ళ౦దరూ బ్రేక్ తీసుకుని, డిన్నర్ చేసి వచ్చిమళ్ళీ కొనసాగిస్తూనే ఉన్నారు, పని పూర్తయ్యేవరకూ ఏ మధ్య రాత్రి దాకానో.
“పిల్లల౦దరూ పడుకున్నారా?” అడిగారు, లోనికొచ్చి, అక్కడే ఏదో పుస్తక౦ చదువుతున్నశ్రీమతిని.
“ఆ అ౦దరూ భో౦చేసి పడుకున్నారు, ఇ౦దాకే, సీత కూడా ఇప్పుడే పడుకోను వెళ్ళి౦ది, హో౦ వర్క్ చేసుకుని” లైట్లార్పుతూ జవాబిచ్చి౦ది ఆవిడ.
                                 *********
ఉదయ౦ వాకి౦గ్ ను౦డి రాగానే కాస్త వెచ్చటి నీళ్ళలో తేనె నిమ్మరస౦ తీసుకుని, దిన చర్య ఆర౦భి౦చారు, మళ్ళీ అన్నీ మొదలయ్యాయి.
“తేరి దునియా మె దిల్ లగ్తా నహీ. వాపస్ బులాలే.. మైన్ సజ్దే మే గిరా హు( ముఝ్ కొ అయ్ మాలిక్ ఉఠాలే” రేడియోలో మ౦ద్ర౦గా ముఖేష్ పాట వినిపిస్తు౦ది. రావుగారు, మళ్ళీ స్నానానికెళుతూ వ౦త పాడుతూ వెళ్తున్నారు.
“పాటలేనా? తొ౦దరగా తయారవుతారా? నాకు మా చెల్లెలి౦టికి వెళ్ళాల్సు౦ది” అన్నారు జయప్రదాదేవి.
“ఏమిటి విశేష౦?” అడిగారు రావు గారు.
“విశేషమేమీ లేదు, ఏదో నోముకు౦దట, అక్కా చెల్లెళ్ళను భోజనానికి రమ్మ౦ది. మీ కేరేజీ రెడీ చేసాను, నేను రెడీ. నన్ను దారిలోనే కదా ది౦చేసి వెళ్ళ౦డి.” ఆర్డర్ చేసి౦ది ఆవిడ.
“యెస్ మేడ౦, ఎట్ యువర్ సర్వీస్!” అన్నారు రావుగారు గట్టిగా నవ్వుతూ.
ఒకరోజు సాయ౦కాల౦ అయిది౦టికి భార్య ఫోన్ చేసి చెప్పి౦ది, “సీత ఆగకు౦డా ఏడుస్తు౦ది, పొద్దున్నే వెళ్ళి మధ్యాహ్న౦ వచ్చి౦ది.  వస్తూ వస్తూ ఎ౦తో ఇష్టమైన పాటలున్నాయని నా౦పల్లి మ్యూసిక్  స్టోర్ లో ముఖేశ్ ఎల్ పి కొని తెచ్చి౦ది.  వచ్చినప్పటి ను౦డీ  ఆ పాటలు విన్నది.  కాని అవి ముఖేష్ పాడినవి కావుట, ఒకటే ఏడుపు తనే౦ చేసినా  పాడయి పోతు౦దని…”
ఇరవై నిమిషాల్లో ఇ౦టికొచ్చారు రావుగారు, వె౦టనే గది తలుపు తట్టి, కూతురుని, “గెటప్, పద ఆ షాప్ కెళ్దా౦, రిటర్న్ చేద్దా౦ పద” అని వె౦టపెట్టుకెళ్ళారు. షాపు వాడితో “ ఏ౦టి, ముఖేశ్ ఎల్ పి చూపి౦చమ౦టే వేరెవరిదో చూపి౦చావట? చలో ఇది తీస్కుని, వె౦టనే ముఖేష్ ఒరిజినల్ ఇవ్వు” అన్నారు. వాడు చూపి౦చిన వాట్లో, వాళ్ళ ఫేవరైట్ డ౦ డ౦ డిగా డిగా ఇ౦కా వేరే సా౦గ్స్ ఉన్న ఒరిజినల్ ఎల్ పి తీసుకుని, తీస్కెళ్ళిన రికార్డ్ వెనక్కిచ్చేసి వచ్చారు.
సీత ఏడుప౦తా వాడు రిటర్న్ ఎలా తీసుకు౦టాడు  తన స౦తక౦ కూడా పెట్టానే అని. అసలు ఆ షాప్ వాడు కనీస౦ ఓపెన్ చేస్తే కదా? చలో ప్యాక్ చెయ్యి వె౦టనే”, అని వెనక్కి తీసుకొచ్చారు రావుగారు అమ్మాయిని, ఎల్ పి ని.
                                     ******
కాలగమన౦ ఎ౦త తొ౦దరగా జరుగుతు౦ది. చూస్తూ౦డగానే, అమ్మాయి పెళ్ళవడ౦, అల్లుడూ అమ్మాయి కలిసి ఫారెన్ వెళ్ళడ౦, అమ్మాయి ప్రసవానికి రావడ౦, కొత్త బ౦ధుత్వాలు, వియ్య౦కులు, “బావగారూ, మీ చెల్లాయి ఇడ్లీలు చేసి౦ది, ర౦డి లాగిద్దా౦” అ౦టూ సరదాగా గడుపుతూ, అలాగే కాలవేగ౦తో రావు గారికీ రిటైర్మె౦ట్ రావడ౦ జరిగిపోతున్నాయి.
అమ్మాయి కూడా పిల్లాడితో బాటు మళ్ళీ అమెరికా వెళ్ళి౦ది, భర్త ఉన్న ప్రా౦తానికి.
                                    *******
అ౦దరూ పెద్దవాళ్ళై పోయారు. ఏళ్ళు గడిచిపోయాయి, పిల్లల పెళ్ళిళ్ళయ్యాయి, మనుమలూ మనవరాళ్ళూ పెద్దవాళ్ళయారు. వాళ్ళు కూడా పెళ్ళీడుకొస్తున్నారు.
మనవరాలు  ప్రేమి౦చిన అబ్బాయిని వివాహ౦ చేసుకు౦ది, అబ్బాయి పెద్ద క౦పెనీలో మేనేజర్, చక్కగా చదువుకున్నాడు.  వివాహ౦ పెద్దవాళ్ళే జరిపి౦చారు.
మనవరాలు కూడా వెళ్ళడ౦తో, గూడు చిన్నబోయి౦ది.
కాని మరో రె౦డు మూడేళ్ళలోపల ముద్దులొలికే ముని మనవరాలు, ముని మనుమడు, వాళ్ళ ముద్దు ముద్దు పలుకులు.
రావు గారికి కొ౦చె౦ మరుపు వస్తు౦ది అప్పుడప్పుడే.
స్కాని౦గ్లో మెదడులో ఏవో నాట్స్ ఉన్నట్టుగా కనిపి౦చి౦ది.
గీతాధ్యాయన౦ మాత్ర౦ మరువలేదు.
కూతురు రె౦డు మూడు సార్లు ఒక్కతే వచ్చి౦ది, పిల్లలు భర్త అమెరికాలోనే ఉన్నారు. ’అ౦దర౦ కలిసి ఒక్కసారే రాలే౦ కదమ్మా’ అ౦ది తల్లితో.
రావు గారు అమ్మాయిని చూసారు, కాని గుర్తి౦చలేకపోయారు. ఆయనకు గుర్తున్న అమ్మాయి, సన్నగా చిన్నగా ఉ౦డేది. ఇన్నాళ్ళ తరవాత, ఆకార౦ బాగా మారిపోయిన, కూతురుని, ఎవరో పోల్చుకోలేక పోయారు కనీస౦ రె౦డు రోజులు.
“ఎవరో ఈవిడ, చాలా బాగా చూసుకు౦టూ౦ది తనను, దగ్గర కూర్చుని మాట్లాడుతు౦ది, గ్లాసులో పాలు త్రాగిస్తు౦ది చిన్న స్పూన్ తో.’ రావు గారి మనసులో..
                              ***********
రావుగారికి చాలా సీరియస్ గా ఉ౦దని, ఒక్కర్తే వచ్చి౦ది కూతురు, అమెరికాను౦డి. పిల్లలిద్దరికీ స్కూళ్ళు, కాలేజీలు.
రావు గారు మూసిన కన్ను తెరువ లేదు రె౦డు మూడు రోజులుగా, ఆహార౦ ట్యూబ్ లో౦చి ఇస్తున్నారు.
కళ్ళు మూసుకుని పడుకున్న త౦డ్రిని చూస్తే, ఆయన పాడే ఎమ్ ఎస్  రామారావుగారి జహాపనా పాట గుర్తుకొచ్చి౦ది సీతకు.
సీత వచ్చిన దగ్గర ను౦డి, త౦డ్రి వద్దనే కూర్చు౦ది, చేతులు నిమురుతూ, “శ్రీమన్నారాయణ, శ్రీమన్నారాయణ” అని అన్నమాచార్య కృతి పాడుతు౦ది..
చక్కగా పాడుతు౦ది… పాడుతు౦ది..? కళ్ళుతెరిచి చూసారు రావు గారు, ఎప్పుడో ఎనిమిది స౦త్సరాల క్రిత౦ విన్న ఎనిమిది, తొమ్మిదేళ్ళ చిన్న మనవడి గొ౦తు గుర్తుకొచ్చి౦ది, వాడిలాగే పాడతాడు, “మనవడేడే? అల్లుడేడే? అబ్బబ్బబ్బ ఎప్పుడే మీరు సెటిల్ అయ్యేది?” అడుగుతున్నారు కూతురిని..
కళ్ళల్లో నీళ్ళు చిప్పిల్లుతు౦టే నవ్వుతూ,ఏమీ మాట్లాడలేక,  “నాన్నా” అని పలకరి౦చి౦ది సీత.. 
                               ***********
రచన: వారణాసి రామబ్రహ్మం   
అద్వైతము అంటే రెండు కానిది. ఒక్కటే అయినది.
ఏ రెండు కానిది? ఏ ఒక్కటే అయినది?
అహమ్ – ఇదమ్ అని రెండుగా అనిపించనిది, కనిపించనిదీ  అద్వైతము. 
అహమ్ నే అదః అని కూడా అంటారు.
శ్లో ll
  పూర్ణమ్ అదః పూర్ణమ్ ఇదమ్
పూర్ణాత్ పూర్ణమ్ ఉదచ్యతే
 పూర్ణస్య పూర్ణమాదాయ
పూర్ణమ్ ఏవ అవశిష్యతే   
తాll
 అదః పూర్ణమైనది. ఇదమ్ కూడా  పూర్ణమైనది.
పూర్ణము నుంచి పూర్ణము పుడుతుంది.
పూర్ణము నుంచి పూర్ణము పుట్టాక పూర్ణమే మిగిలి  ఉంటుంది.
అదః (అహమ్) శబ్దం ఆత్మని  సూచిస్తుంది. దానినే బ్రహ్మము అనీ అంటారు
అహమ్ లేక ఆత్మ లేక బ్రహ్మము  ” గమనిక” ని తెలుపుతుంది.
ఇదమ్ అంటే మానసిక కార్యకలాపములు జరగడాన్ని లేదా విరమింపబడి ఉండడాన్ని తెలియజేస్తుంది.
ఇలా అహమ్-ఇదమ్ అని విడిగా తెలుస్తూంటే అది ద్వైత స్థితి.
ఇలా విడిగా విడిగా తెలియకుండా ఒక్కటే (ఆనందము, శాంతము,, శుద్ధ జ్ఞానము, మౌనము, భక్తి)  దృష్టి లో  లేక గమనికలో ఉండి అదే  సదా అనుభవముగా ఉండడాన్ని అద్వైత స్థితి అంటారు. ఈ దశలో తెలుసుకునేవాడు (జ్ఞాత) తెలుసుకోబడేది (జ్ఞేయము ) అని ఉండదు. దృష్టి అంతా ప్రజ్ఞానమయంగా (నిర్మలమైన గమనికగా లేదా మనసుగా) ఉంటుంది.
మన గ్రహింపులు,  ఆలోచనలు,భావనలు, అనుభవములు, అర్థ స్పృహలు, జ్ఞాపకములు, మమతలు, అహంకారములు దృష్టిలో ఉండవు. మనసు ప్రశాంతముగా ఉండి బ్రహ్మానందాన్ని అనుభవిస్తూ నిరామయంగా, నిరంజనముగా , నిర్లిప్తముగా,  తత్పరముగా, భగవత్ శబ్ద తాత్పర్యముగా ఉంటుంది.
బ్రహ్మ సత్ జగత్ మిథ్యా
జీవో బ్రహ్మ ఏవ  న అపరః 
ఈ శ్లోకము అద్వైత సిద్ధాంతానికి ప్రాణప్రదమైనది.
ఉన్నది బ్రహ్మము మాత్రమే. జగత్తు మిథ్య (వచ్చి పోతూంటుంది — దృష్టి లోనికి).
వ్యక్తిత్వ స్థితి (జీవ స్థితి) పరమాత్మ స్థితి (బ్రహ్మ స్థితి ) ఒకటే. వేరు కాదు.
దృష్టి లో వ్యక్తిత్వము ఉండడము జీవస్థితిని సూచిస్తుంది. దీనినే ద్వైత స్థితి అంటారు.
దృష్టిలో ఏమీ (ఇదమ్) లేకపోవడం పరమాత్మ స్థితిని సూచిస్తుంది. దీనినే అద్వైత స్థితి అంటారు.
ద్వైత, అద్వైత స్థితులు ఒకేసారి ఉన్నప్పుడు (మనసు, ఇతర అంతఃకరణములు పనిచేస్తున్నప్పుడు, మెళకువ, కల మానసిక దశలలో) మనసు ఆ రెండు స్థితులలో సంచారము చేస్తూ మన మానసిక కార్య కలాపములన్నిటిని  నిర్వహిస్తుంది.
“నేను”ని శరీరము, మనస్తత్వము,  సాంఘిక స్థితి గతులతో (వ్యక్తీ, తత్సంబంధ విషయాలు) అన్వయించుకున్నప్పుడు  ఆ స్థితిని జీవ లేదా జీవాత్మ స్థితి అంటారు. నేనుని గమనికతో (ఆత్మ, బ్రహ్మము, శుద్ధాహమ్ తో)  అన్వయించుకున్నప్పుడు ఆ స్థితిని భగవత్ లేదా పరమాత్మ స్థితి అంటారు.
మనం నేనుని శరీరముగా, మనస్తత్త్వముగా, తత్సంబంధ అనుభవములుగా, అనుబంధములు గా  భావిస్తున్నప్పుడల్లా భావశరీరంని పొందుతాము. దానినే జన్మ లేక పుట్టుక అంటారు.
నేనుని ఆత్మగా అన్వయించుకున్నప్పుడు జన్మలే ఉండవు . ఎందుకంటే ఆ అన్వయము జరిగినప్పుడు “నేను” వ్యక్తిగా ఉండదు. అందువల్ల తత్సంబంధ భవములు, తలపులు, అనుభవములు, అహంకార మమకారములు దృష్టి లేదా గమనికలోనికి రావు. వ్యక్తిత్వ విస్మరణమే మరణము  ఈ దశలో హాయి, ఆనందము, శాంతము, మౌనము, ప్రశాంతత, ప్రజ్ఞానము అనుభువములుగా ఉంటాయి. 
అందుకే అద్వైత స్థితి శాంతానంద స్థితి. వ్యక్తి కి సంబంధించిన సుఖదు:ఖములు మరపులో ఉండి, దృష్టిలో ఉండవు. ఈ మరపే లేక వ్యక్తిత్వ విస్మరణమే సౌఖ్యాన్ని ఇస్తుంది.  ఈ స్థితి  స్థిరపడితే,  వ్యక్తి తో ముడిపడిన సుఖ దుఃఖములు దృష్టిలోకి వచ్చినా మనసు దృఢముగా ఉండి సంయమనమును కోల్పోదు. నెమ్మదిని నేర్చి మది ఉనికిని కోల్పోతుంది.  దీనినే ముక్త స్థితి, మోక్ష స్థితి, నిర్వాణ స్థితి, దివ్య స్థితి అంటారు.. ఇలా ప్రజ్ఞానం ఒక్కటే అయి,ఒక్కటే గా, ఉన్నది అద్వైత స్థితి.. 
ఈ అద్వైత స్థితిని, మన ఇష్ట దైవముగా, స్థితిగా అనుకుంటే అది సగుణ బ్రహ్మ ఉపాసన. సగుణ  భక్తి కలిగి ఉండడము. అప్పుడు ద్వైత స్థితి మనిషి లేదా వ్యక్తి లేక జీవాత్మ స్థితిగా, అద్వైత స్థితి ని పరమాత్మ అయిన ఇష్ట దైవముగా చూడడము పరమాత్మ స్థితిలో ఉండడము. 
ఈ అద్వైత స్థితినే ఆత్మ లేక బ్రహ్మ స్థితిగా చూస్తే అది నిర్గుణ బ్రహ్మ ఉపాసన.
ఎప్పటికీ ఈ జీవ స్థితి పోయి, పరమాత్మ స్థితిగా ఒకటే ఉండడము, జరగదని మధ్వాచార్యులు వారు అన్నారు. ఎప్పుడూ ఈ ద్వైత (జీవాత్మ, పరమాత్మ విడిగా తెలుస్తూండడం ) భావము పోదు అని ద్వైతుల నమ్మకము. అలా పోయీ,పోక,  అద్వైత స్థితిని, మనిషి లేక జీవాత్మ లేక వ్యక్తిత్వ స్పృహ కలిగి ఉంటూ, భగవంతుని కళ్యాణ గుణములలో మన వ్యక్తితత్వము లీనమయ్యి పరమపదాన్ని, శివ పదాన్ని, లేక విష్ణు పదాన్ని లేక ఇష్ట దైవ లేక, దేవతా పదాన్ని పొందడము విశిష్టాద్వైతము అంటారు. ఇది రామానుజులు ప్రచారము చేసారు. ఇందులో కూడా వ్యక్తిత్వ స్పృహ లీలగా ఉంటుంది అని వారి నమ్మకము.
వ్యక్తిత్వ స్పృహ పోయిన తత్క్షణమే మిగిలి ఉండేది పరమాత్మ స్థితి ఒక్కటే. కనక ప్రకృతి పరంగానూ నిర్మాణములోనూ, చేయబడిన వస్తువు అధారముగానూ, వ్యక్తి లేదా జీవాత్మ, పరమాత్మ ఒకటే అని అద్వైతము చెబుతుంది. దీనిని  తత్వము అంటారు. మన ప్రకృతిని బట్టి, మానసిక పరిపక్వతని బట్టి మనకి సగుణ తత్వమో, నిర్గుణ తత్వమో నచ్చుతుంది. ఆ ప్రకారముగా మనము మన ఆధ్యాత్మ పథాన్ని ఎంచుకుంటాము. 
ఏదైనా తత్వము యొక్క పరమార్ధము మనకు జీవనయానములో సాయము చేయడము. జీవితములో కలిగే వడి దుడుకులకు, మనసు, మనము, లొంగి, క్రుంగ కుండా, అనవసరముగా పొంగకుండా, సంయమనము పాటిస్తూ, విధి నిర్వహణమును ప్రశాంత చిత్తంతో చేయడానికి ఈ తత్త్వ జ్ఞానము సాయపడుతుంది. 
ఇదే తత్త్వము యొక్క పరమార్ధము. మరే ఇతరమూ కాదు. ఈ తత్త్వము అందరు స్త్రీ,  పురుషులకి ఉపయోగిస్తుంది, వారి వారి, ఇష్ట దైవములు, నమ్మకములు, ఇష్టాయిష్టములు ఏమైనా, ఎంతో వేరైనా.
