రచన: మన్నెం శారద
ఎదురుగా సూర్యుడు పెరుగుతున్న కొద్దీ ఎండ వేడెక్కుతోంది. ఎండ చుర్రుమనేసరికి పద్మజ కుర్చీలో అసహనంగా కదిలింది. అప్పటికి రెండు గంటల పైనే అయ్యింది. అలా కూర్చుని. తాగిన కాఫీ కప్పు మీద చీమలు పారుతునాయి. బాల్కనీ లో అమర్చిన పూలమొక్కలు నీళ్ళు లేక తలలు వాల్చేసాయి. తొట్టెలో మట్టి నెర్రెలు యిచ్చింది. అక్కడే నీళ్ళ పంపున్నా పోయాలనిపించని నిరాసక్తత..  మాటి మాటికి కన్నీళ్ళొస్తున్నాయి పద్మజకి. ఒక్కసారి ఏదో శూన్యత ఆవరించింది. సెల్ రింగయింది. ఒక్క వుదుటున పరిగెత్తింది. యు.ఎస్. నుండి తన పెద్ద కొడుకు నరేన్ చేసాడేమో అని, తీరా ఏదో ఎడ్వటైజ్ మెంట్. మళ్ళీ నిరాసక్తంగా కూర్చుంది.  ఎదురుగా తండ్రి ఫొటో! చూపు మరల్చుకోవాలని చూసింది- కాని ఎందుకో చూడాలనిపించింది. మెల్లిగా మళ్ళీ చూసింది. ఫొటోకి బాగా మురికి పట్టింది. ఎప్పుడో ఆయనకి వేసిన దండ ఏ రంగో తెలియని స్థితిలో దుమ్ము కొట్టుకుపోయింది. ఆయన మాత్రం తనవైపు ప్రేమగానే చూస్తున్నట్లు అనిపించింది.
నాన్న! ఎందుకు ప్రేమగా చూడరు? పద్మజ కళ్ళలో నీళ్ళు చిప్పిల్లేయి. పెదవులు వణికేయి. వణికిపోతూ గట్టిగానే ఏడ్చింది.  ఎంత బిగ్గరగా ఏడ్చినా తనని ఊరడించే వారెవ్వరూ లేరిక్కడ.
ఎందుకని! ఎందుకని!
తనే చేసుకుందా- ఎలా!
‘అవును! అంతరాత్మ అరుస్తోంది- బిగ్గరగా
మొదటిసారిగా ఆమె ఆత్మశోధన లో పడింది.
నాన్న! ఎంత మంచి మనిషి!
ఎవరినీ పల్లెత్తు మాట అండం తెలీని శాంత స్వరూపులు….
 
పద్మజకు గతమంతా కళ్ళముందు కదలాడుతోంది. నాన్న, అమ్మా సంతానంలో తను మూడోది. అక్కయ్యలు శ్రావణి, విజయలు. తమ్ముడు రాము. నాన్న తనని అందరిలోకి ప్రత్యేకంగా చూసేవారు. కారణం తను కొంచెం నానమ్మలా వుండడమే కాదు, తను చదువులో చాలా చురుకుగా వుండి ఎప్పుడూ క్లాస్ లో ఫస్ట్ రావడం.
నిజానికి శ్రావణికి చదువంత అబ్బక పోయినా, ఇంట్లో అమ్మకి బాగా సహాయపడేది. అందరి బట్టలు మిషన్ మీద కుట్టేది.  అమ్మకి శ్రావణే చాలా ఇష్టం.  ఇది తనకు చాలా కోపం తెప్పించేది. ఇక విజయ ఏవరేజ్. ఎవరి జోలికి వచ్చేది కాదు.
అదంటే తనకి చాలా లోకువ. ఎప్పుడూ అక్క అనే గౌరవం లేకుండా మొద్దూ. మట్టి బుర్రా అని పిలిచి గేలి చేసేది. అమ్మకి బాగా కోపం వచ్చేది.
బుద్దిలేదా! చిన్నదానివి. అలాగేనా మాట్లాడేది అని తన్నడానికి వచ్చేది. నాన్న వారించేవారు “అది చిన్నది, ఊరుకో” అనే వారు. నాన్నకి అప్పుడప్పుడు కోపం వచ్చేది. నాన్న కోపం భలే గమ్మత్తుగా వుండేది. ఉండు నీ పని చెప్తానని, తలగళ్ళలో చాల మెత్తని బూరుగు దూది తలగడ వెతికి తీసి మీదకి విసిరేవారు. తను పక పకా ఆ తలగడ పట్టుకుని నవ్వుతుంటే-అమ్మ మాత్రం కోపంగానే చూసేది.
పనిమనిషి తలుపు తడుతుంటే – వెళ్ళి తలుపు తీసింది పద్మజ.
ఇక తప్పదన్నట్లుగా దానికోసం వంటగదిలో కెళ్ళి ఉప్మా చేసింది. తన పేరుకి కొంచెం ప్లేట్లో తెచ్చుకుని మిగతాది  పనమ్మయికి తీసుకోమని చెప్పింది. అది అదోలా తన వంక చూసి విసవిసా చీపురు తీసుకుని వూడ్వటానికి గదిలోకెళ్ళింది. దానంత వయ్యారంగా ఎవరూ ఊడ్చలేరు. వంగకుండా వయ్యారంగా చీపురుని అలవోకగా నేలని తాకీ తాకనట్లుగా ఆడించి గిన్నెలు తోమడానికి వెళ్ళిపోయింది.
పద్మజ ఉప్మా నోట్లోపెట్టుకుని గబుక్కున ఊసేసింది. అంతా ఉప్పే. పనమ్మాయి తిట్టుకుంటుందేమో! అమ్మ బ్రతికినంత కాలమూ తనెప్పుడు వంట చేసింది కనుక! పనమ్మాయి “తలుపేసుకోండి. వెళ్తున్నా” అనగానే లేచి బయటకొచ్చింది. అది వెళ్ళగానే తలుపు మూయబోతూ ఎదురింటివేపు చూసింది. ఎదురుగా ఆ ఇంట్లోనే… అమ్మా, నాన్నా వుండేవారు. తన కోసం… ఉన్నవూరు, స్వంత ఇల్లు వదిలేసి…!
పద్మజ నిట్టూరుస్తూ వచ్చి లివింగ్ రూంలో కొచ్చి కూర్చుంది. లివింగ్ రూమా… అది!
తను జీవించడంలో జీవితం వుందా!
వేణుని తను ప్రేమించి పెళ్ళిచేసుకుంది.
కానీ నెలరోజులనుండే గొడవలు! అతను ఖర్చు మనిషి! అతనికి అహం! తనది పెద్ద ఉద్యోగం! పెద్ద జీతం ! మొదటిసారి తన మాట పెడ చెవిన పెట్టే వ్యక్తి తన జీవితం లోకి వచ్చాడు! తను భరించలేకపోయింది.  అలాగే ఇద్దరు పిల్లలు పుట్టారు. ఇద్దరు మగపిల్లలు! ఈ మగపిల్లలు వట్టి స్వార్ధపరులు!
పెళ్ళయ్యేవరకు అమ్మని అంటిపెట్టుకుని తిరుగుతారు. తర్వాత పెళ్ళాన్ని!
వీళ్ళ ప్రేమలో స్వార్ధం తప్ప ఎలాంటి ఫీల్ వుండదు! తన ఫ్రెండ్ ఉమ అంటుండేది. ఒక ఆడపిల్ల ఉండాలి పద్మజా! అసలు ఆడపిల్లలు లేని తల్లి తల్లి కాదని!
” అదేంటి…?” తను ఆశ్చర్యంగా అడిగింది. “అవును పద్మజా! ఆడపిల్లవుంటే కష్టసుఖాలు తెలుస్తాయి. ప్రతిక్షణం వీళ్ళని కాపాడుకోవడమేమిటో, కన్నీళ్ళేంటో, దాని విలువ తెలుస్తుంది. హృదయానికి తగిలే గాయాలతో అనుభవాలు పుడతాయి”.
ఇప్పుడు తెలుస్తోంది. ఇద్దరు కొడుకులు రెక్కలు విప్పి వెళ్ళిపోయారు. ఒకడు విదేశాల్లో- ఒకడు ఊళ్ళోనే! అయినా దూరం ఒకటే!
కేవలం మగపిల్లలకేనా స్వార్ధం! తనేం చేసింది! మళ్ళీ తండ్రి ఫొటోవైపు బెరుగ్గా చూసింది.
అదే నవ్వు!
వచ్చి మంచమీద పడుకుంది నిస్సత్తువగా.
వేణుతో గొడవలు పెద్దవయిపోయాయి. అమ్మా, నాన్న ఎక్కడ విడిపోతామోనని పరిగెత్తుకొచ్చేసారు ఈ ఊరికి. తనెక్కుడుంటే.. అక్కడే ఎదురుగా ఇల్లు అద్దెకుతీసుకుని తనని కంటికి రెప్పలా చూసుకుండేవారు. పేరుకి తను పిల్లల్ని కన్నది గాని పెంపకమంతా వాళ్ళే! తనకి పూర్తిగా పని తగ్గిపోయింది. హాయిగా పుస్తకాలు చదివి విసిరేస్తే నాన్న అన్ని శ్రద్దగా సర్దేవారు. అమ్మ వంట చేసేది.  రాత్రికి వాళ్ళగూటికి వెళ్ళిపోయేవారు.  వేణు రాను రాను ఇంటికి రావడం కూడా తగ్గించేసాడు. డబ్బు దగ్గిర పేచీలు పెరిగిపోయాయి. ఒకరోజు చెప్పాపెట్టకుండా వెళ్ళిపోయాడు. మళ్ళీ ఆర్నెల్లకి రోగిష్టి వాడిలా వచ్చాడు.  ఆ రోజు జరిగిన గొడవ విడాకులకు దారి తీసింది.అసలా పెళ్ళి తనే ఇష్టపడి చేసుకుంది. అదీ చిన్నక్కయ్య పెళ్ళి జరగకుండానే.
నాన్న అప్పుడెంత కృంగిపోయిందీ ఇప్పుడు నాకర్ధమవుతుంది. అయినా పల్లెత్తు మాట అనలేదు నాన్న. తల్లిదండ్రులు ఇక్కడే ఉన్నారని అక్కా తమ్ముడు వస్తే వాళ్ళని పుల్లవిరుపు మాటలతో బాధించేది. వాళ్ళు తనకన్నా తక్కువ చదువుకున్నారని, వాళ్ళ భర్తల ఉద్యోగాలు తనకన్నా తక్కువ అని, వాళ్ళ బట్టల్ని, నగల్ని, ఒకటేవిటి, తనకన్నీ వినరాని వస్తువులే!
వాళ్ళేమనేవారు కాదు. చిన్నక్కయితే కన్నీళ్ళతో వెళ్ళేది తన మాటలకి. అమ్మ చనిపోయింది. పిల్లలు వెళ్ళిపోయారు. రిటైరైంది. వచ్చిపోయే జనం తగ్గిపోయారు. స్నేహితులు  వదిలేసారు. బంధువులు రారు! ఫోన్ మూగబోయింది. ఒక్కసారి స్తబ్దం!
నిశ్శబ్దాన్ని భరించొచ్చు, కాని స్తబ్దాన్ని భరించలేం!
తనని ప్రేమించిన వాళ్ళందరిని తన పెళుసు మాటలతో, అహంతో దూరం చేసుకుంది.  అమ్మ చనిపోయేక నాన్న తన దగ్గిరకే వచ్చేరు. పెన్షన్ తనకే ఇచ్చేవారు.  గుమ్మంలో కూర్చుని ఎల్లప్పుడూ తనకి అండగా  పెద్ద దిక్కుగా వుండేవారు. కాని… తను ఆయన్ని కూడా ఓర్వలేకపోయింది.
“నేనొక్కర్తే వున్నానా, మిగితా వాళ్ల కొంపలకి వెళ్ళొచ్చు కదా!” అని అరిచేది.
నాన్న నవ్వేవారు.
వాళ్ళకి సంసారాలున్నాయి పద్దూ, నేనెళ్తే  నీకెవరున్నారు?” అనేవారు శాంతంగా. అయినా ఆయన్నొక పీడగా భావించింది.
నేను అమెరికా వెళ్తున్నానని ఆయన్ని బలవంతం గా తమ్ముడింటికి సాగనంపింది. తమ్ముడి భార్య కోరలు లేని రాక్షసి. ఆయన మూడు నెలలకే మానసిక క్షొభతో మంచం పట్టారు. తను అమెరికా వెళ్ళలేదని, అబద్దం ఆడిందని తెలిసి కృంగిపోయి మరణించేరు. ఆఖరు చూపుకి వెళితే అందరూ తనని అందరూ అదోలా చూడడం  తెలుస్తూనేవుంది. ఆఖరికి అంతరాత్మ కూడా!
పద్మజ గతం లోంచి బయటకొచ్చి తండ్రి ఫొటోవైపు చూసింది కన్నీళ్ళతో. నీళ్ళు కారిపోతున్నాయి చెరువులా. లోపల ఇన్నాళ్ళూ పేరుకుపోయిన అహం, భేషజం అన్నీ బయటికి వస్తున్నాయి ధారగా.
అలా ఎంతసేపు గడిచిందా?
ఆ మూల ఆయన వాడిన చేతికర్ర, గొడుగు బయట కనిపిస్తున్నాయి. ఎన్నోసార్లు బయట పడెయ్యాలనుకుంది, కాని… ఎందుకో ఆ పని చెయ్యలేకపోయింది. గబగబా వెళ్ళి వాటిని చేతిలోకి తీసుకుని తడుతుంది. ముద్దు పెట్టుకుంది. ఎందుకో గుర్తొచ్చింది నాన్న పుట్టిన రోజు ఒక వారంలో వుందని. గబగబా వణికే చేతులలో ఫోను తీసుకుంది.
 
ఇల్లంతా సందడి!
అక్కయ్యలు, బావలు, తమ్ముడి కుటుంబం, మేనమామ పిల్లలూ- ఒకటే కబుర్లు, నవ్వులూ!
నాన్న ఫొటో వెలిగిపోతుంది. కొత్త ప్రేమతో, పూలదండలతో- ఆయన కిష్టమైన పిండివంటలు పటం ముందు. పద్మజ అందరినీ ఆప్యాయంగా పలకరించి అక్కున చేర్చుకుంది. ఆమెలోని మార్పుకి అందరూ సంతోషించేరు.
“మేమున్నామే నీకు మా యింటికి రా అంటే మా యింటికి రా” అని అందరూ ఒకటే అహ్వానాలూ!
పద్మజ మనసు ఆనందంతో నిండిపోయింది. అందరూ వెళ్ళిపోయినా- ఆ యింట్లో గతంలోలా ఇప్పుడు స్తబ్దత లేదు. ఫోను నిర్విరామంగా రింగవుతూనే వుంది పలకరింపులతో. నాన్న తననే చూస్తున్నారు ప్రేమగా “నేను లేనూ” అన్నట్లు. ఇప్పుడాయన మళ్ళీ పద్మజకి అండగా నిలబడ్డారు.
‘నానా నువ్వెప్పుడూ నాతోనే వుంటావు, నాతోనే వున్నావూ అనుకుంది. పద్మజ ఒక గులాబీ ఆయన పటం ముందు వుంచుతూ సజల నయనాలతో…
 
 
 
Jyothivalaboju
Chief Editor and Content Head
పాఠకులందరికీ దసరా, దీపావళి శుభాకాంక్షలు. మాలిక పత్రిక అక్టోబర్ సంచిక మరిన్ని ఆసక్తికరమైన కథలు, వ్యాసాలతో ముస్తాబై మీ ముందుకు వచ్చింది..
మీ రచనలు పంపవలసిన చిరునామా: editor@maalika.org
ఈ సంచికలోని విశేేషాలు:
01. ఎప్పుడూ, నాతోనే
1. పోతన నన్నెచోడుడు  
2. ఆరాధ్య – 1 
3. హిమగిరి సొగసుల నేపాల్
4. పదచంద్రిక 
5. రహస్యం
6. మొదటి మహిళా సెనెట్
7. తేడా (తండ్రి – కూతురు)
8. ముఖపుస్తకాయణం
9. ప్లానింగ్
10. మాయానగరం 8
11. కొత్తకాపురం
12. హృద్యమైన తెలుగు పద్యం
 
రచన:ఏల్చూరి మురళీధరరావు
 
ఆంధ్ర జాతీయ మహాకవి బమ్మెర పోతనామాత్యుల వారి వీరభద్రవిజయ కావ్యంలో పరమశివుడు దక్షయజ్ఞఫలంగా తనకేర్పడిన సతీవియోగానికి వికలమనస్కుడై  హిమవత్పరిసరప్రాంతానికి వెళ్ళి తపోమగ్నుడైనప్పుడు దేవతలు తారకాసుర వధను కావింపగల కుమారోదయం నిమిత్తం పార్వతీపరమేశ్వరులకు పరిణయాన్ని ఘటింపగోరి శివతపోభంగానికి మన్మథుని అభ్యర్థించిన సన్నివేశం ఉన్నది. మన్మథుడు పరమశివుని యోగదీక్షను భగ్నం చేయటానికి సర్వసన్నాహాలతో రథారూఢుడై బయలుదేరుతాడు. ఆ సమయంలో మన్మథునికోసం కామధేనువు తెచ్చిన పుష్పరథాన్ని మహాకవి వర్ణిస్తున్న పద్యం ఇది:
 
సీ. కమలషండము నున్నఁగాఁ జేసి యిరుసుగాఁ గావించి, కెందమ్మికండ్లఁ గూర్చి
తగ నించు మోసుల నొగలుగాఁ గావించి, కర మొప్ప గేదఁగి కాఁడివెట్టి
సంపెంగ మొగ్గలఁ జనుగొయ్య లొనరించి, పల్లవంబుల మీఁదఁ బఱపుఁ జేసి
చెలువైన పొగడదండలచేత బిగియించి, యెలదీఁగె పలుపులు లలిని జొనిపి
 
గీ.తెఱఁగు లరసి పువ్వుతేనెఁ గందెనవెట్టి
గండు రాజకీరకములఁ గట్టి
మెఱయఁ జిగురుగొడుగు, మీనుటెక్కెముఁ గ్రాలఁ
దేరుఁ బన్ని సురభి తెచ్చె నపుడు.      (2-94)
ముద్రితప్రతులలోని అరసున్నలు, అచ్చుతప్పులను సరిచేశాను. పద్యం మొదట “కమలషండము” అని గాక, నిజానికి “కమలకాండము” అని ఉండాలి. దానిని మాత్రం అలాగే ఉంచాను.
పద్యాన్ని చూడగానే మొట్టమొదట కవి రూపించిన రథనిర్మాణంలోని సాంకేతిక విజ్ఞానకౌశలం మన దృష్టిని ఆకర్షిస్తుంది. ప్రకృతి ద్రవ్యాలలో ఏ రథభాగానికి ఏది ఉపకరిస్తుందో నిశ్చయించుకొన్నాడు. ఆవశ్యకమైన ఆ సాధనసామగ్రిలో దేనినీ విడిచిపెట్టకుండా సాకల్యంతో పరికరాలన్నింటిని ముందుంచుకొన్నాడు. ముందుగా సుతిమెత్తనిదైన కమలకాండాన్ని (తామర తూడును) తీసుకొని గమనసౌలభ్యంకోసం మరింత నున్నగా చేశాడు. దానిని ఇరుసుగా నిలిపాడు. తూడు కనుక దాని ఆకృతి రథానికి ఇరుసుగా పనికిరావటం భావ్యమే. ఇరుసుకు అటూయిటూ ఎఱ్ఱతామరలతో చక్రాలను కట్టాడు. రథచక్రం శతారం కాబట్టి చక్రంలోని నూరు ఆకుల వలె రేకులు విప్పారి ఉన్న శతపత్రాలను చక్రాలుగా బిగించటం సమంజసమే. కాడి మానికి ఆధారంగా  రథానికి ముందు రకరకాల పువ్వు మోసులతో నిడుపాటి కొయ్యలను నొగలుగా బిగించాడు.  గుఱ్ఱాల మెడలపై ఉంచేందుకు గేదంగి పువ్వుల కాడిని నిలిపాడు. గేదంగి పువ్వులు పసిమివన్నెలో చూడ ముచ్చటగా ఉండి, సురభిళ పరిమళాలను విరజిమ్ముతుంటాయి. పచ్చ పూమొగలి అనికూడా అంటారు. పుష్పరథం కనుక పైకి చూడటానికి బిరుసుగా కనుపించే ఆ పువ్వురేకులతో కాడిని రూపొందించాడు. గేదంగి పువ్వును మరుని చేతనుండే పదునైన బాకుగా వర్ణించటమూ ఉన్నదే. పైగా అది పరమేశ్వరుని పూజకు తగదని సంప్రదాయం. శివునితో సమరానికి తలపడుతున్నప్పుడు శివపూజకు అనర్హాలైన పరికరాలతో రథాన్ని పూన్చటం సముచితమే కదా. ఆ పచ్చపూమొగలి కాడిని చూసి పరమశివుని గళాలంకృతులు గానూ, హస్తభూషా విశేషాలు గానూ, కాలి అందెలు గానూ ఉన్న సర్పరాజులు కలవరపడకా తప్పదు.
ఆ తర్వాత రథానికి రెండు వైపులా సంపెంగ మొగ్గలతో నిలువుకొయ్యలను (వసిగర్రలను) అందంగా అలంకరించాడు. రథికుడు కూర్చొనేందుకు చిగుళ్లతో మెత్తని పరుపును పరిచాడు. రథబంధంలో ఎక్కడా ఏదీ సడలిపోకుండా (వదులు లేకుండా) పొగడ దండలను కట్టుత్రాళ్ళుగా బిగించాడు. లేదీగెలతో గుఱ్ఱాలకు కట్టే పలుపులను (పగ్గాలను) ముక్కుత్రాళ్ళుగా జొనిపాడు. ఎక్కడన్నా సంధులలో అతుకులు సరిగా లేవేమో అని చూసి పువ్వుతేనెతో కందెన పెట్టాడు. అప్పుడు గండుచిలుకలను గుఱ్ఱాలుగా పూన్చాడు. చివరిగా చిగురు గొడుగును, మత్స్యకేతనాన్ని నిలిపాడు.
“కమలకాండము” అని గాక “కమలషండము” అని తీసుకొన్నా, ఇరుసు అన్న ఏకవచనానికి కమలముల యొక్క షండము అని ఏకవచనమే ఏ వ్యత్యయమూ లేకుండా ఉన్నది.
పోతన గారు వర్ణించినది రథాన్ని నిర్మించటం ఎలాగో తెలిసిన సాంకేతికనిపుణుని సృష్టి. రథానికి ఇరుసు, చక్రం, ఆకులు, నొగ, కాడి, వసిగర్రలు, రథికుడు కూర్చునేందుకు పరుపు, కట్టుతాళ్ళు, పగ్గాలు, కందెన, చిలుకలు, గొడుగు, టెక్కెం అన్నవి రథాంగాలు. అందుకు తామర తూడు, ఎర్ర తామరలు, పువ్వు మోసులు, గేదంగి పువ్వులు, సంపెంగ మొగ్గలు, పల్లవాలు, పొగడ దండలు, లేదీగలు, పువ్వుతేనె, రాజకీరాలు, చిగుళ్ళు, ఎలమీను అన్నవి పనికివచ్చాయి. “కమలషండము నున్నఁగాఁ జేసి, ఇరుసుగాఁ గావించి”, “కెందమ్మి కండ్లఁ గూర్చి”, “తగ నించు మోసుల నొగలుగాఁ గావించి”, “కరమొప్ప గేదఁగి కాఁడివెట్టి”, “సంపెంగ మొగ్గలఁ జనుగొయ్య లొనరించి”, “పల్లవంబుల మీఁదఁ బఱపుఁ జేసి”, “చెలువైన పొగడదండలచేత బిగియించి”, “ఎలదీఁగె పలుపులు లలిని జొనిపి”, “తెఱఁగు లరసి పువ్వుతేనెఁ గందెనవెట్టి”, “గండు రాజకీరములఁ గట్టి”, “మెఱయఁ జిగురుగొడుగు, మీనుటెక్కెము గ్రాలఁ, దేరుఁ బన్ని” అంటూ రథంలోని ఒక్కొక్క భాగాన్ని ఎంత శ్రద్ధతో నిర్మించాడో, ఆ క్రియాపదాల మోహరింపు నిరూపిస్తున్నది.
ఇది పద్ధతైన నిర్మాణక్రమం. దేని తర్వాత దేనిని కట్టాలో తెలిసి బండిని తయారుచేశాడు. పరికరాలను కూర్చిన తీరులో ఏ మాత్రం క్రమం తప్పినా, ముందు వెనుకలు అయినా – రథం నిలబడదు.
ధారాశుద్ధి, అలంకారసామగ్రి, కవిసమయాలు – ఏ విధాన చూసినా సలక్షణమైన పద్యం ఇది. కల్పనలోనూ, క్రమపరిగతిలోనూ ఒక్క లోపమూ లేని రచన. పుష్పరథం కాబట్టి సుకుమారములైన సాధనాలతో మహనీయమైన దృగ్విషయాన్ని నిర్మించాడు. ఏ వస్తువు ఏ విధంగా ఉద్భాసిస్తుందో ఆ వస్తుగతంగా ఔపమ్యాన్ని సాధించాడు. ప్రతివస్తూపమాలంకారాన్ని మనోహరంగా నిబంధించాడు.
ఇదే సన్నివేశంలో నన్నెచోడుని పద్యం ఇది:
సీ.పంకరుహంబులు బండికండులు, చన్పకంబులు నొగ, లుత్పలంబు లిరుసు,
గరవీరములు బలుగాఁడి, జాదులు సనుఁగొయ్య, లశోకముల్ గోడిపీఁట,
సిందువారంబులు సీలలు, గేతకుల్ మెట్టులు, మొల్లలు మెట్టుగుదెలు,
పొగడలు పలుపులు, పున్నాగములు పగ్గములు, సహకారముల్ పూనుగాఁడి,
 
గీ.కురవకానీక మాలంపుఁగోల, కైర
వములు మునుకోల, కోకముల్ వాహనములు
గా వసంతుండు సూతుఁ డై పూవుఁదేర
నెరయఁ గుసుమాయుధంబుల నినిపి తెచ్చి.                                                                  (4-83)
 
ఇందులో వీరభద్రవిజయంలోని పద్యానికంటె అధికవస్తువులతో రథస్వరూపాన్ని కన్నులకు కట్టే ప్రయత్నం ఉన్నది. అయితే, తామర పువ్వులు బండిచక్రాలు, సంపెంగలు నొగలు, ఉత్పలములు ఇరుసు, కరవీరాలు బలమైన కాడి, జాజులు చనుగొయ్యలు, అశోకాలు నొగకు చివరి క్రిందిభాగంలో ఎత్తుగా ఉంచే మోపుడు కొయ్య, వావిలి పూలు సీలలు, కేతకీ పుష్పాలు మెట్లు, మొల్లలు మెట్టు గుదియలు, పొగడలు పలుపులు, పున్నాగములు పగ్గాలు, సహకారాలు పూనుగాడి, కురవకాలు ఆలపు కోల, కైరవాలు మునుకోల, కోకాలు గుర్రాలు – అని వస్తువులను తెచ్చి రాశిపొయ్యటమే కాని ఆ చెప్పటంలో ఒక ప్రాగుద్దిష్టక్రమమంటూ లేదు. పద్యోపక్రమణికలో “కెందమ్మి కండ్లు” – “పంకరుహంబులు బండికండులు” అని ఉన్నందువల్ల – ఒకరి పద్యాన్ని చూసి ఒకరు వ్రాశారనిపించటం తప్పేమీ కాదు.
నన్నెచోడుని పద్యంలో మున్ముందుగా కనుపించే విషయం: ఒక క్రమమంటూ లేని రథనిర్మాణం. వస్తువులను కుప్పగా పేర్చుకొనిపోవటమే కాని, పోతన పద్యంలో ఉన్న సవ్యమైన నిర్మాణక్రమాన్ని కవి గుర్తింపలేదు. ఇరుసుతో మొదలుపెట్టి కేతనం దాకా సాగిన క్రమాన్ని, ఆ నిర్మాణసాధనసంపత్తిని గమనింపలేదు.  పైగా, “ఉత్పలంబులు ఇరుసు”, “కరవీరములు పలుగాఁడి”, “సహకారముల్ పూనుగాఁడి”, “కైరవములు మునుకోల” వంటి చోట్ల వచనవ్యత్యయానికి కారణం తెలియదు. ప్రాచీనుల రచనలో ఒక్క పద్యంలో ఇన్ని వ్యత్యయాలుండటం చిత్రమే. పోతన పద్యంలో ఇటువంటి అతిక్రమణం ఒక్కచోటా కనబడదు.
పొగడలు గుర్రాల మెడలను యుగంధరానికి కట్టే పలుపులకు, పున్నాగాలు (సురపొన్నలు) గుర్రాల మెడలకు బిగించి సారథి చేతిలో ఉంచుకొనే పగ్గాలకు సముచితమైన వస్తుకల్పనలు కావు. చంపకాలతో (సంపెంగ పువ్వులతో) బండి కాడికి అటూయిటూ ఉండే కట్టుకొయ్యల నొగలు పెట్టాక మళ్ళీ కరవీరాల (గన్నేరు పువ్వుల) కాడి ఒకటి, సహకారాల (తియ్యమామిడి పువ్వుల) పూనుకాడి ఒకటి పెట్టాడు. “ఆలంపుఁగోల” (యుద్ధదండము లేదా, బెత్తం) రథనిర్మాణంలో భాగం కాదు. నిజానికి పద్యంలో అనవసరం. “కైరవములు మునుకోల” అన్నది కూడా రథనిర్మాణంలో భాగం కాదు. అవి వసంతుని చేతిలో వస్తువులని సరిపెట్టుకోవాలి. సారథి అయిన వసంతుడు కుసుమాయుధాలను సృజించి (ఈని), తెచ్చి రథంలో ఉంచాడనటం సరికాదు. యోద్ధ తానై తన ఆయుధజాతాన్ని తీసికొనిరావటం సంప్రదాయం. కుసుమాయుధాలను రథం నిండా “నింపి” పెట్టడం కూడా అనుచితమే. ఎంతమందిపై ఎన్నేన్ని కుసుమబాణాలను ప్రయోగించాలని ఆ “నినిపి” తేవటం? రథమంతా నింపలేదనుకొంటే, “నినిపి”, దేనిలో తెచ్చినట్లు? “పూవుఁదేర, ‘నెరయఁ’ గుసుమాయుధంబుల ‘నినిపి’ తెచ్చి” అన్న ప్రయోగం సరికాదని అంగీకరించాలి. సామాన్యయోధుని రథంలో తూణీరాలలో బాణాలను నింపినట్లు వర్ణిస్తున్నాడే కాని, మన్మథుని కుసుమాయుధాలెన్ని? వాటిని రథం నిండుగా తేవటం ఏమిటి? ఇది సన్నివేశానికి తగిన పాత్రోచితమైన రూపణమా? కాదా? అని ఆలోచించుకోలేదు.
ఇంతకీ రథనిర్మాణానికి అనవసరమైన బెత్తాలను, మునుగర్రలను చెప్పినవాడు అసలు చెప్పవలసిన గొడుగును, జెండాను మర్చిపోయాడు. రథికుడికోసం పల్లవాలతో పరిచిన బాలీసును మర్చిపోయాడు. అంతే కాదు. మన్మథుని తేరికి చక్రవాకాలు వాహనాలని పొరపాటుగా వర్ణించాడు. మన్మథుని వారువాలు చక్రవాకాలు (“కోకముల్”) కావు; గండు చిలుకలు.
పోతపోసిన అపరంజి బొమ్మవంటి పోతన పద్యంతో సరిపోల్చినపుడు నాణ్యం తప్పిన నన్నెచోడుని పద్యం వెలవెలపోతున్నది. ఆ పద్యాన్ని చూసి పోతన అనుకరించాడనేందుకు అనువైన లక్షణసౌభాగ్యం అందులో లేనే లేదు. వస్తుసామ్యం ఉండటం వల్ల, కొంత కల్పనలోని సజాతీయత మూలాన ఒకరిని చూసి వేరొకరు పద్యనిర్మాణం చేశారనిపించటం సహజమే. అయితే, పోతన పద్యంలో లేని అధికవస్తువులను కూర్చే అపోద్యమంలో నన్నెచోడుడు అందులోని సాంకేతికనిర్మాణక్రమాన్ని, శబ్దసంయోజనలోని సార్థకతను గమనించినట్లు లేదు. ‘కండులు’, ‘చనుపకములు’ వంటి కొన్ని ప్రాచీనతను స్ఫురింపజేసే పదాలను గుప్పించే ప్రయత్నం వల్ల పద్యానికి ఒనగూరిన ప్రయోజనమూ ఏమీ లేదు.
 
విజ్ఞపరిశీలకులు వివేచింపవలసిన విశేషం ఇది.
రచన: అంగులూరి అంజనీదేవి 
http://www.angulurianjanidevi.com  
anguluri.anjanidevi.novelist@gmail.com
 
 
కడప నుండి వస్తున్న వెంకటాద్రి ఎక్స్‌ప్రెస్‌లో కూర్చుని ఎంతో ఉద్విగ్నంగా ప్రయాణం చేస్తోంది ఆరాధ్య. ట్రైనెక్కినప్పటి నుండి ఆమె ఆలోచనలు ట్రైన్‌లాగే కదులుతున్నాయి. మనసు వేగంతో పోటీ పడుతున్నాయి. ఆమె చేస్తున్నది రైలు ప్రయాణం కాబట్టి చెట్లు, అడవులు, పొలాలు, కొండలు దాటి వెళ్తున్నాయి. అదే జీవిత ప్రయాణమైతే ఈ ప్రకృతి, ఈ ఆహ్లాదం ఉంటుందా?
ప్రతి ప్రయాణం వెనుక ఒక రహస్యం, ఒక అర్థం, ఒక పరమార్థం వుంటుంది. ఆ ప్రయాణ ప్రవాహంలో ఇప్పుడు కన్పించింది మళ్లీ కన్పించకపోవచ్చు. అంతవరకు చేతిలో వున్నది జారిపోనూ వచ్చు. ఏదైనా ఒక అద్భుతం జరుగుతున్నప్పుడే దాన్ని గుర్తించాలి. జరిగిపోయాక గుర్తించాల్సిన అవసరం రాదు. చెయ్యగలిగినవే చెయ్యాలనుకొని ఇష్టమైనవన్నీ వదులుకుంటే జీవితమంతా రాజీయే! చర్యలనేవి ఏదో ఒకనాటికి గమ్యం చేర్చేలా ఉండకూడదు. ప్రతి చర్య ఒక గమ్యం కావాలి. ఒక ముందడుగు కావాలి. కాలం మారినా లక్ష్యాలు మారినా భావోద్వేగాలు మారవు.  ప్రోత్సహించేవాళ్లు,  ప్రేరేపించేవాళ్లు లేకపోతే చాలా పనులు జరగవు. పనులు లేకపోతే ప్రయాణం వుండదు. ప్రయాణం లేకపోతే దారులు తెలియవు. దారులు తెలియకపోతే గమ్యం దొరకదు.

ఆర్యాధ్య బి.టెక్‌ పూర్తిచేసి ఉద్యోగాన్వేషణలో ఉంది. ఎంత చదివినా ఇంట్లో వుంటే పిలిచి ఉద్యోగాలు ఎవరూ ఇవ్వరు కదా! బయటకెళ్ళి ప్రయత్నించాలి. అప్పుడప్పుడు నెట్‌లో కూడా సెర్చ్‌ చేసుకోవాలి. అంతేకాదు. సాఫ్ట్‌వేర్‌ ఫీల్డ్‌లో జాబ్స్‌ చెయ్యాలనుకున్నప్పుడు సాఫ్ట్‌వేర్‌ కోర్సెస్‌ నేర్చుకోవాలి. వాటిల్లో సి-లాంగ్వేజ్‌, సి++, జావా నేర్చుకోవాలి. ఇవి కాక ఇంకా డాట్‌నెట్‌, షేర్‌పాయింట్‌, ఒరాకిల్‌, శాప్‌, మెయిన్‌ ప్రేమ్స్‌ కోర్సులు కూడా వుంటాయి. ఈ కోర్సులు నేర్చుకున్నా ‘ఎక్స్‌పీరియన్స్‌ వుందా?’ అని అడుగుతుంటారు. ఎక్స్‌పీరియన్స్‌కి కోర్సులు కాని, కోచింగ్‌ సెంటర్లు కాని లేవు.
బి.టెక్‌. చదువుతున్నంత సేపు ఏమీ అన్పించలేదు కాని ప్రాజెక్ట్‌ పూర్తయి ఇంట్లో వుండటం మొదలు పెట్టినప్పటి నుండే అసలు కష్టాలు ప్రారంభమయ్యాయి. వీధిలో తిరగాలంటేనే భయం ఆరాధ్యకి. తెలిసిన వాళ్లు ఎవరు కన్పించినా ‘నీకింకా జాబ్‌ రాలేదా?’ అనో ‘నువ్వింకా జాబ్‌కి వెళ్లలేదా?’ అనో అడుగుతుంటే డిప్రెషన్‌ పెరిగేది. ‘మా అమ్మాయికి బెంగుళూరులో జాబ్‌ వచ్చింది. మా అబ్బాయి సాఫ్ట్‌వేర్‌లో సెటిల్‌ అయ్యాడు. నువ్వింకా ఇంట్లోనే వున్నావా?’ అని ముఖం చూడగానే అడిగే ఆంటీలకి జవాబు చెప్పలేకపోయేది.
ఆరాధ్య తల్లి రమాదేవిలో కూడా మార్పు వచ్చింది. ఒకప్పుడైతే ”హైదరాబాదు వెళ్లి అంత రష్‌లో ఏం జాబ్‌ చేస్తావే! అంత అవసరమా?” అనేది. ఇప్పుడలా లేదు. సూటిపోటి మాటలు మాట్లాడితే ఆరాధ్యకి అర్థం కాదని డైరెక్ట్‌గానే ”ఆరాధ్యా! టీవీ చూస్తూ ఎంతసేపు కూర్చున్నా అదేమైనా జాబ్‌ చూపెడుతుందా? హైదరాబాదు వెళ్లరాదూ! ఏదో ఒక జాబ్‌ వస్తుంది” అంది. ఈ మధ్యన రమాదేవి ధ్యాసంతా స్వీట్‌హౌజ్‌ మీద కన్నా రిమోట్‌ పట్టుకొని టీ.వీ. ముందు కూర్చుని వుండే కూతురు మీదనే వుంది. స్వీట్‌హౌజ్‌ వాళ్లు వుండే ఇంటిపక్కనే రోడ్డుమీదకి కన్పిస్తూ వుంటుంది. వాళ్ల పూర్వీకులు కూడా అదే వ్యాపారం చేస్తూ జీవించారు.
ఆరాధ్య తన చేతిలో వున్న రిమోట్‌ని పక్కనపెట్టకుండా అలాగే పట్టుకొని ”జాబ్స్‌ దొరకటం అంత ఈజీ అనుకుంటున్నావా మమ్మీ! బయట హెవీ కాంపిటీషన్‌ వుంది” అంది.
”పోటీ లేనిది ఎక్కడ? అలా అని ఏ ప్రయత్నం లేకుండా ఇంట్లోనే వుంటావా?”
”బయటకెళ్లి ఆ పోటీని తట్టుకోవడం అంత సులభం కాదు. ఆపర్చునిటీస్‌ బాగా తగ్గాయి”
”నీతో చదివిన వాళ్లంతా జాబ్స్‌ చేస్తున్నారు. ఆపర్చునిటీస్‌ లేకుంటే వాళ్లెలా చేస్తున్నారు”
”ఎంత చెప్పినా నీకు అర్థం కాదని నాకు తెలుసు. అలాంటప్పుడు ఎంత చెప్పినా వేస్టే మమ్మీ!”
”అలా అని ఇంట్లోనే వుంటావా? ఇలా టీవీ చూస్తూ…” అని రమాదేవి అనగానే
చేతిలో వున్న రిమోట్‌ని పక్కనే వున్న బెడ్‌ మీదకి విసిరికొట్టింది ఆరాధ్య.
ఆరాధ్యకి వచ్చిన కోపాన్ని చూసి ఏమాత్రం చలించకుండా అలాగే నిలబడి ”నువ్వు బి.టెక్‌ చదివావనే కాని కొంచెం కూడా బాధ్యత లేదు. అసలు బాధ్యతగా ఆలోచించటం కూడా రాదు నీకు. అలాంటప్పుడు నేనేం చెప్పాలి? నీవేమైనా ఇంకా చిన్నపిల్లవా?” అని అనేలోపే
అక్కడి నుండి లేచి విసురుగా బయటకెళ్లబోయింది ఆరాధ్య.
”ఆగు. తప్పించుకోవడం సమర్ధత కాదు. ఇలా ఎన్నిరోజులు? ఇంటికి పెద్దదానివి. చదువు అయిపోయి ఖాళీగా వుంటే తమ్ముడ్ని ఎవరు చదివిస్తారు?”
”మీరంతా వున్నారుగా తమ్ముడికి… నేను చదివించటం ఏమిటి మమ్మీ? అయినా తమ్ముడ్ని చదివిస్తానని నేనేమైనా మీకు చెప్పానా?”
”నువ్వు చెప్పినా చెప్పకపోయినా ఇప్పుడు మనం వున్న ఈ పరిస్థితిలో తమ్ముడ్ని నువ్వే చదివించాలి”
”అబ్బా! తమ్ముడి విషయం పక్కన పెట్టి మాట్లాడు మమ్మీ!”
”మరి ఇంకేం మాట్లాడాలి?”
”బి.టెక్‌ అయిపోయిందన్న మాటేగాని నాకు ఒక్క కోర్సులోనైనా కోచింగ్‌ ఇప్పించారా? హైదరాబాదు పంపించారా? ఇప్పుడేదో ఇలా అంటున్నావు గాని నాతో చదివినవాళ్లంతా ఎక్కడున్నారో! ఎలా వున్నారో! వాళ్లు అలా వుండేముందు ఏఏ కోచింగులు తీసుకున్నారో అడిగి తెలుసుకున్నావా? నేను చెప్పినా వినేదానివి కాదు. అసలు నా గురించి ఆ ఆలోచనే లేదు. ఇక టి.వి. చూస్తూ ఇంట్లో వుండక ఇప్పుడు నన్నేం చేయమంటావు?”
”మరిప్పుడు వెళ్తావా? కోచింగ్‌ తీసుకుంటావా? అయితే ఎక్కడో ఓచోట అప్పుచేసి డబ్బులు తెస్తాను” అంది రమాదేవి.
ఆరాధ్య మాట్లాడలేదు.
”చెప్పవే! మౌనంగా వుండి నీ ఫ్యూచరెందుకు పాడుచేసుకుంటావు? నీమీద ఇంత పెట్టాం! ఆ కాస్త పెట్టలేమా?”
”ఇప్పుడు నువ్వు పెట్టేది నా ఫ్యూచర్‌ కోసమా? లేక తమ్ముడి చదువుకోసమా?”
”నాకు ఇద్దరూ ముఖ్యమే! మేము ఏం చేసినా మీకోసమేగా!”
”మరి అప్పు ఎందుకు చెయ్యటం? ఇంట్లో డబ్బులున్నాయిగా!”
”డబ్బులున్నాయా? డబ్బులెక్కడివి?”
”డాడీ, నువ్వు రాత్రి లెక్కపెట్టి బీరువాలోపెట్టడం నేను చూడలేదనుకుంటున్నావా?”
”అవి నీకోసం కాదు ఆరాధ్యా! తమ్ముడి కోసం. తమ్ముడు ఇప్పుడు బి.టెక్‌ ఫైనలియ్యర్‌. అందులో అది పేమెంట్‌ సీటు. ఫైనల్‌ ఇయర్‌కి కట్టాల్సింది కట్టాలి కదా!” అంది.
”అర్థమైంది మమ్మీ! మీ కాన్‌సన్‌ట్రేషన్‌ మొత్తం తమ్ముడి మీదనే వుంది. అందుకే నేను అడిగినప్పుడు నాకు డబ్బులివ్వలేదు. అంతేకాదు మీరు నన్ను తమ్ముడ్ని చేర్పించినంత మంచి కాలేజీలో కూడా చదివించలేదు. ఏదో బి.టెక్‌. చేయించామంటే చేయించారు. అంతే!”
మాట్లాడలేకపోయింది రమాదేవి. బి.టెక్‌ చదివిస్తే మంచిదనుకున్నారే కాని అందులో కూడా మంచివి, మంచివి కాని కాలేజీలు వుంటాయన్నది ఆమెకు తెలియదు. ఎందులో చదివితే తక్కువ ఖర్చు వస్తుందన్నదే చూశారు. అక్కడే చదివించారు.
తల్లి మౌనంగా వుండటం చూసి ”మనం చదివే కాలేజీని బట్టి కూడా ఉద్యోగాలు వస్తాయి మమ్మీ! అప్పుడలా ఆలోచించే సునీల్‌ని అంత మంచి కాలేజీలో చేర్పించారు.
”నువ్వు అర్థం చేసుకోకుండా ఇలా మాట్లాడితే నేనేం చెయ్యను ఆరాధ్యా?”
”నువ్వు చెయ్యాల్సింది ఏమీలేదు మమ్మీ! నేను అర్థం చేసుకోలేనిది కూడా ఏమీలేదు. మీరు నాకోసం అప్పులేం చెయ్యనవసరం లేదు. ఇప్పటికే నామీద పెట్టింది చాలు. ప్రతిరోజు నువ్వూ, నాన్న నా విషయంలో ఎంత గొడవ పడుతున్నారో నేను వింటూనే వున్నాను. అయినా తప్పక చచ్చినట్లే ఈ ఇంట్లో పడి వున్నాను చూడు అందుకు నన్ను నేను తిట్టుకోవాలి. ముందు నాకసలు ఆత్మాభిమానం లేదు”
”అలా అనకు ఆరాధ్యా! నేనూ, నాన్నా నీకేమైనా పరాయివాళ్లమా?”
ఆరాధ్య మాట్లాడకుండా ఆలోచిస్తోంది.
”ఏంటే ఆలోచిస్తున్నావ్‌?” వెంటనే అడిగింది రమాదేవి.
”ఏం లేదు. నా ఉద్యోగ ప్రయత్నాలేవో నేను చేసుకుంటాను” అంది ఆరాధ్య. ఆమెలో కసి పెరిగింది.
”ఎలా చేసుకుంటావే?”
”నాకు మాత్రం తెలుసా! ప్రయత్నిస్తాను” అంటూ ఇంకేం మాట్లాడకుండా బయటకెళ్లింది ఆరాధ్య.
ఆ రాత్రికే ఫ్రెండ్‌కి ఫోన్‌ చేసింది.
అతను ‘హలో!’ అనగానే ”నేను ఈ ఇంట్లో వుండలేకపోతున్నాను రాకేష్‌! నాకు జాబ్‌ కావాలి” అంది.
”జాబా! హైదరాబాదు రాలేనని నువ్వేగా అన్నావ్‌! పైగా మా ఇంట్లోవాళ్లు అంతదూరం పంపించరని కూడా అన్నావ్‌!”
”అన్నాను. కానీ…”
”కానీ లేదు. ఏం లేదు. హాయిగా తిని ఇంట్లో కూర్చో. ఇప్పుడంతవసరం ఏమొచ్చింది?” అంటూ నవ్వాడు.
”నేనింత సీరియస్‌గా అడుగుతుంటే నీకు నవ్వెలా వస్తుంది? ఇప్పుడు నేనెంత బ్యాడ్‌ పొజిషన్లో వున్నానో నీకు తెలుసా?”
”నీ పొజిషన్‌ బ్యాడా?” అంటూ మరింత ఆశ్చర్యపోయాడు రాకేష్‌.
”అవును రాకేష్‌! నీకెలా చెప్పాలో అర్థం కావడం లేదు”
”నువ్వెలా చెప్పినా అర్థం చేసుకుంటాను. కానీ ఇప్పుడు కాదు. నేనిప్పుడు నిద్రపోయే మూడ్‌లో వున్నాను. రేపు కాల్‌ చెయ్యవా ప్లీజ్‌!” అంటూ కాల్‌ కట్‌ చేశాడు.
మళ్లీ కాల్‌ చేసింది ఆరాధ్య.
రాకేష్‌ లిఫ్ట్‌చేసి ”ఇప్పటికిప్పుడు జాబ్‌ అంటే అంత ఈజీ అనుకుంటున్నావా?”
”అప్పటి పరిస్థితులు వేరు. ఇప్పుడున్న ఈ పరిస్థితులు వేరు. అయినా నేను నీకన్నా టూ ఇయర్స్‌ సీనియర్ని. అప్పటికీ, ఇప్పటికీ సాఫ్ట్‌వేర్‌ రంగంలో చాలా మార్పులు వచ్చాయి”
”మార్పులు ఎప్పుడు వస్తూనే వుంటాయి. మార్పులు వచ్చినంత మాత్రాన ఎవరూ జాబ్స్‌ చెయ్యట్లేదా? ఇప్పుడు నా బ్యాచ్‌వాళ్లు కూడా బయటకెళ్లి జాబ్స్‌ చేస్తున్నారు. నేనే ఇంట్లో వుండి రోజూ మా మమ్మీచేత తిట్లు తింటున్నాను” అంది ఆరాధ్య.
అవతలి వైపు నుండి ఎలాంటి సమాధానం లేదు.
”మాట్లాడవేం రాకేష్‌?”
”ఏం మాట్లాడను ఆరాధ్యా? నేనేం మాట్లాడినా నీకు అర్థం కాదు. ఎందుకంటే నీకు జాబ్‌ కావాలి. అదే వుంది నీ మైండ్‌లో… అఫ్‌కోర్స్‌ ఎవరైనా నీలాగే ఆలోచిస్తారనుకో!”
”అంటే! నాకు జాబ్‌ రాదంటావా?”
”వస్తుంది. ఎందుకు రాదు. తొందరపడొద్దంటున్నాను”
”నేనేం తొందర పడటం లేదు. ఇప్పటికే ఆలస్యం అయింది”
”నువ్వలా అనుకుంటే నేనేం చెయ్యలేను. ఇక్కడ కొంతమంది బి.టెక్‌ చేసినవాళ్లు సరైన జాబ్స్‌ లేక నాలుగు వేలకి, ఐదువేలకి రిసెప్షనిస్టులుగా నెలంతా వర్క్‌ చేస్తున్నారు. అంత బ్యాడ్‌గా వుందిక్కడ. అందుకే ఒక ఫ్రెండ్‌గా నేను నీకిచ్చే అడ్వయిజ్‌ ఏంటంటే నువ్విక్కడికి రావద్దు”
”నువ్వసలు నా ఫ్రెండ్‌వే కాదు” అంటూ కాల్‌ కట్‌చేసింది.
రాకేష్‌ వెంటనే ఆరాధ్యకి కాల్‌ చేశాడు.
ఆరాధ్య ముఖం అదోలా పెట్టుకొని కాల్‌ లిఫ్ట్‌ చేసి ”ఊ… చెప్పు!” అంది.
”అర్థం చేసుకోకుండా కాల్‌ కట్‌ చేస్తావెందుకు? నీకేమైనా మెంటలా…”
”మరేం చెయ్యాలి రాకేష్‌?”
”ఆరాధ్యా! నేను ఏది చెప్పినా నీ మంచికే చెబుతానని నువ్వెందుకనుకోవు?”
”నువ్వేం చెబుతావో నాకు తెలియదు. నాకు మాత్రం జాబ్‌ కావాలి”
”ఇక్కడ సాఫ్ట్‌వేర్‌ కోర్సెస్‌ నేర్చుకున్నవాళ్లకే జాబ్స్‌ రావటం లేదు”
ఆరాధ్య మౌనంగా వుండటంతో అతను మరింత ఎక్స్‌ప్లెయిన్‌ చెయ్యాలనుకుని ”నేనిక్కడ జావా నేర్చుకునేటప్పుడయితే ఒక క్లాసుకి మూడు వందల నుండి నాలుగు వందల వరకు స్టూడెంట్స్‌ అటెండయ్యేవాళ్లు. ఫేకల్టీ బాగుందనిపిస్తే ఏడు వందలమంది స్టూడెంట్స్‌ వరకు అటెండయ్యే వాళ్లు. అక్కడ లెక్చరర్స్‌ ఎల్‌.సి.డి. ప్రొజెక్టర్‌ పెట్టుకొని మైకుల్లో క్లాసులు చెబుతుంటారు. ఒక్క అమీర్‌పేటలోనే రెండు వందల వరకు సాఫ్ట్‌వేర్‌ కోర్సెస్‌ నేర్పే ఇన్సిట్యూట్స్‌ వున్నాయి. అందులోంచి వందల మంది కోర్సెస్‌ నేర్చుకొని బయటకొస్తున్నారు. ఎంతమందికని జాబ్స్‌ వస్తాయి. ఇలా చెప్పుకుంటూ పోతే ఇంకా చాలా వున్నాయి”
”అవి కూడా చెబుతావా?” వ్యంగ్యంగా అడిగింది.
”అంత వ్యంగ్యంగా మాట్లాడటం అవసరమా ఆరాధ్యా?”
”అయినా నేనెవర్ని రాకేష్‌! నీతో మాట్లాడటానికి?”
”ఉన్న ఫ్రెండ్స్‌లో చాలా దగ్గర ఫ్రెండ్‌వి కదా!”
”అయితే ఫోన్‌ పెట్టెయ్యనా?” అంది ఆరాధ్య.
”కోపమా?”
”నాకెందుకు కోపం రాకేష్‌?”
”హైదరాబాదు రావద్దంటున్నాను కదా!”
”నా కోపం అందుకు కాదు. నువ్వు ఆల్‌రెడీ సాఫ్ట్‌వేర్‌ జాబ్‌లో వున్నావు. నీ రెఫరెన్స్‌తో నాకు జాబ్‌ ఇప్పించలేవా?”
”ఒక్క నా రిఫరెన్స్‌ సరిపోదు. కొన్ని కంపెనీస్‌లో డబ్బుకూడా అవసరం అవుతుంది. దానికి మనం రెడీగా వుండాలి”
”డబ్బా!!” అని ఉలిక్కిపడింది ఆరాధ్య.
”అవును. డబ్బే! హైదరాబాదు రావాలీ అంటే డబ్బు సిద్ధం చేసుకొనిరా! నువ్వు ఇక్కడికి వచ్చాక నా ప్రయత్నం నేను చేస్తాను”
”డబ్బంటే కొంచెం కష్టమే రాకేష్‌! మాకుండే స్వీట్‌హౌజ్‌ ఇప్పుడు సరిగా నడవటం లేదు. మా పక్కనే ఇంకో రెండు స్వీట్‌హౌజ్‌లు పెట్టడంతో పోటీ పెరిగింది. గిరాకీ తగ్గింది”
”అయినా ఇన్నిరోజులు సంపాయించింది వుందిగా!”
”మొత్తం పోయింది. మా ఇంట్లో దొంగలు పడ్డారు”
”అవునవును ఒకసారి చెప్పావు గాని ఎంత పట్టుకెళ్లింది వివరాలేం చెప్పలేదు”
”కానీ పట్టుకెళ్లింది మా డబ్బే అయితే ఇంత లాస్‌ అయ్యేవాళ్లం కాదు. అసలు ఆరోజు మా ఇంట్లో మాకు సంబంధించిన డబ్బుకాని, బంగారం కాని ఏమీ లేదు. రెండు రోజులు బ్యాంకుకు సెలవు రావటంతో మా పక్క ఇంటివాళ్లు టూర్‌కి వెళ్తూ మా ఇంట్లో కొంత డబ్బును దాచుకొని వెళ్లారు. వాళ్లు తిరిగి వచ్చాక దొంగలు పడ్డారని చెప్పినా నమ్మకుండా మొత్తం మాచేత కట్టించుకున్నారు”
”మరి బంగారం?”
”బంగారం కూడా మాదికాదు. మేం వడ్డీలకి డబ్బులిచ్చిన వాళ్ల దగ్గర నుండి నమ్మకం కోసం వాళ్ల బంగారు నగలు తీసుకొని మా ఇంట్లో వుంచుకున్నాం… అవి పోయాయి. ఇప్పుడున్న బంగారం రేట్లను బట్టి క్యాలిక్యులేట్‌ చేస్తే మేమే వాళ్లకు బాకీ తేలాం. బయట అప్పు తెచ్చి కట్టాం!”
అంతా విని ”మైగాడ్‌!” అన్నాడు రాకేష్‌.
”అందుకే రాకేష్‌! నాకేదైనా అవసరమైతే ముందు నువ్వు డబ్బులు పెట్టినా నాకు జాబ్‌ వచ్చాక నీకిచ్చేస్తాను. నాకున్న ఫ్రెండ్స్‌లో నువ్వేగా బెస్ట్‌ఫ్రెండ్‌వి. నన్ను నమ్మవా?”
”ఛ…ఛ… నిన్ను నమ్మకపోవడం ఏమిటి?”
అంతలో రమాదేవి అటువైపు వెళ్తూ ”ఎవరితో మాట్లాడుతున్నావే! రాకేష్‌ అంటున్నావ్‌! అబ్బాయా?”  అని అడిగింది.
ఒక్కక్షణం ఏం చెప్పాలో తోచక ఆగింది ఆరాధ్య. ఆ తర్వాత చెవి దగ్గర వున్న మొబైల్‌ని తియ్యకుండానే కాస్త దూరంగా వున్న తల్లివైపు చూస్తూ ”రాకేష్‌ కాదు మమ్మీ! రాక్షసి అంటున్నా! అబ్బాయి కాదు అమ్మాయే! దాన్ని మేమంతా రాక్షసి అని పిలుస్తుంటాం!” అంటూ అబద్దం చెప్పింది.
ఆమె విని వెళ్లిపోయింది. అబ్బాయిలతో స్నేహమంటే రమాదేవి వూరుకోదు. అసలు అబ్బాయిలతో స్నేహాలు ఏర్పడతాయనే ఆరాధ్యను బయట ఊర్లలో వుండే కాలేజీలలో చదివించకుండా ఇంటికి మూడు కిలోమీటర్ల దూరంలో వుండే కాలేజీలోనే చేర్పించుకుంది. దానివల్ల ఖర్చులు తగ్గుతాయని, స్నేహాలు కూడా ఏర్పడవని…
రాకేష్‌ లైన్లో వుండటంతో ”సరే! రాకేష్‌! నన్ను హైదరాబాదు ఎప్పుడు రమ్మంటావ్‌?” అని అడిగింది ఆరాధ్య. ఆమెకు తల్లితో గొడవ పడలేక ఎప్పుడెప్పుడు హైదరాబాదుకి వెళ్దామా అనివుంది.
”ఎప్పుడంటే! రేపేరా ఆరాధ్య!” అన్నాడు రాకేష్‌.
”రేపే అంటే వీలవుతుందో లేదో! రేపు మా డాడి, మా మమ్మీ మా తమ్ముడు సునీల్‌ని కలవటానికి మద్రాసు వెళ్తున్నారు. వాళ్లు వచ్చాక రానా?”
”అవసరం లేదు. వాళ్లు అటు వెళ్తారు. నువ్వు ఇటు రా!” అన్నాడు.
ఆరాధ్య హ్యాపీగా ”ఓ.కె. రాకేష్‌! థ్యాంక్యూ! బై!” అంటూ ఫోన్‌ కట్‌చేసి రేపటి తన ప్రయాణం గురించి ఆలోచించుకుంటూ నిద్రపోయింది.
* * * * *
తెల్లవారే హైదరాబాదు వెళ్లటానికి రెడీ అయింది.
అదిచూసి రమాదేవి ”మేం తమ్ముడ్ని కలిసి వచ్చాక వెళ్లు ఆరాధ్యా! నువ్వు అక్కడికి వెళ్తే కనీసం నీకు హాస్టల్లో వుండటానికైనా డబ్బులు కావాలిగా! ఇప్పటికిప్పుడు అన్ని డబ్బులెలా వస్తాయే? ఇప్పుడైతే నీకు చార్జీలకు మాత్రమే ఇవ్వగలను” అంది.
”పర్వాలేదులే మమ్మీ! నాన్నను అడుగుతాను” అంటూ వెంటనే శాంతారాం దగ్గరికి వెళ్లి తను హైదరాబాదుకి వెళ్తున్నట్లు చెప్పి డబ్బులు అడిగింది.
”చూస్తున్నావుగా ఆరాధ్యా! ఈ డబ్బులోంచి ఒక్క రూపాయి తీసినా తమ్ముడికి తగ్గుతాయి. ఒక్క నెలరోజులు ఓపిక పట్టు. కాదు ఇప్పుడే వెళ్లాలంటేమాత్రం ఇవిగో ఈ రెండు వందలు తీసుకో” అంటూ రెండు వంద నోట్లు జేబులోంచి తీసి ఆరాధ్యకి ఇచ్చాడు.
అవి తీసుకొని బ్యాగ్‌లో పెట్టుకుంటూ ”అక్కడ నా ఫ్రెండ్‌ వుందిలే నాన్నా! అన్నీ తనే చూసుకుంటుంది. మీరేం కంగారు పడకండి!” అంటూ వెళ్లి ట్రైనెక్కింది.
ఆమె తల్లీ, దండ్రీ ఆమె ట్రైనెక్కేంత వరకు ఆమెతోనే వున్నారు. ఆమె ఎక్కిన ట్రైన్‌ వెళ్లిపోయాకనే వాళ్లు మద్రాసుకి వెళ్లే ట్రైనెక్కారు.
ఆరాధ్య ఎక్కింది ఎక్స్‌ప్రెస్‌ ట్రైన్‌ కావడం వల్ల ఎక్కడా ఆగకుండా వదిలిపెట్టిన బాణంలా దూసుకుపోతోంది.
జర్నీ బోర్‌ లేకుండా రాకేష్‌తో మాట్లాడుతూ వెళ్లొచ్చని, పైగా హైదరాబాదు వెళ్లాక ఎక్కడ దిగాలో అతను తనని పికప్‌ చేసుకోటానికి ఎన్నిగంటలకి వస్తాడో అడిగి తెలుసుకోవాలని అతనికి కాల్‌ చేసింది. అతను ఆరాధ్య కాల్‌ని లిఫ్ట్‌ చెయ్యలేదు. కట్‌ చేస్తున్నాడు.
ఎందుకు కట్‌ చేస్తున్నాడో అర్థం కాలేదు. ఆఫీసులో వున్నాడేమోనని మెసేజ్‌ మీద మెసేజ్‌ పెట్టింది. అయినా రెస్పాన్స్‌ లేదు. ఆరాధ్యకి భయం వేస్తోంది. చెమట్లు పోస్తున్నాయి. అతన్ని నమ్మి, అతను వున్నాడన్న ధైర్యంతోనే ఆమె ఈ హైదరాబాదు ప్రయాణం పెట్టుకుంది. లేకుంటే ఇంట్లోంచి అడుగుకూడా బయట పెట్టేది కాదు. ఇప్పుడెలా? సెల్‌ఫోన్లో చార్జింగ్‌ కూడా అయిపోయింది.
”ఓ…. షిట్‌” అంటూ కోపంగా కిటికీలోంచి బయటకి చూసింది. అడవులు, చెట్లు, చిన్నచిన్నకొండలు, పంటపొలాలు కన్పిస్తున్నాయి.
ఆరాధ్య కూర్చున్న సీట్లో ఇద్దరు ఆడవాళ్లున్నారు. వాళ్ల వేషభాషలు మారుమూల పల్లెటూర్లను గుర్తుకు తెస్తున్నాయి.
ఎదురు సీట్లో కూర్చున్నామె మాత్రం సిటీ వాతావరణంలో వున్నామెలా చూడగానే చేతులెత్తి దండం పెట్టాలనిపించేలా వుంది. ఆరాధ్యకు సడన్‌గా ఏదో ఐడియా వచ్చినట్లు ”ఆంటీ! ఒకసారి మీ మొబైల్‌ ఇస్తారా? ఒకే ఒక్క కాల్‌. ప్లీజ్‌!” అంటూ రిక్వెస్ట్‌ చేసింది.
ఆమె వెంటనే మొబైల్‌ ఇచ్చింది ఆరాధ్యకు. ఆ మొబైల్‌ల్లో రాకేష్‌ నెంబర్‌ నొక్కి ఆన్‌ బటన్‌ ప్రెస్‌ చేసింది ఆరాధ్య. ఒక్క రింగ్‌కే లిఫ్ట్‌ చేశాడు రాకేష్‌.
ఆరాధ్య ఆత్రంగా ”రాకేష్‌! ఇంతసేపు నా ఫోనెందుకు లిఫ్ట్‌ చెయ్యలేదు? నేనెంత కంగారు పడుతున్నానో తెలుసా? అసలే నాకు హైదరాబాదు కొత్త. సరేలే! ఇప్పటికైనా నేనెక్కడ దిగాలో చెప్పు! నువ్వెప్పుడొచ్చి నన్ను కలుస్తావు?” అని అడిగింది.
అవతలవైపు నుండి రాకేష్‌ గొంతు విన్పించలేదు.
ఒకటి, రెండు, మూడు అలా పది సెకన్లు గడవగానే కాల్‌ కట్‌ అయింది.
ఊపిరి ఆగిపోతున్నట్లు చూసింది ఆరాధ్య.
”ఏంటమ్మా అలా అయ్యావ్‌?” అని ఎదురుసీట్లో వున్నామె ప్రశ్నించింది. ఆమెపేరు శార్వాణి.
”ఏంలేదాంటి! ఇంకొక్క కాల్‌! ప్లీజ్‌!”
”చేసుకోమ్మా!”
మళ్ళీ రాకేష్‌ నెంబర్‌కే కాల్‌ చేసింది ఆరాధ్య. ఈసారి అతను లిఫ్టే చెయ్యలేదు. అప్పుడు అర్థమైంది ఆరాధ్యకి… ఆంటీది కొత్త నెంబర్‌ కావటంతో అతను లిఫ్ట్‌ చేశాడని… ఇప్పుడిక చెయ్యడు. అయిపోయింది. రాకేష్‌ తనని మోసం చేశాడు. కళ్లు చెమరుస్తున్నాయి.
వెంటనే తండ్రి శాంతారాంకి కాల్‌ చేసింది. నాట్‌ రీచ్‌బుల్‌ అని వచ్చింది. వాళ్లు జర్నీలో వున్నారు కాబట్టి సిగ్నల్స్‌ అందటం లేదు. ఆలోచనలో పడిపోయింది ఆరాధ్య.
”ఏంటమ్మా ఆలోచిస్తున్నావ్‌! ఇంకొక్క కాల్‌ చేసుకుంటావా?” ఆమె చాలా ప్రశాంతంగా అడిగింది.
”వద్దాంటి! థ్యాంక్యూ!” అంటూ ఆమె మొబైల్‌ ఆమెకు ఇచ్చేసింది.
శార్వాణి మొబైల్‌ తీసుకుంటూ ఆరాధ్యవైపు పరిశీలనగా చూసింది. క్రీం కలర్‌ ప్యాంట్‌, అదే కలర్‌ టాప్‌ దానిమీద ఆరెంజ్‌ కలర్‌ స్క్రగ్‌. ఆ డ్రస్‌లో చూడగానే బాగుంది కదా అన్పించేలా వుంది. కానీ ఈ అమ్మాయి ఈ డ్రెస్‌లో కాకుండా చుడీదార్‌లో అయితే ఇంకా బాగుండేది. ముఖంలో ట్రెడిషనల్‌ లుక్‌ కొట్టొచ్చినట్లు కన్పిస్తోంది. మాట్లాడుతున్నప్పుడు లేతగా, చురుగ్గా, హుషారుగా కదులుతున్న ఆ పెదవులైతే మరీ ముద్దొస్తున్నాయి.
”ఎక్కడికి వెళ్తున్నావమ్మా!” ఆసక్తిగా అడిగింది శార్వాణి.
”హైదరాబాదు ఆంటీ!” అని చెప్పిందే కానీ ఏదో భయం. ఆ భయానికి ఆమె బాడీ మొత్తం వివిధ రకాలుగా స్పందిస్తోంది. గొంతు తడారిపోతోంది. గుండె కొట్టుకునే వేగం పెరుగుతూ తగ్గుతూ వుంది. కడుపులో ఏదో రాయిపెట్టినట్లుకూడా అన్పిస్తోంది. బ్యాగ్‌లోంచి వాటర్‌బాటిల్‌ బయటికి తీసి నీళ్లన్నీ తాగేసింది. కర్చీఫ్‌ తీసుకొని కళ్లు తుడుచుకుంది. కర్చీఫ్‌తో తుడవటం వల్లనో ఏమో ముఖమంతా కందినట్లై గులాబి పువ్వుపై లేత ఎరుపు చల్లినట్లైంది.
ఆలోచిస్తోంది ఆరాధ్య. రాకేష్‌ ఇలా చేస్తాడని ఆమె అనుకోలేదు. ‘అసలు రాకేష్‌కి నేనెంత చేసాను. అతను బి.టెక్‌లో వున్నప్పుడు ఎప్పుడు డబ్బులు అడిగితే అప్పుడు ఇచ్చాను. మమ్మీకి తెలియకుండా చాలాసార్లు స్వీట్‌హౌజ్‌ లోంచి బాదం మైసూర్‌పాక్‌ తీసికెళ్లి ఇచ్చేదాన్ని. అతని లవర్‌కి ఎప్పుడు గిఫ్ట్‌ ఇవ్వాలన్నా నేనే హెల్ప్‌ చేసాను. ఇదంతా మరచిపోయాడా?’ అని మనసులో అనుకుంటోంది.
శార్వాణి కాస్త ముందుకు వంగి చనువుగా ఆరాధ్య భుజం పట్టుకొని ”ఏదో బాధపడుతున్నట్లున్నావ్‌! నీ పేరేంటమ్మా? హైదరాబాదులో ఎవరున్నారు? ఎవరికోసం వెళ్తున్నావు?” అంటూ ప్రేమగా అడిగింది. ఆ ప్రేమకి కొండలైనా కరిగేలా వున్నాయి. ఇంకొక్క క్షణమైతే ఆరాధ్య బోరున ఏడ్చేసేదే! కానీ ఆమెకు చిన్నప్పటి నుండి ఏడుపును కంట్రోల్‌ చేసుకునే పవర్‌ వుంది. మొదట్లో లేదు కాని సాధనతో దాన్ని సాధించుకుంది. లేకుంటే ఈపాటికి రాకేష్‌ ఇచ్చిన ట్విస్ట్‌కి ఏమైపోయేదో!
ఆరాధ్య జవాబుకోసం ఎదురుచూస్తూ ఆరాధ్య భుజాన్ని అలాగే పట్టుకొని వుంది శార్వాణి.
”నాపేరు ఆరాధ్య ఆంటీ! హైదరాబాదులో నాకు ఎవరూ లేరు. మా ఫ్రెండ్స్‌కూడా చెన్నై, బెంగుళూరు, కొంతమంది స్టేట్స్‌లో వున్నారు. నా సూపర్‌ సీనియర్‌ నాకు జాబ్‌ ఇప్పిస్తాను రమ్మని ట్రైనెక్కాక ఫోన్‌ చేస్తే మాట్లాడటం లేదు”
”మరి నెక్ట్స్‌ స్టేషన్లో దిగి రిటన్‌ వెళ్లిపోతావా? లేక హైదరాబాదులో దిగి అతన్ని వెతుక్కుంటూ వెళ్తావా?”
”రిటన్‌ వెళ్లినా ఇంట్లో ఎవరూ లేరాంటీ! తమ్ముడ్ని కలవటానికి మద్రాసు వెళ్లారు. హైదరాబాదులో నాకు ఏమూల తెలుసని అతన్ని వెతకాలి?”
ఆమె ఆరాధ్య భుజాన్ని వదిలి వెనక్కి జరిగి కూర్చుంటూ ”ఇంకాస్త ట్రైచేస్తే ఇతనే టచ్‌లోకి రావొచ్చేమో! ఫ్రెండ్‌ అయితే సాధారణంగా ఇలా జరగదు” అంది.
”రాకేష్‌ నా ఫ్రెండే ఆంటీ! నో డౌట్‌! నేను అతనికి టు ఇయర్స్‌ జూనియర్ని. అయినా అతను మా కాలేజీలో వున్నన్ని రోజులు ఎక్కడ చూసినా నాతోనే వుండేవాడు”
”దానికి మీ ఇంట్లోవాళ్లు ఒప్పుకున్నారా?”అని అడిగింది శార్వాణి. ఆమెకెందుకో ఆరాధ్య అలా చెప్పటం నచ్చలేదు. ఫ్రెండ్సంటే ఫ్రెండ్స్‌లా వుండాలి. ఎక్కడబడితే అక్కడ కలిసి వుండటమేంటి?
”ఇంట్లోవాళ్లకి ఇవన్నీ చెబుతామా ఆంటీ! చెబితే ఒప్పుకుంటారా? పైగా మేం మా ఫ్రెండ్స్‌తో కలుసుకునేది ఎక్కువగా కాలేజి గేటు దగ్గర, రోడ్డుమీద, లైబ్రరీలో, కాలేజి కారిడార్‌లో… ఇలాంటి చోటుకి పేరెంట్స్‌ ప్రతిరోజు వచ్చి చూడగలరా? అలా అని అందరికి ఫ్రెండ్స్‌ వుంటారని కాదు, ఫ్రెండ్స్‌ లేనివాళ్లు కూడా వుంటారు. కానీ మా ఫ్రెండ్సెప్పుడూ వాళ్ల లవర్స్‌తో కన్నా మాతోనే ఎక్కువగా తిరుగుతారు. మా గురించే ఎక్కువగా ఆలోచిస్తారు. మాకదో సెక్యూర్డ్‌ ఫీల్‌!” అంది.
”ఈ రాకేష్‌తో నీకెలా పరిచయం?” అడిగింది శార్వాణి.
”నేను బి.టెక్‌ ఫస్టియర్లో వున్నప్పుడు కొత్త కాబట్టి క్లాస్‌రూం వెతుక్కుంటుంటే అక్కడ నిలబడి వున్న రాకేష్‌ హెల్ప్‌ చేశాడు. అప్పుడతను బి.టెక్‌ సెకండియర్‌ కంప్లీట్‌ అయి థర్డ్‌ ఇయర్లోకి వచ్చి వున్నాడు. అప్పటి నుండి అతనితో పరిచయం కంటిన్యూ అయింది. అది కాలేదు… అతనే కంటిన్యూ అయ్యేలా చేశాడు. ప్రతిదీ కల్పించుకుని మాట్లాడడం, ఫ్రెండ్లీగా మూవ్‌ అవడం, అప్పుడప్పుడు డబ్బులు అడిగి తీసుకోవటం…” అంది ఆరాధ్య.
ఆశ్చర్యపోతూ విన్నది శార్వాణి.
శార్వాణితో మాట్లాడుతుంటే అంతవరకు వున్న భయం పోయి మామూలుగా అయింది ఆరాధ్య.
”కానీ ఆరాధ్యా! నీ మాటల్ని బట్టి నాకో సందేహం వచ్చిందమ్మా!”
”ఏంటో అడగండి ఆంటీ!”
”కాలేజీ గేటు దగ్గర, రోడ్డుమీద, లైబ్రరీలో, కారిడార్‌లో, అబ్బాయిలతో వుంటేనే సెక్యూర్డ్‌ ఫీల్‌ వస్తుందా? అమ్మాయిలతో వుంటే రాదా? కాలేజీలోకి అడుగుపెట్టగానే అబ్బాయిలతోనే ఎందుకు స్నేహం చెయ్యాలి? అమ్మాయిలు లేరా?”
”ఉంటారాంటీ! కానీ అబ్బాయిల్లో వుండేంత ప్రపంచజ్ఞానం కొందరు అమ్మాయిల్లో వుండదు. పైగా మనం ఏదైనా అవసరమై ‘అదెక్కడుంది?’ అని అడిగితే చాలు అబ్బాయిలు నేరుగా అక్కడికి తీసికెళ్లే చూపిస్తారు. అంత కో-ఆపరేషన్‌ వుంటుంది వాళ్లలో… అందుకే జాబ్‌ సర్చింగ్‌ కోసం హైదరాబాదు వెళ్లే అమ్మాయిలు చాలా వరకు అబ్బాయిలమీద డిపెండయ్యే వెళ్తారు” అంది.
నవ్వితే బావుండదని ”ఇదిగో ఇప్పుడు నువ్వెళ్తున్నట్లు… అంతేనా?” అడిగింది సీరియస్‌గా శార్వాణి.
ఆరాధ్య కూడా అంతే సీరియస్‌గా ఎటో చూస్తూ ”అందరూ రాకేష్‌లాగా వుంటారా ఆంటీ! వుంటే వర్షాలు పడతాయా? నేల తడుస్తుందా?” అంది.
ఒక్కక్షణం అలాగే చూసింది శార్వాణి.
వేసుకున్న డ్రెస్‌ను బట్టిచూస్తే ఈ అమ్మాయిలో ఇలాంటి మాటలు వుండకూడదు. అందుకే ఎప్పుడైనా డ్రస్‌ను చూసి మనిషి సంస్కారాన్ని అంచనా వేయకూడదు. ఈ అమ్మాయిలో మరీ అంత చిన్నపిల్ల లక్షణాలేం లేవు. సీరియస్‌నెస్‌ బాగానే వుంది అని మనసులో అనుకుంది శార్వాణి.
”ఆంటీ! మీదే ఊరు? ఎక్కడికెళ్తున్నారు? మీపేరు?”
”మాది అనంతపూర్‌. గత ఇరవై సంవత్సరాలుగా హైదరాబాదులోనే వుంటున్నాం. ఇప్పుడు వెళ్లేది కూడా హైదరాబాదే! నాపేరు శార్వాణి. నేను వెజిటబుల్స్‌ ఎక్స్‌పోర్ట్‌ చేసే కంపెనీలో జాబ్‌ చేస్తున్నాను. మావారు కూడా ఒక ప్రైవేటు కంపెనీలోనే జాబ్‌ చేస్తున్నారు” అంది.
అడగని ప్రశ్నలకి కూడా సమాధానాలు చెప్పిన శార్వాణిని చూస్తుంటే ఆమెలో అతిమంచితనం ఎక్కువగా కన్పించింది. పిల్లలెందరో చెప్పలేదు కాబట్టి ఆమెకు పిల్లలు వుండివుండరు. దాని గురించి అడగకూడదనుకుంది ఆరాధ్య.
మౌనంగా కూర్చుని ఇంకేం మాట్లాడలేదు శార్వాణి.
పెదవిని పంటితో కొరుకుతూ ఆలోచిస్తోంది ఆరాధ్య.
ట్రైన్‌ వెళుతూనే వుంది. ఆరాధ్య మనసంతా పైకి చెప్పుకోలేని అశాంతితో వేదన పడుతోంది. హైదరాబాదు వెళ్లడమా! మానడమా! అన్న ఒకే ఒక్క పాయింట్‌ దగ్గరే మనసు అతలాకుతలం అవుతోంది. తొందరపడి ఎటూ తేల్చుకోలేకపోతోంది.
ఇప్పుడు రాకేష్‌ కాల్‌ లిఫ్ట్‌ చెయ్యకపోవటం వల్లనో ఏమో వర్తమానం చిమ్మచీకటిలా కన్పిస్తూ భవిష్యత్తు అయోమయంగా అన్పిస్తోంది.
”ఆంటీ! హైదరాబాదులో మీరుండేది ఎక్కడ?”
”మాదాపూర్‌! సిటీ అవుట్‌కట్స్‌లో వుంటాం”
”సాఫ్ట్‌వేర్‌ కంపెనీస్‌ అన్నీ అక్కడికి దగ్గర్లోనే వుంటాయట కదా ఆంటీ!”
”అవునమ్మా. హైటెక్‌సిటీ మొత్తం సాఫ్ట్‌వేర్‌ కంపెనీసే!”
”అయితే ఆంటీ! నాకో చిన్న హెల్ప్‌ చేస్తారా?”
”అడుగమ్మా! ఏం కావాలి?”
”నన్ను మీతో తీసికెళ్తారా?”
శార్వాణి మాట్లాడలేదు.
”ఏమైనా అభ్యంతరమా ఆంటీ?” అడిగింది ఆరాధ్య.
శార్వాణి మాట్లాడకుండా ఆలోచిస్తోంది. ఎదుటివాళ్లు కష్టంలో వున్నప్పుడు ఆదుకోకుండా, ఆసక్తి చూపకుండా మౌనంగా వుంటే ఆ తర్వాత అనవసరపు కష్టాలను, వైఫల్యాలను ఎదుర్కోవలసి వస్తుంది. పక్కమనిషిని ప్రేమించటం అందరూ చెయ్యగలరేమో కానీ సహాయపడే అవకాశం అందరికీ రాదు. ఇది తనకొక మంచి అవకాశమేమో! అందులో ఒక అమ్మాయికి… అదీ జాబ్‌ సర్చింగ్‌లో వున్న అమ్మాయికి ఏమాత్రం చేయూత ఇచ్చినా అది పుణ్యమే అవుతుంది.
”నావల్ల మీకెలాంటి ఇబ్బంది రాదాంటీ! నేనిప్పుడు చాలా రిస్క్‌లో వున్నాను. ఒక్క రెండురోజులే! ఆ తర్వాత మా మమ్మీవాళ్లు మద్రాసు నుండి వచ్చి నాకు మనీ పంపిస్తారు. అప్పుడు వెళ్లి హాస్టల్లో వుంటాను. రెండురోజులు కాకుంటే నాలుగు రోజులనుకోండి! అంతకన్నా ఎక్కువేం వుండను. ఇప్పుడు మీరు నాకు ఇచ్చే ఈ షెల్టరే నా జీవితాన్ని పూర్తిగా మార్చేస్తుందన్న నమ్మకం నాకుంది. ఇలాంటప్పుడు ఆదుకున్నవాళ్లే లైఫంతా గుర్తుండిపోతారు” అంది. రిక్వెస్ట్‌గా చూసింది. ”ప్లీజ్‌! ఆంటీ!” అంది మళ్లీ.
ఆరాధ్య చాలా పరిణతిగల అమ్మాయిలా అన్పించింది శార్వాణికి. ఈ అమ్మాయిని తనతో ఇంటికి తీసికెళ్లినా వచ్చే ఇబ్బంది ఏం వుండదు. తన భర్త ఉపేంద్ర కూడా ఇప్పుడిప్పుడే అనంతపూర్‌ నుండి రాకపోవచ్చు. ఆయన వచ్చేలోపలే ఆరాధ్య హాస్టల్‌ చూసుకొని వెళ్లగలదు. అందుకే ఉపేంద్రకి కాల్‌ చేసి ఓ మాటయినా చెప్పకుండా ఆరాధ్య భుజంపై చేయివేసి అభయమిస్తున్నట్లుగా ”నిన్ను నాతో తీసుకెళ్తాను. నువ్వేం వర్రీ కాకు. నీ పరిస్థితి నాకు అర్థమైంది” అంది.
వెంటనే ఆమె రెండు చేతుల్ని తన చేతుల్లోకి తీసుకొని గట్టిగా పట్టుకొని ”థాంక్యూ ఆంటీ!” అంది. ఆరాధ్యను ఆ క్షణంలో చూస్తుంటే కృతజ్ఞత అనేది అంత గొప్పగా వుంటుందా అన్పించింది శార్వాణికి.
ట్రైన్‌ స్లో అవుతూ సికింద్రాబాద్‌ స్టేషన్లో ఆగింది.
”మనం దిగాల్సింది ఇక్కడే” అంటూ ఆరాధ్యను తీసుకొని ట్రైన్‌ దిగింది శార్వాణి. స్టేషన్‌ నిండా జనం కిక్కిరిసి వున్నారు. వాళ్లను తోసుకుంటూ స్టేషన్‌ బయటకి రావటానికి వాళ్లకి పది నిమిషాలు పట్టింది. అక్కడ సిటీబస్‌లు, మెట్రో సిటీబస్‌లు ఆగివున్నాయి.
నార్మల్‌ బస్‌ ఎక్కింది శార్వాణి. ఆరాధ్య ఆమె వెనకాలే బస్సెక్కి అటుఇటు చూస్తుంటే ”ఇక్కడ కూర్చో!” అంటూ ఆరాధ్యను తన పక్కన కూర్చోబెట్టుకుంది శార్వాణి.
”అబ్బా! ఎంత రష్‌ ఆంటీ! మరీ ఇంత రద్దీ అయితే భూమి బద్దలైపోదా?” దిగ్భ్రాంతిగా చూస్తూ అడిగింది ఆరాధ్య.
ఆమె నవ్వి ”ఇదంతా ఇవాళే నీకు కొత్త. రేపటి నుండి మామూలైపోతుంది. ఇదిగో ఇలా కిటికీలోంచి బయటికి చూడు. నీకు మనం వెళ్తున్న ఏరియాని పరిచయం చేస్తాను” అంటూ చేతిని అటుఇటు తిప్పుతూ
”ఇప్పుడు మనం పారడైజ్‌, బేగంపేట, లాల్‌బంగ్లా, మైత్రీవనం, యూసఫ్‌గూడ, కృష్ణానగర్‌, జూబ్లీ చెక్‌పోస్ట్‌ మీదుగా వెళ్తున్నాం. అదిగో ఆ కన్పించేదే పెద్దమ్మతల్లి టెంపుల్‌. అది దాటాక మాదాపూర్‌ వస్తుంది. అక్కడే మనం దిగాలి” అంది.
ఈలోపలే మాదాపూర్‌ వచ్చింది.
ఇద్దరూ బస్‌ దిగి నడుచుకుంటూ ఇంటికెళ్లారు.
ఇంటికెళ్లాక తేలిగ్గా గాలి పీల్చుకుంటూ ”ఏమీ తెలుసుకోకుండా, ఎవరూ తోడు లేకుండా, కొత్తవాళ్లం హైదరాబాదు వస్తే కష్టమే ఆంటీ!” అంది ఆరాధ్య.
ఆ మాటలు వింటూనే ఓ చిరునవ్వు నవ్వి ”ముందు నువ్వు ఫ్రష్షప్పవు ఆరాధ్యా! కాఫీ పెడతాను. ఇద్దరం కలిసి తాగుదాం!” అంది శార్వాణి. ఆ ఇంట్లో ఏది ఎక్కడ వుందో పరిచయం చేసింది. రెండు బెడ్రూములు, ఒక కిచెన్‌, పెద్ద హాలు, బయట ఆవరణలో పూలమొక్కలతో చాలా ఆహ్లాదంగా వుంది.
అంతా తిరిగిచూసి ఇద్దరు ఓ చోట కూర్చుని కాఫీ తాగారు. ఏవేవో మాట్లాడుకున్నారు.
ఆరాధ్యకు ఆమె ప్రవర్తన వల్లనో ఏమో అది పరాయి ఇల్లులా అన్పించలేదు. ఎంతోకాలంగా వుంటున్న ఇల్లులా వుంది. ఎన్నో జన్మల అనుబంధమేదో ఆ ఇంటితో వున్నట్లు అన్పిస్తోంది. కొన్నిచోట్ల ఎప్పటికీ వుండిపోవాలనిపిస్తుంది. అది స్థల మహిమ వల్లనో వ్యక్తుల ప్రవర్తన వల్లనో అర్థం కాదు.
రాత్రికి డిన్నరయ్యాక ”నువ్వీ గదిలో పడుకో ఆరాధ్యా!” అంటూ ఆ గదిలో వున్న పక్క దులిపి బెడ్‌షీట్‌ మార్చింది. దోమలు రాకుండా ”ఆలౌట్‌” పెట్టింది.
ఆ ఇంట్లో అడుగుపెట్టిన క్షణం నుండి నిశ్శబ్దంతో కూడిన ప్రశాంతతను, శార్వాణి ఆంటీ ప్రేమను పరిపూర్ణంగా ఆస్వాదిస్తోంది ఆరాధ్య.
శార్వాణి తన గదిలోకి వెళ్తూ ”నీకు దాహంగా అన్పిస్తే కిచెన్‌ పక్కనే డైనింగ్‌ హాల్లో ఫ్రిజ్‌ వుంది. వెళ్లి తాగు. అక్కడ లైటు వెలగాలంటే ఇదిగో ఇక్కడ స్విచ్‌ వుంది” అంటూ స్విచ్‌బోర్డు చూపించింది.
”అలాగే ఆంటీ!” అంది ఆరాధ్య.
”ఎవరో ముక్కూ, మొహం తెలియని ఈ కొత్త ఆంటీ దగ్గర నాకు ఎలా వుంటుందో ఏమోనన్న కంగారు నీలో వుండొచ్చు. దాన్ని వెంటనే తగ్గించుకొని నిశ్చింతగా నిద్రపో! నాకు తెలిసింది ఒక్కటే ఆరాధ్యా!”
”ఏంటది ఆంటీ!” వెంటనే అడిగింది ఆరాధ్య.
”ఎవరికైనా జీవితంపట్ల బాధ్యత వుండాలి. కాని దిగులు వుండకూడదు. సంతోషంతో దేన్నైనా సాధించగలం. కాని బాధతో కాదు. సంతోషంగా లేకపోతే మనమీద మనకు ప్రేమ కలగదు. ప్రేమ లేకపోతే దేనిమీదా మనకి ఆసక్తి వుండదు” అంది.
ఆరాధ్యకు ఏదో అర్థమైనట్లు ”నేను బాగానే వున్నాను ఆంటీ!” అంది.
”పైకి బాగానే వున్నావు. లోపల చాలా మదనపడుతున్నావు. జాబ్‌ గురించే కావచ్చు. రాకేష్‌ చేసిన మోసం గురించే కావచ్చు. అవన్నీ మరచిపో! నీకు దేవుడు ఏ టైంకు ఏదివ్వాలో అదిస్తాడు. ఏది ఇవ్వకూడదో అది నువ్వు అడిగినా ఇవ్వడు” అంది.
”నిజమే ఆంటీ! మీవల్ల నాకు చాలా విషయాలు తెలుస్తున్నాయి”
”నా వల్లనే కాదు ఆరాధ్య! నీకు తెలుసుకోవాలన్న అభిరుచి వుంటే ఈ సృష్టిలో ప్రతి జీవీ గ్రంధాలయంలో పుస్తకం లాంటిది. ప్రతి పుస్తకంలోనూ వెలుగు వుంటుంది. ఆ వెలుగే మనకు దారి చూపుతుంది. హాయిగా పడుకో! రేపు ఇంటర్వ్యూకి వెళుదువుగాని” అంటూ ఆమె వెళ్లి తన గదిలో పడుకొంది.
ఆరాధ్యకు పడుకోగానే నిద్రపట్టింది.
* * * * *
శార్వాణి తెల్లవారుజాము ఐదు గంటలకే నిద్రలేచింది.
స్నానం, ధ్యానం, పూజ అయ్యాక చకచక వంట చేసింది.
ఉదయాన్నే నిద్రలేచే అలవాటు లేకపోవడం వల్లనో ఏమో ఆరాధ్య పడుకునే వుంది. శార్వాణి వెళ్లి లేపగానే లేచి ”సారీ! ఆంటీ! ఎంత ప్రయత్నించినా లేవలేకపోతున్నాను” అంటూ లేచింది.
”ఆరుగంటలకి నిద్ర లేవడమనేది సారీతో రాదు. సాధనతో వస్తుంది. అది రేపటి నుండి ట్రై చేద్దువుగాని, త్వరగా రెడీ అవ్వు. నీక్కూడా లంచ్‌బాక్స్‌ సర్దేశాను. టిఫిన్‌ తిని, బాక్స్‌ తీసికెళ్తే మనం ఈవినింగ్‌ ఏ టైంకు వచ్చినా ఇబ్బంది వుండదు” అంది.
”ఒక్క నిమిషం” అంటూ బాత్‌రూంకెళ్లి స్నానం చేసి వైట్‌ టాప్‌, బ్లూజీన్స్‌ వేసుకొని వచ్చింది ఆరాద్య.
అది చూడగానే ఈ అమ్మాయిలో ఫిజికల్‌ అప్పియరెన్స్‌ బాగుంది. చూడగానే ఏ సాఫ్ట్‌వేర్‌ కంపెనీ అయినా అపాయింట్‌ చేసుకుంటుంది అని మనసులో అనుకుంది శార్వాణి.
టిఫిన్‌ తింటున్నప్పుడు ఆరాధ్యనే చూస్తూ ”నువ్వీడ్రస్‌లో చాలా బాగున్నావ్‌! కానీ ఇంటర్వ్యూకెళ్లేటప్పుడు ఇలాంటి డ్రస్‌లు బావుండవు” అంది శార్వాణి.
వెంటనే ఆరాధ్య తన గదిలోకి వెళ్లి డ్రస్‌ మార్చుకొని ఫైల్‌ పట్టుకొని వచ్చింది.
డోర్‌ లాక్‌చేసి ఇద్దరూ రోడ్డుమీదకు వచ్చారు.
ఇంకా ఉంది….
రచన:  మంథా భానుమతి.
 ఉపోద్ఘాతం-
 
ప్రపంచంలో ఏకైక హిందూ రాజ్యంగా పేరుపొందిన నేపాల్  అందాలని సందర్శించాలని వేలాదిగా సందర్శకులు ఆరాట పడుతుంటారు. మేము కూడా ఉత్సాహంగా బయలుదేరుదామని నిశ్చయించుకున్న వెంటనే ముందుగా.. ఆ ప్రదేశం గురించిన అవగాహన ఉండాలని శోధన మొదలు పెట్టాను. అనేక కథలు, కథల్లాంటి నిజాలు కంట పడ్డాయి. వాటిని మా యాత్రా విశేషాలతో సహా పంచుకోవాలనేదే ఈ చిన్ని ప్రయత్నం.
హిమవత్పర్వత పాదాల వద్ద పరచుకున్న నయపాల దేశం గురించి ప్రధమంగా అధర్వణ వేదంలో ప్రస్థావన కనిపిస్తుంది.

                హిమగిరి సొగసులు.
 
ఇరువైపులా రక్షణ కల్పిస్తున్నట్లున్న పర్వత శ్రేణుల మధ్య లోతు తెలియని విశాలమైన తటాకం.. ఆ పర్వత శిఖరాలపై తపస్సులో నిమగ్నమైన ఐదుగురు ఋషులు.. విపశ్వి, శిష, విశ్వవిభు, ఋక్ చంద, కనకముని
విపశ్వి చేతిలో తామర పూసల మాల మంత్రోచ్ఛారణ కనుగుణంగా నిర్విరామంగా తిరుగుతోంది.  సమస్త నాడులనూ కేంద్రీకరించి మంత్రం మీద దృష్టి నిలిపిన విపశ్వి ఉలిక్కిపడి కన్నులు తెరిచారు. ఉచ్ఛారణ ఆగిపోయింది.  కలవరంతో కన్నులు తెరిచిన విపశ్వి కన్నులలోకి దేదీప్యమానమైన కాంతులు చొచ్చుకుని వచ్చాయి. మాల తెగిపోయింది. మాలనుండి తెగి పడిన తామరపూస తటాకం మధ్యన పడి నాటుకుపోయింది. ఆ తామరపూస నుండి జ్యోతిర్మయమైన లింగం ఆవిర్భవించింది. ఆ జ్యోతి కాంతులే విపశ్వి కళ్ళను చురుక్కుమనేట్లు చేశాయి. విపశ్వి మరలా తపస్సమాధిలోకి వెళ్ళిపోయారు.  దేదీప్యమైన కాంతులు వెదజల్లుతూ ఆ జ్యోతిర్లింగం తటాక మధ్యమున నిలిచి ఉంది.
చీనా దేశీయుడైన ‘మహామంజుశ్రీ’ ఆ జ్యోతిర్లింగాన్ని చూసి, “కటవాల్” అనే ప్రదేశం నుంచి తటాకంలోని నీటిని తోడివేశారు. ఆ ప్రదేశమే.. క్రమంగా కాఠమండు గా పిలవబడి.. కాలక్రమేణా “ఖాట్మండు” గా మారింది. ఆ జ్యోతిర్లింగమే  ప్రపంచ ప్రఖ్యాతి చెందిన పశుపతి నాధుడు. అదే ఖాట్మండూ ఇప్పటి నేపాల్ రాజధాని.  పశుపతినాధుడు వెలువడిన క్షణం నుంచీ ఖాట్మండూ ఆవాస యోగ్యంగా మారింది. క్షత్రియ రాజుల పాలన మొదలయింది.  చారిత్రాత్మక ఆధారాలు కిరాట రాజుల వంశం నుంచీ ఉన్నా,  రామాయణంలో జనకుడు పాలించిన విదేహ రాజ్యం, సీతమ్మ జన్మస్థలమైన మిథిలా నగరం నేపాల్ లోనే ఉన్నట్లు చెప్పబడింది. చిట్వాన్  నేషనల్ పార్క్ లోని వాల్మీకి ఆశ్రమం కూడా రామాయణ కాలంలో నేపాల్ ఉనికిని ధృవ పరుస్తుంది.  జనకుని సోదరుడైన కుశధ్వజుడు ఖాట్మండు ప్రాంతాన్ని పాలించాడు.  ఇది త్రేతాయుగం నాటి మాట.
ద్వాపర యుగంలో మళ్ళీ ఖాట్మండు  నీటిలో మునిగిపోయింది. చుట్టుముట్టూ మంచు పర్వతాలు.. మంచు కరిగి లోయలోకి ప్రవహించడం ప్రకృతి సహజమే కదా! బాణాసురుడనే రాక్షసుడు ఆ నీటిలోనే నగరాన్ని నిర్మించుకుని నివసించసాగాడు.  శ్రీకృష్ణుడు బాణాసురుడ్ని సంహరించి చోఖాక్ అనే ప్రాంతం దగ్గర నీటిని తోడించి తన వెంట వచ్చిన యాదవుడ్ని రాజుని చేశాడు. యాదవ వంశ గోపాలురు, “గుప్తులు’ అనే పేరుతో 490 సంవత్సరాలు, 82 మంది రాజులు ఈ ప్రాంతాన్ని పాలించారు. వీరిలో చివరి గుప్తుడ్ని ఓడించి మహిషపాలురు, రాజపుట్ వంశీయులు రాజ్యాన్ని కైవసం చేసుకున్నారు. ఈ రాజపుత్రులలో ‘భూల్ సింగ్’ పేరు మాత్రం కనిపిస్తుంది.
క్రీ.పూ.840 లో కిరాత వంశానికి చెందిన ‘యలమవర’ నేపాల్ సింహాసనాన్ని అధిష్టించాడు. ఇతను మహాభారత యుద్ధ సమయంలో కౌరవుల పక్షాన్ని చేరదామనుకుంటే  శ్రీకృష్ణుడు తెలివిగా యుద్ధానికి ముందే అతన్ని సంహరించాడని చెప్తారు.
శాక్య రాజైన శుద్ధోధనుడు నేపాల్ లో కొంత భాగాన్ని కపిలవస్తు రాజధానిగా పాలించాడు.  అప్పుడే క్రీ.పూ. ౫౬౩లో గౌతమ బుద్ధుని జననం.. అతను రాజ్యాన్ని పరిత్యజించి బౌద్ధ మతాన్ని స్థాపించడం జరిగింది.
ఏడవ కిరాటరాజు జితేదాస్ కాలంలో బోధి వృక్షం (బుద్ధగయ, ప్రస్థుత బీహార్) కింద జ్ఞానోదయం పొందిన గౌతమ బుద్ధుడు ఖాట్మండు వచ్చినట్లు ఆధారాలు లభించాయి.  జైన్ ఆచార్యుడు భద్రబాహు, అశోక చక్రవర్తి కూడా నేపాల్ వచ్చినట్లు తెలుస్తోంది.
క్రీ.శ్. ౨౦౦ లో లిచవి రాజవంశీయులు కిరాటరాజుని ఓడించి నేపాల్ ను కైవశం చేసుకున్నారు. అప్పుడే వివిధ దేవాలయాల  నిర్మాణం జరిగింది. ప్రసిధ్ధి చెందిన పశుపతినాధుని మందిరం పగోడా ఆకారంలో వీరే నిర్మించారు. వీరి తరువాత కుశీనగర పాలకులైన మల్లవంశ రాజులు నేపాల్ పశ్చిమ ప్రాంతంలోని గండకీ నది వరకూ రాజ్యాన్ని విస్తరించి పాలించారు. వీరి వారసులందరూ రాజ్యాన్ని చిన్న చిన్న ముక్కలుగా విడగొట్టారు. వీరి అంతఃకలహాలు నేపాల్ రాజ్యాన్ని శాహ వంశ రాజైన పృధ్వీనారాయణ శాహు వశం చేశాయి. ఇతని పూర్వీకుడైన ద్రవ్యశాహు గోర్ఖా రాజ్యాన్ని స్థాపించాడు.  పృధ్వీనారాయణ శాహు నేపాల్ నంతనీ ఒకే రాజ్యం కింద తెచ్చి ఒకే పాలన చేశాడు.
శాహ రాజులని నామమాత్రంగా చేసి 1846 లో జన్గ్ బహదూర్  కున్వార్ ముప్ఫై మంది రాజప్రసాద వాసులని చంపి ప్రధానమంత్రిగా రాజ్యాధికారాన్ని చేజిక్కించుకున్నాడు. రాజా మహేంద్ర, రాజా జ్ఞానేంద్ర రాణాల చేతుల్లో కీలుబొమ్మలయిన శాహ వంశీయులే. పెళ్ళి సంబంధాల ద్వారా బంధుత్వాలు కలుపుకుని రాణాలు 1990 వరకూ నేపాల్ ని పాలించారు. ఆ తరువాత ప్రజల పాత్ర, కమ్యూనిస్టుల విప్లవాలు నేపాల్ లో ప్రజాస్వామ్యానికి నాంది పలికాయి. జూన్ 1, 2001 నాడు రాజకుమారుడు దీపేంద్ర తల్లిదండ్రులతో సహా తన కుటుంబ సభ్యులందరినీ హత్య చేశాక జ్ఞానేంద్ర రాజ్యాధికారాన్ని చేజిక్కించుకున్నాడు. దీపేంద్ర తాగుడు, డ్రగ్స్ వంటి వ్యసనాలకు బానిసై తనను, తన కుటుంబాన్నీ సర్వనాశనం చేసుకున్నాడు. ఏప్రిల్ ౨౦౦౬ నుండి నేపాల్ ప్రజాస్వామ్య రాజ్యంగా కొనసాగుతోంది. దేశంలోని దారిద్ర్యానికి, అభివృద్ధి నిరోధానికి కారణంగా చెప్పబడుతున్న రాచరికపు సామ్రాజ్యం అంతరించింది. ప్రకృతి అందాలకి ఆలవాలమైన నేపాల్ ప్రగతి పథంలో పయనిస్తుందని ప్రపంచం ఆశిస్తోంది.
మా నేపాల్ ప్రయాణం—
ఖాట్మండూః “హరేరామ హరేకృష్ణ” సినిమా చూసినప్పట్నుంచీ నేపాల్ వెళ్ళాలని అనుకుంటూ ఉండేవాళ్ళం. అందులో సీనరీలు అంత అద్భుతంగా ఉన్నాయి మరి.

మా టీమ్- మేమిద్దరం, కఱా సుబ్బారావు, లక్ష్మి, గంటి లక్ష్మి, రామారావు.
 
సదరన్ ట్రావెల్స్ ద్వారా మా ప్రయాణానికి ఏర్పాట్లు చేసుకున్నాము. మేమిద్దరం, మా అక్కయ్య కొడుకు, కోడలు, మా పిన్నిగారబ్బాయి, అతని భార్య.. మూడు జంటలు. అందరం సీనియర్ సిటిజన్స్ మే. ముందుగా వారణాసి వెళ్ళి అక్కడ విశ్వేశ్వరుని దర్శనం చేసుకుని, ఒక రోజు బుద్ధగయ, గయ వెళ్ళి వచ్చాము. వారణాసి నుంచి ఎయిర్ ఇండియా వారి విమానంలో ఖట్మండు చేరాం. త్రిభువణ్ ఇంటర్నేషనల్ విమానాశ్రయం చిన్నదే కానీ సదుపాయంగా ఉంది. భారతీయులకి వీసా అవసరం లేదు. పాస్ పోర్ట్ ఒకసారి చూసి పంపేశారు.
సామాన్లు తీసుకుని బయటికి రాగానే ట్రావెల్స్ వాళ్ళు పంపిన వాన్ డ్రైవర్ మా కోసం ఎదురుచూస్తూ కనిపించాడు, చేతిలో కార్డ్ పట్టుకుని. మాకు వసతి ఇచ్చిన హోటల్ పేరు మౌంటెన్. రాజాగారి పాలస్.. ప్రస్థుత మ్యూజియమ్ కి దగ్గర్లోనే ఉంది. బైటికి రాగానే బజారు. వీధులన్నీ సన్నగా ఉన్నా, హైద్రాబాద్ లో కన్నా ట్రాఫిక్ జామ్ లు ఎక్కువున్నా  శుభ్రంగా ఉన్నట్లుగా కనిపించింది.

హోటల్ కి వచ్చిన వెంటనే నేపాల్ లో మా ట్రావెల్ ఏజంట్ కిషోర్, గంట పైగా లాంజ్ లొ కూర్చోపెట్టి, అక్కడ చూడవలసినవన్నీ అతి నెమ్మదిగా వివరించాడు. అందరికీ జోల పాడుతున్నట్టయి కునుకు పట్టేసింది. ఎప్పటికీ ఆపకపోతుంటే మొహమాటం వదిలేసి “మేము గదుల్లో సర్దుకుని, కాస్త మొహాలు కడుక్కుని వస్తాము” అని చెప్పేశాము.
ముక్తినాధ్ వెళ్ళాలంటే పర్మిట్ తీసుకోవాలి.. దానికి ఫొటోలు కావాలిట.
“మరి ముందు ఎందుకు చెప్పలేదు?” సుబ్బారావు (మా అక్కయ్య కొడుకు) అడిగాడు విసుగ్గా.
“మీకు పంపించిన టూర్ వివరాల్లో ఉంది. చూసుకోలేదా?” రిటార్ట్ వెంటనే. ఇంటి దగ్గర ట్రావెల్ ఏజంట్ కి కూడా తెలియదు కాబోలు.
“ఇంక నుంచీ ఎక్కడికి వెళ్ళినా అరడజను మన ముఖచిత్రాలు దగ్గర పెట్టుకోవాలి.. పంచి పెట్టడానికి.” సన్నగా గొణిగాను.
“ఎక్కడో చిన్న అక్షరాలతో అలుక్కుపోయి ఉంటే ఎలా కనిపిస్తుంది?” మా రాముడి ఘోష.
తప్పుతుందా.. ఫొటో స్టుడియోకి వెళ్లి మూడు వందలు నేపాలీ రూపాయలు సమర్పించుకుని ఫొటోలు తీసుకుని వచ్చాం.
పశుపతి నాధ్ ఆలయం—పొద్దున్నే లేచి స్నాదులన్నీ ముగించుకుని పశుపతినాధుని దర్శనానికి బయలుదేరాం..
ట్రావెల్ ఏజంట్ కిశోర్ పర్యవేక్షణలో. గుడికి నాలుగడుగుల దూరంలో ఉన్న ‘అగర్వాల్’ రుద్రాక్షల దుకాణంలో ఆగి, అక్కడ సెల్ ఫోన్లు, కామెరాలు వగైరాలు దాచి పెట్టుకుని (అవన్నీ ఆలయంలోకి నిషిద్ధాలు) టీ తాగి, గుడికేసి నడక మొదలుపెట్టాం. షాపు దగ్గరే ఒక పండితుడు వచ్చాడు.
“అభిషేకం, ఆ పిదప దర్శనం చేయిస్తాను..” అంటూ.
కొత్త ప్రదేశం.. అలాగే..రెండువేలకి బేరమాడి రమ్మని చెప్పాం. మా వెంట వచ్చాడు.
 

  తూర్పు వయిపు నుంచి పశుపతినాధ్ ఆలయ ద్వారం. 
ఆలయ ప్రవేశం—పవిత్ర భాగమతీ నదికి పశ్చిమంగా వెలసిన పశుపతినాధుడ్ని దర్శించడానికి నదిలో స్నానం చేసిన యాత్రీకులు తూర్పు ద్వారం నుంచి ప్రవేశించాలి. ప్రస్థుతం నీళ్ళు నామమాత్రంగా ఉండడంతో నేరుగా పశ్చిమ ద్వారం నుంచే వెళ్తున్నారు.  ఆలయంలోనికి ప్రవేశించగానే దాదాపు ఇరవై అడుగుల పొడవు, ఎనిమిది అడుగుల వెడల్పు, పది అడుగుల ఎత్తు ఉండే ఇత్తడిరేకు కవచం ఉన్న నంది దర్శనం ఇస్తుంది. ఈ నందికి నైఋతి దిశలో ఎత్తైన ఆంజనేయస్వామి విగ్రహం ఉంది. నందికి ఎదురుగా రెండంతస్థులలో పగోడా శైలిలో, పై అంతస్థు చిన్నదిగా, కిందిది పెద్దగా నిర్మించబడిన ప్రధాన ఆలయం కనిపిస్తుంది. ఆలయానికి నలువైపులా పదకొండు అడుగుల ఎత్తుతో వెండితో నగిషీలు దిద్దిన నాలుగు ప్రధాన ద్వారాలు ఉన్నాయి.
పశుపతినాధ్ ఆలయానికి గర్భాలయం, అంతరాలయం, ముఖ మండపాలు చతురస్రాకారంలో ఉంటాయి. ముఖమండపం నుంచి ప్రదక్షిణలు చెయ్యచ్చు. అంతరాలయంలో లాగా, గర్భాలయానికి కూడా నాలుగు ద్వారాలున్నాయి. పంచముఖుడైన పశుపతినాధుని గర్భాలయంలో లింగాకారంలో నాలుగు వైపులా నాలుగు ముఖాలు, మధ్యగా పై భాగంలో లింగాకార  ఊర్ధ్వముఖం ఉన్నాయి.
“సద్యోవామం తధాఘోరం తత్పురుషం చతుర్ధకం/
పంచమంతు తధేశానం యోగినామప్య గోచరం//
సద్యోజాత (బాలక), వామదేవ(అర్ధనారీశ్వర), అఘోర (రౌద్ర సంహార), తత్పురుష (శాంత) రూపాలతో శివుని నాలుగు ముఖాలు నలువైపులా ఉండి, యోగులకు కూడా గోచరం కాని ఐదవ ఊర్ధ్వ ముఖం ఆక్కడ లేకపోవడంపై శ్లోకం వివరిస్తుంది.
పొద్దున్న పన్నెండు గంటలవరకూ భక్తులు నిర్విరామంగా వస్తూనే ఉన్నారు. అభిషేకం చేయించిన ప్రత్యేక దర్శనంలో కూడా క్యూలో తోసుకుంటూ, పశ్చిమ ద్వారం నుంచే పరమశివుని దర్శనం కలిగింది. ఒక ముఖమే చూడ గలిగినప్పుడు, పైన వర్ణించిన నాలుగు రకాలు ఎలా ఉన్నాయో చూద్దాం అనే ప్రశ్నే లేదు.

ప్రద్యోషవేళ పశుపతినాధుని ఆలయం-
కానీ.. తిరుగు ప్రయాణంలో సాయంత్రం హారతికి వెళ్ళి, అంతరాలయంలో ప్రవేశించి, నాలుగు వైపులా చూడగలిగాం. హారతి ఇచ్చినంత సేపూ, అరగంట పైగా ఉండడానికి అవకాశం కలిగింది. ప్రద్యోష సమయంలో పువ్వులతో అలంకరించిన స్వామిని హారతి వెలుగులో చూస్తుంటే అనిర్వచనీయమైన ఆనందంకలిగింది. అప్పుడు భక్తులు కూడా ఎక్కువమంది లేరు. ప్రశాంతంగా ఆలయప్రాంగణంలో చాలా సేపు గడిపి ప్రాకార దేవతల్ని కూడా దర్శించుకున్నాం. ఆలయానికి కుడి వేపు వాసుకి మందిరం, ముందు భాగాన ఆగ్నేయ దిశలో ముక్తి మండపం, దానికి కింది భాగంలో సంగమేశ్వర, విరూపాక్ష గంగాదేవి ఆలయాలు ఉన్నాయి.
దక్షిణం వైపు ఉన్మత్త భైరవ ఆలయం, దక్షిణ భారత ఆలయాలని పోలిన తాండవశివుని గుడి, బుడా నీలకంఠుని శయన విగ్రహం, లాల్ గణపతి మందిరం, సూర్యనారాయణమూర్తి మందిరం.. చిన్న చిన్న ఆలయాలు ఎన్నో ఉన్నాయి. చూడగలిగినన్ని చూసి, మిగిలిన దేవతలకి దూరం నుంచే నమస్కారాలు చేసుకున్నాం.
ఉదయం తొమ్మిదిన్నరకి తీసిన గుడి తలుపులని, వివిధ తీర్ధ జలాలతో దేవునికి అభిషేకం చేశాక, భక్తుల దర్శనం అయ్యాక పన్నెండుకు మూసేస్తారు. స్వామివారి నాలుగు ముఖాలకీ బంగారు కిరీటాలతోనూ, సువర్ణ నయనాలతోనూ.. ఊర్ధ్వ ముఖానికి శుద్ధమైన చందనంతోనూ  అలంకారం చేశాక, హారతి దర్శనం, ప్రసాదం నివేదన చేసి బాలభోగం భక్తులకు పంచుతారు. కానీ ఆ రష్లో ఉండలేక మేము వెళ్ళిపోయాము, మళ్ళీ రావచ్చునులే అని.
ఈ ఆలయంలో పూజలు నిర్వహించడానికి దక్షిణ భారత దేశం నుంచి ఎన్నుకోబడ్డ భట్ట సాంప్రదాయానికి చెందిన అర్చకుడు మాత్రమే గర్భాలయ ప్రవేశానికి అర్హత కలిగి ఉంటాడు. వీరిని శంకరాచార్యులవారు నియమించారని అంటారు. స్థానిక అర్చకుడు అంతరాలయంలోనే ఉండి భక్తులకు చందనం ఇస్తూ ఉంటారు.
భాగమతీ నదికి దక్షిణాన ఉన్న గుహ్యేశ్వరీ మాత ఆలయాన్ని శక్తి పీఠాల్లో ఒకటిగా చెప్తారు. కలశ రూపంలో ఉన్న అమ్మవారిని కొబ్బరి నీళ్ళు, కల్లు మొదలైన ద్రవాలతో అభిషేకం చేస్తారు. ఆ జలాన్ని తీర్థంగా తీసుకెళ్తారు. ఇక్కడ పశుబలి కూడా ఇస్తారుట. మేము ఈ అమ్మవారి దర్శనం చేసుకోలేకపోయాము, సమయాభావం వలన.

స్వయంభునాధుని ఆలయం–
ఖట్మండు నగరానికి పశ్చిమంగా పెద్ద కొండ మీద ఉందీ గుడి. ఇందులో కోతులు ఎక్కువగా ఆవాసం ఏర్పరచుకోవడంతో కోతుల గుడి అని పిలుస్తారు.
అసలే మెడ సాగదీసి చూస్తే కానీ ఎంత ఎత్తుందో తెలియదు. దానికి తోడు చివరి చివరికి మెట్లు మోకాలి పర్వతాన్ని మించిపోయాయి. సగం దూరం ఎక్కి ఆగిపోయాము. అక్కడ్నించి కూడా బాగా కనిపించింది. మనం మామూలుగా చూసే ఆలయాలన్నింటి కన్నా భిన్నంగా ఉంది. పెద్ద డోమ్.. డోమ్ మీది స్థూపం. స్థూపం మీద బుద్ధుని కళ్ళు.. కన్నుల మధ్య నాసిక వంటిది కనిపిస్తుంది. కానీ అది నేపాలీలో ఐకమత్యానికి గుర్తు అంటారు. ప్రధాన స్థూపం చుట్టూ లెక్కలేనన్ని చిన్న స్థూపాలు, ఆలయాలు ఉన్నాయి.

స్వయంభునాధ్ ఆలయ ప్రవేశద్వారం–
బౌద్ధమతస్థులకి అత్యంత పవిత్రమైన యాత్రా స్థలంగా దీనిని చెప్తారు. మహా మంజుశ్రీ బోధిస్త్వునికి ఇక్కడ తామర పువ్వు ఉన్నట్లు దివ్యదృష్టి కలిగిందిట. వెంటనే ఇక్కడికి వచ్చి, లోయలో ఉన్న నీటిని, ఒక పక్క కొండకి గండి కొట్టి తీసేసి, నివసించడం మొదలుపెట్టారని చెప్తారు.
రాత్రి దీపాల కాంతిలో స్వయంభునాధుని స్థూపం చూసి తీర వలసిందే!

వచ్చే నెల పోఖరా లో మా విహారాలు చూద్దాం..
 కూర్పరి: సత్యసాయి కొవ్వలి                                  
ఇందులో 4 చిన్నమినీగడులున్నాయి. దేనికదే పూరించువచ్చు.
మొదటి బహుమతి: Rs.500
రెండవ బహుమతి: Rs.100 కినిగె గిఫ్ట్ కూపన్
సమాధానాలు పంపవలసిన ఆఖరు తేదీ: 20th అక్టోబర్ 2014
సమాధానాలు పంపవలసిన చిరునామా: editor@maalika.org

ఆధారాలు
అడ్డం
1    లీడరు .. కమల్ హసన్
4    ఇంట్లోంచి నీళ్ళు బయటికి పోవాలంటే ఇవుండాలి
6    మోటారు సైకిల్ కంపెనీ
7    పేరులో నే సంతోషం, తాగితే విరోచనాలే
8    నవరాత్రులలో గుజరాతీయుల డాన్సు
9    శరాలు
11    సిరిరా దీన్నడ్డు పెడతారా
12    చాటింపు
14    మిరపగుణం
15    త్యాగయ్య పాటలో తీపి, ఇంటిపేరులో..
16    బియ్యపు పిండితో చేసే వంటకం. పిల్ల అడుగులేస్తే చాలు వండేస్తారు
17    ఏమిటీ. కరెంటిలా కొలుస్తారా
18    పులుసు.. అప్పళం లాంటిది
20    సడి
22    కలకత్తా మాత
23    సత్తా .. కొయ్యకుండాల్సింది
24    పెళ్ళయాక చేసేది
25    దెబ్బకు- దొంగలము-
26    దత్తాత్రేయుడే.. భాజపా లో ఉన్నాడు
29    నీళ్ళ తొట్టి
30    స్వప్నం
31    అన్నమయ్య పాట
32    ముసలి
34    కన్నప్ప శివుడికిచ్చినవి
నిలువు
1    వచ్చాడా తీసుకొచ్చావా అని రావు గోపాలరావు ఈయన గురించే అడిగాడు.  కాస్తంత కళాపోసన ఉండాలికదా
2    అన్నీ తెలుసుకోవాలని ఆసక్తి. చివర్లో నాగలి
3    ఉండ్రం. కు వేయకుండా చేసారు
5    ముచ్చెమటలు పోసేలా తలకిందులైనా సరే కబుర్లు
8    సాము చేసేవాడు కర్ర తిప్పితే, వంట చేసే వాడు
9    బాఁగా ఊదేది
10    కొట్టేనా. ఇంత అస్తవ్యస్తంగా తలకిందులుగా ఉందేంటి
11    లావు తాడు
13    మురని చంపిన వాడు
15    పొలాలు
18    దాహం
19    వేణువు
21    వాగు తోడిది.
22    కొవ్వు. అధికారం తో కూడా పట్టచ్చు
23    ఆవుకి ఇది చెయ్యాలంటే ముందుగా దూడని వదలాలి
26    పుటం వేస్తే కానీ దీనికి విలువ రాదు
27    దర్పం తోడిది
28    తోక
30    స్పందన
31    రెండు స్వరాలు. వాదిస్తే ఇదుండాలి.
33    సల్మాన్ దీన్ని వేటాడితే కేసు ఆయన్ని వెంటాడుతోంది
రచన: -భవానీ ఫణి
ఆదివారం సాయంత్రం  తీరిగ్గా కూర్చుని  టీవీ చూస్తుంటే సెల్ ఫోన్ మోగింది . ఎవరా అని చూస్తే పరమేశు .
“శేఖర్ గాడి రహస్యం తెలిసిపోయింది రా ”  ఫోన్ లిఫ్ట్ చెయ్యడంతోనే  ఉద్విగ్నంగా అన్నాడు వాడు.
ఇరవై అయిదేళ్ళ నుంచి తెల్సుకోవాలని ఎంతగానో ప్రయత్నించి, చివరికి ఇక ఎప్పటికీ తెలియదు అని నిర్ధారణకి వచ్చేసి ఊరుకున్న రహస్యపు చిక్కుముడి  అనుకోకుండా వీడింది  అనేసరికి వెంటనే ఎలా రియాక్ట్ అవ్వాలో నాకు అర్ధం కాలేదు.
“ఎలా తెలిసిందిరా ” అన్నాను తేరుకుని . రహస్యమేమిటో   తెలుసుకోవాలన్న ఆత్రం కంటే ఎలా తెల్సిందోనన్న ఆసక్తే ఎక్కువగా ఉంది నాకు .
“నాకు చెప్పినాయన ఇంకా మా ఇంట్లోనే ఉన్నారు రా . నేనే ఆగలేక ఇలా లోపలి వచ్చి ఫోన్ చేసాను . నెమ్మదిగా ఆయన్ని పంపించేసి మళ్ళీ చేస్తాను “అని పెట్టేసాడు .
నాకు ఒళ్ళు మండిపోయింది .
“వెధవ , ఏకంగా అప్పుడే చెయ్యచ్చుగా , నన్నిలా సస్పెన్స్ లో పెట్టి చంపకపోతే, ” అని తిట్టుకున్నాను .
నా దృష్టి గోడ మీద తగిలించి ఉన్న ఫోటో మీదకి మళ్ళింది . కాకినాడ బీచ్ లో తీయించుకున్న ఫోటో అది .
పరమేశు , సిద్దార్ధ , శేఖర్ , విశ్వం , నేను ఐదుగురం ఎగసిపడే అలల మధ్య   భుజాల మీద  చేతులు వేసి ఫోజిచ్చాం . ఆ బెల్ బాటం పాంట్లు , చింపిరి జుట్లు చూస్తుంటే నాకే నవ్వొస్తుంది ఇప్పుడు. విశ్వానికి కొన్ని సరదాలు ఉన్నాయి. పెయింటింగ్స్ బాగా వేసేవాడు . మా స్నేహానికి గుర్తుగా  ఆ ఫోటో ఎప్పుడూ మా ఇంటి గోడలకి వ్రేలాడ తీసి ఉంచమని  ఆర్డర్ వేసి ఇలా ఫ్రేమ్ కట్టించి మరీ ఇచ్చాడు అందరికీ . కొన్ని పనులు మనంతట మనం చెయ్యం.   కానీ వేరే వాళ్ళు చేసి చూపించినప్పుడు వాటి విలువ  బాగా తెలిసొస్తుంది .
ఆ ఫోటో చూసినప్పుడల్లా నాకు ఎంతో హాయిగా ఉంటుంది . మనసులో  అద్భుతమైన ఫీలింగేదో కలుగుతుంది . ఒకళ్ళతో ఒకళ్ళు పోటీ పడుతూ సైకిల్ తొక్కుకుని కాలేజీ కి వెళ్ళిన రోజులు, సత్య గౌరీ లో రెండో ఆట సినిమా చూస్తూ వేసుకున్న జోకులు,  లెక్చరర్లని ఇమిటేట్ చేసి నవ్వుకున్న రోజులు అన్నీగుర్తొస్తాయి .  ఏ కల్మషమూ  , కల్లా కపటమూ లేకుండా ఎంత సంతోషంగా ఉండేవాళ్ళమో ! అలా అని సమస్యలేమీ ఉండేవి కావని కాదు. ఒక్క సిద్దార్ధ  తప్ప అందరం మధ్య తరగతికి ఓ మెట్టు దిగువన ఉన్నవాళ్ళమే. కానీ అప్పటి రోజులు కలిగించిన తృప్తే వేరు . .
మా అందరిలోనూ  ప్రత్యేకంగా ఉండేవాడు  శేఖర్ . ఎప్పుడూ ఏవో పుస్తకాలు చదువుతూ ఉండేవాడు. యండమూరి వీరాభిమాని వాడు. కవితలు కూడా రాసేవాడు . కానీ మాకెవరికీ పెద్దగా ఆసక్తి లేదని మాతో షేర్ చేసుకునే వాడు కాదు.  ఏ విషయమైనా ఈజీ గా తీసుకోవడం వాడికి సహజసిద్ధంగా వచ్చిన మంచి లక్షణం. లేకపోతే మేమలా అనుకునే వాళ్ళమో!
అమ్మాయిల మీద మోతాదుకి  మించిన కామెంట్స్ చేస్తే ఒప్పుకునేవాడు కాదు . ఎప్పుడూ భావాత్మకంగా మాట్లాడేవాడు. వాడి మాటలని బట్టి  ఆ రోజు ఎలాంటి పుస్తకం చదివాడో తెలుసుకోవచ్చని ఏడిపించేవాడు విశ్వం. ఇప్పటి నా స్థానంలో వాడుండి మా స్నేహాన్ని గుర్తు తెచ్చుకుంటుంటే బహుశా మల్లెపూల జల్లులు , మంచుపూల రెమ్మలు లాంటి అందమైన భావాలు నిండిన పదాలు, వాక్యాలు  ఉండి ఉండేవేమో .
మా స్నేహం మరింతగా బలపడుతుండగా  పాలిటెక్నిక్ సెకండ్ ఇయర్లో ఉండగానేమో  సడెన్ గా శేఖర్లో మార్పొచ్చింది . తనలో తను నవ్వుకోవడం , ముఖం కళ కళ లాడిపోవడం లాంటి లక్షణాలు చూసి వాడు ప్రేమలో పడ్డాడని కన్ఫర్మ్ చేసేసాడు విశ్వం .  సాయంత్రం ఆరయ్యేసరికి మాయమైపోవడం మొదలుపెట్టాడు శేఖర్ . ఎక్కడికి వెళ్తున్నాడో ఎంత ప్రయత్నించినా వాడి నోటితో చెప్పించలేక పోయాం .
ఆఖరికి ఓ రోజు  పరమేశు  వగరుస్తూ వచ్చాడు,” శేఖర్ గాడి రహస్యం తెలిసిపోయిందిరా ” అంటూ  . ఆ తర్వాత జరిగిన కొన్ని సంఘటనలు నేను ఎప్పటికీ మర్చిపోలేను .యధాతధం గా ఆ దృశ్యాలన్నీ  నా కళ్ళ ముందు కదలాడుతున్నాయి                                                                                                  ***********************
“ఏంటిరా ఆ పరుగు, తొందర! మొత్తానికి సాధించావన్న మాట ” అన్నాడు సిద్ధూ
“అవును రా , ఎంతో కష్టపడి తెలుసుకున్నాను ” గర్వంగా చెప్పాడు  పరమేశు
“ఇప్పుడు ఒద్దన్నా మానవుగా , చెప్పి తగలడు ” విశ్వం ఉడికించాడు .
“ఎహే , ఇంట్రెస్ట్ లేనట్టు ఫోజు కొట్టకండి గానీ , అసలు విషయం ఏంటంటే మనోడు నిజంగానే ప్రేమలో పడిపోయాడు రోయ్ ” ఆగలేక చెప్పేసాడు పరమేశు
“చెప్పాడా వాడు నీతో ?” అనుమానంగా అడిగాం అందరం ఒకేసారి .
“లేదెహే , వాడిని ఫాలో చేశా . ఆరుగంటలకి ఎక్కడికి పోతన్నాడో చూద్దాం అని . లైబ్రరీ ప్రేమ రా బాబూ , ఆ పిల్ల కూడా పుస్తకాల పురుగు లాగుంది . దొందూ దొందే” కొంచెం వెటకారంగా చెప్పాడు.
“ఏం చూసావేంటి , ఎక్కడి వరకు వచ్చింది కథ ” కుతూహలంగా అడిగాను  .
“అబ్బే ఎక్కడ రా, ఇంకా కబుర్ల దగ్గిరే ఉన్నారు ” పెదవి విరిచాడు వాడు .
విషయం తెలిసినా శేఖర్ ని డైరెక్ట్ గా  అడగడం అంత పధ్ధతి కాదని, వాడంతట వాడే చెప్పేవరకు వెయిట్ చేద్దామని ఊరుకుండిపోయాం. అడిగేస్తానని ఎగిరి పడిన పరమేశు నోరు కూడా నొక్కేసాం . ఎంత ప్రాణ స్నేహమైనా ఒక రకమైన గౌరవం వాడంటే మాకు . మూడు నెలలు గడిచిపోయాయి.  వాడేమీ చెప్పలేదు కానీ ఉన్నట్టుండి  కాలేజీ కి రావడం మానేసేసరికి కంగారు పడ్డాం .
“ఒరేయ్ , కనబడి నాల్రోజులైంది.  మనోడు జంపంటావా ” కొంచెం అనుమానం గా  అడిగాడు  విశ్వం .
“ఒంట్లో బాలేదేమో రా , ఓ సారెళ్ళి చూసొద్దాం ” అన్నాను నేను సాలోచనగా.
సాయత్రం కాలేజ్ నించి డైరెక్ట్ గా వాళ్ళింటికి వెళ్లాం . నేను ఊహించినట్టుగానే వాడు చాలా డల్ గా ఉన్నాడు . అడిగితే కొంచెం ఒంట్లో బాలేదని చెప్పి తప్పించుకున్నాడు . మేము కూడా పెద్దగా వాడ్ని ఇబ్బంది పెట్టకుండా కాసేపు కూర్చుని వచ్చేసాం . అదే నేను జీవితంలో చేసిన అతి పెద్ద పొరపాటని తర్వాత రోజు కానీ నాకు తెలీలేదు . ఇంటికి వచ్చినా నాకు వాడి గురించి ఆలోచనలే .  ఏం జరిగి ఉంటుందా అనుకుంటూనే  నిద్ర పోయాను .
సిద్దార్ధ కుదిపి లేపుతుంటే నిద్ర లేచాను మరుసటి రోజు ఉదయం .  .
“శేఖర్ చచ్చి పోయాడటరా ” వాడి కళ్ళ వెంట నీళ్ళు కారిపోతున్నాయి పరుగు పరుగున వాళ్ళింటికి వెళ్ళాం ఇద్దరం. ఇంటి బయట పడుకోబెట్టారు వాడిని . ప్రశాంతంగా నిద్రపోతున్నట్టు ఉన్నాడు . విశ్వం , పరమేశు అప్పటికే అక్కడ ఉన్నారు .
“ఎంతకీ లేవడంలేదని  అంటీ వెళ్లి చూసేసరికే ప్రాణం పోయిందంటరా , పురుగుల మందు తాగాడు ” కావలించుకుని భోరుమన్నాడు పరమేశు .
ఆంటీ, భార్గవి  గుండె పగిలేలా ఏడుస్తున్నారు . తండ్రి లేని పిల్లవాడు కావడం తో ఆవిడ ప్రాణాలన్నీ వాడి మీదే ఉండేవి . ఇప్పుడు వాడే ప్రాణాలతో లేడు . ఎలా తట్టుకోగలదు ఆ పిచ్చి తల్లి . ఆవిడ గురించైనా ఆలోచించలేదే వాడు! పెళ్లి కెదిగిన చెల్లెలి బాధ్యత ఆవిడకి  వదిలేసి ఎలా వెళ్ళిపోయాడు అలా !నాకు దుఃఖంతో పాటుగా కోపం కూడా వచ్చింది శేఖర్ మీద .
వాడు వెళ్ళిపోయాక చాలా రోజులు మేము మామూలు మనుషులం కాలేకపోయాం . నాకైతే అలా జరగడానికి  సగం బాధ్యత మాదేనన్న అపరాధ భావం కూడా బలంగా కలిగింది  . వాడితో ఆ ముందు రోజు కొంచెం సేపు మాట్లాడి, విషయం ఏమిటో అడిగి ఉంటే ఇలా జరిగి ఉండేది కాదేమో .
పరమేశు మాత్రం కోపంతో ఊగిపోయాడు. ఆ అమ్మాయి వల్లే ఇదంతా జరిగి ఉంటుందని వాడి అభిప్రాయం .
“జరిగిందేదో జరిగిపోయింది . వాడు మనకేమీ చెప్పలేదు . ఏం చెయ్యగలం? వదిలెయ్యి ” అని ఎంతో నచ్చ చెప్పాం . వినలేదు . జరిగిందేమిటో తెలుసుకుంటానని లైబ్రరీకి వెళ్ళాడు . ఎంత ఆవేశం గా వెళ్ళాడో అంతే కోపంగా వెనక్కి వచ్చాడు .
” ఏం చేసుకొచ్చావు రా బాబూ ” అన్నాను భయంగా .
“నేనేమీ అనలేదులే , శేఖర్ అనే అతను మీకు తెలుసనుకుంటా కదా , మీతో మాట్లాడుతుంటే చాలా సార్లు చూసాను . వాళ్ళ ఇంటి అడ్రెస్ తెలుసా, నా బుక్ అతని దగ్గర ఉంది  అని అడిగాను. ఎంత అమాయకంగా సమాధానం చెప్పిందో ” కసిగా అన్నాడు పరమేశు .
“ఏమంది?”
“తెలీదండీ , నాకూ  ఈ మధ్య కనిపించలేదు . లైబ్రరీ కి రావడం లేదనుకుంటాను అంది ” పరమేశు కోపం నిస్సహాయతగా మారుతోంది  .
“నిజమేనేమోరా , ఆ అమ్మాయి కి తెలీదేమో , ఒక వేళ వాడు ఇష్టపడినా ఆ అమ్మాయికి చెప్పలేదేమో ,  వాడలా చెయ్యడానికి కారణం ఆమె కాక పోయి ఉండొచ్చు ” అన్నాను నేను వాడి భుజం మీద చెయ్యి వేసి .
” మరింకేం ఉంటుంది రా కారణం ?వాడి గురించి మనకి అంతా తెలుసు కదా” అన్నాడు సిద్ధూ . ఎవరి దగ్గరా సమాధానం లేదు ఆ ప్రశ్నకి .
******************
వాడు లేని లోటు మా స్నేహాన్ని అసంపూర్తిగానే ఉంచేసింది  మునుపటి ఉత్సాహం మళ్ళీ కలగనే లేదు మాకు ఎప్పటికీ.
నేను, పరమేశు ప్రభుత్వ ఉద్యోగులం అయితే , సిద్ధార్ధ అమెరికా లోనూ , విశ్వం బెంగుళూరు లోనూ ఐటి రంగంలో స్థిరపడ్డారు . ఎవరి సంసారాలు వాళ్ళకి ఏర్పడి ,ఎవరి జీవితాలతో వాళ్ళు బిజీ అయిపోయినా మిగిలిన నలుగురం అప్పుడప్పుడు పలకరించుకుంటూనే ఉన్నాం . శేఖర్ ని గుర్తు చేసుకుంటూనే ఉన్నాం .
ఈ మధ్యనే నాకు కాకినాడ ట్రాన్స్ఫర్ కావడంతో, పరమేశు కూడా ప్రస్తుతం ఇక్కడే ఉద్యోగం చేస్తుండటంతో  మా మధ్య మళ్ళీ  రాకపోకలు పెరిగాయి . ఈ రోజు వాడి ఫోన్ తో, గతమంతా ఒక్క సారి మళ్ళీ స్మృతి పథంలో మెదిలి మానుపట్టిన గాయం  రేగినట్టుగా ఉంది. మనసు అల్లకల్లోలం గా తయారయింది .
రాత్రి తొమ్మిదవుతోండగా  ఫోన్ చెయ్యకుండా డైరెక్ట్ గా ఇంటికే వచ్చాడు పరమేశు . వస్తూనే నిస్తేజంగా సోఫాలో కూలబడ్డాడు  వాడు  ఫోన్ చేసినప్పుడు ఉన్న ఉత్కంఠ ఇప్పుడు లేదు నాకు.  స్నేహితుడే లేకపోయాక వాడి చావుకి కారణం ఏమిటో తెలుసుకుని ఏం చేస్తామన్న నిర్వేదం కమ్ముకుంది .
మౌనంగా పరమేశ ని చూస్తూ ఉండిపోయాను . వాడిని కూడా గత జ్ఞాపకాలు బాగా బాధ పెట్టినట్టున్నాయి .
మెల్లగా అన్నాడు . “నీకు డాక్టర్ రామారావ్ గారు తెలుసు కదా ”
“తెలుసు , మనం చదువుకునే రోజుల్లోకాకినాడ లో మంచి పేరున్న డాక్టర్ కదా, ఇప్పుడు ప్రాక్టీసు తగ్గించినట్టున్నాడు ”
“అవును రా , కొడుక్కి అప్పచెప్పాడు ,ఆయన మా ఇంటి పక్కనే ఉంటాడుట నేను ఇల్లు కొత్తగా కట్టాను కదా, నాకు తెలీదు  . ఇందాక వచ్చాడు మా ఇంటికి ”
” ఆయన మీ ఇంటికి ఎందుకొచ్చారు ?” అయోమయం గా అడిగాను .
” రేపు ఈవెనింగ్ హైదరాబాద్ కి ట్రైన్ టికెట్స్ కావాలిట . అర్జంట్ గా ఫ్యామిలీ తో వెళ్తున్నట్టున్నాడు . నేను రైల్వేస్ లో వర్కింగ్ అని ఎవరో చెప్పారుట . టికెట్లు ఇప్పించగలనేమో అని అడగటానికి వచ్చాడు . ”
ఇదంతా ఎందుకు చెప్తున్నాడా అని ఆలోచిస్తూ వింటున్నాను నేను .
“ఖాళీగా ఉన్నాడేమో కాసేపు పిచ్చాపాటీ మాట్లాడుతూ కూర్చున్నాడు . అంతలో గోడ మీద మన ఫోటో చూసి  శేఖర్ గురించి గుచ్చి గుచ్చి అడిగాడు . వాడు ఆయనకి  ఎలా తెలుసా అని అనుమానం వేసి ఆరా తీస్తే అప్పుడు చెప్పాడు  అసలు సంగతి ” ఎలా చెప్పాలా అని ఆలోచిస్తున్నట్టు గా ఒక్క క్షణం ఆగాడు పరమేశు.
“శేఖర్ అస్తమానూ చెయ్యి నెప్పి తో బాధ పడేవాడు గుర్తుందా ?”
“అవును ” అన్నాను నేను.  వాడికి మాటి మాటికీ చెయ్యి నెప్పి వస్తుండేది . ఆటలేవీ ఆడలేక పోయేవాడు . మేమే క్రికెట్టో ఆడుతుంటే కూడా ఏదో పుస్తకం చదువుతూ  కూర్చునేవాడు అక్కడే. బలహీనంగా ఉండటం వల్ల అలా వస్తోందేమో అనుకునేవాళ్ళం
“ట్రీట్మెంట్ కోసం రామారావు గారి దగ్గరికి వెళ్ళే వాడట.  మళ్ళీ మళ్ళీ నొప్పి వస్తోందని ఈయనకి అనుమానం వేసి టెస్టులు చేయిస్తే వాడికి అదేదో ” ఆస్టియోసర్కోమా” అని ఒక రకమైన కాన్సర్ అని తెల్సిందట . ట్రీట్మెంట్ కి వెంటనే హైదరాబాద్ వెళ్ళమని చెప్పారట. వాడు ఆ వార్త విని కూడా చాలా నిబ్బరంగా ఉన్నాడట . బ్రతికే చాన్సెస్ ఎలా ఉన్నాయనీ , ఎంత ఖర్చవుతుందనీ మాత్రం  అడిగాడట . పెద్దవాళ్ళని ఎవరినైనా తీసుకురమ్మంటే  తనకే చెప్పమని ఇన్సిస్ట్ చేసాడట. అప్పటికే  వాడి ప్రాబ్లం ఎడ్వాన్స్ డ్ స్టేజ్ లో ఉందట. ”
నాకు చాలా షాకింగ్ గా ఉంది . అసలు వాడు అనారోగ్యంతో బాధ పడుతున్నాడని ఊహించనైనా ఊహించలేదు మేము.
“వాళ్ళకి పెద్దగా అస్తిపాస్తులేవీ లేవు కదరా, ఉన్నది ఆ ఇల్లొక్కటే . ఆ ఇంటి మీద వచ్చే అద్దెలతోను, ఊళ్ళో కొద్దిగా పొలం ఉంటే దాని మీద వచ్చే ఆదాయంతోనూ  బ్రతికేవారు . ఉన్నది కాస్తా తన ట్రీట్మెంట్ కి ఖర్చు పెట్టేస్తే తర్వాత తన తల్లి చెల్లెలు ఎలా బ్రతుకుతారని అలోచించి ఇలా చేసినట్టున్నాడు ” పరమేశు కళ్ళు చెమర్చాయి.
ఏం మాట్లాడతాను నేను ! వాడు ప్రేమ పేరుతో పిరికివాడిలా ఆత్మహత్య చేసుకోలేదని తెలిసి స్థిమిత పడాలో , అంత ప్రమాదకరమైన జబ్బు బారినపడ్డాడని, పడినా కనీసం  మాకు చెప్పనైనా చెప్పలేదనీ బాధ పడాలో , తన కుటుంబం కోసం ప్రాణాన్నే త్యాగం చేసాడని గర్వ పడాలో అర్ధం కాక మౌనం గా ఉండిపోయాను.
******
రచన: డా. జె. గౌతమీ సత్యశ్రీ 
 
 
 

రాబోయే 2016 ఎన్నికలకు అమెరికా అధ్యక్షురాలి గా పోటీ చేయడానికి ఏకైక సర్వసమర్ధురాలు హిలరీ రోధం క్లింటన్. రోజు రోజుకీ ఎక్కువైపోతున్న హ్యూమన్ ట్రాఫికింగ్ లేదా మానవ అక్రమ రవాణా మీద అప్రమత్తంగా తీసుకోవలసిన చర్యల గురించి యునైటడ్ మెథాడిస్ట్ వుమెన్ కన్వెన్షన్ (ఏప్రిల్ 16, 2014)  లో మాట్లాడుతూ ఇలా అన్నారు…. “ఎవరో వస్తారని, ఏదో చేస్తారని ఎదురుచూస్తూ కూర్చునే తరుణం మించిపోయింది,  దీనిని అరికట్టే బాధ్యత ప్రతి ఒక్కరి భుజస్కందాల మీద ఉంది” అని దీటైన సందేశాన్ని అందించారు.

హిల్లరీ 1947 అక్టోబరు 26 న చికాగో నగరంలో జన్మించారు. ఈవిడ రెండుసార్లు అమెరికా అధ్యక్షత వహించిన బిల్ క్లింటన్ సతీమణి. ఈవిడ ఒక చిన్న వ్యాపారి కూతురు. 1973 లో యేల్ విశ్వవిద్యాలయం నుండి న్యాయశాస్త్ర పట్టా పుచ్చుకుని, న్యాయవాద వృత్తిని చేపట్టారు. 1975 లో బిల్ క్లింటన్ తో వివాహము, 2000 వ సంవత్సరం లో న్యూయార్క్ నుండి పోటీ చేసి, ఎగువ సభకు ఎన్నిక అయిన మొదటి మహిళ హిల్లరీ. ఈవిడ మళ్ళీ అదే స్థానం నుండి 2004 లో కూడా రెండవసారి ఎన్నిక అయ్యారు. ఒక మహిళగా, న్యాయవాదిగానే  కాకుండా అమెరికా అధ్యక్షుని భార్యగా ఒక ఉన్నత స్థానం కూడ ఉన్నందున ఈమె తమ దేశానికి ఎన్నో ఉపకారాలు అవలీల చేయగలదు అని అమెరికా మొత్తం ఆమెని అంత ఎత్తున చూసింది. వారి నమ్మకాన్ని ఆమె ఎన్నడూ వమ్ముచెయ్యలేదు సరికదా ఒక వుమెన్ యాక్టివిస్ట్ లేదా స్త్రీ వాదిగా కూడా ఆవిడ పేరొందారు. యునైటడ్ మెథాడిస్ట్ వుమెన్ సంఘానికి హిల్లరీ జీవితకాల మెంబర్. ఈ సంఘం యొక్క కార్యాలోచనలోకి ప్రజలకి ఆద్యాత్మిక తర్ఫీదు ఇస్తూ, ప్రజలు ఆధ్యాత్మిక దారిలో నడుస్తూ దానిలో ఎదిగే అవకాశాలు ఇవ్వడం, మహిళా నాయకులని తీర్చిదిద్దడం, విద్య, న్యాయవాదం, సామాజిక సేవ మొదలైన అంశాలను తీసుకున్నారు. అంతేకాకుండా హ్యూమన్ ట్రాఫికింగ్ మరియు సంఘంలో స్త్రీ అసమానతలపై వీరు తీవ్రంగా కృషిచేస్తున్నారు.  ఒక సాటి మెథాడిస్ట్ గా హిల్లరీ వాళ్ళకి గట్టి చేయూతనిస్తున్నారు.
పదవీ కాలం పూర్తి అయిన తరువాత కూడా ఆవిడ అంతర్జాతీయంగా నిరంతరం కృషిచేస్తున్న అంశాలలో ముఖ్యమైనది హ్యూమన్ ట్రాఫికింగ్. స్టేట్ సెక్రటరీగా సాగుతున్న హిల్లరీ 2012 లో తన ఆధ్వర్యంలో స్టేట్ డిపార్ట్మెంట్ సేకరించుకొని వచ్చిన “2012 ట్రాఫికింగ్ ఇన్ పెర్సన్స్ రిపోర్ట్” ని వెలుగులోకి తీసుకువచ్చారు. దాని ప్రకారము ప్రపంచవ్యాప్తంగా బానిసత్వపు కోరల్లో అది వ్యభిచారమే కానీయండి, ఒప్పందాల దాస్యమే కానీయండి, కార్మిక బాధితులే కానీయండి లేదా బలవంతంగా మిలిటరీ లో చేర్చబడిన వారే కానీయండి… మగ్గుతున్న వారి సంఖ్య దాదాపు 27 మిలియన్లు.  ఈ బానిసత్వ బంధనాలు యునైటడ్ స్టేట్స్ నుండి ఉత్తర కొరియా వరకు ప్రాకిపోయివుందని హిల్లరీ వాపోయారు. రాంకింగ్ ఇస్తే ఈ బానిసత్వం లో బాగా మగ్గుతున్న దేశాలు ఉత్తర కొరియా, ఇరాన్, సూడాన్ మరియు డెమాక్రటిక్ రిపబ్లిక్ ఆఫ్ కాంగో. ఈ రిపోర్ట్ ఇదే సమస్యలను కలిగివున్న అమెరికాని ఒక కొత్త కోణంలో చూపించింది. నిజాయితీగా అందరితో పాటుగా నిలబడి మనల్ని మనం అంచనా వేసుకోవడానికి ఈ రిపోర్ట్ దోహద పడింది అని హిల్లరీ వ్యక్తపరిచారు. స్టేట్ గవర్నమెంట్ ఆదేశానుసారం ఎప్పటికప్పుడు స్థానిక, రాష్ట్ర మరియు సమాఖ్య డేటా సేకరణా పద్దతుల ద్వారా అంతర్జాతీయంగా హ్యూమన్ ట్రాఫికింగ్ పోకడల మీద రిపోర్ట్స్ అందుతూ వుండాలని హిల్లరీ ఆదేశించారు. వీటి ఆధారంగా ఈ సమస్యలపై అంతర్జాతీయంగా అమెరికా చర్యలు తీసుకుంటుంది అని వ్యక్తం చేసారు. ఈ చర్యల్లో భాగంగా హ్యూమన్ ట్రాఫికింగ్ ని అరికట్టి, వాళ్ళకి రక్షణ,  సహాయాలని అందించడానికి నాన్-ప్రోఫిట్ ఆర్గనైజేషన్స్ ఉదాహరణకి పొలారిస్ ప్రోజెక్ట్ లాంటివాటిని పెద్ద ఎత్తున ప్రోత్సహిస్తున్నారు. అలాగే డెపార్ట్మెంట్ ఆఫ్ జస్టిస్ మరియు ఫెడెరల్ బ్యూరో ఆఫ్ ఇన్వెస్టిగేషన్ నుండి అంగీకారాలను తీసుకుని, ఈ అక్రమ రవాణాల పై తమను తాము ఎలా డిఫెన్స్ చేసుకోవాలో శిక్షణలను ఇస్తునారు.  హిల్లరీ స్టేట్ సెక్రటరీ అయిన దగ్గిరనుండి ఇప్పటివరకూ కూడా తన దగ్గిర రిపోర్ట్ రాగానే స్వయాన ప్రతి దేశంలో అడుగుపెడుతూ స్త్రీ, పురుషుల బాధితులను కలుస్తూ వారి బానిసత్వాన్ని రూపు మాపే చర్యలను వెంటనే తీసుకుంటారు. 2012 లో హిల్లరీ ఇండియా వచ్చి, కోల్ కత్తా లోని బానిసత్వపు బంధనాలలో మగ్గుతున్న వారందరి గృహాలకి వెళ్ళారు. వీళ్ళు చేపట్టిన సెల్ఫ్-డిఫెన్స్ చర్యల్లో పాల్గొని శిక్షణ పొంది, తన రొటీను జీవితములో ఆ శిక్షణను ఉపయోగించుకుంటూ దైర్యంగా ముందుకెళ్తున్న ఒక పదేళ్ళ బాలికను హిల్లరీ కలిసారు. అలాగే ఈ చర్యల్లో భాగంగానే విదేశాలనుండి బంధన విముక్తులైన వారెందరికో అమెరికాలో తలదాచుకోవడానికి టి-వీసాలను ఇప్పించి, వారు తిరిగి మానసిక స్థైర్యాన్ని పొంది పనిపాట్లు సంపాదించుకునే వరకు సహాయాలను అందిస్తున్నారు. వీళ్ల సహాయార్ధం ఎన్నో నిధులను వెచ్చిస్తున్నారు కూడా. వీటన్నిటిలో హిల్లరీది ప్రధాన పాత్ర.
2008 లో జరిగిన అమెరికా అధ్యక్ష పదవికి జరిగిన ఎన్నికల్లో డెమాక్రటిక్ పార్టీ తరుపున బరిలో నిలబడి బరాక్ ఒబామా అభ్యర్ధిత్వానికి అవసరమైన ఓట్లు పొందటంతో చివరికి పోటీ నుంచి వైదొలిగి ఒబామాకు మద్దతు ప్రకటించింది. సాధారణం గా పోటీలో ఓడిపోయినవాళ్ళు ప్రతిపక్షంలో  కూర్చుని రూలింగ్ పార్టీని విమర్శిస్తుంటారు. కాని హిల్లరీ పోటీ నుండి వైదొలిగి, ఒబామాకి మద్దతుని ప్రకటించి, తాను ఆల్ రెడీ చేపట్టివున్న కార్యక్రమాలని ముందుకు తీసుకువెళ్లడానికి నిర్ణయించుకుంది. ఇది ఆవిడయొక్క గొప్ప కార్యసాధకతను, సమాజ సేవాతత్పరతను చాటి చెప్తున్నది.  స్టేట్ సెక్రటరీగా హిల్లరీ చేపడుతున్న కార్యక్రమాలకు ఒబామా మద్దతును ఇస్తుంటారు. మన ఇండియన్ చానల్స్ ఈవిడ అందిస్తున్న అంతర్జాతీయ సేవలను గురించి పెద్దగా చూపించలేదని నాకెందుకో అనిపిస్తుంటుంది.
1990 లోనే ఈవిడ అడ్వకేటుగా హ్యూమన్ ట్రాఫిక్ కి విరుద్ద చర్యలపై పాటుపడుతున్నప్పుడు ఆవిడ థాయిలాండు లో వ్యభిచార బాధితులని ఆవిడ కలిసారు. అలానే ఈస్ట్రన్ యూరప్ వెళ్ళి అక్కడ ఆడవారి కంట తడి తుడిచారు. వీళ్లయొక్క బంధనాలను విడగొట్టాలంటే క్రిమినల్ నెట్ వర్క్స్ మీద, వాళ్ళు దేశాల, ఖండాల సరిహద్దులని దాటి వచ్చి జరుపుతున్న ఈ హ్యూమన్ ట్రాఫికింగ్ ని కనిపెట్టుకుని వుండడమేకాదు, బాధుతుల ప్రాసిక్యూషన్, రక్షణ, ప్రివెన్షన్ తో పాటుగా ప్రపంచం లోని అన్ని ఆర్గనైజేషన్స్ తోనూ, అన్ని ప్రభుత్వాలతోటి పార్ట్నర్ షిప్స్ లేదా భాగ స్వాములై వుండాలి.. ప్రపంచవ్యాప్తంగా కలిసికట్టుగా పోరాడాలి అని మొట్టమొదటిసారిగా ప్రపంచాన్నంతటిని ఒక త్రాటిమీదకి తీసుకువచ్చి నిలబడిపోరాడిన మహిళ హిల్లరి. ఈ నేపధ్యంలో ఈవిడ 79 దేశాలకు పైగా పర్యటించారు.  1993 లో బిల్ క్లింటన్ ప్రెసిడెంట్ అయ్యాక.. తాను ఫస్ట్ లేడీ గా తన ఆఫీసు కార్యక్రమాలను వైట్ హౌస్ లో వెంటనే చేపట్టారు. ప్రతి అడ్మినిస్ట్రేషన్ యాక్టివిటీలో ఆమె చెయ్యివుండేది, టాప్ లెవెల్ పొజిషన్ దగ్గిరనుండి, లో లెవెల్ పొజిషన్ వరకు ఆవిడ నిర్ణయాలే తీసుకుండేవారు. ఆవిడ రూపు రేఖల మీద కూడా పబ్లిక్ కి చాలా ఫోకస్ వుంటుంది. “వోగ్”  అనే ఫేషన్ మాగజీన్ మీద కూడా ఆవిడ హైర్ స్టైల్స్ ప్రచురింపబడుతూ వుండేవి. తన ఆధ్వర్యంలో ఎన్నో హెల్త్ కేర్ పాలసీస్ ని ప్రవేశపెట్టి అమలుపరిచారు.  స్టేట్ చిల్డ్రన్ హెల్త్ ఇన్షూరెన్స్,  పిల్లలకు ఇమ్మునైజేషన్ ప్రోగ్రాంస్,  బ్రెస్ట్ కేన్సర్ పై మెడికేర్, కేన్సర్, ఆస్తమా లాంటి రోగాలపై మందుల తయారీలకి పరిశోధనల నిమిత్తమై ఎన్నో నిధులను శాంక్షన్ చేయించారు హిల్లరీ. అంతేకాకుండా మానవ హక్కులపోరాటాలు జరిపించారు.   ఆవిడ అంతర్జాతీయ స్త్రీవాది కూడా. ఇస్లామిస్ట్ ఫండమెంటలిస్ట్ తాలిబన్, ఆఫ్గన్ స్త్రీలపై చూపే దౌర్జన్యాలకు హిల్లరీ ఎదురు తిరిగారు. హిల్లరీ వైటల్ వాయిస్ గ్లోబల్ పార్టనర్ షిప్స్ (నాన్-పాఫిట్ ఆర్గనైజేషన్స్) ని క్రియేట్ చేసి ప్రపంచ వ్యాప్తంగా స్త్రీ హక్కులకోసం, ఆర్ధిక, రాజకీయ రంగాలలో స్త్రీలు ఎదగడానికి పాటు పడే విధంగా తగు చర్యలు తీసుకున్నారు. వీటి హెడ్ క్వార్టర్స్ వాషింగ్టన్ డిసి లో వుంది. హిల్లరీ ఒక్క రచయితే కాదు, మంచి ప్రసంగికురాలు కూడా. 1995-2000 వరకు ఒక వీక్లీ న్యూస్ పేపర్ లో ‘టాకింగ్ ఇట్ టు ఓవఋ అనే కాలము లో ఎన్నో ఆర్టికల్స్ ని వ్రాశారు. 1996 లో పిల్లల మీద దృష్టి సారించి, వాళ్ళ కోసం పుస్తకాలు వ్రాశారు. ఎన్నో విషయాలపై ఆడియో రికార్డింగ్స్ కూడా చేసారు. 1997 లో గ్రామీ అవార్డ్ ఫర్ బెస్ట్ స్పోకెన్ అవార్డ్ ఆల్బం వచ్చింది ఆవిడ రికార్డింగ్స్ కి. తన వైట్ హౌస్ అనుభవాలని పుస్తకాలుగా వ్రాశారు, తన ఆటో బయోగ్రఫీ ని వ్రాశారు, స్టేట్ సెక్రటరీ గా ఉన్నప్పుడు తాను తీసుకున్న కష్టతరమైన నిర్ణయాల మీద కూడా ‘హార్డ్ చాయిసెస్’ అనే పుస్తకాన్ని వ్రాశారు. హిల్లరీ తన పొలిటికల్ కెరియర్ లో ఫోకస్ చేసిన అంశాలు ఆరోగ్యం, స్త్రీ వాదం, మానవ హక్కుల పోరాటం మరియు పిల్లలు. హిల్లరీకి ప్రపంచ వ్యాప్తంగా ఎంతో గుర్తింపు వున్నది..కానీ రాజకీయం గా చాలా తక్కువ అర్ధమవుతుంది.
నేను సెప్టెంబర్ సంచిక లో వ్రాసిన షామీ చక్రబర్తి కూడా ఇవే పోరాటాలు జరిపారు. కానీ వీరిద్దరి విధానాలలో తేడా. హిల్లరీది ప్రజాస్వామ్య విధానం, షామీ ది లిబర్టీ విధానం. ఇద్దరూ న్యాయవాదులే,  హిల్లరీ ప్రపంచ వ్యాప్తంగా వివిధ ప్రభుత్వ, ప్రయివేటు రంగాలతో భాగస్వామ్య విధానాన్ని పాటించి తన లక్ష్యాలని సాధించారు. షామీ పూర్తిగా ప్రజా ప్రభంజనం నుండి పైకొచ్చి, నాయకురాలై బ్రిటిష్ సామ్రాజ్యాన్ని ఏలిన ప్రజారాజకీయ నాయకురాలు.  ఎవరి గొప్పతనం వారిదే.
రచన –డా.లక్ష్మి రాఘవ
“నాన్నా నా కొత్త ఫ్రెండ్ సుమన…” పరిచయం చేసింది కార్తీక.
“కాలేజీ లో కొత్తగా చేరావామ్మా?”అన్నాడు రామూర్తి సుమనతో
“అవునంకుల్ , నిన్ననే జాయిన్ అయ్యాను.”
“”సరే కార్తీకా, నేను ఆఫీసు కేడుతున్నా కొన్ని కేసులు చెక్ చెయ్యాలి. వస్తానమ్మా సుమనా be good friends. Friendship always counts…”   కార్తీక తలమీద చిన్నగా కొట్టి  బయటకి వెళ్ళబోయాడు.
“వస్తున్నా నుండు నాన్నా” అంటూ  కార్తీక వాళ్ళ నాన్నతో బయటకు వెళ్లి ఆయన కారు ఎక్కాక లోపలికి వచ్చింది.
సుమనతో  కార్తీక వాళ్ళ అమ్మ నందిని మాట్లాడుతూ వుంది.
“హైదరాబాదు కు ట్రాన్స్ఫర్ అయ్యిందా? ఎక్కడ నుండి వచ్చారు.?”
“హిందూపూర్  నుండి వచ్చాము…ట్రాన్స్ఫర్ కాదు ఆంటీ.’
‘హిందూపూర్ లో కాలేజీలు వున్నాయి కదా”
“హైదరాబాదులో  కాలేజీ చదివితే  బాగుంటుందని  ఇక్కడకు వచ్చాము..”
‘మీ నాన్నగారు ఏమి చేస్తారు? ఎంతమంది పిల్లలు మీరు?”
“దుబాయ్ లో పని చేస్తారు ఆంటీ. నేనొక్కదాన్నే..” సుమన మాటలకి అడ్డు వస్తూ కార్తీక.
“అమ్మా, అయినాయా ఎంక్వైరీలు? పద సుమనా, నా గదికి వేడదాము” అని సుమన చెయ్యి పట్టుకుని తన గది వైపునకు దారి తీసింది.
“ఏమీ అనుకోకు సుమనా. అమ్మ అలాగే ఎంక్యైరి చేస్తుంది. ఒక్కదాన్నే కావడంతో నేను ఎలాటి వారితో స్నేహం చేస్తానో అని అమ్మానాన్నలకు బెంగ.. అందులోనూ కాలేజీ కి వచ్చాను కదా….” నవ్వుతూ అంది కార్తీక.
“ అంకుల్ సాయంకాలం ఆఫీసు కెళ్ళడం ఎందుకు? ఏమి చేస్తారు కార్తీకా..”
“నాన్న లాయరు. కోర్టు నుండి వచ్చాక సాయంకాలం మళ్ళీ తన ఆఫీసుకు వెడతారు. కేసులకు ప్రిపేర్ అవుతారు..రాత్రి తొమ్మిది పైనే  రావటం. తను వచ్చేదాకా మేలుకుని వుండి తను భోజనం చేస్తున్నప్పుడు నేను కబుర్లు చెప్పాలి. ఇదొక చిన్న ఫ్యామిలీ నెట్ వర్క్ లే .. నీకు కూడా తెలిసే వుంటుంది….టీనేజీ కూతురితో తల్లిదండ్రుల టెన్షన్స్ ..” నవ్వుతూ అంది కార్తీక.
సుమన మాట్లాడలేదు కానీ కార్తీక ను అభిమానంగా చూసింది.
కాలేజీలోనే కాకుండా ఇంటికి రాకపోకలు ఉండటంతో సుమన కార్తీక చాలా క్లోస్ అయ్యారు. సుమనది బాగా కష్టపడే తత్వం. తనతో స్నేహం కార్తీకకు బాగా ఉపయోగపడింది. కాలేజీ నుండి ఎప్పుడైనా రామూర్తి ఆఫీసుకు వెళ్ళేవారు. రామ్మూర్తి ఫ్రీగా వుంటే ‘ కాఫీ తాగుదాం రండీ’ అని దగ్గరలో వున్న హోటల్ కి తీసుకెళ్ళేవాడు. కార్తీక ఏది కోరితే అది ఇవ్వాలని ప్రయత్నించే రామూర్తి ని చూస్తే చాలా అభిమానం కలిగేది సుమనకి.
 
ఒక రోజు  కార్తీక కాలేజీ నుండీ ఇంటికి రాగానే నందిని “ కార్తీకా, సుమన కాలేజీకి వస్తోందా?” అని అడిగింది.
“లేదమ్మా…మూడు రోజులుగా రావటం లేదు. వొంట్లో బాగాలేదట ఫోను చేసింది.”
“ఆ పిల్ల బాగానేవుంది. నాన్న ఆఫీసుకి రెండు రోజులుగా వస్తోందట ఈ రోజు ఏదో పని మీద ఆఫీసుకి ఫోను చేస్తే గుమస్తా మూర్తి చెప్పాడు” అనుమానంగా అంది నందిని.
“నిజమా… నాన్న ఏమీ చెప్పలేదా?”
“లేదు….”
“సరే, నేను అడుగుతాలే..” అంది కార్తీక.
రూమ్ లోకి వచ్చిందే కానీ ‘సుమన కి నాన్న ఆఫీసు లో ఏమి పని? అయినా నాన్న నాకూ, అమ్మకీ ఎందుకు చెప్పలేదు? కేసుల గురించి కూడా తనతో అప్పుడప్పుడూ చెప్పే నాన్న తన ఫ్రెండ్ విషయం సీక్రెట్ గా ఎందుకు ఉంచాడు?’ కార్తీక ఆలోచనలు తెగటం లేదు. అన్యమనస్కగానే రాత్రిదాకా గడిపింది. రామూర్తి రాగానే
“సుమన వచ్చిందా నాన్నా ఆఫీసుకి?”
“వచ్చిందమ్మా”
“ఏమిటి?”
“ఏమీ లేదు “లా” చదివితే ఎలావుంటుందని అడిగింది.”
“నిన్న కూడా అదే అడిగిందా?” అబద్దం చెబుతున్నాడని కోపం వచ్చింది కార్తీకకు.
“ఏదో..ప్రాబ్లమ్స్..”
“నేను తన ఫ్రెండుని. నాకు చెప్పుకోలేని ప్రాబ్లెమ్స్ మీతో చెప్పుకుందా?” కార్తీక గొంతు లోని తీవ్రతను గుర్తించిన రామ్మూర్తి
“నీకు చెప్పాలని వుంది. కానీ కొంచం టైం ఇవ్వరా..” ఎప్పుడూ ఇలా మాట్లాడని నాన్నను ఆశ్చర్యంగా..అనుమానంగా చూస్తూ గిరుక్కున వెనుదిరిగి తన రూమ్ లోకి వెళ్లి తలుపేసుకుంది. అక్కడే ప్రేక్షకురాలిగా వున్న నందిని
“ఏమైంది ఇవ్వాళ మీకు?” అంది.
“ప్లీజ్ నందినీ..మళ్ళీ మాట్లాడుతాను.” అన్న రామూర్తి ని డిన్నర్ సమయంలో కదపలేదు నందిని.
తరువాత బయట వరెండా లోకి వెళ్లి సిగరెట్ వెలిగించాడు. ఏదో సీరియస్ గా ఆలోచిస్తున్నప్పుడే సిగరెట్ తాగే అలవాటు వుందని తెలిసిన నందిని బెడ్ రూమ్ లోకి వెళ్ళిపోయింది.
మరురోజు సుమన కాలేజీ లో మాట్లాడించినా కార్తీక మొహం తిప్పేసుకుంది. లాస్టు క్లాసు తరువాత కార్తీక చెయ్యి పట్టుకుని ఆపింది సుమన. అందరూ వెళ్ళిపోయాక ఇద్దరే మిగిలారు.
“ప్లీజ్ నాతో మాట్లాడు కార్తీకా…” అంది కార్తీక ముఖాన్ని తనవైపు తిప్పుకుంటూ.
“ఏమి మాట్లాడమంటావు? కాలేజీ ఎగ్గొట్టి మా నాన్న ఆఫీసులో మంతనాలు చేసిన౦దుకు  మాట్లాడమంటావా? అమ్మ నాన్న నేను ఇదే లోకం నాకు. ప్రాణంగా చూసుకునే నాన్నకు, నాకూ మధ్య దూరాన్నిపెంచి మానసికంగా హింసిస్తున్న నువ్వంటేనే అసహ్యం వేస్తూంది…అసలు నీవు హైదరాబాదు ఎందుకు వచ్చావు? నాతో స్నేహం ఎందుకు చేసావు? ఏమి జరుగుతోంది?….” కంట్లో నీళ్ళు కారిపోతూవుంటే  సుమనను శపించేలా  చూసింది కార్తీక.
“సారీ కార్తీకా, అంకుల్ ని మీతో ఏదీ చెప్పవద్దని నేనే రిక్వెస్ట్ చేసాను.”
“మా మధ్య రహస్యాలు నిలుపు తున్నావా?”
“లేదు కార్తీకా ప్లీజ్ …ఒక్కసారి కొంచం సావధానంగా నామాట వింటావా ప్లీజ్ ..” అప్పటికి కొంచం నెమ్మదిగా కూర్చుంది కార్తీక .
“మా కుటుంబం గురించి ఎప్పుడూ నీకు చెప్పలేదు. నీవు కూడా ఎప్పుడూ సూటిగా అడగలేదు. ముచ్చటగా వున్న మీ కుటుంబాన్ని చూసి నాకూ నా గురించి చెప్పాలని అనిపించలేదు. ఎందుకంటే మేము కూడా ముగ్గురమే. నేను, అమ్మా, నాన్న. కానీ ఏనాడూ కలిసి కూర్చున్నది  కూడా లేదు. ప్రేమలూ, ఆప్యాయతలూ లేవు. నాన్నకు తాగుడు అలవాటు…ఏదో  గొప్పగా బతికేయ్యలని ఆశ ఎక్కువ. పట్టుమని మూడు నెలలు కూడా ఒక ఉద్యోగంలో నిలకుండా  అప్పులు చేస్తూ బతికేసే అల్లుడిని చూసి తాతయ్య చాలా బాధ పడేవాడట.  నాన్న అమ్మని పెళ్లి చేసుకోవడానికి కారణం తాతయ్య కాస్త డబ్బున్నవాడని  అమ్మ ఒక్కతే పిల్ల కావడము  అని తెలిసాక , ఇంకా  కొన్ని విషయాల్లో  తాతయ్యను మోసం చెయ్యడంతో  నాన్నను దూరంగా వుంచాడట . అమ్మ తాతయ్య దగ్గరినుండి డబ్బులు తేవటం లేదని బాగా కొట్టేవాడట. నేను పుట్టాక తాతయ్యను చూడకూడదని ఆంక్షలు పెడితే నాన్నకు తెలియకుండా తాతయ్య సాయం చేసేవాడు.. అమ్మ చిన్న స్కూల్  లో టీచర్ గా పని చేసేది. ఎప్పుడూ విలాసవంతంగా తాగుతూ గడిపెయ్యాలనే మనస్తత్వం వున్న నాన్నతో మా జీవితాలు ఎప్పుడూ నార్మల్ గా లేవు. తాతయ్య కూడా చనిపోయి నారు. ఆస్తి నాకు ఇరవై రెండేళ్ళు వచ్చాక వచ్చేటట్టు వీలునామా రాసాడు. అమ్మకు ఆస్తి మీద హక్కు రాలేదని నాన్నకు చాల కోపం వచ్చింది.
ఇప్పుడు హైదరాబాదు రావటం కూడా నా చదువుకోసం కోసం కాదు కార్తీకా.. మా నాన్న దుబాయి లో ఉంటాడని మీ అమ్మకు అబద్దం చెప్పాను కూడా. నాన్నను గురించిన నిజాలు ఎవరితోనూ చెప్పలేను. నిజానికి గత ఆరు నెలలుగా ఇంటికి రాని మా నాన్న హైదరాబాదు  ఎవరితోనో వున్నాడని  లో సమాచారం తెలిసాక అమ్మ, నేను ఇక్కడకు వచ్చాము. ఈ రెండు నెలల్లో తెలిసింది ఏమంటే నాన్న ఇక్క డ ఉద్యోగాస్త్తురాలైన ఆమెను పెళ్లి చేసుకోబోతున్నాడని … నాకూ, అమ్మకూ ఏమిచెయ్యాలో తోచలేదు. నాన్నతత్వం తెలిసిన అమ్మ మరో మనిషి తనలాగే  బలైపోతుందని దాన్ని  ఆపాలని చూస్తూంది. మీ నాన్న లాయరు అని అమ్మకు చెబితే ఇలా పెళ్ళిచేసుకోవడం  లీగల్ గా ఎలా ఆపవచ్చు అని అడగమంటే నేను మీ నాన్నని కలిసాను. రెండో పెళ్లిని ఆపవచ్చు కానీ నాన్న బుద్దిని మార్చలేము కదా. అందుకే నేను ఆవిడని కలిసి ఎలా మాట్లాడవచ్చో అంకుల్ తో డిస్కస్ చేసాను ఈ రెండు రోజులూ…. సున్ని తంగా, అపురూపంగా పెంచబడుతున్న నీకు, ప్రేమబందంలో ఏంతో ఆహ్లాదకరమైన జీవితాన్ని గడుపుతున్న మీకు నా ఈ విషాద జీవితాన్ని చెప్పలేకపోయాను. అంకుల్ ని కూడా లాయరుగానే సంప్రదించాను కార్తీకా…ఈ విషయాలు నీదాకా చేరవద్దని నేను మీ నాన్నని  కోరినందుకు, మీ మధ్య అనుమానాలను సృష్టించినందుకు నేను సిగ్గుపడుతున్నాను. నన్ను క్షమించు. నాన్న , అమ్మ, కూతురు ఎలా ఉండాలో ఎప్పుడూ ఉహించుకుని బతికిన నాకు ప్రత్యక్ష దృశ్యంలా కనబడ్డారు మీరు.  ప్రతి నిమిషం నీ గురించి ఆలోచించే మీ నాన్న, నన్ను ఒక నిముషం కూడా దగ్గరికి చేర్చని మా నాన్న…. నీకు నా విషయాలు చెప్పి బాధపెట్టకూడదని ఆలోచించిన మీ నాన్న..  ఎంత తేడా నాన్నలలో ??? ..” కన్నీటి పొరతో అంటూన్న సుమన భుజంపై చెయ్యి వేసి నిమిరింది కార్తీక  ఆప్యాయతగా…
 
 
 
Address- 3-99,Appagariveedhi,
KURABALAKOTA- 517350
lkamakoti@gmail.com
‘
 
“
 
 
 
రచన: మధు అద్ధంకి 
ముఖపుస్తకాయణం:
 
ఈ మధ్య అందరూ ఏదో చాల బిజీ గా ఉంటున్నట్టు గమనించాడు సుబ్బరావు… ఎవ్వరినీ చూసినా మొబైల్లో, కంప్యూటర్లో చాలా చాలా బిజీగా ఉంటున్నారు.. ఆఫీస్లో కొలీగ్ అప్పుడప్పుడు మాట్లాడేవాడు అతను కూడ వీటిల్లో చాలా బిజీ అయిపోయాడు.. అప్పుడప్పుడు  నవ్వుతూ వెర్రి వెర్రి పోజులు పెట్టి తన ఫోన్లో ఫొటోలు తీసుకుంటున్నాడు కొలీగ్.. ఇదంతా కంగాళీ గోంగూరలాగ అనిపించింది మన సుబ్బడికి..
ఇంట్లో కూడ అదే పరిస్థితి.. భార్య తను చేసిన వంటలు ఎప్పటికప్పుడు ఫొటోలు తీసేస్తోంది… వంటల పుస్తకం కోసమేమో అని సరిపెట్టుకున్నాడు సుబ్బడు…కూతురు, కొడుకు కంప్యూటర్లో తెగ బిజీగా ఉంటున్నారు…
ఇక రోడ్డుమీద పోయేవాళ్లది కూడా అదే పరిస్థితి. ఎప్పుడూ ఫోన్లో చూడటమో లేక నవ్వుతూ ఫొటోలు దిగడమో . పనిమనిషి, పాలవాడు, రిక్షా తొక్కేవాడు, ఆటో తోలే వాళ్ళు, లారీ డ్రైవర్స్, బస్ డ్రైవర్స్, స్కూటరిస్ట్స్ ఒకరేమిటి ప్రపంచమంతా తమ తమ ఫోన్లల్లో బిజీ.. ఇదేదో అంతుచిక్కని ప్రశ్నలా తయారయ్యింది సుబ్బడికి…అసలీ ఈ కధా కమామిషూ ఏంటో తెలుసు కోవాలని అనుకున్నాడు..
ఒక రోజు పొద్దున్న లేవగానే కార్యక్రమాలు పూర్తిచేసుకుని కాఫీ కోసమని వంటగదిలోకి వెళితే అక్కడ పొగలు సెగలు కక్క్తున్న కాఫీ కప్ ముందెట్టుకుని నవ్వుతూ తన ఫొటో తీసుకుంటోంది భార్య రమణి…చూడగానే చిర్రెత్తుకొచ్చింది సుబ్బడికి
పొద్దు పొడిచిందగ్గరనుండి పొద్దు పొయ్యేదాకా ఏమిటి ఫోన్లల్లో నువ్వు ఈ ఫుటోస్ తీసుకోవడం?
అసలెందుకు తీస్తున్నావు అనడిగాడు సుబ్బడు..
ఫేస్బుక్ లో అప్లోడ్ చెయ్యడానికి అంది రమణి..
డవున్లోడ్ గురించి విన్నాగాని ఈ అప్లోడ్ ఏంటి అన్నాడు సుబ్బడు..
భళ్ళున పగిలిన శబ్దం అయ్యింది.. కంగారుగా తన చేతిలోని కప్పు కేసి చూసుకున్నాడు సుబ్బడు …ఉహూ కప్పు అలానే ఉంది మరి ఏం పగిలిందబ్బా అనుకుంటూ చుట్టూ చూసేసరికి నోరింతలావు తెరిచి నవ్వుతూ ఫుటో తీసుకుంటూ కనిపించింది రమణి..
ఇంక కోపం భరించలేక ఒక్క రంకె వేశాడు సుబ్బడు..
ఆ రంకె విని అయ్యో బయట గేటు వేసుందో లేదో? గేదేమన్నా దూరిందా అనుకుని బయటకి పరుగెత్తబోయిన రమణిని రెక్కుచ్చుకుని ఆపి కింద కూలేశాడు సుబ్బడు..
గేదలు, ఆవులు లేవు గాని కోపంలో నే పెట్టిన రంకె అది అన్నాడు…
మీరా అంటూ బోల్డాశ్చర్యపోయింది రమణి.. ఏది మళ్ళీ అలా రంకెట్టండి .. మీ వాయిస్ రెకార్డ్ చేసి అప్లోడ్ చేస్తా ఫేస్బుక్ లో…. రంకె మొగుడు…అని కాప్షన్ పెట్టి అంది..
హారి భగవంతుడా నాకు పిచ్చెక్కేట్టుంది అనుకుని జుట్టు పీక్కోబోయాడు..మళ్ళా అలా పీక్కునేటప్పుడు పిచ్చి మొగుడు కాప్షన్ తో ఫొటో అప్లోడ్ చేస్తుందేమో అన్న భయం వేసి జుట్టు పీక్కోవాలన్న ప్రయత్నం మానుకున్నాడు..
ఇంక లాభం లేదనుకుని భయాన కుదరదు కాబట్టి నయానా, బుజ్జగించి అసలు సంగతి తెల్సుకోవాలనుకున్నాడు సుబ్బడు..
రమణీ హి హి హీ అని నవ్వుతూ పిలిచాడు..
ఏమిటండీ అన్నది రమణి…
మరేనూ  నువ్వీ మధ్య ఫోన్లల్లో ఫొటోలతో బిజీ, పిల్లలు కంప్యూటర్లో బిజీ,  మా ఆఫీస్ లో ప్రతి ఒక్కడు ఫోన్లల్లో ఫొటోస్ తీసుకోవడంలో బిజీ .. అసలు సంగతేంటి? ఏమిటిదంతా అనడిగాడు సుబ్బడు..
అతన్ని పిచ్చివాడిని చూసినట్టు ఒకసారి చూసి… మీకు తెలియదా ఎందుకో అనడిగింది రమణి..
నిజ్జంగా అమ్మ తోడు నాకు తెలియదు అన్నాడు సుబ్బడు..
అయితే వినండి,  నేను బాబి గాడు, చిట్టిది, మన పాలవాడు, బడ్డీ కొట్టు వాడు ఒక్కరేమిటి సమస్తం జనాలు బిజీగా ఉంటున్నది ” ఫేస్బుక్” తో అన్నది రమణి.
ఫేస్బుక్ అంటే అనడిగాడు సుబ్బడు..
ఈయనకి నిజ్జంగా పిచ్చిలేదు కదా అనుకుని ఫేస్బుక్ అంటే కంప్యూటర్ లో  ఒక సయిట్..అక్కడ మనం ఎంతమందినో కలవచ్చు మన ఫుటోస్ పెట్టుకోవచ్చు ఒక్కటేమిటి మనం చేసే సమస్తమైన పనులు అందులో పెట్టచ్చు, మనం ఏమనుకుంటున్నామో, ఎక్కడికి వెళ్తున్నామో, అసలెందుకు బతుకుతున్నామో ఇలాంటివన్నీ పెట్టొచ్చు..అన్నది రమణి..
దీని వలన ఏమిటి లాభం అనడిగాడు సుబ్బడు…
అనుమానం  లేదు ఈయనకి పూర్తిగా పిచ్చెక్కింది అనుకుంది రమణి…ఇది లేటెస్ట్ ఫ్యాషన్ అండీ.. ఈమధ్య అన్ని చోట్లా ఫేస్బుక్ అ యిడి.వాలిడ్…ఫేస్బుక్ లో నే పిల్లల కాండక్ట్ చూస్తారు..ఫేస్బుక్లోనే రిపోర్ట్ కార్డులు ఇస్తారు..అసలు ఫేస్బుక్ అ.యిడి ఉంటే గాని హాస్పిటల్ లో అప్పాయింట్మెంట్ కూడ ఇవ్వట్లేదు…అంతెందుకు ఫేస్బుక్ అ.యిడి లేకుంటే మన పాలవాడు పాలు కూడ పొయ్యడు తెల్సా అంది…
అవునా ఫేస్బుక్ అంత పవర్ఫులా అనడిగాడు సుబ్బడు.. అంతే ఫేస్బుక్ అంటే ఏమిటి, వాటి ఉపయోగాలు, మిగితా కధా కమామీషు అంతా దంచి కొట్టింది రమణి.. అలా దంచుతున్నప్పుడే ఫొటో తీసి అమాయకుడైన భర్తకి తెలివైన భార్య అనే కాప్షన్ పెట్టి వారిద్దరి ఫొటో అప్లోడ్ చేసింది…
చూడండి మన ఫుటోకి ఎన్ని లైకులు వచ్చాయో అని చూపించింది రమణి…

ఫేస్బుక్ లో తన అకవుంట్ ఓపెన్ చేసుకోకపోతే తన పరువు నిలబడేట్టు లేదు అనుకున్నాడు..
రమణీ మరి నాకు కూడ ఫేస్బుక్ అకవుంట్ తెరవాలని ఉంది ఎలాగో చెప్తావా అనడిగాదు..
ఓకే అంటూ ఒక చిందేసింది రమణి.. ఆ మేరా ఫ్లోరింగ్ కదిలినట్టనిపించింది సుబ్బడికి…ఫేస్బుక్ లో ఇంత పవరుందా అనుకున్నాడు..
మొత్తానికి ఆ ఉదయాన సుబ్బడి అకవుంట్ తెరిచారు…సు.రావు అన్న పేరుతో.. తన పేరు చాల వరయిటీగా ఉందనుకుని మురిసిపోయాడు సుబ్బడు…
అకవుంట్ ఒపేన్ చేశాక అక్కడ ఏమేమి ఉంటాయో ఎలా చేయాలో అంతా పూసగుచ్చినట్టు వివరించింది రమణి… కొంతమందిని ఫ్రెండ్స్ గా యాడ్ చేసింది… ఇంకొన్ని గ్రూపుల్లో జాయిన్ చేసింది సుబ్బడిని.. ఆనందంతో పొంగిపోయి ఒక రంకె వేశాడు సుబ్బడు..
ఛీ పాడు గేదెలు అంటూ బయటకు పరిగెత్తబోయిన రమణిని జబ్బుచ్చుకుని మళ్ళా ఆపేశాడు సుబ్బడు…
మళ్ళా రంకె వేయమని అతని రంకెని రికార్డ్ చేసి ఫేస్బుక్ లో అప్లోడ్ చేసి ” టేక్ ద రంకె ఛాలెంజ్” అని పోస్ట్ పెట్టింది…
ఆ తర్వాత సుబ్బడు రెడీ అయ్యి ఆఫీసుకి వెళ్ళిపోయాడు..
ఆఫీస్ లో అడుగెట్టాడో లేదో హాహాకారాలు, రంకెలూ వినబడ్డాయ్… బాబోయ్ ఏమయ్యిందో అనుకుని లోపలికెళ్ళేటప్పటికి అందరూ రంకెలు , హాహాకారాలు వేస్తున్నారు..ఏమయ్యిందండీ అని తన కొలీగ్ ని అడిగాడు సుబ్బడు..
ఏమి లేదు సుబ్బారావు…నీ రంకె ఛాలెంజ్ ని మేమందరమూ ఆక్సెప్ట్ చేశాము..సో రంకెలేస్తున్నాం అన్నాడు…
వెంటనే కంప్యూటర్ ముందు కూర్చుని తన ఫేస్బుక్ ఓపెన్ చేసి చూసుకున్నాడు సుబ్బడు..
100 లైకులు వచ్చాయి ప్లస్ ఛాలెంజ్ ని చాలా మంది తీసుకున్నట్టు తెలిసింది..
అంతే ఆనందం ఆపుకోలేక ఒక్క రంకేశాడు సుబబ్డు.. వెంటనే ప్యూన్ మెయిన్ గేట్ మూయడానికి వెళ్ళిపోయాడు ఆఫీస్లోకి బర్రేమన్నా వచ్చిందేమో అని..
అలా రంకె ఛాలెంజ్ తో మొదలయ్యింది సుబ్బడి ఫేస్బుక్కాయణం..
నెమ్మది నెమ్మదిగా ఫొటోస్ అప్లోడ్ చెయ్యటం తనకెన్ని లైకులొస్తున్నాయో చూసుకోడం.. లైకులు తగ్గితే బాధ పడటం, తన కన్నా వేరొకరికి లైకులెక్కువ వస్తే కుళ్ళుతో దహించుకుపోవడంలాంటివి మొదలయ్యాయి..
తను ఉన్న గ్రూపులన్నింటిలో ఏదో ఒక పోస్టులు పెట్టడం..సంబంధం లేనివైనా సరే…
పిచ్చి గీతలు గీసి కళాఖండమని వంటల గ్రూపులో పోస్ట్ చెయ్యటం…
కపిత్వం రాసి పాటల గ్రూప్లో పోస్ట్ చెయ్యటం..
తన గార్ధభ స్వరంతో రాగాలు ఆలాపించి వార్తల గ్రూపులో పోస్టు చెయ్యడం ఇలాంటివాటిల్లో ఆరితేరిపోయాడు  సుబ్బడు..
ఏ చోటికెళ్ళినా చెక్ ఇన్ స్టేటస్ పెట్టాల్సిందే…
చేతిలో పాప్ కార్న్ తో థియేటర్ మెట్ల మీద నుంచుని పోస్ కొడుతూ..
కూరగాయల సంచీతో మార్కెట్లో ఫుటో దిగుతూ
ఆఫీస్ లో వర్క్ అంటూ..
నేటివిటీ అంటూ తన ఊరి పొలం గట్టు మీద నుంచుని ఫుటో దిగుతూ కాలువలో జారిపడినా.. స్లిప్పయ్యానోచ్ అంటూ ఫుటో..
మధ్య మధ్యలో తల నొప్పితో ఉంటే ఫీలింగ్ పెయిన్ఫుల్ అని…
అసిడిటీతో కడుపు మండుతుంటే ఫీలింగ్ బర్న్ ట్ అని స్టేటస్ లు పెడుతూ బాగా ఎంజాయ్ చేస్తున్నాడు సుబ్బడు…
ఇలా ఉండగా ఫీలింగ్ లకీ అంటూ ఒక స్టేటస్ పెట్టి….. చెకెడ్ ఇన్ యట్భీమాస్ లాడ్జ్ అని పెట్టాడు.. తరువాత తిరుమల అంతా బోడిగుండుతో ఫోటోలు దిగుతూ అప్లోడ్ చేశాడు…
దిగ్విజయంగా యాత్ర పూర్తి చేసుకుని ఇంటి కొచ్చి తలుపు తీసేటప్పటికి గుండె జారి గల్లంతయ్యింది…
ఇల్లంతా పూచిక పుల్లతో సహా దోపిడీ చేశారు…
ఎలా జరిగిందీ దారుణం అనుకుంటూ పోలీసులకి కంప్లయింట్ ఇస్తే తీరిగ్గా వచ్చిన పోలీసులు వేసిన మొదటి ప్రశ్న మీకు ఫేస్బుక్ అకవుంట్ ఉందా అని?
ఉంది అన్నారు సుబ్బడు,రమణి..
మీరు స్టేటస్  అప్ డేట్పెట్టారా అనడిగాడు ఇన్స్పెక్టర్..
పెట్టాం అన్నారు..
మీ ఇంట్లో దోపిడీ జరగటానికి మీరే కారణం….మీరలా అప్డేట్లు పెట్టి ఎప్పుడు ఎక్కడికి వెల్తున్నారో ఎప్పుడొస్తున్నారో పెట్టి దొంగలకి కావలసినంత వెసులుబాటు కల్పించారు…అన్నాడు ఇన్స్పెక్టర్..
ఫేస్బుక్ తో ఎంత ఘోరం జరిగిందిరా గోవిందా గోవిందా అనుకున్నారు సుబ్బడు,రమణి.. ఆ తరువాత జీవితంలో ఫేస్బుక్ మొహం చూడలేదు….
