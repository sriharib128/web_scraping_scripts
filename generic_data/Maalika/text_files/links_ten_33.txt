రచన: ఆర్. లలిత
“ఏమండీ. అందరికీ వాట్స్ ఆప్ లో పెళ్లి కార్డులు పంపించారా ? అడిగింది సుశీల
“ఆ! పంపించడమే కాకుండా, ఫోన్లు చేసి, మరీ పిలిచానే. “అన్నాడు ధర్మారావు.
“మా పెద నాన్న మనవడు ఈ ఊళ్లోనే ఉన్నాట్ట. అతనికి ఫోన్ చేసి, పెళ్లి కూతుర్ని చేసేటప్పుడు, తప్పకుండా రావాలని చెప్పండి.
మా పిన్ని మనవరాలు దాని ఇంటి గృహ ప్రవేశానికి పిలవనే లేదు. నేను మాత్రం అలా చెయ్యను. వాట్స్ ఆప్ లో కార్డు పంపిద్దాము. మళ్లీ తప్పకుండా రండి అని ఫోన్ చేసి, ప్రత్యేకం పిలవక్కర్లేదు. “సుశీల లెక్కలు ధర్మారావు కెప్పటికీ అర్థం కావు.
వాళ్లిద్దరూ పక్క పక్క ఇళ్ళల్లోనే ఉంటారు ఒకళ్ళకొక పిలుపు, ఇంకోళ్లకి ఇంకో పిలుపు బాగుండదే అంటే సుశీల వినదు.
“ఒరేయ్! పెళ్లి లైవ్ టెలికాస్ట్ లింక్ ఇచ్చేసాడా ? కొంతమందికి పంపించాలి. పెళ్లి మండపం ఫైనలైజ్ చేస్తే, బాగుంటుంది. ఇప్పటికి పదిసార్లన్నా ఫోన్ చేసాడు”కొడుకు సోమేశ్వర్ ని అడిగాడు.
“చేద్దాం నాన్నా! వీడియో గ్రాఫర్ పీక మీద కూర్చుని, ఆ లింక్ తెచ్చాను. ఎవరెవరికి పంపించాలో చెప్పు. ” సోమేశ్వర్ అడిగాడు.
“చూద్దాం లే. చెప్తాను. తొందరేముంది ? స్వాతితో నువ్వు, రజని వెళ్ళాలి. నీకు శలవుంటుంది కదా! “ధర్మారావు
అడిగాడు.
“అక్క వెళ్తే, బాగుంటుంది కదా నాన్నా! మగ పెళ్ళి వారేవేవేవో అడిగితే, రజని కి జవాబు చెప్పడం ఏం చాతనవుతుంది ? అక్కయితే కరెక్ట్ గా చెప్తుంది. “అన్నాడు సోమేశ్వర్.
“మా అక్కని, బావగారిని వెళ్ళమందామని అనుకుంటున్నాను.”సుశీల తన అభిప్రాయం చెప్పింది.
“చిన్నవాళ్ళయితే, స్వాతికి ఫ్రీ గా ఉంటుంది. అలా అనే సోమేశ్వర్ కి చెప్పాను. కాదంటే, మీ అక్కే ఎందుకు ? మా చెల్లి, బావ వెళ్తారు.”ధర్మారావు అనగానే, సుశీల మొహం చిన్నబుచ్చుకుంది.
“దాని పిల్లలందరికీ, మనమే వెళ్ళాము. పెద్ద పిల్ల పెళ్లికి, సోమేశ్వర్ పెళ్లికి, మీ చెల్లే వెళ్ళాలని, అత్తగారు మొండిగా కూర్చున్నారు. పోన్లే. స్వాతితోటన్నా మా అక్క వెళ్తుందని అనుకుంటే, మీరిలా అంటున్నారు. ” సుశీల తన మనసు దాచుకోలేదు.
ఇలా పెళ్లి దాకా వాదోపవాదాలు, మార్పులు, చేర్పులు జరుగుతూ ఉన్నా, అందరూ సరదాగానే తీసుకున్నారు.
తండ్రిని  ఎన్నిసార్లు అడిగినా  చెప్పకపోయేసరికి, పెళ్లి రేపనగా  సోమేశ్వర్ పెళ్లి లైవ్ స్ట్రీమ్ లింక్ వాట్స్ ఆప్ కనెక్షన్స్ అందరికీ ఫార్వర్డ్ చేసేసాడు.
పెద్దకూతురు స్వర్ణ  అత్తగారు, మామగారితో కలిసి వచ్చింది. పెద్దల్లుడికి ఇంపార్టెంట్ మీటింగ్ ఉందని రాలేకపోతున్నానని ఫోన్ చేసి, చాలా ఫీల్ అయాడు.
సోమేశ్వర్ అత్తగారు, మామగారు  రావడమే కాకుండా, పనుల్లో కావలసినంత సాయం చేస్తూ ఉన్నారు.
ప్రాణ స్నేహితుడు సత్యం ఎందుకు రాలేదా అని ధర్మారావు ఒకటి రెండుసార్లు అనుకున్నాడు.
అతనికి వాట్స్ ఆప్ లో కార్డు పంపించి, పెళ్లికూతుర్ని చేయడానికి రెండు రోజులు ముందే రమ్మనమని మరీ మరీ చెప్తే, ఆ టైంకి కుదరకపోవచ్చు కానీ, పెళ్లికి తప్పకుండా వస్తామని చెప్పాడు.
ఆ రోజు తెల్లవారుఝామునే పెళ్లి అయిపోయింది.
తలంబ్రాలు అవగానే, అందరూ నిద్రకి తూలుతుంటే,  బ్రహ్మగారు మిగిలిన తంతులన్నీ, తెల్లారి, తొమ్మిదయాక చేయిస్తానని, ఆయన కూడా ఒక మూలకెళ్లి  పడుకున్నాడు.
కొంచెం ఖాళీ దొరికిందని, ధర్మారావు ఒక కుర్చీలో కూర్చుని, వాట్స్ ఆప్ ఓపెన్ చేసాడు.
నాలుగయిదు గ్రీటింగ్ మెసేజిలు చదివాక, చిన్ననాటి స్నేహితుడు నూతన వధూవరులను ఆశీర్వదిస్తూ పంచ పద్యాలు పంపించి, ” ఒరేయ్ ధర్మం! నువ్వు పంపించిన పెళ్లి లైవ్ లింక్ అందింది. మేము రావాలని నువ్వు అనుకోవట్లేదని అర్థమై, మా టికెట్స్ కాన్సిల్ చేసుకున్నాము. ” అని కూడా మెసేజ్ చేసాడు. పైకి స్క్రోల్ చేస్తే, పెళ్లి లైవ్ లింక్ కనబడింది.
ధర్మారావు ఎవరిని బ్లేమ్ చెయ్యాలో తెలియక, తల మీద కొట్టుకున్నాడు. 
*****
రచన: G.S.S.కళ్యాణి
సుప్రియ,  శ్రీరమణలు దాదాపు అయిదేళ్ల తర్వాత అమెరికానుండి ఇండియాకు ఒక నెలరోజుల కోసం వచ్చారు.  శ్రీరమణ సుప్రియను ప్రేమించి పెళ్లి చేసుకున్నాడు.  అందుకే సుప్రియ మాటంటే శ్రీరమణకు వేదవాక్కు! సుప్రియ కోరిక ప్రకారం శ్రీరమణ ఇండియాలో ఉన్నన్నాళ్లూ తన అత్తగారింట్లో ఉండేందుకు అంగీకరించాడు.  సుప్రియ,  శ్రీరమణల చుట్టాలందరూ ప్రస్తుతం ఒకే నగరంలో ఉండటంతో వాళ్ళు ఒక పెద్ద కారును అద్దెకు తీసుకుని,  గత పదిహేను రోజులుగా ఒక ప్రణాళిక ప్రకారం తమ బంధువుల ఇళ్లకు వెళ్లి వారిని పలకరించి వస్తున్నారు.  ఒకరోజు సాయంత్రం బంధువుల ఇంటినుండి సుప్రియా,  శ్రీరమణలు ఇంటికి తిరిగి వస్తూ ఉండగా శ్రీరమణ జేబులోని మొబైల్ ఫోన్ గణగణమని మోగింది.
ఫోన్ చేతిలోకి తీసుకున్న శ్రీరమణ,  “అబ్బ! మళ్ళీ వాడే! ఆ జిడ్డుగాడు!!”,  అంటూ వస్తున్న ఫోనుకాల్ ను చిరాగ్గా కట్ చేశాడు.
“మనం ఇండియాకు వచ్చినప్పటినుంచీ చూస్తున్నాను.  ఆ అబ్బాయి దాదాపు ప్రతిరోజూ మీకు ఫోన్ కాల్ చేస్తున్నాడు! ఇంతకీ ఎవరండీ అతనూ??”,  శ్రీరమణను ఆశ్చర్యంగా అడిగింది సుప్రియ.
“వాడా?? వాడు నా చిన్ననాటి స్నేహితుడు గోపాలకృష్ణగాడులే! మా సొంత ఊరు శివాపురంలో వాడు నాతో కలిసి తిరిగేవాడు.  కొంచెం పెద్దవాళ్లమయ్యాక మా ఇద్దరికీ అభిప్రాయభేదాలొచ్చాయ్! ఎంత చదువుకున్నా పుట్టి పెరిగిన ఊరినే పట్టుకుని వేళ్ళాడాలన్నది వాడి సిద్ధాంతం.  నేను అందుకు పూర్తి వ్యతిరేకం! వాళ్ళ నాన్న ఆ ఊరి వేణుగోపాలస్వామి గుడిలో పూజారి! అందుకే వాడు కూడా వాళ్ళ నాన్నలాగా పూజారిగా స్థిరపడతానని చెప్పి అలాగే చేశాడు.  పైగా నన్ను కూడా మా నాన్నలాగా వ్యవసాయం చెయ్యమని సలహా ఇస్తూ ఉండేవాడు! నేనేమో మారుతున్న పోటీ ప్రపంచంతో పోటీ పడుతూ జీవితంలో పైకి రావాలని కలలుగన్న వాడిని! అమెరికాలో స్థిరపడటం నా జీవిత లక్ష్యంగా పెట్టుకుని దాన్ని సాధించాను! మా నాన్న చేత శివాపురంలోని ఇల్లూ,  పొలం అమ్మించేసి ఈ నగరంలో ఇల్లు కొనిపించి,  ఈ రోజు నేను సుఖంగా ఉంటూ, నా తల్లిదండ్రులను ఏ లోటూ లేకుండా చూసుకుంటున్నాను! ఆ కృష్ణగాడి ఫోన్ ఎత్తితే అక్కడకి వచ్చెయ్యమని గోల పెడతాడు! ఆ గోల భరించడం నావల్ల కాదు! “,  అన్నాడు శ్రీరమణ.
“ఓహో! అలాగా!!”,  అంది సుప్రియ.
మరుసటి రోజూ,  ఆ పై రోజూ కూడా శ్రీరమణకి గోపాలకృష్ణనుండీ ఫోన్ కాల్స్ రావడం గమనించింది సుప్రియ.
ఆ తర్వాత ఒకసారి గోపాలకృష్ణనుండీ వస్తున్న ఫోన్-కాల్ ను కట్ చెయ్యబోతున్న శ్రీరమణతో,  “ఆగండాగండి! ఇన్ని రోజులనుంచీ మీతో మాట్లాడాలని ప్రయతిస్తున్నాడు మీ స్నేహితుడు! ఒక్కసారి అతడిని పలకరించి ఫోన్ పెట్టేయండి! ప్లీజ్!”,  అంది సుప్రియ.
భార్య మాట కాదనలేక ఫోన్ ఎత్తి,  “హలో!”,  అన్నాడు శ్రీరమణ.
“ఒరేయ్ రమణా! నేనురా! గుర్తుపట్టావా?? శివాపురంనుండీ గోపాలకృష్ణని! ఎలా ఉన్నావురా? మొత్తానికి నువ్వు చిన్నప్పుడనుకున్నట్లుగా అమెరికాలో స్థిరపడ్డావుగా?! అక్కడ బాగా సంపాదిస్తున్నావని విన్నాను.  చాలా సంతోషం!”,  అన్నాడు గోపాలకృష్ణ.
“ఆ! ఆ! బానే ఉన్నాలేరా! ఒక్క నిమిషం లైన్లో ఉండు!”,  అని ఫోన్ లోని మ్యూట్-బటన్ నొక్కి,  “చూశావా సుప్రియా? ఆ జిడ్డుగాడితో మాట్లాడమన్నావుగా? ఇప్పుడు చూడు! వాడు నేను అమెరికాలో ఉన్నానని కుళ్ళుకుంటున్నాడు!”, అన్నాడు శ్రీరమణ.
“పోనీలెండి! కాసేపు మాట్లాడండీ!”,  అంది సుప్రియ.
“ప్చ్! తప్పదు!”,  అంటూ మళ్ళా ఫోన్లో,  “కృష్ణా! ఏమిట్రా విశేషాలూ? నువ్వు ఇంకా శివాపురంలోనే ఉన్నావా?”,  అని గోపాలకృష్ణను అడిగాడు శ్రీరమణ.
“అవునురా! మా నాన్నగారు ఇప్పుడు బాగా పెద్దవారైపోయారు.  అందుకని ఆయన ఉద్యోగం వదిలి ఇంట్లోనే ఉంటున్నారు.  నేను మన వేణుగోపాలస్వామి గుడిలో ప్రధాన అర్చకుడిగా పని చేస్తున్నా!”,  చెప్పాడు గోపాలకృష్ణ.
“మరి నీకు పెళ్ళీ. .గిళ్ళీ. .  ఏమైనా జరిగిందా? అయినా,  మనూళ్ళో నీకు పిల్ల దొరకాలిగా!!”,  గోపాలకృష్ణ పెళ్ళి చేసుకోలేదన్న సమాధానం ఇస్తాడని ఊహిస్తూ అడిగాడు శ్రీరమణ.
“మా బంధువులమ్మాయిని పెళ్లి చేసుకున్నారా! ఆ కృషుడి అనుగ్రహంవల్ల నాకిప్పుడు నలుగురు పిల్లలు! నీ సంగతేమిటీ? ఎందరు సంతానం?”,  అడిగాడు గోపాలకృష్ణ.
“అరేయ్ కృష్ణా! నేను పనిలో ఉన్నారా! మనం మళ్ళీ మాట్లాడదాం.  ఉంటారా!!”,  అంటూ ఫోన్ పెట్టేసి,  “వీడు నిజంగా సంతాన గోపాలుడే సుప్రియా! మనకు పెళ్ళై ఏడేళ్లయినా సంతానం కలగలేదని వాడికి ఎవరో చెప్పుంటారు! వాడు గొప్పలు చెప్పుకోవడానికి నన్ను ఆ వివరాలన్నీ గుచ్చి గుచ్చి అడుగుతున్నాడు! డబ్బు సహాయం కావాలేమో వాడికి! అందుకే నన్నొదలట్లేదు!!”,  అన్నాడు శ్రీరమణ అసహనంగా.
“అతడి ఉద్దేశం తెలుసుకోకుండా అలా అనకండీ! ఓసారి పలకరించారుగా! ఇక మీ తప్పు ఉండదు!”,  అంది సుప్రియ.
ఒక వారం గడిచాక శ్రీరమణకు ఫోన్లో గోపాలకృష్ణనుండీ శివాపురం రమ్మనమంటూ మెసేజీ వచ్చింది.
ఆ విషయం తెలుసుకున్న సుప్రియ, “ఒక్కసారి శివాపురం వెళ్ళొద్దామండీ! ఎంతైనా మీరు పుట్టిపెరిగిన ఊరు కదా! నాక్కూడా చూడాలని ఉంది!”,  అంది శ్రీరమణతో.
భార్య కోరిక తీర్చడానికి కారులో శివాపురం బయలుదేరాడు శ్రీరమణ.  ఊళ్లోకి ప్రవేశించగానే పాడుబడిన పెంకుటిళ్ళూ,  బోసిపోయిన పశువుల కొట్టాలూ,  శిథిలావస్థకు చేరుకున్న తన చిన్నప్పటి పాఠశాల,  అక్కడక్కడ ఎండిపోయిన పొలాలూ కనిపించాయి శ్రీరమణకి.
“ఒకప్పుడు అందంగా ఉండే మా శివాపురం ఇప్పుడెలా తయారయ్యిందో చూడు! ఆ కృష్ణగాడు ఎంత బలవంత పెట్టినా ఒక గంటకు మించి ఇక్కడ ఉండేదేలేదు!”,  అన్నాడు శ్రీరమణ సుప్రియతో.
“చూద్దాం లెండి! ఇంతకూ,  మీరు అప్పట్లో ఉన్న ఇల్లు ఎక్కడుందీ?”,  అడిగింది సుప్రియ ఆసక్తిగా.
“ఆగు! తీసుకెడతా!”,  అంటూ కారును ఒక సన్నటి సందులోకి తిప్పాడు శ్రీరమణ.
అక్కడ కొంచెం ముందుకి వెళ్ళగానే సగం కూలిన ఇల్లొకటి కనపడింది.  దాని గోడల పైన నాచు పట్టి,  ఆ గోడలకున్న పగుళ్ళల్లో మొక్కలు పెరిగి ఉన్నాయి.
“ఇదే నేను పుట్టిన ఇల్లు!”,  అన్నాడు శ్రీరమణ కారును ఆపుతూ.
సుప్రియ కారు దిగి ఇంటి వద్దకు వెళ్ళింది.  శ్రీరమణకి తన చిన్ననాటి జ్ఞాపకాలన్నీ గుర్తుకురాసాగాయి.  అతడి తండ్రి పెరట్లో మొక్కలకు చేసిన పాదుల ఆనవాళ్లు ఇంకా కనపడుతున్నాయి.  శ్రీరమణ తల్లి ఎంతో ఇష్టంగా భక్తితో పెంచుకున్న తులసి తోట ఇప్పుడు ఎండిపోయి ఉంది! అది చూసిన శ్రీరమణకు ఒకింత బాధ కలిగింది.  పరిసరాలను పరిశీలనగా చూస్తున్న శ్రీరమణకు ఇంటి పక్కనే ఉన్న ఒకప్పటి తమ పొలం పచ్చగా కళకళలాడుతూ కనిపించింది!
శ్రీరమణ మనసు ఆనందంతో ఉప్పొంగి,  “సుప్రియా! అదే మా పొలం!! నేను చిన్నప్పుడు అందులో తెగ ఆడేవాడిని.  దాన్నిప్పుడు ఎవరు కొనుక్కున్నారోగానీ చాలా శ్రద్ధగా వ్యవసాయం చేసుకుంటున్నట్టున్నారు!”,  అన్నాడు ఉత్సాహంగా.
“నిజమేనండీ!”,  అంది సుప్రియ చిరునవ్వుతో పొలంవంక చూస్తూ.
“సుప్రియా! ఇక వెడదాం రా!”,  అంటూ వేణుగోపాలస్వామి గుడికి కారును పోనిచ్చాడు శ్రీరమణ.
ఆ గుడి బయట బక్కపీచులాంటి శరీరంతో,  ఒకమాదిరి వస్త్రం కట్టుకుని ఉన్న ఒక వ్యక్తి శ్రీరమణకు కనిపించాడు.  అతడి ఆహార్యం నిరుపేదవాడిలా ఉన్నప్పటికీ అతడి ముఖంలో జ్ఞానం మాత్రం దీపంలా వెలుగులీనుతోంది.
ఆ వ్యక్తి కారు వద్దకు గబగబా పరిగెత్తుకుంటూ వచ్చి,  “ఏరా రమణా! నీ కోసమే ఎదురు చూస్తున్నా! ప్రయాణం బాగా జరిగిందా? ఏమ్మా సుప్రియా? బాగున్నావా?”,  అంటూ ఎంతో ఆప్యాయంగా పలకరించాడు.
అప్పుడుగానీ శ్రీరమణకు ఆ వ్యక్తి గోపాలకృష్ణ అని తెలియలేదు!
“రండి!రండి! ముందు స్వామిని దర్శించుకుందురుగాని!”,  అంటూ గోపాలకృష్ణ సుప్రియ,  శ్రీరమణలను గుడిలోకి తీసుకెళ్లాడు.
వేణుగోపాలస్వామిది ఆరడుగుల విగ్రహం.  కేవలం పువ్వులతోనే స్వామిని అలంకరించినప్పటికీ,  ముగ్ధమనోహర రూపంతో చిరునవ్వులొలుకుతూ దర్శనమిచ్చాడు వేణుగోపాలుడు.  స్వామికి నమస్కరించుకుని తీర్థప్రసాదాలు తీసుకుని గుడి ప్రాంగణంలో కూర్చున్నారు శ్రీరమణ,  సుప్రియలు.  గోపాలకృష్ణ వారివద్దకు వచ్చి శ్రీరమణతో తమ బాల్యానికి సంబంధించిన కబుర్లు మొదలుపెట్టాడు.  శ్రీరమణకి కూడా చిన్నప్పటి విషయాలు నెమరువేసుకోవడం బాగుందని అనిపించింది.
అయితే,  శ్రీరమణతో కబుర్లు చెబుతూ మధ్య మధ్యల్లో గోపాలకృష్ణ హడావుడిగా గుడి వెనుకకు పరిగెడుతూ వెళ్లి కొద్దినిమిషాల తర్వాత వెనక్కి రావడం శ్రీరమణకు కొంత చిరాకును కలిగించింది.
“చూడు సుప్రియా! మనం వాడి కోసమని అంత దూరంనుండీ కష్టపడి వచ్చామా? వాడేమో మనకన్నా ముఖ్యమైన పనేదో ఉన్నట్లు మాటిమాటికీ మాయమవుతున్నాడు! ఛ! ఇక వెళ్ళిపోదాం పద!!”,  అంటూ లేచాడు శ్రీరమణ.
అంతలో,  “ఒరేయ్ రమణా! ఇదిగో! వచ్చేస్తున్నానురా! ఎక్కడికి బయలుదేరావ్?”,  అంటూ ఆయాసపడుతూ వచ్చాడు గోపాలకృష్ణ.
“ఇక మేము బయల్దేరతాము రా! ఆలస్యమవుతోంది!”,  అన్నాడు శ్రీరమణ.
“రాకరాక మన ఊరికొచ్చావ్! మా ఇంట్లో భోజనం చెయ్యకుండా మీరు తిరిగి వెళ్ళేదే లేదు!”,  అంటూ శ్రీరమణ చెయ్యి పట్టుకుని అతడు వద్దంటున్నా వినకుండా గుడి వెనుక ఉన్న తమ ఇంటికి తీసుకుని వెళ్ళాడు గోపాలకృష్ణ.
 ‘ఇన్నేళ్లల్లో కృష్ణగాడి ఇల్లు అస్సలు మారలేదు! అదే చిన్న ఇరుకైన ఇల్లు!!’,  అని అనుకున్నాడు శ్రీరమణ.
“రా రా రమణా! ఇంట్లోకి రా! నువ్వు కూడా రామ్మా!!”,  అంటూ శ్రీరమణ,  సుప్రియలను ఆప్యాయంగా ఇంట్లోకి ఆహ్వానించాడు గోపాలకృష్ణ.
ఇంట్లో పెద్దగా వస్తువులేవీ లేవు.  ముందుగదిలో ఒకపక్క ఇద్దరు పసివాళ్లు ఉయ్యాలలో నిద్రపోతూ ఉన్నారు.  మరోపక్క ఇద్దరు మూడేళ్ళ వయసున్న పిల్లలు ఆటవస్తువులతో ఆడుకుంటున్నారు.  వాళ్ళు గోపాలకృష్ణను చూడగానే,  “నాన్నా!!”,  అని పరిగెత్తుకుంటూ వచ్చి అతడి కాళ్ళను చుట్టేశారు.
గోపాలకృష్ణ వారిని విడిపించుకుని శ్రీరమణ,  సుప్రియలతో,  “వంటగదిలోకి రండి! భోజనం చేద్దురుగాని!”,  అన్నాడు.
శ్రీరమణ,  సుప్రియలు గోపాలకృష్ణతో వంటగదిలోకి వెళ్లారు.  గోపాలకృష్ణ వాళ్ళిద్దరికీ పీటలూ,  విస్తళ్ళూ వేసి భోజనం వడ్డించాడు.  ఆకలిమీద ఉన్న శ్రీరమణ సుప్రియలకు అన్ని పదార్ధాలూ నచ్చాయి.  భోజనాలు ముగించి ముందుగదిలోకి వచ్చి కూర్చున్నారు అంతా.
“థాంక్యూ రా కృష్ణా! అన్ని పదార్ధాలూ చాలా రుచిగా ఉన్నాయి! ఇంతకీ ఇంత బాగా వంట చేసిన మీ ఆవిడ ఎక్కడ?”,  అని అడిగాడు శ్రీరమణ.
“మా ఆవిడా?! ఆవిడని ఆ పరమాత్ముడు త్వరగా పిలిచేశాడురా! ఇదిగో నాకు ఈ పిల్లల బాధ్యతను ఇచ్చి ఆవిడ వెళ్ళిపోయింది!!”,  అన్నాడు గోపాలకృష్ణ బాధగా!
అది విని అవాక్కైపోయారు శ్రీరమణ,  సుప్రియలు.  అంతలో పసిపిల్లవాడి ఏడుపు వినపడటంతో ఉయ్యాల వద్దకు పరుగున వెళ్లి వాడిని చేతుల్లోకి తీసుకుని ఊరుకోబెట్టింది సుప్రియ.
“నేను ఇందాక నీతో కబుర్లు చెబుతూ వీళ్ళ కోసమే మాటిమాటికీ ఇటు రావలసి వచ్చింది!”,  అన్నాడు గోపాలకృష్ణ.
విషయం అర్ధం చేసుకుని ఆపై తేరుకుని,  “మరి మీ నాన్నగారూ?”,  అని అడిగాడు శ్రీరమణ.
“ఇదిగో! ఇక్కడే పడక గదిలో ఉన్నారు! ఆయన మంచం దిగలేరు! ఆయన బాగోగులు కూడా నేనే చూసుకుంటూ ఆయనకు సపర్యలు చేస్తున్నాను! ఇంటిపనీ,  బయట పనీ! ఏదో!! క్షణం తీరిక లేకుండా అలా గడిచిపోతున్నాయి రోజులు!”,  చెప్పాడు గోపాలకృష్ణ.
అన్ని కష్టాలలో ఉంటూ కూడా తనను భోజనానికి పిలిచి ఆదరించడం శ్రీరమణకు ఆశ్చర్యం కలిగించింది.
“ఇంతకీ మీ ఆవిడకు ఏమైందీ?”,  అడిగాడు శ్రీరమణ.
“మా ఆవిడకు మొదటి కాన్పులో కవలపిల్లలు,  ఇద్దరు మగపిల్లలు పుట్టారు.  నా ఆర్ధిక పరిస్థితి దృష్ట్యా ఇక చాలని నేను చెప్పాను! కానీ తను నాపైన అలిగి అన్నం మానేసింది.  దాంతో నేను తన ఇష్టాన్ని కాదనలేకపోయాను! మూడు నెలల క్రితం రెండో కాన్పులో కూడా మా ఆవిడకు కవలలు పుట్టారు.  ఈసారి ఒక మగపిల్లవాడు,  ఒక ఆడపిల్ల! కానీ కాన్పు కష్టం కావడంతో పిల్లలను కనగానే ఆవిడ లోకాన్ని విడిచి వెళ్ళిపోయింది!!”,  అన్నాడు గోపాలకృష్ణ.
“అయ్యో! అలాగా!!”,  అంటూ శ్రీరమణ కాసేపు మౌనంగా ఉండిపోయాడు.
ఆ తర్వాత గోపాలకృష్ణ భుజంపై చెయ్యివేసి,  “నువ్వు నా స్నేహితుడివి కాబట్టి చెబుతున్నాను! పిల్లలను కోసమన్నా నువ్వు రెండో వివాహం గురించి ఆలోచించకూడదా?”,  అడిగాడు శ్రీరమణ.
“నాకు ఈ ఊళ్ళో గుడి పూజారిగా వచ్చే ఆదాయం చాలా తక్కువ! అందులోనే మా నిత్యావసరాలు కొనుక్కోవాలీ,  మా నాన్నగారికి మందులు కొనాలీ,  ఆడపిల్ల పెళ్లి ఖర్చులకు కొన్ని డబ్బులు మిగుల్చుకోవాలి కూడా! మరొకరిని ఇంటికి తెచ్చి ఈ బీదరికంలో మగ్గమని చెప్పడం భావ్యం కాదు కదా?!”,  అన్నాడు గోపాలకృష్ణ.
గోపాలకృష్ణ మాటలు విన్న శ్రీరమణకు అతడి పై జాలి వేసింది.
వెంటనే తన జేబులోంచీ కొంత డబ్బును తీసి గోపాలకృష్ణ చేతుల్లో పెడుతూ,  “కాదనకురా!! ఏదో! నాకు తోచిన సహాయం!”,  అన్నాడు శ్రీరమణ.
“నన్ను క్షమించరా! నేను అలా ఊరికే డబ్బులు తీసుకోను! నాకు ఆ నియమం ఉంది! ఏమీ అనుకోకు!”,  అంటూ ఆ డబ్బును సున్నితంగా తిరస్కరించాడు గోపాలకృష్ణ.
‘వీడు అస్సలు మారలేదు!”,  అనుకున్నాడు శ్రీరమణ.
“ఇక బయలుదేరదాం సుప్రియా! రా!”,  అన్నాడు శ్రీరమణ.
సుప్రియ,  తను ఎత్తుకున్న బాబును ముద్దాడుతూ,  “అబ్బ! వీడెంత ముద్దుగా ఉన్నాడో కదండీ! అస్సలు దింపబుద్ధి కావడం లేదు!”,  అంది.
“కానీ తప్పదు కదా! చీకటి పడుతోంది! మనం చాలా దూరం వెళ్ళాలి!”,  అన్నాడు శ్రీరమణ.
సుప్రియ బాబును గోపాలకృష్ణకు ఇచ్చి శ్రీరమణతో కారు ఎక్కింది.  ఇద్దరూ తిరుగు ప్రయాణం మొదలుపెట్టారు.
“ఆ కృష్ణగాడి మంచితనం తెలియక వాడిని అనవసరంగా తిట్టుకున్నాను! పాపం! ఎన్ని కష్టాల్లో ఉన్నా వాడు ధర్మాన్ని విడిచి పెట్టట్లేదు! అది మనం మెచ్చుకుని తీరాల్సిన విషయం!”,  అన్నాడు శ్రీరమణ.
“మీరు అతని మంచితనాన్ని కళ్లారా చూడాలనే నేను శివాపురం వెడదామని చెప్పాను!”,  చెప్పింది సుప్రియ.
“ఏమిటీ? నీకు గోపాలకృష్ణ ముందే తెలుసా??”,  కారును హఠాత్తుగా ఆపి సుప్రియను ఆశ్చర్యంగా అడిగాడు శ్రీరమణ.
“మీకు ప్రతిరోజూ అతడినుండీ కాల్స్ రావడం,  మీరతన్ని విసుక్కోవడం అవన్నీ చూసి ఒకరోజు మామయ్యగారిని అతడి గురించి చెప్పమని అడిగాను! మామయ్యగారు గోపాలకృష్ణ మంచితనం గురించీ,  అతడి గొప్ప మనసు గురించీ నాకు చెప్పారు! మీరు అతడిని విడిచి ఇన్నేళ్ళైనా మీపై అతడికున్న అభిమానం అణుమాత్రం కూడా తగ్గలేదు! నగరం మోజులో మీరు మామయ్యగారి చేత పొలాన్నీ,  ఇంటినీ,  ఆయన ఇష్టంతో ప్రమేయం లేకుండా అమ్మించేశారు.  కానీ మామయ్యగారికి వాటిపై విపరీతమైన మమకారం ఉంది! అవి ఆయన తాతలనుంచీ సంక్రమించిన ఆస్తులట కదా! మనం అమెరికా వెళ్ళిపోయాక మామయ్యగారు అప్పుడప్పుడూ ఇక్కడికొచ్చి తన బాధనంతా గోపాలకృష్ణతో చెప్పుకునేవారట! మామయ్యగారిని సంతోషపరచడానికి గోపాలకృష్ణ తనకున్న కొద్దిపాటి ఆస్తిలో కొంత ఖర్చు చేసి మామయ్యగారి పొలం కొని,  తానే దాన్ని స్వయంగా సాగు చేస్తున్నాడట! గోపాలకృష్ణది ఎంత గొప్ప వ్యక్తిత్వం! అతడు మీ దగ్గర ఆ విషయాలేవీ ప్రస్తావించలేదు! అటువంటి స్నేహితుడు మీకు లభించడం మీ అదృష్టమండీ! ఎంత డబ్బు సంపాదించినా,  ఎన్ని ఖండాలు దాటినా కన్న ఊరినీ,  కన్న వారినీ పట్టించుకోకపోవడం సరికాదు కదా!”,  అంది సుప్రియ.
అంతా విన్న శ్రీరమణకి నోటమాట రాలేదు.
తన తప్పును గ్రహించిన శ్రీరమణ కొద్దిగా ఆలోచించి,  “నిజమే! నేనేనాడూ నాన్నగారి ఇష్టానికీ,  ఆయన సంతోషానికీ ప్రాధాన్యతను ఇవ్వలేదు! కనీసం నా స్నేహితుడికన్నా ఎలాగోలా సహాయం చేస్తాను! అది నా బాధ్యత! నిరుపేదవాడైన ఆ కృష్ణ నాకు ఇంతగా సహాయపడుతూ ఉంటే,  బోలెడు డబ్బు సంపాదించిన నేను,  నా తండ్రికోసం నా ఊరికోసం ఇంతవరకూ ఏమీ చెయ్యకపోవడం నాకు చాలా సిగ్గుగా ఉంది!!”,  అని పశ్చాత్తాపంతో వచ్చిన కన్నీళ్లను తుడుచుకుంటూ కారును రివ్వున గోపాలకృష్ణ ఇంటికి పోనిచ్చాడు.
వెళ్లిపోయారనుకున్న శ్రీరమణ,  సుప్రియలు మళ్ళీ వచ్చేసరికి,  “ఏమైందీ? ఏమైనా మర్చిపోయారా? దారిలో ఏదైనా ఇబ్బంది కలిగిందా??”,  అని వారిని కంగారుగా అడిగాడు గోపాలకృష్ణ.
“అవునురా కృష్ణా! నేను నిన్నొక విషయం అడగటం మర్చిపోయాను!”,  అని శ్రీరమణ గోపాలకృష్ణ చేతులను తన చేతుల్లోకి తీసుకుని,  “నీకు అభ్యంతరం లేకపోతే నీ పిల్లల్లో ఒకరిని నాకు దత్తత ఇస్తావా? మాకు పెళ్ళై ఏడేళ్లయ్యింది! మాకు ఇక పిల్లలు కలిగే అవకాశం లేదని డాక్టర్లు నిర్ధారించారు! దయచేసి నా ఈ విన్నపాన్ని ఒప్పుకుంటావారా?”,  అని ప్రాధేయపడుతున్నట్లుగా అడిగాడు శ్రీరమణ.
సుప్రియ శ్రీరమణ వంక ఆనందాశ్చర్యాలతో చూసింది.  గోపాలకృష్ణ చిరునవ్వుతో తన తండ్రి సమ్మతి కోసం అతడి వంక చూశాడు.  గోపాలకృష్ణ తండ్రి కళ్ళు ఆనందంతో మెరిశాయి.  దత్తతకు ఒప్పుకోమని అన్నట్లుగా సైగ చేశాడు గోపాలకృష్ణ తండ్రి.
“అమ్మా సుప్రియా! ఇదిగోనమ్మా!! నా మూడు నెలల కుమారుడికీ నీకూ మధ్యన ప్రేమానుబంధం ఏర్పడటం ఇందాక నేను గమనించాను! ఇక వీడు నీ పిల్లవాడమ్మా! తీసుకో!!”,  అంటూ మూడునెలల పసికూనను సుప్రియ చేతుల్లో పెట్టాడు గోపాలకృష్ణ.
శ్రీరమణ,  సుప్రియల ఆనందానికి అవధులు లేకుండా పోయాయి.  సుప్రియ పిల్లవాడిని తన గుండెలకు హత్తుకుని వాడిపై ముద్దుల వర్షం కురిపించింది.  ఆమె కళ్ళనుండీ ఆనంద భాష్పాలు జలజలా కారాయి.
“మీకేమిచ్చినా నా ఋణం తీరదు!”,  అంది సుప్రియ గోపాలకృష్ణకు నమస్కరిస్తూ.
“నాదేముందమ్మా! అంతా ఆ శ్రీ కృష్ణుడి లీల!”,  అన్నాడు గోపాలకృష్ణ వేణుగోపాలుడిని స్మరిస్తూ.
“దత్తత కార్యక్రమానికి ముహూర్తం పెట్టండి!”,  అన్నాడు శ్రీరమణ హుషారుగా.
గోపాలకృష్ణ రెండు రోజులల్లో ఒక మంచి ముహూర్తం ఉందని చెప్పడంతో అంతా దాన్ని ఖాయం చేశారు.  వేణుగోపాలస్వామి గుడిలో దత్తత కార్యక్రమం ఘనంగా జరిగింది.
కార్యక్రమం ముగియగానే శ్రీరమణ తన తండ్రితో,  “నాన్నగారూ! మీ ఇష్టం ఏమిటో నేను ఏనాడూ అడగనందుకు నన్ను క్షమించండి! మన పొలాన్ని నేను గోపాలకృష్ణకి రెట్టింపు ధరను ఇచ్చి కొనాలని అనుకుంటున్నాను! అంతేకాదు! మన పాత ఇంటిని కూడా కొని,  మరమ్మత్తులు చేయించి సిద్ధంగా ఉంచుతాను! ఇకపై మీరు నగరంలోని ఇంట్లో కానీ,  ఇక్కడ కానీ,  మీ ఇష్టానుసారం ఎక్కడకావాలంటే అక్కడ ఉండచ్చు! మన ఊరిలో కూడా నాకు చేతనైనంతలో అందరూ సుఖంగా బతకడానికి కావలసిన సదుపాయాలూ,  సౌకర్యాలూ ఏర్పాటు చేస్తాను.  సరేనా?”,  అని అడిగాడు.
అందుకు శ్రీరమణ తండ్రి సంతోషంతో ఉబ్బితబ్బిబ్బైపోతూ,  “తప్పకుండా రా అబ్బాయ్! అలాగే కానీ!!”,  అని అన్నాడు.
అంతలో ఆ కార్యక్రమానికి వచ్చిన సుప్రియ తల్లిదండ్రులు గోపాలకృష్ణను పక్కకు పిలిచి,  “బాబూ! మా రెండో కుమార్తె భావన భర్త అనుకోకుండా రెండేళ్ల క్రితం చనిపోయాడు! భావన మంచి తెలివైన పిల్ల! జీవితంలో తోడులేక రోజురోజుకీ నిరాశలో కూరుకుని పోతోంది.  ఇప్పుడు భావనకు కావలసినది జీవితాంతం తనతో కలిసుండే ఒక తోడు! నీకు అభ్యంతరం లేకపోతే నువ్వు ఆమెను పెళ్లి చేసుకుంటావా?”,  అని అడిగారు.
“నేను బీదవాడిని.  మీ అమ్మాయిని పెళ్లి చేసుకుంటే ఆమెను బాగా చూసుకోలేకపోతానేమో!”,  అన్నాడు గోపాలకృష్ణ.
“బాబూ! నువ్వు పేదవాడివి కాదు! గుణసంపన్నుడివి! డబ్బుల విషయంలో నీకు ఎటువంటి భయమూ అక్కరలేదు! మా భావన భర్తకు కోట్ల ఆస్తి ఉంది.  ఆమెకు అత్తమామలు గానీ,  ఆమె భర్తకు తోబుట్టువులుగానీ లేరు.  అందువల్ల భావన భర్త ఆస్తి మొత్తం చట్టరీత్యా భావనకు వచ్చింది.  ఆ ఆస్తితో కనీసం మూడు కుటుంబాలు సుఖంగా బతకచ్చు.  కాబట్టి ఆమెను పోషించడం నీకు బరువు కాదు! భావనకు పిల్లలంటే ఎంతో ఇష్టం.  ఆమెను నీ పిల్లలకు తల్లిగా చేస్తే ఒక నిండు ప్రాణాన్ని నిలబెట్టినవాడివి అవుతావు!”,  అన్నారు సుప్రియ తల్లిదండ్రులు.
గోపాలకృష్ణ తన తండ్రితో విషయం చెప్పి భావనతో పెళ్ళికి ఒప్పుకున్నాడు!
అక్కడే ఉండి అంతా గమనిస్తున్న శ్రీరమణ గోపాలకృష్ణ వద్దకు వచ్చి అతడిని ఆప్యాయంగా కౌగలించుకుని,  “నువ్వు నా నిజమైన స్నేహితుడివిరా కృష్ణా!”,  అన్నాడు.
“స్నేహితుడేమిటీ?! ఇకపై మనమంతా బంధువులం!”,  నవ్వుతూ అంది సుప్రియ.
“మనందరికీ నిజమైన సఖుడూ, బంధువూ,  అన్నీ ఆ శ్రీ కృష్ణ పరమాత్ముడే!!”,  అన్నాడు గోపాలకృష్ణ వేణుగోపాలుడికి నమస్కరిస్తూ. 
*****
రచన: ముక్కమల్ల ధరిత్రీ దేవి
” సౌమ్యా, ఇంకా ఏం చేస్తున్నావ్? ”
లాంగ్ బెల్ అయి పది నిమిషాలైనా ఇంకా రాని సౌమ్య కోసం వెతుకుతూ ఉన్న దుర్గకు క్లాస్ రూమ్ లో డెస్క్ మీద తల వాల్చి కూర్చున్న సౌమ్య కనిపించడంతో గట్టిగా పిలిచింది. తలెత్తి చూసింది గానీ సౌమ్య అట్నుంచి కదల్లేదు.
” ఏమిటి సౌమ్యా, ఏమైంది? ఎందుకు అలా ఉన్నావ్? ఆర్ యు ఓకే? ” తనే లోనికెళ్లి సౌమ్య భుజం మీద చేయి వేసి కుదిపింది దుర్గ.
లేచి నిలబడి, బ్యాగ్ తగిలించుకుంటూ, “ఆ, ఓకే పద” అంటూ కదిలింది సౌమ్య.
కానీ దుర్గకు ఎందుకో సౌమ్య మామూలుగా లేదనిపించింది. బాగా ఏడ్చినట్లు మొహమంతా అదోలా ఉంది. మరీ బలవంతం చేస్తే బాగోదని దుర్గ తనతో కలిసి బయటకు దారి తీసింది.
అదో గవర్నమెంటు బాలికల జూనియర్ కళాశాల. రెండంతస్తుల పాత భవనం. అందులో దుర్గ, సౌమ్య సీనియర్ ఇంటర్ చదువుతున్నారు. దుర్గ హెచ్. ఈ. సి గ్రూప్, సౌమ్య బైపీసీ గ్రూపు. ఇద్దరూ ప్రతీ విషయాన్ని షేర్ చేసుకునేంత మంచి ఫ్రెండ్స్. కానీ కొన్ని రోజులుగా సౌమ్య మూడీగా ఉండడం దుర్గ గమనిస్తూనే ఉంది. సౌమ్య స్వతహాగా చాలా నెమ్మదైన అమ్మాయి. ఎక్కువగా మాట్లాడదు. కానీ చదువులో చురుగ్గా ఉంటూ క్లాస్ లో మొదటి ఐదుగురిలో ఒకదానిగా ఉంటూ ఉంటుంది. దుర్గ స్వభావం పూర్తిగా విరుద్ధం. అందరితో గలగలా మాట్లాడుతూ, అల్లరి కూడా బాగానే చేస్తుంటుంది.
” ఏమిటో, సౌమ్య ఇలా ఉండడం నాకు బొత్తిగా నచ్చడం లేదు. ఇంట్లో ఏదైనా ప్రాబ్లమో ఏమో? ” లోలోపల అనుకుంది దుర్గ. 
**  **  **  **
వారం గడిచింది. సంవత్సరాంత పరీక్షలకు ముందు జరిగే ప్రిపరేషన్ పరీక్షలకు టైం టేబుల్ ఇచ్చారు. చివరి సంవత్సరం, పైగా పబ్లిక్ ఎగ్జామ్స్. అందువల్ల లెక్చరర్స్ అంతా స్టూడెంట్స్ ను ప్రిపేర్ చేయడంలో నిమగ్న మయ్యారు. ఉదయం సాయంత్రం కూడా స్పెషల్ క్లాసులంటూ, స్టడీ అవర్స్ అంటూ తీరిక లేకుండా పరుగులు తీస్తున్నారంతా.
ఆ రోజు శనివారం. సోమవారం నుండే పరీక్షలు మొదలు. క్లాసులన్నీ అయిపోయి, అమ్మాయిలంతా బిలబిల మంటూ క్లాసుల్లోంచి బయటపడ్డారు. తన క్లాస్ లోంచి ముందుగా బయటికి వచ్చిన దుర్గ సౌమ్య కోసం చూస్తూ నిలబడింది.
కాసేపటికి వచ్చిన సౌమ్య, “దుర్గా, నువ్వు వెళ్ళవే, నేను అర్జెంటుగా టాయిలెట్స్ కి వెళ్లాలి ”
” సరేలే, బయట వెయిట్ చేస్తా, త్వరగా వచ్చేయ్” అంటూ వెళ్లబోయి,
“అదేంటి సౌమ్యా! పైకి వెళ్తున్నావ్? ఇక్కడే ఉన్నాయిగా టాయిలెట్స్?” అంటూ అప్ స్టెయిర్స్ వేపు వెళుతున్న సౌమ్యను ప్రశ్నించింది దుర్గ.
“ఇక్కడ వాటర్ రావడం లేదులే దుర్గా” అంటూ పైకి దారి తీసింది సౌమ్య.
” అలాగా” అన్న దుర్గకు వెంటనే గుర్తొచ్చి ” అదేంటీ, ఇందాకే నేను వెళ్లొచ్చాను, బాగా వస్తున్నాయే నీళ్లు!”
అనుకుంటూ వెనుదిరగబోయిన ఆ పిల్లకు ఠక్కున ఏదో స్ఫురించి, మళ్లీ తిరిగి చూసింది. అప్పటికే పైకి వెళ్ళిపోయింది సౌమ్య. గుండె ఆగినంత పనయింది దుర్గకు. వెంటనే అప్ స్టెయిర్స్ వేపు పరిగెత్తింది. సౌమ్య బిల్డింగ్ టెర్రస్ మీద చివరికి గబగబా నడుస్తూ పోతోంది.
మరుక్షణంలో దూకేసేదే. శక్తినంతా కూడదీసుకుని దుర్గ పరుగున వెళ్లి ఒక్క ఉదుటన సౌమ్యను చేయి పట్టి లాగేసింది. ఊహించని హఠాత్పరిణామానికి ఒక్కసారిగా కిందపడిపోయింది సౌమ్య. అయినా వెంటనే లేచి, దుర్గ చేయి విడిపించుకొని ముందుకురకడానికి ప్రయత్నించింది.
కానీ దుర్గ రెండు చేతులతో గట్టిగా సౌమ్యను వాటేసుకుని ” బుద్ధుందా నీకు ఏమిటీ పని? ”
” దుర్గా, నన్ను వదిలేయ్ ప్లీజ్”
” అసలేం జరిగింది? ముందు నాకు చెప్తావా లేదా? ”
దుర్గను వాటేసుకుని బోరున ఏడ్చేసింది సౌమ్య. ఆమె వీపు మీద తడుతూ ఓదార్పుగా,
” ఊరుకో సౌమ్యా, ముందు ఇక్కడ నుండి పద, ఎవరైనా ఇక్కడ మనల్ని చూస్తే బాగోదు” అంటూ చేయి పట్టుకొని కిందికి తీసుకెళ్లింది సౌమ్యను. అక్కడ ఎదురుగా వాచ్ మాన్ !
” ఏంటమ్మా, ఏం చేస్తున్నారిక్కడ? బెల్ అయిపోయి ఎంత సేపు అయింది వెళ్ళండి ఇక్కడి నుంచి” అంటూ అరిచాడు.
” వెళ్తున్నామన్నా బుక్స్ కనిపించకపోతే వెతుక్కుంటున్నాము” అంటూ సౌమ్యతో పాటు దుర్గ బయటపడింది.
పది నిమిషాల తర్వాత ఎవరూ లేని చోటు చూసుకుని ఓ చెట్టు కింద నిలబడ్డారిద్దరూ.
ఏడుస్తూ సౌమ్య చెప్పిన విషయం వినేసరికి దుర్గ తల తిరిగిపోయింది.
చాలా రోజులుగా సౌమ్య ముభావంగా ఉంటూ సరిగా మాట్లాడకపోవడం, పరీక్షల్లో మార్కులు కూడా తగ్గడం వీటన్నింటికీ కారణం ఇదన్నమాట !
రాధాకృష్ణ ఆ కాలేజీలో ఫిజిక్స్ లెక్చరర్. ఇదే సంవత్సరం మొదట్లో వేరే కాలేజ్ నుండి వచ్చి జాయినయాడు. పాఠాలు బాగానే చెప్తాడు. ఎక్కువగా మాట్లాడడు ఎవరితో. డీసెంట్ గా కనిపిస్తాడు. అంతా మంచివాడు అనుకునే ఈ అధ్యాపకుడి నైజం ఇదా !
” ఫిజిక్స్ సార్ ను చూస్తేనే భయమేస్తోంది దుర్గా. మొదటి రెండు నెలలూ బాగానే ఉండేవాడు. కానీ మెల్లిగా అతని ప్రవర్తనలో ఏదో తేడా కనిపించింది నాకు. కూర్చుని రాసుకుంటుంటే వెనుక వీపు మీద చేయి వేయడం, భుజం మీద చేతులు వేసి మీదకు వంగి ఏదో డౌట్ క్లియర్ చేస్తున్నట్లు మాట్లాడడం మొదట్లో ఏదో పెద్దవాడులే అనుకుని పట్టించుకోకూడదనుకున్నా. కానీ రానురానూ ఆ చేష్టలు ఎక్కువై పోయాయి. పక్కన ఎవరైనా చూస్తే ఏమను కుంటారోనన్న భయం నన్ను మరీ బాధించసాగింది”
సౌమ్య చెప్తుంటే విస్తుబోయి వింటూ నిలబడిపోయింది దుర్గ.
కన్నీళ్లు తుడుచుకుంటూ కొనసాగించింది సౌమ్య.
“నేను గమనించాను, నాతో మాత్రమే అలా ప్రవర్తిస్తున్న సంగతి. మిగతావాళ్లంతా సార్ తో నవ్వుకుంటూ బాగా మాట్లాడుతుంటారు. ఎందుకు నాతోనే ఎందుకలా చేస్తున్నాడు? నాకే ఎందుకిలా జరుగుతోంది? ” ఏడుపు ఆపుకోలేక దుర్గ భుజం మీద తల వాల్చేసింది.
” ఫైనల్ ఎగ్జామ్స్ దగ్గర పడుతున్నాయి, ఈ కొద్ది రోజులు ఎలాగోలా భరిద్దామనుకున్నా. నిన్న ఫిజిక్స్ క్లాస్ అయ్యాక బయటికొస్తుంటే నన్ను దగ్గరికి రమ్మన్నాడు.
” ఏమిటీ, మార్కులు ఇంత తక్కువగా వచ్చాయి? అర్థం కావటం లేదా లెసన్స్? రేపు ప్రాక్టికల్స్ అయ్యాక కాసేపు ఉండి పో ఏవైనా డౌట్స్ క్లియర్ చేస్తాను” అన్నాడు. మౌనంగా తలూపి వచ్చేశా. ఈ రోజు ల్యాబ్ నుండి త్వరగా బయట పడదామని వచ్చేస్తున్నా అంతా బయటికెళ్ళిపోయారు. ఈలోపే వెనకగా వచ్చి గట్టిగా నన్ను పట్టుకొని”
ఆపై మాటలు రాక వెక్కివెక్కి ఏడవసాగింది సౌమ్య. తనని ఎలా ఓదార్చాలో తెలియక దుర్గ రెండు చేతులతో దగ్గరకు తీసుకుని అనునయించసాగింది. రెండు నిమిషాల తర్వాత ఇద్దరూ తేరుకున్నారు.
” సౌమ్యా, వాడలా చేస్తుంటే ఇన్నాళ్ళుగా భరించడం పొరపాటు. ఇంకా చావాలనుకోవడం అంతకన్నా పెద్ద తప్పు ఇక చాలు, ఏం చేయాలో నేనాలోచిస్తాను కానీ నువ్వు మళ్ళీ ఇలాంటి పిచ్చి పని చేయనని మాటివ్వాలి” చేయి చాపింది దుర్గ.
” లేదులే దుర్గా, ఏదో భరించలేక ఆ క్షణంలో అలా చేశాను గానీ ఇప్పుడు అనిపిస్తోంది నాకూ, అదెంత పొరపాటో ప్రామిస్! ఇక ఎప్పటికీ అలా చేయను”దుర్గ చేతిలో చేయి వేసింది సౌమ్య. 
**  ** **  **
మర్నాడు లంచ్ బ్రేక్ లో దుర్గ ఆలోచన ప్రకారం ఇద్దరూ వెళ్లి ఇంగ్లీష్ మేడం సాధన గారిని కలిశారు. జరిగిందంతా పూసగుచ్చినట్లు వివరించింది దుర్గ.
” వ్వాట్! రాధాకృష్ణ సర్ ఇలా చేస్తున్నాడా ! అన్ బిలీవబుల్ ! చూడ్డానికి ఎంతో మర్యాదస్తుడిలా కనిపిస్తాడే!”
అంటూ సౌమ్య కేసి తిరిగి.
“ఇలా జరుగుతున్నప్పుడు పెద్దవాళ్ళతో సమస్య చెప్పుకోవాలి. అలాకాక చచ్చిపోదామనుకుంటే ఎలా? తప్పు చేసింది అతనైతే శిక్ష నీవు వేసుకుంటావా? అప్పుడు నీకుగా నీవే అతనిని ‘సేఫర్ జోన్ ‘ లోకి పంపినట్లు కాదా? అలా మరికొందరు అమ్మాయిల్ని అతను టార్గెట్ చేయడా? ” సున్నితంగానే మందలించింది సౌమ్యను.
” పోతే, నీతోనే ఎందుకలా బిహేవ్ చేస్తున్నాడన్నావు కదా. నెమ్మదిగా, కూల్ గా ఉండేవాళ్ళు ఏమీ అనలేరనీ, ఎవరితోనూ చెప్పుకోలేరనీ ఇలాంటి వాళ్ళ ధైర్యం. అది నువ్వు బాగానే నిరూపించావు. కానీ, దుర్గ పసిగట్టడం చాలా మంచిదయింది. సరే దీని గురించి ఆలోచిస్తాను మీరు క్లాస్ కి వెళ్ళండి” అంటూ ఇద్దర్నీ పంపించేసింది. 
**  **  **  **
మరుసటి రోజు —
సాధన చెప్పిందంతా విన్న ప్రిన్సిపల్ సుదేష్ణాదేవి కోపానికి అంతులేకపోయింది. కానీ అంతలోనే ఇది సున్నితంగా పరిష్కరించాల్సిన విషయం అన్న విచక్షణతో, వెంటనే మరో ఇద్దరు లేడీ లెక్చరర్స్ ని, సివిక్స్ లెక్చరర్ శివశంకర్ ను కూడా పిలిపించి వాళ్ళతో కూడా సంప్రదించి, ఆ నలుగురికీ కొన్ని పనులు అప్పగించి పంపించేసి, ఆలోచనలో పడింది.
తను ఆరవ తరగతి చదువుతున్న రోజుల్లో దగ్గరి బంధువు ఒకతను ఇంటికి అప్పుడప్పుడు వస్తుండేవాడు. ఇంట్లో ఎవరూ లేని సమయం చూసి తన భుజాలపై చేతులు వేయడం, బుగ్గల్ని సాగదీయడంలాంటి పనులు చేసేవాడు. రెండు మూడుసార్లు చూసి, కంపరంగా అనిపించి ఇంట్లో అమ్మతో చెప్పేసింది. యధాలాపంగా ఓ రోజు ఇంటికి వచ్చిన అతన్ని పట్టుకుని అమ్మ చెడామడా దులిపేసింది. అంతే, అతను మళ్ళీ ఇంటి గడప తొక్కితే ఒట్టు ! ఆ రోజు నుండీ అతనికీ, ఇంటికి సంబంధం పూర్తిగా తెగిపోయింది. అదంతా ఓసారి గుర్తొచ్చి, అలాంటి ప్రబుద్ధులు, వికృత చేష్టల మృగాళ్ళు అన్ని కాలాల్లోనూ ఉంటూనే ఉంటారన్నమాట ! అనుకుంది సుధేష్ణాదేవి. 
**  **  **  **
రెండు రోజుల వ్యవధి తీసుకుని, పని పూర్తి చేసుకుని నలుగురు లెక్చరర్ లూ వచ్చి కూర్చున్నారు ప్రిన్సిపల్ ఎదురుగా. వాళ్లు చెప్పిన సమాచారం వినగానే సుదేష్ణాదేవి కాసేపు నిర్వికారంగా అయిపోయింది. ఇంతవరకూ సౌమ్య ఒక్కతే బాధితురాలు అనుకుంటున్నారు. కానీ, సైన్సు గ్రూపులవారందరినీ కూర్చోబెట్టి, అనునయంగా వారిని ప్రశ్నించేసరికి ధైర్యం వచ్చి నోరు తెరిచారట. మొత్తంమీద బైపీసీ లో ముగ్గురు, ఎంపీసీ లో మరో ఇద్దరు ఇలాంటి చేదు అనుభవాలే తామూ ఎదుర్కొంటున్నట్లు బయటపడ్డారు. చెబితే అంతా తమను అదోలా చూస్తారని, ఇంట్లో తెలిస్తే కాలేజీ మాన్పించేస్తారని భయపడి మిన్నకుండిపోయామని వాళ్లనగానే విస్తుబోవడం లెక్చరర్ ల వంతయిందిట !. ఇంకా బయటపడని వాళ్లూ ఉండే ఉంటారని చెప్పారు వాళ్ళు.
కెమిస్ట్రీ లెక్చరర్ శ్రీ లలిత ఎంక్వయిరీలో అతని వ్యక్తిగత సమాచారం కొంతవరకు తెలిసింది. నలభై దాటిన రాధాకృష్ణ అనే ఈ అధ్యాపకునికి పెళ్లయింది. భార్య గృహిణి. పెద్దగా చదువుకోలేదు. ఇద్దరు కొడుకులు హైస్కూల్లో చదువుతున్నారు.
తర్వాత శివశంకర్ గతంలో రాధాకృష్ణ పనిచేసిన కాలేజి నుండి సేకరించిన సమాచారం తెలిపాడు.
ఆ కాలేజీ కో ఎడ్యుకేషన్. అక్కడ కూడా అమ్మాయిల నుండి ఇలాంటి ఆరోపణలు ప్రిన్సిపాల్ కు అందాయి. బ్రతిమాలి బామాలి పై అధికారుల దాకా పోకుండా చేసుకున్నాడు. అందుకే రెండేళ్ల గడువు దాటగానే ఎలాగోలా ట్రాన్సఫర్ పెట్టుకుని ఇక్కడికొచ్చి పడ్డాడు.
కానీ కుక్క తోక వంకర పోయేది కాదు కదా! అలాగే ఇతని నైజమూ మారలేదన్నమాట !అనుకుంది సుధేష్ణాదేవి.
” ఇక ఉపేక్షించడంలో అర్థం లేదు” స్థిరంగా నిశ్చయించుకున్నారామె.
గంట తర్వాత మళ్ళీ కలుద్దామని చెప్పి వాళ్ళను పంపించేసి, అటెండర్ తో చెప్పి రాధాకృష్ణను పిలిపించింది. ఏ ఉపోద్ఘాతమూ లేకుండా సూటిగానే విషయంలోకి వెళ్ళారామె.
“మీ ప్రవర్తన వల్ల స్టూడెంట్స్ ఎంత మానసిక వ్యధకు లోనవుతున్నారో మీకు ఏమైనా అర్థమవుతోందా? గురువు తండ్రితో సమానమంటారు. మీ ఈ ప్రవర్తనకు మీ సంజాయిషీ ఏమిటి? ”
“మేడం వాళ్ళు చిన్నపిల్లలు. నన్నపార్థం చేసుకున్నారు. నేనలాంటి వాణ్ణి కాదు ఏదో చిన్నవాళ్లని చనువు కొద్దీ చేయి పట్టుకుంటే అలా వక్రీకరిస్తే ఎలా మేడం? ”
దిగ్గున లేచింది సుధేష్ణాదేవి.
“ఆపండి సీనియర్ ఇంటర్ చదువుతున్న ఆడపిల్లలండీ వాళ్ళు ఏది గుడ్ టచ్చో, ఏది బాడ్ టచ్చో తెలీని పసిపాపల వయసా వాళ్ళది? నీ చేష్టల వల్ల ఓ అమ్మాయి ప్రాణాలు తీసుకోవడానికి సిద్ధపడింది, తెలుసా నీకు?  ”
“సారీ మేడం, క్షమించండి” తల దించుకున్నాడతను.
” సారీతో సమసిపోయే సమస్య కాదిది ఇక మీరు వెళ్ళవచ్చు” అంటూ కూర్చుండిపోయారామె. 
** ** ** 
మరుదినమే స్టాఫ్ మీటింగ్ పెట్టి విషయం చర్చలో పెట్టారు. అందరి అభిప్రాయం విన్నాక, అందరి సమ్మతితో ఓ నిర్ణయం తీసుకుని ఎవరు ఏం చేయాలో చెప్పి పంపించేశారు.
మరుసటి రోజు మధ్యాహ్నానికల్లా, సైన్స్ స్టూడెంట్స్ రాధాకృష్ణ సర్ మీద కంప్లైంట్ రాసి ఈ సార్ మాకొద్దు అంటూ అంతా సంతకాలు చేశారు.
తానూ ప్రిన్సిపాల్ గా మరో కంప్లైంట్ రాసి ఆ రోజే పై అధికారులకు పంపించేశారు సుధేష్ణాదేవిగారు.
వారం రోజుల్లో ఎంక్వయిరీ కమిటీ వచ్చి విచారించింది. అంతా నిజమేనని తేల్చి రిపోర్ట్ రాసుకుని వెళ్లారు. మరో వారం రోజుల్లో రాధాకృష్ణకు దూరప్రాంతంలో మారుమూలనున్న ఓ బాలుర జూనియర్ కాలేజీకి బదిలీ జరిగిపోయింది. 
**  **  **   **
ఆ రోజు అసెంబ్లీ హాలులో స్టాఫ్, స్టూడెంట్స్ తోపాటు, పేరెంట్స్ నూ సమావేశపరిచి, అందర్నీ ఉద్దేశిస్తూ ప్రసంగించారు సుధేష్ణాదేవిగారు.
“ఇలాంటి సంఘటనలు కాలేజీలో జరగడం చాలా బాధాకరం. కానీ, ఒక్క విషయం అందరం ఆలోచించాలి. సమస్యలు ఎలాంటివైనా సరే ఎప్పుడైనా, ఎక్కడైనా, ఎవరి వల్లనైనా రావచ్చు. అలాంటప్పుడు ధైర్యంగా ఎదుర్కోవాలి గానీ పిరికిగా భయపడకూడదు. తనకు తానుగా పరిష్కరించుకోలేనప్పుడు పక్కవారి సాయం తీసుకోవటంలో తప్పులేదు. ఈ విషయంలో తల్లిదండ్రులు పిల్లల్ని అర్థం చేసుకోవాలి. తప్పు నీదేనని మందలించడం, చదువు మానిపించడం పరిష్కారం కానే కాదు. వాళ్లకు ధైర్యం చెప్పి భయాన్ని పోగొట్టాలి. అమ్మాయిలందరికీ మరోసారి మళ్ళీ చెప్తున్నాను, ఇలాంటి సమస్య ఏదైనా మీకు ఎదురైనప్పుడు మీలో మీరే కుమిలిపోకుండా పరిష్కారం దిశగా ఆలోచించాలి. ఈ సందర్భంగా దుర్గ అనే స్టూడెంట్ ను నేను మనసారా అభినందిస్తున్నాను.
స్నేహితురాలి మనస్థితిని గమనించిన ఆ అమ్మాయి వయసుకు మించిన పరిణతి చూపించి సౌమ్యనే గాక మరెందర్నో ఈ సమస్య నుండి బయట పడేయగల్గింది. ఆ అమ్మాయికి నా మనఃపూర్వక అభినందనలు. ఇంకా స్టూడెంట్స్ తమ వ్యక్తిగత సమస్యల్ని తనతో పంచుకునేలా వాళ్ళతో అనుబంధాన్ని పెంచుకున్న సాధన మేడం గారినీ ప్రత్యేకంగా అభినందిస్తున్నాను”
హాలంతా చప్పట్లతో మార్మోగిపోయింది. 
**  **  **  **
” థాంక్యూ వెరీమచ్ దుర్గా! నీ మేలెప్పటికీ మరచిపోలేను. నన్నో పెద్ద ఉపద్రవం నుండి బయట పడేశావు” బయట కొస్తూ దుర్గ చేతులు పట్టుకుంటూ ఆర్ద్రంగా అంది సౌమ్య.
” ఛ! ఊరుకోవే, సరేగానీ, ఇప్పటికైనా పిరికితనం వదులుకుంటావా లేదా? ”
” ఇంకానా, నీలా పదిమందికి ధైర్యం చెప్పే శక్తి వచ్చింది తెలుసా? ”
ఇద్దరూ గలగలా నవ్వుకుంటూ గేటు దాటి ముందుకు కదిలారు.
————————-
సమాప్తం
రచన: నాగలక్ష్మి కర్రా
ప్రత్యక్ష నారాయణునిగా పూజింపబడే సూర్యునికి మన దేశంలో ఒక్క ‘అరసవల్లి’ తప్ప ఎక్కడా గుడి లేదు అని మనం ఎప్పుడూ అంటూ వింటూ ఉంటాం, కాని కాశీనగరంలో ద్వాదశ, అవును అచ్చంగా పన్నెండు సూర్య మందిరాలు ఉన్నాయని (నమ్మబుద్ది కావటం లేదు కదా? కాని ఇది నిజంగా నిజం) మొదటిమారు విన్నప్పుడు నాకూ నమ్మబుద్ది కాలేదు. వాటిని చూస్తున్నప్పుడు పొందిన శక్తి, కలిగిన అనుభూతి వర్ణనాతీతం, అందుకే కాశీ వెళ్లే ప్రతీవారు ఈ ప్రదేశాలను సందర్శించుకొని సకారాత్మక శక్తిని పొందాలని ఈ పత్రిక ద్వారా ఈ విషయాలు మీతో పంచుకుంటున్నాను.
ఈ ద్వాదశాదిత్య మందిరాలు ఎక్కడవున్నాయి, వీటికి ప్రమాణాలు ఎక్కడ దొరుకుతాయి అని కాశీలో పండితులని అడిగితే వారు కాశీ ఖండం గురించి చెప్పేరు. వీటిని రహస్య మందిరాలని ఎందుకంటారంటే ఈ మందిరాలకి వెళ్లడం అంత సులువు కాదు, కాశీలో ఉన్నవాళ్లు కూడా ఈ పన్నెండు మందిరాల గురించి చెప్పలేరు, విశ్వేశ్వరుని మందిరం దగ్గర ఉన్న ‘ద్రౌపదాధిత్య’ ని కనిపెట్టడానికి రెండు రోజులు పట్టింది. మొత్తం 12 చూడడానికి మాకు మూడురోజులు పట్టింది. లోలార్కాదిత్యుని విగ్రహం ముందు సంతానేశ్వర మందిరంలోది చూసుకున్నాం. అసలు విగ్రహం అదికాదని తరవాత తెలిసింది. అసలు విగ్రహాన్ని చూడడానికి మళ్లా వెళ్లవలసి వచ్చింది.
కవిసార్వభౌముడుగా పేరుపొందిన శ్రీనాధుడు స్కందపురాణంలోని కాశీఖండాన్ని తెనిగించేరు, ఇందులో కాశీ క్షేత్రమహిమ, కాశీలో ఉన్న తీర్థాలు వాటి విశిష్టతలను, కాశీయాత్ర ఫలితాలను వివరించేరు.
కాశీ నగరం ముక్కోటి దేవతల నివాసమని, భూలోక స్వర్గమని కూడా అంటారు. కాశీఖండంలో కాశీలో ఉన్న అన్ని దేవీదేవతల గురించిన వివరణ ఉంది. ద్వాదశాదిత్యులని వెతుకుతూ వెళ్లిన మాకు ఆయా ప్రదేశాలలో ఉన్న కోవెలలు చిన్నవైనా ఉండడం ఆశ్చర్యాన్ని ఆనందాన్ని కూడా కలిగించేయి.
వారణాశి వెళ్లడానికి అన్ని ముఖ్య పట్టణాలనుంచి రైలు, విమాన సదుపాయాలు ఉన్నాయి.
ఇక వసతుల విషయానికి వస్తే వారణాశిలో ఉచిత వసతులనుంచి అయిదు నక్షత్రాల వసతులవరకు ఉన్నాయి, పగలు భోజనం, రాత్రి ఫలహారం అన్నపూర్ణ సత్రంలోనే కాక చాలా చోట్ల ఉచితంగా యాత్రీకులకు అందుబాటులో ఉన్నాయి. మడి పట్టింపు ఉన్నవారికి రాజాఘాట్ దగ్గరవున్న ‘కరివెన’ వారి సత్రం ఉంది. ఇవికాక రకరకాల పదార్ధాలు అందించే చాలా హోటల్స్ ఉన్నాయి.
ఇక ప్రస్తుత కథలోకి వస్తే కాలభైరవుని ఆలయానికి వెళ్తున్నప్పుడు ఆటోడ్రైవరుని ద్వాదశాదిత్యుల మందిరాలకి తీసుకువెళ్లమని అడిగితే అతను మరో ఆటోడ్రైవరు సెల్ నంబరు ఇచ్చేడు, అతను ద్వాదశాదిత్యులను చూపిస్తానని చెప్పగా మరునాడు పొద్దున్నే 7 గంటలకి ఆదిత్యుల దర్శనానికి బయలుదేరేం, ఆ రోజు మాఘపాదివారం కావడం మా అదృష్టం.
ఇక్కడ మరో విషయం చెప్పుకోవాలి, తొమ్మిది సూర్యమందిరాలను ఆటోలో వెళ్లి దర్శించుకోవచ్చు, మూడు మాత్రం ఆటోలో వెళ్లినా చాలా దూరం నడవాలి. కొన్ని మందిరాలు సూర్యమందిరం అని అంటే స్థానికులు చెప్పలేరు, అందుచేత కనుక్కోవడం చాలా కష్టం, ఆ సందులలో దారి గుర్తుపెట్టుకోవడం కూడా కష్టమే.
ఆదిత్యుడు అంటేనే ఆరోగ్యాన్ని ఇచ్చేవాడు అని మన పురాణాలలో వివరించేరు, విదేశాలకు చెందిన పరిశోధకులు ఈ మందిరాలపై అధ్యయనం చేసి నిజంగా ఈ మందిరాలలో ‘కాస్మిక్ ఎనర్జీ’ఉందని దానివల్ల చాలా చర్మరోగాలు నయమౌతాయని కనుగొన్నారు.
ఒక్కోమందిరం పేరు, స్థలపురాణం, ఎలా వెళ్లాలో క్రిందన వివరిస్తాను.
1) యమాదిత్యుడు:

కార్తీకమాసంలో యముడు తన సహోదరి యమునతో కాశీనగరంలో ప్రతీరోజూ గంగాస్నానం చేసుకొని సూర్యుని ఆరాధించుకొని ఆదిత్యుని ప్రసన్నుని చేసుకున్నాడట. ఆదిత్యుడు యమునిని ఏదైనా వరం కోరుకోమనగా యముడు కలికాలంలో ఇక్కడ సూర్యుని దర్శించుకొని పూజలు చేసుకున్న వారికి యమబాధలు లేకుండా చెయ్యాలని, వారి పితృలోక బంధువులకు యమలోకమునుండి విముక్తిని ప్రసాదించమని కోరాడట. యముని నిస్వార్థ కోరికను మెచ్చి సూర్యుడు యమునకు వరాన్ని ప్రసాదించేడు.
యమాదిత్యుడు ‘సింథియ ఘాట్‘ నుండి మెట్లెక్కి ‘సంకటా దేవి’ మందిరానికి వెళుతూ వుంటే బజారు కి దగ్గరగా మెట్ల దగ్గర ఉంటుందీ కోవెల. క్రింద రాతి పలక మీద సూర్యుని విగ్రహం పైన రెండు శిలింగాలు ఉంటాయి. స్థల పురాణం రాసి వున్న బోర్డ్, రెండు ఎర్ర ఝండాలు ఉంటాయి . ఈ శివలింగాలను యముడు ప్రతిష్టించేడని అంటారు.
కోవెలలాంటిది ఏమీ ఉండదు, మన పూజ మనమే చేసుకోవాలి, పూజారులలాంటి వారెవరూ ఉండరు.
కార్తీకమాసం, మంగళవారం, చతుర్ధశి భరణి నక్షత్రం కలసిన రోజున ఇక్కడచేసే పూజలు విశేష ఫలాన్నిస్తాయని అంటారు. ఇక్కడ ఇచ్చే తర్పణాలవల్ల యమలోకంలో యమబాధలు పడతున్న పితృదేవతలు యమలోకం నుండి విముక్తి పొంది స్వర్గలోకం చేరుతారని కాశీఖండంలో వివరించబడింది.
2) వృద్ధాదిత్యుడు:

ఒకప్పుడు కాశీనగరంలో ఓ వృద్ధుడు సూర్యుని కొరకై తపస్సు చేయగా, ఆదిత్యుడు అతని తపస్సుకి మెచ్చి ప్రత్యక్షమై వృధ్దుని వరం కోరుకోమని అడుగగా, ఆ వృధ్దుడు తాను తాపసిగా ఉండాలనుకుంటున్నట్లు దానికి కావలసిన శక్తిని ప్రసాదించవలసినదిగా కోరుతాడు. ప్రసన్నుడైన ఆదిత్యుడు వృధ్దునకు శక్తి నిచ్చేడట, వృధ్దుని కటాక్షించిన ప్రదేశంలో ఆదిత్యుడు వృధ్దాదిత్యునిగా పూజింపబడసాగేడు. వృధ్దాదిత్యుని పూజించుకున్న వారికి ఆదిత్యుడు శక్తిని ప్రసాదిస్తాడని కాశీఖండంలో వివరించబడింది.
విశాలాక్షి కోవెల దగ్గర నుంచి నడుచుకుంటూ లోపలకి వెళ్లాలి. అక్కడ ఓ పెద్ద ఆంజనేయుని విగ్రహం వీధిలోకి కనబడేటట్లుగా ఓ మందిరం ఉంటుంది, దానికి ఎదురుగా రోడ్డుమీదకి ఉన్న గోడకి ఉంటుంది. పక్కగా ఉన్న మెట్ల మీద నుంచి గది లోపలకి వెళితే అక్కడ శివలింగం పక్కగా చిన్న వృధ్దాదిత్యుని విగ్రహం ఉంటాయి, ఇక్కడ కూడా కోవెల ముయ్యటం లాంటివి లేవు. పూజారి ప్రొద్దుట, సాయంసమయాలలో ధూపదీపారాధన చేసి వెళ్లిపోతారు కాబట్టి ఈ మందిరంలో కూడా మన పూజలు మనమే చేసుకోవాలి.
3) విమలాదిత్యుడు:

విమలుడు అనే కొండరాజు కుష్టువ్యాధిగ్రస్థుడై తనవారికి తన దుస్థితిని చూపలేక కాశీనగరానికి వచ్చి ఆరోగ్య ప్రధాత అయిన సూర్యుని పూజ, అర్చన మొదలయిన వాటితో సేవిస్తూ ఉంటాడు, కొంతకాలానికి సూర్యునకు అతనిపై దయ కలిగి ప్రత్యక్షమై విమలునకు కుష్ఠువ్యాధి నయం చేస్తాడు. విమలుడు సూర్యుని పూజించిన ప్రదేశంలోనే సూర్యుడు స్వయంభువుగా ఉద్భవించేడు. ఈ ద్వాదశాదిత్యులు స్వయంభువులే. విమలుని కొరకు ఉద్భవించేడు కాబట్టి విమలాదిత్యునిగా పిలువబడసాగేడు. ఈ ఆదిత్యునకు పూజలు చేసుకుంటే కుష్టువ్యాధి నయమౌతుందని కాశీఖండంలో వివరించబడింది.
ఈ మందిరం గురించి చాలామంది ఆటో వాళ్లకి తెలుసు. జంగంబాడికి పక్కనున్న సందులోంచి వెళితే ముందుగా ఎర్రరంగులో ఉన్న చిన్న మందిరం వస్తుంది. దాని పక్కనున్న చిన్న గదిలో విమలాదిత్యుని విగ్రహం వుంటుంది. ఇక్కడ కూడా మన పూజలు మనమే చేసుకోవాలి. కోవెల రోజంతా తెరిచే ఉంటుంది.
4) సాంబాదిత్య:

ఒకనాడు నారదముని ద్వారకాపురి విష్ణు మానసపుత్రులను చూడడానికి వస్తాడు. విష్ణుమానసపుత్రులు నారదమునికి అనేకవిధాల సేవలు చేస్తారు కాని వారిలో ఆఖరివాడైన సాంబుడు విష్ణుమూర్తి ధ్యానంలో ఉండి నారదమునికి చేసిన సేవలు అన్యమనస్కంగా చేస్తాడు. అందుకు కోపించిన నారదుడు శ్రీకృష్ణునకు సాంబుడు స్త్రీలోలుడై తన విధులను విస్మరిస్తున్నాడని చెప్తాడు. సర్వంతర్యామియైన భగవంతుడు నారదుని మాటలను పట్టించుకోడు. నారదుడు సాంబునిపై పగతీర్చుకోడానికి తగు సమయంకోసం వేచి ఉంటాడు. ఒకనాడు శ్రీకృష్ణుడు ఏకాంత మందిరంలో ఉండగా ద్వారకకు వచ్చి సాంబుని శ్రీకృష్ణుని పిలువవలసినదిగా ఆజ్ఞాపిస్తాడు, ముని ఆజ్ఞ పాలించకపోతే ముని శాపం ఇస్తాడు. శ్రీకృష్ణుని ఏకాంతానికి భంగం కలిగిస్తే శ్రీకృష్ణుని శాపానికి గురి కావలసి వస్తుంది. ఎలా అయినా శాపం తప్పదని గ్రహించిన సాంబుడు శ్రీకృష్ణుని ఏకాంత మందిరానికి వెళ్లి నారదుని రాక ఎరుక పరుస్తాడు, శ్రీకృష్ణుడు ఏకాంతాన్ని భంగం చేసినందుకు కోపించి సాంబుడు కుష్టువ్యాధి గ్రస్తుడు కావాలని శపిస్తాడు. తర్వాత జరిగిన దాంట్లో సాంబుని తప్పులేదని తెలిసిన శ్రీకృష్ణుడు, సాంబునకు కాశీనగరంలో ఆదిత్యునికై తపస్సు చేసుకొని అతని అనుగ్రహం వల్ల కుష్టువ్యాధి నివారణ పొందమని తెలియజేస్తాడు.
సాంబుడు కాశీ నగరానికి వచ్చి అక్కడ ఒక కుండాన్ని తవ్వి అందులో రోజూ స్నానం చేసుకొని సూర్యునికై తపస్సు చేసుకొని కుష్టురోగ విముక్తుడవుతాడు.
కలియుగంలో ఈ కుండంలో స్నానం చేసుకొని ఆదిత్యుని పూజించుకుంటే దీర్ఘకాలిక రోగాలనుంచి విముక్తి పొందుతారు అని ఆదిత్యుడు సాంబునకు వరమిచ్చేడు.
ఈ కుండాన్ని సూరజ్ కుండ్ అని అంటారు. ఈ మందిరం ప్రొద్దుట 6-30 గంటలనుంచి 1 గంటవరకు తిరిగి సాయంత్రం 7 నుంచి 9 వరకు తెరచి వుంచుతారు. మాఘమాసంలో ఆదివారాలు, మాఘమాసంలో ఆదివారంనాడు నవమి తిథి కలిసిన రోజు ఇక్కడ విశేషపూజలు జరుగుతాయి.
ఈ మందిరానికి వెళ్లదల్చుకున్నవారు సూరజ్ కుండ్ మందిరం అంటే ఎవరైనా చూపిస్తారు.
ప్రతీ ఆదిత్యుని కోవెలలోనూ ప్రధాన దైవంగా శివుడు ఉండడం విశేషం.
5) ఉత్తరార్కాదిత్య:

కాశీఖండం లోని 47 వ అధ్యాయంలో ఉత్తరార్కాదిత్యుని గురించిన వర్ణన ఉంది. కాశీనగరంలో ప్రియవర్తుడు అనే బ్రాహ్మణుడు తన భార్యయైన శుభవ్రదతో నివసిస్తూ ఉండేవాడు. దంపతులిద్దరూ హైంధవ సాంప్రదాయాలను పాటిస్తూ ఉండేవారు. వారికి మూలానక్షత్రం ఒకటోపాదం, జాతకచక్రంలో అయిదోగడిలో గురుసంయోగం గల సమయంలో రూపవతియైన పుత్రిక జన్మిస్తుంది. ఆమెకు సుకన్య అని నామకరణం చేసి అల్లారుముద్దుగా పెంచుకొని వేదవిద్యలు నేర్పిస్తారు.
సుకన్య జాతకదోషం తెలిసిన ప్రియవర్తుడు, అతని భార్య బెంగ పెట్టుకోగా సుకన్య వారిని ఓదార్చి దైవధ్యానంలో గడపసాగింది. కూతురుకి వివాహయోగం లేదనే బెంగతో ప్రియవర్తుడు, అతని భార్య మరణిస్తారు. మగపిల్లలు లేని వారికి సుకన్య అంత్యక్రియలు చేసి, పిండప్రదానం గావించి, సూర్యుని ఉత్తరార్కునిగా ఆరాధించసాగింది. ఆ ఆరాధననే తపస్సుగా చేసుకొని ఎన్నో కష్టాలకోర్చి తపస్సు చేయసాగింది. ఆమెతో పాటుగా ఓ మేక కూడా సుకన్య చేసినట్లుగానే అక్కడవున్న కుండంలో స్నానం చేసుకొని, ఆమె పక్కనే ధ్యానం చేస్తున్నట్లుగా కూర్చొనేది. సుకన్య ఆహారం తీసుకున్నప్పుడే, మేక కూడా ఆహారం తీసుకొనేది. ఇలా కొంతకాలం జరిగిన తరువాత ఓనాడు పార్వతీ పరమేశ్వరులు ఆకాశమార్గాన పయనిస్తూ ఉపవాసదీక్షతో కృశించిపోయిన సుకన్యను చూసి, ఆమెపై దయకలిగి ప్రత్యక్షమై వరాలు కోరుకొమ్మనగా సుకన్య తనకు కోరికలేవీ లేవని, కాని నోరులేని మేక తనతో సమానంగా తపస్సు చేసుకుందని ఆ మేకని కరుణించమని కోరుతుంది. పార్వతీ పరమేశ్వరులు సుకన్య నిస్వార్ధ కోరికకు మెచ్చుకొని మేకకు మోక్షమిచ్చి, సుకన్యకు పై జన్మలో కాశీరాజు కూతురుగా పుట్టునట్లు వరమిచ్చి అంతర్ధాన మౌతారు.
సుకన్య సూర్యుని ‘ఉత్తరార్కునిగా’ పూజించింది కాబట్టి ఈ మందిరం ఉత్తరార్కాదిత్య మందిరంగా పిలువబడుతోంది.
సుకన్య , మేక స్నానం చేసిన కుండం ‘బకరియ‘ కుండంగా పిలువబడుతోంది. మేక యొక్క భక్తిని గుర్తుంచు కొనేందుకు అలా వ్యవహరించేవారని అక్కడి వారు చెప్పేరు . పుష్యమాసంలో ‘బకరియ’ కుండంలో స్నానం చేసి ఉత్తరార్కాదిత్యుని పూజించుకుంటే శివానుగ్రహం పొందుతారు.
ఈ మందిరం పగలు 5 గంటలనుండి 12 వరకు తిరిగి సాయంత్రం 5 నుండి పదివరకు తెరచి ఉంటుంది. సాయంత్రం హారతి దర్శనం ఉంటుంది.
ఈ మందిరం సిటీ స్టేషనుకి దగ్గరగా ఉంటుంది , “బకరయ కుండ్ “ అని చెప్తే ఆటోవాళ్లు తీసుకు వెళతారు.
6) మయూఖాదిత్య:

స్కందపూరాణంలోని కాశీఖండం ప్రకారం ఒకమారు సూర్యుడు శివపార్వతులకై తపస్సుచేయాలని సంకల్పించి పంచగంగా సంగమ ( గంగ, యమున, సరస్వతి, ధూతపాప, కిరణ నాడి నదుల సంగమం ) సమీపంలో శివపార్వతులను ప్రతిష్టించుకొని తపస్సు చేసుకోసాగేడు, సూర్యుని తపస్సులోంచి పుట్టిన అగ్ని ముల్లోకాలనూ దహించసాగిందట, ముక్కోటి దేవతలూ శివుని వద్దకు వెళ్లి సూర్యుని తపస్సు ముల్లోకాలనూ దహించివేస్తోందని చెప్పగా శివుడు ఆదిత్యునికి ప్రత్యక్షమయి చూడగా సూర్యుడు ఓ అగ్నిగోళంగా కనిపించేడట. అప్పుడు శివుడు సూర్యుని చేత్తో తాకగా సూర్యుడు చల్లబడి తపస్సు చాలించేడట.
ఈ కోవెలలో సూర్యుని విగ్రహం తేమగా వుంటుంది. ఈ తేమ ఎక్కడనుండి వస్తోందో ఎవరూ కనిపెట్టలేకపోయేరట, మనం చేత్తో తడిమి చూడొచ్చు.
అగ్నిగోళంలా కనిపించేడు కాబట్టి ఇక్కడ సూర్యుని మయూఖాదిత్యుడు అని అంటారు. సూర్యునిచే ప్రతిష్టించబడ్డ శివుని గభశ్థీస్వరుడు అని పార్వతీదేవిని మాంగళ్యగౌరి అని, వినాయకుడిని మంగళ వినాయకుడని అంటారు. ఈ కోవెలలో బ్రహ్మచారిణి, బ్రహ్మేశ్వరుడులను కూడా దర్శించుకోవచ్చు.
ఆదివారం నాడు మయూఖాదిత్యుని దర్శించుకున్నవారికి శరీరం తేజోవంతమౌతుందని కాశీఖండంలో వ్రాయబడింది.
ఈ కోవెలను ఆటోలో వెళితే చాలాదూరం నడవవలసి వస్తుంది, ఆటో దూరలేనంత చిన్న సందులు, అదే బోటుమీదైతే పంచగంగా ఘాట్ లో దిగి మెట్లెక్కి కోవెల చేరుకోవచ్చు.
స్థానికులు ఈ మందిరాన్ని మాంగళ్యగౌరీదేవి మందిరమని అంటారు. అలా మనం అడిగితేనే స్థానికులు చెప్పగలరు, ఈ మందిరానికి దగ్గరగా పంచమాధవులలో ఒకటైన “బిందుమాధవుని “ మందిరం ఉంటుంది . బిందుమాధవుని మందిరంలో రుద్రభైరవుని విగ్రహం మూడువేలసంవత్సరాల పాతది చూడొచ్చు.
ఈ కోవెల పగలు 5 నుంచి 1 గంటవరకు తిరిగి 3 గంటలనుంచి రాత్రి 10 వరకు తెరచివుంటుంది .
7) లోలార్కాదిత్యుడు:

కాశీఖండం ప్రకారం పరమశివుడు ఓనాడు సూర్యుని పిలిచి “కాశీనగరాన్ని పరిపాలిస్తున్న రాజు దివోదాసు ధర్మబద్దంగా పరిపాలన చేస్తున్నాడు, అతను ధర్మం తప్పగానే కాశీ నగరం వల్లకాడవుతుంది. నిర్జనమైన కాశీనగరం నా ఆవాసంగా చేసుకోవాలని నా చిరకాల కోరిక. లోకసాక్షియైన నీకు దివోదాసు గురించి తెలుసుకోడం కష్టం కాదు. దివోదాసు ధర్మం తప్పిన మరుక్షణం నీ వేడి కిరణాలతో కాశీనగరాన్ని భస్మం చేయమని “ చెప్తాడు.
సూర్యుడు రకరకాల మారువేషాలలో కాశీనగరంలో తిరుగుతూ దివోదాసుని గమనిస్తూ వుంటాడు. దివోదాసులో ఎటువంటి లోపం కానరాదు. చాలా కాలం కాశీనగరంలో ఉండడం వల్ల, పవిత్ర కాశీనగరంలో ఉండిపోవాలనే కోరిక సూర్యునిలో కలుగుతుంది. అందుకని సూర్యుడు కాశీనగరంలో ఉండిపోయేడట. లోల అంటే కోరిక. అందుకే ఇక్కడ సూర్యుడు లోలార్కాదిత్యుడుగా పిలువబడసాగేడు.
ఆదివారంనాడు లోలార్క కుండంలో స్నానం చేసుకొని లోలార్కాదిత్యుని దర్శించుకుంటే దీర్ఘకాలిక రోగాలు పోతాయని భక్తుల నమ్మకం. సప్తజన్మల పాప ప్రక్షాళన జరుగుతుంది. భాద్రపద శుక్ల షష్టి, మార్గశిర శుక్ల షష్టి రోజులలో లోలార్కాదిత్యుని కోవెల భక్తులతో నిండిపోతుంది, దూరప్రాంతాల నుంచి వచ్చిన భక్తులు లోలార్కా దిత్యుని పూజించుకొని తమ తమ రుగ్మతలను పోగొట్టుకుంటారు.
లోలార్కాదిత్యుని విగ్రహం లోలార్క కుండం మెట్లమీద కట్టిన చిన్న గూట్లో ఉంటుంది. చాలా మంది సంతానేశ్వర మందిరంలో ఉన్న ఆదిత్యుని విగ్రహన్నే చూస్తారు, లోలార్క కుండంలో ప్రవేశద్వారానికి కుడిచేతి వైపు ఉన్న మెట్లు వైపుగా దిగి క్రిందకి వెళ్తే లోలార్కాదిత్యుని చూడగలుగుతాం. ఈ మందిరం రోజంతా తెరచి వుంటుంది. లోలార్క కుండం గేటుకి తాళం వేసి వుంటుంది, లోపలకి వెళ్లడానికి మనిషికి పదిరూపాయలు తీసుకుంటారు.
లోలార్కాదిత్య కుండం బయటనున్న మందిరం సంతానేశ్వర మందిరం, ఇక్కడ శివుడు సంతానేశ్వరునిగా పూజలందుకుంటున్నాడు. ఇక్కడ శివునికి సంతానాపేక్షతో జలాభిషేకం చేసిన వారికి ఒక సంవత్సరం లోపున మగసంతానం కలుగుతుందని ఇక్కడ పూజారిగారు చెప్పేరు.
8) ఖఖోల్కాదిత్య:

కశ్యప ప్రజాపతి పత్నిఅయిన వినత ఆమె పుత్రుడైన గరుత్మంతునితో తన సవతి కద్రువకు, ఆమె పుత్రులైన నాగులకు దాస్యం చేయవలసి వస్తుంది. దాస్యవిముక్తికి మార్గం చెప్పమనగా, నాగులు తమకు అమృతం తెచ్చి ఇస్తే వారికి దాస్యవిముక్తి కలిగిస్తామని అంటారు. గరుత్మంతుడు అమృతం కొరకు వెళ్లగా దేవతలు అమృతాన్ని కత్తెర యంత్రంలో విష్ణుమూర్తి ఆధీనంలోఉంచుతారు. గరుత్మంతుడు రెండురోజులు విష్ణమూర్తితో పోరాడగా అతని పోరాటానికి మెచ్చిన విష్ణమూర్తి అతనికి రెండు వరాలనిస్తాడు. గరుత్మంతుడు మొదటికోరికగా అమృతాన్ని, రెండవ కోరికగా విష్ణుమూర్తి వాహనంగా ఉండాలని కోరుకుంటాడు. ఎట్టి పరిస్థితులలోనూ అమృతాన్ని నాగులకు అందించరాదని దేవతలకే ఇవ్వాలని చెప్పి అమృతభాండాన్ని గరుడునికి ఇస్తాడు.
గరుత్మంతుడు అమృతభాండాన్ని ధర్భలపై నుంచి నాగులను పిలచి అమృతభాండాన్ని చూపించి దాస్య విముక్తుడౌతాడు. స్నానం చేసి సుచియై వచ్చి అమృతాన్ని సేవించమంటాడు. నాగులు స్నానంచేసి వచ్చేలోపు అమృతాన్ని తీసుకొని వచ్చి విష్ణుమూర్తికి ఇచ్చివేస్తాడు.
దాస్యవిముక్తురాలైన వినత ఏ జన్మలోని పాప ఫలితమువలనో దాస్యం చేయవలసి వచ్చినదని సూర్యుని కొరకు తపస్సు చేసుకోసాగింది. సూర్యుడు ప్రత్యక్షమై వినతను ఆమె పూర్వజన్మ పాపముల నుంచి విముక్తరాలిని చేసి, వినత పుతృడైన ‘అనూరునుని’ తన రథసారధిగా నియమించుకున్నాడు. వినత ప్రతిష్టించుకున్న ఈశ్వరుని ‘కామేశ్వరుడు’ అని అమ్మవారిని ‘ఇష్టకామేశ్వరి’ గా పూజిస్తున్నారు. కాశీఖండంలో 50 వ అధ్యాయంలో ఖకోల్కా దిత్యుని గురించి వివరించబడింది. ఈ మందిరం దగ్గర ఉన్న ‘పిప్పలతీర్ధం’ గురించి కూడా వివరించబడింది. ఇప్పుడు ఇది ‘పిప్పలకూపం’ గా పిలువబడుతోంది.
ఈ కోవెల ప్రొద్దున్న 5 గంటలనుంచి 12 గంటలవరకు తిరిగి సాయంత్రం 5 నుంచి రాత్రి 10 గంటలవరకు తెరచి వుంటుంది. రాత్రి 9-30 గంటలకు శయన హారతి ఇస్తారు.
ఈ మందిరాన్ని ‘మచ్చోదరి’ లేదా ‘బిర్లామందిరం’ దగ్గరవున్న ‘కామేశ్వర మహదేవ’ మందిరం అని చెప్తే ఆటో వాళ్లు తీసుకు వెళతారు.
అమృతభాండాన్ని ఉంచిన ప్రదేశంలో గరుత్మంతుడు శివలింగాన్ని స్థాపించి పూజించేడు. ఇప్పుడు దానినే ‘గరుడేశ్వర లింగం’ గా భక్తులు పూజించుకొంటున్నారు.
9) కేశవాదిత్య:

కేశవాదిత్యుని గురించిన వర్ణన కాశీఖండంలో 51 వ అధ్యాయంలో ఉంది.
ఓ నాడు ఆదిత్యుడు ఆకాశమార్గాన కాశీనగరం మీదుగా ప్రయాణిస్తూ, కేశవుడు శివార్చన చెయ్యడం చూసి క్రిందకు వచ్చి ‘కేశవా ముల్లోకాలకు అధిపతివైన నిన్ను అందరూ పూజించాలి కదా?, అలాంటి నువ్వు శివార్చన చెయ్యడ మేమిటి? నాకు వివరముగా చెప్పుమని’ వేడుకొనగా కేశవుడు ‘ఆదిత్యా కాశీనగరానికి పాలకుడు పరమ శివుడు, కాశీలో పరమశివుడే పరమాత్ముడు, కాశీలో చేసే పూజలన్నీ పరమశివునికే చెందుతాయని’ చెప్తాడు, పరమాత్ముని గురించి తెలియజేసిన కేశవుని గురువుగా అంగీకరించి, ఆదిత్యుడు కూడా శివుని పూజించుకున్నాడట. ఆదిత్యుని పూజలకు ప్రత్యక్షమైన పరమశివుని ఆదిత్యుడు ఇక్కడ భక్తులు చేసుకునే పూజలకు వారిని జన్మజన్మల పాపాల నుండి విముక్తులను చేసి ఉత్తమగతులు ప్రాప్తించేటట్లు చేయమని కోరుతాడు.
మాఘసప్తమి ( రథసప్తమి ) ఆదివారం కలసిన రోజు ఇక్కడ భక్తులు విశేషంగా వచ్చి ఇక్కడి ‘ పాదోదక ‘ తీర్థంలో స్నానం చేసుకొని కేశవాదిత్యుని దర్శించుకొని జన్మజన్మల పాపాలను పోగొట్టుకొంటారు.
ఈ కోవెలను పడవలో రాజఘాట్ వద్ద దిగి వెళ్లొచ్చు లేదా ఆటోలో కూడా వెళ్లొచ్చు, ఆటోలో అయితే ఓ కిలోమీటరు నడవవలసి వస్తుంది. ఆదికేశవ మందిరం అంటే ఆటోవాళ్లు తీసుకువెళతారు.
ఈ కోవెల ఉదయం 6 నుంచి 12, తిరిగి సాయంత్రం 4 నుంచి 10 వరకు తెరచివుంటుంది.
10) గంగాదిత్య:

ఈ కోవెల నేపాలి పశుపతినాథ్ మందిరం దగ్గర గంగానదికి అభిముఖంగా ఉంటుంది. ఆదిత్యుడు ప్రతీరోజూ గంగాదేవిని దర్శించుకొని పూజించుకుంటాడని, ప్రొద్దుట గంగాస్నానం చేసుకొని ఈ సూర్యభగవానుని దర్శించు కుంటే సూర్యుని కృపవల్ల సర్వరోగాలు నశించి ఆరోగ్యం కలుగుతుందని భక్తుల విశ్వాసం. చాలామంది భక్తులు ఇక్కడ స్నానంచేసి గంగాదేవిని, సూర్యుని ఆరాధిస్తూ కనిపిస్తూ ఉంటారు.
ఈ కోవెలను దర్శించుకుందాం అనుకొనేవారు నేపాలీ పశుపతినాథ్ మందిరం అని చెప్పాలి. అక్కడకు వెళ్లిన తరువాత గంగాదిత్యుని మందిరం అని చెప్పాలి. చిన్నగూడులా కట్టిన దానిలో గంగాదిత్యుని విగ్రహం ఉంటుంది. జాగ్రత్తగా పశుపతినాథ్ మందిరం దగ్గర అడుగుతూ వెళితే గంగాభిముఖంగా ఉన్న ఈ చిన్న మందిరాన్ని చూడగలం.
ఈ మందిరం రోజంతా తెరిచేవుంటుంది.
11) అరుణాదిత్యుడు:

కశ్యప ప్రజాపతి పత్ని వినత తొందరపాటు వల్ల వికలాంగుడిగా జన్మించిన ‘అనూరుడు’ సూర్యుని కొరకు తపస్సు చేసి ఆదిత్యుని ప్రసన్నుని చేసుకుంటాడు. ఆదిత్యుడు అనురునుని తన రథసారధిగా నియమించుకొంటాడు. అనురునుని తపస్సు వలన సూర్యునికి అరుణుడు అనే పేరు వచ్చింది.
ఈ మందిరం చేరుకోవాలంటే ‘మచ్చోదరి’ వరకు ఆటోలో వెళ్లి అక్కడ త్రిలోచనేశ్వర మందిరం అని అడిగితే స్థానికులు చూపించగలరు.
ఈ మందిరం పగలు 6-30 నుంచి 12 వరకు, సాయంత్రం 5 నుంచి రాత్రి 11 వరకు తెరచివుంటుంది.
రాత్రి మందిరం మూసేముందర అరుణాదిత్యునికి శయనహారతి ఇస్తారు. అరుణాదిత్యుని పూజించుకున్నవారికి ఆహార ఆరోగ్యాలకు కొరత కలగదని కాశీఖండం లో చెప్పబడింది.
12) ద్రౌపదాదిత్యుడు:

ద్రౌపతి పాండవులతో వనవాసానికి వెళ్లినపుడు వారితో కూడా ఉన్న మునులకు, అతిధి అభ్యాగతులకు ఆథిత్య మివ్వలేకపోతున్నందుకు విచారించి కాశీనగరంలో సూర్యుని ప్రార్ధించగా, సూర్యుడు ద్రౌపతికి అక్షయపాత్రని ప్రసాదిస్తాడు. అక్షయపాత్ర ప్రభావంతో ద్రౌపతి ఋషులకు మునులకు నిరాటంకంగా ఆధిత్యమివ్వగలుగుతుంది.
ద్రౌపతిచే పూజలందుకున్న సూర్యుడు ద్రౌపదాదిత్యగా భక్తులను అనుగ్రహిస్తున్నాడు. ద్రౌపదాదిత్యుని పూజించు కున్నవారికి ఏ జన్మలోనూ ఆకలిబాధలుండవని కాశీఖండంలో చెప్పబడింది.
ఈ మందిరానికి ఎలా చేరుకోవాలి అంటే, కాశీవిశ్వేశ్వరుని మందిరం దగ్గర ‘జ్ఞానవాపి’ దగ్గర సందులలో కనుక్కుంటూ వెళ్లాలి. ఒక్క సందు తప్పుతిరిగినా అంతే. అందుకు జ్ఞానవాపి దగ్గరే స్థానికులను ఒకటికి రెండుసార్లు అడుగుతూ వెళితే ఈ మందిరాన్ని చూడగలుగుతాం.
ఈ కోవెల రాత్రి పదివరకు తెరిచే వుంటుంది. పూజారులు పగలు దీపధూపాలు చేసి వెళ్లిపోతారు.
ఈ ద్వాదశ ఆదిత్యమందిరాలు చాలా మహత్తుగలవని విదేశీ పరిశోధకుల పరిశోధనల వలన తెలిసింది. బెనారస్ హిందూ యూనివర్సిటీ అధ్యాపకులు కూడా ఈ పరిశోధనలలో సహాయపడుతున్నారు.
కాశీ వెళ్లేవారు సాధారణంగా తొమ్మిది రాత్రులు వుండాలని వెళతారు, మిగతా ముఖ్యమందిరాలతో పాటు ద్వాదశ ఆదిత్య మందిరాలను దర్శించుకొని ఆదిత్యుని కృపతో సర్వరోగాలనుండి జన్మజన్మల పాపాలనుండి ఉపసమనం పొందాలని కోరుకుంటూ శలవు.

రచన: రమా శాండిల్య
నిజామాబాద్ కి ఐదు కిలోమీటర్ల దూరంలో ‘సారంగపూర్ ‘ అనే ఒక గ్రామంలో వందల సంవత్సరాల క్రితం నుంచీ, చిన్న కొండ మీద ఉన్న దేవాలయమే ఈ సారంగపూర్ ఆంజనేయస్వామి దేవాలయం.
ఈ దేవాలయం వెనుక చాలా చరిత్ర ఉన్నది.  భారతదేశ చరిత్రలో సమర్థ రామదాసు యొక్క పాత్ర చాలా ఉన్నదని చరిత్ర చెబుతున్నది. ఈ సారంగపూర్ ఆంజనేయస్వామి గుడి ఛత్రపతి శివాజీ కూడా దర్శించుకునేవాడట.
‘ఛత్రపతి శివాజీ’ హిందూసామ్రాజ్యాన్ని స్థాపించడానికి అతని గురువైన ‘సమర్థ రామదాసు’ ముఖ్య కారణమని చెబుతారు. 
ఈ సమర్థ రామదాసు 16 వ శతాబ్దపు వాడు.  మహారాష్ర్టలోని ఒక గ్రామంలోని బ్రాహ్మణుల ఇంట చిన్న కొడుకుగా పుట్టాడట. అతని పేరు ‘నారాయణ’ అని  పెట్టారట. ఆ పిల్లవాడు ఎప్పుడూ అందరి పిల్లలతో కలవకుండా ఒక్కడే నిశ్శబ్దముగా ఆలోచిస్తూ ఉండేవాడట. 
తల్లి చిన్న పిల్లవాడిని, “నారాయణా! ఏం చేస్తున్నావు?”  అని అడిగేదట. దానికి సమాధానంగా, నారాయణ,  “విశ్వాన్ని గురించి ఆలోచిస్తున్నానమ్మా!” అని తల్లికి బదులు చెప్పేవాడట. అంత చిన్న వయసునుంచే ఎప్పుడూ ఆత్మ జ్ఞానం గురించిన సాధనలు చేస్తూ, బోధిస్తూ ఉండేవాడట. ఆ బోధనలకు ప్రేరేపితుడైన శివాజీ పూర్తిగా గురువు గారి మాటలను నమ్మి, సమర్థ రామదాసును గురువుగా స్వీకరించాడట.  గురువు మాటను జవదాటేవాడే కాదట. శివాజీ విజయం వెనుక  ముఖ్యంగా తల్లి, గురువుల పాత్ర అధికంగా ఉండేదని చరిత్ర నుంచి తెలుసుకోవచ్చు. . 

అనేక సంకట పరిస్థితులలో అణగారిపోయిన హిందూ జాతిని జాగృతం చేయడంలో సమర్థ రామదాసు కృషి చాలా ఉన్నదట. జాతిని చైతన్య పరచటంలో  ఆ దాసబోధనల వలన శివాజీ ప్రేరేపితుడై హిందూ సామ్రాజ్యాన్ని స్థాపించి పరిపాలించాడట. 
‘సమర్థరామదాసు,’  తాను బోధనలు చేస్తూ… అనేక స్థలాలలో ఆంజనేయ స్వామి,  దేవాలయాలు కట్టాడుట. అలా కట్టిన మొట్టమొదటి గుడి ఈ ‘సారంగపూర్ ఆంజనేయస్వామి దేవాలయం.’ ఈ దేవాలయంలో గర్భగుడిలోని మూలవిరాట్ తాను  స్వయంభువుగా వెలసినా, స్వామి విగ్రహానికి స్వయంగా అతనే, కళ్ళు, ముఖపు ఆకారం  చిత్రించాడట.  గుడిమొత్తం సింధూరవర్ణంలో ఉండటం ఇక్కడి ప్రత్యేకత. రామస్తంభము, నవ గ్రహాలు ఉంటాయి. రామస్తంభములో రామకోటి రాసిన పుస్తకాలను అప్పట్లో అక్కడి ఆ స్తంభాలలో వేసారట. 
అతి పురాతనమైన ఆ విగ్రహ శోభ ఒకసారి దర్శించుకుంటే, పదే పదే చూడాలనిపిస్తూనే ఉంటుంది. సింధూర వర్ణంలో మనవైపే చూస్తున్నట్లుండే ఆ కరుణ పూరితమైన కనులు చూస్తూనే ఉండాలనిపిస్తుంది. చిన్న కొండ మీద కొలువైన ఆ స్వామిని చూస్తుంటే ఎప్పటికీ రావాలనిపించదు. 
ఒకసారి తెలియకుండా, అనుకోకుండా… గురు శ్రీ సమర్థ రామదాసు తిథి రోజు వెళ్ళాము. అక్కడ జరుగుతున్న ఆ ఉత్సవం గురించి వర్ణించడానికి పదాలే లేవు. పసుపు పచ్చని వస్త్రాలతో ఉన్న జనం హనుమత్ భక్తులతో నిండిపోయి ఉంది ఆ కొండంతా. పసుపు రాశులు పోసినట్లు భక్తజన సందోహంతో నిండిపోయి ఉన్నది. వారు చేసే రామనామ సంకీర్తనంతో ఆ పరిసరాలు మారుమ్రోగుతున్నాయి. అలాగే  పారాయణలు చేస్తూ ఒకప్రక్కన కొంతమంది భక్తులున్నారు.  మరొక ప్రక్కన హనుమాన్ చాలీసా పారాయణ చేస్తూ మరికొంతమంది. యాగం చేస్తూ కొంతమంది. ఆ వాతావరణంలో ఒక అలౌకికమైన స్థితిని పొందాము.  అవన్నీ చూస్తూ ఉంటే ఒక ప్రశాంతత మనసుని చుట్టేసిందనటంలో ఎటువంటి అతిశయోక్తి లేదు.  కానీ, మరొకసారి మొత్తం కొండమీద డ్రైవర్ తో కలిసి ఐదుగురమే  వెళ్ళాము. ఎవరూ లేని ఆ వాతావరణంలో కూడా అదే తాదాత్మ్యత, అదే ప్రశాంతత. 

మా చిన్నప్పటి నుంచీ హనుమాన్ చాలీసా చదవటం అలవాటు. సారంగపూర్ ఆంజనేయుడిని చూస్తుంటే చాలీసా లోని అక్షర రూపంగా చూసిన ఆ స్వామి,  ఇక్కడ కొలువైనట్లే అనిపిస్తాడు. 
గుడి చుట్టూ ఆశ్రమపీఠాధిపతుల సమాధులుంటాయి. గుడి ఎత్తయిన చిన్న  గుట్టమీద ఉంటుంది. గుడి వెనుక పెద్ద రావిచెట్టు కొండకు నీడనిస్తున్నట్లుంటుంది. పూర్తిగా కొండపైకి  ఆలయ శిఖరం ఉంటుంది.  ఇక్కడ గుడిపైన, గుడిలోకి వెడుతుంటే… సహజంగా…  ఆ గుడిలోని మూల విగ్రహము యొక్క నమూనా  ఉంటుంది కదా! కానీ ఈ గుడిలో, వైకుంఠంలో ఆనంతుడిమీద శయనించిన విష్ణుమూర్తి, ముగ్గురు దేవేరులతో పాలకడలిలో ఉన్న విగ్రహాలుంటాయి.  ఇక్కడి ప్రాముఖ్యత ఇది. 
ఆంజనేయస్వామి మూలవిరాట్  ఉండే గర్భగుడి చిన్న కొండ గుహలో ఉంటుంది. స్వామి సంజీవపర్వతం ఎత్తుకుని ఎగురుతూ మనవైపు చూస్తున్నట్లే ఉంటుంది.  ఈ ఆలయంలో ఒకసారి ప్రవేశిస్తే మనను ఆరోగ్యంగా ఉండేటట్లు ఆయనే చూసుకుంటాడట. కానీ, మనం చూసిన ఆ రూపాన్ని మనసున నిలుపుకుని, ఆ నామం మనసులో  జపించుకుంటూ ఉండాలట  ఈ ఆంజనేయస్వామికి ‘దాసాంజనేయుడు’ అనే పేరుందట.  ‘శ్రీరామచంద్రమూర్తి’ తన సకల పరివారముతో అక్కడే కొలువై ఉంటాడట.  అందుకే, ఇక్కడి ఆంజనేయుడు ‘రామదాసుడట.’
ఇది ఛత్రపతి శివాజీ కాలంలో, సమర్థ రామదాసు స్వయంగా కట్టిన గుడి. అప్పట్లో నిరంతరం రామనామంతో మారు మ్రోగేదట. అక్కడి గోడమీద స్వామివారి మంత్రం వ్రాసి ఉంటుంది. 

‘మనోజవం మారుతతుల్యవేగం!  జితేంద్రియం బుద్ధిమతాం వరిష్టం!
వాతాత్మజం వానరయూధ ముఖ్యం!
శ్రీరామ దూతం శిరాసానమామి!’
అనే, ఆ పై శ్లోకాన్ని లిఖించారు. నా వరకూ నాకు నిజంగానే ఈ శ్లోకాన్ని జపిస్తే ఆ దాసాంజనేయుడే వచ్చినట్లనిపిస్తుంటుంది.  నేను, తరచూ వెళ్లే ఆలయాల్లో ఒక ఆలయం ఇది.
ఈ దేవాలయం, తెలంగాణాకు, మహారాష్ట్రకు హద్దుల్లో ఉంటుంది. అందుకే ఇక్కడి సంస్కృతి, సంప్రదాయాలు మహారాష్ట్ర వారివి ఎక్కువగా కనిపిస్తాయి. 
ఇక్కడ శివాజీ జన్మదినం, సమర్థ రామదాసు జన్మదినమున  చైత్ర బహుళ నవమి, పరమపదించిన దినమైన మాఘ శుద్ధ నవమి…  రోజులలో ఉత్సవాలను నిర్వహిస్తారు… అప్పుడు అన్నదానాలు, భజనలూ ఉంటాయి.
తప్పక చూడవలసిన క్షేత్రం.  ఈ ఆంజనేయస్వామి గుడి పురాతనమైన చరిత్ర కలిగినది. మనసుకు శాంతినిస్తుంది దర్శించిన ప్రతీసారీ!!
సర్వేజనా  సుఖినోభవంతు🙏
రచన: నాగమంజరి గుమ్మా
31 వ పద్యం
వటువు ప్రయోగించెనపుడు
పటువున దంతమును పీకి పరిఘకు మారున్
మిటమిట లాడెను మోషకు
డటగొని శరణం బనన్ గజాననుడాపెన్
భావం: తండ్రి ఆదేశంతో గజాననుడు లేచి, తన దంతాన్ని విరిచి ఎలుకపై విసిరాడు. అది ఒక ఇనుప గదలా తగలగా ఎలుకకు ప్రాణాలు కళ్ళలోకి వచ్చినంత పనిఅయ్యింది. వెంటనే ఆ ఎలుక శరణు కోరింది. గజముఖుడు తన దాడిని ఆపి ఉపనయన కార్యక్రమం కొనసాగించెను
32 వ పద్యం
ఉపదేశమునందించగ
ఉపవీతునికై రహస్యమొప్పగ జేయన్
అపథమ్ముగ చెరలాడె మ
ధుపమ్మొకటి దుర్వినీత దుర్వహమతినిన్
భావం: తిరిగి ఉపనయన కార్యక్రమంలో కూర్చున్న వటువుకు గాయత్రీ మంత్రోపదేశం చేయాలి. ముసుగు వేసికొని కొడుకు చెవిలో తండ్రి మంత్రం చెప్పాలనుకునే సరికి ఒక తుమ్మెద  పెద్దగా రొద చేస్తూ తిరగడం ప్రారంభించింది.
33 వ పద్యం
భృంగమ్మది ఝంకారము
భంగమ్మది మంత్రమునకు భండనమయ్యెన్
జంగమదేవర హుమ్మనె
భృంగిని కింకరుడు చేసె బృందారకుడున్
భావం: ఆ తుమ్మెద రొద మంత్రోపదేశానికి ఇబ్బంది కలిగిస్తుండగా శివునికి కోపంవచ్చి హుంకరించాడు. అంతేకాక ఆ తుమ్మెదను పట్టి, తన గణములలో నొకడిగా (భృంగి) గా మర్చివేశాడు.
భండనము:  దుశ్చేష్ట
బృందారకుడు: వేలుపు, శ్రేష్ఠుడు
34 వ పద్యం
భిక్షకు పోయెను కపిలుడు
నక్షయముగ భిక్ష నిడిరి హరిహర బ్రహ్మల్
దాక్షాయణి దీవెనలిడె
సాక్షాత్తుగ విద్యలపతి సరగున నీవే
భావం: వటుడు భిక్షకు బయలుదేరాడు. విష్ణువు, శివుడు, బ్రహ్మదేవుడు అసంఖ్యాకమైన వరాలను ఇచ్చారు. విద్యలకు అధిపతిగా తల్లి దీవించింది.
(ఉపనయన కార్యక్రమంలో భిక్ష స్వీకరించడం ఒక సంప్రదాయం. మంత్రోపదేశం పొందిన బ్రహ్మచారి ఆరోజు నుండి తగిన గురువుని వెదుక్కొని, విద్యాభ్యాసం చేస్తూ, తనకి సరిపడినంత ఆహారాన్ని మాత్రమే యాచించి పొందాలి. ఇవి బ్రహ్మచారి నియమాలు. నాలుగు వర్ణాశ్రమ ధర్మాలలో మొదటిది బ్రహ్మచర్యాశ్రమం)
35 వ పద్యం
సుముఖుండనుమతి కోరెను
అమరున మరి తపము జేయ నంబా శివులన్
కొమరుని డెందము నిడుకొని
సముచితముగ ననుమతిచ్చె సమధిక కూర్మిన్
భావం: మంత్రోపదేశమును, అధికమైన వరాలను పొంది, తేజంతో ప్రకాశిస్తున్న ఆ బాలుడు విద్యాసక్తుడై , తపస్సుకు పోవుటకు తల్లిదండ్రుల అనుమతి కోరాడు. (గజముఖుడు సుముఖుడు ఎలా అయ్యాడు? విద్య నేర్చుకోడానికి సుముఖంగా ఉన్నాడు కాబట్టి సుముఖుడు అయ్యాడు) శివుడు, పార్వతి ఎంతో ప్రేమగా తమ కుమారుని దగ్గరకు తీసుకొని, ఆశీర్వదించి, అనుమతిచ్చి పంపేరు
36 వ పద్యం
ఘోరాటవి నందడుగిడి
మోరుండలు శారికలును మురియుచు నుండన్
వీరుధములు చిక్కనబడ
పారంగతుడై తపమును ప్రారంభించెన్
భావం:  అడవిలో ప్రవేశించి, హంసలు , గోరింకలు సందడి చేయుచుండగా, చిక్కనైన ద్రాక్షపొదలు అల్లుకున్న ప్రదేశంలో ప్రశాంతంగా తన తపస్సును ప్రారంభించాడు గజముఖుడు.
37 వ పద్యం
అచ్చర కన్నెలు చేరియు
ముచ్చట పడి చూసె విష్ణు ముప్పిరిగొనుచున్
వచ్చి తమ యాటపాటల
తుచ్ఛపు నటనల నదల్చె తుంటరి పనులన్
భావం: నీరు ప్రవహించే చోట మొక్కలు, వృక్షాలు ఎక్కువగా ఉంటాయి. ఆహారం నీరు లభించే చోట పక్షులు నివసిస్తాయి. ఇవన్నీ ఉన్న ప్రదేశం ఆహ్లాదకరంగా ప్రశాంతంగా ఉంటుంది. అప్సరసలను ఆకర్షించేవి కూడా ఇలాంటి ప్రదేశాలే. అలా ఆటాడుకోడానికి ఈ ప్రదేశానికి వచ్చిన అప్సరసలు తన తేజంతో విశ్వమంతా నిండి ప్రకాశిస్తున్న బాలుని చూసారు. అనేకభావాలు చుట్టుముట్టగా ఆబాలుని తపస్సు భంగం చేసి, తమవైపుకు తిప్పుకోడానికి అనేక ప్రయత్నాలు చేసారు.
విష్ణు: విశ్వవ్యాప్తమైనవాడు
38 వ పద్యం
ఈరూపున మోహించిరి
ఈ రోకున నా తపంబు నిటు భంగపడెన్
మారెద గుజ్జగు రూపున
ఏ రీతిగ నన్నుజూచి యిడుగడ పడగన్
భావం: నా ఈ రూపం చూసి కదా ఈ అప్సరసలు నా వైపు వచ్చారు. వారివలన నా తపస్సు భంగమయ్యింది. నేను కుబ్జ రూపంలో ఉంటే నావైపు ఎవరూ చూడరు. (అని అనుకొనిన వాడై.. తర్వాతి పద్యంతో అన్వయం)
రోకు: వికాసము, లావణ్యము
39 వ పద్యం
అని పలికె నేకదంతుడు
అనిశము మరి పెద్దబొజ్జ అనుకూలింపన్
అనపాయమైన రీతిని
అనఘుడు తపమాచరించె నమలిన భంగిన్
భావం: (పైపద్యం లో చెప్పినట్లుగా ) నేను ముద్దుగా ఉండటం వలన కదా మీరు నన్ను ఆటకు పిలిచారు, నేను అలా లేకుంటే నన్ను ఇష్టపడరు, నా ఏకాగ్రత చెడనివ్వరు అని పలికి, పెద్ద బొజ్జ కలిగిన కుబ్జ (పొట్టి, గుజ్జు) రూపాన్ని ధరించి, మరి ఎవ్వరూ భంగపరచని విధంగా ప్రశాంతంగా తన తపస్సును పూర్తిచేసుకున్నాడు.
అనిశము: ఎల్లప్పుడూ
అనఘుడు: పాపము చేయనివాడు
అనపాయము: అపాయము లేనిది
అమలిన: నిర్మలమైన.
40 వ పద్యం
తపమొనరించిన పిమ్మట
ఉపవనము విడిచి కరిముఖు డుప్పొంగెన్ శీ
ఘ్ర పద నిజగృహ జనితుడై
అపరాజిత త్రిపురహరులకంజలి చేసెన్
భావం: తపస్సు పూర్తిచేసుకుని వనమును విడిచిపెట్టాడు గజముఖుడు.  తన ఇంటికి (కైలాసానికి) చేరి, పార్వతి , శివులకు నమస్కరించాడు.
తల్లికి మొదట వందనం. ఆమె అపరాజిత. అనగా ఓటమి లేనిది. తండ్రి త్రిపురాసురులను సంహరించినవాడు. (త్రిపురాసుర సంహారం ఒక విశిష్ట గాథ)
41 వ పద్యం
శాంభవి కొమరుని చూచుచు
డింభక లంబోదరమది డెందమునొచ్చెన్
సంభవమిది యెట్లనగా
రంభాదుల దంభమణచ రహియించెననెన్
భావం: లంబోదరము, గుజ్జు రూపము చూసిన పార్వతీదేవి, “నాయనా ఏమిటి ఈ అవతారం” అని అడుగగా, “తల్లీ రంభ మొదలైన అప్సరసల గర్వం అణచడానికి ఇలా తయారయ్యాను” అని చెప్పాడు.
42 వ పద్యం
మూషిక వాహుకు షణ్ముఖు
భాషణమున వాదమయ్యె పటలము కొరకై
రోషించి వెడలె స్కందుడు
భూషించెను గజముఖుండు భూతేశుమలన్
భావం: ఎలుకను ఎక్కి తిరిగే గజముఖునికి, ఆరుముఖాలు గలిగిన కుమారస్వామికి తండ్రి సైన్యం పై ఆధిపత్యం కొరకు వాదన జరిగింది. కుమారస్వామి రోషంతో కుమారస్వామి వెళ్లిపోగా, కరి వదనుడు తల్లిదండ్రులను కీర్తించెను.
(ఎన్నో ఏళ్ళు హాస్టల్ లో ఉండి చదువుకుని వచ్చిన కొడుకుని (అన్నని) తల్లిదండ్రుల దగ్గరే ఉండి చదువుకుంటున్న కొడుకు (తమ్ముడు) కొంచెం శత్రువుగా చూస్తాడు. తల్లిదండ్రుల ప్రేమ వగైరాలు తనకే సొంతం అన్నకు ఏ హక్కు లేదన్నట్లు. ఇన్నాళ్లు తండ్రి సైన్యాన్ని చూస్తున్న కుమారస్వామికి, పెద్ద కొడుకుగా లంబోదరునికి ఆ సైన్యం పై ఆధిపత్యం కావాలనుకోవడం సహజమే. ఇద్దరూ ముల్లోకాలు చుట్టి రావాలని, ఎవరు ముందుగా వస్తే వారిదే సైన్యమని నిర్ణయించుకుంటారు. కుమారస్వామి నెమలి వాహనంపై బయలుదేరి వెళ్లగా, గజముఖుడు తల్లిదండ్రులను కీర్తించడం మొదలుపెట్టాడు)
43 వ పద్యం
తలిదండ్రులె నాకమ్ములు
వలసిన కైదండలిడుచు వాంఛితమొప్పన్
పలుకుచు పంచాక్షరములు
కొలిచె ఘను డపర్ణశివుల, కోర్కెలు తీరన్
భావం: తల్లిదండ్రులు ఉన్నచోటునే స్వర్గం ఉంది. చేతులు జోడించి, పంచాక్షరీ మంత్రం పలుకుతూ, తనకోర్కెలు తీరడం కోసం తల్లిదండ్రులకు పూజచేసాడు గజాననుడు. 
44 వ పద్యం
హేరంబు కార్తికేయుల
చేరంబిలిచి హరిపంచె సేనల్ దండుల్
శూరులె తమతమ బలముల
నీరాజనమిడిరి సురలు నెయ్యము మీరన్
భావం: గజముఖ, షణ్ముఖ పోటీలో ఎవరు నెగ్గేరో సర్వవిదితమే. తల్లిదండ్రుల ప్రదక్షిణే ముల్లోకాలు అని తలచినవాడు గజముఖుడు. స్వయంగా చుట్టివచ్చినవాడు షణ్ముఖుడు. అందుచేత విష్ణువు శివుని గణాలకు అధిపతిగా గణపతిగా కరిముఖుని, దేవసైన్యానికి అధిపతిగా కుమారస్వామికి నియమించాడు. వీళ్ళ శౌర్యప్రతాపాలకు దేవతలందరూ హారతి పట్టారు.
హేరంబుడు: శౌర్యముచే గర్వించినవాడు
కార్తికేయుడు: కృత్తికా నక్షత్రం లో పుట్టినవాడు (కుమారస్వామి)
45 వ పద్యం
చతురాయనమః హరయే
కృతినే విభుధేశ్వరాయ కేదార సుతః
స్తుతి హర్షితాయ గదినే
గతిదాయ అజాయ జ్ఞాన గమ్యాయ నమః
భావం: సర్వకార్యములను సాధించుటలో నేర్పరి (చతురుడు) , విష్ణువుతో సమనమైనవాడు, అందమైన వాడు (హరయే), నెరవేరిన పని కలవాడు (కృతినే ), సర్వవ్యాపక మైనవాడు (విభుధేశ్వరాయ) , శివుని కుమారుడు (కేదార సుతః), స్తోత్ర పాఠాలకు ఆనందించేవాడు (స్తుతిహర్షితాయ), గద ను ధరించిన వాడు (గదినే), ఉపాయము సూచించేవాడు (గతిదాయ), త్రిమూర్తులు మరియు మన్మధునితో సమానమైనవాడు (అజాయ), జ్ఞానం ఇవ్వడమే గమ్యమైనవాడు (జ్ఞానగమ్యాయ) అయినటువంటి వినాయకునికి నేను నమస్కరిస్తున్నాను.
*శ్రీ వినాయక సహస్ర నామావళి నుంచి తీసుకొనబడినవి*
46 వ పద్యం
అకటా నవ్వెను చంద్రుడు
వికవికమని విఘ్నరాజు వేషము జూడన్
తికమకపడె భుక్తాయా
సకుడు గజముఖుడు నలిగెను శాంకరి వెరగున్
భావం: విఘ్నేశ్వరుడు భుక్తాయాసంతో ఆపసోపాలు పడటం గమనించిన చంద్రుడు వెటకారంగా నవ్వేడు. నేను ఆయాస పడితే చంద్రునికి ఎందుకు నవ్వొచ్చింది అని మొదట ఆశ్చర్యపోయాడు గణపతి. అంతలోనే అయ్యో నవ్వాడే అని బాధతో అలిగాడు.
(గజముఖుడు ను + అలిగెను = గజముఖుడు నలిగెను)
శాంకరి: శంకరుని కుమారుడైన గణపతి, కుమారస్వామి
47 వ పద్యం
నా సుతు జూచి ఎకసెకము
లౌ సోముని గనిన నింద లందెదరిదిగో
నా శాపమిదియనె గిరిజ
దాసోహంబనెను సోము దయజూపమనెన్
భావం: “నా కుమారుని చూచి వేళాకోళం చేస్తాడా చంద్రుడు, అతనిని చూసినవాళ్ళు నిందల పాలౌతారు. ఇదే నా శాపం ” అని పార్వతీదేవి శపించింది. చంద్రుడు అమృతానికి తోబుట్టువు. ఓషధులకు తన కిరణాల ద్వారా శక్తిని అందిస్తాడు. దేవతలకు తన వెన్నెల ఆహారమిస్తాడు. అలాంటి చంద్రుణ్ణి చూస్తేనే అపనిందలు కలుగుతాయంటే ఎలా? చంద్రుడు అమ్మను ప్రార్ధించాడు. దయ చూపించమన్నాడు.
పిల్లలు ఇక్కడ తెలుసుకోవలసిన విషయం ఒకటి ఉంది. *వ్యక్తి రూపాన్ని చూసి ఎప్పుడూ హేళన చేయకూడదు. ఎవరైనా పొరపాటున కిందపడినా, నడవడానికి అవస్థ పడుతున్నా, నడకలో తేడాలున్నా, వెక్కిరించడం, నవ్వడం, అనుకరించడం చేయకూడదు. అవసరమైతే సహాయం చేయాలి. ఈ మధ్య కాలంలో prank అను పేరిట కావాలని జనాలని హేళన చేస్తున్నారు. అది చాలా తప్పు. విపరీత పరిణామాలకు దారితీస్తుంది*
48 వ పద్యం
శాంతించెను దుర్గయపుడు
శాంతించెను లోకమాత శాపము బాపన్
చింతించకు ఱే వెల్గుడ
చింతగు భాద్రపదమందె చెల్లును చవితిన్
భావం: గణపతికి మాత్రమే తల్లిగా, తన కొడుకును వచ్చిన కష్టానికి కోపించి శపించిన పార్వతీదేవి చంద్రుని ప్రార్ధన కు కరిగింది. లోకంలోని జనులందరి తల్లిగా అందరి క్షేమాన్ని ఆలోచించి “బాధపడకు చంద్రా, ఒక్క భాద్రపద చవితి నాడు మాత్రమే ఈ శాపం పనిచేసేలా సవరిస్తున్నాను. మిగిలిన రోజుల్లో వర్తించదు” అని అభయం ఇచ్చింది అమ్మ.
ఱే వెల్గుడు: రాత్రి పూట వెలుగునిచ్చేవాడు , చంద్రుడు
49 వ పద్యం
ఓం గరుడధ్వజ వందిత
ఓం గణవందన గణాయ ఓం అగ్రణ్యే
ఓం గమ్యాయ నమః ఓం
గంగాదిక శుచి ప్రదాయ గహనాయ నమః
భావం: గరుత్మంతుడు ధ్వజంగా కలిగిన విష్ణువుచే స్తుతించబడిన వాడా, శివుని యొక్క గణములచే పూజించబడినవాడా, నీవే ఒక సమూహమైనవాడా, తొలి పూజలు అందుకునేవాడా, గమ్యము నీవైన వాడా, గంగ మొదలైన నదులకు శుచి కలిగించేవాడా (గణేశ విగ్రహాల, ఓషధుల నిమజ్జనం ద్వారా), సాధకులకు తప్ప ఇతరులకు నీ సూక్ష్మ తత్వము ఎరుగలేనిదగువాడా విఘ్నేశా నీకు నమస్కారము
(ప్రతి పదానికి అదే క్రమంలో అర్ధములున్నవి)
(శ్రీ వినాయక సహస్రం నుంచి గ్రహించబడిన నామములు)
50 వ పద్యం
మట్టిని చేసిన బొమ్మను
గట్టిగ నీ మనుజులంత, గణపతి గొల్వన్
చెట్టున పుట్టిన ఆకులె
పట్టున నీ పూజ సేయ పత్రుల పేరన్
భావం: గణపతి… మట్టితో నీ బొమ్మ చేస్తారు. చెట్లకు, మొక్కలకు ఉండే ఆకులను పత్రులని చెప్పి తెచ్చి ఈ మనుషులంతా పూజిస్తారు. ఎంత నిరాడంబరమైన పూజయ్యా నీది 🙏🏻
51 వ పద్యం
చల్లని దేవర గణపతి
పిల్లలు కనుగొని నుతింప విద్దెల నొసఁగున్
అల్లన పనులకు ముందుగ
ఎల్లరు పూజించుచుంద్రు ఎగ్గులు సైపన్
భావం: పిల్లలు చదువుల కోసం గణపతిని పూజిస్తే వాళ్ళకి చదువులనిస్తారు. పనులలో ఆటంకాలు తొలగడానికి అందరూ ముందుగా పూజించేది విఘ్నపతినే.
52 వ పద్యం
భారత రచనను వ్యాసుని
తారపు లేఖకునివై హితకరము నొప్పన్
సారపు ధర్మమును తెలిపి
మేరున నీతులు నుడువగ మేరువు నయ్యెన్
భావం: వ్యాసుడు మహాభారతం చెప్తూ ఉండగా, గణపతి రాసిపెట్టాడు. ఎన్నో ధర్మాలు, నీతులు మహాభారతం లో ఉండటం చేత ఎంతో ప్రసిద్ధి పొందింది. 
మేరువు: గిరి శిఖరాలలో పెద్దది. అలా గొప్పదైనటు వంటిది.
మేరున: మర్యాదగా…, ఒక క్రమంలో..
తారపు : స్వచ్ఛమైన
53 వ పద్యం
క్షీర ఘటమునన్ జూచెను
శౌరి చవితి చంద్రునకట సైచెను నిందల్
మీరక యా శాపమునన్
పోరాటమునందు మణిని పోడుల గెలిచెన్
భావం: పాలకుండలో చవితి చంద్రుణ్ణి కృష్ణుడు చూశాడట. పార్వతీదేవి శాప ఫలితంగా శ్యమంతక మణిని అపహరించాడన్న అపనిందకు లోనైనాడు. ఆ నింద పోగొట్టుకోవడానికి శ్యమంతక మణిని వెతకడానికి వెళ్లి, జాంబవంతునితో యుద్ధం చేసి, మణిని, జాంబవతిని, సత్యభామలను పొందాడు. వినాయక చవితి నాడు చంద్రుని చూసిన ప్రభావం అలాంటిది. అందుకే ఆరోజు ఈ శ్యమంతకోపాఖ్యానం చెప్పుకుని, అక్షతలు తలపై వేసుకుంటే నీలాపనిందలు రావని పెద్దలు చెపుతారు.
54 వ పద్యం
కనిపించెడి దైవములని
కనిపెంచిన వారికెపుడు కరములు మోడ్తున్
జనులకు రుజువులు చూపిన
పనిచెఱుపుల దొరకు నేను ప్రణతుల నిడుదున్
భావం: తల్లిదండ్రులే కనిపించే దైవాలని, పంచాక్షరీ మంత్రం జపిస్తూ, పార్వతీ పరమేశ్వరులకు ప్రదక్షిణ చేసి, పూజించిన గణేశుడు నిరూపించాడు. ఆ విఘ్నేశ్వరుని నేను నమస్కరిస్తున్నాను.
పనిచెఱుపుల దొర: విఘ్నములకు అధిపతి – గణపతి
55 వ పద్యం
ఒజ్జవు విద్దెల కెల్లను
గుజ్జగు రూపమున నేను గొల్తును నిన్నున్
బొజ్జకు నిండుగ కుడుములు
కజ్జూరమ్ములు చెఱుకులు ఘనముగ నిత్తున్
భావం: విద్యలకు అధిపతివైన నిన్ను నీవు ఇష్టపడిన గుజ్జు రూపంలోనే (కుబ్జ) పూజిస్తాను. కడుపునిండా కుడుములు, కజ్జూరం, చెరుకుముక్కలు మొదలైనవి పెడతాను
ఒజ్జ: ఉపాధ్యాయుడు
56 వ పద్యం
వానలు కురియుచు వచ్చెను
కానగ భాద్రపద మాస కళలును హెచ్చెన్
కూనలు కొలువగ వచ్చిరి
ఆనందము జాలువార నధినాయకునిన్
భావం: వానలు మొదలయ్యాయి. భాద్రపదమాసం వచ్చింది. మూడురోజులు గడిచిపోయాయి. చంద్రకళలు పెరిగాయి. పిల్లలందరూ ఆనందంగా వినాయకుని పూజచేయడానికి సిద్ధమవుతున్నారు
57 వ పద్యం
అటుకులు, కొబ్బరి, పప్పులు,
చిటిబెల్లము వెలగపండ్లు చేరువ చేర్చెన్
పటువున పందిళ్లు పరచి
విటపపు పత్రులును తెచ్చె విఘ్నేశునకున్
భావం: పిల్లలు పూజ మొదలెట్టారు సరే,  వారి ఏర్పాట్లు ఏమిటో… అటుకులు, కొబ్బరి, పప్పులు (వేయించిన శనగపప్పు లేదా పోపువేసిన శనగలు) , బెల్లం, వెలగపళ్ళు తీసుకొచ్చిపెట్టారు. పందిళ్లు వేశారు. రకరకాల చిగుళ్లు, ఆకులు పూజకు తీసుకువచ్చారు.
విటపపు: చిగురించిన
58 వ పద్యం
నవరాత్రుల పూజసలుప
నవకిసలయ పల్లవములు ననముల కూర్చెన్
అవిరళముగ నీ ఘనతను
చవులూరగ పాడుకొనిరి చదువుల రేడా
భావం: తొమ్మిది రోజుల పాటు విఘ్నేశ్వరుని పూజించడానికి కావలసిన ఏర్పాట్లు చేసుకుంటున్నారు పిల్లలు. లేత చిగుళ్లు, పువ్వులు ఏరి తెచ్చుకున్నారు. విఘ్నేశుని ఘనతను ఒకరి తర్వాత ఒకరుగా కథలుగా చెప్పుకుంటున్నారు. 
నవకిసలయ: కొత్తగా చిగురించుచున్న
పల్లవములు: చిగుళ్లు
అవిరళముగా: ఆగకుండా
చవులూరగ : రుచించునట్లు
59 వ పద్యం
అజ్ఞానపు తిమిరమ్మిది
సుజ్ఞానపు కాంతినిమ్ము సురమునివినుతా
అజ్ఞానము తొలగించగ
విజ్ఞానపు దానమొసగు విద్దెల రేడా
భావం: మా చుట్టూ అజ్ఞానమనే చీకటి ఆవరించి ఉంది. మంచి జ్ఞానమనే వెలుగును ప్రసాదించవయ్యా… దేవతలు, మునులచే కొలువబడేవాడా.. మా ఈ అజ్ఞానము పోయేలాగ విజ్ఞానాన్ని దానమివ్వు విద్యలకు అధిపతివైన విఘ్నేశ్వరుడా.
(దేవతలు మునులు కొలిచేవాడిగా.. ప్రాపంచిక ఆసక్తి తొలగించే ఆధ్యాత్మిక విద్యను, విద్యలకు అధిపతిగా పిల్లలకు అవసరమైన విద్యను కోరుకుంటున్నారు భక్తులు)
60 వ పద్యం
వేదము లైనను విద్యా
వాదములైనను స్వకార్య వాంఛితమయ్యున్
పేదలు మరి పెద్దలయిన
నీదుకొలుపు తొలిగజేయ నిర్ణయమందున్
భావం: వేదవిద్యలైనా, శాస్త్ర చర్చలైనా, సొంత పనులైనా, ఏదైనా సరే, పేదవారు, డబ్బున్నవారు అనే బేధం లేకుండా అందరూ మొదటగా నీ పూజనే చేస్తారు విఘ్నేశ్వరా
రచన: శ్యామసుందర రావు
మహా భారతములో ఆదిపర్వంలో ఈ అంగారపర్ణుడి కద వస్తుంది. వారణావతములోని లక్క గృహము దహనము నుండి బయటపడ్డ పాండవులు కుంతీ, విదురుని సలహా మేరకు కొంత కాలము ఏకచక్రపురంలో బ్రాహ్మణ బ్రహ్మచారులుగా రహస్య జీవనము సాగిస్తూ, బకాసురిని వధ తరువాత బ్రాహ్మణుడు ఇచ్చిన సమాచారంతో పాంచాల రాజ్యానికి ద్రౌపది స్వయంవరానికి బయలు దేరుతారు. ఆ సమయములో వారు గంగానది ఒడ్డున గల అరణ్యము గుండా ప్రయాణిస్తున్నప్పుడు, వారి అడుగుల సవ్వడి విన్న అంగారపర్ణుడు అనే గంధర్వడు  తన భార్యలతో జలక్రీడలు ఆడుతున్నప్పుడు ఈ అలికిడిని ఆటంకంగా భావించి మానువులెవరో తన అరణ్యములో ప్రవేశించారని ఆగ్రహించి ధనుష్టాంకారము చేస్తాడు. పాండవులతో అంగారపర్ణుడు,”ఓరి మానవులారా ఎవరు మీరు? నా పేరుతో ఉన్న అరణ్యములో నేను నా భార్యలతో జల క్రీడలాడుతున్నప్పుడు ఇతరులెవ్వరు ఈ దారికి రాకూడదు అని  తెలియదా? నేను కుబేరుని ఆప్తమిత్రుడైన అంగారపర్ణుడు అనే గంధర్వుడను. అర్ధరాత్రి, ప్రాతః సాయం సంధ్యలు యక్ష రాక్షస గంధర్వాదులు యథేచ్ఛగా సంచరించే సమయము ఈ సమయములో మానవులు ఈ ప్రాంతాలలో అడుగు పెట్టటానికి భయపడతారు. ఈ సమయాల్లో ఎవరు మా ముందు నిలవలేరు. మీరు ఇక్కడ ఒక్క క్షణము కూడా నిలువకుండా ఎక్కడికైనా పారిపోయి ప్రాణాలను దక్కించుకొండి ” అని   హెచ్చరిస్తాడు. 
కానీ వచ్చినవారు అమిత శక్తి సంపన్నులైన పాండవులు. అంగారపర్ణుడి హెచ్చరిక విన్న అర్జునుడు పకపకా నవ్వి,”గంధర్వా! నీవు అవివేకిలా ఉన్నావు, అరణ్యాలు, నదీ జలాలకు అధినాయకుడివా ? ఈ గంగ శివుని జటాజూటము నుండి భువికి చేరి ఎందరినో పవిత్రులుగా చేసి పాతాళానికి వెళ్ళింది. నీవు గంగా స్నానానికి వచ్చావు అంటే పవిత్రుడివి అవుదామని కదా. అటువంటి వాడివి మమ్మల్ని ఆక్షేపిస్తావా?” అని అర్జునుడు తల్లి, సోదరులతో కలసి సోమశ్రవ తీర్ధములో ప్రవేశిస్తాడు.అహము దెబ్బతిన్న అంగారపర్ణుడు పాండవులపైకి బాణాల వర్షము కురిపిస్తాడు కానీ ప్రత్యర్థి సామాన్యుడు కాదు విలువిద్యలో ఆరితేరినవాడు, అమోఘమైన శక్తివంతమైన అస్త్ర శస్త్రాలను కలిగి ఉన్నవాడు అవటం వలన అర్జునుడు అంగారపర్ణుడిని ఎదుర్కొన్నాడు. అంగారపర్ణుడి శరపరంపరకు దీటుగా అర్జనుడు ఆగ్నేయాస్త్రాన్ని ప్రయోగించాడు. ఫలితముగా అంగారపర్ణుని రధము కాలిపోయి అంగారపర్ణుడు నేలకూలాడు. నేలకూలిన అంగారపర్ణుని అర్జునుడు ఈడ్చుకొని వెళ్లి ధర్మరాజు సమక్షంలో పడేసాడు. ఈ హఠాత్ పరిణామానికి అంగారాపర్ణుని భార్య కుంభీనాసి భయపడి ధర్మరాజును పతిబిక్ష పెట్టమని వేడుకుంది. అంగారపర్ణుడు కూడా క్షమించమని వేడుకున్నాడు
“అర్జునా పరాజితుడైన వ్యక్తిని శిక్షించటం తగదు విడిచిపెట్టు” అని ధర్మరాజు అర్జునునితో అనగా అన్నగారి మాట మీద గౌరవముతో విడిచిపెడుతూ,”ఎవరిని దిక్కరించక యథేచ్ఛగా విహరించు”అని అంగారపర్ణునితో చెపుతాడు. అంగారపర్ణుడు అర్జునుని  ఔదార్యానికి, ధర్మరాజు విజ్ఞతకు సంతోషించి ,”అర్జునా! నీ చేత పరాజితుడినయిన నేను అంగారపర్ణుడు అనే పేరుతో సంచరించలేను. పోయిన నా రథాన్నినా మంత్రశక్తితో పొందలేను. ఇకపై నేను చిత్రరథుడు అనే పేరుతో ప్రఖ్యాతి పొందెదను.  నా దగ్గర పరమ రహస్యమైన చాక్షుసి విద్య ఉంది. ఆ విద్యను నీకు ప్రసాదిస్తాను. నీవు నాకు ఆగ్నేయాస్త్రాన్ని ప్రసాదించు, చాక్షుసి విద్య వలన ముల్లోకాలలో జరిగేవన్నిటిని  క్షణకాలంలో తెలుసుకోవచ్చు. అలాగే ఈ విద్యతో పాటు మీ అన్నదమ్ములందరికీ తలా నూరు గంధర్వ అశ్వాలను బహుమతిగా ఇస్తాను. మీరు నన్నుమీ మిత్రుడిగా స్వీకరించండి” అని అంగాపర్ణుడు(చిత్రరధుడు) అడుగుతాడు. అర్జునుడు అంగారపర్ణునికి స్నేహహస్తాన్ని అందించి ,”మిత్రమా నీవు కావాలన్న ఆగ్నేయాస్త్రాన్ని నేను ఇస్తాను కానీ నీ చాక్షుసి విద్య నేను స్వీకరించను. నీవు ఇస్తానని గాంధర్వ అశ్వాలను స్వీకరిస్తాము మేము కృతజ్ఞులము” అని అర్జునుడు చెపుతాడు.
ఆ తరువాత సంభాషణలో అంగారపర్ణుడు పాండవులతో ఇంతటి ధర్మాత్ములు బుద్ధిమంతులై ఉండి కూడా పురోహితుడు లేకుండా ఉండటం శోభస్కరము కాదు. పురోహితుని సాయము ఉంటే సర్వత్రా విజయులు పూజ్యులు అవుతారు కాబట్టి త్వరగా పురోహితుని పొందమని  సలహా ఇస్తాడు. ఆ సలహా మేరకు పాండవులు ధౌమ్యుని పురోహితునిగా ఏర్పాటు చేసుకుంటారు. అలాగే అంగారపర్ణుడు వారికి విశ్వామిత్రుడు, వశిష్టుడి గొప్పతనాలను వివరిస్తాడు. వారి సంభాషణలో అంగారపర్ణుడు అర్జునుడిని “తాపత్య కులశేఖర” అని సంభోదిస్తాడు  అది విన్న అర్జునుడు ,”గాంధర్వ వీర నీవు నన్నుతాపత్య కులశేఖర అని సంభోదించావు, మాకు ఆ తపతికి గల సంబంధము ఏమి “అని వివరణ అడుగగా అంగారపర్ణుడు “తపతీ – సంవరణోపాఖ్యానం”ను వారికి వివరిస్తాడు.
తపతి కాలచక్ర గామి.  ప్రత్యక్ష సాక్షి అయిన సూర్యదేవుని పుత్రిక. ఈవిడ చక్కని అందగత్తె, సౌందర్యరాశి. అటువంటి సౌందర్యరాశి యక్ష,గంధర్వ దేవతా స్త్రీలలో ఎవరు లేరు. అటువంటి ఆమెకు వివాహము ఎలా చేయాలి అనేది పెద్ద సమస్యగా మారింది. అటువంటి సమయములో ఒకానొక సందర్భములో సంవరుణుడు అనే రాజు వేటకు వెళ్ళాడు. ఆ వేటలో అయన గుఱ్ఱము అలసి పోయి నేలకూలింది. అప్పుడు మహారాజు కాలినడక కొండచరియాలోని దుర్గమ ప్రాంతములోకి ప్రవేశించాడు. అక్కడ ఆయనకు త్రిలోకాలను అబ్బురపరిచే సౌందర్యరాశి తపతి కనిపించింది. ఆవిడ  సౌందర్యానికి ముగ్దుడైన మహారాజు ఆవిడను సమీపించి వివరాలు అడిగాడు కానీ సహజమైన సిగ్గు వలన తపతి మౌనము వహించగా రాజు ఆ మౌనాన్ని భరించలేకపోయాడు. అప్పుడు తపతి,”రాజా, ఈ విధమైన మోహము నీలాంటి విజ్ఞులకు తగదు. మోహము అజ్ఞానంధకారానికి చిహ్నము. జ్ఞానివైన నీవు సత్యాన్ని గ్రహించాలి.”అని చెప్పగా రాజుకు సత్యేమేమిటో తెలియక తికమక పడి నీవు ఎవరివి అని అడిగాడు “రాజా కాలస్వరూపుడు, ప్రాతసంధ్యాల దివాకరుడు నా తండ్రి, సావిత్రిదేవి నా అక్క, నాకు నీ పై ప్రేమ ఉన్నప్పటికీ స్త్రీలు అస్వతంత్రులు కాబట్టి, నా తండ్రి అనుమతితోనే నేను నీ దానము కాగలను కాబట్టి నీవు నా తండ్రిని వేడి నన్ను స్వీకరించు”అని తపతి  సంవరుణుడితో చెపుతుంది.
తపతి మాటలు విన్న సంవరుణుడు నీరసించిపోయారు. సూర్యుని వేడుకొని తాపతిని వివాహము చేసుకోవటం అంత సులువైన పని కాదు. కానీ తపతిని వివాహమాడాలి అన్న బలమైన కోరికతో హస్తినాపురానికి వెళ్లకుండా, అక్కడే ఆశ్రమము ఏర్పాటు చేసుకొని ఆదిత్యుని ఆరాధిస్తూ కాలము గడుపుతున్నాడు. కొంతకాలము అయినాక కులగురువైన వశిష్ఠుని స్మరించుకోగా, అయన ప్రత్యక్షమయి విషయము తెలుసుకొని సూర్యమండలానికి వెళ్ళాడు. ఆదిత్యుని దర్శించి ఈ వృత్తాంతమును ఆయనకు విశదీకరించాడు. అంతకుమునుపే ఆదిత్యునికి సంవరుణుడే తపతికి తగిన వాడని ఆలోచన ఉన్నందువల్ల వశిష్ఠుల వారి ప్రతిపాదనను అంగీకరించి సంవరణునికి తపతికి వేదోక్త మార్గములో వివాహము జరిపించాడు.
వివాహము అనంతరము సంవరణుడు రాజ్యానికి వెళ్ళాక 12 సంవత్సరములు అరణ్యములోని భార్యతో అమితమైన అనందాన్ని పొందుతున్నాడు. కానీ రాజ్యములో రాజు లేకపోవటం వలన సరిఅయిన పాలన లేక, రాజ్యములో కరువు కాటకాలు ప్రబలిపోయినాయి. కులగురువైన వశిష్ఠులవారు ప్రజల సంక్షేమము కోసము శాంతి పౌష్టిక క్రియలను ఆచరించారు. రాజును రాజ్యానికి ఆహ్వానించి రాజ్యములో కరువు కాటకాలు లేకుండా చేసి ప్రజలు సుఖ శాంతులతో ఉండేటట్లు చూసారు. కొంతకాలానికి వారికి పుత్రోదయము అయింది. అతడే కురు మహీపతి . తని పేరుతోనే కురు వంశముగా ప్రసిద్ధికెక్కింది. అప్పటి నుండి మీరు తపస్యా వంశీయులు అయినారు. ఆ విషయము తెలిసినవాడిని అవటం వలన నిన్ను తాపత్య కులశేఖర అని సంభోదించాను అని అంగారపర్ణుడు అర్జునునిక్ తపతి సంవరణోపాఖ్యానమును వివరిస్తాడు.  

రచన: స్వరాజ్యలక్ష్మి వోలేటి
6వ స్కంధము, 24వ కథ
బ్రాహ్మణ, క్షత్రియవైరం
ప్రాచీన కాలమున హైహయవంశ క్షత్రియులకు, భృగువంశజులైన బ్రాహ్మణులకు వైరము కలిగినది.
హైహయ వంశమున కార్తవీర్యుడు అను రాజుండెను. అతనికి వేయి భుజములుండెను. అతనిని సహస్రార్జనుడు అని జనులు పిలువసాగిరి. అతడు రెండవ విష్ణువు వలె వెలుగు`చుండెను. ధర్మము గలవాడు. గొప్ప దానబుద్ధి కలవాడు. దత్తాత్రేయుడు అతనికి గురువు. అతని వలన రాజు మంత్రదీక్ష తీసుకొనెను. ఆ రాజుకు భగవతి జగదంబ ఇష్టదైవము. ధార్మికుడైన ఆ రాజు దానములు చేయుట యందే గడుపుచుండెను. అనేక యజ్ఞములు చేసి ధనమును ఖర్చుచేసి బ్రాహ్మణులకు దానమొసగుచుండెను. అతడు చేసిన దానములతో బ్రాహ్మణులు మిగుల ధనవంతులైరి. గుఱ్ఱములు, రత్నములు సంపాదించిరి. అపార సంపదలతో వారు కీర్తి పొందిరి. ఇట్లు చాలా కాలము వరకు రాజు భూమిని పాలించి స్వర్గమునకేగెను. ఆతడు చేసిన దానములతో క్షత్రియులు ధనహీనులైరి. అందుచే ఆ క్షత్రియులు బ్రాహ్మణులవద్దకేగి తమతమ కుటుంబ పోషణకు కొంత ధనము యివ్వవలసినదిగా అర్ధించిరి. మా దగ్గర ఏమియు ధనము లేదని బ్రాహ్మణులు తిరస్కరించిరి. అయిననూ క్షత్రియులు అనేక విధముల బ్రాహ్మణులను యాచించుచు ప్రాధేయపడుచుండిరి. కాని బ్రాహ్మణులు వారి వారి ధనములను భూమిలో పాతిపెట్టి ఎక్కడెక్కడికో పారిపోవుచుండిరి. క్షత్రియులు వారిని వెంట తరిమి, వారి యిళ్ళలోనూ, భూమియందు పాతిపెట్టిన ధనములను సొంతము చేసుకుంటూ బ్రాహ్మణులను వెంట తరుముచుండిరి. నిస్సహాయులైన బ్రాహ్మణులు విలపించుచు బ్రతిమలాడుతూ క్షత్రియుల ఆధిపత్యమును చివరకు అంగీకరించి లొంగిపోయిరి.
క్షత్రియులు అహంకారముతో బ్రాహ్మణులను దోచుకుంటూ వారివారి పిల్లలను, స్త్రీలను బాధిస్తూ అనేకవిధముల బాధలకు గురిచేయుచుండిరి. గర్భవతులైన స్త్రీలను కూడా తరుముచూ బాణవర్షములు కురిపించిరి. బ్రాహ్మణులు పర్వత గుహలకు పారిపోయిరి. వారు బ్రాహ్మణులను తరుముతూ భూమండలమంతా వెంటాడుచుండిరి. బాణములతో బాధించుచుండిరి.
అప్పుడు కొందరు ఋషులు, క్షత్రియులు అటువంటి నీచ కర్మ చేయరాదని బ్రాహ్మణులను వదిలిపెట్టవలసిందిగా చెప్పిరి. క్షత్రియులు ఇందులో మా తప్పేమీ లేదు. మేము మా పూర్వీకుల దానధర్మములచే ధనహీనులమైతిమి. మా కుటుంబములు పోషించుకోవలెనని అనుకొంటిమి. కాని వీరు మాకు దానమివ్వక భూములలో పాతిపెట్టి మమ్ములను మిగుల బాధించిరి. బ్రాహ్మణులు వారి సంపదను యజ్ఞయాగములకు, దాన ధర్మములకు ఉపయోగించాలి గాని యిలా దాచిపెట్టరాదు. తీర్థములకు, క్షేత్ర దర్శనములకు ఖర్చుపెట్టాలి. ఈ లోభులైన బ్రాహ్మణులు వారు తినక, దానమివ్వక పరమ నీచులై మమ్ములను బాధించిరి. అందుకే మేము వారిని విడిచిపెట్టము అని బ్రాహ్మణులను సంహరించుట కొనసాగించిరి. లోభము సకల దుఃఖములకు కారణము. ఈ లోభమువలన మానవులు ఒకరికొకరు శత్రవులైరి. కులధర్మము విడిచెదరు. సదాచారములను విడిచి ప్రవర్తింతురు. తల్లి దండ్రులను, సోదరులను, కడకు భార్యాబిడ్డలను కూడా విడిచి పెట్టెదరు ఈ లోభులు. కామ క్రోధ లోభములకు వశులై మానవులు ప్రాణములను పోగొట్టుకొందురు.
బ్రాహ్మణ స్త్రీలు క్షత్రియులచే భయకంపితులై హిమాలయ పర్వతములకు పారిపోయిరి. అక్కడ మట్టితో గౌరీదేవిని చేసి ఆరాధించసాగిరి. దీనముగా అమ్మను ప్రార్థించిరి. వారికి స్వప్నమందు ఆ దేవి సాక్షాత్కరించి భయపడవలదని, ఆ స్త్రీలలో ఒక శ్రేష్ఠమయిన స్త్రీ తొడనుండి బాలుడు ఉద్భవించునని, వానివలన వారు ఉద్ధరింపబడుదురని చెప్పెను.
అందులో ఒక స్త్రీ గర్భము ధరించిఉండెను. క్షత్రియులు అది గమనించి ఆమెను వెంటాడసాగిరి. అమె పరుగెత్తి, పరుగెత్తి అలసిపోయి భయభీతితో ఒకచోట కూలబడిపోయెను. ఆమె ఏడ్వసాగెను. గర్భములో ఉన్న ఆ శిశువు ఆ ఏడుపు వినెను. ఆ స్త్రీ కన్నుల నుండి వస్తున్న అశ్రుధారలను అతడు చూచెను. వెంటనే ఆ స్త్రీ తొడనుండి ఆ బాలుడు బయటకు వచ్చెను. అతడు గొప్ప తేజస్సుతో వెలుగుచుండెను. ఆ బాలుడు స్త్రీని వెంటాడుతున్న క్షత్రియులను కోపంతో చూడగానే వారి నేత్రములు గొప్ప బాధతో మంటలు వచ్చి వారంతా అంధులైపోయినారు.
క్షత్రియ సేనకు ఒక్కసారి ఏమైందో అర్ధము కాక వారు ఘోరముగా దుఃఖించుచు ఆ స్త్రీమూర్తి పాదములపై బడి రక్షించమని వేడుకొనిరి. అందులకామె, దీనికంతకూ కారణము వంద సంవత్సరములనుండి తన గర్భములో పెరిగి సకల విద్యలను నేర్చిన గొప్ప తేజస్వియైన ఆ బాలకుడే కారణమని, వారినందరినీ ఆతనిని శరణువేడమని చెప్పిరి. ఈ పుత్రుడు భగవతి ప్రసాదముగా నాకు లభించెను అని ఆ మహాసాధ్వి క్షత్రియులకు చెప్పగా వారంతా ఆ బాలకుని పాదములపై బడి పలువిధముల ప్రార్ధించిరి. తమ గుడ్డితనము దూరము చేయవలసినదిగా ప్రార్థించిరి. ఆ బాలకుడు కరుణించి వారిని మునుపటివలెనే సుఖముగా కాలము గడపమని వారి వారి ప్రదేశములకు వెళ్ళమని కోరెను.
మరల వారి చూపు వారికి కల్గెను. ఆతడి ఆదేశానుసారము క్షత్రియులు తమగృహములకు మరలిరి. ఆ స్త్రీ కూడా సంతోషించి ఆ దివ్యబాలుని తీసుకుని తన ఆశ్రమమునకు వెళ్ళెను. యిట్లు పూర్వము భృగువంశీయులు క్షత్రియుల వలన అనేక బాధలు అనుభవించిరి.
6వ స్కంధము, 25 వ కథ
హైహయులు
ఒకసారి విష్ణుమూర్తి లక్ష్మీదేవికి ఆడు గుఱ్ఱము అవమని శాపమొసగెను. ప్రతిలీల రహస్యమయినది. లక్ష్మీదేవికి మిక్కిలి బాధ కలిగెను. అమె భర్తకు నమస్కరించి, మర్త్యలోకమునకు వెళ్ళిపోయెను. సుపర్ణాక్షమను పేరుగల స్థలములో లక్ష్మీదేవి ఆడు గుఱ్ఱముగా తిరుగసాగెను. దానికి ఉత్తర తీరమందు యమునా, తమసా నదుల సంగమ ప్రదేశముగలదు. ఆ ప్రదేశము సుందర వనములతో అందముగా నుండెను. అచ్చట లక్ష్మి శంకరుని గూర్చి తపమొనరించెను. ఆ పవిత్ర తీర్థమందు లక్ష్మి కఠిన తపము చేసెను. ఒక వెయ్యి దివ్య వత్సరములు లక్ష్మి తపస్సు చేసెను.
ముక్కంటి ప్రసన్నుడై పార్వతీదేవితో ప్రత్యక్షమయ్యెను. ఆమె తపమొనరించుటకు కారణము తెలుపమని శంకరుడు అడుగగా శాపమును గూర్చి లక్ష్మి వివరించెను. తనకు పుత్రుడు ఉదయించినప్పుడే శాపవిమోచనమని తనపతి చెప్పెనని కూడా చెప్పెను. ఈ గుఱ్ఱము జన్మలో నా పతి విరహమున నాకు సంతానము ఎట్లు కలుగునని లక్ష్మీదేవి విచారించెను.
శివుడు తాను`విష్ణువు ఒకటే యని యుగవైశిష్ట్యము వలన మూర్ఖులు ఈ విషయము తెలుసుకోలేరని చెప్పెను. విష్ణువు తనచే ప్రేరితుడై లక్ష్మిని అశ్వరూపమున తప్పక కలియునని చెప్పి అంతర్ధానమయ్యెను. లక్ష్మీదేవి జగదంబిక చరణములను భక్తితో ఆరాధించెను. పదే పదే శ్రీహరిని స్తుతించుచుండెను.
చిత్రరూపుడనే వాడిని శంకరుడు విష్ణువు వద్దకు పంపెను. ఆ దూత వైకుంఠమునకు వెళ్ళి విష్ణువుతో లక్ష్మీదేవి తపమును గూర్చి వివరించెను. లక్ష్మీదేవిని కరుణించమని శంకరుడు తనతో కబురు పంపెనని చెప్పగా అట్లే అగునని శ్రీహరి అశ్వరూపమును దాల్చి లక్ష్మీదేవి తపమొనరించు ప్రదేశమునకు చేరుకొనెను. వారిరువురు ఒకరిని ఒకరు గ్రహించిరి. లక్ష్మి కనులలో నీరు నిండెను. యమునా తమసా సంగమ స్థానమున లక్ష్మీనారాయణులు కలుసుకొనిరి. అచటనే వారు సుందర బాలునికి జన్మయిచ్చారు. లక్ష్మీదేవి, విష్ణువు మరల వారి వారి రూపములను పొంది వైకుంఠమునకు చేరిరి. లక్ష్మీదేవి తన పుత్రుని వదలి ఉండలేనని దుఃఖించగా విష్ణువు ఆ పుత్రుని అక్కడే పరిత్యజించవలెనని, భూమండలమున యయాతి వంశజుడైన తుర్వసుడను రాజు గలడని అతడికి హరివర్మ అను నామము కలదని, అతడు సంతానము కొరకు వందసంవత్సరములుగా తపము చేయుచున్నాడని ఈ బాలుడు అతని కొరకేనని చెప్పి ఆమెను ఒప్పించెను.
చంపకుడను పేరుగల విద్యాధరుడు, అతని భార్య మదాలస, ఆ ప్రదేశమునకు విహారముకొరకు వచ్చిరి. ఆ బాలకుని గొప్ప తేజస్సును చూచిరి. కామధేనువుతో సమానమైన ఆ బాలుని భార్యాభర్తలిరువురు తమకు శంకరుడు ప్రసాదించిన వరముగా భావించి తమతో తీసుకొని వెళ్ళిరి. వారు అమరావతి వెళ్ళి యింద్రునికి ఈ విషయము చెప్పిరి. ఇంద్రుడు వారికి ఆ బాలుని జన్మ విషయము చెప్పి వాని పేరు హైహయుడు అని, యయాతి వంశజుడైన తుర్వసునికి అతనిని అప్పగించవలెనని, అతడు భూమండలమున ‘‘ఏకవీరుడు’’ అను నామముతో ప్రసిద్ధి గాంచునని చెప్పెను.
లక్ష్మీ శ్రీహరి లిరువురూ హరివర్మ తపసునకు సంతోషించి యమునా తమసా నదీ సంగమ తీర్థమునకు వెళ్ళి తనకు, లక్ష్మికి జన్మించిన పుత్రుని అక్కడ తమ ప్రసాదముగా తీసుకొమ్మని పంపెను. యయాతి నందనుడు విష్ణువు వివరించిన పవిత్ర స్థలమును చేరి అచట బాలుని చూసెను. ఆనందాతిరేకముతో ఆ బాలుని హృదయమునకు హత్తుకొనెను. తన రాజ్యమునకు తీసుకుని వెళ్ళి మహారాణికి యిచ్చెను. వైభవముగా పుత్రోత్సవము జరిపెను. ఏకవీరుడని నామమిడెను. సంప్రదాయ సంస్కారములన్నీ జరిపి, పెద్దవాడయ్యాక పట్టాభిషిక్తుని గావించి రాజు, రాణి వనములకేగిరి. తరువాత స్వర్గస్తులైరి. రైఖ్యుడనే రాజు కుమార్తె ఏకావళిని కాలకేతువు అను దైత్యుడు అపహరించగా ఆవిషయమును ఆమె చెలికత్తె యశోధరనుండి విన్న ఏకవీరుడు పాతాళలోకముననున్న కాలకేతువుని వధించి ఏకావళిని రక్షించి తండ్రిjైున రైఖ్యుని కడకు ఆమెను పంపెను. ఒక శుభ ముహూర్తమున ఏకవీర, ఏకావళిల వివాహము జరిగెను. వారికి ఒక పుత్రుడు కలిగెను. వాని పేరు కృతవీర్యుడు. ఆ కృతవీర్యుని పుత్రుడే కార్యవీర్యుడు. హైహయ వంశజుడు.
6వ స్కంధము, 26వ కథ
నారద వృత్తాంతము
మోహము అను గుణముచే ఎంత గొప్ప మహాత్ముడైనను లొంగిపోక తప్పదు. నారదముని వృత్తాంతము దీనికి ఉదాహరణము.
బ్రహ్మమానస పుత్రుడు నారదుడు. గొప్ప తపస్వి. ఉదారుడు. శాంతస్వభావి. ఎచటకైనను పోగల సమర్థుడు. సామగాన పండితుడు. విద్వాంసుడు. ఒకసారి వ్యాసముని ఆశ్రమమునకు నారదుడు వచ్చెను.
ఈ మిథ్యాప్రపంచమున ఏదియును తనకు సుఖం కల్గించుట లేదని వ్యాసుడు చెప్పగా నారదుడు తన వృత్తాంతము నిట్లు వివరించెను.
పర్వతుడను మునీంద్రుడు, నారదుడు ఒకసారి భూమండలానికి సంచారానికి వచ్చిరి. వారిరువురు ఒక ప్రతిజ్ఞ చేసుకొనిరి. వారిరువురి మధ్య ఏ విషయమునను దాపరికము, రహస్యము ఉండరాదని, యిరువురు సంజయుడు అను రాజు ఆస్థానమునకు వచ్చిరి. ఆ రాజు వారిరువురిని సత్కరించి అతిథులుగా తన రాజ్యమున వారికి సర్వ సౌకర్యములు కల్గించెను. ఆ రాజు కుమార్తె దమయంతి. మిగుల సౌందర్యవతి. గుణశీలి. శాంతస్వభావి, రాజు ఆ మునుల సహచర్యమునకు సేవకు ఆమెను నియమించెను. ఆమె వారికి కావలసిన సౌకర్యముల విషయములన్నీ చూచెడిది. నారదుని గానమునకు ఆమె ముగ్ధురాలయ్యెను. కొంతకాలము పిదప నారదుడు ఆమెవైపు ఆకర్షితుడయ్యెను. ఈ విషయము గమనించిన పర్వతుడు ఈర్ష్యతో కోపముతో వానరముఖము కమ్మని నారదుని శపించెను. నారదుడును పర్వతుని భూమండలమున సంచరించే వానిగా స్థిరపడుమని తిరిగి శపించెను. పర్వతుడు కోపించి వెళ్ళిపోయెను. ఆ రాజు తన కుమార్తెకు సుందరుడైన రాజకుమారుని కొరకై వెదకు చుండగా దమయంతి తాను నారదుని వివాహము చేసుకొందునని, ఆతని వానర రూపము తనకు ఆటంకము కాదని, నారదుని సామ గానకళ తనకు అపరిమితముగా నచ్చినదని, యిది తన నిశ్చయమని రాజును అంగీకరింపజేసి నారదుని వివాహమాడెను. వారిరువురు అచటనే సంసారము చేయుచుండిరి. నారదునికి తన కోతిముఖము చూచి చాలా దుఃఖము కలిగేది. దమయంతి మాత్రము నారదుని గానమునే అభిమానించుచుండెను. కొంతకాలమునకు పర్వతుడు వచ్చి దమయంతిని చూచి చాలా దుఃఖించి తన శాపమును తిరిగి తీసుకుని నారదుని క్షమించెను. వెంటనే కోతిముఖము పోయి, మామూలుగా నారదుని ముఖము మారిపోయెను. పర్వతుని శాపము కూడా నారదుడు విరమింపజేసి ఆతనిని క్షమించెను. అతడు తిరిగి స్వర్గమునకు వెళ్ళిపోయెను. ఈ జగత్తునందు నివసించు ఏ ప్రాణీ మోహమును స్పృశింపక యుండడు. గొప్ప గొప్ప దేవతలు, ఋషులు, మునులు అందరూ మోహమునకు అధీనులై నిరంతరమూ సంసార మార్గమున పరిభ్రమించుచుందురు. నారదుడు స్వయముగా ఒక స్త్రీని పొందుటకు మోహమున చిక్కుకొనుట మహా దుఃఖము ననుభవించుట దీనిని ఉదాహరణము.
6వ స్కంధము 27 వ కథ
మహామాయలో నారదుడు చిక్కుకొనుట
నారదుడు ఈ కథ కూడా వ్యాసునకు వివరించెను. నిజానికి మాయయొక్క అత్యంత నిగూఢమైన రహస్యమును తెలుసు` కొనుటకు యోగవేత్తలగు మునులు కూడా అసమర్థులు. బ్రహ్మ మొదలు సకల చరాచర వస్తువులును మాయకు అధీనులే.
ఒకసారి నారదుడు తన వీణతో సంగీతమును వాయించుకొంటూ విష్ణువును చూడడానికి వైకుంఠమునకు వెళ్ళెను. శంఖ చక్ర గదా హస్తుడై, శ్యామల వర్ణముతో విష్ణువు వెల్గుచుండెను. పీతాంబరమును ధరించి సర్వవిభూషితుడై వుండెను. మహాలక్ష్మితో ఆ స్వామి క్రీడిరచుచుండెను. నారదుడు రావడం చూచి లక్ష్మి అచటినుండి వెళ్ళిపోయెను. దానితో నారదునక అవమానము కలిగినట్లు భావించెను. తాను ధూర్తుడు కాడు, నీచుడు కాడు, ఒక తపస్వి, ఇంద్రియములను జయించిన వాడు, క్రోధాన్ని జయించిన వాడని నారదునికి అభిమానము మెండు. అదే మాట విష్ణువుతో అన్నాడు కూడా. అప్పుడు శ్రీహరి చిరునవ్వుతో నారదా! స్త్రీకి భర్తదగ్గర తప్పఇంకే పురుషుని వద్ద అట్లు వ్యవహరింప రాదు. స్వాధ్యాయము చేసేవారు, తపస్వులు. ఆహారాదులు నిషేధించిన వారు, ఇంద్రియములు వశమందు ఉన్నవారు కూడా మాయకు లొంగిపోవుదురు. నీవు మాయలు జయించితి నన్నావు కదా. ఎంత గొప్పవాడైనను దీనికి లొంగి ఉందురు. కుతూహలముతో ఆ మాయ స్వరూపమెట్లుండునోఅని దానిని చూడాలని గొప్ప ఆసక్తితో ఉన్నానని విష్ణువుతో పలికెను.
మాయ త్రిగుణాత్మక సర్వజ్ఞురాలని, జయింపరానిదని శ్రీహరి తెలిపెను. గరుడుని పైనెక్కి వారిరువురు వైకుంఠమునుండి బయలుదేరి అనేక పల్లెలు, పట్టణములు, సెలయేళ్ళు, వనములు, గోశాలలు, పుణ్యనదులు దాటుకుంటూ కన్యాకుబ్జము అనే నగరానికి వచ్చిరి. అచట ఒక దివ్య సరోవరముండెను. తామర పుష్పములు, హంసలు, బెగ్గురు పక్షులు, వికసించిన కమలములతో అలరారుచుండెను. సత్పురుషుల చిత్తము వలె, జలము స్వచ్ఛముగా, సుగంధపూరితములై ఉన్నది. నారదుని దానియందు స్నానము చేయమని శ్రీహరి చెప్పగా నారదుడు జుట్టు ముడివేసుకుని జలములో దిగెను. శ్రీహరి ఒడ్డున నుండి చూచుచుండెను. ఒక్క మునక వేయగానే నారదుని పురుషరూపము పోయి స్త్రీగా మారిపోయెను. శ్రీహరి మాయమయ్యెను. వీణకూడా మాయమయ్యెను. నారదుడు అప్పటినుండి స్త్రీ రూపములో తిరుగుచుండెను. పూర్వస్మృతి కూడా లేదు. అజ్ఞానము ఆవరించెను. తన స్త్రీ రూపమును ఆ నీటిలో చూచి నారదుడు అచ్చెరువందెను.
ఇంతలో తాళధ్వజుడనే రాజు తన రథము, గుఱ్ఱములు, ఏనుగుల పరివారముతో అచ్చటికి వచ్చెను. అతడు మన్మధుని వలె వెలుగుచుండెను. అతడు ఆ స్త్రీవివరములు కనుగొనెను. తనను పెండ్లాడమని అర్ధించెను. స్త్రీ రూపములోని నారదుడు సరేననగానే, ఆ రాజు పెద్ద పల్లకి తెప్పించి ఆమెను అందులో కూర్చోబెట్టి తన భవనమునకు తీసుకొనివెళ్ళి, ఉత్తమ ముహూర్తమున అగ్నిసాక్షిగా ఆమెను పెండ్లాడెను. చాలా అనురాగముతో ఆ స్త్రీమని ఆరాధించెను. సౌభాగ్యసుందరి అనే పేరుపెట్టెను. రాచకార్యములు కూడా విడిచి ఆ స్త్రీతో రమించుచుండెను. వారు అనేక చోట్ల విహారములు సల్పిరి.
స్త్రీగా ఉన్న నారదుని వివేకమంతయు పోయెను. 8మంది కుమారులు కల్గిరి. మనవలు, మునిమనవలు కల్గిరి. గొప్ప భోగములతో కాలము గడిచిపోయెను. అప్పుడప్పుడు పిల్లలకు కలిగే రోగాలకు మనసు విచారించుచుండెను. కుటుంబములో కలహములు రేగినపుడు, అపారమైన దుఃఖము కల్గుచుండెను. మోహము వల్ల కల్గిన అహంకారము ఎక్కువయ్యెను. తాను నారదుడినని, భగవంతుడు ఏర్పరచిన మాయలో చిక్కుకున్నానని అతడు గుర్తించలేదు.
శత్రువులు ఆ రాజ్యముపై దండెత్తిరి. యుద్ధములో పుత్రులు, మనుమలు, మునిమనుమలు హతులైరి. యుద్ధభూమిలో మృతులైన తన కుటుంబమును చూచి ఆ స్త్రీ మిగుల దుఃఖించెను. గట్టిగా విలపించుచుండగా ఒక వృద్ధ బ్రాహ్మణ రూపమున శ్రీహరి అక్కడికి వచ్చెను.
‘‘అమ్మా! నీవెందుకు ఏడ్చెదవు. భర్త, పుత్రులు అనే మోహమున నీవు మునిగితివి. పరలోకమునకు వెళ్ళిన పుత్రులకు తిలోదకములు ఇవ్వవలెను. వారి ఆత్మశాంతి కొరకు స్నానము చేసి తర్పణము విడుము. యిది ధర్మశాస్త్ర విషయము’’ అని పలికి వృద్ధ బ్రాహ్మణ రూపమున ఉన్న విష్ణువు ఆ స్త్రీ ని ఓదార్చెను. బంధు మిత్రులందరితో రాజుతో ఆమె రాజ్యమునకు వచ్చెను.
పరమపావనమైన పుం అనే తీర్థములో వృద్ధ బ్రాహ్మణ రూపమున ఉన్న శ్రీహరి ఆజ్ఞపై పురుషసంజ్ఞక తీర్థమునందు స్నానమొనరించెను. వెంటనే నారదునికి పూర్వ పురుషాకారము వచ్చెను. విష్ణువు ఒడ్డున వీణతో విరజమానుడై వుండెను. శ్రీహరి దర్శన భాగ్యము కల్గిన తోడనే నారదుని మనసును ఆవరించి యున్న మరపు దూరమయ్యెను. మాయా ప్రభావమున తాను స్త్రీగా మారి యిట్టి దుఃఖములో మాయలో కొట్టుకొంటినని అర్థమయ్యెను. తన భార్య ఏమయ్యెనని తాళధ్వజుడు అశ్చర్యపడుచుండెను. అతడు ఆ స్త్రీకొరకు అనేక విధముల విలపించుచుండెను. దుఃఖములో అతడు మునిగిపోయెను.
‘‘ఓ రాజా! సంయోగము, వియోగము లెట్టివి. వేగముగా ప్రవహించు సంసారరూప సాగరమున మానవులు నౌకలో కూర్చున పథికుల వంటివారు. ఈ స్త్రీ నీకు అప్రయత్నముగా లభించెను. పెక్కుకాలము నీవు సుఖించితివి. వియోగము కూడా అటువంటిదే. శోకము పనికి రాదు. తిరిగి వెళ్ళి రాజ భోగములను అనుభవించుము’’ అని రాజునకు బోధించి శ్రీహరి యిది అంతా మహామాయ యొక్క లీల అని చెప్పి పంపించెను. వైరాగ్యముతో తన పౌత్రులకు రాజ్యమిచ్చి, సంపూర్ణ జ్ఞానమును పొందెను.
అపుడు నారదుడు విష్ణుమాయని తెలుసుకొనెను. అది అంతయు పరాశక్తి మహామాయ అని శ్రీహరి నారదునికి ఆ మాయను తెలుసుకొనుట ఎవరికీ సాధ్యము కాదని తెలిపి తన వైకుంఠమునకు తిరిగి వెళ్ళెను. నారదుడు తన తండ్రియగు బ్రహ్మ కడకు చేరుకొనెను.
ఈ వృత్తాంతమంతయు నారదుడు చెప్పగా వ్యాసమహర్షి విని కురుక్షేత్రమున తన పరివారమంతటిని కోల్పోయి గొప్ప మోహములో పడిన వాడై చింతించుచూ, ఈ నారద వృత్తాంతము తెలుసుకున్నాక, గొప్ప వైరాగ్యము కలిగి సారస్వత కల్ప సమయము గాన ‘‘శ్రీమద్దేవీ భాగవతమను’’ పురాణమును రచించుట ప్రారంభించెను. యిది సకల సందేహములను నివారించును. అనేక ఉపాఖ్యానములో నిండి ఉన్నది. వేద ప్రమాణమైనది.
సచ్చిదానంద స్వరూపిణియైన జగదంబయే ఆ మాయను హరింపగలదు. వేరెవ్వరికి సాధ్యము కాదు. ఆమె తన ప్రకాశము చేత మాయను దూరమొనర్చును. ఆ భగవతి ఉపాసనము చేత సర్వ మాయలు, పాపములు నశించును.
దేవీ భక్తియందు శ్రద్ధగలవారికి, శిష్యులకు, పెద్ద కుమారునికి, గురుభక్తిగల్గిన వారి ఎదుటనే ఈ పురాణమును ప్రవచించవలెను. ఎవరంటే వారికి దీనిని వినిపించరాదు. సకల పురాణవేద సారమిది. భక్తితో దీనిని పఠించవలెను. శ్రవణము చేయవలెను. వారే జ్ఞానులగుదురు. సర్వ సంపదలు కల్గును.
******
రచన:  గుండ్లపల్లి రాజేంద్రపసాద్
వెలుగునై
ప్రసరిస్తా
వదనాలను
ప్రకాశింపజేస్తా
గాలినై
వ్యాపిస్తా
సువాసనలను
విరజిమ్ముతా
పువ్వునై
వికసిస్తా
పరవశాన్ని
పంచిపెడతా
పాటనై
రాగము తీయిస్తా
ఆటనై
నాట్యము చేయిస్తా
పలుకులనై
కులికిస్తా
తేనెలను
చిందిస్తా
చిరునవ్వునై
చెంపలకెక్కుతా
అమృతాన్నై
అధరాలలోకూర్చుంటా
కలనై
కల్పనలిస్తా
కలమై
కాగితాలపై రాయిస్తా
అక్షరాలనై
అల్లుకుంటా
పదములై
ప్రవహిస్తా
ఊహనై
ఊరిస్తా
భావమునై
భ్రమలు కలిగిస్తా
అందమునై
అలరిస్తా
అంతరంగంలో
ఆవాసముంటా
కవితనై
కవ్విస్తా
మనసులను
మురిపిస్తా
రచన: టి.వి.యెల్. గాయత్రి
సీసము //
పసుపు వర్ణపు వెల్గు బాటలన్ జల్లుచు
ప్రాగ్దిశ నుదయించె భానుడిలను
కువకువ లాడుచు గూళ్లను వదిలిన పక్షి గణంబుల పాట వినుచు
వడివడిమేల్కొని వయ్యారి భామలు
 పెరుగును జిల్కగ ప్రీతి తోడ
పశువుల తోడ్కొని పాలేళ్ళు ముదముగ
 నాగళ్లు పట్టుచు నడచి రపుడు //
తేట గీతి 
పల్లె నిద్దుర లేచెను
పరవశించి
విరులు వెదజల్లు పుప్పొడి విందు చేయ
తేటి గుంపుల సందడి తేరి చూచి
నవ్వు కొనుచును భానుడు నడువ సాగె //
 చంపక మాల //
తొలితెలి వెల్గులీ భువిని దూకొను చుండెను తేజరిల్లి యా
వెలుగుల గాంచి తామరలు వేడుక నొందగ తెల్ల వారగన్
బరుగిడి తుమ్మెదల్ ముసిరి పంకజమందలి తేనె త్రావ నా
కలకల మంతయున్ గనుచు కంజహితుండరు దెంచె ప్రాగ్దిశన్ //
