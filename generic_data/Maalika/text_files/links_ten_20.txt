రచన: జి. రాజేంద్రప్రసాద్
నోటికి
హద్దూలేదు పద్దూలేదు
తలచిందే తడవుగా
తూటాలుగా మాటలు ప్రేలుస్తుంది
వాన చినుకుల్లా
ప్రేమజల్లులు కురిపిస్తుంది
వసంత కోకిలలా
గానామృతం చిందిస్తుంది
సుమతీ శతకకర్తలా
నీతిని బోధిస్తుంది
మనసుకు
పగ్గాలులేవు సంకెళ్ళులేవు
గాలి వీచినట్లుగా
ఆలోచనలు పరుగెత్తుతాయి
ఆకాశంలో మేఘాల్లా
ఉరుముతాయి మెరుస్తాయి
రెక్కలిప్పిన పక్షుల్లా
ఎగురుతాయి విహరిస్తాయి
కోర్కెలు తీర్చుకోటానికి
కవ్విస్తాయి కష్టపెడతాయి
కవికలానికి
అవధులులేవు అదుపులులేవు
భావాలు పుడితే
బయటకొచ్చి పొంగిపొర్లుతాయి
అక్షరాలు ముత్యాలుగా
అల్లుకుంటాయి పేరుకుంటాయి
పదాలు ప్రాసలతో
పొసగుతాయి పరుగులుతీస్తాయి
ఆయస్కాంతపు శక్తిలా
మనసులను తాకుతాయి తృప్తిపరుస్తాయి
కవితలకు
కుక్కపిల్ల సబ్బుబిళ్ళ అనర్హంకాదు
పద్యాలు
యతిప్రాసలతో అలరిస్తాయి
వచనకవితలు
భావగర్భితమై వెలుగుతాయి
గేయాలు
గంధర్వగానాన్ని వినిపిస్తాయి
పలుప్రక్రియలు
సాహిత్యలోకాన ప్రవహిస్తాయి
సాహితి
అందాలుచూపుతుంది ఆనందంకలిగిస్తుంది
నదిలా
ప్రవహిస్తుంది
గాలిలా
వ్యాపిస్తుంది
కడలి అలల్లా
ఎగిసిపడుతుంది
జాబిలిలా
వెన్నెలకాస్తుంది



 

ఓ గం గణపతియే నమ: ఈ మంత్రం చాలా విశేషమైంది. అంటే దేవతల ప్రభువుకు వందనం చేస్తున్నానని దీని అర్థం. గణపతి మూలాధార చక్రానికి అధిపతి. అందువల్ల ఈ మంత్రంతో మూలధార చక్రానికి శక్తి లభించి ఉత్తేజితమవుతుంది.
మాలిక పత్రిక పాఠకులు, రచయితలకు స్వాగతం సుస్వాగతం.. విఘ్నేశ్వరుడు మీ అందరికీ శుభాలు కలిగించాలని కోరుకుంటున్నాము. రాబోయేవి పండగరోజులు. సంతోషాల సంబరాలు రోజులు.. మాలిక పత్రిక మీకోసం ఎన్నో కొత్త కొత్త కథలు, సీరియళ్లు అందించబోతోంది. ముందు ముందు వినూత్నమైన ఆలోచనలు చేయాలని యోచిస్తున్నాము. కొత్త ప్రయోగాలకు మాలిక పత్రిక ఎప్పుడూ సన్నద్ధంగా ఉంటుంది అని మీకు తెలుసు కదా..
మీ రచనలు పంపవలసిన చిరునామా: maalikapatrika@gmail.com
ఈ మాసపు సంచికలో విశేషాలు మీకోసం…..
 1. జీవన వేదం -1
 2. మోదుగపూలు – 14
 3. తాత్పర్యం – గడ్డి తాడు
 4. సాఫ్ట్‌వేర్ కథలు – ఉప్మా
 5. పరవశానికి పాత(ర) కథలు – జ్వరం
 6. వెంటాడే కథ 12 – ఉత్తరం
 7. ‘గోపమ్మ కథ’
 8. సారు ఏం చేస్తారు?
 9.తెలుగు పలుకలేక మౌనయోగి నైతిని!
10. చిగురించిన శిశిరం
11. కాసులపేరు
12. నింగిని మెరిసిన వర్ణచిత్రం!!
13. జగన్మాత
14. సోమనాథ్ పురా ఆలయం – ప్రశాంతతకు నిలయం
15. కురువంశ మూల పురుషుడు “వసు (ఉపరిచరుడు) చక్రవర్తి”
16. కార్టూన్స్ – CSK
17. కార్టూన్స్ – భోగా పురుషోత్తం
18. అమ్మమ్మ – 39
రచన: మన్నెం శారద
స్వాతి సారథి బేంక్ కెళ్లగానే జానకమ్మని పిలిపించింది రహస్యంగా.
“పిన్నిగారూ! నాకు మళ్లీ అనుమానంగా వుంది. డాక్టరు దగ్గరకెళ్దాం” అంది భయంగా.
జానకమ్మ స్వాతిని తేరిపారా చూసింది.”నువ్వు చదువుకున్నావ్ గాని బొత్తిగా బుద్ధిలేదే అమ్మాయ్. ఇప్పటికే రెండుసార్లయింది. మొన్నటిసారే మూల్గుతూ ప్రాణానికి ముప్పంటూ నసిగి విసిగి చేసింది. ఈసారి వెళ్తే మొహన్నే వూస్తుంది. నావల్ల కాదు బాబు” అంది.
స్వాతి “అలా అంటే ఎలా పిన్నిగారూ, మీరు కాకుంటే నాకెవరు దిక్కు?” అంది ఏడుపుమొహం పెట్టి.
జానకమ్మ కాస్త మెత్తబడింది.”అదీ నిజమేననుకో. అయినా ఏదో మాత్రలుపయోగించమని డాక్టరు ఎన్నిసార్లు చెప్పింది నీకు. వింటేనా? ఇలా ఎన్నిసార్లు కొంపమీదకు తెచ్చుకొని పరుగులు పెడతావ్?”
“మీకు తెలియందేముందు పిన్నిగారూ. ఆ మాత్రలు ఎక్కడైనా పొరపాటున కన్పిస్తే నా కొంప మునిగిపోతుంది. ఆయన దృష్టిలో జీవితాంతం దోషిగా నిలబడాల్సొస్తుంది. ఈసారికి…” అంటూ బ్రతిమాలింది స్వాతి.
ధైర్యం చేసి జానకమ్మ స్వాతిని తీసుకొని డాక్టరు దగ్గరకు ప్రయాణమైంది. వీళ్లను చూస్తూనే డాక్టరు ముఖం చిట్లించింది.
పేషెంట్లందరినీ పంపించేసి చివరగా స్వాతిని పిలిచింది.
“ఏవిటి ట్రబుల్?” అంది యధాలాపంగా.
“ఏవుంది? మామూలే? అమ్మాయికి మళ్లీ నెల తప్పింది!” అంది జానకమ్మ.
డాక్టర్ వాళ్లిద్దరివైపూ తీక్షణంగా చూసింది.
“ఏమ్మా! పోయినసారి నీకేమని చెప్పేను? ఈసారిలాంటి పని చేస్తే ప్రాణానికే ముప్పని చెప్పలెదూ. మొన్ననే చాలా బ్లడ్ పోయింది. ఇంకా నీ ముఖం చూడు, ఎలా పాలిపోయిందో. ఇష్టం లేకపోతే ముందే జాగ్రత్తపడాలి. లేదంటే చచ్చినట్టు కనాలి. సారీ, నా వల్ల కాదు” అని ఖచ్చితంగా.
స్వాతి బిక్కమొహం పెట్టేసింది.
జానకమ్మ బ్రతిమాలటం మానలేదు.
“మీరలా అంటే ఎలాగమ్మా. ఈసారికెలాగో చూడండి. ఇంకోసారి రాము. డబ్బు ఎంత కావాలన్నా తీసుకోండి”
డాక్టర్ తీవ్రంగా చూసింది.
“ప్రాణం పోతుందని చెబితే వినరేం. చావటానికి నాకెదురు డబ్బు యివ్వడమెందుకు? కానీ ఖర్చు లేకుండా చావొచ్చు” అంది కోపంగా.
ఇద్దరూ ఈసురోమంటూ యిల్లు చేరేరు.
స్వాతి మంచమ్మీద పడుకొని కళ్లనీళ్లు పెట్టుకుంటుంటే జానకమ్మ “ఏం చేస్తాం? అది వుత్త పట్టుదల మనిషి. కాదంటే.. చ్స్తే దానిచేత మళ్లీ ఆ దేవుడు కూడా ఔననిపించలేడు” అంది ఓదార్పుగా.
“అదికాదు పిన్నిగారూ! ఈసారి యిది పోగొట్టుకోకపోతే నేను అన్నివిధాలా నష్టపోతాను” అంది దుఃఖంతో.
“అదేమిటి?” అంది జానకమ్మ ఆరాగా.
“నేను మీకు చెప్పనేలేదు. మా మామగారు ఆస్తంతా ఆయన పేరున పెట్టేరు. ఆ ఆస్తి మీద నాకేం మమకారం లేదు. ఆ డబ్బువల్ల ఆయన మనసు మారి, రేపు తనకంటూ పిల్లలు కలిగితే నానీని నిరాదరించరూ. అది చూసి నేను భరించగలనా” అంది మనస్తాపంగా.
జానకమ్మ ఆశ్చర్యంగా చూసింది.
“ఎంతపని చేసేడు ఆ ముసిలోడు. సొంత మనవడికన్నా ఈయనగారు ఎక్కువయ్యేరన్నమాట. అయ్యో, అయ్యో.. కలికాలం తల్లీ. డబ్బుకు లొంగనివాడెవడు? ఈ సంగతి ముందే చెప్పేవు కాదేం. అంత ఆస్తి మూటగట్టుకున్నవాడు నీ కొడుకుని చూస్తాడన్నమాట కల్ల. అయ్యో నాయనా శేఖరం. చచ్చి ఏ లోకాన వున్నావో కానీ, నీ కొడుకు గతి చూడు. ఏమవబోతున్నదో?” అంటూ రాగాలు తీసింది జానకమ్మ.
స్వాతి బెంగగా మంచంకోడుకి తలాన్చి పడుకొంది.
“నీ దగ్గర డబ్బెంత వుంది?” అంది జానకమ్మ ఉపాయం తోచినట్లు వుషారుగా.
“అయిదారువేలుంటుంది. బేంక్‌లో వుంది”
“సరే, ఓ రెండు వేలు తెప్పించు. డాక్టర్ సుశీల అని మన పక్క మూడవ వీధిలోనే వుంది. డబ్బు కాస్త ఎక్కువగానే గుంజుతుంది కానీ పనవుతుంది” అంది జానకమ్మ.
“బేంక్‌లో ఆయన వుంటారు ఎలా?” అంది ఆమె భయంగా.
“మరేం చేద్దామంటావ్. నేనొక నాటుమందిస్తాను. మింగుతావా మరి.”
స్వాతి భయంగా చూసింది.
జానకమ్మ ధైర్యం చెబుతున్నట్లు చూసి “ఏం ఫర్వాలేదు. మా కాలంలో ఈ ఆసుపత్రులూ, ఫేమిలీ ప్లానింగులూ ఎక్కడివి. ఇష్టం లేకపోతే చటుక్కున ఏ ఎరుకలసాని దగ్గరో నాటుమందు తీసుకుని మింగేసేవాళ్లం. మంచెమెక్కి పడుకోవటాలూ అవీ మేమెరగం. మూడోరోజే గుండ్రాళ్లలా తిరుగుతూ దంపుడు పనులు కూడా చేసేసేవాళ్లం.” అంది.
ఆమె మాట్లాడలేదు.
“ఏం మాట్లాడవు? నీ ఇష్టం. కంటానంటే నాకేం అభ్యంతరం లేదు. నీ కొడుకు సంగతి నువ్వాలోచించుకోవాలి గాని మధ్యలో నాదేవుంది?” వెళ్లడానికి లేచింది.
“పిన్నిగారూ మీ యిష్టం” అంది స్వాతి నిర్ణయానికొచ్చినట్లు.
“ఒక్క నిమిషం. ఇప్పుడే తెచ్చిపెడతాను” అంటూ జానకమ్మ వుషారుగా క్రిందకెళ్లింది.
ఇంకావుంది..
రచన: గిరిజ పీసపాటి
అయినా, వచ్చిన కార్యం ముఖ్యమైనది కనుక  ప్రసన్నంగానే ఆయనతో “అవన్నీ నిజం కాదు మామయ్యగారు. ఒక్కసారి ఇంటికి రండి. ఇన్నాళ్లు మేమెందుకు అక్కడికి రాలేదో, అసలు ఆయనకి, నాకు మధ్య జరిగిన గొడవేమిటో వినండి. ఆ తర్వాత మీరే శిక్ష విధించినా నేను, పిల్లలు భరిస్తాము. ఈ ఒక్కసారి నా మాట మన్నించండి” అని వేడుకుంది.
“నన్ను అభిమానించేవారు, నేను తమ ఇంటికి వస్తే చాలు అనుకునేవారు చాలామంది ఈ ఊరిలో ఉన్నారు. మీరేం మాట్లాడాల ను కున్నా రాముడువలస వచ్చి మాట్లాడండి. లేదంటే ఇక్కడే బతకండి. ఏం చూసుకొని ఇన్నాళ్లు ఇంత ధైర్యంగా బతికారో, ఇకమీద ఎలా బతుకుతారో నేనూ చూస్తాను” అన్నారాయన అంతే కోపంతో.
ఈ మాటలు అన్నీ ఆయన పక్కనే ఉండి వింటున్న భమిడిపాటి మూర్తి ఒక వ్యంగ్యంతో, హేళనతో కూడిన నవ్వు నవ్వడం చూసిన నాగ మనసు ఇక తట్టుకోలేకపోయింది. చిన్నతనం నుండి తనని వాళ్ళ అమ్మానాన్నలు సొంత బిడ్డలా చూసుకున్నారు. వీడు, వీడి చెలెళ్లు, తమ్ముళ్లు కూడా తనని వారి పెద్దక్కలా చూసుకునేవారు.
ఆ అనుబంధంతోనే ఈ ఊరిలో కండక్టర్ గా ప్రైవేటు బస్సుల్లో వాడు పని చేసినన్నాళ్ళు తమ ఇంట్లోనే ఉంటూ, తనకి వచ్చిన జీతం మొత్తం ఇంటికి పంపేవాడు. అయినా తను గాని, తన భర్త గాని ఏనాడు వాడిని రూపాయి అయినా ఇమ్మని అడగలేదు. అన్ని సంవత్సరాలు తను వండి పెడితే తిన్నాడు.
ఆఖరికి తను కండక్టర్ గా ఉన్న బస్సు డ్రైవర్ యాక్సిడెంట్ చేయడం వల్ల, అందులోని ప్రయాణికులు కొందరు మరణించడం వల్ల, అప్పటి ప్రజలంతా ప్రైవేట్ బస్సులను నిషేధించమని పెద్ద ఉద్యమం లేవదీసి, ధర్నాలు, రాస్తారోకోలు వంటివి చేయడం వల్ల, వీడి ఉద్యోగం ఊడిపోవడంతో తిరిగి రాముడువలస చేరుకున్నాడు. ఇలాంటి వాడు కూడా ఈనాడు అలా హేళనగా నవ్వడం అస్సలు భరించలేకపోయింది.
ఇలా మామయ్య గారితో మాట్లాడుతూ ఉండగానే, రైల్వే స్టేషన్ ఎంట్రన్స్ గేటు కూడా వచ్చేసింది. ఆయన తమను తిడుతున్న సమయంలో అక్కడి ప్రయాణికులు ఎంతోమంది తమ వంకే వినోదంగా, విచిత్రంగా చూడడం గమనించి, ఇక మాట్లాడినా ఉపయోగం లేదనుకొని, “ఆఖరిగా ఒక్క మాట మామయ్యగారు. మీ అబ్బాయిని ఒక్కసారి ఇంటికి రమ్మనండి”.
“నెల రోజుల్లో నానికి పదవ తరగతి, పాపకి, గిరిజకి ఇంటర్మీడియట్ రెండవ సంవత్సరం పరీక్షలు జరుగుతున్నాయి. ఆ పరీక్షలవం గానే ఆయనతో కలిసి, మేము రాముడువలస వచ్చేస్తాం. ఆ తర్వాత మీరు ఎలా చెప్తే అలా వింటాం”.
“ఆయన ఒక్కసారి ఇక్కడికి వస్తే ఆయనకు, మాకు కూడా గౌరవంగా ఉంటుంది. దయచేసి ఈ ఒక్క మాట నా మాటగా ఆయనకు చెప్పండి. పిల్లల కోసమైనా ఒక్క మారు ఆయనను పంపించండి”.
“సమస్యని ఆయన వైపు నుండే కాక, ఒక్కసారి మా వైపు నుండి కూడా ఆలోచించండి. వెళ్ళొస్తాం మామయ్యగారు” అని చెప్పి మామగారికి నమస్కరించి, పిల్లలతో సహా రైల్వేస్టేషన్ బయటకు వచ్చి, అక్కడికి రెండు కిలోమీటర్ల దూరంలో ఉన్న తమ ఇంటి వైపు నడవసాగింది. ఆటోలో వెళ్లే డబ్బులు మిగిలిస్తే కొన్నాళ్ళు కూరగాయలు వస్తాయి మరి.
పెద్దాయనతో మాట్లాడి ఇంటికి వచ్చిన నాలుగు రోజులకే గిరిజకు ఉన్నట్టుండి విపరీతమైన నడుము నొప్పి వచ్చి, మంచం పట్టింది. మంచంలో కూడా కాస్త కదలాలన్నా విలవిలలాడిపోసాగింది. దాంతో తిండి తినడానికి కూడా లేచి కూర్చోలేకపోయేది.
నాగ మధ్యాహ్నం షాప్ నుండి వచ్చేటప్పుడు రోజూ ఒక కొబ్బరి బోండాం తెచ్చేది. ఆ నీటిని వసంత ఒక గ్లాసులోకి వంపి, స్పూన్ తో నోట్లో పోస్తే తాగేది. రోజు మొత్తానికి అదే ఆహారం కావడంతో, పడుకుని చదువుకుందమన్నా పుస్తకం పట్టుకునే శక్తి లేక చదవలేక పోయేది.
చదువు అంటే ఎంతో ఇష్టపడే గిరిజ, నడుము నొప్పి కన్నా పరీక్షల సమయంలో చదవలేకపోతున్నానే అనే బాధకి ఏడ్చేది. వసంత, నాని తమ చదువుల్లో ఉండడంవల్ల, నాగ మధ్యాహ్నం పూట తన భోజనం అయ్యాక, కాసేపు గిరిజ ఆరోజు ఏ సబ్జెక్టు చదవాలను కుంటుందో కనుక్కొని, తను పడుకున్న పట్టె మంచం పక్కన కుర్చీలో కూర్చొని, ఆ సబ్జెక్టు పుస్తకాన్ని గిరిజకు ఒక గంట చదివి వినిపించేది. అలాగే రాత్రి భోజనం అయ్యాక కూడా ఒక గంట చదివి వినిపించేది.
ఇలా వారం రోజులు గడిచాయి. అయినా గిరిజ నడుము నొప్పి తగ్గకపోగా, ఇంకా ఎక్కువైంది. నాగ షాప్ కి వచ్చే మెడికల్ రిప్రజెంటేటివ్స్ అందరికీ గిరిజ పడుతున్న బాధను చెప్పి, పెయిన్ కిల్లర్స్ శాంపిల్స్ అడిగి తీసుకొని, గిరిజ చేత మింగించేది. అయినా ఏమాత్రం ఫలితం లేకపోయింది.
ఇంతలో ఎమ్క్యూర్ ఫార్మాసిటికల్స్ కంపెనీ వారు ఐబుప్రోఫెన్ Ibuprofen 800 mg టాబ్లెట్స్ మార్కెట్లోకి ప్రవేశపెట్టారు. అవి నడుము నొప్పికి బాగా పనిచేస్తాయని ఆ కంపెనీ రిప్రజెంటేటివ్ ప్రసాద్ గారు చెప్పడంతో, వాటిని రోజుకి మూడు టాబ్లెట్స్ చొప్పున గిరిజ చేత మింగించింది నాగ.
ఎలాగోలా పరీక్షల సమయానికి గిరిజ కోలుకోవాలని నాగ ఉద్దేశం. ఆ టాబ్లెట్స్ వెయ్యడం వల్ల కేవలం పది నిమిషాలు కూర్చోగలిగేది గిరిజ. ఆ పది నిమిషాల్లోనే కొద్దిగా భోజనం చేసేది. కనీసం డాక్టర్ దగ్గరికి తీసుకెళ్లాలన్న లేవలేని పరిస్థితి. ఇంతలో పరీక్షల తేదీ రానే వచ్చింది.
వాళ్ళ ఇంటికి నాలుగు కిలోమీటర్ల దూరంలో ఉన్న బుల్లయ్య కాలేజీ వాళ్ల పరీక్షల సెంటర్. వసంత ఇంటికి ఆటోని తీసుకొచ్చి, మెల్లిగా గిరిజని ఆటోలో కూర్చోబెట్టి, కాలేజీ దగ్గర దిగాక, పరీక్ష హాల్లో గిరిజ సీటు దగ్గర తనని కూర్చోపెట్టి, తన పరీక్ష హాల్ కి వెళ్ళేది.
వసంతది ‘HEC గ్రూప్’ తెలుగు మీడియం అవడం వల్ల, గిరిజది ‘CEC గ్రూప్’ ఇంగ్లీష్ మీడియం అవ్వడం వల్ల, అదే కాలేజీలో ఉన్న వేర్వేరు బ్లాక్స్ లో ఉన్న హాల్స్ ఇద్దరికీ పరీక్షల సెంటర్ గా ఇచ్చారు. అతి కష్టం మీద కూర్చొని పరీక్ష రాసేది గిరిజ.
వసంత కూడా తను పరీక్ష రాయడం పూర్తవుగానే, తిరిగి గిరిజ ఉన్న చోటుకు వచ్చి, తనని మెల్లగా నడిపించుకుంటూ ఆటో దగ్గరకు తీసుకొచ్చి, అదే ఆటోలో ఇంటికి తీసుకువచ్చేది. ఆటో డ్రైవర్ కి ముందుగానే పరీక్ష ఏ సమయానికి అవుతుందో చెప్పి, కాలేజ్ గేటు వద్ద వెయిట్ చేయమని చెప్పడంతో, అతను వీళ్ళు వచ్చే సమయానికి రెడీగా ఉండేవాడు.
అటు నాని కూడా తన పరీక్షలు రాయసాగాడు. పది రోజుల్లో ముగ్గురి పరీక్షలు పూర్తయ్యాయి. పరీక్షలు పూర్తయ్యాక నాని టిసీ తీసుకోవడానికి ఒక రోజు స్కూల్ కి వెళ్లి పరుగున, వగరుస్తూ ఇంటికి వచ్చాడు.
“ఏం జరిగింది తమ్మూ? ఎందుకంత పరిగెడుతూ వచ్చావు? టిసి తీసుకున్నావా?” అని అడిగిన పెద్ద అక్కకు, తను స్కూల్ కి వెళ్ళినప్పుడు హెడ్ క్లర్క్ ద్వారా విన్న విషయం చెప్పాడు. అది విని వసంత, గిరిజ కూడా నిర్ఘాంతపోయారు.
“సరే! అమ్మ వచ్చేవరకు ఆగండి. అమ్మకు విషయం చెప్పి, ఏం చేయాలో ఆలోచిద్దాం. అంతవరకు మీరు ఈ విషయం గురించే ఆలోచిస్తూ బాధపడకండి. అలాగే అమ్మ రాగానే హడావుడిగా ఈ విషయం చెప్పాలని చూడకండి. భోజనాలు అయ్యాక నేనే అమ్మతో చెప్తాను. లేకపోతే అమ్మ భోజనం కూడా చెయ్యకుండా బాధపడుతుంది” అంది వసంత.
ఇంతలో నాగ షాప్ నుండి రానే వచ్చింది. అక్క చెప్పినట్టుగానే నాని, గిరిజ అసలేం జరిగనట్లే మామూలుగా ఉండడానికి ప్రయత్నించారు. “నువ్వు కాళ్లు కడుక్కొని రామ్మా! త్వరగా భోజనం చేసేస్తే, కాసేపు నువ్వు రెస్ట్ తీసుకోవచ్చు” అంది వసంత.
భోజనాలు అవగానే, తల్లిని కూర్చోబెట్టి నాని తనకు చెప్పినా విషయం చెప్పడం మొదలు పెట్టింది. “అమ్మా! నీకో విషయం చెప్పాలి. కాస్త ప్రశాంతంగా విను. రెండు రోజుల క్రితం నాన్న వైజాగ్ వచ్చి తన ఉద్యోగానికి రాజీనామా చేసి వెళ్లారట.”
“ఈ విషయాన్ని టిసి తీసుకోవడానికి స్కూల్ కి వెళ్ళిన తమ్ముడికి హెడ్ క్లర్క్ రామదాస్ గారు చెప్పారట. తాతే నాన్నను స్వయంగా తీసుకొచ్చి, నాన్న చేత రాజీనామా చేయించి తీసుకెళ్లారట” అంటూ జరిగిన విషయం చెప్పింది వసంత. 
                        ***** సశేషం ******

ఏదేశమేగినా ఎందుకాలిడినా ఏ పీఠమెక్కినా – భారతీయత ఔన్నత్యమే వేరు. భారతీయ జీవన విధానం అపూర్వం అద్వితీయం. వేరు పురుగుల్లా, బురదలో దొర్లే జీవాల్లా ఎందరున్నా అక్షయ పాత్రల్లా ఆర్తులకు అండగా నిలిచేవారు, ధర్మాన్ని మరచిపోని మహాత్ములు ఉన్నంతవరకు ఈ ధర్మపధం ఈ యాత్ర కొనసాగుతాయి.
బ్రతుకు బ్రతకనివ్వు అదే జీవన వేదం. 
రచన: స్వాతీ శ్రీపాద 
ఆది దేవ నమస్తుభ్యం ….
ప్రసీద మమ భాస్కరః
ప్రభాకర నమస్తుభ్యం
దివాకర నమోస్తుతే …. 
సరిగ్గా ఉదయం సూర్యోదయం జరిగే వేళకు పెరట్లో తూర్పుకు అభిముఖంగా నిలబడి కళ్ళు మూసుకుని చేతులు జోడించి మంద్ర స్వరంలో సూర్యాష్టకం చదువుకున్నాడు రవికిరణ్.
తొలి కిరణాలు కనురప్పలపై వాలాక కళ్ళు తెరిచాడు.
ఉదయం నాలుగున్నరకు నిద్రలేవడంతో వారి దినచర్య మొదలవుతుంది.
సీత కూడా ఉదయమే నిద్రలేచి ముందుగా బ్రష్ చేసుకుని దినవారీ కార్యక్రమం ఆరంభిస్తుంది. ముందుగా ఇంట్లో పనులు -ఇల్లు ఊడ్చి, ఉప్పూ నిమ్మరసం, కలిపిన నీళ్ళతో తుడుచుకున్నాక, సింక్ లో ఉన్న గిన్నెలు తోమి చక్కని టవల్ తో తుడిచి బోర్లించుకున్నాక కాఫీ కోసం నీళ్ళ కెటిల్ ఆన్ చేసి, మరో పక్క స్టౌ మీద పాలు సిమ్ లో పెట్టి, బయట ఇంటి ముందు తుడిచి నీళ్ళు చల్లి ముగ్గు వేస్తుంది.
సన్నటి వేళ్ళ మధ్య నుండి మరింత సన్నగా జారే ముగ్గుపొడి అందమైన రంగవల్లిని తీర్చిదిద్ది వాకిలిని అలంకరిస్తుంది.
ఈ లోగా రవికిరణ్ ఉదయం తన వంతు పనులుగా పెరట్లో కూరగాయల మడుల సంరక్షణ పూర్తి చేసి, అప్పటికే ఆకలితో సిద్ధంగా ఉన్న ఆవుదూడను వదిలి దానికి కావలసినన్ని పాలు తాగిందనిపించాక పెద్ద పాల చెంబు తీసుకుని పాలు పితికి సీతకు అందిస్తాడు.
ఆ వెనక స్నాదులు ముగించుకుని సరిగ్గా సూర్యోదయ సమయానికి ఉదయించే రవి బింబం ఎదురుగా సరిగ్గా ఎనిమిది నిమిషాల సమయం గడపడం అలవాటు.
ఇంట్లోకి వచ్చేసరికి సీత స్నానం ముగించి దేవుడి ముందు దీపం వెలిగించి ఇద్దరికీ కాఫీ గ్లాస్ లు సిద్ధం చేస్తుంది. ఇద్దరూ పెరట్లో సిమెంట్ సోఫా మీద కూచుని కాఫీ తాగుతూ మధ్యమధ్యన మాటలు కలబోసుకుంటారు.
” ఈ మల్లె చెట్లేమిటీ ఇంకా ఫిబ్రవరి వచ్చీ రాక ముందే మొగ్గతొడుగుతున్నాయి?” ఆశ్చర్యంగా అడుగుతుంది సీత. కొమ్మ కొమ్మనా పొటమరిస్తున్న చిరుమొగ్గలను చూస్తూ …
“పాపం కాస్త వేడి పెరిగే సరికి తికమక పడుతున్నాయిలా వుంది. అయినా చీడ పడుతోందని ఆకు దూసేశానుగా అది కూడా ఒక కారణం కావచ్చు. లేదూ వెండి తీగల్లా మెరుస్తున్న నీ వేలెడు జారు ముడి లోకి చేరాలన్న ఆత్రం కూడా కావచ్చు…”
మూతి ముడుచుకుని చిరు కోపం నటించింది సీత. అంతలోనే అందుకుంటూ-
“అక్కడికి మీ తలమీద ఏదో నల్ల రేగడి మాగాణి ఉన్నట్టూ ..” సాగదీసింది.
నవ్వుకున్నాడు రవికిరణ్.
“ఎంత ఉక్రోషం, అయినా ఎంత సౌమ్యం వచ్చేసింది సీతా నీకు… ఒక్క సారి “రవీ” అని అరుస్తా వనుకున్నాను.”
ఖాళీ కాఫీ గ్లాస్ అందుకుంటూ –
“ఇది మరో జన్మ కదా … గతం ఎప్పుడో విస్మరించేసా … సరే … ఇహ ఈ రోజు కూరలు సేకరించాలి కదా … పదిన్నర అయే సరికి పాకెట్స్ తయారు చెయ్యాలి. లేవండి బుట్టలు తెస్తాను…” అంటూ లేచింది సీత.
అవును ఇద్దరూ ఇంటి వెనకాల ఉన్న ఎకరం స్థలం లో కూరలు పండిస్తారు సేంద్రియ విధానాన. వారానికో సారి ఆ కూరగాయలు సేకరించి కొంత ఇంటికి ఉంచుకున్నా మిగతావి ఆర్గానిక్ స్టోర్ కి సప్లై చేస్తారు.
లుంగీ మోకాళ్ళ వరకు పైకి ఎగకట్టి, లేచాడు రవికిరణ్ సాలోచనగా బాల్యంలోకి భౌతికంగా తోటలోకి సాగుతూ… 
***** 
పెద్ద నగరమూ, పట్నమూ కాని ఆ టవున్ లో ఆరో తరగతిలో చేరాడు రవికిరణ్.
ముగ్గురక్కల తరువాత లేకలేక పుట్టిన వాడు.
ఆదిత్య హృదయం చదివి ఆదివారాలు పాఠించాక సూర్యోదయం వేళ పుట్టాడని రవికిరణ్ అని పేరు పెట్టుకున్నారు.
ఊహ తెలిసే వరకూ ఇంట్లో ఏం జరుగుతోంది అని పెద్దగా తెలిసేది కాదు.
లంకంత ఇల్లు అయినా ఏ సౌకర్యాలూ లేని ఇల్లు. కనీసం ప్రాధమిక సౌకర్యాలు కూడా.
మట్టిగోడలు పైన రేకులు
ఎలెక్ట్రిసిటీ లేదు. లాంతర్లు, కిరసనాయిల్ దీపాలు.
అయినా వంశోద్ధారకుడు కాబట్టి అరచేతుల మీదే చూసుకునే వారు వీర వెంకట సత్య మూర్తి, వరహాలమ్మా, అతని తల్లీ తండ్రీ.
అతని అమ్మా నాన్నా కూడా పెద్ద కుటుంబాల్లో పుట్టినవారే.
ఏ కుటుంబం లోనూ పదిమందికి తక్కువకాని సంతానం.
రెక్కల కష్టం తప్ప పెద్ద సంపదలూ ఆస్తిపాస్తులూ లేనివారే.
ఆప్యాయతలకు మాత్రం తక్కువ లేని కుటుంబాలు. పెట్టిపోతలు ఉన్నా లేకున్నా ప్రేమలకు మాత్రం కొదవలేదు.
ఆ రోజులు మళ్ళీ ఒకసారి రవికిరణ్ కళ్ళముందు నడయాడాయి.
పనిమనిషి అన్న మాట తెలియని రోజులు. వరహాలమ్మ ఉదయమే నిద్రలేచేది, సూర్యోదయం కాకమునుపే.
బయటకు వెళ్ళాలన్న బెంగలేదు, పరుగులు పెట్టాలన్న ఆత్రుతా లేదు. స్కూల్ కి వెళ్ళే పిల్లలకోసం రాత్రే కాస్త ఎక్కువ అన్నం వండేసేది.
నూతి గట్టు మీద స్నానాలు చేసి ఉదయం చద్దన్నం నిమ్మకాయో, మాగాయో కొంచం నూనె చుక్క, ఆ తరువాత మజ్జిగన్నం తిని స్కూల్ కి వెళ్ళేవారు.
స్కూల్ అయిదు నిమిషాల నడక దూరం గనక మధ్యాన్నం ఇంటికి వచ్చి అన్నం పప్పుచారు, కూర తో భోజనం ముగించుకుని మళ్ళీ స్కూళ్ళకు వెళ్ళే వారు.
అప్పట్లో స్కూల్ టైమింగ్స్ ఉదయం పది నుండి ఒంటిగంట వరకూ మళ్ళీ రెండు నుండి నాలుగు వరకూ ఉండేవి. పిల్లల మీద ఎలాటి ఒత్తిడీ ఉండేది కాదు. వరహాలమ్మ ఉదయం లేచి చల్ల కవ్వం తీసుకుని పెరుగు చిలికేది.
సరిగ్గా అది ఒక గంట పని. చిలుకుతూ రుక్మిణీ కల్యాణం, గజేంద్రమోక్షం ఆసాంతం వల్లెవేసేది. పెద్ద చందమామ ముద్దంత వెన్న తీసి నీళ్ళలో వేసేలోగా ఆవిడ వల్లెవెయ్యడం పూర్తయేది. ఈ లోగా పెద్దమ్మాయి వాకిలి చిమ్మిముగ్గు వేస్తే రెండో పిల్ల మూడో పిల్ల గిన్నెలు తోమే వారు.
అన్నీ ఇత్తడి గిన్నెలే. బంగారం మెరుపు వచ్చేలా వెలిబూడిద సన్నని ఇసుక కలిపి తోమే వారు.
అప్పుడప్పుడే వస్తున్న స్టీల్ మాత్రం మెత్తటి బూడిదతో తోమే వారు.
పెరట్లో ఎండిన చెట్లకొమ్మలు రాలిన ఆకులతో ఇత్తడి కాగు పెట్టి నీళ్ళు కాచుకునే వారు. అదీ శీతాకాలం లో.
అసలు నూతి నుండి తోడుకున్న నీళ్ళు వేసవిలో చల్లగానూ, చలికాలాన వెచ్చగానూ ఉంటాయి. స్నానం చేస్తూనే ఎవరి బట్టలు వాళ్ళు ఉతికేసుకోడం, ఎండలో ఆరేసుకోడం అయిపోయేది.
ఆరుగురు ఉన్న ఆయింటికి నెలకో అరబస్తా బియ్యం మిగతా పప్పు దినుసులు, కిరోసిన్ రెండు మూడు సబ్బులు తప్ప పెద్దగా ఖర్చు ఉండేది కాదు.
ఇంట్లో రెండు గేదెల పాడి, పండించుకునే కూరగాయలు ఆదరువులను అందించేవి.
ఎప్పుడో పండగలకు తప్ప నూనె మూకుడు పొయ్యి ఎక్కేది కాదు.
అల్లాగే కొత్త బట్టలూ పండగలకే.
జాడీలు జాడీలు ఊరగాయలు ఉండేవి. నిమ్మకాయ, చింతకాయ, ఆవకాయ, మాగాయ.
మూడు వందల అరవై అయిదు రోజులూ మొదలు ఎర్రటి ఆవకాయతో భోజనం మొదలు పెడితే గాని కుదరదు వీరవెంకట సత్యమూర్తికి.
ఉదయం అంతా తోటపని, బజారుపని, అపరాహ్ణం వేళ సుష్టుగా భోజనం, మధ్యాన్నం ఒక కునుకు, నిద్రలేచి అరకప్పు కాఫీ తాగి తన హోమియో క్లినిక్ కి వెళ్తే రాత్రి తొమ్మిదింటికి తిరిగి రాడం, రాత్రిపూట అందరూ ఒకే సారి భోజనాలు.
ఓ గంటపాటు పిల్లలకు తోచిన కధలు చెప్పేవారు.
రాత్రి పదిలోపల నిద్ర ఉదయం అయిదుకల్లా లేవడం ఎప్పుడో ఆరోగ్యం బాగా లేకపోతే తప్ప ఈ దినచర్యలో మార్పు ఉండెది కాదు.
సావకాశంగా వంట చేసేది వరహాలమ్మ.
రెండు గేదెలు ఉండేవి. ఇంటికి సరిపడా పాలు ఉంచుకుని మిగతావి ఒకరిద్దరికి వాడుకగా పోసేవారు. వాళ్ళే ఇంటికి వచ్చి తీసుకెళ్ళే వాళ్ళు. అలాగే కొంతపెరుగు, నెయ్యి కూడా అమ్మి పొదుపు చేసేది.
“ఆడపిల్లలున్నారు పెళ్ళీ పేరంటాలు ఎంత పొదుపు చేస్తే అవ్వాలి?” అనేది ఎవరైనా ఎద్దేవా చేస్తే.
ఆ పాలు పెరుగు చెంబులు గిన్నెలు శుభ్రంగా తోమి బోర్లించుకోడం, పెరట్లో కూరలు తెచ్చి, స్నానం పూజా ముగించి వంటా వార్పూ చేసే సరికి సరిగ్గా ఒంటిగంట.
అందరి భోజనాలు ముగిసి అన్నీ సర్దుకుని వంటింటి గడప మీద తలపెట్టుకుని ఓ గంట కునుకు తీసేది.
వరహాలమ్మ ఆ రోజుల్లో ఏడో తరగతి వరకూ చదువుకుంది. ఇంత పొదుపు చేసినా రెండు వారపత్రికలు కొనడానికి వెనుకాడేది కాదు.
ఆ పత్రికలు చదవడం, ఇరుగు పొరుగుకు సాయం అవసరం అయితే చేయూతనివ్వడం అదే కాలక్షేపం.
సాయంత్రం వంట చీకటి పడకముందే ముగించి పాలు తోడు బెట్టడంతో కార్యక్రమం ముగిసినా ఆడపిల్లలకు తనకు తెలిసిన పాటలు నేర్పేది.
ఇహ పిల్లల విషయానికి వస్తే, ఇంటి ముందు ఇరవై నాలుగు గంటలూ ఇత్తడి గంగాళంలో నీళ్ళు చెంబు ఉండేవి. ఎవరు బయటి నుండి ఇంటికి వచ్చినా కాళ్ళుకడుక్కునే లోపలికి రావాలి.
స్కూల్ నుండి రాగానే బట్టలు మార్చుకుని వాటిని ఉతికి ఆరేసుకోవాలి.
కాళ్ళూ చేతులూ శుభ్రంగా కడుక్కుంటే గాని ఇంట్లో ఏమీ ముట్టుకోకూడదు.
సాయంత్రం ఆరు వరకూ చదువుకోవలసిందే. కదలడానికి వీల్లేదు.
లాంతరు గ్లాస్ లూ , దీపంబుడ్డి గ్లాస్ లూ ముగ్గుపొడితో శుభ్రంగా తుడిస్తే మిలమిలలాడేవి.
ఏ చీకూచింతా లేని కాలం ఎంత వేగంగా గడిచిపోయిందో…
“ఏమండోయ్” సైరన్ లా వినబడేసరికి ఉలికిపడ్డాడు.
“అబ్బ అంత అరుపేమిటి గుండెలదిరేలా?”
“ఎన్నిసార్లు పిలిచాను? తమరు ఏలోకాల్లో ఉన్నారో … దొండకాయల్తో బాటు ఆకులూ కోసేస్తున్నారు … మనం మనుషులమండి. ఆకులు మెయ్యం”
గతుక్కుమన్నాడు రవికిరణ్. నిజమే కాయలతో బాటు ఆకులూ కోసేస్తున్నాడు.
” ఏదో … పరధ్యానంలో ఉండి… ”
“అమెరికా వెళ్ళిపోయారా ?”
“ఉహు బాల్యంలోకి …”
ఎన్నోమార్లు ఆ విషయాలన్నీ సీతతో పంచుకున్నవే. 
*****
స్కూల్ కి వెళ్ళే రోజులు గుర్తుకు వచ్చాయి రవికిరణ్ కు.
సరిగ్గా ఇంటికి నాలుగు నిమిషాల దూరంలో స్కూల్.
మొదటి బెల్ కొట్టాక కూడా పరుగెత్తినా సరిపోయేది.
స్వతహాగా వచ్చిన జ్జాపక శక్తి ఇంట్లో అంతో ఇంతో పెద్ద వాళ్ళు చూపే శ్రద్ధ వల్ల స్కూల్లో ఎప్పుడూ మొదటి అయిదారుగురిలోనే ఉండే వాడు.
సైన్స్, మాథ్స్ బాగా చదివినా సోషల్ చదవడానికి చిరాకు వచ్చేది. అలాగే తెలుగు ఇంగ్లీష్ ఎంతగా నచ్చేవో హిందీ లో కవితలు తప్ప మరొకటి నచ్చేది కాదు.
సోషల్ హోం వర్క్ యమ గండం గా అనిపించేది. అందులో ఆ సోషల్ టీచర్ చాలా స్త్రిక్ట్.
చెప్పిన పని పూర్తి చెయ్యకపోతే గోడ కుర్చీ వేయించే వాడు.
“రేపా సార్ కి జ్వరం వస్తే బాగుండు… ప్రతి శనివారం హోం వర్క్ చూపించమంటాడు” అని తిట్టుకునే వాడు.
ఈ హిందీ పరీక్షలేమిటో జ్వరం వచ్చి , పోనీ పాపం అని మార్కులు ఇచ్చెయ్యరాదూ – అని కోరుకునే వాడు.
ఆమాట అమ్మతో చెప్పాడు ఒక సారి.
“జీవితం అన్నాక నచ్చిన వాటితో పాటూ నచ్చనివీ ఉంటాయి. అందుకే అన్ని సబ్జెక్ట్ లు పెట్టారు. అందరికీ అన్నీ నచ్చవు. నచ్చని వాటిని ఇష్టంగా చేసుకోవాలి” అనేది.
నిజమే.
చిన్నప్పుడు ఎందుకో బీరకాయ కూర నచ్చేది కాదు. అయినా చెప్పే ధైర్యం ఉండేది కాదు. గొంతులో వేసుకుని నీళ్ళతో మింగడమే.
అవును ఇష్టం లేదు అనే మాటకు తావే ఉండేది కాదు.
అయినా చదువులు పెద్ద భారంగా ఎప్పుడూ అనిపించలేదు. స్కూల్ కి వెళ్ళి రాడం సరదాగానే ఉండేది.
ఓ గంట ఆడుకోడం ఉండెది. శనాదివారాలు పుస్తకాలు తెరవాల్సిన అవసమే ఉండేది కాదు. సరదాగా కధల పుస్తకాలు చదవడం, పాటలు పాడుకోడం, కొత్త కొత్తగా పరిచయమైన క్రికెట్ ఆడి ఎన్ని సార్లు కిటికీల అద్దాలు పగల గొట్టడం జరిగిందో …
కాలేజీకి ఎలా వచ్చాడో తెలియకుండా రోజులు గడచిపోయాయి.
అప్పుడు టీవీలు పెద్దగా లేవు. కదలకుండా కూర్చుని చూసే వ్యసనమూ ఉండేది కాదు.
ఏ వంద గడపకో ఒక ఫోన్ ఉంటే ఎక్కువ.
అప్పుడు ఏ రోజునా అనిపించలేదు – ఇంత అనాగరికంగా బ్రతుకుతున్నామా అని.
ఏవీ పెద్ద అవసరంగా కనిపించలేదు.
చదువూ మిత్రులూ ఆటలు తప్ప మరో ధ్యాస ఉండేది కాదు.
చివరికి ఇంజనీరింగ్ పూర్తయే వరకూ కూడా .
******
కూరగాయల సేకరణ పూర్తయాక, రవికిరణ్ తూకం వేసి పాకింగ్ కు పూనుకుంటే సీత వంట చెయ్యడానికి కదిలింది.
ముదిరినవీ, పుచ్చులు సేకరణ సమయంలోనే ఏరేస్తారు. వాటిని ఎరువుకోసం తవ్విన గుంతలో వేసేస్తారు. అయినా కన్నుగప్పి ఏవైనా సేకరణలో ఉన్నా తూకం వేసే సమయంలోనే మరో సారి పరీక్షించి తీసేస్తాడు. ఈ పనులన్నీ చిన్నప్పుడు అమ్మకు సాయంగా చేసినవే.
అవును చిన్నప్పుడూ ఎప్పుడూ కూరగాయలు కొన్న గుర్తు పెద్దగా లేదు.
ఏదో ఒక కూర పెరట్లోనుండి తెచ్చి వండుకోడమే.
తోటకూర గోంగూర సంగతి చెప్పవలసిన అవసరమే లేదు.
రోజూ ఏదో ఒక ఆకు కూర వండాల్సిందే.
అమ్మ తోటకూరను ఎన్ని రకాలుగా వండేది- తోటకూర పొడి పప్పు – పెసరపప్పుతో, కూర వడియాలతో, తోటకూరపులుసు, తోటకూర కందిపప్పుతో గరిట జారుగా, పోపులో వేసిన తోటకూర … అస్సలు విసుగనిపించేది కాదు. మధ్య మధ్యలో గోంగూర, సన్నగా కోసి నూనెలో మగ్గించిన నూనె గోంగూర, శనగపప్పు ఉడికించి చేసిన గోంగూర శనగపప్పు, గోగూరపచ్చడి. వేటికవే సాటి.
ఇప్పుడూ ఆకు కూరలు వేసుకున్నరు కాని ఇంటి అవసరానికే. మిగిలి పోతే మిత్రులకు పంపుతారు. కొత్త ఆకు కూరలు వచ్చి చేరాయి, చుక్కకూర, గంగవాయిలు కూర, పుదీనా కొత్తిమీర…
చిన్నప్పుడు,
ఎందుకో ఒకసారి అమ్మ విసుక్కుంది రెండు రోజులకో సారి కొత్తిమీర కారం లేకపోతే నాన్నకు ముద్ద దిగదనీ, పావలా కొత్తి మీరకోసం నాలుగు మైళ్ళు నడిచి వెళ్ళి వస్తాడనీ.
అంతే పెరట్లోకి వెళ్ళి ఓ మూలన మడి సిద్ధం చేసి గబగబా ధనియాలు చెల్లేసాడు.
అసలు కొత్తిమీర పెరిగే వరకూ చెప్పకూడదనుకున్నాడు. రోజూ రెండు పూటలా మడికి నీళ్ళు పెట్టే వాడు. వారం తిరిగే సరికి వేలెడంత పెరిగాయి కొత్తిమీర మొక్కలు.
ఈ లోగానే పులి మీద పుట్రలా ఎవరో దాయాదులు ఆస్థి మీద కేస్ పెట్టారట.
సరిగ్గా అప్పుడే అమ్మకంట్లో పడింది
కొట్టినంత పని చేసి పెరుగుతున్న నారును పీకిపారేసింది.
బిక్కచచ్చిపోయాడు రవికిరణ్…
ధనియాలు చల్లితే కొత్తి మీర పెరిగేలోగా ఇల్లు ఖాళీ చేస్తారట…
అదేం నమ్మకమో.
మొత్తానికి ఆ కేసు సమసి పోయినా ఇప్పటికీ రవికిరణ్ కి అర్ధం కాని విషయం కొత్తి మీరకూ ఇంటికీ సంబంధం ఏమిటనేదే?
ఇప్పుడు తల్చుకుంటే నవ్వు వస్తుంది.
అప్పట్లో నిజమేనేమో అనుకున్న క్షణాలూ ఉన్నాయి.
ఆలోచిస్తూ గతంలోకి వెళ్ళి వస్తూ పాకింగ్ పూర్తి చేసే సరికి సీత వంటకూడా పూర్తయింది.
రవికిరణ్ పాకెట్స్ పక్కనపెట్టి కాళ్ళూ చేతులూ కడుక్కు వచ్చేసరికి సీత వంటిల్లు మరో మారు ఊడ్చి అరటాకులు పరచింది భోజనాలకు.
సశాస్త్రీయంగా, ఉప్పుతో సహా వంతలు అన్నీ వడ్డించి చివరిగా అన్నం పెట్టక వేడి వేడి నెయ్యి వేసింది.
ఔపోసనపట్టి రెండు ముద్దలు పక్కన ఉంచి విస్తరికి నమస్కరించి భోజనం మొదలు పెట్టాడు.
చుక్క కూర పప్పు, ముక్కల పులుసు, కొబ్బరి పచ్చడి గడ్డపెరుగు… సావకాశంగా ఇద్దరూ భోజనాలు ముగించారు.
ఒక ముద్ద తక్కువైనా నష్టం లేదు కాని ఆహార పదార్ధాలు వ్యర్ధం చెయ్యరాదని వారి నియమం. అయినా ఏవైనా మిగిలిపోతే భోజనాలు కాగానే పశువులను మేపుకు వచ్చే అంజయ్యను పిలిచి ఇచ్చేస్తుంది.
ఒకసారి వంటిల్లు శుభ్రం చేసుకు మధ్యాన్నం ఓ గంట పాటు ఇద్దరూ కునుకు తీస్తారు.
ఎన్ని సార్లో చెప్పాడు సీతకు పనిమనిషిని పెట్టుకోరాదా? అని.
“ఎందుకండీ… ఎన్నేళ్ళు మనం స్వంతగా చేసుకోలేదు ” అంటూ తోసిపుచ్చుతుంది.
“అయినా అక్కడి సౌకర్యాలు వేరు…” నసుగుతాడు.
“అక్కడికి వెళ్ళేవరకూ మనమేమైనా రాజభవనాల్లో బ్రతికామా? ఇక్కడ ఇరవై ఏళ్ళపైన అన్నీ చేసిన వాళ్ళమేగా?” అంటూ నవ్వేస్తుంది.
అవును.
అందులోనూ సీత!
సీత మేనమామ కూతురు.
పట్టుమని వెయ్యి గడపలు కూడా లేని ఊర్లో పుట్టి పెరిగింది.
ఏడాదికోసారి అమ్మతో పాటు తాతగారింటికి వెళ్ళడం అలవాటే.
వచ్చీరాని మాటల రోజుల్లోనే –
“నేను బావనే పెల్లి చేసుకుంతా …” అనేది. పెళ్ళంటే ఏమిటో ఇద్దరికీ తెలియదు.
అయినా మొహం చిట్లించేవాడు రవికిరణ్..
ఆ అయిష్టం పెరుగుతూ వచ్చింది అతనిలో …
ఇష్టం పెరుగుతూ పోయింది సీతలో …
కాస్త హైస్కూల్ కి వచ్చేసరికి సాహిత్యం పట్ల అపరిమితమైన ఆసక్తి, కనిపించిన పుస్తకమల్లా చదివేసేవాడు. అటు తెలుగు ఇటు ఇంగ్లీష్ సాహిత్యం మొత్తం దున్నేసాడు.
మధ్యలో కొన్ని రోజులు వీణ కూడా నేర్చుకున్నాడు.
వీణ పై గమకాలు పలికించినప్పుడు గాంధర్వ లోకం లో విహరిస్తున్నట్టుగా ఉండేది.
వీటితో పాటు మనసులో గాఢమైన కోరిక ఒకటి రహస్యంగా పొదుగుతూ వచ్చింది.
ఒక రూపం అస్పష్టంగా మనసులో కదిలేది.
చదువయాక గంధర్వ కన్యలాటి అమ్మాయిని పెళ్లి చేసుకోవాలి, ఆ అమ్మాయి సంగీత సాహిత్య సమలంకృత అయి ఉండాలి. హృదయపీఠం మీద ఆమేను ఉంచి కాళ్ళ దగ్గర కూచుని ఆమె సౌందర్యాన్ని సంగీతాన్ని ఆస్వాదించాలి.
ఇద్దరూ ఒకే పుస్తకాన్ని మనసు ఒకే కన్నుగా చదవాలి.
వెన్నెల రాత్రులు నదీ విహారం, లేదూ లాంగ్ డ్రైవ్ కి వెళ్ళి ఎవరూ లేని దూరతీరాల్లో తనివితీరా రాత్రంతా ఆకులో ఆకులా పూవులో పూవులా గడపాలి.
ఇలా నిమిషానికో కల …
కాని అవి కలలు గానే మిగిలిపోతాయని తెలియదు.
ఇంట్లో మిగతా అందరిదీ ఒక దారి కాని అతని దార్రి మాత్రం అతనిదే.
ఇద్దరక్కల పెళ్ళిళ్ళు ఆ మధ్య కాలాన మామూలుగా జరిగిపోయాయి. పెద్దగా చదివించకపోయినా, హైస్కూల్ చదువుతో పాటు ఇల్లు ఒద్దికగా తీర్చిదిద్దుకోడం ఒబ్బిడిగా గుట్టుగా సంసారం నడపడం అమ్మ దగ్గరే నేర్చుకున్నారు.
ఇంటి ముందు పందిరి వేసి, ఇంట్లో కార్యం లాగే జరిగాయి పెళ్ళిళ్ళు. పట్టుమని ఒక వందమందికి మించరు అటు వాళ్ళూ ఇటు వాళ్ళు అందరూ కలిసి.
ఎంత ఆత్మీయంగా జరిగాయి ఆ పెళ్ళిళ్ళు!
చాలా సహజంగా, పెద్ద అలంకారాలూ ఆడంబరాలూ లేకుండా ..
అన్నీ శాస్త్రోక్తంగా..
మూడో అక్క డిగ్రీ పూర్తి చేసి చిన్న స్కూల్లో టీచర్ గా చేరింది.ఊళ్ళోనే కుదిరిన
సంబంధం ఆ పెళ్ళైన నాలుగు రోజులకు రవికిరణ్ అమెరికా ప్రయాణం.
ఆ పెళ్ళే జీవితంలో అనుకోని మలుపు అవుతుందని అతను అనుకోలేదు. 
********
పెళ్ళికి వారం రోజులు ముందుగానే వచ్చారు అతని అమ్మమ్మా, మేనమామ వారితో పాటు సీత.
ఏడాది రెండేళ్లు దాటింది ఆ పిల్లను చూసి.
మోకాలు దాటిన జడ గట్టిగా బిగించి వేసుకుని దానికి చివర బంగారపు జడ గంటలు. వాటికి నల్లని పట్టుకుచ్చులు.
నడుస్తుంటే ఘల్లు ఘల్లు మంటూ కాలి పట్టీలు. అచ్చు బాపు గీసిన ముద్దు గుమ్మలా బొద్దుగా ఉంది.
మాటల్లో తెలిసింది ఎస్సెస్సెల్సీ పరీక్షలు రాసిందట.
కాని రవికిరణ్ మనసుకు నచ్చలేదు.
అతని కలల రాణి వేరు.
పిడికిట ఒదిగే నడుము, పాలరాతి బొమ్మలా చెక్కిన రూపురేఖలు, ఏ మల్లెపందిరి కిందో కురులార బెట్టుకుంటే –నాజూకైన వేళ్ళతో ఆ జుట్టు సవరించుకుంటూ …
కాని ఇలా రోటి ముందు కూచుని పప్పు రుబ్బుతూ కాదు. అక్కతో హాస్యమాడుతూ కాదు. అత్తయ్య వెనకాల గరిట తిప్పుతూ కాదు.
తనలాగే అమెరికా వెళ్ళి చదువుకుని, టకటకా ఇంగ్లీష్ మాట్లాడుతూ ….
అప్పుడప్పుడు కాఫీ తెచ్చి అందించినా, ఏదో ఒకటి కల్పించుకుని మాట్లాడాలని చూసినా అతనికంత ఇష్టంగా అనిపించలేదు.
” ఏరా పిల్లకు ఏవైనా సంబంధాలు చూస్తున్నావా?” వరండాలో కూచుని పనసకాయ కొడుతున్న తమ్ముడిని కదిలించింది అమ్మ.
” ఏం చూడను? నా మొహం. దానికన్నీ మేనత్త లక్షణాలే వచ్చాయి. మొండితనం, మూర్ఖత్వం.”
“మేనత్తా? ఎవరూ?”
“ఇంకెవరూ నువ్వే. కా అంటే కా కీ అంటే కీ. తాపట్టిన కుందేటికి మూడే కాళ్ళు”
అమ్మ మొహం ఎర్రబడింది.
“ఏమంటుంది?”
“నీలాగే. బావను తప్ప మరొకరిని చేసుకోదట. కాదూ కూడదంటే బావిలో దూకుతానంది. నువ్వూ అలాగే అన్నావుగా? వద్దు తల్లీ ఆ సంబంధం వాళ్ళమ్మ గంపగయ్యాళి. కాల్చుకు తింటుందంటే విన్నావా? వేలువిడిచిన మేనమావతో పెళ్ళి చెయ్యకపోతే బావిలో దూకుతానన్నావు కదా?” అమ్మమ్మ అందుకుంది.
అమ్మ నోట మాట పెగల్లేదు.
“అదేమిటే? ఉలుకూ పలుకూ లేదు. కాదంటే దాన్నిక్కడే వదిలేసి వెళ్తాం” బెదిరింపుగా అంది అమ్మమ్మ.
ఇదంతా కొడుకు వింటున్నాడని అమ్మకు తెలీదు.
“ఉండు. కొంచం వెసులు బాటు చేసుకుని మాట్లాడతా” అనేసింది అమ్మ.
“మాట్లాడటం గీట్లాడటం ఏమీ లేదు. పిల్ల ఉసురు మీ కుటుంబానికి తగలకూడదంటే పెళ్ళి జరగాలి” గట్టిగా అంది అమ్మమ్మ.
భయం వేసింది.
నిజంగా కాదంటే ఆ పిల్ల ఏదైనా అఘాయిత్యం చేస్తే.
మనసు డోలాయమానంగా ఉన్న సమయంలో అమ్మ అనునయం.
“మన చేతుల్లో ఏముందిరా? ఎవరికి ఎవరు రాసిపెట్టి ఉన్నారో, రేప్పొద్దున ఏదైనా జరిగితే జీవితాంతం మనను అపరాధ భావన వెన్నాడుతుంది”
రవికిరణ్ మెదడు మొద్దుబారిపోయింది.
మౌనం అంగీకారంగా భావించి,
“వాళ్ళకు చెప్పెయ్యనా సరేనని”
“నీ ఇష్టం అమ్మా” అనేశాడు.
ఆ తరువాత అటూ ఇటూ అందరూ సంతోషంగా ఉన్నా తను మాత్రం అన్యమనస్కంగానే గడిపాడు.
పెళ్ళైన నాలుగు రోజులకు అమెరికా ప్రయాణం. తల్లి, అమ్మమ్మ, మేనమామ ఏం మాట్లాడుకున్నారో గాని ఉన్నట్టుండి అక్కను పెళ్ళి కూతురిని చేసే రోజే తమ నిశ్చితార్ధమూ జరపాలని నిర్ణయించారు. పులి నోట్లో తలపెట్టాక ఇక వెరుపేముంది?
ఆ శుభకార్యమూ జరిపి అతని మెడకో డోలు తగిలించారు.
“నిశ్చితార్ధం అంటే సగం పెళ్ళయినట్టే లెక్క. అందుకే ఇహపైన అమ్మడు ఇక్కడే ఉండి చదువుకుంటుంది.” అని కూతురి భారాన్ని మా మీదకు నెట్టేశాడు మామయ్య.
“చదువు తాత్సారం చెయ్యకు నాన్నా అటూ చదువవుతూనే ఇటు వచ్చి పెళ్ళి చేసుకుని నీ భార్యను నువ్వు తీసుకు వెళ్ళాలి” చెప్పింది అమ్మ.
తప్పదు కదా.
సగం ఆనందంగా సగం దిగులుగా నా పై చదువులకు అమెరికా బయలుదేరాను. 
*****
రవికిరణ్ ను పక్కకు నెట్టి సాక్షీభూతంలా సమయం ముందుకు వచ్చింది.
ఎప్పుడూ ఒంటరిగా పక్క ఊరికి కూడా వెళ్ళినది లేదు.
ఇప్పుడూ ఏకంగా రాష్ట్రాలూ దేశాలూ దాటి ఖండాంతరానికి రాడం కష్టంగానే ఉంది. అది రవికిరణ్ కే కాదు, అతని మిత్రులకు కూడా. 
ఇంకా వుంది
రచన: సంధ్యా యల్లాప్రగడ

వివేక్‌ స్కూలుకు వచ్చిన గంటకు వచ్చింది నాగలక్ష్మి. అప్పటికీ వివేక్‌ స్కూలు గ్రౌండులో పనిలో ఉన్నాడు.
ఆమెను చూసి దగ్గరకు వచ్చాడు.
“నా రూము ఇక్కడే అక్కడికి వెళదామా?” అడిగాడు ఆమెను.
తల ఊపి “పద బిడ్డా!” అంది.
“ఎమన్న తిన్నావా? తింటావా?” అంటూ కుశలం అడిగాడు.
“దావత్ చేసినా గదా. అది చాలు!” అన్నది.
“టీచర్ల ఇళ్ళు ఇవే…” అన్నాడు తలుపు తీస్తూ
“నే చూసిన బిడ్డా!” అన్నదామె.
లోపల ఉన్న బల్లను చూపి కూర్చో మని మంచి నీళ్ళు అందించాడు.
త్రాగి గ్లాసు పక్కనుంచింది.
“చెప్పు ఏ కథలు కావాలి?” అడిగింది.
“నీవు నక్సలేట్‌ గా ఎలా మారావు?” అడిగాడు నోటుబుక్ తీసుకుంటూ.
“నే కావాలని మారలేదు. నాకు నక్సలేట్‌ అంటే కూడా తెలవదు బిడ్డా” అన్నదామె ఉపోద్ఘాతంగా
“ఆ…మరి…”
“మా ఊరు ఇది కాదు. లోపలికి పోవాలి. బిజుగొన్. చాలా పేదగా ఉంటది. మాకు అడవి తప్ప మరో దారి లేదు. ప్రక్క ఊర్లో భూమి సాగుకు కూలీకు పోయేవాళ్ళం. పది ఊర్లకంతటికీ షావుకారు ఉండే. వాడు పచ్చి దొంగ…”
“దొంగ అంటే..?”
“దొంగ అంటే మన అవసరం ఉందననకో రూపాయి ఇస్తడు. దానికి మన భూమి అంతా తీసుకుంటడు.  వాని కాడ అప్పు చెయ్యరాదు. కానీ చెయ్యక తప్పదు. మా అన్న అట్ల అప్పు చేసి ఉరి పోసుకు చచ్చాడు. నేను పొలం పనిలోకి పోతుంటె. ఆ పొలము లచ్చయ్యది. కాని షావుకారు అప్పు కింద పొలం తీసుకున్నడంట. నాకు తెలవదు. నేను కూలి అడిగితే నన్ను కొట్టి వెళ్ళగొట్టె”
“తరువాత”…
“తరవాత ఏముంది? నన్ను వళ్ళంతా కొట్టిన దెబ్బలతో సచ్చి బతుకుతు పనికి పోకుంటే పనికి రాలేదని గదిలో వేసి కొట్టిండ్రు. నేను తట్టుకోలేక కొడవలితో ఒకటి కొడితే చచ్చాడు.”
“ఆ..”
“పోలీసులు కేసులు…” నేను అడివిలోకి పోయి ఉన్న. ఇంటికి రాలే అంది ఆమె నవ్వేస్తూ.
“అటు తరువాత ఏమయ్యింది?”
“షావుకారు పోతే. ఇంకొకడు వస్తాడు. కాని కొన్ని దినాలు జనాలు సుఖపడతరులే!” తేలికగా అన్నదామె.
 
 
***
 
వివేక్ ఆలోచనలలో మునిగాడు. నిజానికి గిరిజనులకే కాదు గ్రామాలలో పేదలకు కూడా ఆ రోజులు చాలా కష్టమైన రోజులు. తెల్లదొరలు పోయినా, భూస్వామి జమిందారు వ్యవస్థ ఆ రోజులలో కూరుకుపోయింది.
గిరిజనులు ప్రతిదానికి అప్పుకు వెళ్ళవలసి వచ్చేది.
అప్పు ఇచ్చే పద్దతులు రకరకాలుగా ఉండేవి.  స్వల్పకాలపు అప్పు నుంచి ధీర్ఘకాలపు అప్పు వరకు.
నలుగురు సాక్షులతో చేబదులు ఇచ్చేవారు. ఇరవై రూపాయిలు కావాలంటే 18 ఇస్తారు, రెండు రూపాయిల అప్పుకు వడ్డీగా ముందే ఉంచుకునేవారు. అప్పు వడ్డీ తీరదు. అసలు అసలే తీరదు.
అప్పు తీర్చకపోతే గుద్దులు తినాలి కొన్ని చోట్ల. అలా గుద్దులకు చచ్చిపోయేవారు గిరిజనులు.
పెద్ద మొత్తంలో అప్పు తీసుకుంటే యాభై నుంచి వంద శాతం వడ్డీ ఉంటుంది. అవసరాన్ని బట్టీ వడ్డీ పెంచుతారు షావుకారులు.  బస్తా వడ్లు తీసుకుంటే రెండున్న బస్తాలు తీర్చాలి
వందకు మూడు వందలు ఇవ్వాలి. ఇలా దోపిడి వివిధ రకాలుగా ఉండేది గిరిజనులకు.
పొలము ఉన్నా అప్పు తీరక, పంట వెయ్యలేక, పొలం షావుకారికి ఇచ్చి ఆకులుఅలములు తింటూ బ్రతుకుతారు కొందరు.
దానికి తోడు శుభకార్యాలకు, అశుభకార్యాలకు ఖర్చులు. పైగా మందు, విందు తప్పనిసరి వారికి.
మర్యాదలకు ఖర్చు, అనారోగ్యము కోసం ఖర్చు, ఇక తాగుడు ఖర్చు ఉండనే ఉంది.
చట్రములాంటి కష్టాలవి. ఆ ఊబిలో గిరిజనుడు కూరుకుపోతాడు.
భూమి ఉంటే భూమిలో పాలు షావుకారిది . నాగలి ఉంటే ఎద్దు ఉండదు. ఎద్దు ఉంటే నాగలి ఉండదు. రెండూ ఉంటే భూమి ఉండదు.
అప్పు తీసుకొని తీర్చలేక పెళ్ళాం పిల్లలతో కలసి షావుకారి ఇంట్లో వెట్టి చాకిరీ చెయ్యాలి. వాళ్ళు జీతం బత్యేం లేని పనివారుగా మారతారు.  ఇటు వంటి కథలే వినపడేవి గిరిజనుల తాండాలలో ఎక్కువగా. ఇలా అప్పులేనివారు ఉండేవారు కారన్నది సత్యం. న్యాయపరమైన వడ్డి వ్యాపారము లేదసలు. బ్యాంకులు జాతీయం చేసేవరకూ. ఆ తరువాత కూడా లంచగొండి అధికారులతో గిరిజనుల తంటా ఇంతింతకాదు.
ఆ విషయాలు తెలుసుకునే కొద్ది గుండె పట్టేసేది వివేక్‌కి.
“ఏంది ఏం మాట్లాడవు? భయపడుతున్నావా?” అడిగిందామే
“కాదులే” నవ్వేస్తూ చెప్పాడు వివేక్‌.
“ఎక్కడ్నుంచి నీవు? ఏ ఊరు? మీ నాయననెవరు?” ప్రశ్నల వర్షం.
“అన్ని చెబుతాగాని నీవు నక్సలేట్లతో పనిచేస్తుంటే ఎవరెవరితో పని చేశావు? గన్ కాల్చటం వచ్చా?”
“వచ్చు!. నేర్పించినారు. నేను షావుకారిని చంపినాని తెలిసాక నన్ను అస్సాం తీసుకుపోయారు. అక్కడ సేఫ్ అని”
“హో..అస్సాంయే?”
“అవును. అప్పుడు నేను తుపాకీ కాల్చటం, చేతులతో దెబ్బలు కొట్టటం నేర్చుకున్నా. నాకు చెట్లు ఎక్కటం అవ్వన్నీ ముందే వచ్చు. నేను అడివిలో పెరిగినా కదా” అన్నదామె.
“అసలు నీవు వాళ్ళ ఎట్ల కలిశావు?”
“నేను అడవిలో ఉంటూ ఊరికి రాకుండా కొన్ని రోజులు తిరిగిన. అంటే ఒక పదిరోజులు తిరిగనేమో. తరువాత ఊర్లకొస్తుంటే పోలిసుల్ని చూసిన. మా అక్క ఊరు లక్కింపేట పోయిన. అక్కడ ఒకలు వచ్చి నన్ను తమతో తీసుకుపొయినారు. వాళ్ళు నన్ను అస్సాం పంపినారు”
“నీవు పాటలు పాడేదానివా?”
“ఆ. గజ్జెలు కట్టుకు ఆడేది కూడా!!”
ఇలా గంటలు గంటలు మాట్లుడుకున్నారు వివేక్‌, నాగలక్ష్మిమ్మ.
“నేను ఒక ఫోటో చూపిస్తా గుర్తు పట్టగలవా?” అంటూ తన తండ్రి ఫోటో చూపాడు.
ఆమె కళ్ళు చిట్లించి చూసింది.
“చూసినట్లే ఉంది గాని యాదికొస్తలేదు బిడ్డా!”
“చూసిన గుర్తు ఉందా?” ఉద్వేగంతో ఊగిపోతూ అడిగాడు.
“అవ్‌. అయితే గియితే ఉట్నూరు రాజుల కొడుకై ఉండాలీయన!!” అన్నదామె.
“నక్సలేటు కాదా?”
“ఛ! అస్సలు కాదు… కానీ ఆ రాజులు తలకు పెద్ద టోపిగిట్ల పెట్టుకుంటారు. అందుకే తెలవటం లేదు. ఉట్నూరు పోయి ట్రైచెయి” చెప్పింది నాగలక్ష్మి.
“ఉట్నూరులో ఎవరిని ట్రైచెయ్యాలి?”
“అక్కడ ఇప్పుడు వాళ్ళ పిల్లలెవరో ఉండే ఉంటరుగా!”
“సరే. చాలా థాంక్స్…” అన్నాడు ఆనందముతో.
“థాంకులు…థాంకుల…” నవ్వుతూ నిష్కమించింది ఆమె.
 
***
 
వివేక్ హృదయము ఉప్పొంగింది. అతను తన సంతోషము దాచుకోలేక పోయాడు. వెంటనే రాము కోసము ఊళ్ళోకి ఉరికాడు. రామును కలిసి “ఉట్నూరు వెళ్ళాలి!” అన్నాడు
“ఎందుకు”
“ఉట్నూరు రాజులలో ఒకరు మా నాయన గురించి చెప్పవచ్చని నాగలక్ష్మమ్మ చెప్పింది…”
“అవునా. కూల్‌… వచ్చే ఆదివారం పోదాం”
“సరే!” అన్నా వివేక్ మనసు ఆగటం లేదు.
ఆదివారం కోసం ఎదురుచూస్తున్నాడు.
ఆదివారం రెండు రోజుల తరువాత వచ్చింది. ఆ రెండు రోజులు రెండు యుగాలుగా మారాయి అతనికి.
***
ఆదివారం ఉదయమే తయారై పరుగున రాము దగ్గరకు వెళ్ళాడు.
అప్పటికే రాము రెడి అవుతున్నాడు, వచ్చేశాడు ఐదు నిముషాలలో.
ఉట్నూరులో గోండుల కోట ఒకటి ఉంది. వాళ్ళ వంశస్థులు ఎక్కడ ఉన్నారో తెలియదు. మనము ముందు వెళ్ళి కోట దగ్గర విచారిద్దాం” అన్నాడు రాము.
“సరే పద!”
బండి మీద మామిడిపల్లి నుంచి బయలుదేరి గంటన్నర తరువాత ఉట్నూరు కోట వద్దకు చేరారు మిత్రులిరువురు.
 
****
 
 
 
 
 
 
రచన:- రామా చంద్రమౌళి
 
రెండు ప్రశ్నలు.
ఒకటి..అందరూ చేస్తున్నట్టే తనుకూడా మనసుతో ప్రమేయం లేకుండా ఏదో ఒక ఉద్యోగం చేస్తూ కేవలం శరీరంతోనే జీవించాలా.?
రెండు..రాజలింగం సార్ చెప్పినట్టు..ఒక విలక్షణమైన జీవితాన్ని అందరికంటే భిన్నంగా రూపొందించుకుని ఆశించినవాటిని ఆచరిస్తూ ,అర్థవంతంగా హృదయానందకరంగా జీవించాలా.?
ఇరవై నాలుగేళ్ళ రాము ఆలోచిస్తున్నాడు..చాలా రోజులుగా..దాదాపు ఓ నెలరోజులనుండి తీవ్రంగా.
విలక్షణంగా..భిన్నంగా..ప్రత్యేకంగా..జీవించడం..ఎలా,
చాలాసార్లే అడిగాడు రాము రాజలింగం సార్ ను.ఎప్పటికప్పుడు సార్ చాలా కరెక్ట్ గా..సరిపోయే సమాధానాలే చెప్పాడు.
‘అందరు పిల్లలు ఉదయం ఏ ఏడుగంటలకో నిద్ర లేస్తే ..నువ్వు మాత్రం ఉదయం ఐదు గంటలకే లేవాలి..చదువుకోవాలి.మీ నాన్న చిన్న నేతకార్మికుడు..కాబట్టి రోజూ రెండు గంటలన్నా మీ నాన్నకు పనిలో సహాయం చేయాలి. ఆ చేసే పనిని అప్పటిదాకా అందరూ ఎలా చేస్తున్నారో బాగా గమనించి అదే పనిని నువ్వుమాత్రం అందరికంటే భిన్నంగా ఎక్కువ నాణ్యతతో..తొందరగా పూర్తి చేయాలి.చేసే పని ఏదైనా  అందులో నైపుణ్యాన్ని సాధించాలి.ఆ పనిని నీకంటే ఇతరులెవ్వరూ ఇంకా బాగా చేయలేనంత అన్నమాట .చదువు..విద్య..జ్ఞానం..ఈ మూడూ ఒకటికావు..పూర్తిగా భిన్నమైనవి..అతి సూక్ష్మమైన వీటిమధ్యగల భేదాన్ని జాగ్రత్తగా గమనించి భవిష్యత్తును  రూపొందించుకోవాలి.పెరుగుతున్నకొద్దీ మన చుట్టూ ఉన్న మనుషులను జాగ్రత్తగా గమనిస్తే..చాలా మంది వాళ్లకు నచ్చిన ఉద్యోగాలను చేయట్లేదనీ..అవకాశాన్ని బట్టి అప్పుడేది దొరికితే ఆ నౌకరీనే చేస్తూ విధిలేక తనకు నచ్చని జీవితాన్నే జీవిస్తున్నట్టూ..కేవలం తనకోసం..తన కుటుంబంకోసమే జీవిస్తున్నట్టు నీకర్థమౌతుంది.అలా జీవించేవాళ్ళు అతి సాధారణ పౌరులు.వాళ్ళు కేవలం శరీరంతో మాత్రమే జీవిస్తారు.ఇంకొందరు..తనకు నచ్చిన ఉద్యోగంకోసం..ఉపాధికోసం దొరికేదాకా ప్రయత్నిస్తూ నిరీక్షిస్తారు..వాళ్ళు విజ్ఞులు.ఇంకొందరు తనకు కావలసిన ఉద్యోగాన్నీ,ఉపాధినీ సృష్టించుకుంటారు..వాళ్ళు సాహసికులు.వాళ్ళు శరీరంతో కాకుండా హృదయంతో జీవిస్తారు. ‘
సార్..పదవతరగతిలో ఈ విషయాలను చెప్పినపుడు ఇవన్ని పూర్తిగా, స్పష్టంగా అర్థం కాలేదు..కాని తర్వాత్తర్వాత సార్ రెటైరై దూరమైన తర్వాత చాలా విస్పష్టంగా బోధపడింది.
రాజలింగం సార్ రూపం కదలాడింది రాము కళ్ళలో..ముఖం ఎప్పుడూ..నిండు చంద్రుడే..చెరగని నవ్వు.
‘ మనిషి ముఖంలో వర్చస్సూ,జీవకాంతీ మనిషి హృదయ నిర్మలతనుబట్టి ఉంటుందిరా..’ అన్నాడొకసారి సార్ ఎందుకో.
హృదయం..నిర్మల హృదయం..వర్చస్సు..జీవకాంతి.
రాము..అప్పుడు..ఆ క్షణం..ఆ వెన్నెల రాత్రి..ప్రశాంత గోదావరి నీటి చిరు అలలపై..తన చిన్న పడవ చెక్క చప్టాపై వెల్లగిలా పడుకుని ఆకాశంలోకి చూస్తున్నాడు.
ఆకాశం నీలిరంగులో..నిర్మలంగా..పల్చని మబ్బులను తోసుకుంటూ..పరుగెత్తుతూ చంద్రుడు..సముద్రం కూడా నీలిగానే ఉంటుందికదా.
ఆకాశమూ..సముద్రమూ..రెండూ ఒకటేనా..నీలి..నీరు.
ప్రక్కనే ఒడ్డును తాకుతూ..ఒకరకమైన లయాత్మక శబ్దాన్ని చేస్తూ..అలలు..నీటి తలంపై అటూఇటూ ఊగుతూ  పడవ..ఒడిలో..తెడ్డు.
తెలంగాణాలో గోదావరి పుష్కరాల సంరంభం ముగిసి..పదవరోజు.అటు ప్రక్క ప్రభుత్వం నిర్మించిన తూ తూ మంత్రం సిమెంట్ మెట్లు..అప్పటికే..అంచులు విరిగిపోయి..పెళ్ళలు పెళ్ళలుగా ఇటుకలు ఊడిపోయి..అంతా నాసిరకం.కోట్లకు కోట్ల రూపాయల ఖర్చు..ప్రజా ధనం..నీటికంటే అధ్వాన్నంగా వాడకం..యూజ్..మిస్ యూజ్..ఎవనికందింది వాడు..లక్షలకు లక్షలు జనం..వేలం వెర్రి..ఒకన్ని చూచి ఒకడు..పోలోమని..బురదలోనే స్నానాలు..ఒకటే హడావిడి..పోలీసులు..వి ఐ పీ లు..రాజకీయ నాయకులు..మీడియా..అంతా ఓవర్ యాక్షన్.
హమ్మయ్య..అని ఊపిరి తీసుకుని..పుష్కరాలు ఐపొగానే ఒకటే పరుగు ఎక్కడివాడక్కడ.
స్నాన ఘట్టాలదగ్గర..అంతా చెత్త..అవశేషాలు..ప్లాస్టిక్ సంచులు..కాగితాలు..ఉచ్చ కంపులు..చెదారం.
ఒక బీభత్స క్రతువు తర్వాత మానవ నిష్క్రమణానంతరం..ఈ రోజు ప్రశాంతంగా,
ప్రశాంతతను అనుభవించాలనే దాహం..వెన్నెలను ఆస్వాదించాలనే తహతహ..ప్రశాంత గోదావరి ఒడిలో నీటి అలలపై  ఊయలలూగుతూ భాషకందని మహానుభూతి ఏదో..దాన్ని అనుభవించాలని తపించిపోవడం..అందుకే ఈ వెన్నెలరేయి..ఇక్కడ ..పడవపై.,
దూరంగా..ఏదో  చప్పుడు..మరో పడవ వస్తున్నట్టు అలికిడి.
తల తిప్పి చూశాడు రాము..ఔను..పడవే..ఆకుపచ్చరంగుది.లక్ష్మే..లక్ష్మి కూడా వస్తోంది తాము అనుకున్నట్టే.
ఇక ఒక నిర్ణయం తీసుకోవాలి.
నీటిఅలలచప్పుడు..లక్ష్మివేస్తున్నలయాత్మకతెడ్డుచప్పుడు..లక్ష్మిసన్ననిగాజులధ్వని ..వెరసిఒకఅద్భుతమైనప్రకృతిపరిమళంతోనిండినఒకయువతియొక్కమత్తెక్కించేఉనికి
ప్రక్కకు తిరిగి దూరంగా వస్తున్న లక్ష్మి దిక్కు చూస్తున్నపుడే రాము చేతికి ఒక ప్లాస్టిక్ ఫోల్డర్ తగిలింది చల్లగా.అప్పుడుq స్ఫురించిందతనికి..దాంట్లో తన బి టెక్.ఎం టెక్ సర్టిఫికేట్లు ఉన్నాయని.
చిత్తు కాగితాలు..రూపాయల నోట్లు..సర్టిఫికేట్లు..డాక్యుమెంట్లు..అన్నీ కాగితాలే..కాని వాటి వెనుక దాగిఉన్న విలువలను బట్టి వాటి ప్రత్యేకత..ఇప్పుడు తన ఈ సర్టిఫికేట్లకు విలువ ఉందా..గౌరవం ఉందా..గుర్తింపు ఉందా.ఆ సర్టిఫికేట్లను పొందడం వెనుక వృద్ధి చెందవలసిన ఇంజనీర్ ప్రావీణ్యతలూ,నైపుణ్యాలూ,పరిజ్ఞానమూ ఉన్నాయా.అంతా ఒట్టి చెత్త.నిజానికి చిత్తు కాగితాలవి.
ఎందుకో..ఎవరో అదృశ్య వ్యక్తి ఫెడేళ్మని చెంపలపై ఒక్కటి బలంగా చరిచినట్టనిపించి ఉలిక్కి పడ్డాడతను.
క్యాంపస్ ఇంటర్వ్యూ..పైరవీలు..మేనేజ్ మెంట్ లంచాలు..అక్కడ వాళ్ళకు కూడా పోస్ట్ గ్రాడ్యుఏట్  ఇంజనీర్ల అవసరం..మొత్తం మీద ఒక సి ఎన్ సి ఆపరేటెడ్  రోబో మెషిన్ ఆపరేటర్ గా ఉద్యోగం వచ్చింది.నెలకు మొదట్లో నలభై రెండు వేల జీతం.ఎద్దు మైలారం ఇండస్త్రియల్ ఏరియాలో.మెదక్ జిల్లా.
కాని..మొదటిరోజు..ఒక అసైన్ మెంట్ ఇచ్చారు.జి కోడ్ లో ప్రోగ్రాం రాసుకుని రోబట్ తో అనుసంధానించుకుని  హై టెంపరేచర్ వెల్డింగ్ చేయించాలి ఫర్నేస్ లో.ఉహూ..తెలియదు తనకది.అసలు ఒక మెకానికల్ ఇంజనీర్ గా తనకు వెల్డింగే తెలియదు.ఇక ప్రోగ్రామింగ్..ప్లాస్మా వెల్డింగ్..వాటి ఊసుకూడా తెలియదు.కాలేజ్ లో వాటి గురించి చెప్పిందెవడు.అవన్నీ తెలిసిన స్టాఫ్ ఎక్కడుందా కాలేజ్ లో.అసలా ల్యాబ్స్..పరికరాలు..సౌకర్యాలు..ఆ నైపుణ్యం గల ఉపాధ్యాయులు..ప్రొఫెసర్లు..టెక్నీషియన్స్,,శిక్షణా వసతులు ఎక్కడున్నాయి.అస్సలే లేవు.
ఆ ఇంజనీరింగ్ కాలేజ్ ఒక గూండా కం రాజకీయ నాయకునిది.వాడికి ఓ ఎనిమిది ఇంజనీరింగ్ కాలేజ్ లు..ఓ పదిపదిహేను బార్లు..ఐదారు  బ్రాండీ షాప్స్..ఐదారు రీఆల్టర్ కంపనీలు..నేషనల్ లెవెల్ ప్రభుత్వ రోడ్ కాంట్రాక్ట్ లు ఉన్నాయి.వాడి ముగ్గురు కొడుకులు ఓపెన్ టాప్ ఆడి కార్లలో ఇరుప్రక్కలా అందమైన అమ్మాయిలను వేసుకుని తను చదివిన ఇంజనీరింగ్ కాలేజ్ కు అలా వాహ్యాళికొనట్టు వస్తారు.అంతా బహిరంగ శృంగార రసాత్మక చర్యలే..కాలేజంటే వాళ్ళ ఎస్టేట్..అడిగేవాడెవ్వడూ ఉండడు.ప్రిన్స్ పాల్..లక్షలిచ్చి పోషించబడే దిక్కుమాలిన అప్రాచ్యపు స్టాఫ్ ఒట్టి   వెధవలు.ఒక్కనికీ పాఠాలు చెప్పరావు.వాళ్లకు మేనేజ్ మెంట్ కనుసన్నలలో ఉంటూ మస్కా కొట్టి బావుకోవడంతోనే సరిపోతుంది.ఇక   స్టూడెంట్స్..అడ్మిషన్స్..ఒక వ్యభిచార క్రీడ.ఎవడో ఒక బ్రోకర్..కన్సల్టెంట్..లేక పి ఆర్ ఓ అని చెప్పుకుంటాడు వానికి వాడు.. ఎలా  తెస్తారోగాని..వందలకు  వందల మంది స్టూడెంట్స్ ను చేర్పిస్తారు ఇంజనీరింగ్ కాలేజీల్లో..ఒక్క స్టూడెంట్ ను చేర్పిస్తే పదిహేను వేల రూపాయల  లంచం..సర్వీస్ చార్జ్..మేనేజ్ మెంట్ కు..ఒక్కో విద్యార్థికి ముప్పయి ఐదువేల ఫీ రీ ఎంబర్స్ మెంట్..నాలుగేళ్ళు.కోట్లకు కోట్లు రాబడి.మరి ప్రభుత్వాలు  ఎక్కడ మందుకొట్టి నిద్రపోతున్నాయోగాని..తను చదివిన రాఘవేంద్ర ఇంజనీరింగ్ కాలేజ్..రాఘవేంద్ర కాలేజ్ ఆఫ్ ఇంజనీరింగ్..ఒకే క్యాంపస్ లో ఉన్న రెండు కాలేజీల్లో  ఒక్క ఫస్టియర్ లోనే ముప్పదిరెండు బ్యాచ్ లు.ముప్పదిరెండు ఇంటూ అరవై..ఇంటూ ముప్పయి ఐదు వేలు..కోట్లకు కోట్ల రూపాయలు.ఇక క్లాస్ లు..ఎవడి క్లాస్ ఎక్కడ నడుస్తోందో..ఎవరికి ఎవరు..ఎక్కడ పాఠం చెబుతున్నారో..ఎక్కడ ఏం జరుగుతోందో..ఆ బ్రహ్మక్కూడా తెలియదు.అంతా కో-ఎడ్యుకేషన్..ప్రతి క్లాస్ లో సగంకు పైగా అమ్మాయిలు..మిగతా అబ్బాయిలు.ఊరిబయట ఉంటాయి ఇంజనీరింగ్ కాలేజ్ లన్నీ..ఏ ప్రక్కనున్న పొలాల్లోకో..తోటల్లోకో పోరగాండ్లు..పోరీలు పరార్..నానా బీభత్సం.
ఎవ్వడు బడికి రాడు..ఇంట్లో బయలుదేరుతాడు..మధ్యలోనే మాయం..ఒక్కొక్కడు ఎక్కడినుండి పట్టుకొస్తాడో ..మోటార్ సైకిల్..ప్రతి బండిపై ముగ్గురు ముగ్గురు..కాలేజ్ చుట్టు ప్రక్కలున్న బార్లన్నీ ఈ ఇంజనీరింగ్ కాలేజ్ పోరగాండ్లతోనే ఫుల్. విచ్చలవిడితనం..వికృత చేష్టలు.. అడ్డూ అదుపూ లేని స్వేచ్ఛ..ఎక్కడో తల్లిదండ్రులు..ఇక్కడ కిరాయి రూంలలో స్టూడెంట్స్ నివాసం..రాత్రింబవళ్ళు ఆడింది ఆట పాడింది పాట.బిడ్డ బుద్దిగా కాలేజ్ కు వెళ్తున్నాడని తల్లిదండ్రులు..నగరంలో రూంలో ఉంటూ చదువుకుంటున్నాడని..ఒక భ్రాంతి..అమ్మాయిలపై వలలు..వినకుంటే బెదిరింపులు..ర్యాగింగ్ లు..దాడులు..అమ్మాయిలుకూడా యూజ్ అండ్ త్రో టైప్ వెకిలి చేష్టలు.ఒక విశృంఖలతో నిండిన విచ్చలవిడితనం. ఆత్మ దగ్ధ..ఆత్మ హనన వికృత సంస్కృతి..ఇంజనీరింగ్ కాలేజీల్లో.
ఇక పంతుళ్ళు..చాలా మంది కూలికొచ్చిన ఎడ్యుకేటెడ్ లేబర్.వాళ్ళు ఎక్కడినుండొస్తారోగాని..ఎం టెక్ చేసి వస్తాడు..ఒక్క ఇంగ్లిష్ వాక్యం తప్పు లేకుండా మాట్లాడరాదు.బోర్ద్ మీద అర్థవంతంగా..స్పెల్లింగ్ తప్పులు లేకుండా.. నాల్గు వాక్యాలు రాయరావు.ఇంజనీరింగ్ విద్యకు ప్రాణప్రదమైన  స్కెచెస్..ఏ ఒక్కనికీ వేయరాదు.వెనుకటి అద్భుతమైన ఇంజనీరింగ్ కాలేజ్ లలోపనిచేసిన ఋషుల్లాంటి అధ్యాపక తరం పూర్తిగా  నశించిపోయినిశ్శేషమైపోయింది.అంతా పేడి తరం. పి హెచ్ డి ఉంటుంది..గడగడా నాల్గు తప్పుల్లేని ఇంగ్లిష్ మాటలు మాట్లాడరాదు. అంతా పే అండ్ యూజ్..యూజ్ అండ్ త్రో. ప్రతివానికి ఆ కాలేజ్ లో తాను ఎన్నాళ్ళు పని చేస్తాడో తెలియదు. చేస్తున్న ఆ ఉద్యోగం ఎప్పుడూడుతుందో తెలియదు..ఆ ఇచ్చే జీతాన్ని మేనేజ్ మెంట్ దయతలచి ఎప్పుడిస్తుందో తెలియదు. పరీక్షలు ఒక బోగస్..క్లస్టర్లు గా వేసుకున్న  కాలేజ్ లన్నీ కుమ్మక్కై బహిరంగ చూచి వ్రాతలు పరీక్షల్లో.విద్యార్థులందరి జేబుల్లో కట్టలక్కట్టలు జిరాక్స్ కాగితాలు. అప్పుడప్పుడు..డ్రాయింగ్ లాంటి పేపర్లకైతే సార్లే వచ్చి
బోర్డ్ పై సమాధానాలను గీయుట..పోరగాండ్లు వాటిని చూచికూడా గీయలేకపోవుట. అంతా ఒక క్రమశిక్షణాయుతమైన దోపిడి..ఒక తరం యొక్క ధ్వంసం.
ఇక ఇన్స్ పెక్షన్ లు..ఒక పెద్ద బూటకం..వాడు ఏ ఒక్కనాడూ ఏ ఒక్క ఇంజనీరింగ్ కాలేజ్ కు చెప్పా చేయకుండా  ఇన్స్ పెక్షన్ కు వచ్చిన దాఖలాలు లేవు.మూడు నాల్గు రోజుల ముందే ‘ వస్తున్నాం మేం వస్తున్నాం’ అనిఢంకా భజాయించి చెబుతే..వీడూ వాడూ కుమ్మక్కై..ఎక్కడెక్కడినుండో లేని ఎక్విప్ మెంట్ ను అరువుకు తెచ్చి లేని స్టాఫ్ ను ఒక్కరోజు  కూలీకి నిరుద్యోగులను మాట్లాడుకుని..దొంగ ప్రదర్శనలు..దొంగ ఋజువులు..దొంగ  డాక్యుమెంట్ లు..వచ్చిన టీం కు..రేట్లు..కానుకలు..సత్కారాలు..బ్రీఫ్ కేస్ లు నింపడాలు..చివరకు ..అన్నీ..అంతా చాలా చాలా సవ్యంగానే ఉన్నాయి..విద్యాప్రమాణాలు అంతర్జాతీయ స్థాయిలో వెలిగిపోతున్నాయి అని రిపోర్ట్ లు..
ఇక ఎం టెక్ కోర్స్ లను నడిపే కాలేజ్ లైతే..మరీ అధ్వాన్నం.అసలు క్లాస్ లే నడుపుడు వుండదు.అడ్మిషన్స్ జరిపేటప్పుడే..బ్రోకర్ ద్వారా ముందే ఒక ఒప్పందం ఉంటుంది.క్యాండిడేట్ ఎప్పుడూ క్లాస్ లకు రాడు..అటెండెన్స్ అంతా మీరే చూచుకోవాలి..మిడ్ ఎగ్జాంస్..అంతా మీదే బాధ్యత.ఫుల్ మార్క్స్ వేసే పూచీ మీదే.అంతిమంగా విద్యార్థి డిస్ టింక్షన్ మార్కులతో పాస్ కావడానికి గ్యారంటీ ఇవ్వాలి.బ్రోకర్ కు సర్వీస్ చార్జెస్ మామూలే.రెండేళ్ళ కోర్స్ కు మనిషికో లక్ష కనీస ఆదాయం మేనేజ్ మెంట్ కు .సారాంశం ఏమిటంటే..జస్ట్..కాలేజ్ కు పోకుండానే..కాపీ కొట్టి  పరీక్ష రాసి..ఎం టెక్ డిగ్రీ తెచ్చుకుని..ఎగిరిపో చెత్తకుప్పపైకి.ఒక ఫేక్ యువకుడు..ఏ నైపుణ్యమూ లేనివాడు..అసలుదే ఐనా పనికిరాని,విలువలేని సర్టిఫికేట్ ను పట్టుకుని కాలేజ్నుండిబయటకువస్తాడు..పరిశ్రమల్లో పని చేయడానికి..రోడ్లు వేసి..వంతెనలు కట్టి..భారీ భవనాలు నిర్మించడానికి..ఈ దేశ భావి కట్టడాలనూ,ఉత్పత్తులనూ రూపొందించడానికి.ఇది ఎట్లాంటిదంటే..మనింటికి ఇల్లు కట్టడానికి ఒక తాపీ మేస్త్రీ వస్తాడు..కాని వానికి గోడ కట్టడం రాదు.
అందుకే అంతర్జాతీయ ప్రమాణాల సంస్థ ‘నాస్ కాం ‘ అంటోంది..ప్రతి సంవత్సరం మూడులక్షల పైచిలుకు తయారౌతున్న ఈ నాసిరకం ఇంజనీర్లలో నూటికి ఎనిమిదిమందికూడా ఉద్యోగాలు చేయదగ్గ నైపుణ్యాలు కలిగిలేరని.
సాంకేతిక యూనివర్సిటీలు నిరుద్యోగులను తయారు చేస్తున్న ఖార్ఖానాలుగా మారి..భ్రష్టు..భ్రష్టు పట్టిస్తున్నాయి ఈ సమాజాన్ని..ప్రొడ్యూసింగ్ హూమన్ గార్బేజ్.
ఎవరో ఒకరు..ఈ దుష్ట వ్యవస్థను సమూలంగా మార్చాలి.అవినీతిపరులనూ..లంచగొండ్లనూ..జలగల్లా కోట్లకు కోట్ల ప్రజా ధనాన్ని పీల్చేస్తున్న ఈ ప్రైవేట్ ఇంజనీరింగ్ కాలేజ్ ల విషపు పుట్టను ధ్వంసించాలి.లేకుంటే..ఈ పనికిరాని పేడి తరం విస్తరించి విస్తరించి..దేశ వ్యవస్థ తుప్పుపట్టిపోతుంది.
తన విషయంగా అదే జరిగింది..ఏదో ఒక కుల ప్రాతిపదికపై వచ్చిన ఉద్యోగాన్ని తాను నిర్వహించలేక..ప్రతిరోజూ ఒట్టి బేలగా దిక్కులు చూస్తూ నిలబడలేక..శోభనపు గదిలో నపుంసకునివలె..సిగ్గు..అవమానం..పోనీ..నేర్చుకుందామంటే..అసలు ఆ వ్యవహారపు తోకా మూతీ తెలియదే.కొంత తెలిస్తే ఇక మెరుగుపర్చుకోవచ్చు..కాని అస్సలే తెలియని సబ్జెక్ట్ ను ఇప్పుడు..ఉహూ..కాదు కాదు..
లోపల ఏదో అవమాకరమైన దుఃఖం..బాధ..క్షోభ..ఎవరికీ చెప్పుకోలేనిది..చెప్పరానిది.
బయటపడాలి..మనసునూ..ఆత్మనూ చంపుకుని..కేవలం జీతంకోసం రోశం లేకుండా కృంగిపోతూ పనిచేయడం తనవశం కాదు.
ఒక పదిరోజులు ప్రయత్నించి వచ్చేశాడు తను..ఉద్యోగానికి రాజీనామా చేసి..అవమాన భారంతోనే ఐనా..ఒక జైల్ నుండి బయటపడ్డ ఆనందంతో..బయటకు రాగానే స్వేచ్ఛ..పక్షి రెక్కలను విప్పుకుని అప్పుడే మొదటిసారిగా ఎగురుతున్న అనుభూతి.
రాని పనిని..ఇష్టం లేనిపనిని..ఆత్మకు ఆనందాన్ని కలిగించలేని పనిని.,
‘డోంట్ వర్రీ..కిక్ ఔట్ ద బాల్ ‘
‘ మళ్ళీ తనకు పర్ఫెక్ట్ గా వచ్చిన పనినే..తను నచ్చిన పనినే తను వెదుక్కోలేడా..సృష్టించుకోలేడా..తనలోనే మరో తనను కనుక్కోలేడా ‘
ఓటమి..ఓటమి..చాలా నిజాయితీగానే తను చదువుకోవాలని వెళ్ళాడు..కాని ఈ దుర్మార్గ నకిలీ వ్యవస్థ తనను ఒక పనికిరాని ఒక ఫేక్ మనిషిని తయారుచేసింది.
ఐనా ఫర్వాలేదు..ఓటమే విజయానికి పునాది..తనను తాను మళ్ళీ పునర్నిర్మించుకోవచ్చు.
అప్పటికే..అంటే తను బి టెక్ మూడవ సంవత్సరంలో ఉన్నపుడు..చేనేత కార్మికుడైనతన తండ్రి..ఆ కుగ్రామంలో యాతన పడీ పడీ..ఒకరోజు  ఉరేసుకుని ప్రాణాలు తీసుకున్నాడు.తల్లి కళ్ళముందే వ్యవసాయ కూలిగా మారింది.గ్రామీణ ఉపాధి పథకం..అమ్మ లేబర్..దగ్గరగా గమనించాడు తను ఆ పథకాన్ని.పథక ఉద్దేశ్యం ఎంతో గొప్పదే.కాని అమల్లో విపరీతమైన అవినీతి.దొంగ లెక్కలు..దొంగ అక్విటెన్స్ లు.ఇచ్చే కూలి వేరు..రాసుకునేది వేరు. అంతా మోసం.కోట్లకొద్ది ఫండ్స్ స్వాహా.
తనకు ఉన్నది మూడెకరాల పనికిరాని చెల్క..మంచాన బడ్డ అమ్మ..ఒంటరి తను..పుట్టి పెరిగిన,చిన్న యాభై కడపలున్న మారుమూల పల్లె.ఇటుపక్క దట్టమైన అడవి..అటుపక్క పారే గోదావరి.అడవికిపోవుడు..కొందరు నదిలో చేపలు పట్టుడు..కుమ్మరి కుటుంబాలు మూడు కుండల తయారీ..ఇద్దరు కమ్మరి..రెండు కుటుంబాలు తమతో సహా..పద్మశాలి..నేత..చేనేత..యుగయుగాలుగా మారని తలరాత.
నగరాన్నీ ఉద్యోగాన్నీ విడిచిపెట్టి తన పల్లె..ఆశాలపల్లె కు వచ్చి..రేపటికి సరిగ్గా ఎనిమిది నెలలు.
అన్నీ సర్దుకుని..బస్సెక్కి సామాను మూటలతో ఊర్లోకొస్తున్నపుడు..ఎప్పటినుండో ఎదురుచూస్తూ ఎదురొచ్చిన మొట్టమొదటి మనిషి లక్ష్మి.కమ్మరోళ్ల పిల్ల.ఐదవతరగతి వరకున్న తమ బడిలో..తను నాల్గవ తరగతిలో ఉన్నప్పుడు అప్పుడే బడిలో చేరిన లక్ష్మి.తమ ఇండ్లు ప్రక్కప్రక్కనే.అందుకని కలిసి పోతూ..కలిసి వస్తూ.,
తను ఒక చెత్త, పనికిరాని ఎం టెక్ డిగ్రీని చేతపట్టుకుని గాయపడ్డ సైనికునిలా వచ్చినప్పుడు..అనూహ్యంగా..ఎదురుపడ్డ లక్ష్మి..ఎస్ డి ఎల్ సి లో డిగ్రీ పూర్తి చేసిందిఅప్పటికి .. సోషియాలజీ.
అంది..’ నువ్వనేది..రాజలింగం సార్ కూడా అనేదికదా..చదువే మనిషికి ధైర్యాన్నీ..ఆలోచననూ ఇస్తుందని..అందుకే ఈ డిగ్రీ ‘ అని.
నగరంలో ఉన్నన్ని నాళ్ళు ఇంజనీరింగ్ కాలేజ్ లలో ఎందరో అమ్మాయిలు తటస్థ పడ్డా..ఎందుకో ఒక్క లక్ష్మి మాత్రమే అప్పుడప్పుడు మనసులో మెదిలింది తప్పితే ఏ ఒక్కనాడూ మరో ఆడదాని ఆలోచనే రాలేదు.
లక్ష్మి ముఖం స్విచ్ వేసిన..వెలుగుతున్న లైట్ లా ఉంటుంది.కళ్ళు కాంతి సముద్రాలు.
‘ ఏయ్ పిల్లగా ..డోంట్ వర్రీ..హియరోన్లీ వుయ్ కెన్ మేక్ అవర్ లైఫ్ గ్రేట్’ అని ఇంగ్లిష్ లో అంది.అని చేయి చాపి అందించింది ఆ రాత్రి ఊరి హనుమంతుని గుడి మెట్లమీద.
అంతే..కొత్త చూపు..కొత్త అన్వేషణ..కొత్త ఆలోచనలు..కొత్త ధైర్యం.
ఇద్దరం మనుషులం..నీదీ నాదీ మొత్తం ఏడెకరాల భూమి..రెండు పడవలు..యాభై కుటుంబాల సహవాసం..ప్రక్కన ఒక నది..ఒక అడవి..చాలవా జీవితాలను అర్థవంతంగా నిర్మించుకోడానికి.
విభిన్నత..విలక్షణత.
చటుక్కున జ్ఞాపకమొచ్చింది రాముకు తను పట్టణానికి వళ్ళిన మొదట్లో పేపర్ బాయ్ గా పని చేసిన రోజులు.కస్టమర్లందరూ..తన పేపర్ ఏజంట్ తనను ఎంతో మెచ్చుకునేది.ఎందుకంటే..తన రెండు వందల పేపర్లను ఉదయం ఆరుగంటలలోపే వాళ్ల వాళ్ళ ముంగిట్లో వేసేది.నో డిలే..నో ఆబ్సెన్స్.తనతోటి పోరగాండ్లు ఎప్పుడో ఆరింటికొచ్చి ఎనిమిద్దాకా వేసేది.కస్టమర్లందరూ తిట్లె..’గిప్పుడు పేపరేందిరా బై ‘ అని.
ప్రతి ఆదివారం..పది మంది కార్లున్న వాళ్ళ ఇండ్లకు వెళ్ళి ‘ కార్ క్లీనింగ్ ‘ చేసేది తను.అందువల్ల కొంత ఆదాయం..పరిచయాలూ..ప్రేమలూ..అనుబంధాలు.పులకింపజేసే మానవ సంబంధాలు.
లక్ష్మి అంది..’ రామూ..మన ఊర్లోని మొత్తం వ్యవసాయ భూమి..దాదాపు ఐదు వందల ఎకరాలు..మొత్తం మనుషులు..నాల్గు వందల యాభై.దాంట్లో యువజనం దాదాపు మూడు వందలు..సరిగ్గా ఎడ్యుకేట్ చేస్తే ఒక వందమంది మన వెంట వస్తరు..ఇక ఊహించు..మన ఊరు ఇక ముందు కేవలం కూరగాయలనూ..పండ్లనూ..పూల మొక్కలనే పండిస్తది..అదీ ప్రత్యేక శాస్త్రీయ పద్ధతులద్వారా.కార్పొరేట్ సంస్థలతో ప్రతిదినం ఇంత వెజిటబుల్ స్టాక్..ఇన్ని పళ్ళు..ఇన్ని రకాల స్పెషల్ పూలు..ఇలా గ్యారంటీడ్ సప్లై చేస్తాం..థింక్..’ అంది.
అంతే..పెట్రోల్ బావికి నిప్పంటుకుంది..రాకెట్ ఇగ్నైటెడ్.
ఇద్దరూ “తమచుట్టుప్రక్కలఅద్భుతంగా వ్యవసాయం చేసే వ్యక్తులెవరు..ప్రభుత్వ ఆఫీసర్లూ..వాళ్ళు చేయగల సహకారం ఏమిటి..బ్యాంక్స్ ఏమి చేయగలవు..తమ హక్కులేమిటి.. ” ఈ దిశలో పర్యటన..సర్వే..వ్యక్తులను కలుసుకోవడం..ఊళ్ళోని యువతను సంఘటితం చేయడం..మానవ సమూహాలే అతిపెద్ద సహజ వనరులు..అని ఎడ్యుకేట్ చేయడం..”
ఆ రోజు..వర్షం కురిసిన తెలతెల్లవారిన రోజు..మొదలైంది..ఐదు ట్రాక్టర్లు..రెండు టిప్పర్లు..ఒక క్రేన్..ఎనభై ఆరు మందియువతీయువకులు.
మానవ శక్తిని నింపుకుని..ఆశాల పల్లె..భవిష్యత్తుపై విశ్వాసాన్ని ప్రకటిస్తూ.. ఆశల పల్లెగా మారింది.
నేల చేతులు చాచి పిల్లలను కౌగిలించుకుని..వర్షం అక్షింతల్లా శిరస్సులపై కురిసి..మొక్కలు మొలుస్తున్న చేతులై పిలిచి .,
కొత్త ప్రయాణమొకటి మొదలైంది..ఒంట్లో ఏదో కొత్త రక్తం ప్రవహిస్తున్న అనుభూతి ఆ ఊరి జనమందరిలో..నిండుగా.
ఇన్నాళ్ళూ..ఊరు..అంటే..అందరిది..కాని ఏ ఒక్కరికీ చెందింది కాదు.ఎవరికివారు..ఊరు ఎవరిదో..నాదిమాత్రం కాదు అన్న భావన.
కాని ఇప్పుడు..చింతన మారింది..ఊరు అందరిది..ప్రతి ఒక్కరిదీ..అందరికీ చెందింది..ఊరు ఒక శరీరం..ఊరి ప్రతి వ్యక్తీ ఆ శరీర అంగం. రెండు వందల మందితో..దాదాపు పన్నెండు స్వయం సేవక సంఘాలు పనిచేస్తున్నాయి ఇప్పుడు.పని సృష్టి..పని కల్పన..పని విభజన..పని అమలు..పనుల పర్యవేక్షణ..ఇదీ ఇప్పటి ఊరి సంస్కృతి.
రాగి తీగ అదే..ఇదివరకు దానిలో విద్యుత్తు లేదు.ఇప్పుడు పూర్తి వోల్టేజ్ తో లోపల కరంట్ ప్రవహిస్తోంది.ముట్టుకుంటే షాక్..అనుసంధానం చేస్తే వెలుగు.
ప్రభుత్వం నుండి తమ గ్రామానికి అందవలసిన సకల సౌకర్యాలను అఫీసర్లను అడిగి..నిలదీసి..స్నేహంగా అర్థించి..అవినీతి జరుగుతున్నప్పుడు ప్రశ్నించి..నిజంగా ఎన్ని పథకాలున్నాయో..గ్రామాభివృద్ధికి..ఇన్నాళ్ళూ తెలియనే లేదు.బడి ఉంది..కాని టీచర్లు రారు..అందరూ అప్ అండ్ డౌన్ లే.ఇప్పుడు తప్పడం లేదు..ఊళ్ళోనే కాపురముంటున్నారు పంతుళ్ళు..ముగ్గురు.ప్రాథమిక ఆరోగ్య కేంద్రం..ఆంగన్ వాడి..స్వయం ఉపాధి పథకం..గ్రామోదయ..మధ్యాహ్న భోజన పథకం..ఇప్పుడు గ్రామ జ్యోతి.గ్రామానికి ప్రతి వారం వచ్చి వ్యవసాయదారులకు సలహాలివ్వవలసిన
వ్యవసాయ శాఖ ఉద్యోగులు..ఒక్కడుకూడా రాలేదు..ఇప్పుడు ప్రతివాడూ ఉరుక్కుంటూ వస్తూ..భూసార పరీక్ష చేయవలసిన ల్యాబ్స్..నీటి సంఘాలు..విద్యా వాలంటీర్ల వ్యవస్థ..గ్రామ గ్రంథాలయం.అన్నింటినీ నిద్ర లేపి..ప్రశ్న..ప్రశ్న..నిలదీత.
ఎదుట ఒక కరిచే కుక్క నిలబడి ఉంటే మనిషికి భయం..కుక్క లేకుంటే దొంగతనం చేసే సాహసం..అదే మనిషి ఎవడూ చూడకుంటే చటుక్కున మాయం చేసే దొంగవుతాడు..ఎవరైనా గమనిస్తూంటే వాడే కాపలాదారుడౌతాడు..మనిషి నైజం అది.
మొన్నటికి మొన్న లక్ష్మి ఒక కంప్లైంట్ ను తయారుచేసి మంత్రిగారికి ఇచ్చింది స్వయంగా, ప్రక్క ఊరికి వచ్చినప్పుడు..ఓ పదిమంది యువకుల్ని వెంటేసుకుని వెళ్ళి. పుష్కరాల్లో..ఆశాలపల్లి స్నాన ఘట్టానికి ప్రభుత్వం నుండి కాంట్రాక్టర్ డ్రా చేసిన డబ్బు..ఐదు లక్షలు.వాడు ఖర్చు చేసింది రెండు లక్షలుకూడా కాదు.మిగతాది స్వాహ.పని నాసిరకం.పుష్కరాల మధ్యలోనే మెట్లన్నీ ధ్వంసం..లోపలికి తొంగి చూస్తే..సూపరింటెండెంట్ ఇంజనీరు బామ్మర్దికిచ్చిన  నామినేషన్ వర్క్ అది.బామ్మర్దిని నిలదీత.ఎస్ ఈ ని..’కడుపునిండా ప్రభుత్వం జీతాలిస్తూండగా ఈ కక్కుర్తి ఇంకెందుకు ‘ అని గద్దింపు..వాడు సిగ్గుతో తలవంచుకుని.,
చైతన్యం..జలజలా..గల గలా గోదారిలా..ఊరి నర నరాన కొత్త రక్తం..ప్రశ్నే ఒక కొడవలి..ప్రశ్నే ఒక ఆయుధం..పదిమంది మనుషుల కలయికే ఏనుగును బంధించగలిగే గడ్డితాడు అన్న చింతన.
చాకు లాంటి  పదిమంది యువతీయువకులను తనే స్వయంగా కూర్చి..వాళ్ళతో ‘ ప్రశ్న ‘ అన్న గ్రామ కమిటీని వేశాడు.అదే చూస్తుంది..గ్రామ ఆరోగ్యాన్ని.అందరూ ఎంతో కొంత చదువుకున్న వాళ్ళే ఆ కమిటీలో.’ చదువు ‘ అనే ఒక కమిటీని తయారు చేసింది లక్ష్మి.ఊరి బడి టీచర్లను ఇన్వాల్వ్ చేసి.మనుషులను రంగంలోకి దించి ప్రేమతో వాళ్ళకు చదరంగంలో చెక్ పెట్టినట్టు ఫిక్స్ అప్ చేసి పనులను చేయించి చివరికి వాళ్లక్కూడా ఆనందాన్నీ తృప్తినీ మిగల్చడమే. .నాయకుడు చేయవలసిన పని.
లక్ష్మి ఇంకా దగ్గరగా వస్తున్నట్టు ఆమె పడవ శబ్దం వినబడ్తోంది.
‘ ఔను..లక్ష్మి..ఇక ఈ ఊరి పొలిమేరల్లోకి వస్తోంది ‘ అనిపించింది రాముకు.
చెక్క బల్లపైనుండి లేచి కూర్చున్నాడు రాము లక్ష్మి వస్తున్న దిక్కు ఆశగా చూస్తూ.ఆమె వెనుక నిద్రకుపక్రమిస్తున్న ఊరు కనిపిస్తోంది వెన్నెల్లో..జలతారు ముసుగులో రత్నాల రాశివలె.
దగ్గరగా వచ్చి..ఆమె పడవను ప్రక్కనే తన పడవకు తాకుతున్నట్టు ఆపి..తెడ్డును జాగ్రత్తగా ఓరగా ఆనించి..మెల్లగా తన పడవలోకి  మారుతోంది లక్ష్మి.అంతా గమనిస్తున్న రాము..మెల్లగా ఆమెకు చేయినందించి..ఆసరా ఐ..లోపలికి ఆహ్వానించి..ప్రక్కనే కూర్చుండబెట్టుకుని,
లక్ష్మి ముఖం లోకి చూశాడు..నిరామయంగా.
ఆమె ముఖం..నిలకడగా వెలుగుతున్న దీపంలా ఉంది ప్రశాంతంగా..శాంత గోదావరిలా కూడా.
కూర్చుని..తను తెచ్చిన చిన్న టిఫిన్ బాక్స్ లోనుండి ఒక చిన్న దీపాంతనూ..కొవ్వొత్తినీ..ఇంకేదో..లడ్డూ వంటి పదార్థాన్నీ బయటకు తీసి,
దీపాన్ని వెలిగించడం ప్రారంభించింది లక్ష్మి..గాలిలో.
” ఈ రోజు..పూర్ణిమ..గోదావరి తల్లికి..దీపం వెలిగిస్తున్నా” అంది నది మాట్లాడుతున్నట్టు.
రాము నిశ్శబ్దంగానే ఆమెను చూస్తున్నాడు..దేవతా విగ్రహం దిక్కు చూస్తున్న చిన్న పిల్లాడిలా.
” గాలిలో దీపం ఎలా వెలుగుతుందనే కదా నీ ఉత్సుకత” అంది.
రాము మాట్లాడలేదు.
వెలిగించింది దీపాన్ని చేతులను చుట్టూ అడ్డుగాపెట్టి..జాగ్రత్తగా.
” జాగ్రత్తగా వెలిగిస్తే..గాలిలోనే కాదు..తుఫాన్ లోకూడా దీపం వెలుగుతుంది” అంది.
రాము పులకించిపోయాడు..ఎందుకో.
” ఏం చేస్తావిప్పుడు” అన్నాడు.
” దీన్ని గోదావరి తల్లి ఒడిలోకి అర్పిస్తా” అంది.
” ఐతే ఒక్క క్షణమాగు..” అని చక చకా తన ప్లాస్టిక్ ఫోల్డర్ లోని కాగితాలను బయటికి తీసి..తన బి టెక్..ఎం టెక్ సర్టిఫికేట్లను..దొప్పలుగా మలచి..దోనె వలె కూర్చి..” ఆ దీపాలను దీంట్లో పెట్టి వదులు నీళ్ళలోకి..ఇవి ఒట్టి చెత్త..ఫేక్.నకిలీ.మనకు ఈ చెత్తతో పనిలేదిక.మనం చెత్త మనుషులం కాకుండా మనల్ని మనం కాపాడుకున్నాం..ఊ..” అన్నాడు.
లక్ష్మి అభావంగా అతని ముఖంలోకి చూచి ఆ కాగితాలను తీసుకుంది చేతిలోకి.అప్పుడతనిలో సముద్రంలో ఉన్నంత ప్రశాంత గాంభీర్యం కనిపించిందామెకు.
పదిలంగా చేతిలోని దీపాన్ని ఆ సర్టిఫికేట్ల దొప్పలో పెట్టి..అతని చేతులను కూడా తన చేతుల్లోకి తీసుకుని..దీపాన్ని జాగ్రత్తగా గోదావరి నిశ్చల జల తలంపైన విడిచిపెట్టింది.
తెప్పలా తేలుతూ..దీపం కదిలి.,
లక్ష్మి..అప్రయత్నంగానే..రాము ముఖంలోకి చూస్తూ..గోదావరిని చూచింది..అతనిలో పరిపూర్ణమైన నిశ్చింత.
అతనికి లక్ష్మీ..ఆమె వెనుకాల దూరంగా వెన్నెల కుప్పలా ఆశల పల్లె..ఊరూ కనిపిస్తోంది.
ఇద్దరిపెదవులపై .. నవ్వుల మొలకలు.                                                                                                                                                                         *
 
*****
 
 
 
 
రచన: కంభంపాటి రవీంద్ర
 
“ఇదిగో… రేపు వీకెండ్ అని లేట్ గా లేవకు… గుర్తుందిగా?” అడిగింది కావ్య
“మర్చిపోలేదు తల్లీ… రేపు ఉదయాన్నే హాస్టల్ నుంచి డైరెక్ట్ గా కొత్త గూడ జంక్షన్ దగ్గిరికి వచ్చి వెయిట్ చేస్తూంటాను… నన్ను పికప్ చేసుకో “అన్నాను
“గుడ్… నైన్ కి అక్కడికి వచ్చేస్తాను… మన మిగతా టీం డైరెక్ట్ గా ఓల్డ్ ఏజ్ హోమ్ కి వస్తామన్నారు… అందరం అక్కడ కలుద్దాం” అంది కావ్య.
“సరే… నేను ఏమైనా తీసుకురావాలా?”
“అక్కర్లేదు… వాళ్లకి మన ఆఫీస్ తరఫున డొనేట్ చేద్దామనుకుంటున్న రైస్ బ్యాగ్, కంది పప్పు, జెనెరిక్ మెడిసిన్స్… ప్రకాష్ వాళ్ళు కార్లో తీసుకొచ్చేస్తామని చెప్పేరు… నువ్వు మటుకు… ఆ ఓల్డ్ ఏజ్ హోమ్ లో ఉండేవాళ్లకి ఏమైనా ఫన్ గేమ్స్ లాంటివి ప్లాన్ చెయ్యి … వాళ్ళతో మనం కొంచెం టైం స్పెండ్ చేస్తే బావుంటుంది… నేనింక వెళ్ళాలి… సతీష్ ఇప్పటికే మెయిన్ గేట్ బయట వెయిట్ చేస్తున్నాడు” అంటూ కావ్య బయల్దేరింది.
ఆఫీస్ లో సీఎస్సార్ అనో వింగ్ ఉంటుంది… ( సీఎస్సార్ అంటే… మాయాబజార్లో శకుని వేషం వేసిన సీఎస్సార్ గారు కాదు , కార్పొరేట్ సోషల్ రెస్పాన్సిబిలిటీ అన్నమాట ). కార్పొరేట్ కంపెనీలు తమకి వచ్చే లాభాల్లో కొంత శాతం… సమాజానికి రకరకాలుగా తిరిగిస్తూంటాయి… ఓ ఊరిని దత్తత తీసుకోవడం , చెరువుని బాగుచెయ్యడం , లేదా ఓ స్కూల్, వృద్ధాశ్రమానికి సహాయపడడం… ఇలాంటివన్నమాట.
మా ఆఫీస్ లో రకరకాల క్లబ్స్ ఉన్నా , నాకెందుకో సీఎస్సార్ వింగ్ బాగా ఆకట్టుకుంది. కానీ చేరిన తర్వాత తెలిసింది… సమాజసేవ ఒక లక్ష్యం మాత్రమే… కానీ పరమార్థం మటుకు కంపెనీకి పబ్లిసిటీ. సరేలే ఏదైతేనేమిటి… పబ్లిసిటీ సంగతి ఎలా ఉన్నా, ఎవరో ఒకరికి మంచి అనేది జరుగుతోంది కదా అని సరిపెట్టుకున్నాను.
ఇవన్నీ ఒకెత్తయితే , మా హైదరాబాద్ సెంటర్ కి సీఎస్సార్ లీడర్ గా ఉన్న కావ్య… భర్త సతీష్ , ఇద్దరు పిల్లలు ఉన్న ఇంటిని చక్కగా మానేజ్ చేసుకుంటూ , ఆఫీస్ లో కూడ స్టార్ పెరఫార్మెర్ లా ఉండే కావ్య నాకు ఒక ఇన్స్పిరేషన్ లా కనిపించేది. రేపు ఫ్యూచర్ లో… నాకు కూడా పెళ్ళైతే , కావ్యలాగే పర్సనల్ లైఫ్ , కెరీర్ మేనేజ్ చేసుకోవాలి అని ఎప్పుడో అనుకున్నాను !
అనుకున్నట్టుగానే , ఆ శనివారం ఉదయం కొత్త గూడ జంక్షన్ దగ్గరనున్న మహీంద్రా షోరూం ముందు వెయిట్ చేస్తున్న నన్ను కావ్య పికప్ చేసుకుంది.
“పిల్లలిద్దరినీ ఇవాళ స్కూల్ కాంటీన్ లో తినేయమని చెప్పేను… సతీష్ కి ఏదో ఆఫీస్ గెట్ టుగెదర్ ఉందట” డ్రైవ్ చేస్తూ చెప్పింది కావ్య.
టోలి చౌకీ లోని సందుల్లో ఉన్న ఆ ఓల్డ్ ఏజ్ హోమ్ చేరుకోవడానికి ఇంకో అరగంట పట్టింది.
మా ఆఫీస్ నుంచి మేమందరం వస్తున్నామని , ఆ హోం నిర్వాహకులు  ఓ చిన్న ఫంక్షన్ వాతావరణం లాంటిది ఏర్పాటు చేసేరు ! ప్రకాష్ వాళ్ళు ఆ ఫంక్షన్ వేదిక పక్కనే , మా ఆఫీస్ బ్యానర్లు పెట్టేరు.
ఆ చిన్న హాల్లో వేసిన కుర్చీల మీద ముసలి వారెందరో కూర్చుని ఆసక్తిగా చూస్తున్నారు. ముందు వాతావరణం తేలిక పరచడానికి , వాళ్లందరితో సరదాగా తంబోలా ఆడించేను , పాటలు పాడించేను , ఒకరిద్దరు ఉత్సాహంగా పద్యాలు కూడా పాడేరు.
ఇంతలో ఓ కళ్ళజోడు పెట్టుకుని హుషారుగా ఉన్నావిడ  అందరికీ చిన్న చిన్న ప్లేట్లలో ఉప్మా పట్టుకొచ్చి పెట్టింది. ఉప్మా అంటే అస్సలిష్టం లేని నేను , మొహమాటంకొద్దీ ఓ స్పూన్ నోట్లో పెట్టుకున్నాను. అసలంత గొప్ప  రుచి నేనెప్పుడూ చూడలేదు! “ఏమండీ… ఉప్మాలో పొరబాటున అమృతం గానీ ఒలికిందా? ఇంత రుచిగా ఉంది?” అని ఆవిడని అడిగితే , నవ్వుతూ , “ఇంకొంచెం వెయ్యనా పాపా?” అంది.
ఒద్దని మొహమాటంగా చెప్పేను. సులక్షణ అని ఆ హోమ్ సూపర్వైజర్ అట , ఆవిడ చెప్పింది “మా రత్నంగారి వంట తినడానికి అదృష్టం ఉండాలి… ఆవిడది మామూలు చెయ్యి కాదు”
“ఆవిడ కధేమిటి?… ఎందుకు ఇక్కడ ఉంటోంది?” అడిగేను
“ఒక్కడే కొడుకు… కోడలికి అమెరికా పిచ్చి… అత్తగారు వాళ్ళతో ఉండకూడదు… వాళ్ళు అమెరికా వెళ్ళిపోతూ, ఈవిణ్ణి ఇక్కడ జాయిన్ చేసి వెళ్ళిపోయేరు…”
“ఆవిడ ఏదో ఒక జాబ్ చేసుకోవచ్చు కదా?” అమాయకంగా అడిగేను
“ఆవిడ అస్సలు చదువుకోలేదు… బయట ఒక్కత్తీ బతకలేదు… అందుకే ఇక్కడ జాయిన్ చేసేరు” చెప్పింది సులక్షణ
వెనక నుంచి వెక్కుతున్న శబ్దమొస్తే , తిరిగి చూసేను. కావ్య ఏడుస్తూ కనిపించింది.
“ఏమైంది కావ్యా?” అని నేను అడుగుతూండగానే , తను పరిగెత్తుకుని వెళ్ళి  ఆ రత్నంగారిని కౌగలించుకుని భోరున ఏడుస్తూ, “ఆంటీ… మీరు మా ఇంటికి వచ్చెయ్యాలి… మిమ్మల్ని మా అమ్మతో సమానంగా చూసుకుంటాను” అంది.
ఆ రత్నంగారికి జరుగుతున్నదేమిటో అర్ధం కాక అమాయకంగా చూస్తూండిపోయింది !
అందరం కావ్య కి సర్దిచెప్పి తీసుకొచ్చేసేము. ఆ రోజు తర్వాత, రెణ్ణెల్ల పాటు ప్రయత్నించి ఆ రత్నంగారిని తనింటికి తెచ్చేసుకుంది కావ్య !
కావ్య సంగతేమో గానీ ముందర నేను సంతోషించేను… అప్పుడప్పుడు తన ద్వారా , ఆవిడ చేతి ఉప్మా తినొచ్చని. అదే విషయం కావ్యకి చెబితే, గట్టిగా నవ్వుతూ , “ష్యూర్… తప్పకుండా… ఇన్ ఫాక్ట్ నీకో నిజం చెప్పనా? ఇందులో నా స్వార్థం కూడా ఉంది… అంత మంచిగా వంట చేసేవాళ్ళు బయట ఎక్కడ దొరుకుతారు చెప్పు?.. ఇంట్లో నాకు ఇంక వంట బాధ తప్పినట్టే… పైగా ఛారిటీ చేస్తున్నామనే సాటిస్ఫాక్షన్ కూడా” అంది
మొదటిసారి నేను కావ్య ని అంచనా వెయ్యడంలో పొరబాటు పడ్డానని అనిపించింది !
ఆ తర్వాత ఎన్నోసార్లు , ఆ రత్నంగారు చేసేరని ఉప్మాయే కాకుండా , పండగలొస్తే బూర్లు , బొబ్బట్లు , రకరకాల రోటి పచ్చళ్ళు… ఆఖరికి ఎండాకాలంలో ఓ బాటిల్ నిండా తరవాణి కూడా తీసుకొచ్చింది. అన్ని రకాల వంటలు… అవీ రుచికరమైనవి తీసుకొస్తున్న కావ్య అంటే చిన్న అసూయ కూడా పుట్టింది నాకు! కావ్యతో ఆ మాటంటే, తను “చాల్లేవే…ఆవిడకేం చెయ్యడానికి అన్ని వంటలూ చేసేస్తుంది… సరుకులు కొనేది మేము కదా..మొన్నామధ్య ఆవిడకి వైరల్ ఫీవర్ వచ్చింది… ఐదు వేలు బిల్లు… ఏవైనా కడతాడేమో అని వాళ్ళబ్బాయికి మెసేజ్ చేస్తే , ‘ఆవిణ్ణి మీ ఇంట్లో ఉంచుకున్నారుగా… కాబట్టి… ఆవిడ రెస్పాన్సిబిలిటీస్ కూడా మీవే మీవే’ అని రిప్లై ఇచ్చేడా ఇడియట్” అంది చిరాగ్గా !
ఆ తరువాత నుంచి , కావ్యకి కొంచెం కొంచెం దూరం జరగడం మొదలెట్టేను , ఇంక ఆ సీఎస్సార్ ఆక్టివిటీ అంటేనే చిరాకు పుట్టింది. రోజులు గడుస్తున్నాయి. ఒక రోజు ఆఫీస్ కి వెళ్ళడానికి బస్ కోసం వెయిట్ చేస్తూంటే , ఎవరో తెలిసిన ముఖంలా కనిపిస్తే చూసేను… ఆ రత్నంగారు , చిన్న బ్యాగ్ పట్టుకుని మా బస్ స్టాప్ వైపు వస్తున్నారు.
వెంటనే వెళ్లి పలకరించేను… “ఆఁ… అప్పుడు నా ఉప్మా నీకు బాగా నచ్చిందని చెప్పేవు… గుర్తున్నావమ్మా” అందావిడ.
“మీరిక్కడ ఏమిటి?” అని అడిగితే , “చిన్న సాయం కావాలమ్మా… టోలిచౌకి కి వెళ్లే బస్ ఏమిటో , ఎప్పుడొస్తుందో చెబుతావా?” అందావిడ
“టోలి చౌకీ? అక్కడికెందుకు ఆంటీ?” అడిగేను
“అంటే… నేనుంటే కావ్య వాళ్లకి ఇబ్బంది గా ఉందట… ఈ మధ్య నాకు శరీరం మీద కంట్రోల్ తప్పేసింది… నాకు తెలీకుండానే యూరిన్ పోసేసుకుంటున్నాను… అందుకే… తిరిగి ఆశ్రమానికి వెళ్లిపొమ్మని చెప్పింది… వాళ్ళతో మాట్లాడింది… బస్ కూడా డబ్బులిచ్చింది” అని చెబుతూన్న రత్నంగారిని చూస్తే నాకు కావ్య మీద పీకల్దాకా కోపం వచ్చింది.
“పదండి ఆంటీ… మిమ్మల్ని ఆశ్రమానికి నేను ఆటోలో తీసుకెళ్తాను” అని ఆటోలో తీసుకెళ్ళి, ఆ ఆశ్రమం వాళ్లకి అప్పగించి, కావ్యకి ఫోన్ చేసి కోపంతో అరిచేను “ఏమిటి కావ్యా ఇది? నీ గురించి గొప్పగా ఊహించుకుంటే… పాపం… ఆ రత్నం గారిని అలా వదిలేసేవు?”
“కూల్ డౌన్…రత్నంగారు ఉప్మాలాంటివారే…. ఉప్మా అనేది ఎప్పుడైనా తింటే ఫర్లేదు కానీ రోజూ తిన్నామంటే ఎంత బావున్నా కడుపులో దేవేస్తుంది…” అందా కావ్య!
 
*****
రచన: డా. వివేకానందమూర్తి
 
భూమికి పాతికేళ్ళు పాతబడిపోయిన పరమహంసకి జీవితంలో మొదటిసారిగా జ్వరం వచ్చింది. జ్వరానికి, పరమహంసకి మధ్యన ఉన్న సంబంధం అయస్కాంతం యొక్క నార్త్ పోల్ నీ, సౌత్ పోల్ నీ గుర్తుకు తెస్తుంది, చీకటికీ, దొంగలకీ, దెయ్యాలకీ, ప్రాణం మీదికొచ్చే ప్రమాదాలకీ చివరికి భార్య మాటకి కూడా భయపడని పరమహంస జ్వరానికి భయపడతాడని తెలిస్తే నవ్వు వస్తుంది. చంటి పిల్లలు బూచాడు ఎత్తుకుపోవడం గురించి, పెద్దవాళ్లు ప్రమాదాల గురించి, రాజకీయ నాయకులు నిజం గురించి భయం భయంగా ఆలోచించినట్టు జ్వరాన్ని గురించి భయంగా ఆలోచిస్తాడు పరమహంస.
అతని తాతగారు జ్వరం వచ్చి పోయారు. తండ్రి మలేరియాతోనూ, తల్లి న్యుమోనియాతోనూ పోయారు. బామ్మ బోదకాలు జ్వరంతో పోయింది. వాళ్ళింట్లో ఎవరేనా ‘జ్వరం’ అన్న మాట తలిస్తే చాలు – సాయంత్రానికల్లా ఎవరికో ఒకరికి వచ్చేసేది. అతను జరీ అంచు కండువాను కండువా అంటాడు. తన మిత్రుడు జగన్నాధాన్ని ‘ఒరేయ్’ అనే పిలుస్తాడు. జనతా హోటల్లో కాఫీ తాగాడు.
పరమహంస జ్వరాన్ని చావుతో పోల్చుకుంటాడు. తనకే కాదు, తన చుట్టు ప్రక్కల ప్రాణికోటిలో ఎవరికి జ్వరం వచ్చినా, చావు తన కోసం వచ్చినట్టు, తన చుట్టూ తిరుగుతూ హైరాన పెడుతున్నట్టు ఫీలవుతాడు.
పెళ్ళయిన కొత్తలో తన భార్య సుశీలకి జ్వరం వచ్చినప్పుడు అతను బెంబేలు పడిపోయాడు. అంతేకాదు – మనస్సుని లోతు చేసుకుని భవిష్యాన్ని ఆలోచించాడు. అప్పుడతని మనస్సులో – సుశీల అమాయకత, పెళ్లాం పోయిన భక్తవత్సలం రెండవ పెళ్ళి – ఇవన్నీ చేరి గొడవ చేశాయి. మనస్సుని వికలం చేశాయి. డాక్టర్ సీతాపతిని తీసుకువచ్చి భార్యకు మందు యిప్పించాడు. డాక్టరు ముందు డీలా పడిపోయాడు. పెళ్ళాం జ్వరం తగ్గేవరకూ పరమహంస డబ్బున్న వాళ్ళ పెంపుడుకుక్క యజమానుల వెనకే తిరిగినట్టు, డాక్టరు సీతాపతి వెనకే తిరిగాడు. భార్య జ్వరం తగ్గింతర్వాత పాత ఆలోచనలు జ్ఞాపకం వచ్చి కాస్సేపటి వరకూ తన్ను తాను తిట్టుకున్నాడు. కాస్సేపయిం తర్వాత అతని మనస్సుకి యెంతో రిలీఫ్ కనిపించింది.
నిజంగా – భార్యకి జ్వరం తగ్గిపోగానే పరమహంస – స్వీటు సంపాదించిన పావలా, అర్ధరాత్రి అరణ్యంలో అనుకోకుండా అందమైన అమ్మాయి కోరికతో తన్ను కోరి వచ్చినప్పటి మగాడిలా, నెలాఖరున నెల జీతంలో సగం లంచం సంపాదించిన తాలుకాఫీసు గుమాస్తాలా – సంబరపడిపోయాడు.
ఇప్పుడు భార్య పక్కన లేదు. తొలికాన్పుకి పుట్టింటికి పంపించాడు. పక్కన భార్య లేనప్పుడు వచ్చినందుకు జ్వరాన్ని తిట్టుకున్నాడు హంస. కారణం- జ్వరం వచ్చినప్పుడు భార్య పక్కన ఉండి సపర్యలు చేస్తుంటే, ‘జ్వరం’ బాగుండకపోయినా ‘జ్వరం రావడం’ బాగుంటుంది – అని భార్య బ్రతికి ఉన్నప్పటి భక్తవత్సలం చెప్పిన జ్ఞాపకం.
డాక్టర్ సీతాపతికి ఫోన్ చేసి వచ్చి పడకకుర్చీలో మేను వాల్చాడు, హంస.
అరగంటయింది.
సీతాపతి ఇంకా రాలేదు. స్నానంచేసి వస్తానన్నాడు. ఇంత సేపా? మగాడి స్నానానికి, ఆడదాని కోపానికి ఆలస్యం బాగుండదు.
సాయంత్రం ఆరున్నర దాటింది.
ఆకాశాన్ని నల్లటి మేఘాలు, పిడిరాయిలాంటి వ్యక్తిని జ్వరంలా ఆవరిస్తున్నాయి. చీకటి టెంపరేచరూ పెరుగుతోంది. నక్షత్రాలన్నీ వెలేసినట్టు ఆకాశంలో ఓమూలగా ఉన్నాడు చంద్రుడు. మరీ సన్నం గాకుండా, మరీ గుండ్రంగా కాకుండా నార్మల్ గా ఉన్నాడు.
ఇంటి ముందు కారిడార్‌లో ఈజీ ఛైర్ లో పరమహంస వాళ్ళు వేడిగా వుంది.
ఎందుకో పరమహంసకి ఆకాశాన్ని చూసేసరికి మనస్సులో ఆలోచనలు బయలుదేరతాయి. దానికి కారణం ఏవిటా? – అని గతంలో హంస ఒక రోజు సాయంత్రం ఆకాశం కేసి చూసి ఆలోచించాడు గాని అంతు పట్టలేదు.
రెండింటికి ముందువున్న ‘ఆ’ లో తప్ప, ఆలోచనలకీ-ఆకాశానికి వున్న సంబంధం ఏవిటో అతను తెలుసుకోలేకపోయాడు. రోడ్డు మీద హారన్ మోగింది. డాక్టర్ కోసం గేటు వైపు చూశాడు. రాలేదు. అతను మొదట్నించి అంతే నెమ్మది.
సీతాపతి ఆర్ట్స్ కాలేజీలో తన క్లాస్ మేట్. మనిషిలో నిదానం, ఓర్పు, శ్రద్ధ యెక్కువ. చలాకీతనం లేదని అప్పుడు అందరూ అతన్ని ‘మబ్బు’ అని పిలిచేవారు. అలాగని అతను ‘మఫ్’కాదు. ఎంతో తెలివైనవాడు. అప్పట్లో అతని మంచితనం, తెలివిచూసి అతన్ని ప్రేమించిన ‘కవిత’ అనే అమ్మాయి కోరి వస్తే ప్రేమించడానికి నాకేం అభ్యంతరం లేదు గాని, నాకు టైము లేదు. చదువుకోవాలి’ అని చెప్పి పంపేశాడు. ఇది అతని మంచితనానికి కొలబద్దీ, లేక అతని అమాయికతకి నిదర్శనమో తెలియదు. అందుకే తను ఆకాశాన్ని చూసి సీతాపతిని తల్చుకొన్నప్పుడల్లా ఆలోచనకి బదులుగా నవ్వు వస్తుంది హంసకి.
తనకి సీతాపతితో పెద్ద స్నేహమేమీ లేదు – హలో అంటే హలో అనుకోడం తప్పిస్తే భార్యకి జ్వరం వచ్చినప్పట్నించీ కొంచెం దగ్గరితనం ఏర్పడింది. పనిలో చుఱుకు పాలు తక్కువగా ఉండటం, తనకు తెలిసిన సీతాపతికి తనకు తెలియకుండా పెళ్ళవటం – ఇవన్నీ హంసతో అతనికి ఎక్కువ స్నేహం లేకపోడానికి నిదర్శనాలు. పతికి పెళ్లయిందని విన్నప్పుడు హంస – ఇంత మందకొడిని పెళ్ళి చేసుకోవడానికి సిద్ధపడిన ఆమె అమాయకురాలు – అని మనస్సులో జాలిపడ్డాడు. అది ప్రేమ పెళ్ళి’ అని విని నవ్వుకున్నాడు. ఆశ్చర్యపడ్డాడు. కారణం – సీతాపతికి అసలు ఆమె యెవరో తెలియదుట. ఆమెగా ఆమె వెతుక్కుంటూ వచ్చి ప్రేమించానని చెప్పి, పెళ్ళి చేసుకోమని అడిగిందని కూడా తను విన్నాడు.
పరమహంసకి పాత రోజులు స్పురణకొచ్చాయి. నాలుగేళ్ళ తర్వాత ‘కవిత’ తలపుకు వచ్చింది. అవును, తన్ను నిరాకరించిన ‘కవిత’, తనుగా తను వెళ్ళి ప్రేమించానని, పెళ్ళిచేసుకోమని, అమాయకంగా ఆశగా అడిగినప్పుడు తన్ను కాదన్న ‘కవిత’, తను ఎందుకూ కొరగాకుండా పోయాడు? – తను అందంగా ఉంటాడా? – తను తనలాగే వున్నా కొంచెం రాక్ హడ్సన్లో కూడా ఉన్నాడని అప్పట్లో తన్ను ప్రేమించి వచ్చి తనచే నిరాకరింపబడ్డ, అందంగా లేని ఆడ ఇంగ్లీషు లెక్చరర్ ఓసారి అంది. ఆవిడంటే యిష్టం లేకపోయినా, ఆవిడ మాటంటే అతనికి పెద్ద గురి. తను చాలా శుభ్రంగా ఉంటాడన్నందుకు సాక్ష్యంగా వారానికి ఆరుజతల ఇస్తీ బట్టలు వాడతాడు. మూడు జతల కర్చీన్లు వాడతాడు. రోజుకి రెండుసార్లు సింథాల్ సబ్బుతో స్నానం చేస్తాడు. రోజూ గడ్డం గీస్తాడు. తనెందులోనూ తీసిపోడు. తన తక్కువతనం విదితమైంది అప్పటి ఒక్క సంఘటనలో. తన అయోగ్యత, చేతకాని తనం జ్ఞప్తికొచ్చి బాధపడ్డాడు. సీతాపతి ఎవరో తనకు తెలిసి ఉండకపోతే ఈ బాధ ఉండేది కాదేమో. నాలుగేళ్ళ క్రితం మనస్సులో రేగి మనస్సులో అణిగిపోయిన కోపం, కోరిక, ఆశ పరమహంస జ్వరాన్ని ఒక డిగ్రీ పెంచాయి.
విచిత్రం!
తను కోరిన స్త్రీ తన్ను నిరాకరించింది. సీతాపతిని స్త్రీ కోరి వచ్చి వరించింది. హుషారైన హంస కోరిక, ప్రేమ చేతిలో ఓడిపోయింది. కోరికలేని ‘మబ్బు’ సీతాపతిని ప్రేమ కోరి వచ్చింది.
మెడ నొప్పిగా వుంది. మెడ విరుచుకోడానికి తల అటూ ఇటూ తిప్పాడు. ఆకాశంలో నక్షత్రాలూ, థెర్మామీటరులోని పాదరసం మెరుపులా మెరిశాయి.
గేటు దగ్గర కారాగింది. డాక్టర్ సీతాపతి కుడిచేతిలో స్టెత్, ఎడం చేతిలో మెడికల్ చెస్ట్, తలమీద అణిచి దువ్విన జుట్టు, – నల్లపాంటుతో, తెల్లటి షర్టుతో, నెమ్మదిగా, మౌనంగా డాక్టర్ సీతాపతి, మెల్లగా గేటు తెరుచుకుని, భూమి నొచ్చుకుంటుందేమో అన్నట్టు అడుగులు వేస్తూ వచ్చాడు.
“గుడ్ ఈవినింగ్!” మోతాదుగా నవ్వాడు.
“హలో-గుడ్ ఈవినింగ్! ప్లీజ్ బి సీటెడ్” పేము కుర్చీ చూపాడు పరమహంస.
మెడికల్ చెస్ట్ టీపాయ్ మీద పెట్టి సీతాపతి కూర్చున్నాడు.
“ఎప్పుడు వచ్చింది జ్వరం!” నాడి పరీక్షిస్తూ అడిగాడు.
“సాయంత్రం”
“ఎన్ని డిగ్రీలుంది?”
“ఎన్నేవిటీ? – సూటమూడు. చావుకి మూడో నాలుగు డిగ్రీల దూరం.”
అతను చిరునవ్వు నవ్వాడు. క్రింది కనురెప్పలు లాగి చూశాడు. నాలిక చూశాడు. జలుబుగా వుందా? – దగొస్తోందా? – కీళ్ళు వొప్పులున్నాయా? – అంటూ అడిగాడు. అన్నిటికి ఉంది, వస్తోంది, ఉన్నాయి- అని, జవాబు లిచ్చాడు తను.
“మరేం భయపడకండి. తగ్గిపోతుంది. ఈ టేబ్లెట్స్ వాడండి. ప్రతి ఆరుగంటలకీ రెండు చొప్పున మంచి నీళ్ళతో వేసుకోండి. కాఫీ తప్ప మరేం తీసుకోవద్దు.”
పరమహంస కంగారు చూసి సీతాపతి మోతాడు మించి నవ్వాడు.
“ఇందులో కంగారుపడాల్సిన అవసరం లేదు హంసా? బైట కూర్చోకుండా లోపలికి వెళ్ళి హాయిగా విశ్రాంతి తీసుకోండి. నేను మళ్ళీ రేపు ఉదయం వస్తాను. గుడ్ నైట్.”
సీతాపతి లేక పరమహంస పాలిటి దేవుడు – వచ్చి వెళ్ళిపోయాడు.
వాళ్ళావిడ జ్వరం తగ్గినప్పటి నిండుతనం పుంజుకుంది మనస్సు. లోపలికి వెళ్ళి టాబ్లెట్స్ మింగి, వంటవాడిచేత వేడి కాఫీ చేయించుకు త్రాగి పక్కమీద నడుం వాల్చాడు హంస.
వొళ్ళంతా వేడిగా వుంది. మండుతున్న గాడిపొయ్యి మీద మంచం వాల్చుకు పడుకున్నట్టుంది. వేడికోరికలు, పెళ్ళయిన కొత్తలో వేడిరాత్రులు జ్ఞాపకం వచ్చి, బుర్ర ఆలోచనట్లో వేడెక్కిపోయింది. వాతావరణం అంతా వేడిగా వుంది, జ్వరం తగ్గించమని దేవుణ్ని వేడుకున్నాడు. ఓ గంట సేపు అలా దేవుణ్ని వేడి వేడి, వేడి కళ్ళు మూసుకుని వేడిజ్వరం సందిట్లో వేడిగా నిద్రపోయాడు వేడి పరమహంస..
రేపు వచ్చింది. పరమహంసకి మెలుకువొచ్చింది. పక్కమీది నుండి లేచాడు. నీరసంగా వుంది. వొళ్ళు తూలింది. కాలకృత్యాలు తీర్చుకున్నాడు. స్నానం మాత్రం చేయలేదు.
హాల్లో పడకకుర్చీలో కూర్చుని పొద్దుటి పేపరుచదువుతుండగా సీతాపతి వచ్చాడు.
“గుడ్ మార్నింగ్.”
“గుడ్ మార్నింగ్! రండి కూర్చోండి.”
“ఎలా వుంది?” పరీక్ష చేశాడు. టెంపరేచరు చూశాడు. నూరు ఉంది.
“ఫరవాలేదు. తగ్గిపోతుంది. రేపటికి. నిన్నటికిలాగే ఈ రోజు కూడా టేబ్లెట్స్ వేసుకోండి. అటూ ఇటూ తిరగవద్దు.”
వంటవాడు కాఫీలు తెచ్చాడు. కాఫీలు ముగించి కాస్సేపు ఇతర విషయాలు మాట్లాడుకున్నారు. సీతాపతి మళ్ళా మర్నాడు వస్తానని చెప్పి వెళ్ళిపోయాడు.
మూడోరోజుకి టెంపరేచర్ నార్మల్ కి వొచ్చేసింది. అతని వొళ్ళంతా సంతోషం అంటుజ్వరంలా పాకిపోయింది. ఎందుకో సీతాపతి రాలేదు ఆరోజు. నాలుగో రోజుకల్లా పరమహంస మామూలు మనిషై పోయాడు. ఖైదు నుంచి తప్పించుకున్న దొంగలా, పంజరంలోంచి బైటపడ్డ హంసలా ‘రిలీఫ్’, ఫీలయ్యి – ఇక భార్యకేం ‘మొగుడు నష్టం లేదు. సుశీల వచ్చింతర్వాత ఇలా జ్వరం వచ్చి తగ్గిన సంగతి చెప్పకూడదు. సీతాపతి యింటికి వెళ్లాలి. తన కృతజ్ఞత చెప్పాలి. బిల్లు మొత్తం చెల్లించాలి. నిజంగా సీతాపతి దేవుడు – ఇదీ అతని మనస్సు.
స్నానం చేసి, లాల్చీ, పైజామా ధరించి గోల్డ్ ఫేక్ సిగరెట్టు ముట్టించి, స్కూటరు ఎక్కి సీతాపతి యింటివేపుగా దారితీశాడు. జ్వరం తగ్గిన హంస మనస్సు ఆనందంతో గంతులు వేస్తోంది.
* * *
అదేవిటి?
సీతాపతి యింటి ముందు అన్ని కార్లు ఉన్నాయేం?
పోర్టికోదాటి లోపలికి వెళ్ళాడు. వాకిటినిండా జనం. ఊళ్ళో పెద్ద డాక్టర్లూ, పెద్ద మనుషులు, పెద్ద పెద్ద జ్వరాలు వచ్చి తగ్గినవాళ్ళు విషణ్ణతని తోడు చేసుకుని తచ్చాడుతున్నారు.
పరమహంసకి ఆయుర్వేద బిషగ్వర యగెన్నగారు ఎదురు వచ్చారు. “ఒరేయ్ పరమం! అయిపోయిందిరా! సీతాపతి యిక లేడు. విషజ్వరం వచ్చి కొట్టేసింది. అంతా అయిపోయింది.” కండువాతో కళ్ళాత్తుకున్నారు జీవితంలో జ్వరం అంటే ఎరుగని యగెన్నగారు.
అందరూ మాట్లాడుకుంటున్నారు.
“హే వజేన్ ఇటెలిజంట్ డాక్టరండీ. పూర్ ఫెలో!”
“ఏం చేస్తాం. అంతా విధికృతం.”
“రియల్లీ, అవర్ సిటీ హేజ్ లాస్ట్ ఎ గుడ్ డాక్టర్.”
“కమాన్ లెటజ్ హేవ్ ఎ కండొలెన్స్ మీటింగ్”
పరమహంస వెదికాడు – సీతాపతి కోసం. అరగంటయింది తీసుకుపోయి.
ఒక్కక్షణం కళ్ళు తిరిగాయి హంసకి.
విచిత్రం! – పాములవాణ్ణి పాము కాటేసింది. మాంత్రికుడ్ని మంత్రం దహించి వేసింది.”
పాపం! పాపం!
డాక్టర్ కి జ్వరం వచ్చింది. ఆరోగ్యానికి జ్వరం వచ్చింది. సీతాపతి బ్రతుకుని జ్వరం మింగేసింది. మబ్బు విడిపోయింది. తను రోజూ చూసే ఆకాశంలాగ, సీతాపతి మెళ్ళో అస్తమానం కనబడే స్టెతస్కోపులాగ, మెడికల్ చెస్ట్ లాగ, థెర్మామీటరు లాగ, మందుల్లాగ, జ్వరాల్లాగ – సీతాపతి కూడా ఎప్పుడూ ఉండి పోతాడనుకున్నాడు హంస. ఉండిపోవాలనుకున్నాడు. హంస. అమాయకుడైన ‘మబ్బు’ సీతాపతి రేపట్నించి కనిపించడు.
హాలుకి అనుకుని ఉన్న గదిలో మూలగా పేముకుర్చీలో ముడుచుకుని, జ్వరం వచ్చి తగ్గి పథ్యానికి సిద్ధమయిన రోగిలా, కూర్చుని చేతుల మధ్య తల దూర్చి హృదయం బ్రద్దలయ్యేలా ఏడుస్తోంది సీతాపతి భార్య,
దగ్గరగా వెళ్ళాడు. అతనికి ఎలా మాట్లాడాలో తెలియడం లేదు.
“విచారించకండి. అయిందేదో అయిపోయింది. నిజంగా సీతాపత్ పోయినమాట విన్న తర్వాత గుండె పగిలింది.”
ఆమె తలెత్తి చూసింది.
ఆమె ‘కవిత’, తన్ను కాదన్న ‘కవిత’, ‘మబ్బు’ సీతాపతిని ప్రేమించి పెళ్ళి చేసుకున్న ‘కవిత’. హంస మనస్సు రెపరెపలాడి, ఒక్క క్షణం కళ్ళు తిరిగాయి. మనస్సులో మహారణ్యం తగులబడినట్టుంది.
“ఏమైనా నేను మళ్లా పెళ్ళి చేసుకోదల్చుకోలేదు హంసా! దయచేసి వెళ్ళిపోండి.”
ఏడిచే కళ్లూ, వణికే పెదాలూ – మళ్ళీ పాత ‘కవిత’.
ఉన్నట్టుండి నూటయిదు డిగ్రీల టెంపరేచరుతో జ్వరం వచ్చినట్టయింది హంసకి.
పరమహంస వెనక్కి తిరిగారు.
* * *
 
