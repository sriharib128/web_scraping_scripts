రచన: కస్తల పద్మావతి
“అక్కా,  అక్కా ఆకలి అంటూ స్కూల్ నించి వచ్చి బ్యాగులు పక్కన పెట్టి,  సుశీలను వెతుకుతూ ఇల్లంతా  కలియ తిరుగుతున్నారు సుశీల చెల్లి,  తమ్ముడు.
సుశీలది మధ్య తరగతి కుటుంబం.  తల్లి చనిపోవడంతో స్కూల్ ఫైనల్ అయిపోయిన సుశీల ఇంట్లోనే ఉంటోంది.
చెల్లిని తమ్ముడిని చూసుకుంటూ,  ఇంటిపని,  వంటపని చేసుకుంటూ ,  కాలక్షేపానికి నవలలు చదువుతూ ఉంటుంది.
ఒక చిన్న ఫాక్టరీలో పని చేసే సుశీల తండ్రిది షిఫ్ట్ డ్యూటీ .  ఒక వారం పగలు డ్యూటీ ఉంటే,  ఒక వారం అర్ధరాత్రి పన్నెండుకి వస్తాడాయన.  ఫాక్టరీ వాళ్ళు ఇచ్చిన క్వార్టర్స్ లో నివాసం ఉంటారు.
సుశీల తండ్రిగారు చాలా నెమ్మదస్తుడు.  సంప్రదాయాలకు విలువనిచ్చేవాడు.  బంధువులంతా కూడా,  భార్య పోయాక రెండో పెళ్లి చేసుకోమని ఎంత పోరినా,  వినలేదు.
పిల్లలకోసమైనా చేసుకోమంటే,  లేదు,  నేనే కష్టపడి పెంచుకుంటా అని పెళ్ళి మాటెత్తలేదు.
రోజు రాత్రి తొమ్మిదికల్లా తమ్ముడికి,  చెల్లికి అన్నం పెట్టి,  వాళ్ళను నిద్ర పుచ్చి,  తనూ తినేసి,   ఏదో ఒక నవల చదువుతూ కూర్చుంటుంది సుశీల. అప్పటికి వాళ్ళ ఊర్లో కరెంటు సదుపాయం లేదు.
చిన్న లాంతరు వెలుగులోనే అన్ని పనులు చేసుకోవాలి.
వరండాలో కటకటాల తలుపు గడియవేసి,  పుస్తకం చదువుతూ,  ఉండి తండ్రి రాగానే అన్నం పెట్టి పడుకునేది.
ఇలా,  ఆ పిల్లలని తల్లిలా చూసుకునే అక్క స్కూల్ నించి రాగానే కనపడకపోయేసరికి,  దిగులుగా చూస్తుంటే ఓ మూలన నక్కి కూర్చున్న సుశీల కనపడింది.
“ఏంటక్కా, ఇక్కడ కూర్చున్నావు. “అడిగారు పిల్లలు.
ఏమీలేదు ,  అంటూ,  కళ్ళలో భయం కదలాడుతూండగా,  వాళ్ళిద్దరి చేతులు పట్టుకుని,  వంట గది లోకి తీసుకెళ్లి,  తినడానికి పెట్టి,  వాళ్ళను హోమ్‌వర్క్ రాసుకోమని చెప్పి,  వంటకుపక్రమించింది.
తండ్రితో కూడా అన్యమనస్కంగానే మాట్లాడటం,  ఏదో యాంత్రికంగానే ఇంటిపని చేయటం,  గమనించి ఒకరోజు తండ్రి అడిగాడు,  ఏమ్మా ఏమైంది తల్లీ,  డల్‌గా ఉంటున్నావు అని.
ఏమీ లేదు నాన్నా అనిందే కానీ,  ఎవరితో చెప్పాలి తన బాధ,  తల్లి లేదు,  చెల్లి తమ్ముడు చిన్నవారు. 
తండ్రితో చెప్పాలంటే ఏమి చెప్తుంది.
ఇలా ఆలోచించి, ఆలోచించి,  మనసు బాగా వీక్ అయిపోయింది .
నవలలు చదవడం మూలాన,  ఆ డైలాగులు పదేపదే గుర్తు వస్తూ ఉంటాయి తనకి.
ఒకరోజు ఉదయమే టిఫిన్ తింటున్న తండ్రిని పట్టుకుని ఒక మాట అడిగేసింది.
ఆ వాక్యం విన్న ఆ తండ్రి చెవులలో ఒక్కసారి సీసం పోసినట్టు,  వెయ్యి డైనమైట్లు పేలినట్లు,  భూమి బద్దలై తాను ఆ భూమిలోకి కూరుకుపోతున్నట్లుగా అయి,  స్థాణువై పోయాడు.
నా శీ. . . న్ని బలిగొన్న నీవూ ఒక తండ్రివేనా. .
ఇది ఎవ్వరూ ఊహించని,  ఏ తండ్రికి ఎదురు కాని,  కాకూడని పరిస్థితి.
ఈ పరిస్థితి రావడానికి కారణం.
ఒకరోజు నైట్ డ్యూటీ చేసి ఇంటికి బయలుదేరబోయిన సుశీల తండ్రిని,  సార్,  నాకు కాస్త ఒంట్లో బాగా లేదు.  కాస్త ఆలస్యంగా వస్తాను.  అప్పటివరకు నా డ్యూటీ మీరు చేయండి అని అభ్యర్ధించటంతో,   ఆయన డ్యూటీలో ఉండిపోయాడు.
సుశీలకి తండ్రి రావటం ఆలస్యమయ్యేసరికి మాగన్నుగా నిద్ర పట్టింది.
తండ్రి స్నేహితుడు,  సుశీల ఇంటికి వచ్చి,  పడుకుని ఉన్న సుశీల నోటిని చేతితో మూసి అసభ్యంగా ప్రవర్తించడం చేయసాగాడు.
ఆ చీకట్లో వచ్చింది తండ్రి అనుకుని,  తండ్రిని నిలదీసి అడగలేక,  తనలో తనే కుమిలిపోయి,  మతి స్తిమితం తప్పిన ఆ కూతురికి తన తండ్రి నిర్దోషి అని,  తన శీలాన్ని బలిగొన్నది తన తండ్రి స్నేహితుడు అనే విషయం ఎప్పటికీ తెలియదు
*****
రచన: రామా చంద్రమౌళి

ఈ హిమశిఖరంపై.. ఐదువేల అడుగుల ఎత్తులో
వీళ్ళేమి చేస్తారో తెలియదు
ఆకాశంలో అక్కడక్కడా నక్షత్రాలవలె
ఈ అఖండ పర్వత శ్రేణుల ఏటవాలు తలాలపై ఎన్ని కుగ్రామాలో
పదిహేను ఇండ్లు ఒక ఊరు
నాల్గు కుటుంబాలే ఒక గ్రామం
పదిమంది మనుషులే ఒక సమూహం.. ఒక కుటుంబం
తోడుగా ఒక విశాలాకాశం, ఒక పర్వతం, కొంత పచ్చని గడ్డి
నిట్టనిలువుగా లంబరేఖల్లా నిలబడ్డ చెట్లు –
పర్వతం ఉన్నదీ అంటే ప్రక్కన ఒక లోయ ఉన్నట్టే
దుఃఖం ఉన్నదీ అంటే పక్కనే ఎక్కడోఅక్కడ సుఖం పొంచి ఉన్నట్టే
కొన్ని ద్వంద్వాలంతే.. కళ్ళు.. కన్నీళ్ళు
అడుగులు.. బాట – పాట.. తేలిపోతూ దోచుకుపోయే గాలి –
లోయల్లోనుండి .. పొగమంచు మేఘాలౌతూ
మేఘాలు సెలయేళ్లవుతూ
ఒక అనువాద క్రియ.. నిశ్శబ్ద అనునాద ప్రక్రియ
సూర్యుడేమో నదులను వెంటేసుకుని
చిన్న పిల్లాడు కుక్కపిల్లలతో నడుస్తున్నట్టు .. తెగతిరుగుతున్నాడు,
కోనిఫర్‌ చెట్లూ, మేఫుల్‌ వృక్షాలూ
ఆకులతో, గాలితో సంభాషిస్తూనే ఉన్నాయి.. విరామమెరుగని ప్రేమికుల్లా-
భూమి కొండల ఒంటిపై ముడుతలు ముడుతలుగా
మెట్లు మెట్లుగా మట్టి గడ్డకడ్తూ ,
చరియలు చరియలుగా జారుతూ, కూలుతూ
వెంట వర్షధారలతో దూకుతూ,
వర్షాలూ, శీతల వాయు బీభత్సాలూ, వేసవి తాప తప్తతలూ అన్నీ
వెలుగు నీడల్లా.. ఒకటి వెంట ఒకటి
మనిషి .. ఒట్టిగా ప్రకృతి ముందు తలవంచుకుని నిలబడ్డమే
స్వీకరించడమే.. ప్రకృతి దేన్ని ప్రసాదిస్తే దాన్ని –
ప్రతి రాత్రీ చంద్రుడొస్తాడు
హిమాలయ పర్వత గ్రామాలన్నింటినీ గస్తీ కాస్తూ
ప్రతి ఇంటి తలుపునూ తడుతాడు
ఏ ఆశలూ, ఏ కాంక్షలూ, ఏ దుష్టాక్రమణ వ్యూహాలు లేని మనుషులను
ప్రేమతో, వాత్సల్యంతో, నుదుటిపై చుంబించి
మనుషుల నుండి జీవశక్తిని పొంది వెళ్ళిపోతాడు
ఎక్కడికో నగరాల భవనారణ్యాల్లోకి-
అప్పుడు.. ఆ సూర్యాస్తమయ సంధ్యవేళ
నేనక్కడికి వెళ్లాను
ఒక ఒంటరి కోనిఫర్‌ చెట్టును ఆనుకుని అతను
కళ్ళు మూసుకుని మురళిని వాయిస్తున్నాడు
గాలి పరవశిస్తూ అక్కడే ఆగి వింటోంది మధుర గానాన్ని
ముందర.. ఉదయంనుండీ వెంట తిరిగిన మూడు ఆవులు
ఒక కుక్క.. తోకాడిస్తూ.. కళ్ళు మూసుకుని.. ఋషులవలె
నన్ను గమనించి అతను కళ్ళు తెరిచాడు
కళ్ళు ఎంత స్వచ్ఛమో.. వెలుగుతున్న బల్బులవలె
అడిగాను.. నేను ‘‘ ఇక్కడ ఏముంది..ఎందుకుంటున్నారిక్కడ మీరు ‘‘ అని
అతను భ్రుకుటిని ముడిచి చిత్రంగా చూస్తూండగా
అడిగాను మళ్ళీ
‘ నగరాల్లో సుఖాలూ, చదువులూ, ఉద్యోగాలూ, డబ్బూ.. ’
అతనన్నాడు.. ‘ ఇంకా.. ! ’
‘ హోదాలూ, అధికారాలూ, సౌకర్యాలూ ’
నవ్వాడతను.. యోగిలా
అన్నాడు.. మీ దగ్గర ప్రక ృతి లేదుకదా .. ఇక్కడ పర్వతాలూ,
నదులూ, వృక్షాలూ, పక్షులూ, పశువులూ.. మమ్మల్ని చుంబించే
ఒక ఆకాశం ఉండగా.. వాటన్నింటితో మాకేం పని. మనిషి ప్రశాంతంగా జీవించడానికి ఇవే కావాలి
మీదగ్గరున్న వాటితో మాకు పనిలేదు’’ అని
సరిగా అప్పుడే అతని కుక్క వచ్చి అతని ప్రక్కనే కూర్చుంది
అతను దాని శిరసుపై మృదువుగా స్పర్శించాడు ప్రేమతో
కళ్ళు మూసుకుందది తాదాత్మ్యంతో
ఇన్నాళ్ళూ తెలియని కొత్త రహస్యమేదో అప్పుడే తెలుస్తున్నట్టు
నా లోపలంతా విద్యుత్‌ రaరి
తేరిపార చూస్తే.. అతని వెనుక
మెలమెల్లగా అప్పుడే చీకటి కమ్ముకొస్తూండగా.,
గుహ నిండా ఎర్రగా.. పచ్చగా వెలుగు.. స్వర్ణకాంతి –
(ఆ మధ్య 2016 జూన్‌ ,23,24,25 తేదీలలో ‘ ఉత్తరాఖండ్‌ ’ లోని హిమాలయ పర్వత శ్రేణుల్లో సముద్ర మట్టానికి ఐదువేల అడుగుల ఎత్తులో ఉన్న ‘ మధోడ్‌ ’ గ్రామంలో ఈ సకల భౌతిక నగర జీవితాన్ని మరిచి అక్కడి అమాయక పర్వత వాసులతో ముచ్చటించిన స్వానుభవంలోంచి )
Translated by M.V.S. Prasad
Light in the Cave
Five thousand feet above,
on the snow capped mountain top,
like stars in the sky lie
so many hamlets
perched on the gigantic mountain slopes
fifteen homes make village
four families make a habitaion
ten people make a family, or a group.
The vast sky, the hills, green pastures
and the perpendicular trees that peep into the sky,
there’s always a valley beside a hill.
When there’s sorrow, joy is there hiding in the vicinity,
that’s duality.
Eyes and tears
feet, a path and a song,
the drifting breeze,
the mist that lifts out of the valley to become a cloud,
the cloud that dissolves into a stream.
It’s an act of translation
a silent act of transformation,
the Sun wanders with the rivers
like a child with his puppies
conifers and maple trees whisper in the air
like the eternal lovers chatting without a break.
The gnarled mountains
and the step like slopes
from which mud slides and glides along
pounding rains, cold winds and scorching summers
follow each other like light and dark.
Man has to surrender to Mother Nature
and accept whatever She gives.
Every night the moon wanders the Himalayan villages
like a watchman knocking each door,
kissing the innocent people
who have no hopes, nor desire
or any zeal to conquer.
Gathering energy, he leaves
into the concrete jungles beyond
there I went
in the sun-set time
I found him playing the flute
eyes closed.
The mountain breeze stopped by
to hear this melodious music.
There were three cows and a dog
In front of him
meditating like sages.
Noticing my presence, he opened his eyes,
his eyes bright, like a glowing light!
I ask him, “Why are you here? What’s there for you?
In cities, there’s comfort, education, jobs and money”
“Anything more?” he asked.
“Status, power and luxuries” I replied.
He laughed like a saint and said,
“You don’t have Nature, do you?
When we have these mountains, rivers, trees,
birds, cattle and a sky that bends to kiss us,
why do we need all those luxuries?
These are enough for our peaceful life and
we don’t need what you have.”
Just then, there came a dog, to sit beside him,
he caressed it with love and
it closed its eyes as if in a trance.
A flow of current surged inside me
as if I have discovered some new secret.
When I looked again at him,
I could see a golden glow from inside the cave
driven by the descending dark night.
రచన: అంబడిపూడి శ్యామసుందర రావు  

అనాదిగా హిమాలయాలలోని మానస సరోవరములో కైలాస గిరి ప్రదక్షిణ అరుణాచలంలోని ( తిరువణ్ణామలై తమిళ్ నాడు) గిరిప్రదక్షిణ ఏంతో  భక్తి శ్రద్దలతో చేయటము మనము చూస్తున్నాము వింటున్నాము.  తిరువణ్ణామలైలో ఆలయానికన్నా ముందే యుగాల క్రిందట మహేశ్వరుడు స్వయముగా మహా పర్వత రూపములో వెలిస్తే ఆ తరువాతి కాలములో పర్వత పాదాల వద్ద ఆలయం నిర్మించినా మొట్టమొదటి ప్రాధాన్యత ఆ పర్వతానిదే. ఈ మధ్య కాలములో ఇంద్రకీలాద్రి సింహగిరి పర్వతాల చుట్టూ కూడా గిరి ప్రదక్షిణ చేస్తున్నారు. కానీ అన్నిటిలోకి అత్యంత పుణ్యప్రదమైనది అరుణాచల ప్రదక్షిణ. తమిళనాట ప్రచారములో ఉన్న జనావాక్యము ఏమిటి అంటే తిరువాయ్యుర్ లోజన్మించినవారు చిదంబరాన్ని దర్శించిన వారు కాశీలో మరణించినవారు మోక్షాన్ని పొందగలరు కానీ తిరువణ్ణామలై క్షేత్ర నామాన్ని స్మరించినంత మాత్రాన సకల జన్మల కర్మ ఫలము తొలగి జన్మ రాహిత్యాన్ని పొందగలరు అని.  అరుణాచలం అంటే ఎర్రని కొండ పంచభూతాలలో అరుణాచలం అగ్ని క్షేత్రము మిగిలినవి కంచి-భూమి,  జంబుకేశ్వరము – జలము,  శ్రీకాళహస్తి- వాయువు,  చిదంబరం- ఆకాశము.  కృతయుగములో అగ్ని రూపములోను,  త్రేతాయుగములో రత్న శిఖరము గాను,  ద్వారా యుగములో కంచు మయముగా ఉన్న పర్వతము కలియుగములో ఔషధీయ మొక్కలతో నిండిన శిలా రూపము గామారింది అని చెపుతారు.  అందుచేతనే ఆలయము కన్నా కొందనే కైలాస నాధునిగా కొలుస్తూ ప్రదక్షిణకు ప్రాధాన్యత ఇవ్వటం ఇక్కడ చూస్తాము.
త్రిమూర్తులలో ఎవరు గొప్ప అన్న విషయములో ముగ్గురు ఒకటే అని పరమేశ్వరుడు తెలిపి పర్వత రూపములో వెలిసాడు అని చెపుతారు. ఆలయము విషయానికి వస్తే ఆలయము పాతిక ఎకరాల స్థలము లో సువిశాలముగా నిర్మింపబడింది.  ఆలయానికి తొమ్మిది గోపురాలు అయిదు ప్రాకారాలు ఉన్నాయి మాడవీధుల్లో గిరిప్రదక్షిణ మార్గముతో కలిపితే సప్త ప్రాకారాలు అన్ని కలిపితే అపర కైలాసమే ఈ ఆలయానికి ఎన్నో ప్రత్యేకతలు ఉన్నాయి ప్రస్తుతము అరుణాచలంలో భక్తులు చేసే గిరి ప్రదక్షిణ గురించి తెలుసుకుందాము.
ప్రదక్షిణ అనే పదములో ప్రతి అక్షరానికి ఒకో అర్ధము ఉన్నదిఅని పండితులు చెపుతారు “ప్ర”అంటే తనలోని పాపాలను నాశనము కావాలని,  “ద”అంటే కోరిన కోరికలు నెరవేరాలని, “క్షి” అంటే మరో జన్మలో అయినా మంచి బుద్దిని ప్రసాదించాలని, “ణ ” అంటే అజ్ఞానాన్ని పోగొట్టి ఆత్మజ్ఞానాన్ని ప్రసాదించమని కోరుకుంటూ చేసేదే ప్రదక్షిణ.  అందుచేతనే ఆలయాల్లో తప్పనిసరిగా ప్రదక్షిణ చేయాలని పెద్దలు చెపుతారు.  ఈ ప్రదక్షిణ హిందూ సంస్కృతిలో ప్రక్రుతి పరమాత్ముని ప్రతిరూపముగా భావిస్తారు కాబట్టి తులసి మొక్కకు కూడా ప్రదక్షిణము చేస్తారు పరమేశ్వరుడు కొండ  రూపములో సాక్షాత్కరించిన సమయములో ముక్కోటి దేవతలు, మహర్షులు ఆనందముతో గిరి ప్రదక్షిణ చేశారు ఈ గిరి ప్రదక్షిణ యొక్క ప్రాముఖ్యాన్ని స్వయముగా పరమేశ్వరుడే గౌతమ మహర్షికి వివరించినట్లు స్కాంద పురాణము చెపుతుంది సంవత్సరములో ఈరోజుఅయిన ఈ గిరి ప్రదక్షిణ చేయవచ్చు సహజముగా పౌర్ణమి నాడు అధిక సంఖ్యలో భక్తులు గిరి ప్రదక్షిణ చేస్తూ ఉంటారు.
ఈ  రోజున ఒక్కో ఫలితము ఉంటుంది అని పరమేశ్వరుడు తెలిపినట్లుగాపురాణాలు చెబుతున్నాయి.  సోమవారము నాడు చేసే ప్రదక్షిణాలు ఆరోగ్యాన్నిదీర్గాయువుని,  మంగళవారం చేసే ప్రదక్షిణాలు ఋణబాధలనుండి విముక్తిని కలుగజేస్తాయని,  బుధవారం చేసే ప్రదక్షిణాలు జ్ఞానాభి వృద్ధిని పాండిత్యాన్ని కలుగజేస్తాయని,  గురువారం చేసే ప్రదక్షిణ ఆధ్యాత్మిక అవగాహనను కలుగజేస్తుంది అని,  శుక్రవారం చేసే ప్రదక్షిణలు అపార సంపత్తిని ఆ తరువాత వైకుంఠ ప్రాప్తిని కలుగజేస్తుంది,  శనివారం చేసే ప్రదక్షిణాలు సర్వగ్రహ దోషనివారణ అవుతుందని,  ఆదివారము చేసే ప్రదక్షిణాల వల్ల  శివ సాయిజ్యము పొందవచ్చని చెపుతారు.  గిరి ప్రదక్షిణకు అత్యంత ప్రాధాన్యత కలుగజేసిన వారు శ్రీ రమణ మహర్షి అయన ను గిరి ప్రదక్షిణము ఎలాచేయాలి?అని అడిగినప్పుడు నిండు గర్భిణీ గర్భస్థ శిశువు క్షేమాన్ని ఆలోచిస్తూ ఎలా నడుస్తుందో అలానడవాలి అని చెప్పారు.
శుచిగా అభ్యంగన స్నానము చేసి పరిశుభ్రమైన వస్త్రాలు ధరించి నుదిటిన విభూది కుంకుమ ధరించి పాదరక్షలు లేకుండా కాలినడకన దారికి ఎడమ వైపుగా శివనామము జపిస్తూ నడవాలి.  ఈ పద్నాలుగు కిలోమీటర్ల మార్గములో ఎదురయ్యే ఆలయాలను దర్శించుకుంటూ అరుణగిరిని చూస్తూ గిరి ప్రదక్షిణ చేయాలి ఈ గిరి ప్రదక్షిణ అణ్ణామలై స్వామీ తూర్పు గోపురము నుండి ప్రారంభించాలి. ప్రదక్షిణ పూర్తి చేసుకొని అరుణా చలేశ్వరు ని దర్శించుకోవాలి. ఈ గిరి ప్రదక్షిణలో తూర్పు దిశలో ఇంద్రుడు ప్రతిష్టించిన ఇంద్రలింగము,  ఆగ్నేయములో అగ్ని ప్రతిశించిన ఆగ్నేయ లింగము,  దక్షిణాన యముడు ప్రతిష్టించిన యమలింగము,  నైరుతి దిశలో నైరుతి లింగము,  పశ్చిమాన వరుణుడు ప్రతిష్టించిన వరుణ లింగము,  వాయవ్యాన వాయువు ప్రతిశించిన వాయు లింగము ఉత్తరాన కుబేరుడు ప్రతిష్టించిన కుబేర లింగము ,  ఈశాన్యాన ఈశానుడు ప్రతిష్టించిన ఈశాన్య లింగము లు ఉంటాయి ఈ లింగాల అధిష్టాన దేవతలు భక్తులకు మంచి ఫలితాలను కలుగజేస్తారు ఈ ఆలయాలన్నీ ఏనాడో నిర్మించినవి కావటము వలన కాలక్రమేణ శిధిలావస్థలోకి చేరటం వలన 1968లో మూపనార్ స్వామి వాటి పునరుద్దరణకు పూనుకొని భక్తుల ఆలయ అధికారుల సహకారముతో పునర్మించారు శ్రీ రమణ మహర్షికి భగవాన్ అనే నామకరణము చేసిన శ్రీమాన్ కావ్య కంఠ గణపతి ముని నైరుతి లింగము వద్దే తపస్సు చేసాడు.
ఈ ఆలయాలు కాకుండా గిరి ప్రదక్షిణ మార్గములో మరికొన్ని ప్రత్యేకతలు ఉన్నాయి.  ప్రధాన ఆలయములో ఉన్నట్లే ఇక్కడ కూడా ఏడు నందులు ఎడమ పక్కన వస్తాయి అలాగే గిరి ప్రదక్షిణ లో దూర్వాస,  గౌతమ,  అగస్త్య మహర్షుల మందిరాలు లేదా ఆశ్రమాలు ఎదురవుతాయి.  ఏపుగా పెరిగి నీడను ఇచ్చే చెట్లు చల్లని గాలి ప్రాశాంత పరిసరాలు ఇవన్నీ కలిపి నడిచేవారికి మార్గాయాసము తెలియకుండా జేస్తాయి మార్గములో యాత్రికులకు కావలసిన సౌకర్యాలు ఉంటాయి.  ఈ విధముగా అరుణాచలేశ్వరుని దర్శనంతో పాటు గిరి ప్రదక్షిణ కూడా పూర్తిచేయనిదే తిరువణ్ణామలై (అరుణాచల) తీర్ధ యాత్ర పరిపూర్ణము అవదు. 
రచన: డా. లక్ష్మీ రాఘవ.

ఒక పుస్తకం కొనడానికి కానీ చదవడానికి కానీ మొదట పాఠకుడిని ఆకర్షించేది శీర్షిక, ఆపైన ముఖచిత్రం. తరువాత మనసులో నిలిచిపోయేది పుస్తకంలోని విషయాలు. అవి మన జీవితంలో జరిగిన సంఘటనలను గుర్తుచేస్తే, అది కలకాలం మనసులో నిలిచిపొయే పుస్తకం.
అలాటిదే వెంకట వినోద్ పరిమిగారి ” దైవంతో నా అనుభవాలు”
ఇందులో ఆయన అనుభవాల మాలలు! నిజంగా అందులోని ప్రతిపూవూ ఆఘ్రాణించ తగినదే!
దేవుడి మీద నమ్మకం వుంటే మనకు జీవితంలో అడుగడుగునా తారసపడే దృశ్యాలే కనిపిస్తాయి.
చాలా విషయాలు కలలు ద్వారా తెలిపి అవే జరిగినట్టు ఆయన వివరిస్తారు. ఇది అందరికీ అనుభవంలోకి రాదు. అయినా నమ్మబలికేలా జరగడం అబద్దం కాదు అన్నది అలౌకిక స్థితిని కలగజేస్తుంది..
వినోద్ గారు ఈ పుస్తకం అందించడానికి కారణం భగవంతుని సంకల్పం అంటారు. అది చదవడానికి మనదాకా వస్తే అది అదృష్టం అని నేనంటాను.
గణపతి దర్శనంతో మొదలై, కష్టాల కడలిని తన భక్తుని దాటించడానికి దేవుడు ఎంత ప్రయత్నం చేస్తాడు అని ఆశ్చర్యం వేస్తుంది. వెంకటేశ్వరుడి ఉంగరం, దత్రాత్రేయ గుడిలో రుద్రాక్ష వీటికి నిదర్శనం.
సైన్సును నమ్మే ఈ కాలంలో దీనికి అతీతంగా కడుపులో బిడ్డ కాలు సరిపోవడం ఒక అంతుపట్టని శక్తి వుంది అన్నది నిరూపణ కావడమే అనిపించక మానదు.
ఉజ్జయిని జ్యోతిర్లింగంకు జరిగే చితాభస్మ అభిషేకం అందరికీ తెలియకపోవచ్చు. ఎన్నో పుణ్యక్షేత్రాల విశేషాలను మనకు పరిచయం చేస్తూనే అక్కడ జరిగిన అనుభవాల్ని తెలుపుతూ ఉత్కంఠను కలిగిస్తుంది
అలాగే అహంకారం చూపిస్తే దైవం హెచ్చరిస్తాడు. సృష్టికర్త లీలా విన్యాసాలను దృవీకరించే సంఘటనలు, మాతృదేవోభవలో పరీక్షలు, మానవరూపంలో సహాయపడి “దైవం మానుష రూపేణా..” అన్న అనుభూతిని మిగులుస్తూ, తిరుమల దేవుడి దగ్గర జరిగిన అనేక అద్భుతాలు ఆసక్తిని, నమ్మకాన్ని పెంచి అవిరామంగా చదవడం జరుగుతుంది.
జాతకాలను నమ్మనివారికి కూడా ఏది ఎలా జరగాలో అలాగే జరిగేలా తెలియజెప్పే జ్యోతిష శాస్త్రం వుందని తెలియజెపుతుంది.
ఈ పుస్తకంలో ఏదీ కల్పనలా అనిపించదు. దైవభక్తితోబాటు సేవాగుణం కలిగి వుంటే, ఆ దైవమే మన వెంట వుండి మనల్ని నడిపిస్తాడు అన్నది సత్యం !
దైవభక్తిని ప్రేరేపించి, నమ్మకాన్ని పెంచే ఈ పుస్తకం ఎంతో సంతృప్తిని ఇస్తుంది అనటంలో సందేహం లేదు.
ఈ పుస్తకం పై నా అభిప్రాయాన్ని తెలుపగలగే అవకాశం ఆ పరమాత్మ కల్పించాడని నమ్ముతున్నాను.
విశ్లేషణ: టేకుమళ్ళ వెంకటప్పయ్య

కీర్తన:
పల్లవి: జీవుఁడ నేనొకఁడను సృష్టికిఁ గర్తవు నీవు
యీవల ధర్మపుణ్యములివివో నీచేతివి॥పల్లవి॥
చ.1.పుట్టినయట్టి దోషాలు పురుషోత్తమా నీవు
పట్టి తెంచివేయక పాయనేరవు
గట్టిగా సంసారములోఁ గలిగిన లంపటాలు
ముట్టి నీ వల్లనేకాని మోయరావు		॥జీవుఁ॥
చ.2.పంచభూత వికారాలు పరమాత్ముఁడా నీవే
కొంచక నీయాజ్ఞఁగాని కొద్ది నుండవు
అంచెల జగములోని ఆయా సహజములు
వంచుక నీవల్లఁగాని వైపుగావు		॥జీవుఁ॥
చ.3.చిత్తములో విజ్ఞానము శ్రీవేంకటేశ నీవె
హత్తించి చూపినఁగాని యంకెకురాదు
సత్తుగా నిన్నిటికి నీశరణుచొచ్చితి మిదె
నిత్తెముఁ గావఁ బ్రోవ నీయిచ్చే యిఁకను	॥జీవుఁ॥
(రాగం: భైరవి;  సం:  3-275- రాగిరేకు – 248-4)
విశ్లేషణ:
పల్లవి: జీవుఁడ నేనొకఁడను సృష్టికిఁ గర్తవు నీవు
యీవల ధర్మపుణ్యములివివో నీచేతివి
నేను నీవు సృష్టించిన నిమిత్తమాత్రుడైన జీవిని. మేము చేసే ధర్మ, పుణ్య కార్యాలన్నీ మీ ప్రేరితాలే! మీ చేతలే! లేకుంటే మేము చేయగలమా? అంటున్నాడు అన్నమయ్య.
చ.1. .పుట్టినయట్టి దోషాలు పురుషోత్తమా నీవు
పట్టి తెంచివేయక పాయనేరవు
గట్టిగా సంసారములోఁ గలిగిన లంపటాలు
ముట్టి నీ వల్లనేకాని మోయరావు
మాకు జన్మత: వచ్చినవి అంత తేలికగా పోవు కదా! నీవు పూనుకుని వాటిని పట్టి తెగదెంపితే తప్ప మాకు ఆ ఆలోచనలు ఎన్నటికి నశించవు. ఈ సంసార జంజాటకంలో సంక్రమించినవన్నీ వాటిని నువ్వు ముట్టి తీస్తే గానీ తొందరగా సమసిపోవు.
చ.2.పంచభూత వికారాలు పరమాత్ముఁడా నీవే
కొంచక నీయాజ్ఞఁగాని కొద్ది నుండవు
అంచెల జగములోని ఆయా సహజములు
వంచుక నీవల్లఁగాని వైపుగావు
పంచభూతాలుగా అనబడే వాయువు, అగ్ని, నీరు, భూమి, ఆకాశాలు మమ్మలను ప్రకృతి శక్తులుగా లొంగదీసుకొన్నవి. ఓ శ్రీనివాసా! విచిత్రం ఏమిటంటే ఈ ప్రకృతి శక్తులన్ని కూడా నీ ఆధీనమే! కాబట్టి నీవు పూనుకొని మాపై నీ కరుణా రసాన్ని కురిపిస్తే గానీ ఏమాత్రం ఉపయోగముండదు. ఇలా జనన మరణ చక్రంలో పడి తిరగడమే మా పని, కావున నీవే దిక్కు! శరణు!
చ.3.చిత్తములో విజ్ఞానము శ్రీవేంకటేశ నీవె
హత్తించి చూపినఁగాని యంకెకురాదు
సత్తుగా నిన్నిటికి నీశరణుచొచ్చితి మిదె
నిత్తెముఁ గావఁ బ్రోవ నీయిచ్చే యిఁకను
ఓ సర్వేశ్వరా! నీవు పూనుకొని మాకు జ్ఞానాజ్ఞాలను తెలియపరచవలసి ఉన్నది. ఆ విషయం నీకూ మాకు నిత్య సత్యమని తెలుసు. అందుకే నీ శరణు జొచ్చాను. నిత్యము మమ్ము బ్రోవుటకు మీకే సాధ్యం స్వామీ! కాపాడమంటూ వేడుకుంటున్నాడు అన్నమయ్య.
ముఖ్యమైన అర్ధములు:
నీ చేతివి = నీ చేతులతో సంకల్పించి చేసే కార్యాలు; తెంచివేయక = తొలగించక; పాయనేరవు = సమసిపోవు; లంపటము = సంసార దు:ఖములు, జంజాటములు; వంచుక = వంచుటకు, తీసివేయుటకు;  చిత్తము = మనస్సు; హత్తించి = కలిగించి; సత్తు = సత్యము; నిత్తెము = ప్రతిసారి; కావబ్రోవ = పాలించి బ్రోచుటకు, రక్షణ చేయుటకు.
-0o0-
విదేశవిహారం చేద్దాం నాతోరండి-
రచన: నాగలక్ష్మి కర్రా

పినాంగ్ లో ప్రొద్దుట  బయలుదేరి  సాయంత్రానికి వచ్చేటట్టుగా వుండే ప్రదేశాలు పూర్తి చేసుకున్నాక శనివారం ప్రొద్దుటే బయలుదేరి వెళ్లి ఆదివారం రాత్రికి తిరిగి వచ్చేటట్టుగా వుండే ప్రదేశాలు చూడడానికి వెళ్లేవాళ్లం
అలాంటి ప్రయాణం పెట్టుకొనేటప్పుడు ముందుగా రూము బుక్ చేసుకోవలసి వచ్చేది. ముందుగా బుక్ చేసుకోకుండా వెళ్లి రూము దొరకక తిరిగి వెనక్కి రావలసి వచ్చింది. అప్పటినుండి బుద్దిగా ముందుగా రూము బుక్ చేసుకొని వెళ్లేవాళ్లం.
మలేషియా లో హోటల్స్ తో పాటు సర్వీస్డ్ అపార్ట్ మెంట్స్ కూడా వుంటాయి. సర్వీస్డ్ అపార్ట్ మెంట్స్ అయితే హోటల్ రూమ్స్ కన్నా చవుకగా వుండి కిచెన్ కూడా వుంటుంది, కిచెన్ లో గేస్ స్టౌ, ఫ్రిడ్జ్, మైక్రొవేవ్, ప్లేట్లు, గిన్నెలు లాంటివన్నీ వుంటాయి. అంటే వంటసామగ్రి తీసుకు వెళితే చాలు మనం వండుకోవచ్చు. వండుకోడానికి వెళ్తున్నామా? ఓ రోజైనా హోటల్ లో తిని హాయిగా వుండొచ్చుకదా? అంటే నా దగ్గర సమాధానం లేదుగాని, ముఖ్యంగా విదేశాలలో మనకి కావలసిన తిండి ఒకటి రెండు చోట్ల తప్ప దొరకవు. వాటిని వెతకడం లో సమయం వృధా చేసుకొనే బదులు రైస్ కుక్కర్ లో  అన్నం పడేసుకుంటే డబ్బు, సమయం, ఆరోగ్యం మూడూ కాపాడుకున్న వాళ్లమవుతాం. చాలా సార్లు మనం తినగలిగే భోజనం వెదుకులాటలోనే సమయం గడిచిపోయి, కొన్ని చోట్ల తిండే దొరకక అభోజనం వుండవలసి వచ్చేది, అలా చాలా సార్లు జరిగేక మా వంట సామగ్రితో బయలుదేరడం మొదలు పెట్టేం.
మలేషియాలో ఢిల్లీకి చెందిన ఓ కుటుంబం తో చాలా స్నేహంగా వుండేవాళ్లం. వారికి ఇద్దరు చిన్నపిల్లలు. మా రెండు కుటుంబాలూ  బయలుదేరి చుట్టుపక్కల ప్రదేశాలు చూడ్డానికి వెళ్లే వాళ్లం. రెండు బెడ్రూముల అపార్ట్మెంటు బుక్ చేసుకునేవాళ్లం.
ఎప్పటిలాగే మేం కెమరూన్ హైలెండ్స్ లో అపార్ట్ మెంటు బుక్ చేసుకున్నాం. ప్రొద్దుటే బయలుదేరేం. పినాంగ్ నుంచి సముద్రం మీద వున్న వంతెన దాటుకొని మైన్ లాండు చేరి ఉత్తరం వైపు వెళ్లే హైవే మీద ప్రయాణం హాయిగా సాగుతోంది. సుమారు 170 కిలోమీటర్ల ప్రయాణం తరువాత ‘ ఐఫొ ‘ నగరం దగ్గర హైవే నుంచి దారి మళ్లి కొండలమీద సాగుతుంది . కొండలమీద ప్రయాణం అంటే మెలికలు తిరిగి వుండే సన్నని రోడ్డని అనుకుంటే పొరపాటే, కొండమీదకి వెళుతున్నట్లే తెలియలేదు. సుమారు 70 కిలోమీటర్లు ప్రయాణించిన తరువాత కెమరూన్ హైలెండ్స్ చేరేం.
మలేషియ దేశంలో ‘పహాంగ్‘ రాష్ట్రానికి చెందినవి ఈ హైలేండ్స్. ఇవి సుమారు 713 చదరపు కిలోమీటర్లలో వ్యాపించివున్నాయి. కెమరూన్  హైలేండ్స్ కి ఉత్తరాన ‘కలంతాన్‘ రాష్ట్రం, పశ్చిమాన ‘పెరక్‘ రాష్ట్రాలను సరిహద్దులుగా కలిగి వుంది.  మలేషియా దేశంలో వున్న ముఖ్యమైన వేసవివిడుదలలో ఇదొకటి. ఇక్కడ గరిష్ఠ వుష్ణోగ్రతలు 25c డిగ్రీలు కనిష్ఠ వుష్ణోగ్రతలు 10c డిగ్రీలుగా వుంటాయి .
1885 లో బ్రిటిష్ రాజ్ లో అప్పటి సర్వేయరు సర్ విలియమ్స్ కెమరూన్ ఈప్రాంతాన్ని సర్వే చేసి ఇక్కడవున్న కొండలను, జలపాతాలను చూసి ముగ్ధుడై ఈప్రాంతాన్ని ఆరోగ్య కేంద్రంగా తీర్చి దిద్దాలనే ఆలోచన చేసేడు. అప్పటినుంచి ఆప్రాంతాన్ని అతని పేరు మీదుగా కెమరూన్ హౌలెండ్స్ గా పిలువబడసాగేరు. దట్టమైన అడవిగా వున్న ఈ ప్రాంతం ఆంగ్లేయ ఆఫీసర్లకు నచ్చలేదు. ఔత్సాహిక ఆంగ్లేయులు వేసవిలో ఇక్కడ గడపసాగేరు. కాని కెమెరూన్ కోరిక నెరవేర లేదు. అతని తరవాత వచ్చిన ఆంగ్లేయులు తగినంత శ్రద్ద తీసుకోలేదు. 40 సంవత్సరాల తరువాత వచ్చిన మేక్స్ వెల్ అనే సర్వేయరు ఈప్రాంతాలలో 9 రోజులు పర్యటించి దీనిని వేసవి విడిదిగా తీర్చి దిద్దేడు. 1925 లో ఇక్కడ అగ్రికల్చరల్ ఎక్స్పెరిమెంట్ స్టేషన్ స్ధాపించి దాల్చిని, టీ, కాఫి, పళ్లు, కూరలు పండించ సాగేరు. రెండు  ప్రపంచ యుధ్దాలు రావడం రెండవ ప్రపంచయుధ్దంలో మలేషియా జపాను వారు గెలుచుకోడం వీటితో ఈప్రాంతం తిరిగి మరుగున పడిపోయింది.
మలేషియా స్వాతంత్రం పొందిన తరువాత దీనిని పర్యాటక కేంద్రంగా తీర్చిదిద్దేరు. ఈ హైలేండ్స్ లో అడుగు పెట్టిన దగ్గరనుంచి మనకు దూరంగా కొండలమీద దగ్గరగా వున్న కొండచరయలలో టీ ప్లాంటేషను కనువిందు చేస్తూ వుంటుంది. ఈ హైలేండ్స్ లో చాలా ప్రదేశాలు దట్టమైన మేఘాలతో కప్పబడి వుంటాయి. కొన్ని చోట్ల వెహికల్ లోంచి దిగి నడవడానికి వీలుని కల్పించేరు అక్కడ నడుస్తూ వుంటే మేఘాలు మనని  తాకుతూ శరీరాలను తడిపి వెళ్లి పోవడం గమ్మత్తుగానూ కొత్తగానూ వుంటుంది. కొండపై నుంచి చూస్తే క్రింద నేల కనబడకుండా కప్పేసిన మేఘాలను చూడడం కూడా గమ్మత్తుగా వుంటుంది. టీ తోటలో   సన్నని బాట మీదుగా నడుస్తూ తేయాకు ఘుమఘుమలను ఆశ్వాదించడం, కాఫీ తోటలలో కాఫీ కాయలను పండ్లను చూడ్డంకూడా మొదటిమారు కావడంతో  అదో వింతైన అనుభూతినిచ్చింది.
కెమరూన్ లో వివిధ ప్రాంతాలలో ‘స్ట్రాబెర్రీ ఫార్మ్‘, ఆర్కిడ్ ఫార్మ్, దాల్చిని ఫార్మ్ ముఖ్యంగా పర్యాటకులను ఆకర్షిస్తాయి. దాల్చిని మొక్కలు గుబురుగా నాలుగయిదు అడుగుల ఎత్తులో వున్నాయి. మలేషియా వెళ్లిన వాళ్లు ముఖ్యంగా దాల్చిని, లవంగాలు,ఏలకులు (మంచిరకంవి దొరుకుతాయి)  కొనుక్కోడం మరచిపోకండి.
స్ట్రాబెరీ ఫార్మ్ లో స్ట్రాబెరీలను అంతస్థులుగా కట్టిన కర్ర బల్లలపై కొబ్బరిపీచు వేసి మొక్కలు పెంచి పండ్లను పండిస్తున్నారు. మన దేశంలో మహారాష్ట్ర లోని మహాబలేశ్వర్ స్ట్రాబెరీ ఫార్మ్స్ కి ప్రసిధ్ది. అక్కడ నేలమీద అంటే మట్టిలోనే పండించడం అదీ కొన్ని వందల యెకరాలలో పండించడం చూసేం కాని ఇక్కడ యిలా అంతస్థులలో మన్ను లేకుండా పెంచడం ఆశ్చర్యాన్ని కలుగ జేసింది .
కాయగూరలు పండించే ఫార్మ్ చూడ్డానికి బాగున్నాయి. పందిరినుంచి వ్రేలాడుతున్న ఆనపకాయలు, పొట్లకాయలు కనువిందు చేస్తాయి.
ఆర్కిడ్ ఫార్మ్ లో కొన్ని వందల ఆర్కిడ్స్ పూత చూసి కళ్లు తిప్పుకోలేకపోయేం. 40, 50 రకాల ఆర్కిడ్స్ ని పెంచుతున్నారు. ఈ ఆర్కిడ్స్ చాలా సున్నితమైన జాతి పూలమొక్క. చాలా జాగ్రత్తగా పెంచాలి. చాలా జలపాతాలను చూసేం . ఇక్కడ వున్న గోల్ఫ్ కోర్సు 18 కన్నాలు వున్నది. గోల్ఫ్ మైదానాన్ని అందులో వున్న కన్నాలను బట్టి పెద్దదో చిన్నదో నిర్ణయిస్తారు. టీ మొక్కలతో నిండిన కొండలు, అడవుల మధ్య పెద్ద గల్ఫ్ కోర్స్ అహ్లాదకరంగా వుంటుంది.
తేనెటీగల ఫార్మ్, బటర్ఫై పార్క్ చూసేం. ఇవన్నీ చూడ్డానికి ఒకరోజు చాలు. మరునాడు కొండల మీద వున్న టీ తోటలకు వెళ్లి ఓ పూట గడిపేం. ఎక్కడా పొల్యూషన్ లేని గాలి, మబ్బులు శరీరాన్ని తాకుతూ వెళుతుంటే యెంతో హాయిగా వుంటుంది.
కౌలాలంపూర్ నుంచి కెమరున్ హైలేండ్స్ రావాలంటే సుమారు 206 కిలోమీటర్లు ప్రయాణించ వలసి వుంటుంది.

ఐపొహ్ —-
పెరక్ రాష్ట్ర రాజధాని ‘ఐపొహ్‘. ఈ నగరం పినాంగ్ కౌలాలంపూర్ హైవే మీద వుంది . కౌలాలంపూర్ నుంచి సుమారు 180 కిలో మీటర్ల దూరంలోనూ , పినాంగ్ కి 120 కిలోమీటర్ల దూరం లోనూ వుంది.
‘సుంగై కింత ( కింత నది )‘ తీరాన నిర్మింపబడ్డ నగరం. ఈ నగరం విద్య, వాణిజ్య, పర్యాటక పరంగా ప్రాముఖ్యతను సంతరించుకున్న పట్టణం. ఈ నగరం లో కూడా చైనా, భారత దేశానికి చెందిన వారు ఎక్కువగా కనిపిస్తూ వుంటారు. భారతదేశ వంటలతో పాటు చైనీస్, మలయ వంటకాలను అందించే అనేక రెష్టారెంట్స్ వున్నాయి.
పినాంగ్ నుంచి కౌలాలంపూర్ వెళ్లేటప్పుడు వచ్చేటప్పుడు హైవే నుంచి  కొన్ని గుహలు కనిపిస్తూ వుండేవి. అక్కడకి చేరే దారి మాత్రం కనిపించేది కాదు. రెండుమూడు సార్లు ప్రయత్నించినా చేరలేక
పోయేం. ఓ సారి యెలాగైనా చేరాలని నిశ్చయించుకొని ప్రత్నించి చేరలేక అక్కడవున్న ఓ మలేషియన్ తమిళ ఇంటి తలుపు కొట్టి వచ్చీరాని తమిళంలో గుహలకు దారి అడిగితే ఆ యింటివాళ్లు చాలా సంతోషించి అథిధి మర్యాదలు చేసి మమ్మలని గుహలవరకు తీసుకువెళ్లి వెనుకకి వెళ్లిపోయేరు. ఇవి చైనీస్ వారిచే నిర్మింపబడ్డ బౌద్ద గుహలు.   ఐపొహ్ కి   ఉత్తర దక్షిణాలుగా 20 కిలోమీటర్లు సున్నపు రాతి కొండలువ్యాపించి వున్నాయి. నిరంతరంగా యీ సున్నపు రాతి కొండలలో పడే నీటివల్ల ఈగుహలు యేర్పడ్డాయి.  అయితే ఈ గుహలన్నీ దట్టమైన అడవులలో కొండలమీద వుండడంతో అక్కడకు చేరడం కష్టం. ప్రస్తుతం సుమారు మూడు కిలోమీటర్లమేర నడవడానికి వీలుగా కట్టి పర్యాటకుల కోసం తెరచేరు. మిగతావాటిని పర్యాటకులు సులువుగా చేరేటట్లు యేర్పాట్లు జరుగుతున్నాయి. ఈ మూడు కిలోమీటర్ల గుహలలో లైట్లు, జారిపోకుండా పట్టుకు నడవడానికి రైలింగు యేర్పాట్లు చెయ్యబడ్డాయి. ఇక్కడ ప్రాకృతికంగా యేర్పడ్డ ఆకృతులే కాక చైనీస్ బౌద్ద విగ్రహాలను కూడా పెట్టేరు. వీటిని ‘లింగ్ సేన్ తొంగ్‘, ‘నాన్ తియన్ తొంగ్‘, ‘క్వాన్ యిన్ తొంగ్‘, ‘ పెరక్ తొంగ్‘ అనే మందిరాలుగా పిలుస్తారు.
ఈ గుహలలో అక్కడక్కడ నీరు కారుతూ వుండడంతో లోపలంతా జారుడుగా వుంటుంది.
ఈ ప్రయాణం లో మాకెదురైన కొన్ని విషయాలు మీతో పంచుకుంటాను అదేమిటంటే ఏ దారిలో వెళ్లాలో మీకు తెలీకపోతే స్థానికులను గాని, భారతీయ సంతతికి చెందిన వారిని గాని అడగండి గాని పొరపాటున యే చైనీయులనీ అడగకూడదు, యెందుకంటే చాలాసార్లు అలా దారి అడిగితే అక్కడున్న చైనీయులు ఒకొక్కరు వ్యతిరేక దిశలను చూపిస్తూ యెవేవో చెప్పేవారు, అలా చెప్పేటప్పుడు వారిలో వారికే వాదన వచ్చేది,  వారు పోట్లాడుకోవడంతోనే సరిపోయేది గాని అరగంటయినా వారి వాదన ముగింపుకి రాకపోవడం, ముగింపుకి వచ్చేక మాలో మాకు తగవులు పెడతార్రా అని మమ్మలని కొట్టడానికి వస్తారేమో అని భయమేసి అక్కడనుంచి వెళ్లిపోయేవారం. అలా చాలా సార్లు జరిగేక మేము చైనీయులతో మాట కలపాలనే ఆలోచన విరమించుకున్నాం.
ఇలా ఓ సారి మేం దారి వెతుక్కుంటూ వెళుతూ వుంటే ఓ బోర్డు మా దృష్టిలో పడింది , దాని మీద పురాతనమైన హిందూ మందిర సముదాయం అని వుంది. అది ఏ నగరానికి దగ్గరగా వుందో వివరాలు గుర్తులేవు, అలా గుర్తులను పట్టుకొని అక్కడకు వెళ్లేం. ప్రస్తుతం మందిరం లాంటిదేమీ లేదు. శిధిలాలు మాత్రం వున్నాయి. శిధిలాలు అంటే పునాదులు మాత్రమే వున్నాయి, విరిగి పడిపోయిన రాళ్లు మాత్రమే వున్నాయి, కాని వాటిని చాలా జాగ్రత్తగా పేర్చి అక్కడ ఓ ఛండీ మాత మందిరం వుండేదని, ఆ మందిరం కొన్ని వేల సంవత్సరాలకు పూర్వం భారతదేశాన్ని పరిపాలించిన హిందూ రాజులు కట్టించేరని, ప్రకృతి వైపరీత్యాలవల్ల, మతోన్మాదుల కోపానికి గురై పాడుపడిందని రాసి వుంది. అమ్మవారు వున్న ప్రదేశం కూడా గుర్తించేరు, ఆ ప్రదేశం ఆర్కియాలజీ వారి సంరక్షణ లో వుంది. ఒక ముస్లిం దేశం నిజాయితీగా మందిరం గురించిన వివరాలను తెలియజెయ్యడం ఆ దేశం మీద మరింత గౌరవాన్ని కలిగించింది.
పినాంగ్ నుంచి కౌలాలంపూర్ వెళ్లేటప్పుడు ఐపొహ్ దాటేక ఓ పెద్ద రాయి యేనుగు ఆకారంలో కనిపిస్తుంది సుమారు 20,25 అడుగుల యెత్తు వుండొచ్చు. దానిని ‘బతు గజ‘ అంటారు, దానికి దగ్గరగావున్న నగరాన్ని బతుగజ అని అంటారు. బతుగజ అంటే యేనుగాకారంలో వున్న రాయి అని అర్దం. గజ అంటే యేనుగు, గజం కొలత అని నానార్దాలు వున్నాయి, మలయా వాళ్లకి కూడా. ఏనుగులా చెక్కి కాదు  ఓ పక్క నుంచి చూస్తే యేనుగులా కనిపించే రాయి.
రచన: డా. అర్చన ఆచార్య
కన్నీరు ఇంకింది, మనసు మోడు వారింది
నవ్వులో నిర్వేదం, నిండుగా నిండింది
పుట్టింట రాణినైతి
మెట్టింట జాణనైతి
దృష్టికొక కోణమైతి
విలువలేని వీణనైతి
తింటివా అని అడిగేవారు లేక
మిన్నకుంటివా అని ఓదార్చేవారు రాక
మాటల అస్త్రాలు.. నిందల శస్త్రాలు
అహాల మొహాలు.. అధికారాల దాహాలు
మనసు పొరల తొక్కిపెట్టి
పంటి కింద నొక్కిపెట్టి
బాధనంత దాచిపెట్టి
మోమున చిరునవ్వు చుట్టి
చేపట్టిన తన తోడుకు అమృతమందించాలని
అలవోకగా హాలాహలం గ్రోలిన ఓ ముదితనైతి
ఆ తోడే ఏమార్చగా
నే మోడై భువినోర్చగ
మదిని మధుర గవాక్షముగ
మార్చిన మంజుల గీతిగ
క్షణమొక యుగముగ గడపగ
కణమొక రణముగ మార్చగ
అదాటున వీచెనొక మీరసమీరం
అది మనసున నింపెను పెను గాలి దుమారం
రచన: చంద్రశేఖర్
ఆబల కాదు సబల…
మహిళ కాదు వెన్నెల…
వనిత కాదు దేవత…
సూర్యుడి తొలి కిరణమల్లె భూమిని తాకే
మొగ్గల్లే పూసే
పువ్వల్లె విరిసే
పాదరసమల్లె పాకే
బోసినవ్వులు నవ్వే
చిలక పలుకులు పలికే
హంసల్లే నడిచే
వెన్నెలల్లే ఆడే
జింకల్లే పరుగులెత్తే
మయూరిలా నాట్యమాడే
ముద్దబంతిలా పైటవేసే
సరస్వతి అనుగ్రహం పొందే
ముత్యమల్లె నవ్వే
పెళ్ళికూతురిలా అలంకరించే
రాకుమారుడితో జోడు కట్టే
పుట్టింటి గారాలపట్టి మెట్టింట్లో దీపమై అడుగుపెట్టే
గోమాత సాధుగుణమే కలిగి ఉండే
భర్త, అత్త మామల సేవ చేసే
నదిలాగా పారే
సముద్రంలో కలిసే
పాపకు కనుపాపలా అమ్మ అయ్యే
దేవతలా ప్రేమామృతాన్ని పంచె
నక్షత్రమల్లే వెలిగే
చందమామను చుట్టే
మెరుపల్లె మెరిసే
వానల్లే కురిసే
మంచల్లే కరిగే
మగాడి జీవితానికీ వెలుగై నీవు
భూదేవంత ఓర్పే
కొవ్వొత్తిలా కరిగే
వెలుగును పంచె
అహర్నిశలు శ్రమించే
శిఖరమంత ఎత్తులో ఉండే
ఎంత ఎదిగిన ఒదిగి ఉండే
దేవుడి దీపమల్లె కొండెక్కే
🌹🌹🌹
 మహిళా దినోత్సవ శుభాకాంక్షలు
🌹🌹
రచన: మణికంట ఉరిటి
దివి నుంచి భువికి
దిగివస్తున్న దేవకన్యలా ఉండే నీవు
క్రింద పడిన కూడా
ఎంత వేగంగా పరిగెత్త వచ్చు అని
నిన్ను చూస్తే తెలుస్తుంది
నీ తుంపర్ల తాకిడితో
మనసు తామర పువ్వల్లే
ఆనందంతో వికసిస్తుంది
నీచెంత తడిచిన మరుక్షణంలో
దేహం స్వర్గపు అంచులలో విహరిస్తుంది
నీ ఝారీప్రవాహా వేగంతో
మా మనసులో ఉన్న ఆలోచనలన్ని కొట్టుకుపోతాయ్
అదేమీ చిత్రమో ఆకలిని మైమరపించి,
ఆహ్లాదాన్ని పంచే నీవు,
ఈప్రకృతి అందాలలో
అతి సుందర వయ్యారాల వన్నెలాడివి !!
రచన: అమ్ము బమ్మిడి 
పది నెలలుగా భయపడుతూ
బయటకు కనపడని బడి
ఇయ్యాల కాస్త ధైర్యం తెచ్చుకుంది..
మహమ్మారి కోరలకు బలికాకుండా
తాళం వేసుకున్న బడి
ఇయ్యాల మళ్ళీ తెరుచుకుంది..
ఏడాదిగా ఎవరినీ రానివ్వకుండా తల్లడిల్లిన బడి
ముంగిట్లో చిన్నారులను
ఇయ్యాల ముద్దుచేసి ఆహ్వానిస్తోంది..!!
ఇన్నాళ్లుగా చీకట్లో మగ్గిన గది
తలుపులు తీయగానే
ఇయ్యాల మళ్ళీ ఊపిరి తీసుకుంది..!!
నెలల తరబడి బోసిపోయిన బడి
చిన్నారుల నవ్వులు చేరగానే
ఇయ్యాల మళ్ళీ కళకళలాడుతోంది..!!
ఒంటరిగా మూగబోయిన గంట
పసివాళ్ల కేరింతలు వినగానే
ఇయ్యాల మళ్ళీ గనగణమని మోగింది!!
సీతాకోకచిలుకలా ఒక్కొక్కరు వచ్చి వాళుతుంటే..
బడి అవరణ మళ్ళీ కొత్తగా
అక్షరాలను పురుడుపోసుకుంది..!!
మోడువారిన చెట్టును వసంతం చేరదీసినట్టు
వదిలెళ్లిన బాలలు ఒడి చేరుతుంటే
ఇయ్యాల బడికి మళ్ళీ పండగొచ్చింది..!!
