కార్టూనిస్ట్: సునీల దీక్షిత్.
 
  
ఈ నెలలో అనగా అనగా అంటూ Rj వంశీ టార్చిలైటుతో సస్పెన్స్ స్టోరీ చెప్పబోతున్నారు. అదేంటో క్రింద బొమ్మని క్లిక్ చేస్తే తెలుస్తుంది మరి..

విశ్లేషణ: టేకుమళ్ళ వెంకటప్పయ్య

అంతా నేనే…అంతానాదే… నా గొప్పతనమే నా విజయాలకు కారణం అంటూ గొప్పలు చెప్పే వారే అందరూ… వారికి జీవితంలో ఒక్కటంటే ఒక్క ఎదురు దెబ్బ గట్టిగా తగిలిందా.. అంతే…. వెను వెంటనే వారి నోటివెంట వచ్చే పదం ‘విధి’. విధి ఎంతడివాడినైనా అత:పాతాళం లోకి తొక్కేస్తుంది. లోకంలో దైవవిధిని దాటడం ఎంతటి వారికైనా సాధ్యమౌతుందా? ఎంత గొప్పవాడైనా సరే విధిని తప్పించుకోవడం సాధ్యంకాదు. మానవులకే గాదు దైవాంశ సంభూతులైనా.. సాక్షాత్తూ దైవమైనా సరే..విధిని తప్పించుకోలేరు అని చెప్తూ.. అన్నమయ్య విధిని తప్పించుకోలేక నానా అగచాట్లు పడిన పురాణ పురుషుల గురించి ఉదాహరిస్తాడు.. “ఎంత సేయగలేదు ఇటువంటి విధీ” అని అలాపిస్తున్నాడు. అంత్య ప్రాసలతో అందంగా నడిపిన కీర్తన ఇది.
పల్లవి.ఎంతసేయగలేదు యిటువంటివిధి యభవు
నంతవానిని భిక్షమడుగుకొన జేసె ||
కోరిచంద్రుని బట్టి గురుతల్పగుని జేసె
కూరిమలరగ నింద్రు గోడి జేసె
ఘోరకుడువగ ద్రిశంకుని నంత్యజుని జేసె
వీరుడగునలు బట్టి విరూపుజేసె ||
అతివనొడ్డుగ జూదమాడ ధర్మజు జేసె
సతినమ్ముకొన హరిశ్చంద్రు జేసె
కుతిలపడ శూద్రకుని గొఱ్ఱెముచ్చుగ జేసె
మతిమాలి కురురాజు మడుగచొరజేసె ||
పడనిపాట్ల బరచి బ్రహ్మతల వోజేసె
తొడరి కాలునుకాలు దునియజేసె
అడర నీవిధికి విధియగు వేంకటేశుకృప
పడయకుండగ భంగపడకపోరాదు ||
“భవు నంతవానిని భిక్షమడుగుకొన జేసె”
“భవుడు” అనే పదం మనం గమనిస్తే…సకల శుభస్వరూపుడైన పరమశివుడు అవసరమైనప్పుడు సాకారరోపంలో భక్తులను కరుణిస్తూంటాడు. నిరాకారుడైన ఆ మహాదేవుడు పదకొండు రుద్రస్వరూపులుగా భాసిస్తుంటాడని వేదాలు బోధిస్తున్నాయి. అవే… “శివ, శంభు, పినాకి, స్థాణు, భర్గ, గిరీశ సదాశివ, హర, శర్వ, కపాలి, భవ” ఏకాదశరుద్ర నామాలు. భవ అనే నామం గమనిస్తే…రురు, దధీచి, అగస్త్య, ఉపమన్యుడు మొదలైన భక్తులకు యోగశాస్త్రాన్ని బోధించిన ఆదిగురువే “భవుడు”.ఇలా ఏకాదశరుద్రులుగా లోకహితం కోరే పరమేశ్వరుడు అష్టమూర్తిగా విశ్వసంరక్షణ చేస్తూంటాడని శివపురాణం చెబుతుంది. భవుడు గా జగానికి అత్యంతావశ్యకమైన జలాన్ని ఆశ్రయించిఉంటాడని తెలుస్తోంది. లోకపాలన చేసే పరమేశ్వరుని అనంత కళ్యాణ గుణగణాలను వర్ణించి, విశ్లేషించి, వివరించడానకి వేదాలకే సాధ్యంకాదు. ఇక మనమెంత. ఇంతటి మహోన్నత చరిత్రుడు అయినప్పటికీ విధిని తప్పించుకోలేక బిచ్చమెత్తుకోవలసి వచ్చింది.
ఆవిషయం గమనిచవలసి ఉంది. శివ పార్వతుల వివాహం జరిపిస్తున్నప్పుడు, బ్రహ్మ పంచముఖుడు, నాలుగు ముఖాలతో మంత్రోచ్చారణ చేస్తున్నాడు కాని, ఆయన ఊర్ద్వముఖం పార్వతీదేవి సౌందర్యానికి మోహవశమైచేష్టలుడిగి చూస్తుండిపోయింది. అది గ్రహించిన పరమ శివునికి ఆగ్రహం వచ్చింది, బ్రహ్మకు బుద్ది చెప్పాలని చేయి చాచి ఒక దెబ్బ వేసాడు. దాని ప్రభావానికి బ్రహ్మ ఊర్ధ్వముఖం తెగిపోయింది కాని అది కింద పడలేదు. శివుడి అరచేతికి అతుక్కుపోయింది. ఎంత విదిలించిన అది ఆయన చేయిని వదలలేదు క్రమక్రమంగా ఎండి చివరికి అది కపాలంగా మారిపోయింది. అది బ్రహ్మ హత్యా పాతకంగా పరిణమించి ఆ పాపం అంతటి మహాదేవుడికి అంటింది. జగత్ప్రభువు,అంతటి తపశ్శాలికి ఆ పాపఫలం తప్పలేదు. భిక్షువుగా మారి ముల్లోకాలు తిరుగుచూ బదరికావనానికి చేరాడు. శ్రీమన్నారాయణుడు బదరీనారాయణుడై బదరికా వనంలో వెలిశాడు. ఆ తరువాత శివుడు ఆయనదగ్గరకే భిక్షకు రాగా ఆ సంగతిని విష్ణుమూర్తి ఇట్టే గ్రహించాడు. విష్ణు శక్తి, శివ శక్తి ఇక్కడ కలిసి ఉన్నాయని తెలుసుకుని శివుడికి ఎదురేగి ఆయన కపాలంలో భిక్ష వేయబోయాడు. అంతే ఆ కపాలం కాస్తా ఊడి క్రిందపడిపోయి శిలామయ శివలింగరూపంగా మారిపోయింది. అప్పటినుండి బదరీనారాయణుడి సన్నిధిలో ఉన్న శివలింగరూపధారి అయిన బ్రహ్మకపాలం మహా క్షేత్రమైంది. తమ పితృదేవతలను పునరావృతరహిత శాశ్వత బ్రహ్మలోకానికి పంపించుకునేవారికి రాజమార్గం అయ్యింది. అదే మనం చెప్పుకునే బ్రహ్మకపాలం. పరమశివునంతటి వానికి సహితము విధిని తప్పించుకోవడం సాధ్యం కాలేదు అని పల్లవి లో చెప్తున్నాడు అన్నమయ్య.
“కోరిచంద్రుని బట్టి గురుతల్పగుని జేసె”
చంద్రుడైనా ఇంద్రుడైనా విధికి తలవంచ వలసిందే కదా! దేవతల గురువైన బృహస్పతి భార్య తార. చంద్రుడు యజ్ఞం చేస్తూండగా చూడడానికి వెళ్ళిన ఆమెకు ఒండొరుల వీక్షణాలు క్షణకాలం కలుసుకుని వారి మనసులలో ప్రేమ భావన అంకురించి స్థిరపడిపోయింది. చివరికి గురుదేవుడు శశాంకుని గృహానికి వెళ్లి “ఓరీ చంద్రా! శిష్యాధమా! దేవతలలో ఒకడివైనందున నిన్ను శిష్యుడిగా చెప్పుకోవలసివచ్చిందిగాని, నీవంటి నీచుడికి గురువుగా ఉండదగను. గురుపత్ని అని కూడ చూడక, నాభార్య పొందు ఆశించిన నీవు పంచమహాపాతకుడవు అని క్రోధావేశంతో పలికాడు. చంద్రా! ఇది చాలా అన్యాయం. గురుపత్నిని ఆయనకు అప్పగించు అని పెద్దరికం తో చెప్పాడు బ్రహ్మదేవుడు . కాని అప్పటికే తార గర్భవతిగా ఉంది. అదే స్థితిలో ఆమెను గురువుగారికి అప్పగించేశాడు చంద్రుడు. బృహస్పతి తారను చేకొని తన నివాసానికి వెళ్లాడు. యుద్ధం ముగిసింది. అలా చంద్రుడు విధివశాత్తూ..”గురుతల్పకుడు” గా మారాడు. గురువు భార్యను మోహించిన పాపానికి ప్రాయశ్చిత్తముగా ఆయన “సోమారామం” శివలింగాన్ని ప్రతిష్ఠించాడని అంటారు.
“కూరిమలరగ నింద్రు గోడి జేసె”
దేవేంద్రుడు కోడి గా మారిన దుస్థితిని గురించి చెప్తున్నాడు అన్నమయ్య. బ్రహ్మ అహల్యను అత్యంత సౌందర్యవతిగా సృష్టించగా.. దేవతలందరూ ఆమెను పరిణయమాడాలనుకున్న వారే. గౌతముని శక్తి తెలిసి దేవతలు అహల్యను ఇచ్చి పెళ్ళి చేస్తారు. ఆమె మీది కోరిక చావక ఇంద్రుడు ఒక రోజు అర్ధ రాత్రి సమయం లో.. కోడి గా మారి వారి ఆశ్రమం లో తొలి కోడి కూసినట్లు గా కూయగా.. గౌతముడు బ్రహ్మీ ముహుర్త సమయమని భావించి నదీ స్నానానికి వెళ్ళగా ఆమె మీద కోరికతో దేవేంద్రుడు ఆమె భర్త రూపంలో వచ్చి కోరిక తీర్చమని అడుగుతాడు. ఇంద్రుడి మోసం తెలియని అహల్య అందుకు అంగీకరిస్తుంది. అదే సమయానికి గౌతముడు తిరిగివచ్చి ఆమెని రాయిగా మారిపొమ్మని శపిస్తాడు. తరువాత ఆమె మోసపోయిందని గ్రహించి, త్రేతా యుగంలో మహా విష్ణువు రాముని అవతారమెత్తి ఆయన పాదదూళిచే ఆమెకు శాపవిమోచనం అవుతుందని తెలియబరుస్తాడు. దీనివల్ల దేవేంద్రుడు మోహం కారణంగా విధి వల్ల కోడి అవతారమెత్త వలసి వచ్చిందని చెప్తున్నాడు.
“ఘోరకుడువగ ద్రిశంకుని నంత్యజుని జేసె”
త్రిశంకుమహారాజు “గొప్ప యజ్ఞమేదైనా చేసి నన్ను బొందితో స్వర్గానికి పంపండి” అని వసిష్ఠుడిని అడుగుతాడు. వసిష్టుడు “సాధ్యంకాదు” అంటాడు. త్రిశంకుడు వసిష్ఠపుత్రుల దగ్గరికి వెళ్ళి ఇదే కోరిక కోరుతాడు. వాళ్ళు ”మా తండ్రి కాదన్న పనిని మేము చేస్తామా. అది సాధ్యం కాదు” అంటారు. ”అయితే మరే ఋషినైనా ఆశ్రయించి నా కోరిక నెరవేర్చుకుంటాను” అంటాడు త్రిశంకుడు. వెంటనే వసిష్ఠపుత్రులు కోపించి ”నీవు చండాలుడవై పోదువు గాక” అని శపిస్తారు. రాత్రికి రాత్రే త్రిశంకుడు చండాలుడైపోతాడు- తరువాత విశ్వామిత్రుడు ఒక యజ్ఞం చేసి త్రిశంకుడిని బొందితో స్వర్గానికి పంపుతాడు. అక్కడ ఇంద్రుడు చండాలుడికి స్వర్గప్రవేశం లేదని త్రిశంకుడిని త్రోసివేస్తాడు. విశ్వామిత్రుడు త్రిశంకుడిని అంతర్మధ్యంలోనే నిలిపి అక్కడే ఒక స్వర్గం నిర్మిస్తాడు. అదే త్రిశంకు స్వర్గం అంటారు. గొప్ప మహారాజు చెండాలునిగా మారడం విధి వైపరీత్యమే గదా.
“వీరుడగునలు బట్టి విరూపుజేసె”
దమయంతి స్వయంవరం జరిగి, ఆమె నలుని వివాహమాడిం దన్న వార్త విన్న నలునికి కోపం దెప్పించింది. నలుడిని రాజ్యభ్రష్టుని చేసి వారిరువురికి వియోగం కల్పించాలని అనుకున్నాడు. నలుడు ధర్మాత్ముడు, కలి ప్రవేశానికి చాలా కాలానికి గాని అవకాశం రాలేదు. ఒకరోజు నలుడు మూత్ర విసర్జన చేసి పాదప్రక్షాళన చేయకుండా సంధ్యా వందనం చేశాడు. ఆ అశౌచాన్ని ఆధారం చేసుకుని కలి అతనిలో ప్రవేశించాడు. బ్రాహ్మణ వేషంలో పుష్కరునితో నలుని వద్దకు వెళ్ళి జూదానికి ఆహ్వానించాడు. జూదం లో నలుడు తనరాజ్యాన్ని, సంపదలను పోగొట్టుకుంటున్నాడు. ఒకరోజు అడవిలో నలుని తొడమీద తల పెట్టుకుని, దమయంతి నిద్రపోతుండగా.. పుట్టింటికి వెళ్ళి అయినా సుఖ పడుతుంది అని అనుకుని, ఆమెను వదలలేక వదలలేక విడిచి వెళ్ళాడు. నలుడు అడవిలో ప్రయాణిస్తుండగా, అడవి అంతటా దావానలం వ్యాపించింది. ఆ మంటల మధ్యనుండి “రక్షించండి రక్షించండి” అన్న ఆర్తనాదం విని అగ్నికీలల నడుమ ఉన్న నాగ కుమారుని రక్షించాడు. ఆ పాము నలుని కాటు వేసింది. పాము కాటుకు నలుడు వికృత రూపుడయ్యాడు. అప్పుడు ఆ పాము తన నిజరూపంతో ప్రత్యక్షం అయి నలునితో “నలమహారాజా! నా పేరు కర్కోటకుడు. నేను నిన్ను కాటువేసానని భయపడకు. ఇక నిన్ను ఎవరూ గుర్తించరు. పాముకాటు నిన్ను ఏమీ చేయదు. నీ రాజ్యం నీకు ప్రాప్తిస్తుంది, నీ భార్య నీకు దక్కుతుంది, నీకు ఎప్పుడు నిజరూపం కావాలన్నా, నన్ను తలచుకుంటే నీ వద్దకు ఒక వస్త్రం ఎగురుతూ వస్తుంది. దానిని కప్పుకుంటే నీ పూర్వాకృతి వస్తుంది.ఆ తర్వాత నలుడు పుష్కరునితో జూదమాడి రాజ్యాన్ని గెలుచుకున్నాడు.
“అతివనొడ్డుగ జూదమాడ ధర్మజు జేసె”: ధర్మానికి ప్రతిరూపమైన ధర్మరాజు జ్యూదం అనే వ్యసనం వల్ల తన భార్య అయినటువంటి ద్రౌపదిని పణంగా పెట్టి రాజ్యమూ..భార్యనూ కోల్పోవడం తెలిసినదే కదా…విధి బలీయం.
“సతినమ్ముకొన హరిశ్చంద్రు జేసె”: షట్చక్రవర్తులలో ఒకడైన హరిశ్చంద్ర మహారాజు. అబద్ధం ఆడకూడదు అన్న కారణంగా తన రాజ్యాన్ని కోల్పోవడం కాకుండా.. తన భార్య చంద్రమతిని కాటికాపరికి అమ్ముకొన వలసిన స్థితి ఏర్పడడమూ విధి ప్రభావమే.
‘”కుతిలపడ శూద్రకుని గొఱ్ఱెముచ్చుగ జేసె”: శూద్రకుని పాత్ర పురాణ పురుషులలోనిది కాదు. శూద్రకుడు మృచ్చకటికం అనే గొప్ప నాటకం రాసిన కవి. అన్నమయ్య కాలంలో ఉన్న ఈ శూద్రకుడు బహుశా పుక్కిటి పురాణాల పాత్ర కావచ్చునని పెద్దలు భావిస్తున్నారు. శూద్రకుడు ఎవరైనప్పటికీ గొఱ్రె ముచ్చు గా మారడం విధి యాడిన నాటకం కింద భావించ వచ్చు.
“మతిమాలి కురురాజు మడుగచొరజేసె” : మాన ధనుడైన సుయోధన సార్వభౌముడు.. యావద్భారత దేశాన్ని శాసించిన చక్రవర్తి..కురుక్షేత్ర యుద్ధంలో సర్వమూ కోల్పోయి..పాండవులకు భయపడి ఒక జలాశయం లో జలస్థంభన విద్యతో దాగుకొన వలసిన పరిస్థితి ఏర్పడడం విషాద కరం అదే విధి.
“పడనిపాట్ల బరచి బ్రహ్మతల వోజేసె”: చివరి చరణం లో మరలా మహాశివుడిని గురించి చెప్తూ బ్రహ్మ తలను ఏవిధంగా పడరాని పాట్లు బడి పోగొట్టుకున్నదీ చెప్తున్నాడు.
“తొడరి కాలునుకాలు దునియజేసె”: పరమేశ్వరుని శరణు జొచ్చిన మార్కండేయుడు శివలింగమును కౌగలించుకుని ఉండగా యముడు తన పాశాన్ని వదుల్తాడు. కోపించిన ఈశ్వరుడు యముని ఎడమ కాలితో ఒక్క తన్ను తంతాడు. యముని పరిస్థితి ఏమిటి? విధి నిర్వహణ కోసం వచ్చినా విధి వలన శివునిచే తన్నించుకోవలసిన పరిస్థితి కలిగినది.
అలాంటి గొప్పదైన విధిని జయించాలంటే వెంకటేశ్వరుని కృపయే మనకు విధిగా కావలెను. దానిని పొందకుండా అవమానముల పాలవవద్దు అని ఉద్భోదిస్తున్నాడు అన్నమయ్య.
అర్ధములు. గురుతల్పగుడు = గురువు భార్యతో శయనించు వాడు; ఘోరకుడు = భయంకరమైన వాడు; విద్రూపు (విరూపు) = వికారమైన రూపము; ఒడ్డు = పందెమిడు; కుతిలపడ = బాధ పడు; తునియ = ముక్కలు, ఖండము; అడరు = అతిశయించు, విజృంభించు.
తే!గీ! తెలుగు వాగ్గేయ కారుండు తిరుమలందు
వేద వేదాంగ శాస్త్రాల విప్పిజెప్పె!
వేంకటేశ్వర భక్తుడై వేల వేలు
కీర్తనలనిచ్చి మనకెల్ల, గీర్తి బొందె!
రచన: శ్రీసత్య గౌతమి, పి.హెచ్.డి.
భాష, వేషం, వేసుకునే వస్త్రం బట్టి మనిషి యొక్క ప్రవర్తన ని అంచనా వేసేవారు. ఈ మూడూ బావుంటే మంచి సాంప్రదాయకమయిన, సంస్కారయుతమయిన కుటుంబీకులని నమ్మేవారు. అలా నమ్మడానికి కారణం ఏవిటంటే మనుషుల్లో వుండవలసిన ఆ పదహారు కళలు పోనీ ఒకటి, రెండు తక్కువయినా కనీసం కొన్ని కళలనయినా కలిగివుండడం వల్ల ఆ తేజస్సు వాళ్ళల్లో కనబడి అందరూ నమ్మదగినట్లే వుండేవారు. ఇది కలియుగం ప్రారంభంలో కనబడినదే, అందుకే ఇంకా కూడా ఆనాటికి షిరిడీ సాయిబాబాగారిలాంటి వాళ్ళు ఆయన శిష్యగణం పుట్టడం జరిగింది. అలాగని ఇప్పుడు మంచి బాబాలు లేరని కాదు, పుడుతూనే వున్నారు.. అయితే సాధనల ద్వారా. ఉధ్భవించడం అనేది మాత్రం జరగడం లేదు. అదే కలి ప్రభావం. మహానుభావులు ఇక పుట్టకపోతే … మంచిని కాపాడుకొనే స్థైర్యం, ధైర్యం, ఆలోచన, ప్రవృత్తి మొదలైనవి సామాన్యులకి ఎలా అలవడుతుంది? పాఠ్యాంశాలలో ఇవన్నీ వుండవు కదా, స్కూల్ కెళ్ళి నేర్చుకోవడానికి? లేదా అందరూ స్కూలుకి వెళ్ళరు కదా? మహానుభావులు పుట్టినా వాళ్ళందరినీ కలవలేరు కాని గురుపరంపర మంచి సంకల్పాలతో, తమ యోగా శక్తితో దైవత్వాన్నివిశ్వం లోనింపుతూ విశ్వాన్ని క్లీనప్ చేస్టుంటారు, అంటే శుభ్రపరుస్తుంటారు.  కలి ప్రభావం ముదిరిపోవడం వల్ల, ఈ పుణ్యాత్మలేవీ భూమి మీదకు రావడం లేదు. మరి భూమి మీద క్లీన్సింగ్ ఏజెంట్స్ గా ఎవరు పాటు పడతారు? ఎలాంటి వారు పాటుపడగలగాలి? కలిప్రభావం ముదిరిపోతూ వుండడం వల్ల మనిషిలోని పదహారు కళలు కలియుగాంతానికి వచ్చేటప్పటికి తగ్గిపోతాయన్నది విదితం. అటువంటి సమయలోనే మానవుడు పూర్తిగా కళావిహీనుడయిపోతాడు, కలి ప్రభావానికి లొంగిపోతాడు. మరి ఈ కలి మానవుని లో ఎక్కడ దూరుతాడు అంటే… అతని బుద్దిలో!
దేవుని సృష్టినుండి పదహారు కళలనీ (సామము, దానము, వేదము, సాహసము, యుద్ధనీతి, రాజనీతి, సత్యము, సత్వము,  రజో, తామస, అహింస, విద్యా విజ్ఞానం, లక్ష్మి, పుణ్యము, కళాపోషణ,  స్థిరత్వము) పుణికిపుచ్చుకొని భూమి మీదకి మొదటి సారిగా కృత యుగం లో విలసిల్లితే..రాను రానూ కలి చూపు తగిలి త్రేతా, ద్వాపర చివరికి కలియుగం వచ్చేటప్పటికి కళలన్నీ పోగొట్టుకొని కేవలం కలి లక్షణాలతోనే వట్టిపోయిన ఆత్మలు మానవాకారాలతో తిరుగుతాయి. కలి లక్షణాలేవిటయ్యా అంటే ఆ పదహారు కళలకి వ్యతిరేకాలే, వికృతి రూపాలే!
కలిప్రభావ లక్షణాలు: మంచి తల్లిదండ్రులను పిల్లలు బాధపెట్టడం, కన్నపిల్లలన్నే చెడువైపు మళ్ళించి పబ్బాలు గడుపుకునే తల్లిదండ్రులవ్వడం, స్నేహితులని గ్రుడ్డిగా నమ్మి మోసాలకు గురవ్వడం, అబద్ధాలు ఆడడం, పెద్దల్ని, పండితులని పరిహసించడం, ఢాంభికాలు పలకడం, ఆడంబరాలకు పోయి అప్పుల పాలవడం, దొంగతనాలు, వ్యభిచారం తద్వారా చెంచులక్ష్మిని పొంది స్థిరలక్ష్మికి శాశ్వతం గా దూరమవ్వడం, రోగాల పాలవ్వడం, మూర్ఖత్వము, ఒకటి ఆలోచిస్తూ మరొకటి మాట్లాడుతూ ఇతరులను చాటు దెబ్బ తియ్యడం, కర్ఖశత్వము, అల్ప జ్ఞానము, అల్పాయుర్దాయము,  శిశుహత్య, గోహత్య, పరుల ధనాలను పడేసుకోవడం, హత్యలు చెయ్యడము, అన్యాయపు ప్రవృత్తినే వృత్తిగా చేసుకొని ధనార్జన చెయ్యడము, దొంగ సాక్ష్యాలు సృష్టించి ఇతరుల మనస్సును బాధపెట్టి వినోదించడము, జీవనోపాధిలేనివారు కాషాయాన్ని కట్టుకొని ప్రజల్ని మోసగించి ధనాన్ని, స్త్రీలను పొందడము, పెద్దలకు కర్మకాండలు చెయ్యకపోవడం, తాత్కాలిక, అన్యాయపు, అల్ప సంతోషాలకోసం క్షుద్రదేవతలను పూజించి ఆ శక్తులను వదిలి ఇతరులను బాధపెట్టడము.
మరి ఈ కలి నుండి విముక్తి లేదా? కొంతమందికి వుంటుంది, కొందరికి వుండనే వుండదు. వీళ్ళు మహా పాపులై పాప, క్రూర కర్మలు చేస్తూ..ఆ దోష ఫలితాలని వారిని అనుసరించుకుంటూ బ్రతికేవాళ్ళకి మరియు చనిపోయి స్వర్గాన వున్న వారి పెద్దలకు కూడా పంచి ఆ పాపపు కూపం లోకే లాగి పారేస్తారు. ఈ కాలంలో పాప పుణ్యాలేమిటి, అవి ఎక్కడ కనబడతాయి, వాటికి ఆధారాలు తీసుకురమ్మని కలియుగ ప్రశ్నలు తెలివైనవారు అడుగుతుంటారు. ఎందుకంటే వాళ్ళు ఆల్ రెడీ కలిప్రభావ లక్షణాలలో కూరుకుపోయి వున్నారని గ్రహించలేకపోవడం వల్ల. తాము చాలా స్మార్ట్ కాబట్టి తెలివైన ప్రశ్నలు వేసేస్తున్నామని, తెలివిగా బ్రతికేస్తున్నామని పిల్లిలా కళ్ళు మూసుకొని పాలు త్రాగుతూ, తమని ఎవరూ గమనించడం లేదనే భ్రమలో సంతోషం గా బ్రతికేస్తారు. ఈ సంతోషమే వాళ్ళకి ఆఖర్ని మిగిలే సంతోషము. ఎప్పుడయితే మనిషి గ్రహణ శక్తిని కోల్పోయి ఈ సంతోషం లోకి వచ్చేస్తాడో కలి పూర్తిగా ఆవరించాశాడన్న మాటే. ఆఖరికి దివ్యమంగళ స్వరూపం తో ఆ దేవుడు కనిపించినా..ఏవో తనకి ఎప్పుడో జరిగిన చిన్న చిన్న అత్యాశపు నష్టాలని గుర్తుచేసుకొని … ఈ దేవుడుండి ఏవిటి లాభము నేనానాడు అన్ని కష్టాలు పడినప్పుడు ఏమి చేశాడని ఈ రోజు నేను చేతులెత్తి మ్రొక్కాలి అని ప్రశ్నించుకుంటాడు. అంతే తప్ప ఆనాడు తనవి న్యాయమయిన కోరికలు కావు, అందుకే దేవుడు సహకరించలేదు అని మాత్రం ఆలోచించడు. జెనెరల్ ఎనస్తీషియా ఇస్తే బ్రెయిన్ పరిస్థితి ఎలా వుంటుందో కలి పట్టిన బుద్ది కూడా అంతే. కాబట్టి వీళ్ళకి ఇక విముక్తే లేదు, ఇహ ఇవి అలా పోవలసిందే !!!
మరికొంతమందికి కలిప్రభావం నుండి బయటపడగలిగే అవకాశముంటుంది. జన్మజన్మాంతరాన వీళ్ళు ప్రారబ్దాలకు లోనయి కొన్ని కళలను పోగొట్టుకున్నా, ధార్మిక అనుకరణల వల్ల, సాధనల వల్ల పూర్తిగా కళావిహీనులుకారు. దేవుడు హంసనీతి గలవాడు పాలకి పాలు, నీళ్ళకి నీళ్ళు వేరుచేసి చూస్తాడు. చేసిన చెడు ప్రారబ్దాలకి కలిపాల్న పడి బాధలు అనుభవించినా, చేసుకున్న ధర్మాల వల్ల ఆ ప్రభావం నుండి బయటపడేస్తాడు. దానికి కూడా మనసాధనే తప్పక అవసరం. దేవుడు దానికి కేవలం సారధ్యం వహిస్తాడంతే. దీనికి ఉదాహరణగా నలదమయంతుల కధని చెప్పుకోవచ్చు.
ఎంతో ఓపికగా ఎదురు చూసి కలి నలుడు బుద్దిలోకి దూరేసరికి పదిహేను సంవత్సరాలు పట్టింది కలికి. అప్పటినుండీ నలునికి మతిపరుపు, మందబుద్ది రావడం, అడవులపాలవడం జరిగింది. తన భార్య దమయంతిని కూడా దారి మధ్యలో వదిలేసి వెళ్ళిపోవాలనే బుద్ధికూడా కలిగింది. అయినా సరే నలుడు తనదయిన ధర్మాన్ని వదలక నిత్యాగ్నిహోత్రాలని వ్రేల్చి, త్రిసంధ్యా వందనాలతో వైదిక ధర్మాన్ని పాటించాడు, తన మంత్రశక్తిని వుపయోగించి కలిపురుషుడిని బయటకు తగిలేశాడు. పోతూ పోతూ కలి “మీ భార్యాభర్తల ధర్మ అనుకరణలవల్ల, నేను ఎన్ని కష్టాలు పెట్టినా ధృడసంకల్పాలాతో నన్ను ప్రశాంతంగా వుండనివ్వలేదు. నన్ను శపించొద్దు” అని వేడుకొని తిరిగి వరాలు కూడా ఇచ్చి వాళ్ళనుండి తొలిగాడు.
ఇటువంటి కలిని జయించగలిగిన వారికే దేవుడు చేతికి బెత్తం ఇచ్చి వారిద్వారా దుర్మార్గాన్ని తుదముట్టిస్తాడు. అందుకేగా ఎవరి అంతం ఎవరి చేతిలో వుందో అని అంటారు? వారు వచ్చేంత వరకే వీరి ఆటలు !! ఇదే ధర్మ సూక్ష్మం.
కాబట్టి ఏ ప్రమేయం లేకుండానే ఎవరెవరో మనుష్యుల ద్వారా ఇబ్బందులకు గురవుతున్నామని, వారు ధు:ఖ పెడుతున్నారని బాధపడే లేదా ధు:ఖ పడే సంధర్భాలు మంచివారికి కలుగుతుంటాయి. మంచివారిని అకారణం గా బాధపెట్టడం వల్ల కలివల్ల దోషపూరితమయిన వాళ్ళు వారే ధు:ఖ సాగరంలో మునిగిపోవడం తధ్యం. ఇలా దేవుడు వారిని అంతం చెయ్యడానికి తన భక్తులని, ధర్మాత్ములని, మంచివాళ్ళనే ఆయుధాలుగా చేసుకోక తప్పదు. కాబట్టి చివరకి వాళ్ళని శిక్షించి, వీళ్ళని రక్షించే పనిలోనే ఎప్పుడూ వుంటాడు.
Jyothivalaboju
Chief Editor and Content Head
కొత్త కొత్త కథలు, సీరయల్స్, కవితలు, వ్యాసాలతో మీముందుకు వస్తోంది నవంబర్ మాసపు మాలిక పత్రిక. మీ సలహాలు, సూచనలు మాకు సర్వదా ఆమోదమే..
మీ రచనలను పంఫవలసిన చిరునామా: editor@maalika.org
ఈ మాసపు విశేష రచనలు:
01. వెన్నెల పురుషుడు
02. అవును వాళ్లు చేసిన తప్పేంటి?
03. కాలమే దీనిని పరిష్కరించాలి
04. చిగురాకు రెపరెపలు 10
05. మాయానగరం 20
06. జీవితం ఇలా కూడా ఉంటుందా? ! 1
07. Dead People Dont Speak 10
08. Rj వంశీతో అనగా అనగా
09. సహజీవనం
10. ఆరాధన
11. సరస్వతి నామావళి
12. రజాశ్లేషం
13. మన వాగ్గేయకారులు 6
14. మధ్యమావతి రాగం
15. నిరంతరం సమరం
16. దింపుడు గల్లం
17. నువ్వూ – నేనూ
18. ఒకోసారి యింతే
19. దీపావళి కార్టూన్స్
రచన:వనజ తాతినేని
ఉదయం తొమ్మిది గంటలైనా కాలేదు   సూరీడు మహా  వేడిమీద ఉన్నాడు   వంట గదిలో విజిల్ వేస్తూన్న   కుక్కర్ తో పోటీ పడుతూ  కిటికి  ప్రక్కనే  పెరిగిన మామిడి చెట్టుపై  కోయిల కూస్తుంది . తనూ స్వరం కలపబోయిన ఆమె  అత్తమామలు ఉన్నారన్న సంగతి గొర్తుకొచ్చి ఉత్సాహాన్ని గొంతులోనే అణిచేసుకుంటూ  “వసంతంలో కూయాల్సిన కోయిల  ఆషాడం  చివరిలో కూడా కూస్తుంది వానకారు కోయిల అంటే  ఇదేనేమో !” అనుకుంటూ వాయిస్ రికార్డర్ ఆన్ చేసి కిటికీ ప్రక్కనే పెట్టింది. అప్పటిదాకా  తెగ సందడి చేసిన కోయిల కూయడం మానేసింది. ఓపికగా ఓ  అయిదు నిమిషాలు వేచి చూసాక మళ్ళీ కోయిల పాట మొదలెట్టింది  కానీ ఆ పాట  ఎందుకో విషాదంగా అనిపించింది అప్పటిదాకా వగరు చిగురులు తిని గొంతు మంటెత్తిందేమో !  రికార్డ్ ని సేవ్ చేయకుండా వదిలేసింది అక్కడ నుండి తన గదిలోకి వచ్చింది వెన్నెల.
విశాలమైన కిటికీ దగ్గర నిలబడి బయటకి చూపు సారించింది ఆమె. చూపు  చిక్కుకుపోయిన చోట  లేలేత వేపకొమ్మల మధ్య పూచిన పూత. ఆనందంతో మొహం విప్పారింది   మళ్ళీ అంతలోనే  అరె ! ఇప్పుడు  పూసింది ఏమిటీ ? ఉగాదికి కదా పూయాల్సింది  మొన్నటిదాకా  పండిన కాయలు రాలుతూనే ఉన్నాయి  కదా !   తర్వాత అత్తయ్యని అడిగి తెలుసుకోవాలి అనుకుంటూ కనుచూపు మేరా చూసింది . ఇందాకటి కోయిల కాకుండా  మరో రాగిరంగు రెక్కల కోయిలొకటి  కొబ్బరాకుని చీల్చి ఈనెని ముక్కున కరుచుకుని పోయి మామిడి కొమ్మలపై ఉంచింది బహుశా గూడు కడుతుంది కాబోలు. గుడ్లు పొదగని కోయిలకి   మురిపెంగా పిల్లలని  పెంచలేని కోయిలకీ  గూడెందుకో !  నిరాశగా అనుకుంది.
మధ్యాహ్నం ఎప్పుడైందో, అత్తమామలు ఎప్పుడు భోజనం చేసారో, ప్రొద్దు పడమటికి  ఎప్పుడు మారిందో  ఏమి తెలియదు.    జీవితంలో ఏర్పడిన స్తబ్ధతని పూరించుకోవడానికి ఆమెకి  లభించిన వరం  తోటే  అన్నట్లు  బాహ్య ప్రపంచాన్ని మర్చిపోతుంది ఆమె.
  సాయంత్రం తోటంతా సందడిగా ఉంది ఎటు చూసినా  సీతాకోక చిలుకల  విన్యాసాలే !  చెట్లపై నివాసముండే రకరకాల పక్షులు అందులో ఎంతో చిన్నవి బుల్బుల్ పిట్టలు ఎంత ముద్దుగా ఉన్నాయో ! క్షణం కుదురుగా ఉండవు వేప చెట్టు మీద నుండి సంపెంగ పూల చెట్టుపైకి సంపెంగ చెట్టుపై నుండి పారిజాతం చెట్టుపైకి చక్కెరలు కొడుతూనే ఉంటాయి . వాటి మధ్య ఉడుతలు  కిచ కిచమని  శబ్దాలు చేస్తూ హడావిడిగా తిరుగుతూ జామకాయలు కొరుకుతూ కాసేపు, నేరుడు పళ్ళని తింటూ కాసేపు  జీవన మాధుర్యాన్ని అనుభవిస్తున్నాయి.   వేప చెట్టు కొమ్మకి పెద్ద తేనే పట్టు . ఎక్కడెక్కడో  తిరిగి సేకరించుకున్న మకరందాన్ని భద్రంగా దాచుకున్నాయి . ఏ స్వార్ధపు కళ్ళు దానిపై పడకపోవడం మూలంగా ఆనందంగా జుర్రుకుంటున్నాయి ఎంత అదృష్టమో ఈ తేనెటీగలకి . అవును ఇన్ని ఊన్నాయి, రామ చిలుకలు లేవేంటి ఈ తోటలో ? చిలుకలు వాలని చెట్టెక్కడైనా ఉంటుందా ? అలాగే పావురాలు కూడా !    సృష్టిలో  మానవుడికి తప్ప  అన్ని ప్రాణ కోటికి  ఆనందాలున్నాయి . ఎటు తిరిగి  మానవుడు ప్రకృతిని  తన స్వార్ధం కోసం  నాశనం చెయ్యనంతవరకూ . .  తోటకావలి వైపు  రోడ్డుకి ఆనుకుని  కార్లని బైక్ లని   డిస్ట్రిబ్యూట్  చేసే ఓ పెద్ద కంపెనీ వాళ్ళు  కార్  డ్రైవింగ్ స్కూల్  పెట్టారు  . అంతకు క్రితం ఈ స్థలంలో   సర్వీసింగ్ స్టేషన్ ఉండేదట .  ఈ లోపలికి   అంతగా ఎవరూ రాక పోవడం మూలంగా ఈ మాత్రం ఆనవాలైనా మిగిలింది  అంటూ తనలో తనే గొణుక్కుంది
రాత్రి ఇంటికొచ్చిన కొడుకుతో పిర్యాదుని వినిపిస్తుంది  ఆమె అత్తగారు
“కంటికెదురుగా కరంట్ బోర్డులకి  కందిరీగలు అన్ని గూళ్ళు పెట్టి రొదగా తిరుగుతున్నా పట్టించుకోదు, టాయిలెట్ కిటికీకి దోమతెరకి మధ్య ఉడుతలు గూడు కట్టి పిల్లలని పెంచుతున్నా పట్టించుకోదు . పెళ్లై అయిదేళ్ళు నిండింది కడుపున ఒక కాయైనా కాయలేదు. హాస్పటల్ కి వెళ్లి చూయించుకుని మందూ  మాకు వాడదాం అని లేనే లేదు.    వంట పని అయిపోతే చాలు గదిలోకి వెళ్ళి  తలుపులేసుకుంటుంది . ఎప్పుడూ పుస్తకాలు చదవడం  పిచ్చిగీతలు గీయడం ఇదేనా పని ?    కొడుక్కి భోజనం వడ్డిస్తూ  విసుక్కుంటుంది.
కాసేపటి తర్వాత   లోపలికొచ్చిన శశిధర్   “ఎంత సేపూ ఆ మాను మాకుతో మాటలేనా  !   కాస్త మనుషులతో కూడా మాట్లాడొద్దూ ! ”
 చురుక్కుమంటూ చూసింది
“అమ్మ బాధపడుతుంది  కాసేపు బయటకొచ్చి కూర్చోని …  పెద్దవాళ్ళతో  మాట్లాడుతూ  టీవి  చూడొచ్చుకదా !”  అన్నాడు.
“వాళ్ళతోనేనా  నేను మాట్లాడటం ? మీరు నాతో మాట్లాడరా, నే చెప్పిన మాటలు  వినకూడదా ? అయినా నోట్ల కాయితాల చప్పుడుకి అలవాటు పడిన మీకు నాతో  ఏమి మాటలుంటాయి లే !”అందే కాని     కిటికీని ఒదిలి ఇవతలకి రాలేదు . ఒక్క క్షణం ఆలోచించినతను చిన్నగా  ఆమె ప్రక్కకొచ్చి నిలుచున్నాడు  తనూ బయటకి చూసాడు. కటిక చీకటిలో తోటంతా నిశ్శబ్దంగా ఉంది కొబ్బరాకుల మధ్య నుండి వేప కొమ్మల పైనుండి కనబడుతున్న ఆకాశంలో  వెలుగుతున్న నవమినాటి చంద్రుడు . అక్కడక్కడా కనబడుతున్న చుక్కలు.
“ఈ ఇల్లు చూసినప్పుడు నువ్వెంత  సంబరపడ్డావో నాకింకా గుర్తుంది. ఈ మహా నగరం నడిబొడ్డున  ఇలాంటి తోట, తోట ప్రక్కనే ఇల్లూ … మూడంతస్తులు ఎత్తున పెరిగిన చెట్లు కిటికిలో నుంచి కనబడే చందమామ కాస్త అద్దె ఎక్కువైనా  నీ కోసం భరించాలనుకున్నాను కదా !” గుర్తు చేసాడతను. తల ఊపింది ఆమె .
ఈ చక్కని చుక్కకి ఆ చంద్రుడితో కబుర్లు ఎందుకు ? ఎదురుగా ఈ చంద్రుడుండగా అంటూ ఆమె మెడ ఒంపులో తమకంగా తలాన్చాడు. ఆ మాత్రం సామీప్యతకే ఆమె తనువూ  త్రుళ్ళింది మనసూ  ఒరిగింది. చాలా కాలం తర్వాత ఆమెకి వశమయ్యాడతను. .  నువ్వే నా  నా వెన్నెల పురుషుడివి  అడిగింది లతలా  అతన్ని మరో మారు అల్లుకుంటూ .
 “నీకొక నిజం చెప్పాలి, విన్నాక నువ్వు బాధ పడకూడదు ఎవరికీ చెప్పకూడదు ఆ రహస్యం మన మధ్యనే ఉండాలి ”  ఆమె ముంగురులు సవరిస్తూ అన్నాడతను .
ఏమిటి అన్నట్లు కళ్ళతోనే ప్రశ్నించింది వెన్నెల
“మనకి ఐ మీన్ నాకు పిల్లలు పుట్టే అవకాశం లేదు. అందరూ నీలో లోపం ఉందేమోనని అనుమానపడుతుంటే  విని నువ్వెక్కడ బాధపడపడతావోనని  నేనే అన్ని  టెస్ట్ లు చేయించుకున్నాను. ఏ మాత్రం పిల్లలు పుట్టే అవకాశంలేదని డాక్టర్స్ చెప్పేశారు.” చెప్పాల్సిన విషయం చెప్పేసి అతను  ఊపిరి పీల్చుకున్నాడు .
 ఆమెలో కల్గిన  ఆశాభంగం అతనికి కనబడనీయకుండా  అతన్ని అల్లుకున్న చేతులని వదలకుండా అలాగే ఉంచింది
ఆమె మౌనం చూసి “పోనీ ఇంట్లో వాళ్లకి తెలియకుండా  “ఆర్టిఫిషియల్  artificial insemination ద్వారా  ట్రై చేద్దామా ! నాకేం అభ్యంతరం లేదు” అన్నాడతను . ఆమె అడ్డంగా తల ఊపింది . కళ్ళల్లో నీళ్ళు కనబడకుండా అతని గుండెల్లో తలదాచుకుంది. ఆమెనలాగే పొదివిపట్టుకున్నాడతను.
 తెల్లారిందో లేదో  అతని అమ్మ “ఒరే అబ్బాయ్  ! ఈ ఇంట్లో మేముండలేమురా ! ఇంటికి వెళ్లిపోతాము అంటూ ఖండితంగా చెప్పేసింది. “ఎందుకనమ్మా !? నీ కోడలు వల్ల  ఏమైనా కష్టంగా ఉందా ? బాగా చూసుకోవడం లేదా ?” కంగారుగా అడిగాడు .
మీ ఆవిడకి పలుకే బంగారం . ఓ మాట మంచి లేని ఇంట్లో  సౌకర్యాలెన్ని  అమర్చినా,  నవకాయ పిండి వంటలు వడ్డించినా ఉండలేము రా ! ఇల్లన్నాక ఓ పిల్లా పీచు అన్నా ఉండొద్దా ! ఆమేమో  ఆ గదిలో, నువ్వేమో డబ్బు రంధిలో. ఎన్నాళ్ళు  గోడలతో, టీవితో  మాట్లాడుకుని బ్రతుకుతాము మీ నాన్నకి ఇక్కడ తోచుబడి కావడం లేదంట, మేము  ఇప్పుడే  వెళ్ళిపోతాం  అంది .
వెన్నెలతో ఈ విషయం చెప్పినా పెద్దగా స్పందించదు . ఎప్పుడూ తన లోకం తనదే గానీ .. ఎవ్వరిని పట్టించుకోదే ! మనసులో విసుక్కున్నాడు. తల్లి తండ్రి  ఊరెళ్ళి పోయాక అతను బయటకెళుతూ
వంట చేసుకుని వేళకి తిను . ఎప్పుడు కిటికీ దగ్గరే నిలబడి ఉండకుండా రెస్ట్ తీసుకో !  సాయంత్రం  పెందలాడే వచ్చేస్తాను  మూవీ కెళ్ళి  బయటెక్కడన్నా డిన్నర్ చేసి వద్దాం .. అని చెప్పి వెళ్ళాడు .
శశిధర్ కోసం ఎదురు చూసి చూసి అలసిపోయి నిద్రపోయింది . అతనెప్పుడో వచ్చి పడుకున్నాడు . ఎన్నోసార్లు సారీ చెపుతూనే నిన్నటిలా కాదు ఈ రోజు త్వరగా వచ్చేస్తాను . నువ్వు నీ ఆలోచనల ధోరణిలో ఉండి  తలుపులు కూడా సరిగ్గా వేసుకోవు కదా ! పోన్లే.. నేనే డోర్  లాక్ చేసుకుని వెళతాను అనేవాడు ఉదారంగా .
అలా రోజులు, నెలలు గడచి పోతూనే ఉన్నాయి . వెన్నెలకి కిటికీనే ప్రపంచమూ అయిపొయింది . కాంతి విహీనమైన కళ్ళు, శుష్కించిన దేహం, మౌనంగా యంత్రంలా మారిపోయింది . ఆమెని చూసి అతను  జాలి పడ్డాడు . ఆమెకి ఏమివ్వాలో  అతనికి తెలుసు, ఇవ్వలేని నిస్సహాయత తెలుసు . పై పై మెరుగుల కోసం అప్రతిహతం అర్రులు చాస్తూ పరిగెత్తడమే  తప్ప  నెమ్మళంగా జీవనసారాన్ని జుర్రుకోవడం చేతకానితనంతో సిగ్గు పడుతున్నాడు . ఎలాగోలా  నాలుగు రోజులు తీరిక చేసుకుని ఆమెకి ఇష్టమైన సాగర  సంగమ ప్రదేశానికి తీసుకు వెళ్ళేటప్పుడు కూడా ప్రయాణంలో చిన్న చిరునవ్వు కూడా  లేని ఆమె ముఖం చూస్తే మనసంతా ఏదోలా అయిపొయింది . కానీ  ఆ నదీ సాగర సంగమం చూడగానే ఆమె ముఖం విప్పారింది.  “ఇక్కడికి నిన్ననే  నేను అతను వచ్చాం “అంది .
“నిన్నవచ్చావా ! ఎవరితో ?”  అడిగాడు అయోమయంగా .
“అదే అతనే … నా వెన్నెల పురుషుడు”  అంది  ఆమాట  చెపుతున్నప్పుడు  ఆమె ముఖంలో ఏదో తెలియని వివశత్వం
“అవునా! అది నేనేగా ! “చిన్న నవ్వు అతని పెదాల పై .
“ఊహు..  నువ్వు కాదు . అతను అతనే ! ”
“అతనెలా ఉంటాడు!? ఎక్కడ ఉంటాడో తెలుసా ? ”
 తెలుసు తోటలో ఉంటాడు . గుర్తుకు తెచ్చుకున్నట్లు కాసేపాగి చెప్పింది .  అవును కొన్నాళ్ళ క్రితం  మన ఇంటెనుక తోటలోకి ఒక పురుషుడొచ్చాడు . అతన్ని చూస్తుంటే  కవులందరూ మగవాళ్ళని సింహంతో ఎందుకు పోల్చారో అని చిరాకు కల్గింది .  పొడుగు పొట్టి కాని ఎత్తు. క్రిందికి పైకి ఒకే మందం తో తెల్లని బట్టలతో  దర్జాగా ఉంటాడు  అతని  నడక చాలా ఠీవిగా  ఉండేది  .  చందమామ లాంటి గుండ్రటి మొహం,విశాలమైన నొసలు , అందమైన కళ్ళు  ఆ కళ్ళని చూస్తే చాలు దీపాలు వేలుగుతున్నట్టు ఉండేవి. ఆ చూపులతో  మరి కొన్ని దీపాలు వెలిగించుకోవడం అంటే ఏమిటో  నా కళ్ళు వెలుగుతుంటే అర్ధమయ్యింది.  అతను పెదవి విప్పి మాట్లాడే వాడే కాదు అతనిది దేహబాష . కళ్ళతోటే కథలు చెప్పేవాడు. నాకు చంద్రుడంటే ఉన్న ఇష్టాన్ని  ఎలా కనిపెట్టాడో ! .  వెన్నెల వాన  రెండు  కలసి కురుస్తున్నపుడు నన్ను జలకాలాటకి తీసుకు వెళ్ళేవాడు. ఆధర రుధిరంలో పట్టు తేనే రుచి చూపిన వాడు. వెన్నెల్లో కల్గిన  వేడిని మృగ చూర్ణ లేపనం పూసి  సాంత్వన చేకూర్చిన వాడు . నాకు ఎంతగానో నచ్చాడు .  మేమిద్దరం  భూత భవిష్యత్ కాలాన్ని మరిచి వర్తమానంలో  జీవించిన అమృత ఘడియలవి ”
“నువ్వేమైనా కథ చెపుతున్నావా ? లేక కవిత్వం వినిపిస్తున్నావా? నీ బాష అర్ధం కాక చచ్చిపోతున్నా! మామూలు మూడ్ లోకి వచ్చెయ్యి . వింటుంటే  చిరాగ్గా ఉంది ” విసుక్కున్నాడతను
నేను నిజమే  చెపుతున్నా ! మేమిద్దరం  కలసి ఎన్నో రాత్రులు నదీవిహారంకి వెళ్ళాం . చల్లని  రాత్రిలో  మంద్రంగా ప్రవహించే  నది పాయ ప్రక్కన రెల్లుపూల పొదల మధ్యలో ఇసుక తిన్నెలపై  ఆ వెన్నెల పురుషుడి సాంగత్యం నాకు బాగా నచ్చింది  ! ఎన్నో సార్లు  గుజ్జనగూళ్ళు  కట్టుకుని ఆడుకున్నాం . జలకాలడుకున్నాం, పడవెక్కి ఆ తీరానికి ఈ తీరానికి చక్కర్లు కొట్టాము. లంక తోటల్లో పూసిన పూలతో దండలల్లుకుని  ఒకరినొకరు అలంకరించుకున్నాం. ఆకుల గుసగుసల  వింటూ  హాయిగా నవ్వుకున్నాం. విరిసయ్యల పై ఊసులాడుకున్నాం. ఒకొరికొకరు దేహాన్ని కానుకగా ఇచ్చుకున్నాం . స్త్రీ పురుషుల మధ్య  అంత కన్నా విలువైన కానుకలేముంటాయి ?  మా ఇరువురి దేహాలు  మాట్లాడుకున్నాయి పోట్లాడుకున్నాయి అలసిపోయాక ఒకటినొకటి సేద దీర్చుకున్నాయి ఆ అనుభవం ఎంత బావుందో!  ఎప్పుడూ  వండుకోవడం, తినడం, సంపాదించుకోవడం,  పడుకోవడం ఇంతేనా జీవితం ..!? కాస్త ఆత్మకి  అనుభూతి నైవేద్యం పెట్టోద్దూ !
ఆమెసలు  సృహలో ఉండే మాట్లాడుతుందా ? వింటున్న అతనికి  ఏదో తెలియని భయం కల్గింది . వెనుక తోటలోకి వచ్చే పురుషులతో ఎవరితోనైనా పరిచయం పెంచుకుని తను బయటకెళ్ళ గానే  నచ్చినతనితో కలసి తిరిగి వస్తుందా ? అనుమానం వచ్చింది . మళ్ళీ అంతలోనే … చ చ .. ఆమె ఎప్పటికి అలా చేయదు . అయినా తనేగా రోజూ మెయిన్ డోర్ లాక్ చేసుకుని వెళుతున్నాడు . మళ్ళీ అంతలోనే అనుమానం . డూప్లికేట్  కీ ఉందేమో ఒకవేళ . అమ్మనడిగి తెలుసుకోవాలి  ” వెళ్ళిపోదాం రా ” అంటూ ఆమెని  బలవంతంగా తీసుకొచ్చేసాడు .
ఇంటికొచ్చాక  సరాసరి గదిలోకి వెళ్లి ఆమె నించునే కిటికీ దగ్గరి వెళ్ళి పట్టి పట్టి పరీక్షించాడు . దోమ కూడా దూరే సందు లేదని నిర్ధారించుకున్నాక కొంచెం రిలీఫ్ గా ఫీలయ్యాడు . ఆమె మాములుగానే వంట చేసింది ఇద్దరూ కలసి భోజనం చేసారు.  ఆమె చెప్పిన విషయాలు గుర్తు తెచ్చుకుంటుంటే కొన్ని నిజంగా జరిగినట్లు అనిపిస్తున్నాయి జరగనట్లు అనిపిస్తున్నాయి . నిద్ర రాక అతను అటునిటు మెదులుతూ ఉంటె ఆమె హాయిగా నిద్రపోయింది . నిద్ర పోతున్న ఆమె ముఖం చూసి  పాపం పిచ్చిది .. పొద్దస్తమాను కథలు, కవిత్వం చదువుతూ ఉంటుంది . అదే లోకంలో ఉంటుంది .. ఆమె మాటలు పట్టించుకోకూడదు అనుకుంటే కానీ అతనిని నిద్రా దేవి కరుణించలేదు .
 ఉదయాన్నే నిద్ర లేచిన అతనికి ఆమె  చూపులతో తోటంతా  వెదుకుతున్నట్లు కనబడింది .  ఏమిటీ ఇక్కడే  నిలబడి ఉన్నావ్ ? టిఫిన్ రెడీ చేయలేదా ! అడిగాడు .
అతనొచ్చి రాత్రంతా నాకోసం వెతుక్కుని ఉంటాడు . మళ్ళీ రాత్రి దాకా అతను  కనబడడేమో … దిగులుగా మంచం మెక్కింది. అతనికి  వెంటనే ఏం చేయాలో అర్ధమైంది .
“డాక్టర్  నేను బాగానే ఉన్నాను కదా ! నాకు  ఏ వైద్యమూ వద్దు . నాకు నా వెన్నెల పురుషుడు కనిపిస్తే చాలు . అతన్ని వెతుక్కోవడానికి  వెళ్ళనీయకుండా  నన్ను ఇలా  బందించివేస్తే ఎలా ?”   వదిలితే చాలు పారిపోయేటట్లు ఉంది
 “చూడమ్మా వెన్నెలా నిన్ను అతని దగ్గరకే తీసుకు వెళతాను కానీ అతనెక్కడ ఉంటాడో తెలుసా !? ” డాక్టర్ ప్రశ్న
” తెలుసు, అతను నేను  రెక్కలున్న కారులో  ఎవరికీ కనబడకుండా  అలా నదీ తీరం వెంబడి ప్రయాణం  చేసి చేసి సముద్ర తీరానికి చేరుకున్నాం.  పున్నమి వెన్నెల్లో  అలలఘోషతో  పోటీ పడి  పాటలు పాడుకున్నాం  కెరటాలతో ఆడుకున్నాం .అలా ఈ ప్రపంచంతో పని లేకుండా ఆడి  పాడి అలసి పోయే దాకా   ఆ వెన్నెల రాత్రుల్లో విహరించాం.  తిరుగు ప్రయాణమయ్యాం.  అలా పదునాలుగు రోజులపాటు  ప్రయాణం  చేస్తూ ఉండగా ఉండగా అలసి పోయానేమో,  సోలి అతనిపై  వాలిపోయానేమో!  ఒక పగలు ఒక రాత్రి  నాకసలు  మెలుకువే  రాలేదు  కళ్ళు విప్పి చూస్తే  నా వెన్నెల పురుషుడు నా ప్రక్కన లేడు  ఎటు  మాయమయ్యాడో ఏమో !  ఎంత వెదికినా కనబడలేదు . నా వెన్నెల పురుషుడు నాక్కావాలి  కొసరి కొసరి వడ్డించే అతని తీపి ముద్దుల ఆహారం లేకుండా నేను ఎలా జీవించేది ? జీవించిన క్షణాలని నేను ఎలా మరిచేది ?  నేను చచ్చిపోతా ,నన్ను  వొదిలేయండి…  వొదిలేయండి గింజుకుంటుంది ఆమె .
డాక్టర్ ఆమెని  మరింత మాట్లాడించే ప్రయత్నం చేస్తూనే ఉన్నాడు.
“డాక్టర్ గారు  నా కోడలి  సంగతి ఏమిటి ? ఆమె ఎందుకలా మాట్లాడుతుంది ?  రెండు నెలల  నుండి మంచం పై అలా పడి  ఉండటం పిచ్చి పిచ్చిగా  మాట్లాడటం చూస్తుంటే ఏ దెయ్యం పట్టిందోనని  భయమేస్తుందండీ ! ఇలా జరుగుతుందని తెలిస్తే ఒంటరిగా ఉండనిచ్చేదానిని కాదు.” అత్తగారు కన్నీళ్ళతో
“మీరేమి కంగారు పడకండి . ఆమెకి మంచి వైద్యం చేస్తున్నాం . మీతో కూడా కొన్ని విషయాలు మాట్లాడాలి. ట్రీట్మెంట్లో భాగంగానే ..లోపలి రండి అంటూ అత్తగారిని కన్సల్టింగ్ రూమ్ కి తీసుకుని వెళ్ళారు. మీరు శశిధర్ కి తల్లికదా ! “అవునండీ ! నా పేరు విమల ‘అని పరిచయం చేసుకుంది.
మీకొక విషయం చెప్పాలి విమల గారు . మీ కోడలు ఒక రకమైన మానసిక వ్యాధితో బాధపడుతుంది. ఆమెకి మీ అబ్బాయి ద్వారా పిల్లలు కలిగే అవకాశమే లేదు. మీ అబ్బాయి కూడా భార్యతో చాలా తక్కువ సమయాలు గడుపుతూ ఆమెని నిర్లక్ష్యం చేస్తున్నాడు.  మీరేమో పెళ్ళైన ఇన్ని సంవత్సరాలకి కూడా తల్లి కాలేదన్న నెపం వేస్తున్నారు. ఆమె అది తట్టుకోలేక మానసికంగా దెబ్బతింది. ఆమె మాములు మనిషి కావాలంటే మీ సహకారం చాలా అవసరం. అంటూ విషయం వివరించాడు డాక్టర్.
అయ్యో ! నాకవన్నీ ఏమీ తెలియదు డాక్టర్ ! మా అబ్బాయి కూడా ఈ విషయాన్ని నా దాకా రానివ్వలేదు. మా అబ్బాయికి పిల్లలు పుట్టే అవకాశంలేకుంటే వేరే మార్గాలు లేవా ఏమిటీ !? ఇదేమైనా మా తరమప్పటి సమస్య కాదుగా ! స్త్రీకి ప్రసవ వేదన పడాలని  నట్టింట్లో శిశువు రోదన  వినాలని ఎందుకుండదు చెప్పండి ? మునుపటి తరాల మనుషుల్లా  నాకంత చాదస్తం లేదు లెండి. మా అబ్బాయికి లోపం ఉందని  అసలు పిల్లలని వద్దనుకోలేను కూడా ! ఏవో మార్గాలుంటాయి కదా ! ఆ పద్దతుల్లో మా కోడలి కడుపున ఓ నలుసు పడేటట్లు చూడండి. మా అబ్బాయితో నేను మాట్లాడతాను. ఏది ఏమైనా మా ఇంట్లో పసి పిల్లల బోసి నవ్వులు విరబూయాల్సిందే ! కోడలికి ఇవేమీ తెలియకుండా ట్రీట్మెంట్ ఇవ్వండి .. అందుకు హామీ నేను అంది విమల.
మీరు చాలా సహృదయంతో అర్ధం చేసుకున్నారమ్మా ! ఎంతోమంది తమ పిల్లల్లో ఉన్న లోపాలని కప్పి పుచ్చి ఎదుటివాళ్ళపై నిందలేసి విడాకుల వరకు వెళ్ళడం చూసాను. మీ నిర్ణయం చాలా బాగుంది. మీ కోడలికి నయమై పోయి
త్వరలోనే  మీకొక అందమైన ఆరోగ్యకరమైన బిడ్డని కూడా ఇస్తుంది . కొన్నాళ్ళు మా పర్యవేక్షణలో వదిలేయండి చాలు. “అవునా డాక్టర్ గారు..  చాలా సంతోషకరమైన విషయం చెప్పారు. ఒక చిన్న మాటండీ మీరు ఏమీ అభ్యంతర పెట్ట కూడదు . ఈ విషయాన్ని మా కోడలికి తెలియనీయవద్దు తెలిస్తే ఒప్పుకోదేమో కూడా “ అనుమానం వ్యక్తం చేసింది. “శశిధర్ కూడా ఆ మాటే చెప్పాడమ్మా! వెన్నెల ఆరోగ్యంగా, ఆనందంగా ఉండటమే కావాలి అందరికి. ఈ విషయాన్ని మాకొదిలేయండి చాలు “అన్నాడు డాక్టర్ .
 ఏ గాలి ధూళీ సోకిందో బిడ్డకి . ప్రక్కనే ఉన్న తోటలో సమాధులు కూడా ఉన్నాయట. దర్గా దగ్గర కట్టిచ్చుకొచ్చిన  ఈ తాయెత్తుని  ఆమెకి  కట్టనీయండి”  అని బ్రతిమలాడింది .
 డాక్టర్ నవ్వి  ఏమీ చెప్పకుండానే అక్కడి నుండి వెళ్లి పోయాడు
కోడలి చేతికి  తాయెత్తు కడుతూ “అబ్బాయి ! ఈ పిల్లకి  బాగవుతుండంటావా ? తల్లి తండ్రి అయి మనమే చూసుకోవాలిప్పుడు ”  కారే కన్నీటిని కొంగుతో తుడుచుకుంటూ
“తప్పకుండా బాగవుతుందమ్మా ” ఒకింత విశ్వాసంతో చెప్పాడతను.  అంతే కాదు  తొమ్మిది  నెలలపాటు ఆమెని పసిపాపలా చూసుకున్నాడు మరో పసిపాపకి జన్మ నిచ్చేదాకా.
 హాస్పిటల్ బెడ్ పై ఆమె నీరసంగా కనులు విప్పింది. ఆమె ప్రక్కనే ఉన్నతను  “ఇదిగో … నీ వెన్నెల పురుషుడు నీ ఒడిలోకే వచ్చాడు చూడు” అంటూ  ఉయ్యాలలో ఉన్న బిడ్డని ఎత్తుకుని వచ్చి ఆమె చేతుల్లో భద్రంగా ఉంచాడు .
ఆమె ముఖంలో సంతోషం . “అవును పురుషుడు పుత్రుడు రూపంలో  పుడతాడట కదా వీడే నా వెన్నెల పురుషుడు” అంటూ బిడ్డని  గుండెలకి హత్తుకుంది .
 హమ్మయ్య ! ఇక ఈ  బిడ్డ ఆలనా పాలనలో జరిగినవన్నీ మర్చి పోతుంది అనుకుంటూ   విమల   ఊపిరి పీల్చుకుంది .
“అన్నట్టు నీకో విషయం చెప్పడం మరచాను వెన్నెలా! మనం తోట ప్రక్కన ఉన్న ఇంటి నుండి  క్రొత్తింటికి   మారిపోయాం. ఇప్పుడు  ఆ ఇంటికే  వెళుతున్నాం ” .
“అక్కడా   తోట ఉందా !? “ ఆసక్తిగా అడిగిందామె. పార్క్ కూడా ఉంది . మన బాబుతో పాటు నువ్వు ఆడుకోవచ్చు నవ్వుతూ చెప్పాడతను.   
*******

రచన:  గౌతమి
ఏ కాలమయినా కులాంతర వివాహాన్ని ఆ ప్రేమికులు మాత్రమే గౌరవిస్తారు తప్ప వారివురి కుటుంబాలు మాత్రం ఆ వివాహాన్ని గౌరవించకపోవడం అనేది సర్వ సాధారణం. కొంతమంది విషయాల్లో అమ్మాయి వైపు నుండో, అబ్బాయివైపునుండో కొన్ని లోపాలు వుండడం వల్ల కుటుంబాలలో కలవలేకపోవచ్చు, అటువంటి పరిస్ఠితిలో వారివురి మధ్యనే సమస్యలు తలెత్తుతాయి. కొంతమంది విషయాల్లో ఎంత వెతికినా సరియైన కారణం కనబడదు, ఒక్క “కుల వివక్షత” తప్ప. కాలాలతో పనిలేకుండా ఆధునిక యువత ఆలోచనా ధోరణిని మట్టుపెట్టే ఏకైక పనిముట్టు కుల వివక్షత. దీనికి వుదాహరణ క్రింద చెప్పబోయే ఒక తరంలో ముగిసిపోయిన ఒక ప్రేమ కధ.
*****************
వందనమ్మ ఇంటిముందు ప్రాంగణంలో చక్కటి పూలమొక్కలు, వెనుక పెరట్లో కాయగూర మొక్కలు, పాదులు అలాగే ఆడపిల్లలందరూ ముచ్చటపడే గోరింటాకు చెట్టు, మధ్యలో అందమయిన తులసికోటతో ఆవిడపేరులాగే వందనంగా వుంటుంది. తన పిల్లలు ముగ్గురూ చదువులయిపోయి, ఉద్యోగాలు చేస్తూ, పెళ్ళిళ్ళు కూడా చేసుకొని స్థిరపడ్డారు. ఆవిడ భర్త కూడా మంచి ఉద్యోగం చేసి రిటైర్ అయిపోయి ఇంట్లో వుండడం వల్ల, ఒకరికొకరు కాలక్షేపం. ప్రొద్దున్న ఆరింటికల్లా ఆ యింట్లోంచి అంబికా అగరుబత్తి సువాసనలు వచ్చేస్తుంటాయి. దానితో వీధిలో అందరికీ అజా వందనమ్మ ఇంట్లో పూజా పునస్కారాలయిపోయాయి, ఇక మిగిలిన పూలేమయినా వుంటే కోసుకోవచ్చు ఆవిడింటికి వెళ్ళి అని. దేవునికి పెట్టాలి అంటే ఆవిడా ఇస్తుండేవారు కాదనకుండా మరి. ఇదీ రోజువారీ కార్యక్రమం. ఈ కార్యక్రమంలో క్రమం తప్పకుండా పాల్గొనే మొదటి వ్యక్తి మల్లిక. ఆమెకు ఇరవై సంవత్సరాలు, బి.యస్.సి పరీక్షలు రాసింది, ఫలితాలు ఇంకారాలేదు. వాళ్ళ నాన్నగారికి బ్యాంకులో ఉద్యోగం, అమ్మ ఇంట్లోనే వుంటుంది. తానే పెద్దకూతురు. సంబంధాలు చూసి పెళ్ళి చేసేయాలని అనుకుంటున్నారు, ఎందుకంటే ఆమె తర్వాత ఆమెకి ఒక చెల్లి, తమ్ముడు వున్నారు. మల్లికకి తన ప్రమేయం లేకుండా వాళ్ళు తీసుకొచ్చిన సంబంధం చేసుకోవడానికి ఇష్టం లేదుట. తానింకా చదవాలని ఈ లోపుల తనకు నచ్చిన వరుడు దొరికితే ప్రేమించి పెళ్ళిచేసుకోవాలని ఉబలాటపడుతున్నది. ఎందుకంటే ఫేస్ బుక్ లో తన ఇద్దరు స్నేహితురాళ్ళు అలాగే పెళ్ళి చేసుకున్నారని, వాళ్ళు వాళ్ళభర్తలతో కలిసి వెళ్ళే అందమయిన ప్రదేశాల ఫొటోలు, అందంగా వాళ్ళు వేసుకునే బట్టలు, అందంగా తీసుకునే ఫొటోలు చూసి ప్రేమంటే అంత అందం గా వుంటుంది. ఇటువంటివేవీ తాను తన కుటుంబాల్లో ఏ అమ్మయి కీ చూడలేదనీ ఎందుకంటే వాళ్ళెవరూ ప్రేమ పెళ్ళిళ్ళు చేసుకోకపోవడం వల్లనే అని, అందువల్ల తనకు పెద్దలు తీసుకొచ్చే సంబంధం చేసుకోవడం ఇష్టం లేదని వందనమ్మతో కరాఖండి గా చెప్పేసింది. మల్లిక అమాయకత్వానికి వందనమ్మ చిన్నగా నవ్వుకున్నారు.
“ఏం అమ్మాయీ, ఆల్ రెడీ ఎవరి ప్రేమలోనయినా వున్నావా?” అడిగారు వందనమ్మ.
“ఉహు” -మల్లిక సమాధానం.
“మరి అంత తెగేసి చెప్పడానికి కారణం?” మళ్ళీ అడిగారు వందనమ్మ.
“ఏమో తెలియదు ప్రేమ పెళ్ళిళ్ళల్లో ఉన్నంత అందమయిన జీవితం అరేంజ్ డు లో లేదని మా కజిన్స్ కూడా అంటుంటారు. ఎప్పుడు చూసినా ఇంట్లో పని, ఎక్కడి వెళ్ళనివ్వరు, వాళ్ళకి నచ్చింది ఏమీ కొనుక్కోనివ్వరు, భర్త తెచ్చేది మాత్రమే మిగిలేది.  దానికి కారణం అది ప్రేమ పెళ్ళి కాకపోవడం, కేవలం అధికారపు పెళ్ళి” మల్లిక చెప్పింది.
వందనమ్మ నవ్వుకొని “మీరడిగింది తూ చ తప్పకుండా బాధ్యతగా తెచ్చిపెట్టడమే ప్రేమర్రా..పిచ్చిపిల్లల్లారా” అని అన్నారు.
అది పూర్తిగా అర్ధం కాకపోయినా లాజిక్ ఏదో బాగుందే అనుకొంది.
“పోనీ అలాగే అనుకుందాం, ఈ పెళ్ళిలోనే ప్రేమ వుందంటే అదే మనకి నచ్చిన వాళ్ళని ప్రేమించి పెళ్ళిచేసుకుంటే ఇంకెంత బావుంటుందో కదా ఆంటీ, అదెందుకాలోచించరు? మీరు కూడా నాలా ఆలోచించడం లేదు” అని బుంగమూతి పెట్టుకుంది.
“ఏమి చెప్పమంటావ్ మల్లికా? నీకు జీవితం అంటే తెలియదమ్మా అలాగే నీ కజిన్లకి కూడా. పెళ్ళంటేనే బాధ్యత. ఏ పెళ్ళికయినా ఆ బాధ్యత సమానమే. పెళ్ళి అంటే కుటుంబభారాన్ని ఎత్తుకోవడం ఎంత అమ్మాయి, అబ్బాయే అనుకున్నా అతని కుటుంబం యొక్క పాత్ర వాళ్ళ జీవితంలో ఎంత కాదనుకున్నా వుంటుంది. అదే మనకి నచ్చిన వాళ్ళని కేవలం వాళ్ళని చూసే చేసేసుకుంటే అది అతని కుటుంబం అంగీకరరించని పక్షాన ఆ ప్రేమ పెళ్ళి అదనపు భారం అయిపోతుంది. ఫేస్ బుక్ లో పెట్టిన ఫొటోల్లోలాగ జీవితం అంతా అలా వుండదు. ఆ అదనపు భారాన్ని జీవితాంతం మొయ్యడానికి ఆ ఇద్దరు మాత్రమే సంసిద్దులై వుండాలి.
“అదనపు భారమా? అదేంటి? అది ఎవరిది?” అడిగింది మల్లిక.
“అతని కుటుంబమే అదనపు భారం” చెప్పారు వందనమ్మ బాధగా ముఖం పెట్టి.
మల్లికకి ఏమీ అర్ధం కాలేదు, కానీ ఆవిడ ముఖంలో విచారాన్ని గమనించింది. అందుకే మళ్ళీ అడిగింది “ఏమయింది ఆంటీ? మీ ముఖంలో ఎప్పుడూ నేను విషాద చాయలు చూడలేదు. ఎవరికయినా ఏమయినా జరిగిందా?” .
“అవును మల్లిక, అది నా చెల్లి జీవితం. తను పోయి ఈ రోజుకి రెండు సంవత్సరాలయింది. చాలా స్వీట్ గాళ్. తాను ప్రేమించి పెళ్ళి చేసుకొని అతను ఎంతో ప్రేమించాడని, ఆ ప్రేమకి కట్టుబడిపోయి అతని కుటుంబం పెట్టిన నరకమంతా అనుభవించింది. నువ్విలా ప్రేమ పెళ్ళే చేసుకుంటానని వాదిస్తుంటే నాకు మా చెల్లెలే గుర్తొస్తున్నది” అని కళ్ళు తుడుచుకున్నారు. మల్లిక మొదటిసారిగా అవిడ బేలతనాన్ని చూసింది.
“ఆంటీ, మీరేమనుకోకపోతే ఆవిడ కధ చెప్పరూ” అని అడిగింది. వందనమ్మ కాస్సేపాగి చెప్పడం మొదలుపెట్టారు.
**************
వందనమ్మ చెల్లెలి పేరు సుగుణ. మంచి గాయని, తీయని స్వరం. ఈమె తర్వాత మరో చెల్లి కూడా చక్కగా పాడేది. సుగుణ చదువుకుంటూవుండేది, తనకి ఎక్కడ పాడే అవకాశాలు వస్తే అక్కడ పాడుతూ వుండేది. వీధిలో నడుచుకొని వెళ్తున్న వాళ్ళు కూడా ఆమె చెల్లెళ్ళిద్దరూ కలిసి శ్రావ్యంగా పాటలు పాడుతుంటే ఇంటి ముందు ఆగి విని వెళ్ళేవారు. ఆ గంధర్వ గానం వాళ్ళకి దేవుడిచ్చిన వరం, శాస్త్రీయ సంగీతం ఏదీ నేర్చుకోలేదు. అయితే సుగుణకి పాటల ద్వారా పైకి ఎదగాలనే కోరిక వుండేది. మద్రాస్ తీసుకెళ్ళి తనకెక్కడయినా సినిమాల్లో పాడడానికి అవకాశం కల్పించమని తండ్రిని శతపోరు పెట్టేది. ఇంట్లో పెద్దగా ఇలాంటి కలలు ఆమెకోసం కనలేదు, అందుచేత ఆ డైరక్షన్ లో ఆలోచించలేదు. మా అందరికీ టైం రాగానే పెళ్ళిళ్ళు చేసినట్లు ఆమెకీ చేసేయాలనుకున్నారు. కానీ సుగుణ మాత్రం పెళ్ళి మాట ఎత్తేది కాదు. అప్పటికి పెళ్ళి గురించి ఎటువంటి ఆలోచనా లేదు. తనతో కలిసి చదువుకునే ఒక అమ్మాయి తో చాలా క్లోజ్ గా వుండేది, ఆమె కూడా పాటలు చాలా బాగా పాడేది. ఆ అమ్మాయి వాళ్ళ కజిన్లతో కలిసి సుగుణ కూడా పాటలు వ్రాయడం, వ్రాసిన పాటలకు బాణీలు కట్టడం వాళ్ళతో కలిసి పాడడం చేస్తూవుండేది. కన్నవాళ్ళు కూడా ఏమీ అనలేదు ఎలాగూ తనని మద్రాసు పంపించే ప్రసక్తి లేదు, ఏదో ఫ్రెండ్స్ తో కలిసి తమ కళ్ళముందే పాడుకుంటుందిలే ఇంక పోరుపెట్టడం తగ్గుతుంది అనుకున్నారు. ఫ్రెండ్స్ తో కలిసి అక్కడా ఇక్కడా పాడుతూవుండేది. అలాగే తనకు ఒక అబ్బాయితో పరిచయమయ్యింది, నిజానికి ఈమె గళానికి ముగ్ధుడై ప్రేమించేశాడు. మనిషికూడా బాగుండేది. ఆ పరిచయం, ప్రేమగా మారడం, ఇంట్లో అమ్మా నాన్నని ఎదిరించి స్నేహితుల సహాయంతో పెళ్ళి కూడా చేసేసుకున్నారు. ప్రేమలో వున్నవాళ్ళకి ఆ ప్రేమే కనిపిస్తుంది. తాను క్రొత్త జీవితంలోకి అడుగుపెట్టింది. ఆ అబ్బాయిది వరంగల్ దగ్గిర హనుమకొండ అనే పల్లెటూరు, అక్కడినుండి విశాఖపట్నం వచ్చి చదువుకున్నాడు. పెళ్ళికి ముందు టీచర్ గా కామిరెడ్డిగూడెం (హనుమకొండ ప్రక్కన) లో ఒక ఎలిమెంటరీ స్కూల్ లో ఉద్యోగం వచ్చింది. ఆ ధైర్యంతోనే ఇంట్లోవాళ్ళు వద్దన్నా పెళ్ళి చేసుకోగలిగాడు.
క్రొత్త ఆశలతో కాలంతో పాటు, తన మంచి ప్రవర్తనతో తాను ఆకట్టుకొంటుందనే దైర్యంతో అడుగు పెట్టిన సుగుణకి అడియాసలే ఎదురయ్యింది. మావగారు ఏనాడో చనిపోయారు, అత్తగారున్నారు. తన భర్తకి ముగ్గురు అన్నలు, ఒక చెల్లెలు. చెల్లెలికి పెళ్ళయ్యి అత్తారింటికి ఆ ప్రక్కనే వున్న పల్లెటూరికి  వెళ్ళిపోయింది,. ఇక ఉమ్మడికుటుంబం అన్నదమ్ములందరికీ వ్యవసాయమే ఆధారం..తాత ముత్తాతల నుండి వస్తున్న ఉమ్మడి ఆస్థి అది. సుగుణ భర్త ఒక్కడే చదువుకొని ఉద్యోగం చేస్తున్నాడు. అతని అన్నదమ్ములకి చదువుల్లేవు, వాళ్ళభార్యలు, అతని తల్లీ అంతే. ఇంటిల్లిపాదికీ వీళ్ళిద్దరే చదువుకున్నవాళ్ళు. వాళ్ళు పొద్దున్న లేచిన దగ్గిరనుండి ఇంటి పన్లూ, పొలం పన్లు లేదా ముసుగు తన్ని పడుకోవడం అంతే దిన చర్య. సుగుణ, అవిడ భర్త జీవన విధానం వేరేగా వుండేది. సుగుణ భర్త కూడా పాటలు వ్రాసేవాడు, దానికి సుగుణ బాణీలు కట్టి పాడేది. అలాగే ఆమెని తనకి తెలిసిన స్నేహితుల గ్రూపు లో ఆర్కెష్ట్రా లో పెట్టాడు. ఆమె టాలెంట్ ని పైకి తీసుకు రావాలని చూసేవాడు. ఇవేమీ లేని అత్త, తోటికోడళ్ళు వాళ్ళ భర్తలు అసూయపడి, ఈమెను సాధించేవారు. వాళ్ళందరూ ఒక కట్టు అయిపోయి ఈమెతో మాట్లాడకపోవడం, పిల్లల్ని చీదరించుకోవడం ఇంకేమన్నా అంటే కులాంతరం అని బోర్డ్ పెట్టేవారు. ఆఖరికి ఆడబడుచు కూడా పుట్టింటికొచ్చిన ప్రతిసారీ తల్లి, మిగితా వదినల మాటలు విని సుగుణని గౌరవించేది కాదు.
అయినా సరే అతను చాలా మోరల్ సపోర్ట్ గా వుండి అమెని ఓదారుస్తూ పట్టువదలని విక్రమార్కుడిలా భార్య టాలెంట్స్ అన్నింటినీ ప్రోత్సహిస్తుండేవాడు. హైదరాబాద్ ఆకాశవాణి లో పాడడానికి, రేడియో బుర్రకధల్లో కూడా పాల్గొనడానికి అవకాశాలన్నింటినీ తన స్నేహాల ద్వారా సంపాదించేవాడు. దానితో కుటుంబీకులందరూ ఇద్దరికీ వ్యతిరేకులయి.. కులాంతర వివాహమనేది ఒక పెద్ద నేరంగా, వీళ్ళని నేరస్తులుగా చిత్రీకరించి గొడవలు చేసేవారు. వీళ్ళు హైదరాబాద్ వెళ్ళేటప్పుడు కాస్త పిల్లల్ని చూసుకోమని అడిగినా కూడా చూసేవారు కాదు, ఆఖరికీ మిగితా తోటికోడళ్ళందరూ చెయ్యాల్సిన పనంతా కూడా తాను చేసి కూడా బ్రతిమలాడేది, అయినా కలిసి ఉండేవారు కాదు, అత్త అయితే కొట్టేసేది, ఏమన్నా అంటే కులాంతరమనేది. ఆఖరికి భార్యాభర్తలిద్దరూ చిన్నపిల్లల్ని చంకనేసుకొని తీసుకెళ్ళిపోయేవారు ఎండల్లో. వరినూర్పులు జరిగేటప్పుడు సుగుణ భర్త స్కూలికి ఏ అధికారో వచ్చి శెలవు పెట్టలేకపోయినా తన వాటా కొచ్చిన పొలాన్ని చూసుకోవడానికి వెళ్ళలేకపోయేవాడు. అప్పుడు అతని అన్నదమ్ములు సహాయం చెయ్యకపోగా ” మేము ఎండల్లో నిలబడి నీ పన్లు కూడా చెయ్యాలా, నువ్వు మాత్రం నీడపట్టున ఉద్యోగం చేస్తావా? నీ భార్యా హాయిగా తిని ఇంట్లో వుంటుందా” అని దెప్పుతుండేవారు. ఇవన్నీ ఇక భరించలేక సుగుణే ఎండల్లో పడి నెత్తి మీద కొంగు కప్పుకొని పొలానికి వెళ్ళిపోయేది. ఇలా ఈవిడ కష్టానికి అతను, అతని కష్టానికి ఆమె చేదోడు వాదోడుగా వుంటూ భరిస్తూ జీవించేవారు. వీళ్ళేమన్నా అంటే ఆ కులాంతర వివాహాన్ని మధ్యలోకి తీసుకువచ్చి, అది ఒక పెద్ద నేరంగా గొడవలు చేసేవారు, ఈ భార్యా భర్తలిద్దరినీ మామూలుగా జీవించడానికి కూడా సాధ్యమయినంతవరకూ అవకాశాన్నివ్వకుండా ఎప్పుడూ ధు:ఖ భాజనంచేసేవారు. సుగుణ పుట్టింట్లో ఇవన్నీ తెలిసి బాధపడే వారు. ఆవిడకి కావలసిన సహాయాలు చేసేవారు. ఈలోపు పిల్లలు పెద్దవాళ్ళయ్యారు..చాలా మటుకు సమస్యలు కాలంతో పాటు సర్దుకున్నాయి, బహుశా వాళ్ళందరూ ముసలయిపోతూ, వాళ్ళ కుటుంబసమస్యలు పెరుగుతూ వుండడం వల్ల కావొచ్చు. అలాగని వాళ్ళు మారారని కాదు. 
రాను రానూ వీళ్ళిద్దరికీ బయట పరపతి పెరిగింది, సుగుణకు సహజసిద్దమయిన స్వభావం ఎవరయినా కష్టాల్లో వుంటే ఆదుకోవాలనుకోవడం. ఒక టీచర్ భార్య, తానూ ఒక సింగర్ కావడంతో మహిళా మండలి సభ్యురాలయింది. పల్లెటూరి మహిళలకు కుట్టుమిషన్లు ఇప్పించడం, వాళ్ళు కుట్టే బట్టల్ని, అల్లే స్వెట్టర్లని పక్కూర్లో షాపులకి తరలించే ఏర్పాట్లు భార్యాభర్తలిద్దరూ చేసేవారు. ఆ వచ్చే ప్రాఫిట్ ని వాళ్ళకి ఇచ్చి, కొంచెం సొసైటీ కి కట్టించేవారు, అలా మహిళా మండలిని అభివృద్దిచేసి మరికొన్ని సహాయాలు పేదలకు చేసేది. లంచాలని ఆశించి కరణమో, మునసబో వాళ్ళ పనులకు అడ్డుపడితే తాను పోరాడేది. ఇటువంటి ప్రజాకార్యక్రమాల్లో కూడా భర్త చేదోడు వాదోడు గా వుండేవాడు. పిల్లలు ఎదిగారు, అబ్బాయికి ఈవిడ కళలన్నీ వచ్చాయి, ఆకాశవాణిలో ఆర్టిస్ట్ అయ్యాడు, ఫోక్ మ్యూజిక్ ని డైరక్ట్ చేసేవాడు, అమ్మాయికి పెళ్ళయి అత్తారింటికి వెళ్ళిపోయింది. అక్కడితో కధ సుఖాంతమయ్యిందని చెప్పుకోవడానికి లేదు.  అత్త మంచాన పడింది. ఆవిడ ఇష్టపడి తెచ్చుకున్న కులపు కోడళ్ళెవరూ మూతిమీద ఇంత గంజి పోయడానికి ఇష్టపడలేదు, ఎక్కడ ఆవిడకి సేవ చెయ్యాల్సొస్తుందో అని. ఆఖరికి ఆవిడ బాగున్నన్నాళ్ళు మిగతా కోడళ్ళతో కలిసి కుల, ప్రాంతీయ భేదాలు చూపుతూ వుండేది, ఆఖరిదశలో ఆ కోడలే గతి అయ్యింది. సుగుణే సేవ చేసి తిండిపెట్టేది. అప్పుడు అత్త తాను చేసిన తప్పులన్నింటికీ పశ్చత్తాపపడే, అది సుగుణకి చెప్పే ఆవిడ చేతిలోనే ప్రాణాలొదిలింది. తల్లి చనిపోయాక మిగతా కొడుకులు, కోడళ్ళు మళ్ళీ తలెత్తారు. ఉమ్మడి ఆస్థులను పంచుకోవాలనే కోరిక కలిగింది వాళ్ళకి. కానీ ఈ భార్యా భర్తలకి, వాళ్ళ పిల్లలకి అతని వాటాపోవడం ఇష్టం లేదు. ఇంతవరకూ వాళ్ళ అబివృద్దిని చూస్తూ భరించలేక, వాళ్ళలా ఈ ఫ్యామిలీ లేకపోవడంతో ఈర్ష్యా ద్వేషాలతో మరో క్రొత్తమలుపు తిప్పారు. సుగుణ భర్త బ్రతికి వున్నంతవరకు మాత్రమే అతని వాటాకొచ్చిన పొలం మీద రాబడిని అనుభవించి, అతని తదనంతరం అది వాళ్ళకి చెందేటట్లుగా సంతకాలు చెయ్యమని గొడవచేశారు. మరి నా భార్యాపిల్లలేమయిపోవాలని అడిగితే ఆవిడకి చెందడానికి లేదని, అవిడ అక్కడినుండి వెళ్ళిపోవాలని ఎందుకంటే కులం మనిషి కాదని..మళ్ళీ అదే పాట. వాళ్ళకేవంక దొరికినా, దొరక్కపోయినా వాళ్ళు చేసుకున్న పెళ్ళిని ఒక నేరంగా పరిగణించి వాళ్ళు దోషుల్ని చేస్తుండేవారు. కానీ అతను సంతకాలు చెయ్యలేదు, ఈలోపున బ్రెయిన్ ట్యూమర్ తో అతను చనిపోయాడు. ఇక ఈవిడ వంటరిదయిపోయింది. వీళ్ళు మళ్ళీ తలెత్తారు, ఆ ఆస్థుల రాతలు, కోతలు అప్పటికి అవ్వలేదు. వాళ్ళు కోర్టుకెక్కారు, ఈవిడని అతను పెళ్ళి చేసుకోలేదని అబద్దపు సాక్ష్యాలు సృష్టించి వీళ్ళ ఆస్థిని కూడా కొట్టేయడానికి కోర్టులో కేసు వేసారు. అవన్నీఅబద్దాలని, తాను లీగల్ భార్య ని కోర్టులో నిరూపించుకొని తన ఆస్థిని తాను దక్కించుకొని తన సొంత పిల్లలకు దక్కించుకొనేసరికి ఈ మానసిక వత్తిళ్ళ కారణం చేత హార్ట్ అటాక్ వచ్చి చనిపోయింది. ఇంతకు మునుపు గుండె దడ ప్రారంభమయితే.. ఇక రేడియో ప్రోగ్రాములివ్వడం మానేసింది, అది కొడుకు పిక్ అప్ చేసి తాను పర్మనెంటు ఆర్టిస్టు అయ్యాడు. కొంతవరకు అవిడ ఆరోగ్యం కుదుటపడింది, ఈ ఆస్థి తగాదాల్లో హార్ట్ అటాక్ వచ్చేసి ఏకం గా మనిషే దూరమయ్యింది.
**************
మల్లిక కళ్ళు చెమర్చాయి. బొంగురు గొంతుతో అడిగింది “వాళ్ళు చేసిన తప్పేమిటి?”
“ఏమీ లేదు. ఆ భార్యా, భర్తల సక్సెస్ ఫుల్ లైఫ్ వీళ్ళకి ఒక కంటకంగా వుండేది. వాళ్ళలా సుగుణ లేకపోవడం, ఆవిడ టాలెంట్లు వాళ్ళని ఎద్దేవా చేసేటట్లుగా అనిపించేది, అదే వాళ్ళ కులపు మనిషి అయి వాళ్ళ రేంజ్ లోనే వుండే మనిషినే వాళ్ళ మధ్య కి తెచ్చుకుండేవారు. కాని ఇతగాడు పూర్తిగా పరాయి పిల్లని, తన ఇంటి వాతావరణానికి భిన్నం గా వున్న వ్యక్తిని పెళ్ళిచేసుకునేసరికి వాళ్ళు ఆమెని అంగీకరించలేదు, ఏ సంధర్భంలోనైనా సరే కనీసం అంగీకరించడానికి కూడా వాళ్ళు ఇష్టపడలేదు ఆఖరికి ఆమె చావైనా చూశారు గాని. అందుకే అమ్మా మల్లికా.. పెళ్ళి అంటే భర్తతో అయిపోదు, అతని కుటుంబం కూడా మంచిదయి వుండాలి. అతని ప్రేమ సుగుణని కట్టిపడేసింది. ఆ శక్తితోనే ఆమె అంత నరకాన్ని కూడా భరించగలిగింది. ప్రేమకి అంత శక్తివున్నప్పటికీ కూడా జీవితం ఇంకా విలువయినది”.
“నువ్వు ఎవరి ప్రేమలోనూ లేవు కాబట్టి ఏవో పైపై మెరుగులుచూసి తెలిసీ తెలియని తనంతో పెళ్ళి గురించి నిశ్చిత అభిప్రాయాలకు రావొద్దు. పెళ్ళి చేసుకున్న వ్యక్తితో కూడా ప్రేమలో పడవొచ్చు. సుగుణ, అవిడ భర్త వున్నంత ప్రేమగా నువ్వు ఎవర్ని చేసుకున్నాకూడా వుండవొచ్చు. పెద్దల చేసిన పెళ్ళయితే కొన్ని సమస్యలు వున్నా కుటుంబరీత్యా ఎన్నోసమస్యలు రాకుండా వుంటాయి, ఒకటే కులమని అందరూ భరించగలిగే శక్తిని కలిగివుంటారు. అందుకే అమ్మా, నాన్నలను బాధపెట్టకు, వాళ్ళు చెప్పింది చెయ్యి” అని అక్కడితో ఆగారు వందనమ్మ.
భారమైన హృదయంతో మల్లిక లేచి.. ఆలోచనలో పడింది, అడుగులో అడుగువేసుకుంటూ ఇంటివైపునడిచింది. సోఫాలో లాప్ టాప్ లో ఫేస్ బుక్ ఓపెన్ వున్నా తన ఫ్రెండ్స్ చాట్ కి సిద్ధపడినా సమాధానమివ్వకుండా లాప్ టాప్ మూసేసింది.
******
రచన:వడ్లమాని బాలా మూర్తి 
“భవ్యా ఇంత లేట్ అయిందేమ్మా?”
“ఆఫీస్ లోనే లేట్ అయిందమ్మా.”
“చప్పున కాళ్ళు కడుక్కురామ్మా భోజనం చేద్దాం.”
“అక్కడే టిఫిన్ తిన్నాను ఇప్పుడేం వద్దు.” అనీ నేరుగా బెడ్రూంలోకి వెళ్ళిపోయింది భవ్య.
“ఏమిటో ఈ పిల్లా ఈ మధ్య రోజూ ఆలస్యంగా రావడం, భోజనం చెయ్యకుండా పడుక్కోవడం. ఎమౌతోందో అర్ధం కావడం లేదు”, అని సణుక్కుంటూ కంచంలో వడ్డించుకుని గబగబా రెండు ముద్దలు తిని లేచింది సీత.
మంచం మీద వాలి ఆలోచనలో పడింది…..గత వారం పది రోజులుగా ఇదే తంతు, ఆఫీస్ లో టెన్షన్ వల్లో ఏమిటో అర్ధం కావడం లేదు. మునుపు రాగానే జరిగిన విశేషాలు చెప్తూ, నవ్వుతూ, నవ్విస్తూ కలిసి భోజనం చేసే వాళ్ళు. ఈ మధ్య భవ్య కొంచెం సీరియస్ గానే కనబడుతోంది. ఏమైందో రేపు పొద్దున్నే కొంచెం కనుక్కోవాలి…..
సీత నర్స్ గా పని చేస్తూ,  తండ్రి లేని పిల్ల అనీ  భవ్యని చాలా గారాబంగా పెంచింది. గారాబంతో పాటు చాలా పద్దతిగా పెంచింది. భవ్య కూడా చక్కగా చదువుకునీ చాలా మంచి పిల్ల అనే పేరు తెచ్చుకుంది. ఎం బి ఏ చేసి, కాంపస్ సెలెక్షన్ లో ఓ మంచి ఎం ఎన్ సి లో మేనేజర్ గా ఉద్యోగం సంపాయించుకుంది. ఇరవై మూడేళ్ళ భవ్య చూడ చక్కని పిల్ల. ఎప్పుడూ నవ్వుతూ, అందరినీ నవ్విస్తూ చాలా లైవ్లీ గా ఉంటుంది.
తనకీ ఇటువైపు, అటువైపు కుడా ఎవ్వరూ లేకపోవడంతో  భవ్య తోడిదే లోకం,  తన పంచప్రాణాలూ పిల్లపైనే పెట్టుకుని బ్రతుకుతోంది  సీత.   పిల్ల గురించి ఆలోచనలతో, సరిగ్గా నిద్ర పట్టక, సీత రాత్రంతా జాగారం చేసింది. పొద్దున్నే లేచి గబగబా టిఫిన్ చేసి డబ్బాలు సర్దుతూండగా, భవ్య తయారయి వచ్చింది. ” అమ్మా నేను తొందరగా వెళ్ళాలి. ”
” ఇదుగో అయింది నీ టిఫిన్ డబ్బా తీసుకెళ్ళు. సాయంత్రం త్వరగా వచ్చేస్తావా?”
భవ్య, ఏదో చెప్పాలనీ, చెప్పనా వద్దా అనీ ఆలోచిస్తూ ” అమ్మా!” అంది. “ఏమిటమ్మా భవ్యా? ఏదో డిస్టర్బడ్ గా ఉన్నావు? ఆఫీస్ లో పనా?లేక ఏదైనా గొడవైందా? “అనీ ఆతృతగా అడిగింది  సీత.
“ఏం లేదమ్మా. నీకో…నీకో విషయం చెప్పాలని.”  చెప్పు అన్నట్లు చూసింది సీత.
“అమ్మా…..నేను ఒకటో తారీఖునుండి వేరే ఉండడానికి వెడుతున్నాను”.
“అంటే?”
“నీకు నా ఫ్రెండ్ కేదార్ తెలుసుగా! అతనితో వెళ్ళి, కలిసి ఉందామని డిసైడ్ చేసుకున్నాను.  వుయ్ విల్ బీ లివింగ్ టుగెదర్.”
“ఆ(((.. ఏమిటి మాట్లాడుతున్నావే? వాడితో పెళ్ళి కాకుండా ఉండడం ఏమిటే?” కాళ్ళు వణుకుతూ ఉంటే చటుక్కున కుర్చీలో కూర్చుండిపోయింది సీత.
“అమ్మా! టేక్ ఇట్ ఈజీ. కేదార్ నాకు మంచి ఫ్రెండ్. మా ఇద్దరి అభిప్రాయాలు కలుస్తాయి. అందుకే కలిసి కొన్నాళ్ళు ఉందామనుకుంటున్నాము.”
” అంటే పెళ్లి చేసుకుందాం అనుకుంటున్నారా?”
“లేదమ్మా. లివింగ్ టుగెదర్ అన్నానుగా, ఒక ఏడాది కలిసి ఉండి, ఇద్దరకి ఇష్టమైతే పెళ్ళి చేసుకుంటాము.”
“లేకపోతే?”
“విడి పోతాం, ఎవరి దారి వాళ్ళదే.”
“విడిపోతే అప్పుడేం చేస్తావే?” అని ఆవేదనగా అడిగింది సీత.
“అప్పటిది అప్పుడు చూసుకుంటాము.”
“నీకు తెలిసే మాట్లాడుతున్నావా భవ్యా? ఇదేమైనా బొమ్మలాటనుకున్నావా? అప్పుడు నిన్నెవడు ఆదరిస్తాడే?”
“అమ్మా నేనేం చిన్న పిల్లని కాను, ఇది నీ కాలంలోలా కాదు. అమ్మాయి వర్జిన్ అయి ఉండాలి, లేకపోతే పెళ్ళే అవదు అనేది ఓల్డ్ థాట్. లివింగ్ టుగెదర్ అనేది ఇప్పుడు చాలా సాదారణం. అయినా ఇప్పుడన్నీ డిసైడ్ అయిపోయాయి. నిన్ను వదిలేసి వెళ్లిపోతున్నానని అనుక్కుంటున్నావేమో? వారంవారం వచ్చీ కలిసి వెడుతూ ఉంటాను. ఫైనాన్షియల్లి ఐ విల్ టేక్ కేర్ ఆఫ్ యూ. నాకు లేట్ అవుతోంది వెడుతున్నాను.”  అని గబగబా పర్స్ తీసుకుని వెళ్ళిపోయింది.
సీత షాక్ వల్ల నోట మాట రాక అలా కూర్చుండి పోయింది.
…..హిస్టరీ రిపీట్స్ అంటారు. తాననుభవించినదే తన కూతురు కూడా అనుభావిస్తుందా?! హే భగవాన్! నా జీవితంలో సుఖం, సంతోషం అనేవే లేవా?! భవ్య చదువు పూర్తయి స్థిర పడింది, ఇక దానికి నచ్చిన వాడితో పెళ్ళిచేస్తే నా బాధ్యత తీరుతుందని అనుకుంటుంటే, ఈ కొత్త తుఫాను  ఎందుకు సృష్టించావయా?
 సీత డిగ్రీ ఫైనల్ లో ఉన్నప్పుడు, తనకన్నా ఏడాది సీనియర్ అయిన రాజారావుతో స్నేహం, ప్రేమానుబంధంగా మారినట్లు గుర్తించింది. ఇద్దరి అభిప్రాయాలు, ప్రవృత్తులు కలియడంతో ఇద్దరూ మంచి స్నేహితులైయ్యారు. స్నేహం, ప్రేమగా ఎప్పుడు మారిందో తెలియలేదు కానీ, ఇప్పుడు ఒకర్ని ఒకరు చూడకుండా ఉండలేకపోతున్నారు. రాజారావుకి హైదరాబాద్ లో ఉద్యోగం రావడం సీత డిగ్రీ పూర్తవ్వడంతో ఇద్దరికీ ఒక్కటవ్వాలనే ఆలోచన బలపడసాగింది. ఇద్దరి కులాలు వేరవడం మూలంగా, సీత ఇంట్లో ఈ పెళ్ళికి ఒప్పుకోరని, ఇద్దరూ కలిసీ చెప్పకుండా పారిపోదామని నిశ్చయించుకున్నారు. కొంతమంది స్నేహితుల ప్రోద్బలంతో, ఊరికి దూరంగా ఉన్న వేణు గోపాలస్వామీ గుళ్ళో దండలు మార్చుకొని, హైదరాబాద్ వెళ్ళే రైల్ ఎక్కేసారు.
జీవితం ఊహించుకున్నంత అందంగా, ఆనందంగా ఉంటే ఇన్నీ రకాల కష్టాలు, బాధలు ఎందుకు ఎదురౌతాయి?!
మూడు నాలుగు నెలలు ఆనందంగానే గడిచిపోయాయి. ఆ తర్వాత సాధారణంగా ప్రతీ దంపతులు ఎదుర్కొనే సమస్యలే ….. వచ్చే జీతం సరిపోదు, ప్రేమ కడుపు నింపదుగా! ప్రేమిస్తున్నప్పుడు గుర్తు రాని అమ్మానాన్నా, బంధువులు, ఇప్పుడు లేరే అనే వెలితి తెలుస్తుంది. నిన్ను పెళ్ళి చేసుకున్నందువల్లే, నా వాళ్లకి దూరమైయ్యాను అని ఒకర్నొకరు దెప్పి పొడుచుకోవడం. రాజా నెలకొకమారు ఎక్కడికో వెళ్ళి పోయేవాడు. మెల్లిగా తెలిసిన దేమిటంటే అతడు తన తల్లితండ్రులను కలసి వచ్చేవాడు. వచ్చిన తర్వాత సీతనీ విసుక్కోవడం, ఆమెతో  దెబ్బలాటలు ఎక్కువైపోయాయి.
ఇంకో రెండు నెలలకీ ఊరికెళ్ళిన రాజా వారం రోజులైనా తిరిగి రాలేదు. చేతిలో చిల్లిగవ్వ కూడా లేదు. అతడు పని చేసే అఫీస్ కి వెళ్ళి కనుక్కుంటే, అతడు ఉద్యోగం మానేసి వెళ్ళాడని తెలుస్తుంది. అతడి సెల్ “ఔట్ ఆఫ్ రీచ్” అనే మెసేజ్ తప్ప కలవడం లేదు. అతడి తల్లి తండ్రుల అడ్రస్ తెలియదు.  ఏం చెయ్యాలా? అనే మీమాంసలో పడింది సీత. ఇంటిగలావిడ దయతలచి, సీతని వాళ్ళ నాన్నకీ తనింట్లోంచి ఫోన్ చెయ్యమనీ సలహా ఇస్తుంది. ఎన్ని సార్లు చేసినా కలవలేదు. పక్క ఇంటి వాళ్ళకు చేస్తే, ఆవిడ నానా శాపనార్ధాలూ పెట్టి  సీత చేసిన పనికీ తండ్రికీ హార్ట్ ఫెయిల్ అయిందనీ, తల్లీ ఆత్మహత్య చేసుకుందని సమాచారం ఇచ్చింది. దిక్కు లేని పక్షిలా మిగిలిపోయింది సీత……
సెల్ మోగుతుంటే చటుక్కున లేచింది. టైం చూస్తే మధ్యాహ్నం రెండున్నరైంది. డాక్టర్ శాంతి నుంచి ఫోన్. “హల్లో! చెప్పండి డాక్టర్”.
” సారి సీతా! ఇవాళ నీకు ఆఫ్ కదా, డిస్టర్బ్ చేస్తున్నానేమో! ”
” పరవాలేదు…..చెప్పండి.” ” శీలాకి జ్వరమట. ఇవాళ  నైట్ డ్యూటీ కీ రాలేదట. నువ్వు డ్యూటీకీ వస్తావా? అన్నీ బెడ్స్ ఫుల్ ఉన్నాయి. రేపటి నీ డ్యూటీ లిల్లీ చేస్తుంది. ప్లీస్ వస్తావు కదూ.”
“ఓకే డాక్టర్! సేవెన్ కల్లా వచ్చేస్తాను.”
డాక్టర్ శాంతితో ఇరవై నాలుగేళ్ల అనుభందం. ఆమె లేకపోతే తానేమై ఉండేదో….
పొద్దున్న భవ్య వెళ్ళి నప్పటినుండీ అలా ఏడుస్తూ, జరిగినది నెమరువేసుకుంటూంటే, టైమే తెలియలేదు.
లేచీ కొంచెం టీ పెట్టుకుని తాగి, స్నానం చేసొచ్చేప్పటికి కొంచెం హాయిగా అనిపించింది.  పొద్దున్న వండినదంతా అలాగే ఉంది, ఇంక సాయంత్రానికి ఏమీ చెయ్యక్కర్లేదనీ, మిగతా పన్లు చూసుకొని, డ్యూటీకి తయ్యారైంది. భవ్యకు డ్యూటీకి వేడుతున్నట్లు మెసేజ్ పెట్టి, స్కూటీ తీసుకుని బయలుదేరింది.
************
రెండు రోజులై తిండి, నిద్రా లేక శారీరికంగా, మానసికంగా అలసిపోయింది సీత. మర్నాడు పొద్దున్నే లేచీ, యెవ్వరికీ చెప్పకుండా గమ్యం లేని నడక మొదలుపెట్టింది. నడుస్తూ ఊరికి దూరంగా, అప్పుడే కట్టుకుంటున్న కాలనీకి చేరుకొని, మంచి నీళ్ళు అడుగుదామని వెళ్ళి అక్కడే స్పృహ తప్పి పడిపోయింది. ఆ ఇల్లే డాక్టర్ శాంతిది.  ఆమె అప్పుడే కొత్తగా ప్రాక్టిస్ మొదలు పెట్టింది. సీత నుంచీ అన్ని వివరాలు తెలుసుకొనీ తానే ఆమెను చేరదీసింది. సీత గర్భవతి అని చెప్పిందీ శాంతే. మొదట్లో డాక్టర్ కీ అన్ని పనుల్లోనూ చేదోడు వాదోడుగా ఉండేది. భవ్య పుట్టాక నర్స్ ట్రైనింగ్ ఇప్పించి తన నర్సింగ్ హోమ్ లోనే ఉంచేసుకుంది. సీత ఆమెకు కుడి బుజంలా నమ్మకంగా పని చేస్తుంది…..
నర్సింగ్ హోమ్ చేరుకొని డ్యూటీలో పడిపోయింది. రాత్రి పది గంటలకి వెళ్ళి తన రూంలో కొంచెం రిలాక్స్ అయింది. అప్పుడే డా.శాంతి కూడా  వచ్చి కూర్చుంటూ ఆమెను పలకరించింది.
“ఏమైందీ సీతా? చాల అప్ సెట్ గా కనిపిస్తున్నావు? ఏమిటి విషయం?”
“ఏం చెప్పను అక్కా? నా దురదృష్టం నన్ను ఇంకా వెంటాడుతూనే ఉంది. ఇవాళ పొద్దున్న భవ్య….” అని జరిగినదంతా వివరిస్తూ ఏడ్చేసింది.
“చూడు సీతా! మన తరానికీ ఇప్పటి తరానికి చాలా అంతరం ఉంది. అప్పుడు తప్పు అన్నది ఇప్పుడు ఒప్పు అంటున్నారు. అలా అని వాళ్ళు నచ్చుకున్నవన్నీ రైటే అని కాదు. ఆ రోజు నువ్వు రాజారావు తో వచ్చేసింది కూడా ఒక రకంగా లివ్ ఇన్ రిలేషనే. నీకా రోజుల్లో ఫైనాన్షియల్ సెక్యూరిటి లేక పోవడం వల్ల నువ్వు అన్ని కష్టాలు పడ్డావు. అదీ కాకుండా తప్పు చేసేమేమో అనే గిల్టీ ఫీలింగ్ కూడా ఉండేది. అందుకే ధైర్యంగా నీ తల్లితండ్రులకి చెప్పి చేయలేక పోయేవు. ఇప్పుడు కాలం మారుతోంది. ఆడపిల్లలు బాగా చదువుకొని, మగాళ్ళతో సమంగా ఉద్యోగాలు చేస్తున్నారు. వాళ్ళకి కావలసినవి వాళ్ళు ధైర్యంగా చేయగలుగు తున్నారు.   మన సొసైటీ కూడా ఈ మార్పులని, మునపటంత తప్పుగా చూడకుండా, చూసి చూడనట్లు వదిలేస్తోంది.”
“అంటే భవ్య చేసేది తప్పు కాదంటావా?”
“తప్పు కాదు అని   అనలేమూ…..!  చూడు సీత! రేపు భవ్యకి వీక్ ఎండ్ కదా. నేను లంచ్ కి పిలిచి మాట్లాడతాను. నీ జీవితపు ఆటుపోట్లన్ని దానికి వివరిస్తాను. పిల్ల తెలివైనది, నేను చెప్పేది అర్ధం చేసుకుంటుందనే నమ్మకం నాకుంది. మరీ మొండిగా తాననుక్కున్నదే రైట్ అని అంటే ఎవ్వరం యేమీ చెయ్యలేము. జరిగేది జరుగుతుందని వదిలెయ్యాలి. నువ్వు ఆమెకి సపోర్ట్ గా ఎల్లప్పుడూ ఉంటావనే ధైర్యాన్ని ఆమెకు కలిగించడం నీ బాధ్యత. ఈ విషయం నువ్వు గుర్తు పెట్టుకో.”
“అక్కా నాకు భయమేస్తోంది. భవ్యనించి దాచిన విషయం తెలిసిపోతే నన్ను అసహ్యించు కొంటుందేమో?!”
“ఏ విషయం?”
“దాని తండ్రీ ఆక్సిడెంట్ లో పోయాడని చెప్పాను కదా……. ”
“డోంట్ వరీ సీత! నేనన్నీ చూసుకుంటానుగా. నువ్వు రిలాక్స్ ఆవు. బెడ్ నంబర్ ఫైవ్ కి  ఎలా ఉందో చూడు, తెల్లారే లోపుగా డెలివరీ ఐపోతుంది.” అని శాంతి తన రూమ్ కి వెళ్ళి పోతుంది.
మర్నాడు భవ్య లంచ్ కి డాక్టర్ శాంతి ఇంటికి వెళ్లి వచ్చీ, ఏమీ మాట్లాడకుండా తన రూంలో వెళ్ళిపోతుంది.
“రేపు పొద్దున్న భవ్య ఎటువంటి నిర్ణయం తీసుకున్నా దాన్ని ఎదుర్కొనే ధైర్యం ఇవ్వు భగవాన్”, అని సీత తన గదిలో ఆలొచిస్తూ పడుకుంది. 
ఇటువంటి సమస్యలకి సరైన  సమాధానం ఇవ్వడం కష్టం!
కాలమే దీనినీ పరిష్కరించాలి. ………
                        ********
రచన: మన్నెం శారద
మా స్కూలు పక్కన ఒక మల్లెపూల తోట వుండేది. అక్కడ ఎండలెక్కువ కాబట్టేమో మల్లెపూలు చాలా కాలం పూసేవి. అక్కడ ఒక పధ్నాలుగేళ్ళ అబ్బాయి తోటకి ఏతా వేసి నీరు పెడుతూ, కాలవలు తీస్తూ, తోట పనిచేస్తూ వుండేవాడు. మా స్కూలుకి తోటకి మధ్య  బార్బ్‌డ్  వైర్ ఫెన్సింగ్ వుండేది. అక్కడ ఖాళీ స్థలంలో నేను తొక్కుడు బిళ్ళ ఆడుతుండేదాన్ని. ఆ అబ్బాయి నన్నే తదేకంగా చూస్తుండేవాడు. ఒకరోజు నాకొక తుమ్మముల్లు గుచ్చుకుంది. తుమ్మ ముల్లు చాల నొప్పి. రక్తం కారుతోంది. క్రింద చతికిలబడ్డాను. వెంటనే ఆ అబ్బాయి ఫెన్సిగ్ లోంచి బయట కొచ్చి పిన్నుతో ముల్లు తీసేడు. ఆ తర్వాత బాగా విచ్చుకున్న మల్లెపూలు తెచ్చి యిచ్చేడు  “నాకెందుకు నాకసలు జడలే లేవుగా! “అన్నాను. “ఇంటికి తీసికెళ్ళూ” అన్నాడు. కాని స్కూల్లో అమ్మాయిలు తమకి కావాలంటూ తీసేసుకున్నారు.
అలా ఆ అబ్బాయి ప్రొద్దుట విచ్చిన పూలు, సాయింత్రం మొగ్గలు యిచ్చేవాడు. అలా ఆ అబ్బాయి నాకు బాగా స్నేహం ఆయ్యేడు. ఆ అబ్బాయి పేరు మల్లెపూలబ్బాయి అయిపోయింది. అలానే పిలిచేదాన్ని. ఖాళీ వుంటే తోటలోకి వెళ్ళిపోయేదాన్ని. ఎక్కువ మాట్లాడేవాడు కాదు. నేనే అతను ఏ పని చేస్తున్నా కూడా తిరుగుతుండేదాన్ని. మల్లెపూలు కోస్తూ స్కూలు సంగతులు చెబుతుంటే నవ్వుతూ వినేవాడు. అతని పేరు. హుస్సేన్. ముస్లిం. కాని తెలుగు బాగా మాట్లాడేవాడు.
అతను ఏతాం వేస్తుంటే నేను దిగుడు బావిలోకి తొంగి చూస్తుండేదాన్ని. చంద్రవంక పక్కనే వుంది. బావిలో నీళ్ళు నల్లగా జల జలా పాడుతుండేవి. వాటిని చూస్తే ఒకలాంటి భయం, మరోలాంటి సరదా కలిగేవి నాకు. ఎప్పుడూ నీళ్ళంటే దిగాలని, ఈత కొట్టాలని వుండేది. ఒకసారి హుస్సేన్ ఏతాలో కూర్చోబెట్టి బావిలోకి దించమని అడిగేను.
“అమ్మో! చచ్చిపోతావ్, చాలా లోతు” అన్నాడు.
“నీళ్ల అంచుల దాక దింపి మళ్ళీ పైకి లాగేయ్” అన్నాను.
“వద్దొద్దు” అన్నాడు హుస్సేన్.
కాని.. మాడు రోజులు సతాయించేను.
చివరికి ఒప్పుకున్నాడు.
అంతే! ఎగిరి గంతేసి అందులో కూర్చున్నాను.
అదొక పెద్ద బుట్టలా వుంటుంది. తాడు తెగితే అంతే సంగతులు!
నీటి అంచుల దాకా దింపేడు. నేను తాడు పట్టుకుని కేరింతలు కొడుతుంటే పైకి లాగేడు.
“మళ్ళీ, మళ్ళీ!” అని బ్రతిమాలేను.
అలా మూడుసార్లు!
చివరకు పైకి లాగేసి క్రిందకి దింపేడు.
ఇంకెప్పుడన్నా మళ్ళీ అడిగితే వూరుకోనన్నాడు.
‘అందులో పడిపోతే ఏం చేసేవాడిని?” అనడిగా నవ్వుతూ.
‘నాకు ఈతొచ్చు. అందుకే దింపా’ అని చెప్పేడు. ఒకసారి ప్రొద్దుటే మా ఇంటి గుమ్మం ముందు తారట్లాడుతూ కనిపించాడు. మా పనిమనిషి కళ్ళాపి చల్లుతూ చూసి ‘ఏం కావాలి?’ అని ఉర్దూలో అడిగింది.
మా పనిమనిషి కూడా ముస్లిమే.
మేమంతా ‘బూబమ్మౌ’ అనిపిలిచే వాళ్ళం. చాల మంచిది. మా అమ్మగారికి జాండీస్ వచ్చి మూడు నెలలు మంచమెక్కితే మమ్మల్ని కన్నతల్లిలా చూసుకుంది.
ఆ హుస్సేన్ మల్లెపూలు ఇంటికి తెచ్చేడు.
బూబమ్మ అవి తీసుకుని లోని కొస్తుంటే “ఏంటవి? ఎవరబ్బాయి?” అనడిగింది మా అమ్మ.
“హుస్సేనని మా వాళ్లే. సైదులు కొడుకు. మల్లెతోటుంది. రెండో పాపకిమ్మన్నాడు” అంది.
అంతే!
నేను హుషారుగా బయటికి పరిగెత్తి హుస్సేన్ రానంటున్నా చెయ్యి పట్టుకుని బలవంతంగా లోపలికి లాక్కొచ్చేను. హుస్సేన్ ఇబ్బందిగా వచ్చాడు.
హుస్సేన్ ఇబ్బందిగా వచ్చాడు. అక్కడే నిలబడి నిశితంగా చూస్తున్న మా అమ్మకి ‘సలాం’ చేసేడు. మా అమ్మ మాత్రం అతన్ని నేరస్తుడిలా చూడటం నాకిప్పటికీ గుర్తే.
మా అమ్మ అతన్ని కూర్చోబెట్టి కాఫీ యిస్తే బాగుండునని నాకుంది. కాని మా అమ్మ అసలే హిట్లర్!
రోజూ పూలన్నీ తీస్కుని దేవుడికి పెడ్తుంది కాని… మర్యాదా లేదని ఏడుపొచ్చింది. చెప్పే ధైర్యం లేదు.
ఇంతలో నాన్న వచ్చేరు. హుస్సేన్ మళ్ళీ సలాం చేసేడు. నాన్న మాత్రం బాగానే మాట్లాడేరు. తోట వివరాలడిగేరు. ‘చదువుకోలేక పోయేవా?’ అన్నారు.
“ఎక్కడ సాబ్, బాబా పెద్దగా అయిపోయేరు. నేనే అంతా చూసుకోవాలి” అని చెప్పేడు.
పాపం, ఇదంతా నిలబడే మాట్లాడి వెళ్ళిపోయాడు. “ఇలా ఎప్పుడూ కొంపలకి తేకు. అయినా ఎవడంటే వాడేనే నీకు స్నేహితులు?” అంటూ తిట్టింది అమ్మ.
బూబమ్మ ఆ మాటలకి నొచ్చుకుందేమో. “మంచి కుటుంబమేనమ్మా! సైదులంటే అందరికీ చాలా మర్యాదా” అని చెప్పింది.
అమ్మకా మాటలేం నచ్చలేదు.
తూర్పుగోదావరి జిల్లాలో వాళ్ళే గొప్పవాళ్ళు, మనుషులు అని మా అమ్మకి చాలా గట్టి నమ్మకం. ఇక హుస్సేన్ ని ఏమి గౌరవిస్తుంది.
‘ఇది చూడండి. ఆ తోటల వెంట తిరుగుతోంది. ఎప్పుడో ఎవడో పీక నొక్కి చంపేస్తాడు” అంది నాన్నతో.
“నువ్వలా వెళ్ళకూడదురా” అని నాన్న ఏదో మాట వరసకి మందలించి పోస్టాఫీసులోకి వెళ్ళిపోయారు. కాని… నేను హుస్సేన్ తో ఆ స్కూల్లో చదివిన రెండేళ్ళూ స్నేహం సాగించేను. హుస్సేన్ కి నేనంటే ఎందుకంత ఇష్టమో నాకు తెలియదు.
ఆ వూరునుండి ట్రాన్స్‌ఫరయి వెళ్ళిపోతున్నప్పుడు మ బండి వెనుక కన్నీళ్ళతో నడిచిన వాళ్ళల్లో బూబమ్మ, హుస్సేన్ కూడా వున్నారు. ఇప్పటికీ అతనిచ్చిన మల్లెపూల పరిమళం నా మనసుకి హత్తుకునే వుంది.
ఒకరోజు మాస్టారు పాఠం చెబుతూ దయ్యం గురించి చెప్పారు.
ఆయనెళ్ళేక “దయ్యాన్నెప్పుడయినా చూశావా?” అని నా క్లాస్‌మేట్  నాగేశ్వరమ్మని అడిగేను.
“చూశాను గాని…” అంటూ నసిగింది.
“అవునా? ఎక్కడ?” అనడిగేను ఆసక్తిగా.
“స్మశానం దగ్గర” అంది.
“ఎలా వుంటుంది?” నేను వుత్సాహం ఆపుకోలేక పోయాను.
“ఎర్రటి కళ్ళు, పాదాలు అయ్యోరు చెప్పినట్టే ఎనక్కుండాయి” అంది.
‘మరి కోరలు..’
“ఆ..ఆ.. అయ్యీవుండాయి.
“ఏం చేయలేదా నిను?”
“ఆంజనేయస్వామిని తల్చుకున్నా. పారిపోయింది”
“సరే, మధ్యాహ్నం మనం ఎవరికీ చెప్పకుండా స్మశానానికి వెళ్ళి దయ్యాన్ని చూద్దాం” అన్నాను.
“అమ్మో నేను రాను. మనతో ఇంటికొస్తుంది” అంది గుండె మీద చేతులుంచుకుని భయంగా.
“సరే నేనెళ్తా… మా అక్కకి చెప్పకు” అన్నాను.
“నువ్వొక్కర్తివే వెళ్తావా?” ఆశ్చర్యపోతూ అడిగింది.
“నీకు తెలుసో లేదో దయ్యంకి నేనంటే హడల్” అని చెప్పేను.
“ఏమో బాబూ! నీ యిష్టం” అంది.
మధ్యాహ్నం స్కూలుకి అవతల చంద్రవంక పక్కనున్న స్మశానానికి బయల్దేరేను.
లోపల కొద్దిగా భయం, దెయ్యాన్నెలా అయినా చూడాలన్న కోరిక- రెండింటితో సమతమవుతూ చివరికి స్మశానం చేరుకున్నాను. అక్కడంతా ఖననం చేసే ఆచారం వుంది. దహనం చెయ్యరు.
అందుకని చాల సమాధులున్నాయి. చుట్టూ పెద్ద పెద్ద వేప చెట్లు చింత చెట్లు ఆకాశంలో పందిరి వేసినట్లుగా మూసేసి వున్నాయి. దాంతో అక్కడ వెలుగు సరిగ్గా లేక కొద్దిగా భయంగానే అనిపించింది.
కాని దయ్యాన్ని చూసిన ఘనత దక్కాలంటే కొంచెం ధైర్యం చేయాలి కదా!
అందుకే చిన్నగా లోపల భయాన్ని ఆణచుకొని మెల్లిగా ఆ ప్రాంతంలో అడుగులేస్తున్నారు.
కొంతమంది పల్లెటూరివాళ్ళు అప్పుడప్పుడూ అటూ యిటూ వెళ్తున్నారు. ఒక సమాధి మీద ఒకావిడ ఒక కాలు చాపుకుని వేలు ముడేసుకొని కూర్చొని వుంది. దయ్యమా?
ఉలిక్కిపడ్డాను.
దయ్యాన్ని చూసి భయపడితే అని మరింత ఏడిపిస్తాయని నాకు నాగేశ్వరమ్మ చెప్పింది. అందుకే ధైర్యం తెచ్చుకుని ఆవిడ దగ్గరగా వెళ్ళి సమాధి చుట్టూ తిరిగాను. కాళ్ళు వణుకుతున్నాయి.
ఆవిడేం మాట్లాడలేదు.
నన్నే సీరియస్ గా చూస్తున్నది.
నేనావిడ కాళ్ళు ఎటు తిరిగి వున్నాయో చూడాలని ప్రయత్నిస్తున్నాను. సరిగ్గా కనబడడం లేదు.
ఎలాగైనా దయ్యాన్ని చూశానన్న ఘనత దక్కించుకోవాలని భయాన్ని జయించి ప్రయత్నిస్తున్నాను.
‘ఎవరు నువ్వు?’అనడిగాను చివరికి.
ఆవిడ నా వంక కోపంగా చూసింది కానీ మాట్లాడలేదు. ఇంతలో హుస్సేన్ రొప్పుతూ పరిగెత్తుకొచ్చాడు.
“ఇక్కడేం పని నీకు? స్మశానానికి కెందుకొచ్చావ్?” అన్నాడు ఆయాసపడుతూ.
నేను హుస్సేన్ ని చూసి ఆశ్చర్యపోయాను.
‘నువ్వు రావడం చూశాను. అందుకే పరిగెత్తుకొచ్చేశాను. పద మీ హెడ్మాస్టారుగారికి చెబుతాను” అన్నాడు కోపంగా.
“వద్దొద్దు, దయ్యాన్ని చూడాలని… వచ్చాను హుస్సేన్!” అన్నాను బ్రతిమలాడుతూ.
“నువ్వు చాలా అల్లరి. నేనీ రోజు నుండి నీతో మాట్లాడను” అన్నాడు.
నాకు ఏడుపొచ్చింది. ఏడ్చేసేను.
“సర్లే! మాట్లాడతా గాని… ఇలా ఏం అనిపిస్తే అది చేసేస్తావా? పద” అంటూ స్కూలుకి తీసుకొచ్చాడు.
“ఇంతకీ ఆవిడ దయ్యమేనా?” అనడిగేను హుస్సేన్ ని దారిలో.
హుస్సేన్ పక పకా నవ్వి ” పాలమ్ముకునే ఆవిడ. దుర్గి నుంచి మాచర్ల వచ్చి మళ్ళీ పోతున్నది” అన్నాడు.
“మరక్కడ సమాధి మీద కూర్చుంటే?” అన్నాను ఆశ్చర్యం గా.
“ఆవిణ్ణి చూసి దయ్యలే భయపడతాయి. నువ్వు నిజంగానే దయ్యాన్ని చూసేవ్!” అన్నాడు.
నాకు అర్ధం కాలేదు.
“మొగుణ్ణి చంపేసింది. ఆవిడకేం భయం?” అన్నాడు.
“మరి నన్ను చంపలేదే?”
‘నిన్నెందుకు చంపుద్ది? మొగుడి మీద కక్షతో చంపింది. ఇక్కడంతా కక్షలకే చంపుతారు” అన్నాడు.
ఆ కక్షలేంటో నాకప్పుడర్ధం కాలేదు.
ఆ మర్నాడు హుస్సేన్ పోస్టాఫీసులో హుస్సేన్ మా నాన్నని కలిసి ఏం చెప్పాడో ఏమో కాని మా నాన్న మా అమ్మకి చెప్పి నా చేతి గాజులు, జూకాలు తీయించేసేరు.
‘దానికి తెలిసీ తెలియని వయసు. బంగారం ఎందుకులే?” అని నచ్చచెప్పేరు.
పోస్టాఫీసులో కార్డులు, కవర్లు, స్టాంపులు అమ్మడం చూసి నాకొక అయిడియా వచ్చింది. నేను కాగితాలతో పడవలు, స్టీమర్లు, విమానాలు, సిరాబుడ్లు- ఇవన్నీ చేయడం నేర్చుకున్నాను. వీటిని కూడ అమ్మితే ఎలా వుంటుందని అయిడియా వచ్చింది. ఇవన్నీ స్కూల్లో రైటరబ్బాయి నేర్పించేడు.
నేనవన్నీ తయారు చేసి పోస్టల్ బాగ్ మీద పెట్టుకుని మా నాన్నగారికి కనిపించేట్లు కూర్చున్నాను.
పోస్టాఫీసు కొచ్చినవాళ్ళందరూ అవి చూసి మెచ్చుకుని ” దేనికివన్నీ పాపా?” అనడిగారు.
“అమ్మడానికి” అన్నాను.
వాళ్ళు నవ్వారు.
మా నాన్నగారది విని “నీ మొహం, అదెవరు కొంటారు? ఎవరైనా వాటిని అమ్ముతారా? లోపలికెళ్ళు” అన్నారు. నాక్కోపం వచ్చింది.
“ఏం, మీరు కార్డులు, కవర్లూ అమ్మగా లేందీ నేనివి అమ్మకూడదా?” అనడిగేను.
మిగతా స్టాఫంతా ఫక్కున నవ్వారు.
నిజంగా నాన్న అన్నట్లే ఎవరూ కొనలేదు.
చివరికి లేచి నిలబడ్డాను. నేను కూర్చున్న చోట నేలపై నాపరాళ్ళు అతికిన చోట కన్నంలోంచి ఒక తోక కనిపించింది అది మాటి మాటికీ కదులుతోంది.
నాకు తమాషాగా అనిపించింది. కాలితో దాన్ని కదిలుతోంది. అది అటూ ఇటూ కదులుతోంది. ఇక అలా ఆడుతూ కూర్చున్నాను. ఇంతలో దాసు  పొస్ట్‌మాన్  చూశాడు.
“ఏంటమ్మా అది?” అనడిగేడు.
“ఏదో దాసు, భలే కదులుతోంది” అన్నాను.
దాసు అటు చూసి నన్ను వెనక్కి లాగి “సార్, పాప పాముతో ఆడుతోంది. అది త్రాచుపాము” అన్నాడు గట్టిగా.
అంతే!
అందరూ లేచి నిలబడ్డారు.
నాన్న వెంటనే పోస్టాఫీసు బంద్ చేశారు. స్టాఫంతా బిల బిలా వచ్చేసేరు.
అమ్మ విని తనూ వచ్చేసింది.
జనం పోగయి పోయారు.
“పగ పడుతుందేమో?” అని భయపడిపోయారు అమ్మా నాన్న!
అందరూ పలుగులు తెచ్చి తవ్వడం ప్రారంభించేరు. నన్ను బల్ల మీద ఎక్కించేరు.
పోస్టాఫీసు వరండాకి మా యింటికి మధ్యలో వున్న పార్టిషన్ తవ్వేసేరు.
పాము మా వరండా వైపుకి వుంది.
తవ్వుతూ తవ్వుతూ మా హాలంతా తవ్వారు. పాము అంతు దొరకడం లేదు. అంత పొడవుగా వుంది, నల్లత్రాచు.
చివరికి విసిగి పట్టుకారులతో లాగారు. అయినా రాలేదు. చివరికి ముక్కలయ్యింది గాని రాలేదు. కలుగులో పాముని గుర్రాలు కట్టి కూడ లాగలేరు. అంత బలం దానికి! అని మాస్టారు చెప్పిన మాట గుర్తొచ్చింది.
చివరికి వరండా అంతా తవ్వాక బయట పడింది.అందరూ కలిసి చంపేరు దాన్ని. నిజం అప్పుడు భయమేసింది దాన్ని చూసి. అంత పెద్ద పాముని నేనెన్నడూ చూడలేదు. చాలా రోజులు భయంతో వణికేదాన్ని.
మా రెండో మామయ్య కూతురి పెళ్ళికి అందరం పెద్దాపురం వెళ్ళాం. అక్కడ మామయ్య అప్పట్లో పంచాయితీ ఆఫీసరనుకుంటూ చేస్తున్నారు.
అందరూ నవ్వులూ వేళాకోళాలు- సరాదాగా వుంది. అనసూయ మాత్రం ఎవరితో కలిసేది కాదు. అసలే గర్వం? ఆ పైన పెళ్ళికూతురు. అదేదో హోదాలో వుంది. మాటి మాటికి సబ్బుతో మొహం కడుగుతుంటే అందరూ ముసిముసిగా నవ్వుతున్నారు.
నాకేం అర్ధం కాలేదు. మా క్రిష్ణక్క నన్ను పిలిచి “ఎన్నిసార్లు కడిగినా తెలుపవ్వవులే!” అని అనమంది.
నేను సిన్సియర్ గా వెళ్ళి “ఎందుకలా అదే పనిగా మొహం కడుగుతున్నావ్? ఎన్నిసార్లు కడిగినా తెల్లగా అవ్వవులే” అన్నాను.
అంతే!
అనసూయ కోపంతో ఊగిపోయింది.
“చిన్నత్తా.. చిన్నత్తా” అని సీరియస్ గా మా అమ్మని పిలిచింది.
మా అమ్మ హడావుడి గా వచ్చింది.
“చూడత్తా, ఇది వేలెడు లేదు. పెద్ద పెద్ద మాటలు మాట్లాడుతోంది” అని చెప్పింది.
నేను బెదిరి మణక్కా వాళ్ళ దగ్గిర కెళ్ళి దాక్కున్నాను. మా అమ్మ ఏ అవకాశం దొరికితే సీరియస్సయి పోదామా అని చూస్తుంది. వెంటనే అక్కడికి వచ్చింది కర్ర తీసుకుని.
“అదేం చెయలేదులే చిన్నమ్మా. ఆ అనసూయ అన్నిటికీ సీరియస్సయి పోతుంది. ఏదో పెళ్ళిల్లు కదా! జోక్ చేశాం” అంది మణక్క.
కాని.. అనసూయ వూరుకో లేదు. వెళ్ళి మా అత్తకి చెప్పింది. ఆవిడ ఒకటే గొణుగుడు సణుగుడు మొదలెట్టింది.
“ఏవే.. ఎవరనమన్నారే నిన్ను?” అంది నన్ను పిలిచి.
“క్రిష్ణక్క!” అని చెప్పేను.
“ఈ క్రిష్ణకి పెళ్ళి కూడ అయింది గాని బుద్ది రాలేదు” అంటూ తిట్టింది.
నేనొచ్చి క్రిష్ణక్కకి చెప్పేను.
బయట పెట్రోమాక్స్ లైటుల్లో డాన్సు ప్రోగ్రాములు జరుగుతున్నాయి. అసలే పెద్దాపురం.
పిల్లలూ, మగాళ్ళు హుషారెత్తి పోతున్నారు. లోపల ఆడవాళ్ళ మొహాలు కోపంతో జేవురిస్తున్నాయి. ఎంత పనుండి పిలిచినా ఎవరూ లోపలికి రారే? భోజనాలు మొదలయ్యేయి. అందరూ వడ్డిస్తున్నారు. “వెళ్ళి పెరుగుతే” అని ఒక చెంబు యిచ్చింది అత్త నాకు. నేను నాకొకపని చెప్పినందుకు పరమ సంతోషపడిపోయి వంటలున్న గదిలోకి వెళ్ళేను. అక్కడ క్రిష్ణక్క నిలబడి వుంది. “ఏం కావాలి!” అంది.
“పెరుగు”
ఇదిగో తీసుకెళ్ళు. అంటూ పెద్దగిన్నె చూపించింది. వెంటనే పెరుగు చెంబు ముంచాను.
చెయ్యి కాలింది.
“అక్కా, ఇది వేడిగా వుంది” అన్నాను.
క్రిష్ణక్క విలన్ లాగ నవ్వింది.
“అవును అవి పాలు! ఇదీ పెరుగు” అంటూ ఇంకో పాత్ర చూపించింది.
“మరి?”
“అవి కాస్సేపటికి విరిగి పోతాయి.  నువ్వు నోర్మూసుకుని పెరుగు తీసుకెళ్ళు” అంది.
నాకర్ధం కాలేదు.
తెల్లబోయి చూశాను.
“ఇందాక తిట్టింది కదా, అందుకే ఎవరితో అన్నా అన్నావా.. నీకే తన్నులు!” అంది వెళ్ళిపోతూ.
నేను దడదడ లాడిపోయాను.
గబా పెరుగు తీసుకెళ్ళేను గాని… భయంగా లోలోపల వణికి పోయాను.
నేను అల్లరి చేసేదాన్ని కాని… ఇలా ఇతరులని బాధించే అల్లరి నాకు యిష్టం వుండదు.
అసలే పెళ్ళిల్లు!
అంతా నిశ్శబ్దం గా జరిగిపోయింది.
తెల్లవారే ముందు అత్తయ్య, మావయ్య వంట వాళ్ళు హడావుడి పడుతున్నారు.
“గిన్నె ఎలా తోవిందో?” అంటూ పనిమనిషి విరుచుకు పడుతున్నారు వంటవాళ్ళు.
“అయ్యో రాం! మాకు తోవడవేవన్నా కొత్తా?” అని రాగం తీస్తోంది పనమ్మాయి.
“ఏవయ్యింది?” అడిగింది దొడ్డమ్మ.
“పాలన్నీ విరిగిపోయాయి వదినా?” దాదాపు ఏడుస్తున్నట్లుగా చెప్పింది అత్త.
“అయ్యో!అయ్యో!”
“కాఫీలెలా? ఇల్లంతా బంధువులు” అందరూ టెన్షన్ పడిపోతున్నారు.
నేను బిక్కజచ్చి క్రిష్ణక్క వైపు చూశాను.
క్రిష్ణక్క కళ్ళతోనే సైగ చేసింది.
తన కళ్ళల్లో సంతోషం గమనించేను.
నాకు చాలా ఏడుపొచ్చింది.
ఏం చేయలేను. నన్నే తిడతారు.
అందుకే ఆ పెళ్ళిని నేను ఆనందించలేకపోయేను.
ఎలాగో మావయ్య తంటాలు పడి పాలు తెప్పించాడు.
ఇప్పటికీ ఆ సంఘటన గుర్తొస్తే … నాకు చాలా అపరాధ భావన కల్గుతుంది.
ఇంకా వుంది…
రచన: భువనచంద్ర
“మీకు ఎవరూ స్నేహితులు లేరా? ” అడిగింది మదాలస
“ఉన్నారు.. ఉన్నారనుకుంటే! లేరు… నిజం చెబితే! ” నవ్వాడు ఆనందరావు.
“అదేంటీ? ” కొంచం అయోమయంగా అడిగింది మదాలస.
“మీరూ, మాధవి గారు, శోభ మీరంతా స్నేహితులే! కాదన్ను. కానీ ఏవొక్కరితోనూ నా గుండె విప్పి చెప్పుకోగలిగేంత చనువు లేదు. అందువల్ల లేరన్నాను. మదాలస గారు .. స్నేహం అనేది ఓ గొప్ప వరం. స్నేహితులు దొరుకుతారు. ఆ స్నేహితుల్లో మన మంచి కోరేవారు ఎందరు? స్నేహాన్ని స్వార్ధం కోసం కూడా ఉపయోగించుకోవచ్చు… తప్పేం లేదు. కానీ , స్నేహితుడ్ని స్వార్ధం కోసం వాడుకోరుగా. అందుకే స్నేహం అంటే నాకు ప్రాణం అయినా , నేను స్నేహితుల్ని చేసుకోడానికి భయపడతా.” తలొంచి అన్నాడు ఆనంద రావు.
“ఒక మాట చెప్పనా? జీవితంలో ప్రేమ, స్నేహం అనేవి రెండూ అమూల్యమైనవే ప్రేమించకండా వుండే కంటే , ప్రేమించి మోసపోవడం లక్ష రెట్లు గొప్పది. అలాగే స్నేహం కూడా. స్నేహితుడు చెడ్డవాడు కావచ్చు. స్నేహం చెడ్డది కాదుగా. చెడ్డదైతే కర్ణుడికీ, దుర్యోధనుడికీ మధ్య స్నేహం ఎలా కుదిరింది? అది సహజమైనది కాదు కృతజ్ఞతతో పుట్టిన స్నేహం. అయినా చివరివరకు నిలిచే వుంది. అదే సీజర్ విషయంలోనే చూడండి… ‘యూ టూబ్రూటస్’ అని ప్రాణం వదిలాడు. ఎంత ఉదాత్తతో. “నువ్వు నన్ను పొడిచావంటే , ఐ యాం నాట్ వర్త్ లివింగ్ ” అని ఇండైరెక్ట్ గా చెప్పినట్టు కాదూ. ” స్నేహం చెప్పిల్లిన కళ్ళతో ఆనందరావు ని చూస్తూ అంది మదాలస.
“మీరు బాగా చదువుతారనుకుంటాను ” ఆనందంగా అన్నాడు ఆనంద రావు.
“అవును చదివేదాన్ని పెళ్ళికి ముందు పుస్తకాలే నా ప్రాణం … పుస్తకాలే నా జీవితం. అవి చదువుతూ కలల్లో తేలిపోయేదాన్ని. పెళ్ళయ్యాక తెలిసింది … కలలు క్షణాల్లో కరిగిపోతాయని. కన్నీరు కార్చడానికి కూడా అదృష్టం వుండాలని ” నిట్టుర్చి అంది మదాలస.
అప్రయత్నంగా ఆమె చెయ్యి పట్టుకున్నాడు ఆనందరావు. కోటి పుస్తకాలు ఇవ్వలేని జ్ఞానం ఓ స్పర్శ ఇవ్వగలదు. పదికోట్ల మాటలు ఇవ్వలేని ఓదార్పు ఒక్క చిన్న స్పర్శ ఇవ్వగలదు. స్పర్శకు మించిన సాహిత్యం, స్పర్శకు మించిన సంగీతం ఏది?
చాలా సేపు వాళ్ళు నడుస్తూనే వున్నారు. రాత్రి ఎనిమిదిన్నర అయిన సంగతి ఇద్దరికీ తెలియదు. మదాలస గుండె తలుపులు ఒక్కసారి తెరుచుకొని మాటల ప్రవాహంలా బయటకొచ్చాయి. ఆమె చిన్నతనం, పెరగటం, పెళ్ళి, కుటుంబ విషయాలు, ఆఖరికి ఆనంద రావుతో చేరి ‘చెడి ‘ పోదామన్న విషయమూ చెప్పేసింది. సరోజ తననీ, తను సరోజని ఓదార్చడం గురించి కూడా చెప్పేసింది. చివరికి సుదీర్ఘంగా నిట్టూర్చి అన్నది  “ఆనంద రావు గారు… ఇది నా జీవితం… మీ ముందు నేను తెరిచిన నా జీవిత పుస్తకం. మంచో చెడో నాకు తెలియదు. నేను మూగతనాన్ని వదిలి మాట్లాడాను. సో హాపీ ఫ్రండ్ ! ” అని అతని చేతిని మెత్తగా నొక్కి ఇంటి వైపుకి వెళ్ళిపోయింది.
మనసులోని బాధ మరొకరికి చెప్పుకోవడం అదృష్టం అయితే , అదే సమయానికి సైకిల్ మీద వస్తూ , మదాలస ఆనందరావు చేయిని నొక్కడం ఆమె భర్త కళ్ళబడటం దురదృష్టం . అదృష్టాదృష్టాలు ఒకే రోజున సంభవించడం విధివిలాసం.
**********
“ఏన్నాళ్ళిక్కడ  పడుండమంటావు? ” బేలగా అడిగింది బిళహరి. బిళహరి విధవ. పుట్టింది బ్రాహ్మణ కుటుంబం. అందునా సంగీత విద్వాంసుల కుటుంబం. చాదస్తాలకి, ఆచారాలకి, సాంప్రదాయాలకి ఆ కుటుంబం పెట్టింది పేరు. వాళ్ల కుటుంబాన్ని చూసే కె. బాలచందర్ ‘రుద్రవీణ ‘ సినిమా తీశారని గిట్టని వాళ్ళంటారు.
బిళహరిని చిన్నప్పుడే స్కూల్ మానిపించారు. తొమ్మిదోయేటే ఊరు పేరు లేని గుళ్ళో పెళ్ళి కూడా చేసేశారు. కారణం పెద్దమనిషి అయ్యాక పిల్లకి పెళ్ళైతే వాళ్ళింట్లో సనాతులెవరూ విస్తరి వెయ్యకూడదట. అనగా భోజనం చెయ్యకూడదట. బిళహరి తాతయ్య బామ్మ బ్రతికే వున్నారాయే. బిళహరి పెద్దమనిషైపోతే వాళ్ళ పరిస్థితి ఏమిటి? విస్తరి వెయ్యడానికి కొడుకు ఇల్లు పనికిరాదు. ఆ వయసులో వారిని ఎవరు చూస్తారు? అందువల్ల కొంచం ‘మోడరన్ ‘ అయినా బిళహరి తండ్రికి పిల్ల పెళ్ళి చెయ్యక తప్పలేదు. మొగుడి పేరు ‘ రాధామోహన్ ‘ . బిళహరికి తొమ్మిదేళ్ళు, రాధామోహనుడికి ఇరవై .
అప్పటికే అతనికి ఇద్దరు రాధలు, ఒక సత్యభామా వున్నారు. ఆ విషయాలు బిళహరి తండ్రికి తెలీవు. వాళ్ళకి ఎప్పుడూ సంగీత ఆరోహణ, అవరోహణా, ఆచారాలు, ప్రాయశ్చిత్తాలూ తప్ప , పిల్లనిచ్చే ముందు కాస్త వివరంగా భోగట్టా రాబడదామన్న ఆలోచనే లేవు.. రావు. కారణం కర్మసిద్ధాంతం. “పిల్ల నుదుట ఏమి రాసి వుందో అదే జరుగుతుంది గానీ, మన చేతుల్లో వుందిటండీ? “ఇదీ ఆ సిద్ధాంతాసారం.
పదహారో ఏట పిల్ల కాపురానికొచ్చేసరికే రాధా మనోహరుడు ముసలోడిలా తయ్యారయ్యాడు. కారణం బోలెడు రోగాలు. డాక్టర్ల దగ్గరకి వెళ్ళడం నామోషి.  దాంతో ఒళ్లంతా పుచ్చిపోయింది. శోభనం అనే తంతు ఏర్పాటయింది కానీ మనోహరుడిలో మగతనం ఇంకిపోవడం వల్ల బిళహరి అదృష్టవశాత్తు  ‘కన్య’ గానే కాపరం సాగించింది. మూడోనెల దాటి నాలుగో నెల అయింది… కాపరానికొచ్చి. ఓ అమావాస్య రోజున ‘హరీ ‘ మన్నాడు మొగుడు.
ఇంకేం… మహోద్రేకంగా బిళహరిని తన్ని తగలేశారు. “ఛీ… నీ కూతురు రాగానే నా కొడుకుని పొట్టన పెట్టుకుంది … దరిద్రపు జాతకవాని.. దరిద్రపు జాతకం…!” బిళహరిని బయటకు నెట్టి తలుపేసింది అత్తగారు. బిళహరి తండ్రి నిరుత్తురుడయ్యాడు. ఘనత వహించిన ‘కర్మ ‘ సిద్ధాంతం చెప్పేది అదే గదా. “కనీసం నగలివ్వండి… దాని బ్రతుకు అది బ్రతుకుతుంది. ” నంగినంగిగా అడిగాడాయన. ఆ రోజుల్లో యాభై కాసులు పెట్టారాయే.
“నగలా? ఏం పెట్టారు? అలకపానుపు మీద స్కూటరడిగినా ఇచ్చారా? ” కిటికీలోంచి యీసడిస్తూ అడిగింది బిళహరి ఆడపడుచు.
దేవుడా.. ఈ దేశంలో ఇలాగే వుంటుంది. చచ్చిన అన్నని గురించి కాక “అలక పానుపు మీద స్కూటర్ ” గురించి ఈసడించే ఆడపడుచుల దేశం ఇది. కొడుకు తిరుగుళ్ళు తెలిసి కూడా పెళ్ళి చేసి, ఏదో ఒకనాడు కొడుకు రోగాలతోనే చస్తాడని తెలిసి , కోడలే కొడుకు చావుకి కారణమైందనీ దారుణమైన నిందమోపే అత్తగార్ల దేశమిది.
“చట్టప్రకారం నా కూతురికి నీ కొడుకు ఆస్తిలో వాటా వుంటుంది. ముందర నేను పెట్టిన నగలు మర్యాదగా ఇస్తావా లేకపోతే తన్ని తీసుకోనా? ” అని అడగాల్సిన తండ్రి, “నీ ఖర్మ.. నీ ఖర్మ.. నీ ఖర్మ దరిద్రమొహం దానా. నా ఇంట్లో పుట్టి చచ్చావు. ఎన్ని కచేరీలు చేసి సంపాదించానో ! మొత్తం నీ మొహాన్న కొట్టాను గదే! ” అని నానా తిట్లు తిడుతూ కనీసం పిల్ల అన్నం తిందో లేదో , తిని ఎంత కాలమైందో అని కూడా ఆలోచించని తండ్రులు అడుగడుగునా తగిలే స్వర్గలోకమిది.
ఏం చేస్తుంది?
యాభై ఎనిమిదేళ్ళ పెద్ద మావయ్య (స్వయానా బిళహరి తల్లికి అన్నగారు ) “అప్పుడే నీకు వైధవ్యం వచ్చిందా తల్లీ ” అని సానుభూతి కురిపిస్తునట్లు నటిస్తూ అన్నీ చోట్ల చేతులు వేసి చపాతీపిండిలా పిసికినట్లు ఒంటిని పిసుకుతుంటే అసహ్యంతో, జుగుప్సతో మొద్దుబారిన బిళహరి ఏం చేస్తుంది?
“మావయ్య ఇట్లా చేశాడమ్మ ” అని తల్లితో అంటే.. “ఛీ.. నోర్ముయ్య్…  నా అన్న దేవుడు… నిన్ను తగలెయ్యా.. ముండమోయడమే కాక అబద్ధాలు నేర్చావా? ” అన్న తల్లి మాటలకి బిళహరి నిశ్చేతురాలు కావడం గాక ఏమౌతుంది?
“ఎక్కడైతే స్త్రీలు పూజింపబడతారో అక్కడే…. ” అని శాస్త్రాలు మధించే మహానుభావుడు కూడా “నీ మొగుడు ఒట్టి దురదృష్టవంతుడే బిల్లు… లేకపోతే నవనవలాడే నిన్ను వదిలి నరకానికి పోయాడంటే ఇంకేమనుకోవాలి? ” అంటూ నడుము కింద చేయ్యేస్తే పదిహేడేళ్ళు నిండని బిళహరి ఎవరితో చెప్పుకుంటుంది?
శృంగారానికి ఆచారం వుండదు. ఓ పక్క అన్నా వదినా… మరో పక్క వయసు మళ్ళినా “యావ ” తగ్గని తల్లీతండ్రీ , ఆఖరికి పశువుల కొట్టంలో పశువులు కూడా సృష్టి కార్యం సాగిస్తుంటే , బిక్కుబిక్కుమంటు ఓ గదిలో ఒంటరిగా పడుంటే బిళహరి తన వేదన ఎవరితో పంచుకుంటుంది?
నిన్నటి దాకా అంటే కాపరానికి వెళ్ళేదాక “నువ్వెదురొస్తే చాలే బిళహరి, అన్నీ పనులు చకచక అయిపోతాయి ” అనే మనుషులు , “ఛీ… నీ మొహం తగలెయ్యా… పొద్దుటే వెధవ మొహం చూపించకపోతే ఎక్కడైనా తగలడలేవు? ” అని అసహ్యించుకుంటుంటే బిళహరి గొంతులో ఏడుపు గొంతులో కుక్కుకోక ఏం చేస్తుంది?
ఇరవైఏళ్ళు వచ్చే వరకు ఇంటెడు చాకిరి చేస్తూ ఇంట్లోనే పడి వుంది. ఆ తరవాత ఇంటి పని భరించలేక, ‘ఒంటి ‘ బాధ తట్టుకోలేక , ఓ గుమస్తా ఉద్యోగం చేస్తూ , నాటకాలు కూడా విరివిగా వేస్తూ సినీ హీరో అయిపోవాలని కలలు మాత్రమే కాకుండా , ఆ కలలో బిళహరినే హీరోయిన్ గా వూహించుకోవడం మొదలుపెట్టిన  ఓ కామేశ్వర రావుకి  మనసిచ్చింది బిళహరి. కామేశ్వర రావుది ప్రైవేటు కంపెనీ. బిళహరి సౌందర్యవతే కాక, సాంప్రదాయాన్ని పాటించే మనిషి. మెళ్ళో మూడు ముళ్ళు వేస్తే కానీ ముట్టుకోనివ్వనంది. ఆ పిల్ల అబద్ధం ఆడదని అందరిలాగే కామేష్ కీ తెలుసు.
“జస్ట్ కొన్నాళ్ళు అంతే. నా ఫ్రండ్ కి అన్ని విషయాలు చెప్పాను. జస్ట్… అక్కడ మనం వుండటానికి చోటు దొరికితే చాలు. వెళ్ళిపోద్దాం. బిల్లూ… నాకోసం కొన్నాళ్ళు ఓపిక పట్టు. ” గంభీరంగానూ, కొంచం నాటకీయంగానూ అన్నాడు కామేశ్వర రావు. సినిమాలు నాటకాలు చూసి చూసి గొంతులో ఆర్టిఫిషియల్ వాయిస్ స్థిరపడింది. ఆ విషయం అతనికే తెలియదు.  అతని ఆఫీసులో సహోద్యోగులకి తెలిసినా అతనికి చెప్పరు. కారణం ఆ ‘వాయిస్ ‘ వాళ్ళకి నిరంతరం నవ్వించే ఓ ‘జోక్ ‘ లాంటిది. ఆ వాయిస్ ని ‘ఇమిటేట్ ‘ చేస్తూ అందరూ పగలబడి నవ్వుకుంటారు.
నిజానికి కామేశ్వర  రావు అని పూర్తి పేరున్న ‘కామేష్ ‘ మంచివాడు. గొప్ప సాహసం చేసి మహా గొప్ప పేరు సంపాయించాలని కలలు కనే స్వప్నికుడు. బిళహరిని అతను నిజంగానే ప్రేమించాడు.  ఇరవై రెండేళ్ళ కామేష్ కన్నా బిళహరి మెచ్యూరిటీ చాలా ఎక్కువ.
ఆమె కామేష్ ని ప్రేమించింది. కానీ ఆ ప్రేమలో ‘ఇల్లు’ అనే నరకం నుంచి బయటపడాలనే తపనే ఎక్కువుంది.  ‘నా’ అనే నిజమైన తోడు లేని వారికి, ఆకలితో లుంగాలు చుట్టుకొనిపోయేవారికి ‘ప్రేమ’ అనే ‘భ్రాంతి’ ఎక్కువుంటుంది. బిళహరి పరిస్థితి అదే.
కామేష్ కి ఊహల్లో ఉండే ధైర్యం నిజ జీవితంలో లేదు. అందుకే ‘సమస్య ‘ ఎదురైనప్పుడు అందరూ (అంటే అలాంటివాళ్ళు) ఏం చేస్తారో అదే చేశాడు. సర్వేశ్వర రావ్ అనే స్నేహితుడికి ఫోన్ చేసి సమస్యని పరిష్కరించే భారం అతని మీద పెట్టేశాడు.
ఇక్కడ ఇంకో విషయం చెప్పుకోక తప్పదు. ఇరవైరెండేళ్ళ కామేష్ ప్రేమలో పడటం నిజమే. కానీ ప్రేమకి పెళ్ళికి మధ్య చొరబడే లక్షాతొంబై చికాకుల గురించి అతనికి ఏమాత్రం అవగాహన లేదు. వేరే వూరు వెళ్ళిపోతే అంతా ‘సెట్ ‘ అవుతుందనే పిచ్చి నమ్మకమే కానీ, తన వాళ్ళు బిళహరిని కోడలిగా అమోదిస్తారా , అసలామె విడో అన్న విషయం తన వాళ్ళకి తెలిస్తే ఏమవుతుంది, తన వాళ్ళ సంగతి అలా వుంచితే సమాజం ఎలా తీసుకుంటుంది, ఇలాంటి ప్రశ్నలు అతని బుర్రలో పుట్టలేదు. ఇరవైరెండేళ్ళ వయసులో వుండే ఆలోచనలు ఆశలు వేరు.
ఆశలు ఆచరణలు రైలు పట్టాల్లాంటివి. అవి కలవవు. పొరపాటున కలిస్తే ఏక్సిడెంట్ తప్పదు. ఈ సంగతి కామేష్ కి చెప్పేదెవరూ?
గుండె పగిలిపోతున్నా ‘గుంభనం’ గా సాగిపోయే కాలం ఏమన్నా చెబుతుందేమో చూడాలి. కాలాన్ని మించిన గురువేది? 
ఇంకా వుంది…
