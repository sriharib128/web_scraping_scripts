రచన: విజయలక్ష్మి కొఠారి.
 
రూపు లేని నేను,
రూపము లోని స్పందనను.
అనుభవములోని అనుభూతిని, అవగాహా న్ని, అతీతాన్ని,
జీవములోని చలనాన్ని. భాష లేని నేను భాష లోని భావాన్ని.
సహనాన్ని నేను,  మౌనాన్ని నేను.
నీ చుట్టూ నేనే, నీ తోడు నేనే.
నీ రూపు నిశ్చలమై, చివరకు చేరేను …
నాలో మౌనాన్ని నేను.
మౌనాన్ని నేను, నీలో, నీ చుట్టూ మౌనాన్ని నేను,
మౌనం ఎంత మనోహరమో, మౌనం ఎంత కర్కశమో,
స్పందించే హృదికి…
అన్నింటి కలయిక మౌనమే.
 
రచన: డా|| బాలాజీ దీక్షితులు పి.వి
 
వెన్నెల హంస వాలిందా
పున్నమి రేయిన గుండె కొలనుపై
 
కన్నె కలువ విచ్చిందా
వలపుల సడి వేణువు స్వరమై
 
పరిమళ సుమం తాకిందా
మయ మరపుల మధుాలికై
 
కలల మాటు కంత్రిక
 
ఓ సొగసుల మాంత్రిక
 
నీవు మాయ చేసి మాయమయ్యే
దేవతవు కాని
అక్కరతీర్చే ఆర్తివో
కనురెప్పల కాంచే శక్తివో
అనే నమ్మకం ఎప్పుడో సడలింది…
 
 
 
 

Jyothivalaboju
Chief Editor and Content Head
Maalika Magazine
మిత్రులు, రచయితలు, పాఠకులందరికీ మనఃపూర్వక స్వాగతం.. మాలిక పత్రికను ఆదరిస్తున్న మీ అందరికీ మరోసారి కృతజ్ఞతలు తెలియజేసుకుంటున్నాము. ఇటీవల మాలిక పత్రిక తరఫున నిర్వహించిన కథలపోటి ఫలితాలు వచ్చేసాయి.. మాలిక పత్రిక, మంథా భానుమతిగారు కలిసి నిర్వహించిన ఉగాది కథలపోటీలో సాధారణ ప్రచురణకు ఎంపికైన పది కథలను ఈ మాసపు సంచికలో ప్రచురిస్తున్నాము. విజేతలందరికీ అభినందనలు.
ఎప్పటిలాగే మీ అందరినీ అలరించి, ఆనందింపజేయడానికి ఎన్నో సీరియళ్లు, కథలు, కవితలు, వ్యాసాలు ఈ సంచికలో కొలువై ఉన్నాయి..
మీ రచనలు పంపడానికి చిరునామా: maalikapatrika@gmail.com
 
 
1. నివురుకప్పిన నిప్పు – ఉగాది కథలపోటి
2. 2. మేడిపండు జూడ – ఉగాది కథలపోటి
3. 3. అత్త వెర్సెస్ కోడలు– ఉగాది కథలపోటి
4. 4. హెడ్మాస్టర్ కొడుకు – ఉగాది కథలపోటి
5. 5. కోడలి వేదన – ఉగాది కథలపోటి
6. 6. తన ధైర్యమే తనకు రక్ష
7. 7. అమ్మ – ఉగాది కథలపోటి
8. 8. (అ)ఋణానుబంధం – ఉగాది కథలపోటి
9. 9. జూకా మందారం
10. 10. మాలక్ష్మీ జ్యువెల్ – ఉగాది కథలపోటి
11. రాజీపడిన బంధం – 15
12. అమ్మమ్మ – 25
13. చంద్రోదయం 15
14. తామసి – 7
15. అత్తగారూ… ఆడపడుచు…
16. పొరపాటు
17. తపస్సు – రైలుపట్టాలపై నడక
18. జీవన సమీరం
19. దాగుడుమూతలు
20. స్వప్నం
21. నీ వేట మెుదలయింది
22. ప్రాణబంధం
23. చిన్న గల్పికలు గొప్ప ఆలోచనలు – గల్పికా తరువు సమీక్ష
24. భావసుధలు పుస్తక సమీక్ష
25. సురవరం మొగ్గలు చిరస్మరణీయ గుర్తులు
26. సాందీప మహర్షి
27. కార్టూన్స్ – CSK
28. కార్టూన్స్ – భోగా పురుషోత్తం
 
రచన: పోలంరాజు శారద
“ఈ రోజు గెస్ట్స్ వస్తున్నారు.   మీరిద్దరూ మీ గదిలోకెళ్ళి కూర్చోండి?”
అప్పటి దాకా చెట్లకు నీళ్ళుపట్టి వరండాలో కూర్చొని కబుర్లు చెప్పుకుంటూ కూర్చున్న ఆయన కోడలి మాటలకు భార్యకు కళ్ళతోటే సైగ చేసి.
“అట్లాగేనమ్మా! వసూ పద చల్లగాలి మొదలయింది.   లోపల కూర్చుందాము.  ” కిట్టయ్య అని అందరికీ తెలిసిన ఆ పెద్దమనిషి మెల్లిగా లేచి లోపలికి నడవగానే వసుంధర కూడా లేచి వెళ్తూ,  నీలిమ ముఖం చిట్లించుకొని ఏదో గొణుక్కోవడం కనిపించింది.
వచ్చిన బంధువుల మాటలు గలగలమంటూ వినిపిస్తున్నాయి.
“మిస్టర్ రాజేష్ మీ పేరెంట్స్ ఎక్కడుంటారు?” హఠాత్తుగా మేనమామ అడిగిన ప్రశ్నకు రాజేష్ కన్నా ముందరే సమాధానం చెప్పింది నీలిమ.
“ప్రస్తుతానికి మా దగ్గరే ఉన్నారు మామయ్యా.   వాళిద్దరికీ ఆరోగ్యం సరిగ్గా ఉండదు.   గదిలోనే పడుకొని ఉంటారు.  ”
“అయ్యో అవునా.   గదిలోకే వెళ్ళి కలుద్దాము.  ” లేవబోతుంటే,
“ఫరవాలేదు అంకుల్.   ఇక్కడికే పిలుస్తాను.  ”
సాధారణమైన పంచకట్టు పైన చేతుల బనియన్ నుదుట విభూతి పట్టెలు,
వసుంధర ఆయనకు తగ్గట్టే పెద్దబొట్టు ముక్కుపుడక జరీ అంచు చీరతో మామూలు గృహిణిలాగా ఉంది.
వారిద్దరినీ చూడటం తోటే చక్రధర్ అనే ఆ మేనమామ గభాలున లేచి వారి ఎదురుగా వచ్చి ఒక్క క్షణం నిలబడి తేరిపార చూసి,
“జికెసార్.   అమ్మా?” అంటూ చటుక్కున వంగి తల ఆయన పాదాలకు తగిలేలా మోకాళ్ళ మీదకు వంగి నమస్కరించాడు.
“మామయ్యా! ఎవరిని చూసి ఎవరనుకుంటున్నావో? ఆయన రాజేష్ నాన్న కిట్టయ్య.  .  గా.  .  రు.   ఊళ్ళో వ్యవసాయం చేసుకుంటూంటారు.  ”
“చిరంజీవ” అని అతని భుజాలు పట్టుకొని లేపి ఆయనను పరిశీలనగా చూసి
“చక్రీ.  .   ఎన్నేళ్ళకు కనిపించావయ్యా.   ఎట్లా ఉన్నావు? ఎక్కడ ఉన్నావు? ఏం చేస్తున్నావు?” అంటూ ఆప్యాయంగా ప్రశ్నలు కురిపించారు.
“చక్కిమామా నిల్చునే కబుర్లన్నీ చెప్పేసుకుంటారా? నాన్నా కూర్చొని మాట్లాడుకోండి.  ” నవ్వుతూ అన్న రాజేష్ మాటలకు అవాక్కయింది నీలిమ.
“వ్వావ్వా.   రాజాబాబూ నన్ను గుర్తు పట్టావన్నమాట.  ”
“చక్కిమామా,  మీకొక్కరికే అనుకున్నారా.   నాక్కూడా నాటకాలాడడం బాగానే వచ్చు.   మిమ్మల్ని చూడగానే అనుమానం వచ్చింది.   ఇంక నా వివరాలు అడుగుతూంటే నిర్థారణ అయిపోయింది.  ”
నవ్వుతూ,  “రాజును చూడగానే నేను మీ దగ్గర రిసెర్చ్ స్కాలర్గా చేరినప్పుడు మీరు దాదాపు అదే వయసు.   మీ పోలికలు చూసి అనుమానం వచ్చి మీ వివరాలు అడగగానే.  .  .  .   ఎంత సంతోషమేసిందో తెలుసా.  ” పెద్దాయన చేతులు వదలకుండా చెప్తున్న చక్రధర్ కళ్ళల్లో తడి కనిపించింది.
“చక్రీ,  మా వియ్యంకులను సార్ అంటున్నావు,  నీ రెసెర్చ్ సమయం అంటున్నావు? ఆయనను ఎక్కడ కలిసావు?” అప్పటికి నోరు విప్పాడు నీలిమ తండ్రి.
“కలవడం ఏమిటి బావా? చదువుకునే రోజుల్లో నేను చెప్తూ ఉండేవాణ్ణి జికెసర్ అమ్మ గురించి.   మర్చిపోయావా? మా యూనివర్సిటీలో ప్రొఫెసర్ గా ఉన్నప్పుడు ఆయన వద్దేగా నేను రిసెర్చ్ చేయడం.   నేనే కాదు అక్కడ చదివిన వారందరికీ దాదాపు ఆయనే గైడ్.   ఆయన చేసిన పరిశోధనలు ప్రపంచవ్యాప్తంగా వ్యవసాయరంగంలో ఎన్ని సంస్కరణలో తెచ్చాయి.  .  .  .  .  .   అసలు ఆయన చేసిన పరిశోధన ఒక విప్లవం వంటిది కదా.  ”
“అయినా మీకు తెలియక పోవడం ఏమిటి? నీలిమ పెళ్ళయి రెండేళ్ళు అవుతుంటే మీ మామగారి గురించి రాజు ఎప్పుడూ చెప్పలేదా?”
“మా అత్తమామలు గాని నీలిమ గాని నాకు ఆయన గురించి చెప్పే అవకాశం ఇవ్వలేదు చక్కిమామా.  ” ఇన్నాళ్ళూ దాచుకున్న ఆవేదన బయటికి వచ్చింది.
“లేదురా,  మేము బొంబాయిలోనే ఉండటము,  నీలు రాజు పెళ్ళి చేసుకుంటామన్నప్పుడు,  తండ్రి వూళ్ళో వ్యవసాయం చేయిస్తున్నారని చెప్పాడు.  .  .  .  .   పెళ్ళిలో కలవడమే మళ్ళీ కలిసే అవకాశం దొరకలేదు.  ”
“అవును చక్రీ ఆయన పేరు కిట్టయ్యగారు కదా,  నువ్వేమిటి జికె అంటున్నావు?” పేద్ద ధర్మసందేహం వచ్చింది అక్కగారికి.
“అదా అక్కయ్యా! ఆయన పేరు జి.   కృష్ణారావుగారు.   నార్త్ ఇండియాలో అందరూ అట్లా చివరిపేరుతో పాప్యులర్.   కాకపోతే మా యూనివర్సిటీలో నలుగురు రావుగార్లు ఉండేవారు.   అందుకే సార్ను జికె అనేవాళ్ళము.  ”
“అవును మామయ్యగారు,  మా ఊళ్ళో అందరూ నాన్నను కిట్టయ్యగారు అనే పిలుస్తారు.  ”
“మామయ్యా! పెళ్ళయ్యాక ఒక్కసారి ఊరికి తీసుకెళ్ళాడు రాజు.   వారు వ్యవసాయదారులని తెలిసింది.   అంతకన్నా వివరం నేను అడగలేదు.   వాళ్ళు నాలుగునెలల క్రితమే ఇక్కడకు వచ్చారు.   అందుకనే అంత వివరాలూ.  .  .  .  .  .  ”
నిజమే కళ్ళకు కనిపించిన దృశ్యంతోటే మైకం కమ్మింది.   అమ్మ పెద్ద కవ్వంతో మజ్జిగ చిలకడం,  నాన్న పంచె మోకాళ్ళ పైకి ఎగ్గట్టి తోట పనులు చేసుకోవడం,  సినిమాలో లాగా ఆడుతు పాడుతు పని చేస్తూంటే అని పాడుకుంటున్నట్టు ముద్ర పడిపోయాక ఇంక అడిగేదేముంది? చెప్పేదేముంది? ఎప్పుడైనా నా చిన్ననాటి కబుర్లు చెప్పబోతే.  .  .  .  .  ఏముంటాయి రాజూ పల్లెటూరి కబుర్లేగా చెరువులో ఈతలు అమ్మ చేతి గోరుముద్దలు అంటూ కొట్టిపడేసిన భార్య ఆమెకు వంతపాడే అత్తమామల ప్రవర్తన తెలిసి ఇంక వీళ్ళ ముందర తండ్రి గొప్పదనం చులకన చేయనివ్వటానికి అవకాశం ఇవ్వలేదు రాజు.
చక్రధర్కు అర్ధమయింది.   అక్కబావల అహంకారం వలువలకు ఆడంబరాలకు హోదాలకు ఇచ్చే విలువ .  .  .  .  .  .  .  అంత గొప్ప మనిషిని గుర్తించటానికి ఆయన ఆహార్యము అడ్డువచ్చింది.
క్వార్టర్ వద్ద కూడా అట్లాగే పంచె ఎగ్గట్టి తోటమాలితో సమానంగా చెట్లలో పనిచేస్తూంటే మొదట్లో అమ్మకూడా అభ్యంతరం చెప్పేది.   “మీరెందుకండీ,  అట్లా శ్రమపడటం.   వాళ్ళ చేత చెప్పి చేయించవచ్చు కదా!”
“కాదు వసూ,  మనం కూడా పనిలో దిగి చేస్తూ ఉంటే వాళ్ళకు కూడా ఉత్సాహం వస్తుంది.   అయినా నాకు ఈ పనులు సరదా అని తెలుసు కదా!”
మొదట్లో కాంపస్లో స్టాఫ్ స్టూడెంట్స్ వింతగా చూసేవారు.   కాని ఒక ప్రొఫెసర్గా ఆయన ప్రతిభ చూసాక ఎవ్వరికీ ఆయన పనులు నామోషీ అనిపించలేదు.
“బావా! జికెసర్ నిజమైన వ్యవసాయదారులు.   కాంపస్లో ఆయన క్వార్టర్ చూడాలి ఒక నందనవనంలాగా ఉండేది.   కాలేజీకి వచ్చే సమయంలో చక్కగా సూట్ వేసుకొనే ఈ మహానుభావులను ఇంటివద్ద చూస్తే ఎవరూ నమ్మేవారు కాదు.  ”
“గురువుగారి లక్షణాలే ఈ శిష్యులకు అబ్బాయి అమ్మా.   ఎక్కడికెళ్ళినా పంచె లాల్చీ కండువాతో తయార్.   ఇదిగో ఇప్పుడు కూడా అదే డ్రెస్.  ” నవ్వుతూ చక్రిభార్య చెప్పింది.
“ఒక్కొక్కసారి మీ మీద అమితమైన ఈర్ష్య వచ్చేసేదమ్మా.   పొద్దున లేచిన దగ్గరి నుండి అమ్మనామజపమే.   కన్నతల్లినైనా అంతగా తలచుకున్నారో లేదో.  ” మురిపెంగా చూస్తూ అన్నది.
అట్లా ఆ నాటి మధుర స్మృతులలో వారు మునిగి పోయారు.
నీలిమ,  తల్లితండ్రులు ఏమి మాట్లాడాలో ఎట్లా స్పందించాలో తెలియక మౌనంగా ఉండిపోయారు.
“అక్కడే కాలేజీలో టెంపరరీ లెక్చరర్ ఉద్యోగం చేస్తూనే.  .  .  .  పండగ వచ్చిందంటే చాలు.   అమ్మ చేసే పిండివంటలూ జికె సార్ ఇంట్లో కాలక్షేపం గుర్తు చేసుకోకుండా ఉండరు.   ఆంధ్రరాష్ట్రం నుండి వెళ్ళిన తెలుగు విద్యార్థులనే కాక స్టాఫ్ను కూడా ఎంతగానో ఆదరించేవారు.  .
ఆదివారాలైతే చెప్పనే అక్కరలేదు.   ఆ దిబ్బరొట్టె ఆహా.  .  .  .  తలుచుకుంటేనా.  “ కళ్ళు మూసుకొని తన్మయత్వంతో అంటున్న అతన్ని చూసి అందరూ నవ్వుకున్నారు.
“అమ్మ దగ్గర మనమంతా చాలా నేర్చుకోవాలి.   నా పెళ్ళయిన కొత్తల్లో ఎన్ని విషయాలు ఆమె దగ్గర నేర్చుకున్నానో తెలుసా నీలూ.   చాలా అదృష్టవంతురాలివి.   ఇటువంటి వారికి కోడలు అవడం ఏ జన్మలో చేసుకున్న పుణ్యమో!”
“అవును అమ్మా! మీ రచనా వ్యాసంగం కొనసాగిస్తున్నారా?” హఠాత్తుగా టాపిక్ ఆవిడవైపుకు మరలేటప్పటికి ఇంకా విస్తుపోయారు.
“చక్కిమామా! అమ్మ ఇప్పుడు చాలాపెద్ద బ్లాగర్ తెలుసా? నాన్న అమ్మకు చక్కటి ప్రోత్సాహం ఇస్తూ లాప్టాప్ ఇచ్చారు.   అమ్మకు అది మంచి కాలక్షేపం.   ఏషియన్ లిటరరీ ఆర్గనైజేషన్లో అమ్మ కవితలకు మంచి పేరు.   అంతే కాదు ఆన్లైన్ క్లాసస్ కూడా చాలాబాగా నడుస్తున్నాయి”
ఎప్పుడూ గదిలో కూర్చొని ఉంటే టివి చూస్తూ ఉంటారేమో అనుకుంటున్న నీలిమకు చిక్కుముళ్ళు ఒక్కొక్కటే విడిపోతున్నట్టు కనిపించింది.  .  .  .  .  .
“ఇద్దరమూ రిటైర్ అయ్యాక మా స్వగ్రామంలో పొలాల మధ్య ఒక ఫాంహౌజ్ కట్టుకొని ఇట్లా కాలక్షేపం చేస్తున్నాము చక్రీ.   రారమ్మని బలవంతం చేస్తే ఈ మధ్య నాలుగు నెలల క్రితమే ఇక్కడకు వచ్చాము.   వచ్చేవారం మళ్ళీ వెళ్ళాలి.   మా గొడ్డుగోదా మొక్కలు బెంగపెట్టేసుకుంటాయి.  ”
 “రాజు చెప్పేటంత గొప్పదాన్ని ఏమీ కాదులే.   చేసే చేయి తిరిగే కాలు అంటారు కదా.   నా టాపిక్ మీద మధ్యమధ్యలో పేపర్స్ రాయడం కొనసాగిస్తున్నాను.  ”
“చాలా సంతోషం అమ్మా.   మీరు నివురు కప్పిన నిప్పేనమ్మా.   ఇంక బయలుదేరుదామా బావా?”
“అయ్యో బయలుదేరటమేమిటి చక్కిమామా.   భోజనాలు చేసి పోదురు.  ”
“అవును మామయ్యా.   భోజనం చేసి పోండి.   ఇదిగో ఇప్పుడే స్విగ్గీలో ఆర్డర్ ప్లేస్ చేస్తాను.  ” మొబైల్ తీయబోతున్న నీలిమను ఆపి.
“అట్లాగే….  .   అయితే నాదొక షరతు.  ”
మొహాలు చూసుకున్నారు.
“అహా,  కంగారేమీ లేదు.   వచ్చిన నాలుగు నెలలకే జికెసార్ తన వ్యవసాయఫలం అనుకుంటాను లోపలికి వచ్చేముందే ఇంటి సందులో నవనవలాడుతూ చెట్లకు వంకాయలు కాసి కనిపించాయి.   ఈ రోజు అమ్మ చేత్తో గుత్తివంకాయ కూర కందిపచ్చడి పచ్చిపులుసు చేస్తే తిందామనిపిస్తోంది.
“ఏమిటండీ మీరు మరీను అమ్మను శ్రమపెట్టడం ఏమిటి? కావాలంటే నీలు సహాయం చేస్తే నేనే వండేస్తానులేండి.  ” భార్య గుర్రుమంటూంటే,
“అయ్యో ఇందులో శ్రమ ఏముందమ్మా.   అలవాటైన పనే.   నాన్నా రాజూ,  పో పోయి నువ్వు చక్రీ వంకాయలు కోసుకొని రండి.   ఈ లోగా అన్నీ సిద్దం చేస్తాను.  ” నవ్వుకుంటూ కొంగు నడుము చుట్టూ తిప్పి దోపుకొని వంటింటి వైపు దారితీసింది.
మాట్లాడుతున్న చక్రధర్ చటుక్కున లేచి బుక్షెల్ఫ్ లోంచి ఒక బుక్ తీసాడు.   “ఇదిగో బావా జికెసార్ రిసెర్చ్ పుస్తకం.   అందరమూ అదొక వేదంలాగా భావించి చదివే వాళ్ళము.   వెనక అట్టవైపు ఆయన గురించి వివరాలతో పాటు హుందాగా సూట్ వేసుకొని ఉన్న జికెగారి ఫోటో చూపిస్తూ,  “మీ వియ్యంకులకు ఎంతో పేరు ప్రతిష్టలు తెచ్చి పెట్టిన పుస్తకం.   అమ్మా నీలూ ఇన్నాళ్ళ నుండి నీ కంటబడలేదా?”
“నీ సబ్జెక్టుకు సంబంధించని పుస్తకాలతో అనవసరంగా షెల్ఫ్ నింపేస్తావెందుకు” అంటూ ఎప్పుడూ విసుక్కునే నీలిమకు ఏమనాలో పాలుపోలేదు.   అతి నాగరికంగా తయారయి కిట్టీపార్టీలు అంటూ తిరిగే తల్లికి వియ్యపరాలితో మాట్లాడాలంటేనే చిన్నతనంగా భావించేది.
                    ………….
“చూసావా స్వాతి,  మా అక్కయ్య బావల బుద్దులు ఇన్నేళ్ళొచ్చినా మారలేదు.   పెళ్ళిలో వియ్యాలవారిని ఎవరికీ పరిచయం చేయను కూడా లేదని మనవాళ్ళు చెప్పారు కదా.   వారి కట్టూబొట్టూ వీళ్ళకు చులకన అయిపోయింది.   అయినా వలువలతో విలువలు ఉండవని వీళ్ళకు ఎప్పటికి తెలుస్తుందో.  ” తిరుగు ప్రయాణంలో భార్యతో వేదనగా అన్నాడు చక్రధర్.
“అవునండీ నాకు ఈశ్వరచంద్ర విద్యాసాగర్ వృత్తాంతమే గుర్తు వచ్చింది.”
స్వామి వివేకానందుడు తన ప్రసంగంలో,  “ఉత్తర భారత దేశములో విద్యాసాగర్ నీడ సోకని నా వయస్సు కలవాడు ఎవ్వడూ లేడు” అన్నాడు.  ఈ తరం వాళ్ళకు ఆయన ఎవరో తెలియనంత మాత్రాన ఆయన గొప్పదనానికి ఏ లోటూ లేదు.  అట్లాగే జికెసార్.
                  ************************
రచన: డా.  కె. పద్మలత
నీలిమ స్కూల్కి వెళ్ళడానికి రడీ అయి టిఫిన్ బాక్సు బ్యాగులో పెట్టుకుంటూ ఆఫీసుకెళ్ళడానికి బయటికి వెళ్తున్న భర్త దగ్గరకొచ్చి ”ప్లీజ్ ! ఈ రోజు నన్ను స్కూల్ దగ్గర దించి మీరు వెళ్ళండి.  ఆటో అతను రానన్నాడు” అంది.
”వారానికి రెండు రోజులు రాడు అతను, మీరు గట్టిగా అడగరు.  సరే,  తొందరగా రా,  నాకు ఆఫీసుకు లేట్ అవుతుంది’
”వస్తున్నా!” అని ఇంటికి లాక్ వేసి బయలుదేరి స్కూటర్ మీద భర్త వెనకాల కూర్చుంది.  ఆమెను అరుణోదయ స్కూల్ దగ్గర దింపి అతను వెళ్ళిపోయాడు.
”ఈ రోజు లేటయిపోయింది.  అటెండెన్స్ రిజిష్టర్ ఉందో,  తీసేసారో” అనుకుంటూ ప్రిన్సిపల్ రూంలోకి ప్రవేశించి” గుడ్ మార్నింగ్ మేడమ్” అంది.
”గుడ్మార్నింగ్, ఏంటీ ఈ రోజు లేట్ . . . ”
”సారీ మేడమ్” అని అటెండెన్స్ రిజిష్టర్లో సిగ్నేచర్ చేసి బయటికొచ్చింది.
లంచ్‌టైమ్‌లో స్టాఫ్‌రూమ్‌లో ముగ్గురు,  నలుగురు ఒక టేబుల్ దగ్గర కూర్చొని లంచ్ చేస్తున్నారు.  నీలిమ తన టేబుల్ దగ్గరకొచ్చి తన ఫ్రెండ్స్ జయ,  మేఘనల కోసం వేయిట్ చేస్తూ కూర్చుంది.
ఈలోగా జయ హడావుడిగా లోపలికొచ్చి ఒక పత్రిక ఆమెచేతికిచ్చి ”ఈ సారి ‘మహిళ’ వార పత్రికలో నీ అభిమాన రచయిత జయరాం గారి వ్యాసం ఉంది,  చదువు” అంది.
”జయరాంగారి ఆర్టికలా? తప్పకుండా చదువుతా,  థాంక్యూ.  ఈ రోజు ఈవినింగ్ చదివి మేగజైన్ రేపు తెచ్చిస్తా,  స్కూల్లో చదివితే బాగుండదు” అంది.  మేఘన కూడా టేబుల్ దగ్గరకొచ్చి ”అబ్బ,  చాలా ఆకలిగా ఉంది,  ముందు లంచ్ చేసిన తర్వాత మాట్లాడుకుందాం” అంది.
ముగ్గురూ మాట్లాడుకుంటూ లంచ్ చేసారు.  వాళ్ళు ముగ్గురు మంచి ఫ్రెండ్స్,  నీలిమ,  జయ ఆ స్కూల్లో చేరి అయిదు సంవత్సరాలయింది.  మేఘన సంవత్సరం క్రితమే చేరింది.  కాని,  తొందరగానే వాళ్ళతో కలిసిపోయింది.  మిగతా టీచర్లందరూ వాళ్ళను త్రిమూర్తులు అంటారు.  ”అబ్బో, ఇప్పుడు నైన్త్ క్లాసు ”బి” సెక్షన్‌కి వెళ్ళాలి.  వాళ్ళకసలు డిసిప్లిన్ ఉండదు.  ఆ క్లాసు కెళ్ళాలంటేనే చిరాకు” మేఘన అంది.
ఇంతలో అటెండర్ వచ్చి ”మిమ్మల్ని ప్రిన్సిపల్ గారు పిలుస్తున్నారమ్మా” అని నీలిమతో చెప్పాడు.
నీలిమలేచి ప్రిన్సిపాల్ గారి రూంకెళ్ళింది.  ”మేడమ్, పిలిచారట” అంది.
”రా . . .  నీలిమా, కూర్చో” అని నీలిమ కూర్చోగానే ”ఈ నెలలో స్కూల్ ఆన్యువల్ డే ప్రోగ్రామ్స్ ఉన్నాయి కదా,  వాటి అరేంజ్మెంట్స్ గురించి మాట్లాడుదామని పిలిచాను” అని ”నువ్వు కల్చరల్ కమిటీ ఇన్చార్జ్‌వి కదా” అంది.
‘పిల్లలు ప్రోగ్రామ్స్ కోసం రిహార్సల్స్ స్టార్ట్ చేశారు.  గెస్ట్లను ఎవరినీ పిలవాలో ఎప్పుడూ మీరే డిసైడ్ చేస్తారు కదా అంది”.
”ఈసారి మరీ ఎక్కువగా కాకుండా ముగ్గురు, నలుగురిని పిలుద్దాం,  చైర్మన్‌గారు,  ఒక పొలిటికల్ పర్సన్ ఇంకా సోషల్ సర్వీస్లో పేరుపొందిన వాళ్ళనెవర్నయినా పిలుద్దాం.  నేనయితే ప్రొఫెసర్ జ్యోతీరాణి గారిని పిలుద్దామని అనుకుంటున్నాను.  ఆవిడ స్పీచ్ చాలా బాగుంటుంది.  స్టూడెంట్స్ని ఉత్తేజపరిచేలాగా ఎన్నో విషయాలను చెప్తారావిడ”
”మేడం,  ఇంతకు ముందు ఒకాసారి ఆవిడని పిలిచాము.  నిజంగా చాలా బాగా మాట్లాడారు.  కాని,  ఈసారి ఫేమస్ రైటర్ జయరాం గారిని పిలిస్తే బాగుంటుందేమో.  ఆయనకు మహిళలంటే చాలా గౌరవం.  మహిళా సమస్యల గురించి ఎన్నో వ్యాసాలు రాసారు.  మనది గర్ల్స్ స్కూలు కాబట్టి ఆయన చెప్పే విషయాలు వారికేమైనా ఉపయోగపడుతాయోమో”
నేను కూడా విన్నాను ఆయన గురించి,  ”ఏం చేస్తారాయన”
”బ్యాంకు ఆఫీసర్, చాలా సంస్థలు వారి సమావేశాలకు ఆయనను పిలుస్తారట”
”ఆయనెవరో నాకు తెలీదు, నువ్వే వెళ్ళి ఇన్వైట్ చేయి.  టూడేస్లో ఆహ్వానితుల లిస్ట్ ఫైనలైజ్ కావాలి. ”
”ఒకే మేడం, నేనే మన టీచర్స్‌ని ఎవరైనా ఒకరిని తీసుకెళ్ళి కలుస్తాను” అని సంతోషంగా బయటికొచ్చింది.  సాయంత్రం ఇంటికి వెళ్ళేముందు జయకు,  మేఘనకు ప్రిన్సిపల్గారు మాట్లాడిన విషయం చెప్పి,  రేపు సండే కదా.  జయరాంగారు కూడా ఇంట్లోనే ఉంటారేమో వెళ్ళి కలుద్దాం”.  అంది.  ”అలాగే, ఈ విషయం మా రఘుకు చెప్పాలి, ” అంది మేఘన.  రఘు,  ఆమె భర్త స్కూల్లో జరిగే ప్రతి విషయం అతనికి చెప్తుంది.  నీలిమ నవ్వి ”సరే చెప్పు” అంది.
జయ ”అమ్మో,  నాకు వీలవదు.  మా అత్తగారిని హాస్పిటల్కు తీసుకెళ్ళాలి,  మీరిద్దరూ వెళ్ళండి”
మేఘన ”ఆయన వ్రాసే ప్రతి ఆర్టికిల్ క్రింద మొబైల్ నంబర్ ఉంటుంది కదా.  ఫోన్ చేసి వెళ్దాం” అంది.
నీలిమ ”సరే,  నువ్వు ఫోన్ చెయ్యి,  నేను రేపు పదకొండు గంటలకల్లా మీ ఇంటికొస్తాను.  ఇద్దరం కలిసి వెళ్దాం” అంది.
మరునాడు ఆదివారం కావడంతో నీలిమ భర్త రవీంద్ర,  కూతురు శ్రీకృతి లీజర్‌గా,  టి. వి.  చూస్తూ కూర్చున్నారు.  నీలిమ హాడవుడిగా పనులు చేసుకోవడం చూసి ”ఏంటమ్మా ! ఈ రోజు హాలిడే కదా,  అంత తొందరెందుకు,  నువ్వు కూడా వచ్చి కూర్చో” శ్రీకృతి అంది.
”నాకంత తీరికెక్కడిది, తొందరగా పని పూర్తి చేసుకొని బయటికెళ్ళాలి”
”ఎక్కడికి” రవీంద్ర అడిగాడు,
”మీకు చెప్పలేదు కదా! ఈసారి స్కూలు ఆనివర్సరీకి నా అభిమాన రచయిత జయరాం గారిని పిలవాలనుకున్నాం.  అందుకే ఆయనను ఇన్వైట్ చేయడానికి వాళ్ళింటికి వెళ్తున్నాం” సంతోషంగా అంది.  నీలిమ.
”నీలూ, నీకెప్పటినుండో చెప్పాలనుకుంటున్నా,  అతడు నీవనుకున్నంత ఉదారస్వభావి,  స్త్రీలను గౌరవించేవాడు కాదని బయట కొందరు అనుకుంటారు.  వ్రాసేదానికి,  ప్రవర్తనకు పొంతన ఉండదని అంటారు”.
”ఊరుకొండి, ఎదుటివాళ్ళకు పేరు ప్రఖ్యాతులు వస్తే జీర్ణించుకోలేని వాళ్ళు చాలా మంది ఉంటారు.  అలాంటి వాళ్ళెవరో ఈ రూమర్ క్రియేట్ చేసి ఉంటారు.  అలాంటివి విని ఊరుకోవాలంతే” 	రవీంద్ర మాట్లాడలేదు.
నీలిమ అనుకున్నట్టుగానే పదకొండున్నరకల్లా మేఘన వాళ్ళింటికెళ్ళింది.  ”జయరాం గారికి కాల్ చేసావా, ఏమన్నారు” ఆత్రుతగా అడిగింది.
”పన్నెండు గంటల వరకు రమ్మన్నారు, వచ్చే ముందు కాల్ చేసి రమ్మన్నారు”
”సరే పద. .  మనం వెళ్ళేసరికి పన్నెండవుతుంది” అంది.  ఇద్దరూ కలిసి మేఘన టూవీలర్ మీద జయరాం గారిచ్చిన అడ్రసు ప్రకారం వాళ్ళింటికెళ్ళారు.  ఇంటి ముందు నిల్చొని మేఘన అతని నెంబర్కు కాల్ చేసింది.  ఎవరో ఒక ఆమె ఫోన్ లిఫ్ట్ చేసింది ”హలో,  ఎవరండీ”
”మేము జయరాం గారిని కలవడానికి వచ్చామండి, వచ్చే ముందు ఫోన్ చేసి రమ్మన్నారు”.
”ఆయన లేరండి, బయటికెళ్ళారు, ఎప్పుడొస్తారో తెలీదు”
”మేము మీ ఇంటి ముందే ఉన్నాం.  లోపలికొచ్చి వెయిట్ చేస్తాం” మేఘన అంది.
రెండు నిమిషాల తర్వాత డోర్ ఓపెన్ చేసి ఆమె ”లోపలికి రండి” అంది.  ఆమెకు సుమారు ముప్పై అయిదు సంవత్సరాలుంటాయేమో.  అందంగానే ఉంది,  కాని,  ముఖంలో ఉదాసీనత కొట్టొచ్చినట్టు కనిపిస్తుంది”
”సార్ ఎక్కడికి వెళ్ళారండి”
”తెలీదు”
”మీరు చాలా అదృష్టవంతులండి,  సార్ లాంటి భర్త దొరకడం మీ అదృష్టం.  వారికి మహిళలంటే అపారమైన గౌరవమని వారి వ్యాసాలు చదివినా,  ఉపన్యాసాలు,  విన్నా అర్థమైపోతుంది’ నీలిమ అంది.
ఆమె నవ్వి లోపలికి వెళ్ళింది.  కానీ ఆ నవ్వులో ఏదో తేడా కనిపించింది.  అయిదు నిమిషాలైనా ఆమె బయటకు రాలేదు.
మేఘనలేచి ”మేడమ్,  మాకు కొంచెం పనుంది,  బయటకు వెళ్ళి మళ్ళీవస్తాం” ఆమె బయటకు రాలేదు.  లోపలినుండే ”అలాగే” అంది.
ఇద్దరూ బయటకొచ్చి దగ్గరలో ఉన్న సూపర్మార్కెట్లో అవసరమైన కొన్ని వస్తువులు కొనుక్కొని మళ్ళీ వెళ్ళారు.
జయరాంగారి ఇంటికెళ్ళి బెల్ కొడ్తాం అనుకునేలోగా లోపలి నుండి గట్టిగట్టిగా మాటలు వినిపిస్తున్నాయి.
”సండే కదా చికెన్ వండలేదా” మగగొంతుక
”లేదు, ఈ రోజు ఒంట్లోబాలేదు, నీరసంగా ఉంది” ఆమె గొంతుక.
”ఏం మాయరోగమొచ్చింది, తిండి బానే తింటున్నావు కదా, ”
”అలా అనకండి, నాలుగైదురొజుల నుండి ఎందుకో నీరసంగా ఉంటుంది,  పని చేయాలనిపించట్లేదు,  డాక్టర్కి చూపించుకోవాలి”.
”రోజంతా ఇంట్లోనే పడి ఉంటున్నావు కదా,  నీరసం దేనికి,  వేషాలు కాకపోతే”
”నేను ఉద్యోగం చేస్తా అన్నాను.  మీరే ఒప్పుకోలేదు”.
‘ఆఁ. .  నీ ముఖానికి ఉద్యోగంఒకటి.  ఆ సాకుతో వాడితో,  వీడితో కబుర్లు చెప్పుదామనుకుంటున్నావా”
‘ఛీ . . .  అలా మాట్లాడకండి.  వినడానికే అసహ్యంగా ఉంది”
‘ఏం,  మాటకు మాట జవాబిస్తున్నావు,  భర్త అనే గౌరవం లేదు.  అసలు నిన్ను కాదే,  నిన్నిలా పెంచిన మీ అమ్మననాలి.  అది సవ్యంగా పెంచితే నువ్విలా ఉండేదానివి కాదు”.
”పెద్దావిడని అదీ, ఇదీ అంటారా,  ఇదేనా మీ సంస్కారం”
”ఏయ్,  నోర్ముయ్,  నాకే నీతులు చెప్తున్నావా”
ఆ మాటలు వినలేక మేఘన కాలింగ్బెల్ గట్టిగా నొక్కింది.
జయరాం వచ్చి తలుపు తీసాడు.  ”సార్,  మేము అరుణోదయ స్కూల్ టీచర్స్మి.  మీకు ఫోన్ నేనే చేసాను”
”ఆఁ. .  రండి . . .  రండి,  కూర్చొండి”
నీలిమ మేఘనవైపు చిరాగ్గా చూసి ఇబ్బందిగా కూర్చింది,
”ఇందాక వచ్చాం,  మీ మిసెస్ మీరు లేరని చెప్పారు,  ఆవిడెందుకో చాలా నీరసంగా ఉన్నారు.  ఇబ్బంది పెట్టడం ఇష్టం లేక మళ్ళీ వస్తామని చెప్పి వెళ్ళాం”
”ఔనట, తను చెప్పింది,  ఫుడ్ సరిగ్గా తీసుకోదండి,  ఎంత చెప్పినా వినదు,  పోనీ వంటకెవరినైనా పెట్టుకోమంటే అది కూడా వినదు.  ఆమె గురించే నా బెంగంతా” జయరాం అన్నాడు.
నీలిమకు అతన్ని చూస్తే అసహ్యమేస్తుంది,  ముళ్ళమీద కూర్చున్నట్టుగా ఉంది,  మేఘన వైపు చూసి ”వెళ్దామా” అంటూ లేచి నిల్చుంది.
”అదేంటి, ఆన్యువల్డే అన్నారు.  ఏం చెప్పలేదు.  నిజానికి నేను చాలా బిజీగా ఉన్నాను,  కాని,  మీరు డేట్ చెప్తే మిగతా ప్రోగ్రామ్స్ కాన్సిల్ చేసుకోవడానికి ప్రయత్నిస్తాను”.
”ఇంకా డేట్ డిసైట్ అవలేదండి, తర్వాత మీకు ఇన్ఫాం చేస్తాం,  ముందుగా మిమ్మల్ని పరిచయం చేసుకోవాలని వచ్చాం,  థాంక్యూ” అని ”మేడం మేం వెళ్ళొస్తాం” అని లోపలి ఆమెకు వినిపించెటట్టు చెప్పి బయటకు నడిచింది,  నీలిమ.
బయటికొచ్చాక ”అదేంటి అలా సడెన్గా లేచి బయటికి వచ్చేసావు” మేఘన అంది.
”అతడు భార్యతో మాట్లాడింది విన్నాక అతడంటే అసహ్యం వేస్తుంది.  అసలు లోపలికి వెళ్ళాలనిపించలేదు.  నువ్వే బెల్ కొట్టావు.  ”బెల్ కొడ్తే ఆమెను తిట్టడం ఆపేస్తాడని అనిపించింది” మేఘన అంది.
”సరే,  రేపు మాట్లాడుకుందాం.  నన్ను ఇంటిదగ్గర దించు’ మేఘన ఆమెను ఇంటి దగ్గర దింపి వెళ్ళిపోయింది.
ఇంట్లోకి వెళ్ళగానే రవీంద్ర ”ఏమయింది,  వస్తా అన్నాడా నీ అభిమాన రచయిత” అన్నాడు.
”ఇప్పటి నుండి అతడేం నా అభిమాన రచయిత కాదు’,  అయినా అతడి గురించి మీరు చెప్పింది కరెక్టే” అని జరిగిందంతా చెప్పింది.  ”అయినా, మహిళల గురించి అంత బాగా వ్రాసేవాడు అలా మాట్లాడమేంటి? మేక వన్నె పులి” అంది.
”వదిలెయ్ ఆ విషయం.  వంద మందిలో ఒకళ్ళు అలాంటివాళ్ళు ఉంటారు.  వాళ్ళు వ్రాసింది చదవాలే తప్ప పిచ్చి అభిమానం పెంచుకోకూడదు.  సమాజానికి నిజంగా సేవ చేసే రచయితలు,  రచయిత్రులు ఎంతో మంది ఉన్నారు.  లంచ్ చేద్దాం,  ఫ్రెష్ అయి రా . . . ” నీలిమ భర్త వైపు అభిమానంగా చూసి రూంలోకి వెళ్ళింది.
మరునాడు ప్రిన్సిపల్ని కలిసి ”మేడం జయరాంగారు కొంచెం బిజీగా ఉన్నట్టున్నారు,  ప్రయత్నిస్తా అన్నారు.  అయినా,  ఆలోచిస్తే మీరు చెప్పినట్టుగా ప్రొఫెసర్ జ్యోతీరాణి గారిని పిలిస్తేనే బాగుంటుందని అనిపిస్తుంది.  పిల్లలకు ఉపయోగపడే విషయాలు చెప్తారు.  వాళ్ళు కూడా సంతోషిస్తారు అంది”.
”సరే,  నా ఫ్రెండే కదా,  నేను ఫోన్ చేస్తానామెకు”
”థ్యాంక్యూ మేడమ్”
మధ్యాహ్నం లంచ్టైంలో నీలిమ స్టాఫ్రూంకెళ్ళేసరికి జయ,  మేఘన కూర్చొని ఉన్నారు.  ”ఏంటి,  నిన్న ఏదో విచిత్రం జరిగిందట” జయ అడిగింది.
”చిత్రం లేదు, విచిత్రం లేదు,  అతనికి మహిళలను గౌరవించే సంస్కారం ఉందనుకున్నాను.  కాని అది మేడిపండు సంస్కారమని అర్థమయింది”
”మేడిపండు సంస్కారమా? అదేం కొత్త పదం” మేఘన నవ్వింది.
”చిన్నప్పుడు ”మేడిపండు చూడమేలిమై ఉండును, పొట్టవిప్పి చూడ పురుగులుండు” అనే వేమన పద్యం చదువుకోలేదా.  అతడు కూడా బయటకు నీటుగా తయారై,  స్త్రీ జనోద్ధరణ గురించి వ్యాసాలు వ్రాస్తూ,  ఇంట్లో మాత్రం భార్యను దారుణంగా తిడుతున్నాడు.  అత్తగారిని కూడా అదీ,  ఇదీ అని మాట్లాడుతున్నాడు.  దానినే నేను ‘మేడిపండు సంస్కారం’ అంటున్నాను.
మేఘన ”మేడిపండు సంస్కారం” అని ”కొత్తగా ఉంది.  దీని గురించి మా రఘకు చెప్పాలి” వ్యంగ్యంగా అంది.  జయ,  నీలిమ నవ్వుకున్నారు.
——————————–
రచన: జి. యస్ సుబ్బలక్ష్మి
	 అప్పటికింకా కరోనా మన దేశంలోకి ప్రవేశించలేదు.  అసలు లాక్ డౌన్ అన్నమాటే సామాన్య జనాలకు తెలీని రోజుల్లో ఒక డబ్బున్నవాళ్ళబ్బాయికి పెళ్ళి కుదిరింది.
 ఇంకేముందీ. .  మామూలువాళ్ళే ఉన్న ఒక్క అబ్బాయి పెళ్ళీ,  అమ్మాయిపెళ్ళీ ధూమ్ ధామ్ గా చేసేస్తున్న ఆ రోజుల్లో బాగా డబ్బున్న మన రాజా పెళ్ళి ఇంకెంత ఘనంగా చెయ్యాలీ అనుకుంటూ ఎంగేజ్ మెంట్ అవగానే అప్పటికే మరుగున పడిపోయిన సాంప్రదాయాలని తిరగతోడి అయిదురోజులపెళ్ళికి పక్కాగా ప్లాన్ చేసుకున్నారు ఇరువైపుల పెద్దలూ.
 మన సాంప్రదాయమైన పందిరిరాట వెయ్యడం,  పెళ్ళికూతుర్ని చెయ్యడంతో పాటు ఉత్తరాది సాంప్రదాయమైన సంగీత్,  మెహందీలు కూడా ప్రోగ్రామ్ లో చేర్చేసేరు.
 అంతటితో ఊరుకోలేకపోయేరు కాబోయే అత్తగార్లు నలుగురూ.  అత్తగార్లు నలుగురూ అంటే పెళ్ళికొడుకు తల్లి అయిన వాణికి మిగిలిన ముగ్గురూ అంటే రుక్మిణి,  సంధ్య,  పద్మ కజిన్స్.  అక్కచెల్లెళ్ళ పిల్లలు.  వయసు కూడా వారి ఒక్కొక్కరి మధ్య ఏడాదీ,  రెండేళ్ళూ మాత్రమే తేడా వుండడంతో వాళ్ళ నలుగురిమధ్య చాలా స్నేహం.  నలుగురూకూడా చాలా చురుకైనవాళ్ళు.  చదువులూ,  సంగీతాలూ,  ఆటలూ,  తెలివితేటలూ అన్నీ కలిస్తే వాళ్ళే.  వాళ్ళు ఎప్పుడూ ఉత్సాహంగా ఉంటూ,  చుట్టూ వున్నవాళ్లందర్నీకూడా అంత ఉత్సాహంగానూ ఉంచేవాళ్ళు.  అలాంటి జట్టులో పెద్దదైన వాణక్కకొడుకు పెళ్ళంటే మిగిలిన కజిన్స్ కి ఎంత ఉత్సాహం ఉంటుందీ! అందుకే పెళ్ళిసమయంలో జరిగే ప్రతి కార్యక్రమంకూడా ఎంతో అందంగా,  సరదాగా,  హాయిగా ఉండేలా ప్లాన్ చేస్తున్నారు వాణీతో కలిసి.
అందరికన్న చిన్నదైన పద్మ దీనికోసం ఒక కొత్త ప్రపోజల్ పెట్టింది అక్కల ముందు. .
 “ఈ సంగీత్ లో సినిమాపాటలకి డాన్సులు చెయ్యడం వగైరాలన్నీ సరే. .  కానీ కాబోయే కోడలు ఎంత తెలివైనదో తెల్సుకోడానికి మనం అత్తలం నలుగురం కల్సి సరదాగా ఒక పజిల్ ఇస్తే ఎలా ఉంటుందీ. .  కాబోయే కోడలు బుర్ర ఎంత చురుకైందో ఇట్టే తెల్సిపోతుంది” అంది.
 ఇలాంటివన్నీ అంటే ఆ నలుగురికీ మహా ఇష్టం.  చిన్నప్పట్నించీ అందరూ ఆడుకునే ఆటలు కాకుండా రాజకుమార్తెని మాంత్రికుడు ఎత్తుకుపోతే రాజకుమారుడు వెళ్ళి విడిపించడం,  పేద్ద పడవలో ప్రయాణాలు చేస్తూ మధ్యలో తుఫానుకి ఏదో దీవి చేరుకోడం లాంటి కొత్త కొత్త ఆటలు కనిపెట్టి ఆడుకునేవారు.  అందుకని పద్మ ప్రపోజల్ కి వెంటనే ఆమోదించేసేరు మిగిలినవాళ్ళు.  కానీ కొత్త పజిల్ అంటే ఏమిటీ అన్నది తేల్చుకుందుకు వాళ్ళు నలుగురూ మల్లగుల్లాలు పడి ఆఖరికి ఒకదానికి సెటిలయ్యేరు.
  ఇంతకీ ఆ పజిల్ ఏమిటంటే ఈ కజిన్స్ నలుగురికీ రెండుమూడేళ్ళ తేడాతో మగపిల్లలున్నారు.  అందరూ అప్పటికే ఉద్యోగాలు చేస్తున్నారు.  అందులోనూ ఈ పెళ్ళికోసం నలుగురూ ఒక్కలాంటి సూట్లే కుట్టించుకున్నారు.  ఆ సూట్లు వేసి నలుగురి ఫొటోలూ తీసి పెట్టుకున్నారు అక్కచెల్లెళ్ళు.  ఆ నాలుగు ఫొటోలూ ఒకవైపూ,  వారి చిన్నప్పుడు నెలల పిల్లలుగా అంటే బేబీలుగా ఉన్న ఫొటోలు ఇంకోవైపూ గజిబిజిగా పెట్టేసి,  పెళ్ళికూతురు రమ్యని ఎవరు బేబీ ఫొటో ఏదో మేచ్ చెయ్యమని పజిల్ పెడదామని వీళ్ళ ఉద్దేశ్యం.  ఈ పజిల్ కనక పెళ్ళికూతురు సవ్యంగా పరిష్కరిస్తే తమకి తగ్గ కోడలు వచ్చిందని మురిసిపోవాలని వాళ్ళ అభిప్రాయం.  తమకొచ్చిన ఇంత మంచి ఆలోచనకి మురిసిపోయి ఒకరినొకరు అభినందించేసుకున్నారు అక్కచెల్లెళ్ళు.
  ఆరోజు ఉదయాన్నే ఆడపెళ్ళివారూ,  మగపెళ్ళివారూ ఫంక్షన్ హాల్లో దిగేరు.  వెంటనే స్నాతకం చేసేసుకున్నారు మగపెళ్ళివారు.  ఇటువారూ,  అటువారూ ఒకరినొకరు పరిచయం చేసేసుకున్నారు.  మరింక సాయంత్రం ఎదురుసన్నాహం వరకూ ఖాళీయే.  అదే సరైన టైమనుకున్న వాణీ,  కజిన్సూ ఆడపెళ్ళివారికీ,  మగపెళ్ళివారికీ కూడా చుట్టరికం వున్న ఓ మధ్యవర్తిలాంటి ఆవిణ్ణి పిలిచేరు.  తామిలా కాబోయే కోడలికి చిన్న పజిల్ లాంటిది ఇస్తామనీ,  దాన్ని పెళ్ళికూతురు సాల్వ్ చెయ్యగలదో లేదో చూస్తామనీ చెప్పేరు.  ఆ మధ్యనున్న చుట్టపావిడ పేరు భ్రమరాంబ.
 భ్రమరాంబ వీళ్లని హెచ్చరించింది.  తరాలు మారుతున్నకొద్దీ తెలివితేటలు పెరుగుతున్నాయనీ,  ఈ తరం అమ్మాయి,  అందులోనూ అన్నింటిలోనూ ఫస్ట్ న వచ్చే అమ్మాయి ఎలాంటి పజిల్ అయినా ఇట్టే సాల్వ్ చేసేస్తుందనీ,  వీళ్ళ పెద్దరికానికి భంగం కలుగుతుందేమోననీ చెప్పింది.
 వాణీ ఈ మాటకి మహదానందపడిపోయింది.  “అంతకన్నానా. .  నా కోడలు అంటే నా వారసురాలు నన్ను మించిందయితే ఎంత సంతోషం. ” అంటూ ఈ పజిల్ విషయం పెళ్ళికూతురు రమ్యకి చెప్పి రమ్మని పంపించింది.
 పెళ్ళికూతురు రమ్య భ్రమరాంబ తెచ్చిన సందేశం వింది.  ఒక్కసారి ఆలోచించింది.  నెలల పిల్లలప్పుడు బేబీలందరూ ఇంచుమించు ఒకలాగే ఉంటారు.  కాస్త పెద్దయితే కానీ పోలికలు పైకి తేలవు.  కాస్త ఆలోచించింది రమ్య.  కాబోయే అత్తగార్లముందు ఓడిపోదల్చుకోలేదు.  అందుకే వెంటనే భ్రమరాంబతో అంది. .
 “అలాగేనండీ. . దానిదేవుందీ. .  ఇట్టే పట్టేస్తాను.  కానీ నాదీ ఒక పజిల్ ఉంది.  మరి దాన్ని వాళ్ళు సాల్వ్ చేస్తారా!” అనడిగింది.  ఇది వింటున్న చుట్టుపక్కలవాళ్ళు కాస్త ఖంగారుపడ్దారు.  అసలే మగపెళ్ళివారు.  ఏం తప్పు పట్టుకుంటారో అనుకున్నారు.  కానీ భ్రమరాంబ వాళ్ళని సమాధానపరిచింది.  అత్తగార్లు నలుగురూ అలా కోపగించుకునే మనుషులుకాదనీ,  సరదా మనుషులనీ,  రమ్య అడిగిన విషయం స్పోర్టివ్ గా తీసుకుంటారనీ వాళ్లని సమాధానపరిచి,  రమ్య ఇచ్చే పజిల్ ఏమిటో చెప్పమంది.
 “అదేనండీ. .  వాళ్ల దారిలోనే నేనూ నడుస్తాను.  వాళ్ళు బేబీ ఫొటోలతో ఇప్పుడు వచ్చిన పెళ్ళికొడుకునీ,  తమ్ముళ్ళనీ మేచ్ చెయ్యమన్నారు కదా… అలాగే నేను ఇప్పుడు పెద్దవాళ్ళయిపోయిన మా అమ్మమ్మ తాతగారు,  నాన్నమ్మ తాతగారు ఇంకా వాళ్ల ఇద్దరి వియ్యంకులూ కలిసి మొత్తం ఈ నాలుగుజంటల ఇప్పటి ఫొటోలూ,  వాళ్ల పెళ్ళినాటి ఫొటోలూ పెడతాను.  వాళ్లందరినీ పొద్దున్న స్నాతకం అవుతున్నప్పుడు మా అమ్మగారు వాళ్లకి పరిచయం చేసేరు.  ఇంకా కావాలంటే ఈ హాల్లోనే కూర్చునున్నారు జంటలుగా.  వాళ్ళ పెళ్ళినాటి ఫొటోలూ,  ఇప్పటివీ వాళ్ళు పెట్టినట్టే నేనూ గజిబిజిగా పెడతాను.  వాటిని మేచ్ చెయ్యగలరేమో అడిగిచూడండి. ”
 చుట్టూ వుండి వింటున్న చుట్టాలు రమ్య తెలివితేటలకి తెల్లబోయేరు.  భ్రమరాంబ కయితే ఈ పోటీలో తను మధ్యవర్తి అయినందుకు బలే సంతోషంగా అనిపించింది.  అస్సలు ఆలస్యం చెయ్యకుండా రమ్య చెప్పిన విషయాన్ని వాణీకీ,  ఆమె కజిన్స్ కీ చేరవేసింది.
 విన్న వెంటనే తెల్లబోయేరు అత్తగార్లు నలుగురూ.  వెంటనే తేరుకుని రమ్య తెలివితేటలకి మురిసిపోయేరు.  కాబోయే కోడలిచ్చిన పజిల్ ని పరిష్కరిస్తామని ఆమోదం తెలిపేసేరు.
 అంతే. .  వెంటనే వాళ్ళ పిల్లలు బేబీలుగా వున్నప్పటి ఫొటోలూ,  ఇప్పుడు సూట్ వేసుకుని తీయించుకున్న ఫొటోలూ వాణీ స్మార్ట్ ఫోన్ నుంచి రమ్యకి పంపించేసేరు.  రెండో నిమిషంలో వాణి ఫోన్ కి రమ్య దగ్గర్నుంచి హాల్లో కూర్చున్న నాలుగుజంటల ఫొటోలూ,  నాలుగు పాత పెళ్ళిఫొటోలూ వచ్చేసేయి.  ఇంక ఆ ఫొటోలని పెద్దవి చేసుకుని పోలికలని గుర్తుపట్టడం మొదలెట్టేరు అక్కచెల్లెళ్ళు నలుగురూ.
 అదనుకున్నంత సులభంగా తేలే వ్యవహారంలా కనిపించలేదు వాళ్లకి.  ఎందుకంటే పొద్దున్న స్నాతకం జరుగుతున్నప్పుడు అక్కడికి రమ్య అమ్మమ్మ తాతగారూ,  నాన్నమ్మ తాతగారూ,  వాళ్లతో పాటు వారి వియ్యంకులంటూ మరో ఇద్దరు దంపతులనీ పరిచయం చేసింది రమ్య తల్లి.  అప్పుడేదో పెద్దవారు కదా అని నమస్కారాలు పెట్టేసి,  ఇంకొంచెం గౌరవం ప్రదర్శిస్తూ వాళ్లకి బొట్టూ,  తాంబూలాలూ ఇచ్చేరు.  ఇప్పుడు వాళ్లని వాళ్ల పెళ్ళినాటి ఫొటోలతో మేచ్ చెయ్యడమంటే కొంచెం కష్టమే అనిపించింది.
“ఎందుకే అక్కా భయం. .  ఆ నాలుగు జంటలూ హాల్లోనే ఉన్నారాయె.  ఇంకోసారి వెళ్ళి జాగ్రత్తగా చూసొస్తే సరీ. . ” అంది పద్మ.
“చూసి రావడం సమస్య కాదిక్కడ.  ఇప్పుడెలా ఉన్నారో చూస్తావు… కానీ ఇంచుమించు యాభైయేళ్ళక్రితం అంటే వాళ్ళ పెళ్ళిళ్ళనాటికి వాళ్ళెలా ఉన్నారో కనిపెట్టాలి. .  అదీ ఇక్కడ సమస్య. . ” అంది రుక్మిణి.
 “అంతేకాదు . .  యాభైయేళ్ళక్రితం ఫొటోలు బ్లాక్ అండ్ వైట్ లో ఉంటాయి.  ఆ రోజుల్లో లైటింగులూ అవీ సరిగ్గా కూడా ఉండేవి కాదు.  అలాంటి ఫొటోల్లో పోలికలు పట్టుకోవడం మాటలేంటీ. . ” అంది సంధ్య.
“ఆ మాటకొస్తే మనం ఇచ్చినది మటుకు మామూలు పజిలా! చిన్నప్పుడు నలుగురి బేబీ ఫొటోలూ ఇంచుమించు ఒక్కలాగే ఉన్నాయి కదా! అంత తేలికేం కాదు కనుక్కోవడం. . ” అంది పద్మ.
రుక్మిణి కాస్త ఆలోచిస్తూ,  “అతి తెలివికి పోయి మనం తీసిన గోతిలో మనవే పడం కదా!” అంది నెమ్మదిగా.
పద్మ ఛర్రుమని లేచింది.  “ఏంటక్కా అంత నీరసపడిపోతావ్.  ఆమాత్రం కనుక్కోలేమా. .  నీకెందుకు నేను కనిపెట్టేస్తాగా. . ” అని ధైర్యం చెప్పింది.
 మొత్తానికి ఎలాగైనా సరే రమ్య పెట్టిన పజిల్ సాల్వ్ చేసి కోడలికన్న తెలివిగలవార మనిపించుకోవాలని నలుగురు అక్కచెల్లెళ్ళూ నిర్ణయించేసుకున్నారు.  మరోసారి ఆ నాలుగుజంటలనీ పరీక్షగా చూద్దామని మళ్ళీ హాల్లోకి వెళ్ళేరు.  అక్కడ ఆ నాలుగుజంటలూ గుండ్రంగా కుర్చీలు వేసుకుని తీరుబడిగా కబుర్లు చెప్పుకుంటూ కూల్ డ్రింకులు తాగుతున్నారు. .
 బలే మంచి సమయమూ అనుకుంటూ అక్కడికి చేరి వాళ్లతో కబుర్లు మొదలెట్టేరు అక్కాచెల్లెళ్ళు.
వాళ్ళు ముందే ఎవరేం గమనించాలో పంచేసుకున్నారు.  వాణి ఎత్తూ,  రంగూ చూసేట్టూ,  రుక్మిణి కట్టు,  బొట్టూ గమనించేట్టూ,  సంధ్య మాటా,  తీరూ పట్టుకునేట్టూ,  పద్మ భార్యాభర్తలమధ్యగల పోలికలని పోల్చుకునేటట్టూ అనేసుకున్నారు.
 పైకి కబుర్లు చెపుతున్నట్లున్నా మొత్తం ఎనిమిది కళ్ళతోనూ ఆ నాలుగుజంటల పోలికలనూ మనసులో నిక్షిప్తం చేసేసుకుంటున్నారు.  వాళ్ల రంగేమిటో,  ఎంత ఎత్తున్నారో,  ముక్కు సూటిగా వుందో లేకపోతే చలివిడిముద్దలా తప్పడగా వుందో,  పెదాలు సన్నగా వున్నాయో లేక బండ పెదవులో,  కళ్ళు సోగగా వున్నాయో లేక చింతాకుల్లాగ చిన్నగా వున్నాయో లాంటివాటితో పాటు వాళ్ళు బట్టలు వేసుకున్న తీరూ,  ఆడవాళ్లైతే జుట్టు ఎలా కట్టుకున్నారో దగ్గర్నించి ప్రతి చిన్నదీ చాలా సూక్ష్మంగా గ్రహించేసేరు.
  అంతేకాకుండా వాళ్లని జంటలుగా కూడా బాగా గుర్తుపెట్టుకున్నారు.  ఒక జంటయితే అమితాబ్ జయబాధురీలా వుంటే ఇంకో జంట చంద్రమోహన్,  ప్రభల్లా వున్నారు.  ఒక మగాయన నల్లగా బొగ్గులా వుంటే ఆయన భార్య చందమామంత తెల్లగా వుంది.  అన్ని వివరాలూ,  విశేషాలూ కనుక్కుని,  రూమ్ కి వెళ్ళి పెళ్ళికూతురు రమ పంపించిన వాళ్ల పెళ్ళప్పటి ఫొటోలు ముందు పెట్టుకుని చర్చలు మొదలుపెట్టేరు.
 ఒకరినొకరు అవుననుకుంటూ కాదనుకుంటూ,  కారణాలు చూపించుకుంటూ,  కాదు కాదని వప్పేసుకుంటూ నానా మల్లగుల్లాలు పడి ఆఖరికి ఒక నిర్ణయానికి వచ్చేరు.
ఇంతలో మధ్యవర్తి భ్రమరాంబ అక్కడికి “ఎక్కడిదాకా వచ్చేరూ!” అంటూ నవ్వుకుంటూ వచ్చింది.
పద్మ ఆవిడతో గర్వంగా అంది. .  “ఇదిగో. .  మా పజిల్ పూర్తి చేసేసాం.  రమ్యకి ఇంకా ఎంత టైమ్ పడుతుందో కనుక్కురండి. . ” అంది గర్వంగా వాణీ స్మార్ట్ ఫోన్ లో తాము సాల్వ్ చేసిన జంటల ఫొటోలు చూపిస్తూ. .
భ్రమరాంబ నవ్వుతూ “మీ కోడలు మీరు ఫొటోలు పంపిన రెండో నిమిషంలోనే నాకు జవాబు పంపించేసింది. . ”
తెల్లబోయేరు ఆ అత్తగార్లు నలుగురూ. .  “అంత తొందరగా ఎలా కనిపెట్టేసిందీ!” అంది పద్మ కుతూహలంగా.
  “నేనెప్పుడో చెప్పేను కదా. .  ఈ తరం వాళ్ళు మనకంటె ఓ అడుగు ముందుంటారనీ. . మీరు పిల్లల ఫొటోలు పంపకముందే రమ్య తన మొబైల్ లో ఒక యాప్ డౌన్ లోడ్ చేసేసుకుందిట.  అదేంటంటే బేబీల ఫొటోలు కనక అందులో పెడితే వాళ్ళు పాతికేళ్ళొచ్చేక ఎలా కనపడతారో చూపిస్తుందిట ఆ యాప్.  ఇలా మీరు బేబీల ఫొటోలు పెట్టడమేవిటీ. .  అలా రమ్య ఆ యాప్ లోకి వెళ్ళిపోయి నలుగురి బేబీలవీ పెద్దవాళ్లయేక ఎలా వుంటారో చూసేసి,  వాళ్లని మేచ్ చేసేసింది. . ” అంది భ్రమరాంబ.
“తూచ్. .  ఇది చీటింగ్ అవుతుంది.  మేమొప్పుకోం. ” గట్టిగా అంది సంధ్య.
“మేచ్ చెయ్యమన్నారు కానీ యాప్ వాడకూడదని మీరేం నియమాలు పెట్టలేదుగా. .  అందుకని రమ్య చేసింది తప్పులోకి రాదు.  ఈ పజిల్ సాల్వ్ చెయ్యడంలో మీకన్న రమ్యే ముందుందన్న సంగతి మీరు ఒప్పుకోక తప్పదు. ” అంది నవ్వుతూ భ్రమరాంబ.
ఇంతలో అక్కడికి అమ్మ,  అమ్మమ్మలతో కలిసి రమ్య వచ్చింది.
“సారీ అండీ. .  యాప్ వాడి పజిల్ సాల్వ్ చెయ్యడం తప్పే.  అది చెపుదామనే వచ్చేను. ” అంది నెమ్మదిగా ఎదురుగా కూర్చున్న నలుగురు అత్తగార్లతోనూ.  రమ్య వినయానికి ముగ్ధులైపోయేరు ఆ కాబోయే అత్తగార్లు.
నవ్వుతూ లేచి అక్కడే వున్న స్వీట్ రమ్య నోటికి అందిస్తూ,
“తెలివైన కోడలు వినయంగ వుంటే చెల్లెమ్మా. .  ఓ చెల్లెమ్మా
 మన ఇంటికింక లోటేమి లేదమ్మా.  ఆహూ. .  ఊహూ. . ఆహూ…ఊహూ. . ”
అని చెల్లెళ్ళని ఉద్దేశించి ఘంటసాలవారి అత్తాకోడళ్ల పాట అందుకుంది అత్తగారు కాబోతున్న వాణి.  
******
రచన: లక్ష్మీ రాఘవ
“నేను,  నా ఫ్రెండ్స్ ఏదైనా కలిసి వ్యాపారం చేద్దామని అనుకుంటున్నాము నాన్నా” ఇంజనీరింగ్ పూర్తి చేసిన కొడుకు రాహుల్ మాటలకు జవాబుగా తండ్రి ఆదినారాయణ
“అంతే చేయలేమో.  ఈ కరోనా టైమ్‌లో వుద్యోగాలు దొరికేది కష్టం.  నీకా కాంపస్ సెలెక్షన్ రాలేదు.  ఇంట్లో కూర్చోవడం కంటే మీ ఫ్రెండ్స్అందరూ కలిసి ఒక నిర్ణయానికి రండి.  డబ్బు విషయం ఆలోచిస్తాను” అన్నాడు.
“స్టార్ట్ అప్ కంపెనీల గురించి ఇన్ఫోర్మేషన్ కలెక్ట్ చేసుకుంటున్నాము.  ఈ రోజు సాయంకాలం కానఫరెన్స్ కాల్ చేసి అందరి ఐడియాలు ఎలావున్నాయో మాట్లాడుతాము” అని అన్నాడు. 
*******
కోవిడ్ రావటం ఒక భయాన్ని తెచ్చింది.  బంధాలు,  ఖర్చులు చాలా కోణాలలో చూపుతూ ఎన్నో నేర్పింది.
లాక్ డౌన్ తో తప్పనిసరిగా ఇంట్లోనే అందరూ కలిసి వుండడంతో ఒకరినొకరు అర్థం చేసుకునే అవకాశం దొరికింది.
ఆ నెలలోనే హెడ్మాస్టర్ గా రిటైర్ అయిన ఆదినారాయణకు ఇంట్లో ఇంజనీరింగ్ పూర్తి చేసిన కొడుకు.  పెళ్లి కావాల్సిన కూతురు ఎంతో భారంగా అనిపిస్తున్నారు.  కూతురు శిరీష పెళ్లి కోసం భార్య ఆరునెలలుగా పోరుతూనే వుంది.  చదువంటే ఇష్టం లేని శిరీష,  కష్టం మీద డిగ్రీ పూర్తి చేసినా,  ఇష్టంగా సంగీతం నేర్చుకునేది.  కరోనాతో ఆన్లైన్ క్లాసెస్ లో సంగీతం నేర్చుకుంటోంది.  ఆమె సంగీతం మీద మోజు చూపడం ఆయనకు అస్సలు ఇష్టం కాలేదు.  కానీ శిరీషకు చదువు ఎప్పుడూ దూరమే.  ఆమె సంగీతంలో ఎక్కడో తండ్రి గోపాలం ఛాయలు కనిపిస్తాయి ఆదినారాయణకు. 
*****
ఈ రోజు రాహుల్ సొంతంగా బిజినెస్ ప్రయత్నం అనగానే తాను అనుకున్నరీతిలోనే జీవితం నడుస్తున్నట్టు తృప్తిగా అనిపించింది.  వాలు కుర్చీలో కూర్చుని తల వెనక్కి వాల్చి ఒకసారి తన బాల్యం గుర్తుకు తెచ్చుకున్నాడు ఆదినారాయణ. . .
తాత శివయ్య “నారాయణా,  పొద్దుగాల లేయాలి,  నాతో బాటు అడపం పెట్టె ఎత్తుకోని సామీ వాళ్ళింటికి పోవాలి”
“నేను రాను.  నీవు పని చేస్తావుంటే కూసునుండాల” అన్నాడు మొండిగా తాత పక్కనే పడుకొనున్నమనవడు ఆదినారాయణ.
“పని చూస్తూ కూడా నేర్చుకోవచ్చురా. .  చివరకు నీవు చేయాల్సినది ఇదే కదా”
“నేను చేయను.  నీ మాదిరి ఇండ్లకడాకూ తిరుగుతా వుండేది నాకు ఇష్టం లేదు.  అందుకే కదా నాయన నన్ను చదువుకోమన్నాడు” భరోసాగా అంటూన్న వాడి నెత్తిన ఒక్కటిచ్చి. ”పoడుకో పొద్దున ఆలీసం అయిపోతుంది.  సామి ఇంట్లో పెద్దమ్మ గారు కాచుకొని వుంటారు. ”
“అవును తాతా,  నీవెందుకు ఆయమ్మకు అట్లా రెండునెలలకోకసారి గుండు కొడతావు పాపం.  అందరు ఆడోళ్ళలాగా జుట్టు పెంచుకోవచ్చుకద. ” అన్నాడు జాలిగా.
“వుష్. . . ఆమాట ఎవరి ముందైనా అనేవురా.  ఆల్లు బ్రామ్మలు.  మొగుడు పోయిన తరువాత తలమీద వెంట్రికలు వుంచుకోరురా.  ఆయమ్మఅందరితో చేయించుకోదు.  ఎక్కువ వయసైన నేను మాత్రమే ఎల్లి చేయ్యాల.  ఆయమ్మ పెద్దకొడుకుకు గడ్డం చేయడానికి మీ నాయన పోతాడు కదా“
“గడ్డం ఇప్పుడు అందరూ వాళ్ళకు వాళ్ళే చేసుకుంటారు కదా.  పెద్దాయనకు నాయన ఎందుకు చేసేది” నారాయణ సందేహం.
“పెద్దాయన పాతకాలం మనిషిరా. . . అందుకే గడ్డం కూడా మనదగ్గర చేయించుకుంటాడు.  తలకు నూనె పెట్టి మర్దనా చేయటం,  ఎప్పుడైనా ఒళ్ళంతా నూనె పెట్టి తీడించుకోవడం చేయించుకుంటాడు.  అయినా వాళ్ళు వూరికే చేయించుకోరు,  పంటలకాలంలో మన పనికి కొన్నిమూటలు వడ్లు ఇస్తారు.  మనకు సంవత్సరమంతా తిండి జరిగిపోతుంది.  అంతే కాదు అప్పుడప్పుడూ అంతో ఇంతో ఇనాముగా దుడ్లు చేతిలో పెడతారు.  ఇట్లా పెద్దోళ్ల ఇల్లు మూడు,  నాలుగు వుంటే చాలురా.  మన జీవనానికి లోటు లేదు. ” అంటూన్న తాత పక్కకు తిరిగి “ఎందుకో నేను ఇట్లనే పల్లెలోనే వుండలేను తాతా,  నేను చదువుకుంటా అని చెప్పుతావున్ననాయనకు”
“కానీలే చూద్దాము.  పండుకో,  పొద్దుగల లేయాల” అని కళ్ళు మూసుకున్నాడు తాత.  నిద్రపట్టలేదు ఆయనకు.
కళ్లముందు కొడుకు గోపాలం కూడా ఒక్క క్షవరం కంటే ఇంకా ఏమైనా చేయ్యాలని తాపత్రయ పడటం గుర్తుకు వచ్చింది.  అందుకే గోపాలం ఈ ఒక్క ఆదాయం కాకుండా సంగీతం మీద మోజుతో నాదస్వరం గ్రూపు లో చేరి కొద్దిగా నేర్చుకున్నాడు.  పెళ్ళిళ్ళకూ,  తిరణాలలో దేవుడి మెరవణికీ ముందుగా మాట్లాడేది ఈ మంగళ వాయిద్యాల గ్రూపునే.  ఇదే గోపాలానికి ఇష్ట మైన పని కూడా.
కొన్నాళ్ళకు బ్యాండు వాయిద్యము కూడా నేర్చుకుంటే పబ్లిక్ మీటింగులకి,  చిన్నచిన్న ఫంక్షన్స్ కీ పిలుస్తారు.  ఇంకా మంచికే కాకుండా చావులకు కూడా బ్యాండును పిలుస్తారు వారి స్థాయిని బట్టి.
ఇవన్నీ తెలిసినాక శివయ్య కూడా కొడుకు ఇష్టాన్ని కాదనలేదు.
వీరిలాటి మరో క్షురక కుటుంబం పల్లెలోనే చిన్నగా బడ్డీ కొట్టు లాటిది పెట్టి వూర్లోనే కొంత మందికి గడ్డాలూ,  క్షవరాలూ చేసి సంపాదించడం చూసి గోపాలానికి చెప్పినాడు.
”మనం కూడా ఒక చిన్నషెడ్డు తీసుకుని అట్లా పెట్టుకుందామురా.  నేను కూడా పని చెయ్యచ్చు” అని.
గోపాలం “వద్దనే వద్దు.  మేళం కోసం నేనెళ్ళిపోతే నీవు ఒక్కడివే చేయలేవు.  నాకు బాండుమేళంలో దుడ్డ్లు బాగానే వస్తుంది నాయనా” అన్నాడు.  పోనీలే కొడుకు కులవృత్తిని పూర్తిగా వదలకుండా చేస్తున్నాడు అన్న తృప్తి వుండేది.  ఇప్పుడు మనవడు ఆదినారాయణ ఆలోచనలన్నీ చదువుమీదే వుంది.  “కులవృత్తికి సాటి లేదు గువ్వల చెన్నా” అని చెప్పేవారు పెద్దలు.  చివరికి పూర్తిగా మారిపోయి ఈ వృత్తే అంతరించి పోతుందేమో.  అనుకుంటూ నిష్టూరంగా కళ్ళు గట్టిగా మూసుకున్నాడు శివయ్య. 
***
తన ఇష్ట ప్రకారమే చదువుకున్నాడు ఆదినారాయణ.  బాగా చదువుతున్నాడని తండ్రి గోపాలం కూడా కాదనకుండా చదివించినాడు.  డిగ్రీ లో వుండగా కాలం చేసినాడు శివయ్య.  అప్పుడు వూరికి వచ్చినాడు ఆదినారాయణ.
అదే పది రోజులలో తల్లి చెరువులో జారిపడి చనిపోవడంతో గోపాలం ఒంటరి అయినా కొడుకుతో బాటు వూరు వదిలి పోవడానికి ఇష్టపడలేదు.  ఆదినారాయణ వూరిలో వున్నఆ కొద్ది రోజుల్లో ఒకరో ఇద్దరో చిన్నప్పటి ఫ్రెండ్స్ కనిపించి “ఏందిరా కులవృత్తి వద్దనుకొని చదువు వెలగబెడతా వున్నావు.  మీ నాయన కూడా ఒంటరి వాడైనాడు“ అని హేళనగా అంటే కోపం వచ్చింది.  వూరితో సంబంధం వున్నన్నాళ్ళూ ఇట్లా అనిపించుకొక తప్పదు అని వూరికి రావడం తగ్గించినాడు.
తరువాత టీచర్ గా పోస్టింగ్ రావటం,  మెల్లిగా గవర్నమెంటు స్కూలు లో టీచర్ గా దొరకడం ఆదినారాయణ అదృష్టం అయితే అది ఇంకా కొంచెం విస్తరించి తోటి టీచర్ గిరిజను ప్రేమ వివాహం చేసుకునేంతవరకూ వచ్చింది.  దీనికి గోపాలం అస్సలు ఒప్పుకోలేదు.  కొడుకు పెళ్ళికి కూడా రాలేదు.  అందుకే పెళ్లి తరువాత భార్యతో కలిసి ఒక్కసారి కూడా వూరి ముఖం చూడలేదు ఆదినారాయణ.  చివరిగా గోపాలం ఒక పెళ్లి కోసం ట్రాక్టర్ లో వెడుతూ దానికి ఆక్సిడెంట్ అయ్యి చని పోయినాడు అని తెలిసి తాను ఒక్కడే వూరికి వెళ్ళివచ్చినాడు.  అంతే. . . . . .
కొడుకు రాహుల్ కి కూడా పల్లె గురించి కానీ తమ వృత్తి,  ముందు బతికిన తీరు అస్సలు తెలియకుండా పెంచాడు.
‘బాగా చదువుకో.  అదే మనకు మంచి వుద్యోగాన్ని,  జీవితాన్నిఇస్తుంది’ అని పదే పదే చెప్పేవాడు.
కానీ రాహుల్ ఇంజనీరింగ్ అయ్యేసరికి కరోనా మొదలవటం,  వుద్యోగాలే లేకుండా పోవడంతో ఏమి చేయాలి అన్నప్రశ్న తో సొంతంగా బిజినెస్ అన్న అభిప్రాయానికి వచ్చాడు.  ఈ ఐడియా ఆదినారాయణకు కూడా నచ్చింది.  ఈమధ్య ఎన్నో స్టార్ట్ అప్ కంపెనీలు వస్తున్నాయి.
అసలే కరోనా సమయం ముందుకి మంచి వుద్యోగం దొరుకుతుందని కాచుకోవడం కన్నానలుగురు కలసి పెట్టుబడి పెట్టి ఒక కంపెనీ మొదలు పెడితే అన్న ఆలోచనతో ఎంతో ఎత్తుకు ఎదగవచ్చు కొడుకు అని సంతోషం వేసింది కూడా.
సాయంకాలం రాహుల్ ఫ్రెండ్స్ నలుగురు కాస్సేపు కాన్ఫరెన్స్ కాల్ చేసుకుని మాట్లాడాక,  రాత్రికి మళ్ళీ జూమ్ కాల్ చేసుకోవడానికి నిర్ణయం జరిగి రాత్రి 8 గంటలకే తన రూమ్ లోకెళ్ళి తలుపేసుకుని కూర్చున్నాడు.
కొడుకు బయటకు వచ్చి వారి నిర్ణయాన్ని ఎప్పుడు చెబుతాడా అని ఎదురుచూస్తూన్నా. డు ఆదినారాయణ
రాత్రి పదకొండు గంటలకి సంతోషంగా బయటకు వచ్చాడు రాహుల్.  అతన్ని చూసి ఏదైనా సొల్యూషన్ దొరికిందా రాహుల్ అని ఆతృతగా అడిగాడు.
“స్టార్ అప్ కంపెనీలు స్టడీ చేసిన మాకు చాలా డిస్కషన్ తరువాత అందరూ ఒప్పుకుంది ఒక్క ప్రపోజల్ మాత్రమే నాన్నా.  మొదటి పెట్టుబడి తరువాత ఆదాయం చాలా బాగుంటుంది.  అలా ఎదుగుతూనే వుంటాము కొన్నిసార్లు ట్రైనింగ్ కొరకు బయట దేశాలకు కూడా వెళ్ళిరావాలి.  ముఖ్యంగా తర,  తరాలకూ అడ్డులేని ఆదాయం అనుకోండి” సంతోషంగా అన్నాడు రాహుల్.
“ఏమిటో వివరంగా చెప్పు, వేటి ప్రస్తావన వచ్చింది?”
“నాన్నా, మేము ఆలోచించింది కరోనాలాటి ఆపద వచ్చి మనిషి ఇంట్లోనే వుండిపోయే పరిస్థితిలో వచ్చిన ఇబ్బందులను ఎదుర్కునే బిజినెస్ కోసం చూసాము.  హోమ్ డెలివరీ చేసే సరుకులు గురించి మొదటగా అనుకున్నా కానీ ఆ పని ఇప్పటికే చాలా చోట్ల జరుగుతోంది.  పైగా నమ్మకం మీద కొంటారు.  ఇందులో పోటీ పడి నిలిచే అవకాశం తక్కువ.
ఆ పైన ఆలోచించింది ఇంట్లోనే వుండిపోయే మగవాళ్ళకి ఏమి అవసరం అని? అన్నిటికంటే ముఖ్యం హెయిర్ కట్,  ఇతర మసాజ్ లు,  మంచి హైజీనిక్ పద్దతిలో ఇంటికి వచ్చి చేస్తే బాగా క్లిక్ అవ్వచ్చు.
తరువాత మాకందరికీ నచ్చినది హోమ్ విజిట్స్ కాకుండా కాలంలో ముందుకు కొనసాగేలా ఒకే పర్మనెంట్ బిజినేస్!
“మెన్స్ బ్యూటీ సెలూన్” అందులో ఒక్కసారి ఎక్విప్మెంట్ తెచ్చుకుంటే చాలు ఏదీ వేస్ట్ కాదు.  హెయిర్ స్టైల్ మారుతుంది కానీ హెయిర్ కట్టింగ్ తప్పనిసరి కదా అందరికీ.  దాని అవసరం ఈ కరోనా సమయంలో ఇంకా బాగా తెలిసింది.  ఇక కాలంతో బాటూ ఈ సాలూన్లు ఓన్లీ హెయిర్ కట్,  కాకుండా హెయిర్ స్టైలింగ్ లో ట్రెడిషనల్,  క్లాసిక్ లుక్ కాకుండా హెయిర్ కు కలరింగ్,  ట్రెండీలుక్ తో లేటెస్ట్ spikes,  ఇంకా ఎన్నో కొత్త మార్పులు వచ్చాయి.  వీటికి స్పెషల్ ట్రైనింగ్ కోసం ఫారిన్ వెళ్ళాలసి రావచ్చు.  ఇదే కాకుండా పక్కనే మగవారికి బాడీ మసాజ్,  హెడ్ మసాజ్,  ఫేషియల్ లాటివి మొదలు పెడితే మనమూ కొంతమందికి పనిఇవ్వచ్చు.  అద్బుతంగా ఎదగవచ్చు” ఆనందంగా చెబుతున్న రాహుల్ తో
“ఇన్ని రోజులు ఇంత కష్టపడి ఇంజనీరు అయ్యి, సాఫ్ట్ వేర్ లోకి వెళ్లగలిగిన మీరు ఇలా ఎందుకు ఆలోచిస్తున్నారు?” అన్నాడు ఆదినారాయణ ఒకలాటి బాధతో.
“నిజమే నాన్నా,  ఇంత టెక్నాలజీ తెలిసి,  ఇలాటి పనా? అన్న ఆలోచన కంటే,  ఒకరికింద ఉద్యోగం చేస్తూ,  ఎప్పుడు కంపెనీ వాళ్ళుఇంటికి వెళ్ళ మంటారో అన్న టెన్షన్ కన్నా,  సొంతంగా మనమే పది మందికి పనిని ఇచ్చే బిజినెస్ మేలు కాదా?ఇలా చేయడానికి మాకేమీ చిన్నతనం అనిపించడం లేదు.  జీవితంలో ఎదగడానికి ఎన్నో మార్గాలు ఇప్పుడు.  ఇది ఎందుకు కాకూడదు?” నాన్ స్టాపుగా ఆవేశంగా చెబుతున్న రాహుల్ ను కన్నార్పకుండా చూస్తున్నాడు ఆదినారాయణ.
కళ్లముందు తాత శివయ్యా,  తండ్రి గోపాలం నవ్వుతూ కనబడుతుంటే నిస్సహాయంగా అనిపించినా కొడుకు రక్తంలో వున్న వృత్తి జీన్స్ అద్దంలో కనిపించింది.
కానీ ఇప్పటి కాలం లో ఏదైనా బిజినేస్సే! వాడు ఎంచుకున్నది ఎందుకో తప్పు అనిపించలేదు ఇప్పుడు!
***************
రచన: మంగు కృష్ణకుమారి
సుప్రజానివాస్ ఠీవీగా తన ఛైర్లో కూచుంది. మెత్తగా కుర్చీ, ఎసి రూమ్ చల్లదనం హాయిగా ఉంది.  చిన్నతనంనించీ ఎప్పుడూ క్లాస్ టాపర్, స్కూల్ టాపర్, ఇంటర్ లో గోల్డ్ మెడల్, ఇంజనీరింగ్ మీద ఇంటరెస్ట్ లేదంటే, నవ్వుతూ ఆమె ఇష్టానికి వదిలేసిన తల్లితండ్రులు సుప్రజకి ఆత్మవిశ్వాసం పెరిగేటట్టు చేసేరు.
పోస్ట్ గ్రాడ్యుయేషన్ పూర్తి చేసి కొన్నాళ్ళు ప్రైవేట్ గా హెచ్ ఆర్ మేనేజర్ గా చేసింది. అప్పుడే నివాస్ తో ప్రేమ.
నివాస్ తల్లితండ్రులు చాలా గ్రేస్.  సుప్రజని ఇష్టంగా కోడలుగా చేసుకున్నారు.
కోడలు చక్కటి విలువల మధ్య పెరిగిందని, ఇంట్లో, ఆఫీస్ లో చాలా నిజాయితీగా ఉంటుందని, దొంగ దారులు అడ్డుగోలు పనులు భరించదనీ, క్రమశిక్షణ అంటే ప్రాణం పెడుతుందని, అత్తమామలు చాలా గర్వంగా చెప్పుకొనేవారు.
తదేక దీక్షగా యుపిఎస్సి పరీక్షలు రాసి మొదటి ప్రయత్నం లోనే గ్రేడ్ వన్ ఆఫీసర్ గా సెలెక్ట్ అయింది సుప్రజ.  నివాస్ మాత్రం ప్రైవేటు కంపెనీలో హెచ్ఆర్ గా ఉండిపోయి, సుప్రజని చాలా ప్రోత్సహించేడు.
సుప్రజ జాయినింగ్ రిపోర్ట్ ఇచ్చేసి తన పై బాసులని కలిసి వచ్చింది.
రెండు రోజులు మొత్తం తనకి అప్పచెప్పిన సీట్ వర్క్ రూల్స్ మొత్తం క్షుణ్ణంగా చదివింది.
డౌట్ వచ్చిన దగ్గరల్లా సెక్షన్ సూపర్నెంట్ ని పిలిచి అడిగింది.
మర్నాడు స్టాఫ్ అందరినీ పిలిచి ఓపెనింగ్ స్పీచ్ ఇచ్చింది.  తన పరిచయం చేసుకొని పనిలోపనిగా తనకి వర్క్ తో పాటు స్టాఫ్, నిజాయితీ అత్యంత ముఖ్యం అని, ఏపాటి తేడా వచ్చినా తను భరించనని ఒక హెచ్చరిక కూడా ఇచ్చింది.
సుప్రజ తన ప్రాణం అంతా పెట్టి పని చేయడం, సెక్షన్ ఉలిక్కి పడ్డట్టయింది.  అందరూ పద్ధతి,
క్రమశిక్షణ, టైమ్ కల్లా వర్క్ పూర్తి చేయడం బాగా అలవాటు చేసుకున్నారు.
ఆ రోజు సుప్రజ పేబిల్స్, ఒకొక్క గ్రూప్ బేంక్ కి క్రెడిట్ చేసే ఎమౌంట్స్ చెక్
చేస్తున్నది. హఠాత్తుగా ఆమె కళ్ళముందు ఓ తప్పు కనపడింది. మళ్ళా చెక్ చేసింది. బెల్ కొట్టి
క్లర్కుల  పేబిల్ చేసే  రామకృష్ణని పిలిపించింది.
“మొత్తం గుమస్తాలు 70 మంది ఉంటే 71 అకౌంటుల్లో జీతాలు క్రెడిట్ అవుతున్నాయేమిటి?” అడిగింది.
“నాగ సుశీల జీతం రెండు ఎకౌంటల్లో క్రెడిట్ చేస్తాం అండీ” తడుముకోకుండా చెప్పేడు రామకృష్ణ.
“ఎవరావిడ? దేనికి వేరు వేరు ఎకౌంటుల్లో క్రెడిట్ చేయడం?” కోపంగా అంది సుప్రజ.
“ఏమో మేడమ్, సూపర్నెంట్ గారు ఇలా చెయ్యమని చెప్పేరు.”
“మీరు వెళ్ళి అతన్ని పిలవండి”
అయిదు నిమిషాల్లో సూపర్నెంట్ కొండలరావు వచ్చేడు. సుప్రజకి సమాధానంగా, పెర్సనల్ ఆఫీసర్ వ్యాసమూర్తి రికమెండేషన్ మీద ఇలా వేస్తున్నాం అన్నాడు.
అతను సుప్రజ మీద బాస్.
వ్యాసమూర్తి మీటింగ్ లో ఉన్నాడు. ఇదేదో వెంటనే తేల్చీయాలన్నంత ఉద్రేకం వచ్చింది సుప్రజకి.
మధ్యాహ్నం లంచ్ తరవాత అతని కేబిన్ కి వెళ్ళింది. సుప్రజ చెప్పిందంతా విని వ్యాసమూర్తి నాగసుశీలని పంపమని ఫోన్ చేసేడు.
పావుగంటలో నాగసుశీల అడుగులో అడుగు వేసుకుంటూ వచ్చింది.
వ్యాసమూర్తి ఆమెని కూచో పెట్టి “సుశీలగారు, మీ సేలరీ రెండు బేంక్ ఎకౌంటుల్లొ క్రెడిట్ అవుతొందేమని మేడమ్
అడుగుతున్నారు.  ఈవిడే పే ఆఫీసర్! చెప్పండి” అన్నాడు.
నాగసుశీల భయం భయంగా “మీకు చెప్పేను కదండీ! అదే” అంది.
“నాకు తెలీడం కాదండీ, మీ బాధ ఏమిటో మీరే స్వయంగా సుప్రజా మేడమ్ కి చెప్పండి.  ఆవిడకీ తెలియాలి. ఆవిడ ఓకె చేయాలి” అన్నాడు.
నాగసుశీల మొదట తలొంచేసుకుంది.
తరవాత సుప్రజ కేసి భయంగా చూస్తూ అంది. “మేడమ్, నేను హైస్కూల్ చదువేనండీ! పెళ్ళి అయిపోయింది.  మా ఆయన ఇక్కడే స్టెనోగా చేసేవారు. మా అత్తగారు మావగారికి ఈయనే ఒక్కరే కొడుకు.  మిగిలిన ఇద్దరు ఆడపిల్లలే! ఈయన జీతం మీదే ఆధారపడి ఉన్నాం అందరం.  అలాటిది హఠాత్తుగా రోడ్ ప్రమాదంలో ఈయన స్పాట్ డెడ్.  ఎంత ఏడిచేమొ అందరం.” కళ్ళనీళ్ళు ముంచుకురాగా ఆగింది నాగసుశీల.
“ఎంత ఏడిచినా తప్పదు కదండీ! నాకు ఇక్కడ క్లర్క్ ఉద్యోగం ఇచ్చేరు. కంప్యూటర్ కొద్దిగా అయినా నేర్చుకోమన్నారు.
ఏడాది గడిచింది. మా అత్తగారు, మామగారు చాలా మంచివాళ్ళు. ‘అమ్మా, చిన్నదానివి. పిల్లలా లేరు.  మంచివాడు గనుక దొరికితే పెళ్ళి చేసుకో’ అని చాలా నచ్చచెప్పేవారు.   నేనే వాళ్ళని వదల్లేక వద్దనేసాను.
మా పక్క పోర్షన్ లోనే శివా అద్దెకి ఉండేవాడు. ప్రైవేటు ఉద్యోగం. మా అత్తగారిని బుట్టలో వేసుకున్నాడు. నన్ను ఇచ్చి పెళ్ళి చేస్తే వాళ్ళే తన తల్లి తండ్రులనుకుంటాను అన్నాడు.”
“మీ తల్లితండ్రులు లేరా” అంది సుప్రజ.
“మా నాన్న నాచిన్నప్పుడే చనిపోయేడండీ.  అమ్మ అన్న దగ్గర ఉంది.  వదిన అమ్మని చూస్తుంది గానీ నేను అంటే అంత ఇష్టంగా ఉండదు. అయినా మా అత్తగారు మామగారు నన్ను కూతురిలా చూస్తూ ఉంటే ఇంకేం కావాలి?”
సుప్రజ తరవాత వివరాల కోసం చూస్తోంది.
“మా అత్తగారు, మావగారు శివ మాటలని నమ్మేసి నన్ను పెళ్ళికి ఒప్పించేసారు.  పెళ్ళికి ముందే నేను చెప్పేను.  అత్తయ్యగారికీ, మామయ్యగారికీ ప్రతీ నెలాపోషణకి ఇచ్చి తీరాలని. వాళ్ళని వదులుకోలేనని.
“ఎంత తియ్యగా కబుర్లు చెప్పేడో అప్పుడు. పెళ్ళయిన నెల దాకా బాగానే ఉన్నాడు. అక్కడనించీ మొదలెట్టేడు. ఇల్లు ఖాళీ చేసి దూరంగా తీసుకెళిపోయేడు.
పెళ్ళి కాకముందు ఏమోగానీ, ఇప్పుడు ఇంకా పాత అత్తగారిని, మామగారినీ మర్చిపోవాలని గొడవ పెట్టేడు.  అప్పటికే నాకు మూడోనెల.  పాపం మా అత్తగారు తల్లిలా నాకు పచ్చళ్ళు చేసి, జాగ్రత్తలు చెప్పి సంబరపడుతుంటే, ఇతని కోపాలు. ఇంకా వాళ్ళ ఖర్చు నువ్వు భరించటం ఏమిటి? అని తిట్లు.
ఒకసారి భరించలేక ఎదురు తిరిగేను ‘ముందే చెప్పేనుకదా, వాళ్ళ పూచీ నాదే అని’ అన్నానని అతను చేసిన రగడకి నాకు మనసు విరిగింది” కళ్ళ నీళ్ళు వస్తుంటే ఆగింది.
శివా వాళ్ళ అమ్మ వస్తే మరీ గొడవలు. “ఆ అత్తగారుండగా దీనికి నేను ఎవరినిరా” అని ఆవిడ మరీ రెచ్చగొడుతుంది.
“మీ పరిస్థితి బాధాకరమే, అయినా ఈ రెండు బేంక్ ల్లో క్రెడిట్ ఏమిటి?” సుప్రజ అడిగింది.
శివాతో పడలేక ఇలా రెండు బేంకులలో వేయమని అడిగేనండీ. నా ఎటిఎమ్ కార్డ్ అతని దగ్గరే ఉంటుంది. నేను సంతకాలు చేసిన చెక్ బుక్ అతని దగ్గరే ఉంటుంది. ఇంక మా అత్తగారికి మావగారికీ నేనేం ఇవ్వగలను? సర్ ని
అడిగేనండీ! సర్ నా ఏడుపు చూసి ఒప్పుకున్నారు.  ఇప్పుడు నా ప్రాణం హాయిగా ఉంది. పెరుగుతున్న డిఎలు, ఎరియర్స్ ఈ ఎకౌంటు లో వేయమని  అడిగేను.  అత్తగారు వాళ్ళకి హెల్ప్ చేయగలను.  నా చేతిలో కూడా కాస్త డబ్బు ఆడుతుంది”
నాగసుశీల తల వంచుకుంది. వ్యాసమూర్తి సుశీలని పంపించేసాడు.
“ఒకేనా మేడమ్” అన్నాడు నవ్వుతూ.
“కానీ మనం ఇలా చేయొచ్చా సర్?” అనుమానంగా అడిగింది సుప్రజ.
“గవర్నమెంట్ కీ, కార్పొరేట్ ఆఫీసులకీ తేడా ఇదే మేడమ్! ఇక్కడ కొన్ని హ్యూమన్ విలువలు పాటిస్తాం. మనకి ఆఫీస్ వర్క్ ఎంత ముఖ్యమో, అటు ఉద్యోగుల కుటుంబ రక్షణ కూడా అంతే ముఖ్యం. వర్క్ లో హ్యూమన్ టచ్ ఉండాలి. ఈసారి మిమ్మలని ట్రైనింగ్ కి నామినేట్ చేస్తాను. ఇలాటి విషయాలమీద అక్కడ క్లాస్లు ఉంటాయి. మీకు ఇంకా పూర్తిగా బోధపడుతుంది” నవ్వుతూ చెప్పేడు వ్యాసమూర్తి.
ఆలోచిస్తూ లేచింది సుప్రజ.
*********
రచన- మీనాక్షి చెరుకువాడ
 జాతీయ రహదారి.  నడి రేయి దాటుతుండగా,  అంతటా నిర్మానుష్యంగా ఉన్న వేళ ఓ పాత వ్యాను సడెన్ బ్రేక్ తో రోడ్డుకు వారగా ఆగింది.
డ్రైవర్,  క్లీనర్ కూడా తెచ్చుకున్న సరుకు ఖాళీ చేసీ,  దారిలో ఉన్న ధాబాలో తెచ్చుకున్న బిర్యానీ తిన్నారు.  ఒకళ్ళ ముఖాలు ఒకళ్ళు చూసుకుని నవ్వుకుంటూ లోపల పడ్డ చుక్క నరాలను మత్తెక్కిస్తుండగా మెల్లిగా ఆ వాను వెనక్కి వచ్చి తలుపులు తెరిచారు.  అందులో ముందంతా కూరగాయల గోనెలూ,  తట్టలూ ఉన్నాయి,  వాటి వెనకగా ఇద్దరు ఆడపిల్లలు ఆదమరచి నిద్రపోతున్న వాళ్ళు కాస్తా ఒక్క కుదుపుతో వ్యాన్ ఆగగానే మెలుకువ వచ్చి,  క్షణ కాలం ఎక్కడ ఉన్నారో అన్నట్టు అయోమయంగా ముఖముఖాలు చూసుకున్నారు.
కొన్ని క్షణాలు అలానే ఊపిరి బిగబట్టి చూస్తున్న వాళ్ళకు మళ్ళీ ఏ అలికిడీ వినబడకపోవడంతో నిద్రకు ఒరగబోయారు.
అంతలోనే వ్యాను తలుపులు తెరుచుకున్న అలికిడి,  ఇద్దరూ భయం భయంగా ఒకరినొకరు చూసుకున్నారు.
చెల్లెలు భయంతో వణికింది.  అస్తమానం టీ వీలో చూస్తున్న అత్యాచార సంఘటనలు మనసులో మెదిలాయి,  గట్టిగా అక్క నర్సి చెయ్యి పట్టుకుంది.
నర్సి మనసులో భయాన్ని అదిమిపట్టి చుట్టూ పరికించింది,  చిమ్మ చీకటి,  ఒక్క సారి కళ్ళు మూసుకుని తను వ్యానులోకి ఎక్కినప్పుడు అక్కడున్న వస్తువులని జ్ఞాపకం తెచ్చుకుంది,  డ్రైవర్ సీట్ కు వెనకాతల ఒక ఇనప కడ్డీ చూసిన జ్ఞాపకం మనసులో మెదిలింది.  ఓ చేత్తో చెల్లెలిని దగ్గరకు తీసుకుని,  రెండో చేత్తో కింద తడిమింది,  చేతికి ఆ కడ్డీ తగిలింది . .  తీసి పట్టుకోగానే మనసుకు ధైర్యం కలిగింది.  ఏదైనా అనుకోనిది ఎదురైతే చేయాల్సినది నిశ్శ్చయించుకుంది.  కళ్ళు చీకటికి అలవాటుపడ్డాయి.  భయం లేదన్నట్టు చెల్లెలి చేయి నొక్కింది భరోసాగా.
క్లీనర్ కుర్రాడు ‘ ఇదో! బండి ట్రబులిచ్చింది,  గాలాడక సత్తారు,  కూసింత కిందికి దిగండి,  బండి బాగయిపోనాకా పోదారి ” అంటూ బయటనుంచి అరచి చెప్పాడు.
ఇనప కడ్డీ వెనగ్గా పట్టుకుని,  చెల్లెలితో బాటు దిగింది నర్సి.
మంచి వయసులో ఉంది,  పైగా కాయకష్టం చేసి రాటుదేలిన ఒళ్ళు,  చిక్కటి చీకటిలో కూడా నిగనిగ లాడుతూ దేవదారు శిల్పంలా ఉంది.  పక్కనే లంగా,  జాకెట్ తో పదహారేళ్ళ పరువంతో నీల.
“ఏందన్నా! ఏటైందీ? ” ధైర్యంగా అడిగింది మనసులో కలవరం బైటపడనీకుండా.
“ఏటి నేదు,  ఇంజను ఏడెక్కిపోయింది ” తమకంగా చూస్తూ చెప్పాడు.
“దా! కూసింత సేపు సల్ల గాలికి,  సెట్టుకింద తొంగుంటే సల్లారిపోద్ది ” నర్సి చెయ్యి పట్టుకుంటూ అన్నాడు.
“సూడు! అక్కడ మా అయ్య సనిపోనాడని తెలిసి,  ఈ టైం ల పొయ్యేదానికి ఏ మార్గంనేక,  తెలుసున్నోడివే కందాని నీ బండెక్కేం,  ఏసాలెయ్యెక బండెక్కి బయలుదేరు ” హెచ్చరించింది నర్సి.
“ఓసోసి! నేదంటే ఏటి సేత్తావేటి? నకరాలు పోక రాయే! పనైపోతే పోదారి,  అసలికే ఒకరికి ఇద్దరున్నారు,  ఆలస్సెం అయితే మీ అయ్య కడాకరి సూపులు కూడ దక్కవ్! అయినా నీతో నాకేటి? నేత తాటి ముంజినాగుంది,  ముందు దీన్నో పట్టడతాను” అంటూ నీల మీద చెయ్యి వెయ్యబోయాడు డ్రైవర్.
“వద్దు, నీ మంచికే సెపుతున్నా ఇనుకో! అసలికే ఇయి మటన్ కొట్టిన సేతులు,  దెబ్బకి సస్తావ్!” గర్జించింది నర్సి.
“ఓసోసి! నాను సచ్చి పడున్న మటన్నేటి నువ్వు కైమా కొట్టనీకి,  సెప్పింది సాల్లే,  ఒరే సాంబా!దాన్నట్టుకో,  ఓ డవిలాగులు సెపుతుందీ సినేమా స్తారులెక్క! రాయే ” నీల రెక్క పట్టి ఒక్క గుంజుగుంజుకున్నాడు దగ్గరకి.
అంతే . .  నిశ్శబ్దం ఒణికేలా ఒక్కటే ఒక్క చావు కేక.  ఏం జరిగిందో అర్థమయ్యే లోపు తనను పట్టుకున్న సాంబని ఒక్క తోపు తోసి నీల చెయ్యి పట్టుకుని ఆ చీకట్లో ఎక్కు పెట్టిన బాణంలా పరిగెట్టింది నర్సి.
అంతటి చలిలోనూ నిలువెల్లా చెమటతో తడిసేలా,  ఇంక పరిగెత్తలేనంత వరకూ పరిగెడుతూనే ఉన్నారిద్దరూ.
రొప్పుతూ ఆగిపోయిన వాళ్ళకు దూరంగా ఏదో వాహనం వస్తూ కనబడింది.  అది పెట్రోలింగ్ వ్యాన్.  తెలిసినోడి వ్యాన్ అని ఎక్కితేనే భద్రత లేకుండా పోయే,  ఇప్పుడు ఆ వచ్చేటోడు ఎలాటోడో,  పులిని తప్పించుకొచ్చి ఊబిలో పడినట్టవుద్దేమో,  ఆలోచించి రోడ్డు పక్కగా ఉన్న చెట్టు చాటికి పరిగెట్టింది,  నీలను లాక్కెడుతూ.
పురుగూ,  పుట్రా,  సీకటీ ఇయ్యేటీ సెయ్యవు,  ఈటన్నికంటే పమాదకారి మగాడే అనుకుంటూ తెల్లారే దాగా అక్కడే అలసి పడుకుండిపోయారు ఆ ఆడకూతుళ్ళిద్దరూ.
                               ***
“అదిగో ఆళ్ళే,  సంపేసింది ఆళ్ళే” అన్న మాటలకి తుళ్ళిపడి అటు చూసారు నర్సి,  నీలా.
పడిన టెన్షన్ కి,  పరిగెట్టిన అలసటకి ఆ రాత్రి వేళ చెట్టు కిందకు చేరిన వాళ్ళకు,  తల్లిలా సేద దీర్చిన చల్లని గాలికి ఆదమరచి నిద్రపోయి భళ్ళున తెల్లారేదాకా మెలకువ రాలేదు.
రొంటిన దోపుకున్న చిక్కం సంచీలో ఉన్న పైకం,  ఫోనూ తప్ప బ్యాగులూ,  చేతి సంచీ వ్యానులోనే ఉండిపోయాయి.  రోడ్ మీదకు వచ్చి ఏదైనా మార్గం దొరకకపోతుందా పట్నం చేరడానికి అని అక్కడ అర్థగంటగా నిరీక్షిస్తున్న వాళ్ళకు ఏదీ దొరకలేదు.  ఇంతలోనే పులి మీద పుట్రలా పోలీసులతో సాంబ వచ్చేసాడు.
“చ! బయలెల్లిన యేల యెట్టాటిదోగాని,  అన్నీ సిక్కులే” భయంభయంగా అనుకుంది నర్సి.  అటు భర్తతో మాటాడాలన్నా,  ఇటు అన్నతో మాటాడాలన్నా సెల్ అయితే ఉంది గానీ దానిలో చార్జింగ్ అయిపోయి చచ్చింది.  అయినా ఇప్పుడు సేయగలిగిందీ ఏటినేదు,  దేవుడు మీద భారం యేసి జరిగింది పోలీసులకు సెప్పడం తప్ప.  ఆల్లకు మాత్రం మాబోటి పిల్లా,  పాపా,  అప్పా,  సెల్లీ ఉండరా? ఆపాటి అర్థం సేసుకుని కాసుకోరా? ‘ అనుకుంటూ మనసు దిటవు పరుచుకుంది నర్సి.
“ఏయ్! మీరు వ్యాన్ డ్రైవర్ ని సంపేసి,  పారిపోయారని ఇతను,  అదే ఆ వ్యాను క్లీనర్ సాంబ చెబుతున్నాడు! నిజమేనా? ఎందుకు సంపేరు?” గద్దించి అడిగాడు ఎస్. ఐ.
“మావు సంపనేదు? కొట్టి పారొచ్చీసినాం అంతే! ” భయంభయంగా చెప్పింది నర్సి.
“అదే! నువ్వు కొట్టిన దెబ్బకి ఆడు సచ్చాడు,  ఎందుకు కొట్టావ్? అనే అడుగుతుంట?” విసుగ్గా అన్నాడు ఎస్. ఐ.  అప్పటికి చాలా రోజులుగా వేళకి నిద్రాహారాలు లేకుండా డ్యూటీలు.  చాలా తిక్కగా ఉన్నాడు,  అసలే ఈ కరోనా డ్యూటీలే చెయ్యలేక చస్తుంటే,  మధ్యలో ఇలాంటి కేసులొకటి.
“అడుగుతుంటే అట్టా దిట్టి బొమ్మలా కళ్ళప్పగించి సూస్తావేం? సెప్పు ? ” స్వరం పెంచి అడిగాడు.
“కొట్టి సంపేసినాం అని సెప్పినోడు ఎందుకు కొట్టామో సెప్పనేదా?” కోపంగా అడిగింది.
“ఆడు సెప్పినాడు,  నువ్వు సెప్పేది కూడా ఇని కదా నిజానిజాలు తేల్చాల్సింది,  అయినా పెద్ద లాయర్ లా లాజిక్కులడుగుతున్నావ్! ఈళ్ళని జీపెక్కించండ్రా!” ఎర్రగా చూస్తూ తన కానిస్టేబుల్స్ తో అన్నాడు.
“అయ్యో! కోప్పడకు సారు! ఆడేం సెప్పాడో నాకు తెల్దుగానీ నే సెప్పేది నిజం,  సత్తెపామానికంగా ఆడ్ని సంపాలనుకోలేదు,  తెల్సున్నోడు కదాని ఎంబడొస్తే,  ఆడు తాగి ఇంగితం మరిసి అప్పసెల్లెల్లాంటి మా మీద పడబోనాడు ఆబోతునాగ! ఏటి సెయ్యాలో తెలక ఆడి నుంచి పారిపోనాకే అక్కడున్న కడ్డీతో ఓటిచ్చాను,  ఎంబడే నా సెల్లితో కలిసి ఈడ దాక పారొచ్చాను,  తల్లి తోడు జరిగిందంతే,  ఆడిని సంపితే నాకేటొత్త్తదీ? ” అమాయకంగా ఉన్న ఆ పిల్ల మాటల్లో నిజం అర్థమైంది ఎస్. ఐ.  కు.  అయినా. .
“మరాడేటి! ఆడిని సంపి డబ్బు,  మెడలో గొలుసూ,  వాచీ,  ఉంగరం కాజేసి పారిపోయారని సెప్పాడే ఈడు?” లాఠీతో సాంబడిని తడుతూ అడిగాడు.
“తాగుబోతెదవ! అట్టా కాక తాగి ఆబోతుల్లా ఆడాళ్ళ మీద పడ్డామని సెబుతారా ఏటి సారు? ఇప్పుడు నాలుగు తలిగిత్తే నిజం తన్నుకుంటా వస్తది” కోపంగా సాంబడి కేసి నాలుగడుగులు వేసింది.
“ఆ పనెటూ స్టేషన్ లో చేస్తాం కానీ,  మీరు నడండి, బండెంక్కండి,  అయినా ఓ పక్క లాక్ డౌన్ ఇళ్ళు కదలద్దంటుంటే మీరేటి రేత్రిళ్ళు ఒంటరిగా, సామాను వేనుల్లో పయానాలు?”విసుక్కున్నాడు ఎస్. ఐ.
“మాకేటి సరదానా బావూ! తల్లి లేని మమ్మల్ని పానంగా పెంచుకున్న అయ్య సచ్చిపోనాడని ఫోనొచ్చి కడాకరి సూపుల కోసం బయలెల్లినాం.  అది కూడా మా వోడి సావాసగోడని ధైర్యంగా బయలెల్లినాం,  కానీ తెలిసొచ్చింది ఆడది అర్దరాత్రేల అయినోల్లతో అయినా పోకూడదని,  అయినా తాగితే అక్కడున్నది అక్కా,  సెల్లా,  తల్లా! ఏటి తెలనంత కైపెక్కుతదని తెలిసీ ఎందుకు బావూ తాగుతారు? ఏటుందందులో? రోజూ పేపర్ల,  టీ వీ ల సూత్తంటే ఏటో అనుకున్న గానీ ఇన్ని అగాయిత్తాలు జరగనాకి కారనం ఆ మాయదారి తాగుడే! యిప్పుడు నా మూలకంగా ఓ ఆడదాని తాడు తెగింది,  పిల్లలకి తండ్రి లేకుండా పోనాడు,  ఆడి నుంచి తప్పించుకోనాకే కొట్టే కానీ,  సావాలని కాదు” రెండు చేతులా ముఖం దాచుకుని వెక్కి వెక్కి ఏడ్చింది నర్సి.
ఎస్. ఐ కి ఆమె మాటలు వింటుంటే ముచ్చటేసింది,  చదువు సంధ్య లేని ఓ పల్లెటూరి ఆడది,  అయినా ఎంత తెలివిగా,  ధైర్యంగా మాటాడుతోంది,  ఆలోచిస్తోంది.  నిజమే ఈ తాగుడే లేకుంటే హత్యాచారాలు ఇన్ని జరగవు.
“సార్ !” అన్న కానిస్టేబుల్ పిలుపుతో ఆలోచనల్లోంచి బయటకొచ్చాడు.
“సరి సరి! బండెక్కండి” వాళ్ళని జీప్ ఎక్కించాడు.
“సార్! యిప్పుడు నాకు శిచ్చ పడుద్దా! మమ్మల్ని పాడు సెయ్యబోతేనే కదా తప్పించుకుందుకు నేనాడిని కొట్టింది? ఇది మా సెల్లి,  దీన్ని కని మాయమ్మ సచ్చిపోతే ఇంతదాన్ని సేసాడు మా అయ్య,  నన్నూ,  దాన్ని పానంగా సాక్కొచ్చాడు,  సరదాకి నా కాడకొచ్చి ఈ లాక్ డౌన్ సేత నా కాడ ఉండిపోనాది.  ఆడ అయ్యకు జొరం వచ్చి ఆలనా పాలనా లేక సచ్చిపోనాడు.  ఇప్పుడోపాలి కూసింత దయ సూపించడయ్యా! నేకుంటే బతికినన్నాల్లు తల్సుకు తల్సుకు ఏడాల,  అయినా ఇందులో మా తప్పేటుందని? ఓ పురుగో,  పుట్రో ముట్టబోతే దాన్ని కొట్టవా? అట్టానే కొట్టా,  కాలం సెల్లి ఆడు పోయాడు ,  ఒకేల నేనాడిని కొట్టి తప్పించుకోకుంటే ఈ మాయదారి సచ్చినాల్లిద్దరూ మమ్మల్ని సెరిసి సంపేసేటోళ్ళుకారా?” కళ్ళనీళ్ళతో అంది నర్సి.
సాలోచనగా చూసాడు ఎస్. ఐ. ‘ అవును ఆ పిల్ల చెప్పింది అక్షరసత్యం,  తను ఇప్పుడు వీళ్ళని స్టేషన్ కి తీసికెళ్ళి ఎఫ్. ఐ. ఆర్ రాసి,  కేస్ పెట్టి సాధించేదేమిటీ?
“ఒరే! న్యాయంగా అయితే నిన్ను అరెస్ట్ చెయ్యాలి,  ఆళ్ళ మీద కేస్ పెట్టినా నిలబడదు,  ఎందుకంటే ఆత్మ రక్షణార్థం వాళ్ళు చేసినది నేరం కాదు,  శిక్ష పడదు.  నీకు మాత్రం ఖైదు గారంటీ.  ఇప్పుడు నిన్నొదిలేస్తే జరిగిందంతా మరచిపోయి,  ఎక్కడా ఏం వాగకుండా ఉంటావా? లేదంటే రేప్ చేయడానికి ప్రయత్నించేవన్న నేరానికి జైల్ కి పోతావా?” సాంబని అడిగాడు ఎస్. ఐ.
“జరిగింది ఓరికి సెప్పనయ్యా! నన్నొగ్గీండి ” భయంభయంగా అన్నాడు సాంబ.
వాడికి నిండా యిరవై ఏళ్ళుండవు.  అప్పుడే తాగుడూ,  రేపులూ.  వీడిని ఇలాగే వదిలేస్తే రేపు ఇంకెలా తయారవుతాడో ‘ ఆలోచనలో పడ్డాడు ఎస్. ఐ.
“తల్లి తోడయ్యా! ఓరికీ సెప్పను,  ఇంటికి పోతా,  బుద్దిగా ఉంటా!” ఏడుస్తూ ఆశగా అన్నాడు.
“సర్లే! నీ సంగతి నేనాలోసిస్తా కానీ,  ముందు ఈళ్ళని ఆళ్ళ అయ్యింట దిగిడిసి నీ సంగతి సూత్తా! ” అంటూ వాళ్ళ చిరునామా కనుక్కుని ఇంటి దగ్గర దింపుతూ అన్నాడు.
“నీలా అందరమ్మాయిలూ ధైర్యంగా తప్పించుకునే ప్రయత్నం చేస్తే కనీసం కొన్నైనా ఇలాంటి ఘోరాలు తగ్గుతాయి.  జాగ్రత్త! కాలం అన్ని వేళలా కలిసి రాదు.  రాత్రిళ్ళు,  ముఖ్యంగా ఇలాంటి ప్రయాణాలు చేయకండి.  అదిగో మీ నాన్నే అనుకుంటా ఆఖరి ప్రయాణం మొదలైనట్టుంది వెళ్ళండి”
“దండాలయ్యా! మీరు సల్లగా ఉండాలి” ఎస్. ఐ కి దండం పెడుతూ సాంబతో అంది “ఒరే ఎదవా! తాగుడు మానేసి మనిసిలా బతకరా! తమ్ముడసుంటోడివి అందుకే సెబుతున్నా! తాగి పశువులా మారకు.  ఆ అయ్య మంచోడు కాబట్టి ఈయాల మన బతుకు బజార్న పడ్నేదు,  లేకుంటే జైల్ల చిప్పకూడు తినేటోల్లం.  నీలా! సారుకు దన్నం పెట్టే! మనకు బతుకిచ్చినాడు. ” అంటూ నీలతో దణ్ణం పెట్టించి జీపు దిగి సాగిపోయింది. 
                              ***
రచన: నన్ద త్రినాధరావు
పూవమ్మ ఆందోళనగా చూస్తోంది ఆయన కేసి.  ఒక పక్కగా నిల్చుంది.  ఆ గదిలో ఏసీ ఉన్నా ఆమెకు చమట్లు పడుతున్నాయి.
తన చేతిలో రిపోర్టులు వంక చూసాడు డాక్టర్.  మళ్లీ మళ్లీ చూసాడు.
అతను అలా చూస్తున్న కొద్దీ పూవమ్మలో ఆత్రుత ఉధృతం కాసాగింది.  ఆయన ఏం చెబుతాడా అని ఆమెలో ఒకటే ఉత్కంఠ!
డాక్టర్ పెదవి విప్పాడు.
“చూడమ్మా. .  పెద్దగా భయపడాల్సిoది ఏమీ లేదు.  హార్ట్ లో చిన్న లోపం ఉంది.  ఇంకా వయసు తక్కువే కనుక ఎదిగే కొద్దీ అది సర్దుకోవచ్చు.  అయితే చిన్న సర్జరీ చేయాలి.  కొంచెం ఖర్చవుతుంది.  నువ్వు త్వరగా డబ్బు ఏర్పాటు చేసుకోమ్మా. .  నేను ఆపరేషన్ చేస్తాను” అన్నాడు శాంతంగా.
డాక్టర్ మాటలతో పూవమ్మకి నవనాడులూ కృంగిపోయాయి.  నిస్తేజంగా ఆయనకేసి చూస్తూండి పోయింది.  అలాగే చతికిలబడి పోయింది.  కాసేపటికి తేరుకుంది.  గుండె చిక్కబట్టుకుంది.  ఆయనకి నమస్కరించి తను త్వరలోనే మళ్లీ వస్తానని చెప్పి బయట పడింది.
పూవమ్మలో ఇప్పుడు మరో ఆందోళన మొదలయ్యింది.  తన దగ్గర డబ్బుల్లేవు.  ఆపరేషన్ ఎలా చేయించాలి? తనకి డబ్బు ఎవరిస్తారు? అనుకుంది.  ఆమెకు తన కూతురు గుర్తు కొచ్చింది.  ఆమె దగ్గరికి వెళ్ళింది.
తన కూతురు తనకు ఎలాగూ సాయం చేయలేదు.  ఆమెదీ తనలాంటి పరిస్థితే.  కనీసం విషయమైనా చెప్పాలి.  తమ్ముడికి బాగోలేదని తెలిసి బాధ పడుతుందేమో? అలాగని తను చెప్పకుండా ఎలా ఉండ గలదు? తన బాధల్ని తన పిల్లలతో కాక తను ఇంకెవరితో పంచుకోగలదు? వడి వడిగా నడవసాగింది పూవమ్మ.
తనకు నడక బాగా అలవాటు.  చిన్నప్పటి నుంచీ తను నడుస్తూనే పెరిగింది.  జీవితంతో సమాంతరంగా తన నడక కూడా సాగుతూనే ఉంది.  పుట్టి బుద్ధెరిగాక తను ఎప్పుడూ ఏ వాహనం ఎక్కలేదు.  ఆటోల్లో,  బస్సుల్లో కూడా ప్రయాణం చేయలేదు.  చేయలేని పేద పరిస్థితి తనది.  అందుకే తను నడక బాగా అలవాటు చేసుకుంది.  ఎక్కడకు వెళ్ళాలన్నా నడకే.  లేదా పరుగు.  అది ఎంత దూరమైనా సరే.  ఎన్ని మైళ్లన్నా సరే.  తన కాళ్ళల్లో సత్తువ,  తన ఒంట్లో బలం ఉంది.  తను ఎప్పుడూ అలిసిపోదు.  ఆయాస పడదు.  నడుస్తూన్న పూవమ్మలో ఎడ తెగని ఆలోచనలు.
తన జీవితమంతా ముళ్లబాటే! కష్టాలు,  కన్నీళ్లు తన నేస్తాలు.  తనకి ముగ్గురు పిల్లలు పుట్టాక తన భర్త కాలం చేశాడు.  అప్పటి వరకు నల్లేరు నడకలా ఉన్న తన జీవితం మరింత కష్టతరమైoది.  రెక్కాడితే కానీ డొక్కాడని పరిస్థితి.  తనే కష్టపడి పిల్లల్ని పెంచి పెద్ద చేసింది.  రాత్రింబవళ్ళు కూలి పనులు చేసింది.  తను కష్టాలు
పడుతూ పిల్లల్ని సంతోష పెట్టింది.  రూపాయి రూపాయి పోగు చేసి ఆడ పిల్లలకి పెళ్లిళ్లు చేసింది.  ఉన్నంతలోనే వాళ్ళకి అన్నీ సమకూర్చింది.
తన మూడో సంతానం కొడుకు.  చిన్న వయసులోనే వాడికి హృద్రోగం! రోగం బారిన పడిన తన భర్తని తను ఎలాగూ కాపాడుకోలేక పోయింది.  కనీసం తన కొడుకు నయినా రక్షించుకోవాలి.  ఎలాగయినా కొంచెం డబ్బు కూడ బెట్టాలి.  తన కొడుక్కి బాగు చేయించాలి.  కానీ ఎక్కువ ఆలస్యం చేయకూడదని డాక్టర్ చెప్పారు.  ఇప్పటికిప్పుడు తనకి డబ్బు ఎలా సమకూరుతుంది?
ఆలోచనల్లోనే పూవమ్మ ఐదు మైళ్ళ దూరంలో ఉన్న తన కూతురిoటికి చేరింది.  ఆమెతో తమ్ముడి పరిస్థితి చెప్పింది.  అంతా విన్న పెద్ద కూతురు –
“అమ్మా. .  తమ్ముడి పరిస్థితికి నేను చాలా బాధ పడుతున్నాను.  నా పరిస్థితీ అంతే.  రెక్కాడితే కానీ డొక్కాడదు.  నేను,  మీ అల్లుడు కలిసి కూలి పనులు చేస్తేనే కానీ రోజు గడవదు.  నాలుగు వేళ్ళూ నోట్లో కెళ్ళవు.  అదీ ఒక రోజు తింటే మరో రోజు పస్తులు. . ” అంటూ కళ్ళ నీళ్ళు పెట్టుకుంది.
పూవమ్మ కూతురి దుస్థితికి తల్లడిల్లి పోయింది.  ఆమెకు డబ్బు ఎలా సర్దుబాటు చేసుకోవాలో అర్థం కాలేదు.  చూస్తూ చూస్తూ ఉన్న ఒక్క నలుసుని దూరం చేసుకోలేదు.  తర్వాత తన చిన్న కూతురికి కూడా విషయం చెప్పిoది.  ఆమె కూడా బాధ పడ్డం తప్పా ఏమీ చేయలేక పోయింది.
వెను తిరిగిoది పూవమ్మ.  దేవుని పై భారం వేసింది.  ఒక్కసారిగా జీవితమంతా అంధకార బంధురమైనట్టు విల విల లాడింది.  ఆమె కేం చేయాలో తోచలేదు.  ముందుకు నడుస్తున్న పూవమ్మ ఒక చోట ఆగింది.  అక్కడ చాలామంది జనం ఉన్నారు.  ఇసుక వేస్తే రాల నంత జనం.  ఏం జరుగుతుందో తెలుసుకుందామని ముందుకు వెళ్ళింది పూవమ్మ.  అదో పెద్ద మైదానం లాంటి ప్రదేశం.  చుట్టూ జన సందోహం.
అక్కడ ఏవో పోటీలు జరుగుతున్నాయి.  గెలిచిన వాళ్ళకి పెద్ద మొత్తంలో బహుమతులు ఉంటాయని ప్రకటిస్తున్నారు.  ఆ పోటీ ఆడవాళ్లకు మాత్రమే! మైకులో ఆ మాటలు అమృత తుల్యంలా వినిపించాయి పూవమ్మకు.  అంధకారంలో దారి తెలియని తనకు ఆశాకిరణంలా అనిపించింది ఆ పోటీ! కానీ అంతలోనే తన ఆశలపై నీళ్లు చల్లారు.  తనకి కూడా ఆ పోటీలో పాల్గొనేందుకు అవకాశం ఇమ్మని వేడుకుంది పూవమ్మ.  పోటీ నిర్వాహకులు ఆమెని తిరస్కరించారు.
“చూడమ్మా. .  నిన్నుఈ పోటీకి అనుమతించలేం.  ఈ పోటీలో పాల్గొనే వాళ్ళు ముందుగా తమ తమ పేర్లు నమోదు చేసుకోవాలి.  ఇప్పుడు నమోదు చేసుకోవడం కుదరదు.  పక్కకు వెళ్ళమ్మా. . ” అంటూ సున్నితంగా తిరస్కరించారు.
అయినా పూవమ్మ నిరాశ పడలేదు.  కాళ్ళా వేళ్ళా పడి వాళ్ళని బ్రతిమ లాడిoది.  తనకొచ్చిన కష్టం చెప్పుకుంది.  తనకి డబ్బు ఎంత అవసరమో చెప్పింది.  తనకి ఒక్క అవకాశం ఇచ్చి తన కొడుకుని బ్రతికించమని ప్రాధేయ పడింది.  కన్నీళ్ళు పెట్టుకుంది.  చివరికి నిర్వాహకులు ఆమె కన్నీటి వ్యథకు చలించి పోటీకి అనుమతిoచారు.  ఆమె కూడా అందరితో పాటూ ఆ పోటీలో పాల్గొంది.  ఒక్కసారి లైన్ లో నిల్చున్నఅందరి కేసి చూసింది.
వాళ్లంతా వయసులో తనకన్నా చిన్నవాళ్ళు.  తను వీళ్ళతో పోటీపడి గెలవ గలదా అనుకుంది.  వాళ్ళు రన్నింగ్ షూస్ లు ధరించి,  అందమైన ట్రేక్ సూట్ ల్లో ఉన్నారు.  అవి వాళ్ళకి అవలీలగా పరిగెత్తడానికి ఉపకరిస్తాయి.  తను మాత్రం మాసిన చీరలో,  కనీసం కాళ్ళకు చెప్పులు కూడా లేని పరిస్థితిలో నిల్చుంది.  తన వైపు వాళ్ళంతా వింతగా,  విడ్డూరంగా చూడసాగారు.  వారి చూపుల్లో ‘ఈ వయసులో నీకు ఈ పోటీ అవసరమా’ అన్న భావన కనిపిస్తోంది.  కొంతమంది ముసి ముసిగా నవ్వుకుంటున్నారు.
పూవమ్మ అవన్నీ పట్టించుకోలేదు.  ఆమె మనసులో ఒకే ఒక దృఢమైన కోరిక! తను ఎలాగయినా ఆ పోటీలో గెలవాలి.  విజయం సాధించాలి.  బహుమతి చేజిక్కించు కోవాలి.  తన కొడుకుని కాపాడు కోవాలి.
పోటీదారుల దృష్టంతా లక్ష్యం పైనే ఉంది.  కానీ పూవమ్మ లక్ష్యం మాత్రం తన కొడుకు పైనే ఉంది.  ఆరోజు తనకి బాగా జ్వరం కూడా.  అయినా తను బాధ పడలేదు.  భయపడ లేదు.  దేవుని పై భారం వేసింది.
పోటీ మొదలయ్యింది.
విజిల్ వేసి పోటీ మొదలు పెట్టారు నిర్వాహకులు.  అందరూ ఒక్కసారిగా పరుగు లంఘించుకున్నారు.  వారితో పాటూ పూవమ్మ కూడా పరుగు మొదలు పెట్టింది.  వాళ్ళంతా ముందుకు దూసుకు పోతూంటే పూవమ్మ వెనక పడి పోయింది.  ఆమెలో ఒక్కసారిగా కంగారు,  ఆందోళన మొదలయ్యింది.  తను ఓడిపోతానేమో అన్న భయం పట్టుకుంది.  తను ఓడిపోకూడదు.  నెగ్గాలి.  ఒక్కసారిగా ఆమెలో తనకే తెలియని పంతం,  పట్టుదల. .  తెగింపు,  ధైర్యం వచ్చాయి.
ఆమెకు చిన్నప్పుడు తోటల్లో,  చేలల్లో,  పొలం గట్లమ్మట పరుగులు పెట్టిన అనుభవముంది.  ఎన్ని మైళ్ళ దూరమైనా అలుపు లేకుండా పరిగెత్త గలిగే సత్తా వుంది.  సరైన పోషకాహారం లేని ఆమె చాలా అల్పంగా,  బలహీనంగా ఉంది.  అదే ఆమెకు ఒక విధంగా మంచిదయ్యిoది.  క్రమ క్రమంగా ఆమె పరుగులో వేగం పెంచింది.  ప్రేక్షకులు కొట్టే చప్పట్లు,  ఈలలు ఆమెకు మరింత శక్తిని,  ఉత్సాహాన్ని ఇచ్చాయి.  దాంతో ఆమె వారందరి కంటే ముందుగా పరుగు పెట్టడం మొదలు పెట్టింది.  ఊబ కాయాలతో,  కొంచెం పుష్టిగా ఉన్న వాళ్ళంతా పూవమ్మతో పోటీ పడలేక పోయారు.  పూవమ్మ విల్లు విడిచిన బాణంలా ముందుకు దూసుకు పోతూ లక్ష్యాన్ని ఛేదించిoది.  విజేత అయి బహుమతి గెలుచుకుంది.
అప్పటి వరకు ఆమెను చూసి హేళన చేసిన వాళ్ళు ఆమె పట్టుదల,  ధృఢ నిశ్చయానికి ఆశ్చర్యపోయారు.  ఆమెకు అభినందనలు వెల్లువెత్తాయి.  ప్రేక్షకులు ఆమె విజయాన్ని తమ విజయంగా భావించి ఆనందంతో కొట్టిన చప్పట్లు,  ఈలలు ఆ మైదానంలో మిన్నంటాయి.  పూలదండలు,  శాలువాతో ఆమెని సత్కరించి గౌరవించారు.  ఒక సాధారణ పల్లెటూరి స్త్రీ అంతటి ఘన విజయాన్ని సాధించటం మామూలు విషయం కాదని ప్రముఖులు ప్రశంసల వర్షం కురిపించారు.
నిర్వాహకుల చేతుల మీదుగా,  హర్ష ధ్వానాల మధ్య ఆమె ఆ బహుమతి మొత్తం అందుకుంది.  అంత గొప్ప వేడుకని ఆమె ఆస్వాదించే పరిస్థితిలో లేదు.  ఆమె మనసంతా తన కొడుకు పైనే ఉంది.  ఆ బహుమతిలో ఆమెకు తన కొడుకు రూపమే కనిపిస్తోంది.  టీవీలు,  వార్తా పత్రికలు ఆమె విజయాన్ని కవర్ చేశాయి.  విలేఖర్లు ఆమెను చుట్టుముట్టారు.  వారందర్నీ తప్పించుకొని ఆమె ఆ డబ్బులతో హాస్పిటల్ వైపు వేగంగా పరుగులు తీసింది.  ఆమె హాస్పిటల్లో డబ్బు జమ చేయడం,  ఆమె కొడుక్కి ఆపరేషన్ జరగడం అన్నీ ఒకేసారి జరిగాయి.  పూవమ్మ కష్టం వృధా కాలేదు.  ఆమె కొడుక్కి ఆపరేషన్ విజయవంతం అయ్యింది.
అమ్మ. .  వెలుగులు పంచే దీపం లాంటిది.  తనని తాను కాల్చుకుంటూ,  కరిగించుకుంటూ తన వారి కోసం వెలుగుల్ని ప్రసరింప జేస్తుంది.  తను మాత్రం ఎప్పుడూ చీకట్లోనే ఉంటుంది. .  ఇప్పుడు పూవమ్మ జీవితం కూడా అంతే.  ఆమె కొడుకు స్పృహలో కొచ్చేసరికి పూవమ్మ స్పృహ కోల్పోయింది.  ఆమె పరుగు పందెంలో విజయం సాధించింది.  కానీ బ్రతుకు పందెంలో ఓడిపోయింది.  ఆమె పరుగు పెట్టే సమయంలో మెల్లగా మొదలయిన ఆమె గుండెల్లో నొప్పి పెరిగి పెద్దదయ్యింది.  ఆమె కొడుకు కళ్ళు విప్పే సరికి ఆమె కళ్ళు మూసుకున్నాయి శాశ్వతంగా. 
*****
