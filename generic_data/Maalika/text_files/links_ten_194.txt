రచన: రాచవేల్పుల విజయభాస్కర్ రాజు
 
నేడు అంత్జర్జాతీయ మహిళాదినోత్సవం.
ఎక్కడ స్త్రీ గౌరవింపబడుతుందో, ఎక్కడ సంపూర్ణహక్కులను నిరాటంకంగా అనుభవిస్తుందో, ఎక్కడ స్వేచ్చగా నడయాడుతుందో, అక్కడి ప్రాంతం, ఆ దేశం సుభిక్షంగా వర్థిల్లుతుంది. ఆ దేశ ఔన్నత్యం పతాకస్థాయిలో నిలబడుతుంది. ప్రజాస్వామ్యం పరిఢవిల్లుతుంది. ఎన్నోవిప్లవపోరాటాల అనంతరం అలాంటి రోజును అన్ని దేశాలు చవి చూడాలని, ఆ దేశ గౌరవాన్ని అన్నిచోట్లా ప్రతిబింబించాలన్న సత్సంకల్పంతో ప్రతి ఏడాది మార్చినెల 8వ తేదీన అంతర్జాతీయమహిళాదినోత్సవంగా జరుపుకుంటున్నాయి.
ఆడది అబల కాదు సబల అని నిరూపించిన భరతగడ్డ మనది. స్త్రీలు సంస్కృతీ సాంప్రదాయాలను, కుటుంబ వారసత్వాన్నిపుణికి పుచ్చుకున్నారు. సంఘంలో, సమాజంలో తమ ఔన్నత్యానికి పునాదులుగా నిలిచారు.
తమ భర్తలకు ధీటుగా చేదోడు, వాదోడుగా నిలిచారు.  ప్రాచీనకాలంనుండీ స్త్రీలు యుద్ధరంగంలోనూ, రాజనీతి, లౌక్యంలోనూ పేరుమోసి చరిత్రలో చిరస్థాయిగా నిలబడ్డారు. త్రేతాయుగం లో దశరధునితో కైకేయి యుద్ధరంగానికి వెళ్ళింది. శ్రీకృష్ణుడు నరకాసురునితో యుద్ధం చేసేందుకు వెళుతుండగా సత్యభామ కూడా భర్తతోపాటే నేరుగా యుధ్దరంగానికి బయలు దేరింది. యుద్ధంలో కృష్ణుడు మూర్చిల్లినప్పుడు బేలగా భీతిల్లక సత్యభామ నరకాసురున్ని ఎదిరించి హతమార్చింది. ఆధునిక కాలంలోచరిత్రకొస్తే శాతవాహనుల కాలంలో ప్రతి చక్రవర్తి తన తల్లి పేరును తమనామధేయంతో కలిపి పరిపాలన సాగించారు…మాతృస్వామిక వ్యవస్థను పతాక స్థాయికి జేర్చారు. అక్కడి నుండి మరింత ఉన్నత దశకు ఎదిగిన స్త్రీ రాజరిక పగ్గాలను సైతం చేపట్టింది. అందుకు సాక్ష్యంగా రాణీ రుద్రమదేవి వీరోచిత చరిత్ర, మనకు తెలిసిందే…
ఆ తర్వాతనుండీ బాల్యవివాహాలు, సతీసహగమనం వంటిసాంఘికదురాచారాలు స్త్రీల హక్కులను కాలరాశాయి. ఒక్కసారిగా ఉన్నత దశనుండి అట్టడుగుకు స్త్రీ స్వేచ్ఛ కుప్పకూలి పోయింది. కాలక్రమంలో రాణీ ఝాన్సీ లక్ష్మిబాయి స్త్రీ ఔన్నత్యాన్ని మరోసారి నిలబెట్టింది..ఆ పిదప స్వాతంత్ర్యోద్యమం మొదలవ్వడంతో స్త్రీలు సమరరంగంలో కాలుమోపారు. దుర్గాభాయ్ దేశ్ ముఖ్, సరోజినీ నాయుడు, కస్తూర్బాగాంధీ,  కమలానెహ్రూ, విజయలక్ష్మి పండిట్, సుచేతా కృపలానీ, ఉషామెహతా సావిత్రీ భాయి పూలే, బేగం హజ్రత్ మహల్, అనిబిసెంట్‌, అరుణా అసఫ్‌ ఆలీ, మేడమ్ బికల్జీ తదితరులు తమ సత్తా చాటి పోరాటయోధులుగా పేరు గడించారు. జీవన మనుగడలో అనాది కాలంనుండి నేటి వరకు ఇలాంటి స్త్రీల పాత్ర అంతా ఇంతా కాదు.
ఆనాటి నుండి ఈనాటి వరకు ఏ నేపథ్యం చూసినా మహిళల అణచి చేత నుండే మరో విప్లవం పుట్టుకొస్తోంది. మరో ప్రపంచం సృష్టించ బడుతోంది. అణచివేసే కొద్దీ అపర కాళిలా మారడం, అత్యున్నతస్థాయికి ఎదగడం మహిళలకు వెన్నతో పెట్టిన విద్య. ఈనాడు కల్పించబడిన ఈ రాజకీయ పదవులు, అధికారిక హోదాలు, శాస్త్రసాంకేతిక రంగాల్లో ప్రవేశం, వైద్యరంగంలో పరిణతి, కార్మికరంగంలో నిపుణత, సంఘసేవలో అత్యున్నత పురస్కారాలు, విద్య ఉపాధుల్లో ఆరితేరడం, అట్టడుగు నుండి అంతరిక్షం వరకు మహిళ ఎదిగిందంటే  ఇవన్నీరాత్రికి రాత్రే సంక్రమించినవి కావు. ఎన్నెన్నో విప్లవాలు, ప్రాణ త్యాగాలు, ధర్నాలు, హర్తాళ్ళు, ఉద్యమాలు, నిరసనలు, పోరాటాల ఫలితమే ఈనాటి స్వేచ్ఛా స్వాతంత్ర్యాలు. అయితే ఆ మేరకు సభలు, సంబరాలు చేసుకుంటూ నిర్లిప్తతతగా ఉంటే సమస్య మళ్లీ మొదటికే వస్తుంది. సాధించుకున్న చట్టాలన్నీ చట్టుబండలవుతాయి. ఎన్ని చట్టాలున్నా ఈనాటికీ మనదేశంలో వేలాదిమంది మహిళలు ఇంకా అణచివేతకు గురవుతూనేఉన్నారు. ఒకవైపు లింగవివక్షతతో భ్రూణ హత్యలు అనగా స్త్రీ శిశు గర్భస్రావాలు, వరకట్న వేధింపులు, గృహహింస, అత్యాచారాలు, అత్తింటి ఆరళ్లు, ఆత్మహత్య ప్రేరేపణలు నానాటికీ పెరుగుతుండగా మరోవైపు అభత్రతాభావం పెరిగిపోతోంది. ఈకాలంలో ఎంతోమంది స్త్రీలు తమకు రక్షణగా ఏఏ చట్టాలు ఉన్నాయో కూడా తెలియనిపరిస్థితుల్లో ఉన్నారు. అటువంటి వారందరికీ తగు మద్దతునిచ్చి తమనీ, తమ హక్కులను పరిరక్షించుకోగలిగే అవగాహనని కల్పించడం విద్యావంతులైన ప్రతి ఒక్కరి మీదా వుంది.
రచన:  వెంకట్ యస్. అద్దంకి   
    
చరిత్ర ఉన్న ప్రదేశాలను దర్శించగలగడం అన్నది కొన్ని సార్లు అనుకోకుండా కలసివచ్చే అవకాశాలు. అలాంటి ఒక గొప్ప అవకాశమే నా ఈ అమృత్ సర్ యాత్ర. కంపెనీ పనిమీద జమ్మూ వెళ్ళడం, మధ్యలో నా పనిలో చిన్న విరామంగా వచ్చిన ఆదివారం నాకు చేసిన మేలు. ముందు రోజు టాక్సీ డ్రైవర్ ని అడిగితే 200 కిలోమీటర్ల దూరం,4-5 గంటల ప్రయాణం అన్నాడు. ఇంక ఆలస్యం ఎందుకు అని నా ప్రణాళిక  సిద్ధం చేసుకుంటూ, నాతో ఉన్న సహ ఉద్యోగికి చెప్పడం జరిగింది. అతనూ రావడానికి ఉత్సుకత చూపించాడు. రోజువారీగానే మా మా ఇళ్ళకి సందేశాలు ఇచ్చాము. గురువారం ఉదయం అనుకుంటా అతని ఇంటినుండి వాళ్ళ అబ్బాయి ఫోన్ చేసి నాన్నా… పఠాన్ కోట్ లో ఉగ్రవాదులు దిగబడ్డారు, నువ్వు ఎక్కడకీ బయటకు కదలకు, లేదంటే మీకు దగ్గర కాబట్టి పని వదిలేసి మధ్యలో వచ్చెయ్యి అంటూ. తరువాత తన భార్యా పిల్లలకు మధ్యలో పని వదిలి రావడం కుదరదని సర్దిచెప్పడానికి అతనికి తలప్రాణం తోకకొచ్చింది. సరే రెండో రోజు సాయంత్రానికి పోయిందీ, అనుకున్న ఉగ్రవాదుల ఆపరేషను మళ్ళీ మొదలయ్యింది అని అన్నారు చుట్టు ప్రక్కల. అప్పుడు అతనికి కొంచెం అనుమానం, భయం వచ్చింది. నేను అబ్బే అటువంటిదేమీ లేదు, అసలు మనంవెళ్ళే దారిలో పఠాన్ కోట్ ఒక పక్కకి ఉంటుంది అని చెప్తూ వచ్చి ఆఖరికి ఎలాగైతే ఏమీ బయలుదేరదీసాను. నిజానికి మేము పఠాన్ కోట్ మీదుగానే వెళ్ళాలి. అలా శనివారం అర్ధరాత్రి బయలుదేరి ఉదయం 5:30 కి చేరాము. అసలే జనవరి నెల అమృత్ సర్ దిగే సమయానికి 3 డిగ్రీల ఉష్ణోగ్రత తో మంచి చలి పుడుతోంది. అలాగే కొంచెం ఫ్రెష్ అయ్యి అక్కడనుండి నేరుగా గోల్డెన్ టెంపుల్ కి చేరాము.

శ్రీ హరద్వార్ సాహిబ్ గా చెప్పబడే ఈ సిక్కుల పవిత్ర క్షేత్రానికి లెక్కలేనంత చరిత్ర ఉంది. ధైర్యానికీ సాహసానికి మారుపేరైన సిక్కు సోదరుల కి ఇది పవిత్ర పుణ్యక్షేత్రం. 16వ శతాబ్దిలో “గురు అర్జున్ సాహిబ్” ఇక్కడ ఉన్న సరోవరం తవ్వించి, గురుద్వార నిర్మించారు. అంతకు ముందు” గురు రాందాస్ సాహిబ్” అనే గురువు 1577 లో ముందు ఆ సరోవరం తవ్వించడం మొదలుపెట్టేరు. దానిని 1586లో పూర్తిచేసి 1588 లో గురుద్వారా నిర్మాణానికి  శంకుస్థాపన చేసారు గురు అర్జున్ సాహిబ్. తరువాత 19 శతాబ్దిలో రాజా రంజిత్ సింగ్ బంగారుపూత పూయించారు. ఇక్కడ ఉన్న సరోవరానికి పేరు “అమృత్ సరోవర్”. ఈ సరోవరం పేరుమీదే ఆ ప్రదేశానికి “అమృత్ సర్” అని పేరుపెట్టేరు. సిక్కుల పవిత్ర గ్రంధమైన “గురు గ్రంధ్ సహిబ్” మొదటి గ్రంధాన్ని ఇక్కడ స్థాపించడం జరిగింది. ఆ తరువాత వచ్చిన ప్రముఖ సిక్కు గురువు “గురు హర గోబింద్” ద్వారా ఈ గురుద్వార సంపూర్ణతని సంతరించుకుంది. నాలుగు ద్వారాలతో బంగారుమయమైన ఈ పవిత్ర క్షేత్రాన్ని దర్శించడానికి రెండు కళ్ళు చాలవు. తదుపరి వచ్చిన మొఘలాయిల పాలనలో కొన్ని సార్లు దండయాత్రలకి గురి అయినా, ఎందరో ధైర్యం, భక్తి కలిగిన సిక్కుల వల్ల కాపాడబడుతూ వచ్చింది. తరువాత వచ్చిన ఆంగ్లేయుల పాలనలో అప్పటి హెచ్.ఎం.లారెన్స్ అన్న ఆయన ఈ పవిత్ర క్షేత్రం దర్శించుకొనదలచిన వారందరూ తప్పకుండా సిక్కు ధర్మాచారాల ప్రకారమే దర్శించుకోవాలని ఆదేశాలు జారీ చేసారు.

ఆంగ్లేయుల పాలనా సమయంలో చాలామంది ఆంగ్లేయులు వస్తూ ఉండడంతో ఆయన ఈ ఆదేశాలు జారీ చెయ్యటం జరిగింది. అలాగే ఇక్కడ నిత్యం నిర్వహించబడే “లంగర్” (నిత్యాన్నదాన సత్రం) నిత్యము భక్తులతో. నిస్వార్ధ సేవాపరులతో కిటకిటలాడుతూ ఉంటుంది. ఎందరో సిక్కు సోదరులే కాదు, హిందువులు కూడా నిస్వార్ధ సేవ చెయ్యదలచినవారు తమకు తోచిన విధంగా ఏదో ఒక పని చేస్తూ పోతుంటారు. మన హిందూ మందిరాలలో కనపడే విఐపీ సేవలూ, దర్శనాలు ఇక్కడ ఉండవు. అందరూ సమానమే, ధనిక పేదా అన్న తేడాలేని పవిత్ర స్థలము ఈ హర ద్వార్ సాహిబ్. ఇక్కడి సేవాతత్పరత భావం మనసుకు హత్తుకుపోతుంది. సూర్యోదయ సమయంలో భానుడి లేలేత కిరణాలు ఇక్కడి మందిరం మీద, ఆ సరోవరంలోను పడి మెరిసే కాంతులు రమణీయమైన సుందర దృశ్యం. ఇక్కడి సరోవర జలాల్లో స్నానమాచరిస్తే చర్మవ్యాధులు తొలగుతాయి అన్న నమ్మకం కూడా కొందరు కనబరుస్తారు.

లాహోర్ నుండి 50 కిలోమీటర్ల దూరంలో ఉన్న ఈ పవిత్ర క్షేత్రం అప్పట్లో  స్వాతంత్ర సమరాంలోనూ తన పాత్ర పోషించింది.  ఈ పవిత్ర క్షేత్రానికి కేవలం 500 మీటర్ల దూరంలో ఉన్న “జలియన్ వాలా బాగ్” లో ఏప్రిల్ 13,1919 లో జరిగిన మారణకాండ (379 నిండు ప్రాణాలను బలిగొని, 1200 మందిని క్షతగాత్రులుగా చేసిన సంఘటన), అంగ్లేయుల అరాచకత్వానికి పరాకష్ట. ఈనాటికీ గుర్తుకువచ్చినప్పుడల్లా మన భారతీయుల మనసులు బాధతో మూలుగుతాయి, ప్రతీకారంతో కళ్ళు ఎర్రబడతాయి అన్నది సత్యం. మహా వీరుడు, ఎన్నో కష్టాలకోర్చి చివరికి పట్టుదలతో లండన్ మహా నగరం జేరుకుని, తిండిలేకపోయినా కేవలం మంచినీళ్ళతో బ్రతుకుతూ దెబ్బ తిన్న పులిలా వేచి చూసి, ఈ అరాచకత్వానికి కారణమైన జెనరల్ డయ్యర్ ని చంపి, భారతీయుల ప్రతీకారం తీర్చిన మహాను భావుడు సర్దార్ ఉధం సింగ్ కి మనం ఎల్లవేళలా ఋణపడివుంటాము. ఈ జలియన్ వాలా బాగ్ దగ్గర నిత్యం రక్త దాన శిబిరం జరుగుతూ ఉంటుంది.  ఇది ఒక మంచి ఆలోచన పర్యాటకులలో ఆసక్తి ఉన్నవారు రక్తదానం చెయ్యొచ్చు, బలవంతము ఏమీ ఉండదు. మన ఇష్టాపూర్వకంగానే రక్తదానం చెయ్యవచ్చు. నేను నా వంతుగా రక్తదానం చేసాను.

అమృత్ సర్ కి 22 కిలోమీటర్ల దూరంలో ఇప్పటి లాహోర్, పాకిస్థాన్ ని వేరుచేస్తూ ఉన్న సరిహద్దు, వాఘా సరిహద్దు. ప్రతిరోజూ ఇక్కడ సాయంత్రం జరిగే సైనిక విన్యాసం చూడ దగినది. నేను సమయాభావం వల్ల చూడకుండానే వెనుదిరిగాను. మళ్ళీ ఇంకొక సారి దర్శించినపుడు తప్పక వీక్షించాలి అన్న కోరిక మెదడులో ఉంటే తప్పక జరిగితీరుతుంది.
ఆ పుణ్య క్షేత్రాన్ని దర్శించిన తర్వాత పట్టణమంతా చూడ్డానికి బయలుదేరాము. నా మనస్సుని బాధించినది ఒక్కటే ఇంతటి గొప్ప పుణ్యక్షేత్రమున్న పట్టణం లో పరిశుభ్రత లోపించడం. పట్టణంలో ఎక్కడ చూసినా చెత్తా చెదారం. ప్రభుత్వాలు ఇప్పటికైనా మేలుకొని పట్టణ పారిశుధ్యం, శుభ్రత మీద దృష్టి పెట్టవలసిన అవసరం ఎంతైనా ఉంది. ఒక పక్క ప్రధానమంత్రి స్వచ్చ భారత్ కార్యక్రమం చేపట్టినా సిక్కు సోదరులు ప్రతిన బూనితే ఈ పని పెద్ద కష్టంకాదు అని నా అభిప్రాయం.
రచన: భారతీ ప్రకాష్.
 
 
చక్రవాకం 16.వ మేళకర్త రాగం. మూడవ చక్రమైన అగ్ని లో 4వ రాగం.
ఈ రాగం మూర్చనకారక రాగం.
ఈ రాగం లోని “మ” ని షడ్జమం చేస్తే “సరసాంగి (27వ మేళకర్త రాగం)“ అవుతుంది.
అలాగే “ని” షడ్జమం “చేస్తే” ధర్మావతి (59 వ మేళకర్తరాగం) “ అవుతుంది.
ఆరోహణ :- స రి గ మ ప ద ని స.
స.నిదపమగరిస
ఈ రాగం లో వచ్చే స్వరాలు:
షడ్జమం మరియు పంచమం తో కలిపి – శుద్ధ రిషభం, అంతర గాంధారం, శుద్ధ మధ్యమం, చతుశృతి దైవతం,
కైశిక నిషాదం.
సంపూర్ణ రాగం: సర్వ స్వర గమక వరీక రక్తి రాగం.
జీవ స్వరాలు: “రి” మరియు “ని”
ఆధార స్వరాలు: “గ” మరియు “ప”
న్యాస స్వరాలు: “రి” మరియు “ప”
ఈ రాగం లో నిషాదం కంపితం.
విశేష సంచారములు: “గ   మ   రీ   స”  మరియు  “ప   మ   దా”
త్రిస్థాయి రాగం. రాగ విస్తారానికి బాగా అనుకూలమైన రాగం. ఈ రాగం లోని రచనలు “స, గ, ప” స్వరాలతో మొదలవుతాయి. ఎల్లవేళలా పాడదగిన రాగం. గానరస ప్రధాన మైన రాగం. ఈ రాగాన్ని శ్రీ త్యాగరాజ స్వామి వారు ప్రాముఖ్యము లోకి తీసికుని వచ్చారు. ఈ రాగం లోని రచనలన్నీ “గ మ రీ సా” అనే విశేష సంచారం తో మొదలుపెట్టవచ్చు.
ఈ రాగం యొక్క జన్య రాగమైన, “వేగవాహిని”,  “తోయవేగవాహిని” పేరుతో  అసంపూర్ణ మేళ పద్ధతి లో 16.వ. మేళ రాగం గా కనిపిస్తుంది.
క్రిందటి శతాబ్దం లో ప్రఖ్యాత గాయకులైన, శ్రీ మహా వైద్యనాథ అయ్యర్ గారు, తన 12.వ.ఏట సంగీత విద్వాంసుల సభలో ఈ రాగం పాడినందుకు ఆయనకు “మహా” అనే బిరుదు వచ్చింది. చరిత్రలోకి చూస్తే, 72 మేళ రాగాల పద్ధతి ఆవిర్భవించినప్పుడే ఈ రాగం బైటపడింది.
ఈ రాగములోని కొన్ని ముఖ్య రచనలు:
రచన సాహిత్యం తాళం రచించినవారు
1. వర్ణం – జలజాక్షి – ఆది – శ్రీ పట్నం సుబ్రహ్మణ్య అయ్యర్
2. కృతి – సుగుణములే – రూపక – శ్రీ త్యాగరాజు
3. కృతి – ఎటులబ్రోతువో – త్రిపుట – శ్రీ త్యాగరాజు.
4. కృతి – ఇంకాదయ – ఆది – శ్రీ పట్నం సుబ్రహ్మణ్య అయ్యర్
5. కృతి – నా మనవిని – రూపక – శ్రీ కరూర్ దేవుడు అయ్యర్.
6. కృతి – నీవే పాలించరా – రూపక – శ్రీ కరిగిరి రావ్.
చక్రవాక రాగం. రూపక తాళం రచన: శ్రీ త్యాగరాజ స్వామి.
పల్లవి:
సుగుణములేచెప్పుకొంటి  –  సుందరరఘురామా//
అనుపల్లవి:
వగలెరుంగలేక  ఇటువత్తుననుచుదురాశచే//
చరణం:
స్నానాదిసుకర్మంబులుదానాధ్యయనంబులెరుగ
శ్రీనాయకక్షమించుముశ్రీత్యాగరాజవినుత//
శ్రీ త్యాగరాజ స్వామి వారు ఉపాసనా పద్ధతి లో శ్రీరాముని నామసంకీర్తనము చేయుచూ, ఈ క్రింది కీర్తనలో ఏ విధంగా శ్రీరాముని క్షమించమని వేడుకుంటున్నారో గమనిస్తే మన ఒళ్ళు పులకరిస్తుంది.
చదవండి:
ఓ సుందర రూపుడైన శ్రీరామా! నీ నటనలు తెలియక, నువ్వు వస్తావనే దురాశతో, నీ సుగుణములే కీర్తించుచున్నాను. మరియొక విధముగా నిన్ను ప్రార్ద్ధించుట గాని, వేరే సాధనములు చేపట్టుట కాని, నా చేతకాదు. పుణ్యతీర్ఢ స్నానములు కాని, వివిధ దానములు చేయుట గాని, వేదాధ్యయనములను చేయుట గాని  నేనెరుగను. నీవే నన్ను క్షమించి దర్సనమిచ్చి కాపాడుము “దురాశ ” అనే పదము ఇక్కడ వాడడం వలన, ఆయన ఎంత వినయం గా శ్రీరాముని ప్రార్ధిస్తున్నారో మనకి తెలుస్తుంది.
ఈ రాగములో వున్న కొన్ని తెలుగు సినిమా పాటలు:
పాట సినిమా
1. ఏడుకొండలవాడా వెంకటా రమణా – పెళ్ళి చేసి చూడు.
2. విధివంచితులై విభవమువీడి – పాడవ వనవాసం.
3. ఎవరికెవరు ఈ లోకం లో – సిరిసిరి మువ్వ
4. రాధకు నీవేరా ప్రాణం – తులాభారం.
5. వీణ లోనా తీగ లోనా – చక్రవాకం.
6. జగమే రామమయం – కధానాయకి మొల్ల
———————————————————-0———————————————–
రచన: విశాలిపేరి
 
హిందోళ రాగం
 
జన్యరాగం.
శాస్త్రీయ సంగీతము ఇరవైయ్యోవ మేళకర్త నఠభైరవి. ఆ నఠభైరవి రాగానికి జన్యరాగము ఈ హిందోళ రాగము.
ఆరోహణ: స మ గ మ ద ని స
అవరోహణ: స ని ద మ గ స
హిందోళం వొక విలక్షణమైన రాగం.  సంగీత జ్ఞానం లేని వారు సైతం ఈ రాగంలో స్వరపరిచిన పాటలను వింటే పారవశ్యంతో తలలూపాల్సిన్. ఈ రాగంలోని పాటలు వింటే జీర్ణ కాలేయ సంబంధమైన వ్యాధులు నిదానిస్తాయిట.
హిందోళ రాగములో ఉన్న కొన్ని ప్రముఖ కీర్తనలు :
సామజ వరగమన – త్యాగయ్య
మనసులోని మర్మమును తెలుసుకో – త్యాగయ్య
మమవతుశ్రీ సరస్వతి – మైసూర్ వాసుదేవాచార్య
మనసులోని మర్మమును తెలుసుకో – త్యాగయ్య
నీరజాక్షి కామాక్షి –
సామగాన లోలనే  సదా శివ శంకరనే
కొండలలో నెలకొన్న కోనేటి – అన్నమాచార్య
దేవదేవం భజే – అన్నమాచార్య
భామనే సత్యా భామనే – యక్షగానము
కట్టెదుట వైకుంఠము – అన్నమాచార్య
గరుడ గమన – అన్నమాచార్య
నిగమా నిగమాంతర వర్ణిత – అన్నమాచార్య
ఈ రాగములో ఉన్న కొన్ని తెలుగు సినిమా పాటలు :
*  శ్రీకర కరుణాలవాల – బొబ్బిలి యుద్ధం
*  చూడుమదే చెలియా – విప్రనారాయణ
*  మూగవైన ఏమిలే – అప్పుచేసి పప్పు కూడు
*  మనమే నందన వనమే గదా – మా ఇంటి మహాలక్ష్మి
*  వనిత తనంతట తానే వలచిన ఇంత నిరాధరణ – పరమానందయ్య శిష్యుల కథ
*  పతియే ప్రత్యక్ష దైవమే – ఆమె కథ
*  అందాలు చిందెడి ఆనంద సీమ – చింతామణి
*  శ్రితజనపాల – దేవంతకుడు (పాతది)
*  మధురమైన గురు దీవెన – స్వర్ణ మంజరి
*  నన్ను వదిలి నీవు పోలేవులే – మంచి మనసులు
*  సందేహించకుమమ్మా- లవకుశ
*  కలనైనా నీ తలపే – శాంతినివాసం
*  నారాయణా హరి నారాయణా – చెంచులక్ష్మి
*  పగలే వెన్నెలా – పూజాఫలం
*  శ్రీకరమగు పాలన నీదే – మహాకవి కాళిదాసు
*  నేనే రాధనోయీ – అంతా మన మంచికే
*  పిలువకురా అలుగకురా – సువర్ణ సుందరి
*  ఓహో మోహన రూపా గోపాలా – శ్రీకృష్ణ తులాభారం
*  మనసే వికసించెనే – అమరశిల్పి జక్కన
*  దేవదేవ పరంధామ – సీతా రామ కల్యాణం
*  వీణ వేణువైన సరిగమ -ఇంటింటి రామాయణం
*  అభినందన మందార మాల – తాండ్రపాపారాయుడు
*  కొత్త కొత్తగా ఉన్నది – కూలీ నెం.  1
*  ఏం వానో ముసురుతున్నది – నారీ నారీ నడుమ మురారి
*  మనసులోని మర్మమును తెలుసుకో – నారీ నారీ నడుమ మురారి
* రాజశేఖరా నీపై మోజు తీరలేదురా- అనార్కలి
* జయవాణి కమల చరణ – మహామంత్రి తిమ్మరుసు
* గిరిజా కల్యాణం (సాగమ సాగమ ) – రహస్యం
* క్షితి రితి విపుల తలే – భక్త జయదేవ
* లక్ష్మీ వల్లభ దీన శరణ్య  – భక్త ప్రహ్లాద
* కలనైనా నీ వలపే – శాంతి నివాసం
* అందమె ఆనందం – బ్రతుకు తెరువు
* రామ కథను వినరయ్యా – లవకుశ
* మనసే అందాల బృందావనం – మంచి కుటుంబం
* సాగర సంగమమే ప్రణయ…- సీతాకోక చిలుక
* రారా.. స్వరముల సోపానమునకు – సంకీర్తన
* మావి చిగురు తినగానే – సీతామాలక్ష్మి
* స్వరములు ఏడైనా  – తూర్పు – పడమర
* ఆడవే అందాల సురభామిని – యమగోల
* రంగులలో కలవో – అభినందన
* ఓం నమఃశివాయ – సాగర సంగమం
* పాడాలనీ ఉన్నది – చిళ్ళర దేవుళ్ళు
* నిగమా నిగమాంతర వర్ణిత – అన్నమయ్య
* దయ చూపవే గాడిదా – జాతక రత్న మిడతంబొట్లు
* గున్నమామిడి కొమ్మ మీద – బాల మిత్రుల కథ
* నమ్మకు నమ్మకు ఈ రేయిని – రుద్ర వీణ
* చినుకు తడికి చిగురు తొడుగు పువ్వమ్మ – నీ స్నేహం
* పొడగంటినయ్యా నిన్ను పురుషోత్తమా – అన్నమయ్య
* వల్లంకి పిట్ట వల్లంకి పిట్ట – గంగోత్రి
* గుప్పెడు గుండెను తడితే – బొంబాయి ప్రియుడు
* ఎక్కడో పుట్టి ఎక్కడో పెరిగి – స్తూడెంట్ నెం.  1
* కాస్త నిన్ను నేను నన్ను నువ్వు తాకుతుంటే – స్తూడెంట్ నెం. 1
*  దైవం మానవ రూపంలో – శ్రీశిరిడి సాయి మహత్యం
*  బలపం పట్టి భామ బళ్లో – బొబ్బిలి రాజా
*  పాహీ త్రిలోకైక జనని – కనక దుర్గ మహిమ
*  ముసిన ముత్యాలకేలే – అన్నమయ్య
*  పాడనా శిలను కరిగించు గీతం – శీను వాసంతి లక్ష్మి
*  బాలమురళి కృష్ణ నాకు బాల్య మిత్రుడే – బొంబాయి ప్రియుడు
*  ముసిముసి నవ్వుల లోనా – బ్రహ్మ
హిందుస్తానీ సంగీత సంప్రదాయంలో దీని పేరే మాల్కోస్.  ఆ రాగములో ఉన్న కొన్ని హింది పాటలని కూడా చూద్దాము.
* ఆయే సుర్ కే పంచి – సుర్ సంగం
* ఆధ హై చంద్మా రాత్ ఆధి – నవ్ రంగ్
* తూ చుపి హై కహా – నవ్ రంగ్
* అఖియ సంగ్ అఖియ లగి – బడే ఆద్మి
* దీప్ జలాయే జో గీతోంకి  – కలాకార్
* జానే బహార్ హుస్న్ తెరా – ప్యార్ కియా తో డర్న క్యా
* మన్ తరపత్ హరి దర్శన్ కో – బైజు బావ్రా
* ఏ మాలిక్ తేరే బందే హం – దో ఆఖే బారహ్ హాత్
* మన్ మోహనా పియా తూ జో మిలే – ఫూల్ కా సేజ్
* జానే వాలే ఓ మేరా ప్రాణ్ – గీత్ గాయా పత్తరోనే
* దేఖో చం చం గుంగురూ బోలే – కాజల్
* మెరే బహిస్ కొ దండా క్యూ మారా – పగ్లా కహి కా
* ఖలియో కి గూంఘట్ – దిల్ నె ఫిర్ యాద్ కియా
రచన: శ్రీధర్ నీలంరాజు 

 
కార్యేషు దాసి, కరణేషు మంత్రీ అంటూ ప్రతి విషయం లో జోక్యం చేసుకునే భార్య నాకొద్దు…
ప్రతి పురుషుడి విజయం వెనక ఒక స్త్రీ ఉంటుందంటారు. నిజానికి ఈ విషయం తో నేను పూర్తిగా ఏకీభవించను. కేవలం విజయం లోనే కాదు అతని పుట్టుకనుండి ప్రతి ఆనందం లోనూ స్త్రీ ప్రమేయం తప్పకుండా ఉంటుంది. మరి ఇది విజయానికి మాత్రమే సంబంధించిన విషయం ఎలా అవుతుంది? అతని జీవితం స్త్రీతో వివిధ అనుభూతుల సమ్మేళనం!
నాకు ఊహ తెలిసినప్పటినుండీ, నేను బాగా ఇష్టపడేది చిన్న పిల్లలనే. వాళ్ళతో ఆటలలో నాకు ఎప్పుడూ సమయం తెలిసేది కాదు. మర్నాడు ఉదయం ఇంజనీరింగ్ పరీక్ష పెట్టుకొని రాత్రంతా చిన్నపిల్లలని ఎత్తుకొని ఆడుకున్న సందర్భాలు ఉన్నాయి. నా స్నేహితులు నన్ను చూసి నవ్వేవారు. కొందఱు ఎగతాళి కూడా చేసే వారు. ఎవరు  ఏమనుకున్నా పసితనంలోని అమాయకత్వం, వారి మాటలు నన్ను ముగ్దుడిని చేసేవి.
లతతో మా పెళ్లి కుదిరాక, వివాహం పూర్వమే ఒక సాయంత్రం ఇద్దరం రామాలయం లో కలుసుకున్నాం. తనని అక్కడ దింపి వాళ్ళ తమ్ముడు ఆలయం గోడ దగ్గరే తచ్చాడుతున్నాడు. నా చేతిని తన చేతిలోకి తీసుకొని లత అడిగింది. మీకు గిఫ్ట్ ఇస్తాను, ఏం కావాలో చెప్పండి అని.
“నాకు ఇద్దరు పిల్లలు కావాలి. నీలాగే అందం గా ఉండాలి” అని చెప్పాను .
“అలాగే” అంది నవ్వుతూ ..
ఆ క్షణం లో మా యిద్దరి భవిష్యత్తులో ఏమి రాసి పెట్టి  ఉందో మాకు నిజం గా తెలియదు
పెళ్లి అయిన మూడు నెలలకే తను ప్రెగ్నెంట్. మా ఆనందానికి అవధులు లేవు. మా రూమ్ నిండా చిన్న పిల్లల ఫోటోలు తెచ్చి పెట్టుకున్నాం. అయిదో నెలలో మా ఆశలు అడియాసలు చేస్తూ మిస్ క్యారేజ్ తనకు. ఇలా ఒకటీ, రెండూ కాదు, నాలుగు సార్లు. నేను మానసికం గా కృంగిపోయాను. తను శారీరకం గా కూడా. అయిదో సారి వంద శాతం బెడ్ రెస్ట్ తర్వాత శ్రీయ పుట్టింది పున్నమి జాబిలి లా.
తన ఆరోగ్య పరిస్థితుల దృష్ట్యా ఒకరు చాలని చెప్పాను. తను వినలేదు. ఈసారి బాబు పుట్టాడు. తెల్ల జాంపండులా. నా జీవితం ధన్యమైంది అనుకున్నాను. ఇంతలోనే రెండు దుర్వార్తలు. బాబు ఉమ్మ నీరు తాగేశాడనీ, తల్లి బీ.పి కంట్రోల్ తప్పిందని. కాసేపట్లో బాబు విగత జీవుడు అయ్యాడు. అతి కష్టం మీద లత దక్కింది. కోలుకోవటానికి చాలా సంవత్సరాలు పట్టింది.
వద్దు అని ఎందరు చెప్తున్నా వినకుండా మళ్ళీ ప్రాణాలు పణం గా పెట్టి లత సింధుకి జన్మని ఇచ్చింది. ఇద్దరు  అందమైన పిల్లలు కావాలన్న నా కోరిక తీర్చింది.
ఎప్పుడూ లత నామ స్మరణ చేస్తాననీ, ఎవ్వరినీ పట్టించుకోననీ అందరూ నన్ను ఎగతాళి చేస్తుంటారు. నా కోసం తను పడ్డ బాధలు ఎవరికీ చెప్తే అర్ధం అయ్యేవి కావు.
కార్యేషు దాసి, కరణేషు మంత్రీ ..అంటూ ప్రతి విషయంలో జోక్యం చేసుకునే భార్య నాకు అక్కర్లేదు. ద్రౌపది, తార, మండోదరి..ఇలాంటి మహా పతివ్రతలు అసలే అక్కర్లేదు. ఇలాంటి పవర్ఫుల్ మహిళలతో సంసారం చేయటం చాలా కష్టం. నా మనసులో నిజమైన కోరికలు ఏమిటో తెలుసుకొని వాటిని తీర్చడానికి కృషి చేస్తే చాలు. అప్పుడ ప్పుడు కాస్త తిట్టినా పట్టించుకోను. జీవితం అంటే అన్నీ ఉండాలి. శోభన్ బాబు సినిమాలా ఉంటే మనం మగవాళ్ళమేనా అనే  అనుమానాలు వస్తాయి.
నన్ను అభిమానించే, సాయంచేసే మహిళలు చాలా మంది ఉన్నారు. కానీ నా కోసం జీవితం పణం గా పెట్టి పోరాడే మహిళ నా జీవిత భాగస్వామి గా లభించటం నా అదృష్టం.  తనకోసం ఒక కవిత!
నీ నొసటన మెరిసే అరుణ వర్ణ ధూళిని నేను
నీ ఎదపై మెరిసే పసుపు వర్ణ తాళి ని నేను
నీ సిగ లో మురిసే పారిజాత పూవుని నేను
నీ పెదవులపై మెరిసే పులకింతపు నవ్వుని నేను
నీ ముత్తయిదువ భాగ్యాన్ని నేను
నీ జీవన సౌభాగ్యాన్ని నేను
నీ హస్త వాసిని నేను నీ భాగ్యరాశి ని నేను
నీ  పేరు లో తొలిభాగం నేను
నీ మేని లో సగభాగం నేను
పరవశం తో నీ మది పాడే ఆనంద భైరవ రాగం నేను
నీ యవ్వన భారాలని మోసే మహారసిక శ్రామికుడిని నేను
నిను అనునిత్యం తలిచే నీ తీయని ప్రేమికుడిని నేను
నువ్వు చేసే ప్రతి పూజకి అసలు సిసలు పరమార్ధం నేను
నీ అణువణువు నిండిపోయిన ప్రేమ పదార్ధం నేను
నా జీవితభాగస్వామి లతకు మహిళా దినోత్సవ శుభాకాంక్షలు.
సమీక్ష: పుష్యమీ సాగర్

అక్షరాలతో మనుషుల్ని కలపవచ్చా? మనిషి లోపల మరో ప్రపంచాన్ని వెతికి బహిర్గతం చేయవచ్చా? తన అంతరంగం లో ని భావాలతో మనుషుల్ని ఆప్యాయం గా అక్కున చేర్చుకోవడానికి తన “రెండో అధ్యయనానికి ముందు మాట” లో విరించి విరివింటి గారు తొలి ప్రయత్నం చేసారు సామాజిక స్పృహ తో తన కలానికి పదును పెడుతూనే, సున్నితత్వాన్ని మార్ధవాన్ని వదలలేదు. కవిత్వమంటే రూపెత్తిన ఆక్షర మాల మాత్రమే కాదు అదొక ప్రాసెస్ . అందుకేనేమో ఓ చోట ఇలా అంటారు.
“వొంటరితనం లో
మౌనానికి మౌనానికి మధ్య
మాటలు పెల్లుబికుతున్నప్పుడు
ప్రతి మాట కూడా మౌనం గానే
వినిపిస్తుంటుంది ”
ఇలా చెప్పడం లో మాటకి ఎంత ప్రాధన్యత ఇచ్చారో తెలుస్తుంది. భారత దేశం లో పెల్లుబికిన “అసహన” ప్రహసనాన్ని రచయత కోణం నుంచి రాసిన కవిత నిజంగా ఆలోచింపచేస్తుంది.  తన “రెం” REM కవిత లో తను చెప్పాలనుకున్నది స్పష్టం గా సూటి గా చెప్తారు. తన స్వాభావిక స్వేచ్చని హరించి వేసి, తన ప్రతిభ కి దక్కిన బహుమతి ని లాగేసుకున్నారు అంటారు  తన ప్రమేయం లేకుండా నే జరిగిన ప్రక్రియ ని చూసి బాధ పడతారు ఇందులో.
“వేల మంది ముందు వేదిక ఎక్కాను నేను”, “తలపులు పగల గొట్టేసారు వాళ్ళు”, “ఇవ్వాల్సిందే అని గద్దించారు వాళ్ళు”, “నన్ను వీళ్ళు చంపేశారు”, “నా బహుమతి ని చంపేశారు”, “ప్రజాస్వామ్యాన్ని ఈ దేశం లో చంపేశారు” అనడం లో రచయత ల స్వేచ్చ కి ప్రతినిధి లా  అనిపిస్తారు ..
నిర్మలమైన స్నేహానికి మత రంగు పులిమితే, కల్మషం లేని స్నేహం విషపూరితం అవుతుంది. తన చిన్నప్పటి నేస్తాన్ని గుర్తు చేసుకుంటూ “కంకర రాళ్ళు” లో ఇలా అక్కడక్కడ అంటారు. “ఐదు రూపాయల ఇరాని చాయి వన్ బై టు తాగుతూ”, “మధ్య మధ్య లో మలాయి చక్కర కలుపుకొని తాగుతూ”,  “చాయి వాడు దండం పెట్టి నేట్టేసేవరకు” -ఇలా ప్రేమ తో సాగవలసిన స్నేహానుబంధం మత విద్వేషం తో విడిపోవడం నచ్చదని తేల్చి చెప్పారు. నీవు నేను దేవుడి సాక్షి గా బాగుండాలి అనే కాంక్ష  ని వ్యక్తం చేస్తారు .
నేస్తం, ”ఇన్శా అల్లాహ్ అనుకుంటూ నీవు…రాముడి గుడి లో చేతులు జోడించి నేను” “కోరుకొని మొక్కటం” “దేవుడు మనకు ఇచ్చి ఉండకూడదు” “ఎల్లకాలం  మనదైన రోజు కోసం ఎదురు చూద్దాం” అనేటటువంటి వాక్యప్రయోగాలతో తన స్నేహానికి కుల మత విబిన్నిత లేదని చాటి చెప్పారు .
ఓ కిటికీ ద్వారం గుండా బయట ప్రపంచాన్ని చూడాలనుకున్న తపన ని, అక్షరాలతో అలుముకోవాలని ఉన్నదీ అని అన్నారు. సాంకేతిక కి, భౌతికత కి మధ్య సంఘర్షణ ని వొడిసి పట్టుకొని తేడా తెలుసుకోవాలని ఆరాట పడ్డారు.
“యు ట్యూబ్ లో పిచ్చుక శబ్దాల్ని
ఇయర్ ఫోన్ లో వినే నేను
కిటికీ నుంచి ఒక పిచ్చుకైన
కనిపిస్తుంది అని ఆరాటపడటం లో
తప్పేమీ లేదు అనుకుంటాను ”     అని తన మానసిక సంఘర్షణ కు రూపం ఇచ్చే లోగా కిటికీ ని, తద్వారా జ్ఞాపకాలని క్లోజ్ చేసేస్తారు అంటారు .
“చల్లని జ్ఞాపకం కోసం కిటికీ దగ్గర నిలబడిన” “జ్ఞాపకాల తో పాటు గా కిటికీ రెక్కను మూసివేసినా”
“ప్రకృతి నంతా కలగంటూ పడుకుంటాను” లాంటి మాటలు వాడుతూ కిటికీ కి తనకు గల బందాన్ని అందం గా చెప్పారు కదా…..
“పిడికిలి” నిరసన కి సంకేతం, విప్లవానికి సూచిక. నిస్వార్ధనికి ఉపయోగిస్తే పిడికిలి మరో మనిషి జీవితం లో వెలుగు నింపుతుంది ఆలా కాకుండా వ్యక్తిగత ప్రయోజనికి విలువిచ్చి వెన్నుపోటు పొడిస్తే ఆకలి కి ఆవేశానికి మధ్య లో అగాధం గా నిలబడుతుంది. ఇదే తనలో కలిగిన భావానికి అక్షర రూపమే పిడికిలి.
 
“నీ ఆవేశమే నీ ఆకలి
ఒక ఉదయాన్ని రగిలించడానికి తప్ప
నీ ఉదయాన్ని వెలిగించడానికి కాదు”
నీ త్యాగం నీకు కాక మరొకరికి వెళ్తుంది. త్యాగం వరుస క్రమం లో నీ వంతు చివరిదే సుమా అని విప్లవం లో త్యాగానికి స్వార్ధ కోణం లో ని పార్స్వాలని ఎత్తి చూపిస్తారు .
“కిటికీ” నుంచి వేగిరంగా పుస్తక అల్మారాలలో కి దూరి పోతు, కాగితం పడవగా మారిపోతారు. జీవితమంటే జ్ఞాపకాల శవ యాత్ర కాదు కాని వైరాగ్యాన్ని తోడూ గా పంపే కిటికీ గా నైన మారిపోవల్సిందే . కవికి అతని లో ని వ్యక్తిత్వానికి అద్దం పట్టే కవిత నే “కవిత్వటపుద్దం” ఇందులో జీవితపు సంతకాలు, ఖాళి కాగితాల్ని వ్యర్థం గా నింపుతున్నప్పుడు గంభీర గ్రందాల తలుపుల్ని నీలో నే వెతుక్కోవాలి (కవిత్వటపుద్దం).
ఇక మహిళా సమస్యలని తనదైనా కోణం నుంచి రాసిన కవితలే “equality condmend” and prostittue “. మగాడి తో నేను సమానమని అంటారు. జీవితం లో ప్రతి దశలోనూ ముందు ఉన్న క్రమం లో తన వెనకున్న కస్టాలు ఉంటాయని తెలుసుకోరు ఎందుకో …అలాంటప్పుడు   నేను వాళ్ళతో ఎలా సమానం అవుతాను అని ప్రశ్నిస్తారు.
“వాళ్ళంటారు ఉద్యోగాలలో, క్రీడలలో ముందు ఉన్నందుకు
నేను వాళ్ళతో సమానమని
కాని వాళ్ళకి తెలియదు
బయటి వారి చూపుల అవమానాలకి
భర్త గారి అనుమాలేవి తీసిపోవని
స్త్రీత్వం నా వొంటి నిండా పులుముకున్నప్పుడు ఆ గర్వం మనసు నిండా పొంగుతున్నప్పుడు తల పైకెత్తి అడగాలని ఉంటుంది “నేను నీతో ఎట్టా సమానం రా అని ”
ఇదే స్త్రీ సమస్య ని “prostitue” లో వ్యక్తం చేసిన తీరు ఆకట్టుకొంటుంది. ..మనసు ను పిండేస్తుంది
“ఆత్రం గా అల్లుకునే వొళ్ళు విరుపులు ..
మౌనం రోదించే అరుపులు
అభావం గా పలకరించే ఆ గది కప్పు కింద
భావ ప్రాప్తి ని మించిన ముభావం తో
కొన్ని నీడలు ఎక్కి దిగుతుంటాయి”
స్త్రీ సంవేదన ని ఇంతకన్నా ఎవరు చెప్పగలరు?
ఇక రెండో అధ్యాయానికి ముందు మాట లో తను ఏమి చెప్పదల్చుకున్నది స్పష్టం చేస్తారు …పాఠకుడికి కవికి మధ్య అనుబందాన్ని స్మరణ కు తెచ్చుకుంటారు ..సిద్ధాంత పరంగా ఎన్ని విబేధాలు ఉన్న ఒకరికొకరు కలుసుకున్నపుడు ఆత్మీయంగా కౌగిలించుకోవాలని. ఆ రకం గా బంధాన్ని కొనసాగించాలని చెప్పినప్పుడు నిజమే అనిపిస్తుంది
“పుస్తకాల్లో విభేదించుకునే మనం
ఒకరికొకరం కలుసుకునప్పుడు
ఆత్మీయం గా కౌగిలించుకోవాల్సి ఉంటుంది”
రచన కి పాఠకుడి కి మధ్య వారధి లా తను వుండాలని  రచయతగా విజయం సాదించానో లేదో తెలియదు కాని పాఠకుడికి మాత్రం గొప్ప స్థానం ఇచ్చేస్తారు ..నిజమే పాఠకుడి  చదవని ఏ రచన అయిన గొప్పది కాదు కదా…
“నీవు నన్ను ఎలా అర్థం చేసుకున్నా
నేను మాత్రం నిన్ను
నా ప్రియ పాఠకుడా అనే
సంబోదిన్చాల్సి ఉంటుంది “…
సమాజం లో నీవు ఒక వైపు నేను ఒక వైపు నిలబడి చూద్దాం ….సమాజాన్ని చిలికితే ఎంత విషం వచ్చిందో చూడు …ముఖ స్తుతి కోసం ముఖం గా మిగిలిన అస్తిపంజరాలే అంటూ నేడు ఈ ప్రపంచమంతా ప్రళయం  కబంధ హస్తం లో నలుగుతుంది .
-చూస్తావా నేస్తం, సమాజాన్ని నీవోకవైపు, నేను ఒక వైపు నిలబడి
-చిలికితే ఎంతటి విషం వోలికిందో
-ముఖ స్తుతి కోసం ముఖం గా మిగిలిన అస్తిపంజరాలం
అని ఈ రోజు జరుగతున్న ఆకృత్యాలను ఎండగడుతూ మానవత్వపు మేడ కింద అడ్డొచ్చిన ప్రతి మెడ కి కత్తులు పెట్టం అంటూ ఇప్పుడున్న అభద్రత పరిస్థుతుల ను ఏకరువు పెట్టారు
అయితే ఏమి చెయ్యాలో కూడా చెప్తారు చూడండి
“ఏమో, మనమిపుడు ఏమి చేద్దాం చెప్పు, మన మధ్య దూరానికి నిచ్చెన వేద్దామా లేక వారధి కడదామా …?”
 
అజ్ఞాత అవశేషం లో సముద్రపు అలలు నీ పదాన్ని తాకినప్పుడు ఏమవుతుంది ? కాసింత తడి తప్ప ఇంకేమి మిగలదు కదా….చలిగాలి తెమ్మెర నీ వంటి ని తాకినపుడు ఏమవుతుంది వీచిన గాలి ఎన్నటికి నిలవదు …ఇదే కవి భావం …. జీవితం పట్ల స్పష్టమైన అవగాహన ఉన్నదీ ఇవన్ని కవి తన కవిత లో బందిస్తాడు …కవి అంటే ఏంటో అజ్ఞాత అవశేషం  పేర్కొనడం బాగుంది
కవి
ఒక స్పందించ గల కేమెర
సమాజం వణికిపోతుంటే
తాను కాలి పోతుంటాడు
ఇంత బాగా చెప్పగలడం కేవలం విరించి గారికే సాధ్యం ..
ఇవి కేవలం కొన్ని మాత్రమె ఇంకా ఇందులో “కవిత కాయని వెన్నెల “, “కామన్ మాన్ “, “ప్రళయం” “నీ  కవిత” “, “తూర్పు పడమర”, “మహా నగరం” “అప్పగింతలు” లాంటి మంచి కవితలు ఉన్నాయి. కవి తన కోసం కాకుండా పరుల కోసం రాయాలని తపించేవారు బహు కొద్ది మంది వుంటారు. అందులో విరించి విరివింటి గారు ఒకరు అనడం లో ఎలాంటి సందేహం లేదు. వైయుక్తికంగా చాలా వరకు కనిపించినా సమాజం లో ప్రతి ఒక్కరు అంతర్లీనం గా తమని తాము చూసుకుంటారు. వీరి కవితల్లో …మొదటి సంచికలోనే మంచి కధావస్తువులని తీసుకొని సంకలనం గా తీసుకు రావడం ముదావహం . వారు మరిన్ని మంచి పుస్తకాలు వెలువరించాలని కోరుకుంటూ సెలవు .
 
రచన: ధనలక్ష్మి సైదు
 
ఆకాశంలొ అర్దభాగస్తులం …
అవకాశాలలొ మూడోవంతు భాగస్తులం
పెదవి విరుపులకు వెరవణి వేణీలం …
ధృడబీజాలమై అంకురిస్తున్న శరీరిలం
తృణీకరించబడుతున్న ఆడజాతి రత్నాలం ..
బాల్య మందు అలివేణిలం ..
కన్యగా పూబంతులం ..
యవ్వనమున సవంతికలం ..
పలుకుటలొ తియ్యమ్రానులం ..
ముదుప్రాయమున అలసిన మందాకినీలం ..
అణిచిపెట్టినా ఆరడిపెట్టినా
మెట్టినింటిని విడువని గృహిణులం..
“అ”తగా”డి” మ”ది”లో “ఆడది”గా రూపాలం ..
కుడి ఎడమలు చూడని తోడులం ..
ఎప్పటికి అతడి వెనకుండే మరో  రూపాలం ..
నినదించిన నిరసించిన నీరసించినా
వీడని మేఘమాలికలం వింజామరులం ..
అతగాడి సహకారంతొ సంపూర్ణులం…
రచన: గవిడి శ్రీనివాస్ 
 
 
యవ్వనం మొగ్గ తొడిగి లేతప్రాయం
వెన్నెల గొడుగు కింద కలల్ని వేలాడదీసుకుంది
సహవాసాలు అభిమానాలు తెలియని బంధమై
అల్లుకుపోయి జీవితంగా ముడివేసుకుంటున్నాయి
కన్నె వయసు ఊహలన్నీ ఊసులన్నీ పదిలంగా
హృదయం లోకి ప్రవేశించాక తొంగిచూసిన
క్షణాల్లో ఏడడుగుల బంధంలోకి ప్రవేశించాం
రోజులు పెనవేసుకున్నాయి కాలం కబుర్లు చెప్పుకుంది
అనుభూతులు ఆడపిల్ల రూపం లో సాక్షాత్కరించాయి
ఏమైందో ఏమో ఆకు రాలే కాలం తడితడిగా
తడుముతోంది నన్ను తరుముతోంది
తోడై నిలవాల్సినవాడే కన్నీళ్ళ బుట్టను
నెత్తిన ఎత్తి జాడే లేని చోటుకి జారిపోయాడు
రెక్కలూపుతున్నపాపతో నా పూల కొట్టు లో
ఓదార్చే ప్రతి పువ్వులో అతని కోసం
రెప్పవాల్చని ఆశలతో ముసురుతున్నకాలాన్ని
కాస్తంత బరువుగానే ముందుకుతోస్తున్నాను
రచన: కోసూరి ఉమాభారతి
 
 
నేను చిన్నదాన్నే ఐనా
గడసరిని, సొగసరిని…
నడకలతో పాటు నాకు
నడతలు నేర్పావు
లోకంపోకడలు తెలిపావు…
తప్పొప్పులు చెప్పావు
ప్రేమలు ఆకర్షణల నుండి
హెచ్చరించావు కూడా
ఎదుగుదలతో వొదుగుదల ఉండాలన్నావు
అందాలతో పాటు అణుకువలు రావాలన్నావు
వయసు సందడులు, మనసు అలజడులతో
చుట్టూ లోకం సందడి సందడిగా
ప్రేమనురాగాలు వలపుతలపులతో
మనసంతా చిందరవందగా ఉంటుందే మరి…
నా ప్రేమికుడు టక్కరివాడే ఐనా
వలపుల నెలరేడు
నా మనసెప్పుడో అతగాడి సొంతం
జీవితమూ అతనికే ధారాదత్తం
కలవరపడకు నాన్నా
ప్రేమలో పడిపోలేదు
మనసుని పంచిన మైమరపుతో
హాయిగా ఎగిసిపోతాను
నేనిక ఆగను వెనుకాడను
అతగాడిని చేరుకోను సాగిపోతాను
చేరువయి చేయందుకుంటాను
నీ ఆశీస్సులందుకోను జంటగా వస్తాను…
ప్రేమలో గెలుపే తప్ప ఓటమి లేదని
నా గాఢ విశ్వాసం
నాపై నమ్మకముంచు నాన్నా
వమ్ము కానివ్వను….
(తండ్రి తన ప్రేమకు అడ్డు చెబుతాడేమో అని భావించిన ఓ ప్రేమిక ధోరణిలో ఉన్న తెగింపు, తన ప్రేమ పట్ల ఆమెకున్న నమ్మకం – కోణం నుండి రాసిన కవిత)
 రచన: ప్రియా

 
నా పరిస్థితి నన్ను నిలువునా దిక్కరిస్తోంది
నా అనుమతి లేకుండానే నన్ను వెక్కిరిస్తోంది
నా అసమర్ధతను నాకు ప్రతిక్షణం గుర్తుచేస్తోంది
నా దీన స్థితిని చూసి విధి కసిగా వెక్కిరిస్తోంది
నా బ్రతుకు ను తమాషా చేసి తెగ  పరిహసిస్తోంది
జీవన ప్రయాణంలో ఎన్నో బాధల సుడిగుండాలు
సంగర్షణవ్యధల  చితిమంటల  నరక యాతనలు
మానవసంబంధాల నటనల్లో ఎన్నో భూటకాలు
మానవత్వము సచ్చిన సమాజంలో పడిగాపులు
విసిరేసిన విస్తరాకులాంటి చీత్కారాల బతుకువెతలు
బాందవ్యాలు  కాదు వెనకనున్న”మనీ” షి పై ఆశలు
వెటకారాల విషమునిండిన  పగటి వేష పలకరింతలు
చింకి పోయిన చాప లాగ ఇలా ఇంకిపోయిన  నవనాడులు
ఎన్నని, యేమని చెప్పాలి ఈ మానవ నాటకాలు ఆనవాళ్ళు
వెన్నుపోటు కాదు ఎదురుపోటు పొడిచే మన సొంతవాళ్ళు
మానవత్వపు ముసుగు ధరించిన ఘోర మృగరాజులు
చిత్రమైన జీవితం కడకు ఛిద్రమైన మానవ అనుబంధాలు
మనో వైకల్యపు క్రూర ప్రవుర్తితో సంచరించే మానవ రాక్షసులు
లేదుకదా ఆడదానికి ఈ సమాజంలో అసలు విలువలు
అతివల మాన ప్రాణం దోచి వలువలు ఊడ్చే నరకాసురులు
పట్టపగలే స్త్రీకి బధ్రత లేని మదమెక్కిన నీచ కామకులు
ద్రుత రాష్ట్రుడిని మించిన కండకావరం పట్టిన ఖటినాత్ములు
ఇదే ఇప్పటి ప్రతి పడతి అనుభవిస్తున్న ముప్పతిప్పలు
రక్షణ లేని సమాజంలో లో అబలగా మిగిలిన అమాయకులు
దిక్కుతోచక బిక్కచచ్చిపోయి అలమటిస్తున్న అభాగ్యులు
రగులుతున్న గుండెలతో బ్రతుకులు ఈడుస్తున్న ఆడజన్మలు
రంగువెలసి కళతప్పి కటికచీకటి నిండిన అందమైన చందమామలు
