అత్యల్ప స్పందన మూలంగా మాలిక పదచంద్రికను ఈ సంచికతో నిలిపివేయడం జరుగుతోంది.. కొద్ది విరామం తర్వాత సరికొత్త ఆలోచనతో మళ్లీ కలుద్దాం..

కూర్పరి: సత్యసాయి కొవ్వలి
సమాధానాలు పంపవలసిన ఆఖరి తేదీ: 20 సెప్టెంబర్
సమాధానాలు పంపవలసిన చిరునామా: editor@maalika.org
అడ్డం ఆధారాలు
1 ఇగత్ పురి లో గోయెంకా గారు నేర్పే మెడిటేషన్ పద్దతి
4 జనుము, కొబ్బరి నుండి వచ్చే పీచు
5 రంగూన్ ఉన్న దేశం
7 పల్లకి. అదృష్టం ఇది ఎక్కిస్తానంటే బుద్ధి బురదలోకి తోసిందట
8 కోప్పడితే పిల్లలు పెట్టే మూతి
9 10 అడ్డం ముందు చేరితే 11 అడ్డానికి ఉన్న ఆస్తి
10 విలువలు, వలువలు మధ్య కామన్ ఫేక్టర్
11 ఇటీవల వచ్చిన అల్లు అర్జున్ సినిమా. ఆయన ఎవరబ్బాయో చెప్తుంది
14 సారంగధర మొదట్లోనే తడబడ్డాడే
16 చేతికి వాచి, పళ్ళకి … బ్రహ్మానందం కవిత్వం గుర్తుతెచ్చుకోండి
17 బోల్టు కి బిగించేది
18 సర్పం
19 ఆర్ధికంగా ధివాళా తీస్తున్న పురాణాలదేశం
21 యమలీల హీరో.. తెలుగు హాస్య నటుడు
22 పాట కాని పాట.. వేరే వాళ్ళు ఏం చెప్పినా అవుననడం
23 ధర
25 జూన్ నెలలో ఈ దినం జరుపుకున్నాం, రాందేవా
26 తిరుపతిలో ఒక తీర్ధం .. రాష్ట్రపతిగారు ఈమధ్యనే దర్శించారు
29 జిత్తులమారి జంతువు..కుక్కలాంటిదే
30 ఎలక ఉండే కన్నం
33 క,ఖ,గ,ఘ…….హళక్షఱ ల పేరు
నిలువు ఆధారాలు
1 బాహుబలి దర్శకుడు
2 మట్టి తవ్వి ఎత్తి పోయడానికి వాడేది
3 గుజరాతు లో ఒకనది
6 శక్తి
7 అడుగులు
12 అర్జునుడే..
13 పెట్టుబడి
14 చెక్కలని కోసేవి
15 గుట్టు విప్పేస్తే అయ్యేది
19 మెడ
20 కూతురు
21 పద్యాలలో రకం, వేశ్య
24 హనీ సింగు పేరుకు ముందు చేరిన అక్షరాలు
26 బంగారు వాన
27 మోకాళ్ళ కింద వెనుక భాగాలు, గింజలు
28 ఒడ్డు
31 కొండ బిలాలు
32 చిన్న మగ పిల్లలు
రచన: వసంతలక్ష్మి అయ్యగారి
ఏంటీ???వసీ..!!!నీకు…నీ..కు…..వీసా….కావాలా???
సగటు మనిషి జీవనగమనంలో” వీ సా “ప్రహసనం …చూస్తూ చూస్తూ ఒక తప్పనిసరి ప్రశ్న కింద తయారైంది. ఆడైనా…మగైనా..!!మరీ ముఖ్యంగా మధ్యతరగతి కుటుంబాల్లో!!నాకెందుకో ఉన్నచోటినుండి ఊహ తెలిసాకా స్థాన చలనం కలగలేదు..ఉద్యోగం..వివాహం…రెండూ కూడా నన్నుకదపలేకపోయాయి..పైగా అటు ఇటు చుట్టాలు…. అపుడు ఇపుడూ… ఏరకం పనైనా హైదరాబాదుకు వేంచేసే వారే అవడంతో నా గ్రహాలు నన్ను..వాటిని నేనూ అంటిపెట్టుకునే సకల కార్యాలు ఇక్కడే ఉండి లాగించేస్తున్నాం..,ఆఖరికి…మా కోడలు పుట్టింటివాళ్ళూ ఇక్కడే అవడంతో పిల్లాడి పెళ్ళికీ అడుగు జరగలేదు ఈ ఊరుదాటి.. నా పెళ్ళై మూడు దశాబ్దాలైనా…నేను పెట్టె సర్దుకున్నది. వేళ్ళమీద లెక్కించే తిరుపతి,,షిరిడీ యాత్రలే…ఎల్.టి.సి సదుపాయం వాడుకోకపోవడానికి…నా ఆరోగ్యం బహు సున్నితం అవడమే కారణం….వెరసి..వసంత గడప దాటి ఇంకొక గుమ్మం ఎక్కిన సందర్భం సున్న అంటే సున్నే…ఇంకో బుజ్జి కారణం లేకపోలేదు…ఊరి పొలిమేర దాటుతూనే మున్ముందుగా గొంతు పట్టేస్తుంది ..అనేక ఇతర సమస్యలతో పాటు, అడ్డంపడితే చూసుకునే వారు లేకపోవడం ఒక కారణమైతే….గొంతు మారితే .. నా ప్రవృత్తి సరదాకి ఎసరన్నది మరో అడ్డంకి…జలుబు సంబంధ రోగాలు..మందువేసుకుంటే వారం…వేసుకోకపోతే ఏడురోజులు…మనతోనే, మనవెంటే అన్నట్టు. నాకు కదలాలంటేనే ఠారు…
ఈ క్రమంలో వెన్నెముక సంబంధ అరగుదలలుకూడా వెక్కిరించేసరికి…ప్రయాణం..అంటేనే ..ఒక ఫోబియాగా మారింది…అందులోనూ గిడ్డీనెస్ ఉందే…అది మహా చెడ్డ జబ్బు..పైగా కనిపించదు..అనుభవించేవారికే అర్థంకాని అవస్థ…వ్యక్తిత్వం కృంగి,ఆత్మవిశ్వాసం సన్నగిల్లి, బతుకు అతలాకుతలంగా మారుతుంది. అతిశయోక్తికాదు. మందులేదా. అంటే ….”ఏమో “!అనవలసే వస్తుంది ఇన్నాళ్ళ వైవిధ్యభరిత వైద్యవిధానాలను విడవకుండా ఆశ్రయిస్తూనే ఉన్నందుకు… దీని గురించి తలచుకున్నా పాపమే…దైనందిన జీవితమే నరకప్రాయం దీనితో..! ఎందుకంటారేమో..లిఫ్టులు,,ఎలివేటర్లు..నిత్యకృత్యాలైనపుడు…గిడ్డీ గోడు తెచ్చిపెట్టే గడ్డు సమస్య…ఇంతా అంతా కాదు. అలాంటపుడు…ఒక్కసారి…ఫ్లైట్ లో దూరప్రాంతాలు స్వదేశంలోనైనా హడలు పుట్టిస్తాయి..కదా!!మాటవరసకి ఎవరితో ఈమాటన్నా…గాడిదగుడ్డు…అనేవారే…పైగా ఉన్నరోగాలు తక్కువైనట్టు…నీదంతా సైకలాజికల్….అని పారేస్తారు…” తిరుగుడు మేనియా “గాళ్ళకి నా “త ల తి రు గు డు”సంబంధిత ఫోబియా గురించి తెలియజేయాలంటే నాకు ఇంకోజన్మ కూడా చాలదు…ఇపుడు కొంచెం తెలిసిందనుకుంట..వసంత ఊరు విడవక పోవడానికి కారణం…!!మీరే చెప్పండి. బాసుగారు ఊళ్ళుతిరగడంలో భాగంమని పది రోజులు శలవిస్తే…వచ్చి మరో పదిదినాలు పడక వేయడం తప్పుఅని తెలిసినా ….తప్పనిపరిస్థితి!! ఇలా వేగలేకే లాగిలాగి…చివరకు జాబ్ కి గుడ్బై కొట్టి నాకు నచ్చినట్టు నా ఇంటికే పరిమితమౌతూ…ఊరు విడిచి సాముకి మాత్రం ఏనాడూ ఉవ్విళ్ళూరలేదు.. కోరి తెచ్చుకోవడం ఎందుకని?
నాకున్న ఒక్కగానొక్క కొడుకుకి ఊహ తెలిసినప్పటినుండీ ..ఆకాశయానం…అమెరికా పయనం మీదే ధ్యాస..బి.టెక్ అవగానే గొణుగుడు మొదలు…ఒక ఏడాదేమో…బుద్ధిగా నామాటవిని ఇక్కడే ఉద్యోగం చేశాడు..అంతలోనే కోరికలు తిరగబెట్టాయి..తండ్రిగారికీ పరోక్షంగా విదేశాలలో చదివించాలన్నవాంఛ ప్రగాఢంగా ఉండడంతో…వాడిని నేను ఆపలేక పోయాను..౨౦౧౨లో చక్కాపోయాడు…చదువు..పెళ్ళి ఒకదానివెనుక ఒకటి౨౦౧౪ లో జరిగాయి. సంతోషం.. ఎప్పటికైనా నాకూ తప్పదు ఈ వాయుయానం అని అంతరాంతరాలలో అర్థమవసాగింది…అందులోనూ కోడలుపిల్ల నాలాగే కలుపుగోలు అవడంతో ఈ ఊహ నానాటికీ బలపడింది..ఎపుడు ప్రయాణం మాటొచ్చినా “” ఆఁఆ వీ సా ఒకటేడిసిందిగా.. వచ్చినపుడు మాటలే..”అని నేననడం…”ఆహా…ఎవడికోసం రాదు” ఆని పిల్లలనడంతో సరిపోయేది.. పిల్లలిద్దరూ వారికి నచ్చినుద్యోగాల్లో మొత్తానికి స్థిరపడి రెండు నెలలైందో లేదో..అజెండా ప్రకారం..పేరెంట్స్ కి విజిట్వీసా కాగితాల కట్టలు పంపేశారు.
*****
నిజంగానే విసా ఆల్ దట్!! ఏం చూశామన్నదే నేను మీ ముందుంచుతున్న ముచ్చట్లు,. అన్నట్టు వీసా కి ముందుమెట్టు పాస్పోర్టు మాట చెప్పొద్దూ.. తొంభైలనాటికే మన జనాభా వీరలెవెల్లో అమెరికాకి ఎక్కువగా చెక్కెయ్యడం మొదలై రాను రాను ఊపందుకుంటూనే ఉంది. ఇంటికి ఒకడు ఎగిరివెళ్ళే రోజులు పోయి.. ఇప్పుడు ఇంటికి ఒకరు బిక్బిక్మంటూ ఇక్కడ ఆస్తుల పరిరక్షణకి, కాపలాకి అన్నట్టు..అటో కాలు…ఇటోవేలు గా కూడా ఉంటున్నకాలం వచ్చింది. అప్పట్లోనూ పాసుపోర్టు వరకు పనులు ఇక్కడ హైదరాబాదులోనే జరిగి పోయేవి..మావారు తరచూ ఆఫీసుపనులమీద ఇండియా అంతా తిరిగి..రెండువేల సం..లో లండన్ వెళ్ళినపుడు పాసుపోర్టు పని చేయించుకుంటూ.. ఎందుకనో నాకూ చేయించారు..
నాది మటుకు పదిలంగా బీరువాకే పరిమితమై కాలదోషం పట్టి రెండేళ్ళక్రితం రిన్యువల్కి నోచుకుంది…ఏదో ఎప్పటికైనాతప్పదని తెలిసిచేసిన పని.. అదైనా పనిలోపనిగానే సుమండీ..ఇక వీసా మాట..మా బాబు పెళ్ళయ్యాక ఈ సబ్జెక్టుకి ప్రాధాన్యంపెరిగిన మాట నిజం. అయినా దాటవేత ధోరణినే అవలంబించాను.. రిటైరు ఐతేగాని ఆ ఆలోచన అనవసరం అన్నది మావారి మైండ్ సెట్టు..ఈ వీసాల గురించిన విషయసేకరణ జ్ఞానసముపార్జన వద్దన్నా బుర్రలో బోలెడంత చేరికూర్చుంటోంది.. మీలాంటి వారిని గైడ్ చేసే స్థాయిలో!!మా వాడి గ్రాడ్ వాక్ కి వీసా కాయితాలు పంపుతాను మొర్రో అని గోల గోల చేసినా నేను అస్సలు లొంగలేదండోయ్. మనం వెళ్ళే వీసాని టూరిస్టు వీసా అని…”బి౨ “అని తెలిసింది. అలా చుట్టపుచూపుగా వెళ్ళి చుట్టుపక్కల చుట్టపక్కాలనీ.. సందర్శనాస్థలాలనీ చక్కపెట్టే స్థోమత మాకుంది…లేదా మాపిల్లాడికి ఉందహో అని చెప్పుకుని వెళ్ళేది ఒకమార్గం.. ఎవరివీసా ఎందుకు తిరస్కరిస్తారన్నఆ ఒక్క టీ ఎదురుప్రశ్నించే వీలు చట్టాలు కల్పించకుండా మంచి పనే చేశాయి, లేకపోతేనా ఎన్ని కోర్టులు సరిపోతాయండీ..ఇలాఉంటేనే… అమెరికా అంతా మనమేట..అంతమంది పోతుంటేనే ఇక్కడింకా అంతుపట్టని ట్రాఫిక్సమస్య..నిరుద్యోగం..కూడు,గుడ్డ,గూడులకు కటకట..!!సరే..నూటికి నూరుశాతం కళ్ళుమూసుకుని ధీమాగావెళ్ళి విసవిసా వీసా ఉచ్చుకుని బైటకు రావాలంటే …ఒక మార్గముందట..పిల్లల చదువు పూర్తయ్యాక డిగ్రీ ఇచ్చే కాన్వొకేషన్నే.. గ్రాడ్ వాక్ అంటారుట..ఆ ఫంక్షన్కి పిల్లల తల్లితండ్రులు లేదా అత్తమామలను ఆహ్వానిస్తూ కాలేజీ వారు పంపే ఇన్విటేషన్ ఆధారంగా వీసా కి వెళ్తే వీజీగా వీసా ఇస్తారట.. అక్కడ అడుగిడడానికి! పిల్లవాడి గ్రాడ్ వాక్ కి “ముందు సెటిలౌరా .. తర్వాతి మాట వీసాలు..మేం రావడాలూ”అని కొట్టిపారేసిన మేము… ఇపుడు కోడలు గ్రాడ్వాక్ కి వీసా పొందే అవకాశం జారవిడుచుకోదలచుకోలేదు.
చూపుకోవలసిన కాగితాల కట్టలు అటు ఫెడెక్సులో వాడు పంపగా ఇక్కడ మా ఇద్దరి కాగితాల సేకరణకీ తక్కువ శ్రమేమీ కాలేదు..అప్లికేషన్లు నింపే పనికూడా ఆనూ.. లైనూ అంటూ అంతా మావాడే చేసి సర్వం సిద్ధంచేసి డేటు బుకింగు…వగైరా…అబ్బబ్బే.. ఒకటి కాదనుకోండి,, అందివచ్చిన అవకాశాన్ని వీసా పొందడానికి వాడుకుంటున్నాం.. అంతేకదా… అర్జంటుగా టికెట్ కొని నిజంగా మే తొమ్మిది గ్రాడ్వాక్ కి వెళ్ళమనరు కదా…అన్న శంకను పదేపదే అడిగి తెలుసుకుని..నిబ్బరంగా మనసులో విదేశీయానం ఇప్పటిమాట కాదులే బేబీ సిట్టింగుకి…అది కూడా తప్పదు అన్న సీనుంటే. నలుగురూ నా బామ్మతనాన్ని ఎత్తిచూపితే… లేదా నాలోనే తెలియని ఉద్వేగపూరిత ఉత్సాహం ఏదైనా వచ్చేసి అసలు కంటే ఎక్కువ ముద్దొచ్చే వడ్డీ ..బరబరా ఈడుచుకెళ్తే చూద్దాం అని కూడా ఫిక్స్ అయ్యే వీసా ఇంటర్వ్యూకి సిద్ధమయ్యాను సుమండీ!!
*****
కొడుకూ కోడలూ ఇద్దరూ నానా తంటాలు పడి ఒక కట్టకాగితాలు…వాళ్ళ పే స్లిప్పులూ, ఖర్చులు, కార్డులు, ఒకటికాదు.. బోలెడు..ఫెడెక్సులో పంపడం జరిగింది.'”అది మరిచిపోయాం..ఇదుంటే బెటరు “అంటూ పంపిన స్కాన్డ్ మెటీరియల్ మరో అం..త! సరేసరి ఇక్కడ నావీ ఆయనవీ కలిపి కొన్ని, విడివిడిగా ఇంకొన్ని..!!ఇదంతా…ఆ అమెరికన్ కాంసులేట్ వారికి…”మే మేమీ అక్కడ ఉండిపోము సుమండీ” అని ధ్రువీకరణచేస్తూ..తెలుపగలిగే ఋజువులన్నమాట.. ఇంత బతుకూ బతికి.. అక్కడమేముండే కొద్దిరోజులు మాపిల్లలు మాకు తిండిపెట్టి తిప్పగల స్థోమత గలవారే మహప్రభో అంటూ విన్నవించుకునే వినతిపత్రాలూ..వేడుకోళ్ళూ….ఇక్కడ కి మేం తిరిగి రాకపోతే ఇండియా త్వరితగతిని అడ్రస్లేకుండా పోతుంది బాబోయ్…అంటూ పెట్టుకునే మొరకి చెందినవే ఈ ఫైళ్ళ మోతలు,,
మొత్తానికి వారం రోజులముందుగా అన్నికాగితాలు అమర్చుకుని,రెండు డేట్లు మా అబ్బాయి ఆన్లైన్లో బుక్ చేశాడు. మొదటిది ఫింగరుప్రింట్లకి, రెండోది అసలైన వీసా ఇంటర్వ్యూ డేటు.. రెండు సిట్టింగుల్లో ఈ ఇంటర్వ్యూకి మాతో వీర రిహార్సలు కూడాను, ఇద్దరికీ కలిపి తీసుకున్న కంబైన్డ్ టైమట.. ఎవరినడిగితే వారే మాట్లాడాలి, ఓవర్లాపు నో, ఆన్సర్ టు ది పాయింటు, ఏ కాగితం అడిగినా ఠక్కుమని చూపాలి… ఇలా ఎంత ట్రయినింగో. మొదటిసారి మా అబ్బాయిగాడికి దొరికిపోయామంటే నమ్మండి..
సరిగ్గా పాతికేళ్ళక్రితం.. సెంట్ పాల్స్ స్కూల్లో మా అబ్బాయికి మూడునిండగానే ప్రీ స్కూలు అడ్మిషనుకి వాడికి మేమిచ్చిన ట్రైనింగు అచ్చు ఇలాగే సాగింది. కనిపించిన ప్రతి వస్తువుని ఇంగ్లీషులో ఏమంటారో ముందు మేము నేర్చుకుని తరువాత వాడికి రుద్దేవాళ్ళం. అన్నీ బ్రహ్మాండంగా నేర్పితీసుకెళ్తే.. పన్నెండింటికి పిలవాల్సిన పెద్దలు సాయంత్రం ఐదింటికి లోపలికి రమ్మన్నారు..అంతా పైనుండి కింద దాకా తెల్లటి గౌనుల్లాంటి “ఫాదర్..బ్రదర్..సిస్టర్ ” డ్రస్సులు దిగేసుకుని టేబులుచుట్టూ కూర్చుని టేబుల్ మీద నిండా రకరకాల బొమ్మలు, కాయలు, పళ్ళూ,జంతువుల పటాలు పేర్చారు,అన్నీ మావాడికి తెలిసినవే.. అంత ఆలస్యం అవడంతో తిక్కపుట్టిందో ఏమో..ఒక్కటంటే ఒక్క ప్రశ్నకు కూడా నోరు మెదపలేదు మావాడు..మొండిగా భీష్మించేసుకున్నాడు. మేమిద్దరం గందరగోళం పడడం బోర్డు మెంబర్లకి టైమ్పాస్!! ఇటీజ్ ఓ కే.. బైబై అని మర్యాదగానే పంపేశారు మమ్మల్ని పాపం…మూగపిల్లవాడు కామోసు అనుకొని!! ఇదంతా వీసా రోజు నాకు గుర్తొచ్చిన స్మృతి.
చక్కటి ఫైళ్ళలో విడివిడిగా మా ఉద్యోగాల ఇంటర్వ్యూలకంటే పద్ధతిగా అన్ని సెట్లుగా అమర్చుకుని ఫింగరు ప్రింటుకని వెళ్ళిన రోజే ఆ ప్రాంతానికి అలవాటుపడి,,కారుపార్కింగు గట్రా కుస్తీపడి ఎండమండుతుండగా అరగంటలోపే పని కానిచ్చేసి అమెరికా ఆఫీసువారే అయినా వాలంటీరు చేస్తున్న సిబ్బంది మొత్తం మన వారే. పద్ధతి, క్రమశిక్షణ, టైమింగు, ఎక్కడా ఎత్తి చూపే అవకాశం లేకుండా సాగింది.. మరునాడు అసలు పరీక్షన్నమాట.. అక్లమటైజేషన్ అయిపోయింది కనక పెద్దగా టెన్షన్ పడలేదు,,అప్పటికే ఎన్నెన్ని అబ్జర్వ్ చేశానో..!!ఒక క్యూ మాలాగ ఫింగరు ప్రింట్సు, ఇంకొకటి వీసా వచ్చేసిన వారికి సందేశం అందిన అనంతరం అవధిలేని ఉత్సాహంతో వచ్చి కలెక్టు చేసుకునే క్యూ లైను.. అసలైన వీసా పరీక్షలవారిది రోడ్డుమీదకొచ్చేసిన బారులు తీరిన క్యూ..లైన్ల గొలుసు..ఇక కారు పార్కింగు వద్ద టోకెన్లు హోరు, జోరు,హడావుడి చెప్పక్కర్లేదు,ఇంత హేలలోనూ ఎవరి గోల వారిదేనండోయ్..పక్కవాణ్ణి నాలాంటి చాదస్తపు మహిళ తప్ప పలకరించిన పాపానికి కూడా ఎవ్వరూ పూనుకోవడంలేదు..అదృష్టవశాత్తూ పూచిక పుల్ల కూడా ఎగస్ట్రా పట్టుకెళ్ళే వీలులేని రూలు. దాంతో ముందు సెల్లులకు కారే శరణ్యమైంది..అంచేత కనీసం మాటా మంతీ లేకపోయినా కనులారా ఒకరినొకరు చూసుకోవడం జరిగింది…
వీసా పరీక్షలో బిసిలనాడే…సునాయాసంగా ఉత్తీర్ణులై, కసితీరా అమెరికా తిరిగొచ్చిన మా అమ్మ,ఇటు మా ఆడబడచులు. ఎంత బాగా నెట్టుకుని,నెగ్గుకొచ్చారా అనిపించింది….అక్షరాస్యతకు అస్సలు నోచుకోకుండా!!
పెద్దపరీక్షలకి పెట్టుకున్నట్టు అలార్మ్ ఐదింటికే పెట్టుకుని మరీ లేచి కూర్చున్నాం వీసా పరీక్షకి,,మాకిచ్చిన టైము ఉదయం ఎనిమిదిన్నర,,అరగంట ముందుండాలి..అంటే ఇంట్లోంచి ఏడున్నరకే ఎక్జిట్టు…రెండు రౌండ్లు కాఫీలు.. స్నానంపానం. కనీస దీపారాధనయుక్త పూజ.. అన్నీ అయ్యాయి. పొద్దుటివేళ కనుక ట్రాఫిక్ చర్చనీయాంశం కాలేదు. లేకపోతే ఒక పేరా రాయక తప్పేది కాదు. బతికిపోయారు.. ఇండియా అంటేనే తిట్లదండకం అందుకునే వారికి చెంపపెట్టుగా జరిగాయి కాన్సులేటు ఆఫీసువద్ద అడుగడుగునా పనులన్నీ..ముందుగా ఆ చిరాన్ ఫోర్ట్ రోడ్డు ఇరువైపులా చెట్లు పచ్చగా ఏపుగా పెంచబడి రోడ్ మీద చెత్తాచెదారం వెయ్యాలన్నా భయమేసేంత స్వచ్ఛభారత్ ను తలపించింది..మరి ఆ మాటకూడా చెప్పుకోవాలిగా..ఉదయం వేళైనందుకు ఎంతో శ్రద్ధగా రాలిన చెట్లాకులు నిర్మూలిస్తున్నారు సఫాయిసిబ్బంది. అలాగే సెక్యూరిటీ వారు తమ పని పర్ఫెక్ట్ గా చేస్తున్నారు. ఇవన్నీవచ్చిన జనాలను కూడా అత్యంత క్రమశిక్షణకి లోనుచేశాయేమో అనిపించింది..అయినా ఇతరత్రా ఎక్కడా కనిపించని నిశ్శబ్దం..సమయపాలన, నియమపాలన నాకు అక్కడ కొట్టొచ్చినట్టు కనిపించాయి..ఎందుకంటారు అమెరికా అంటే అదీ?? ఆఫీసు అమెరికావారిదే అనుకోండి…అంతమాత్రాన సిబ్బంది , బయటి సెక్యూరిటీ ,అడుగడుగునా పాస్ పోర్టు..అపాయింటు కన్ఫర్మేషన్లెటరు చెకింగు వారు అంతా మనవారే.. అనుక్షణంవచ్చే అనౌన్సుమెంటు చదివేవారూ మనవారే.. కేవలం ఇంటర్వ్యూచేసేవారు తెల్లవారు లేదా విదేశీయులు….
విషయానికొద్దాం. వచ్చినవారంతా ఒకటే పని మీద వచ్చిఅక్కడ తచ్చాడేవారే. మళ్ళీ ఆ గల్లీలోకి తొంగి చూసేవారూ కాదు. ముఖ్యంగా తల్లిదండ్రులను ఇవతలే వదిలి కార్యోన్ముఖులవుతున్న మగపిల్లలు లేదా ఆడపిల్లలు. వీరు పిజి అంటే ఎమ్ఎస్ కి వెళ్ళేందుకు ఉత్సుకతో ఉరకలువేస్తున్నవారు. తెలియని ఆందోళన వారి సొంతం. వీరిది ఎఫ్ కేటగిరీ వీసా అట.. తరువాత వర్గం. ఉద్యోగరీత్యా ఎంతో కొంత సాధించి ముందుకుపోతున్నాం సుమా అన్న సంకేతాన్నిస్తూ ఇరవై, పాతికేళ్ళ మధ్యవయస్కులు. వారికి జీవన్మరణ సమస్యే వీసా తెచ్చుకోవడం. ఎవరిదైనా ఎందుకైనా తిప్పికొట్టగల సర్వాధికారాలు అక్కడ అడిగే వారి సొంతం కదా మరి!! తరువాత వర్గం మాది. తల్లిదండ్రులు గ్రాడ్వాక్ లేదా పురుళ్ళకని వెళ్ళే” బి-టు”వారు.. టూరిస్ట్ వీసా అట.. ఎక్కడో మనసులో వీసా వస్తుందని,,రాకపోతే రాసిలేదని సమాధానపడే వయసుకలవారం…ఇంకో రకం బిజినెస్ పనులవారు,,అన్నట్టు…ఇంకో ముఖ్యకేటగిరీ.. నాలుగురోజుల ముందు పెళ్ళై . అర్జంటుగా వారి జీవితాల్లో అనూహ్యంగా గ్రహ స్థితిమారి పోయి పరదేశం చెక్కేస్తున్నవారు. వీరికి వీసా పక్కా అంటారు…పెళ్ళి తెచ్చిన ప్రత్యేక అర్హత కాబోలు.. ప్రతి పదిమంది ఆడవారికీ ఒక నలుగురు పెళ్ళికూతుళ్ళు ఇంచుమించు మోచేతి మీదివరకు మెహిందీ పెట్టించుకుని మెళ్ళో పసుపుపచ్చ తాళిని అలంకరించుకుని దర్శన మిచ్చారు.. అదోముచ్చట!! కేటగిరీ ఏదైనప్పటికీ..అందరూ యాంత్రికంగా కాన్సులేటువారి అనౌన్స్మెంట్లను అనుసరించేస్తూనే.. కడుపులో తితలీలను అదిమిపట్టుకుని ముఖంలో తెలియని ఆందోళన కనబరుస్తున్నారు..వివిధ దశల సీటింగులు చెకింగులు దాటి చిట్టచివరి దశలో ఒక గంట కదులుతూ మాట్లాడుకునే వీలు. మంచినీరు. కొనుక్కునేందుకు కాఫీ ఏర్పాటు కలిగియున్న ఓపెన్ స్పేస్ లో టోకెనునంబరు.. కౌంటర్ నంబరు గమనించుకునేలా పెద్ద డిస్ప్లే బోర్డు అరేంజ్ చేశారు.. ఎత్తే మెడ …దించే మెడ !!మధ్యమధ్య సుదీర్ఘ నిట్టూర్పులు.ప్చ్..ప్చ్ లు.నాకెందుకో కాస్త చికాకు తప్ప టెన్షన్ కలగలేదు. పైగా మా ఇద్దరిదీ కలిపి బుక్ చేసిన వైనం కనుక ఇంటర్వ్యూ కూడా ఒకేసారే కలిపేనన్నారు.. ఒకే టోకెనిచ్చారు. నంబరు రానే వచ్చింది .ఎనిమిదిన్నర స్లాటు వారికి కాల్ తొమ్మిదిన్నరకొచ్చినట్టు. రూములో మూడుకౌంటర్లు.. ఒకటి ప్రత్యేకించి ఇంగ్లీషురాక తెలుగులో ప్రశ్నలను అనువదించే ఒక తెలుగు మహిళ గొంతు మైకులో తెల్లదొరసాని ఇంగ్లీషుకు వెనువెంటనే తెలుగిస్తూ వినిపిస్తుంటే నాకు శరీరం తేలికై వచ్చినపని మర్చినంత పనైంది.. మాతృభాష మహత్యం!! క్యూలో ముగ్గురేసి చొప్పున మూడు క్యూలు ఒకే గదిలో. అందరు అందరి ప్రశ్నోత్తరాలు వినేలాగ ఉన్నఏర్పాటు నాకునచ్చలేదు..కాని తెలుగు కౌంటరు కామిడీ మిస్సయ్యేదాన్నికదా…
ఎత్తైన చోటికెళ్తే నాకు కళ్ళు, తల తిరిగిపోతాయి…ఇది “ఆక్రోఫోబియా”. అసలు ప్రయాణమే పడకపోతే దాన్నేమంటారో? ఇది చదివాక మీరంతా నాకు చెప్పాలట..సరేనా…తెలుగు అనువాదం కౌంటరులోని పృచ్ఛకురాలు తెల్లదొరసాని.. అంతా యాంత్రికంగా జరిగిపోతున్నాయి..అయినా ఇలా నాకు మల్లేనే.. ప్రతివారు తమ జీవితకాలం మననం చేసుకుంటూ తమ వారికి విధిగా వివరించుకునే వయక్తికమైన అనుభవం ఈ వీసా ప్రహసనం.. నాకు ఇచ్చిన కౌంటర్లో నాకంటే ముందు ఇద్దరు అభ్యర్థులున్నారు.. ఒకమగాయనతో ఆల్రెడీ సంభాషణ జరుగుతోంది..ఏమిటో ఇంగ్లీషులో ఒకటే ఫ్లోలో ఆయన వృత్తిని గురించి ఏకధాటిగా చెప్పుకుపోతున్నారు. నాకు అటు చూడగానే చివుక్కుమనిపించిన దృశ్యం అవతలి వైపు కూర్చున్న అనూహ్యంగా అగుపడిన నిగనిగలాడే నల్లని దొరసాని. కంటినిండా కాటుక, చెవులకు, మెడకు నిండుగా ఆర్టిఫిషియల్ ఆభరణాల అలంకరణ..కాస్త అదోలా అనిపించింది సుమండీ..ఆవిడ మాటేమీ వినపించటంలేదు. జస్ట్ నాలుగే అడుగులు వెనక్కి ఉన్నాం.. నా ముందు పెళ్ళైన ఆర్నెల్లకే ఆఫీసువారి సౌజన్యంతో అమెరికాకి వీసాకై వచ్చింది.. నవ్వుతూ వెళ్ళింది కనుక ఇచ్చినట్టే. వెంటనే మా వంతు..గాప్ అన్నదేమీలేదు.. కంప్యూటర్ లో ఏదో ఎంటర్ చేసింది..వెంటనే నెక్స్ట్ అన్నశబ్దం లీలగా వినిపించింది. గుడ్మానింగ్ చెప్పాలనుకుని రిహర్సల్ చేసి వృథా…ఆవిడే మాకు “గుడ్మార్నింగ్…హౌ డుయూ డూ..అని కూడా పలకరించింది..నా పాస్పోర్టు మీద ఆ నంబరేదో అతికించినందుకో. లేక స్వలింగిననో .. నన్నే చూస్తూ వరసగా నాలుగు ప్రశ్నలు టకటకా అడిగేసింది. ఎందుకు..ఎక్కడ..అమ్మాయిది.. ఏ రకం వీసా.. ఎందులో జాబ్..?? అంతే..యువర్ వీసా ఈజ్ అప్రూవ్డ్ అని గొణిగింది..మా బాబు ముందుగానే చెప్పాడులెండి… పాస్పోర్టులు వెనక్కి ఇవ్వకపోతే వీసా వచ్చినట్టు ..లేదా చక్కా పుచ్చుకుని మారుమాట్లాడకుండా వచ్చేయాలీ….అని…….ఇవ్వలేదు..ముందుకు పొమ్మనట్టు వెనకవారిని పిలిచింది,,
ఎంతో వెలితి…ఏ కాగితం చూపమనలేదే అని…పిల్లాడు బోల్డు ఖర్చుపెట్టి ఫెడెక్స్ లో కట్టలుకట్టలు పేపర్లు పంపాడే…అని ఏదో బాధ.. ఠకీమని నాకు మా చిన్నతనం సంఘటనొకటి పొడుచుకొచ్చేసింది. నేను నా చెల్లాయి పరీక్షలకి అలార్మ్ నాలుగింటికే పెట్టుకుని రాత్రి పెందరాళే తొమ్మిదికే పడుకునే వాళ్ళం..ఇప్పటి పద్ధతికి పూర్తి భిన్నంగా!! చాలాసార్లు చెల్లి లేచేది కాదు.. పైగా పరీక్ష అవగానే ఇంటికొచ్చి “థాంక్ గాడ్..నేను పొద్దున్నేలేవలేదు,,పేపర్ చాలాఈజీగా వచ్చింది.. ఇరగదీశాను. లేచుంటే వేస్టయ్యేది””అనేది.. సరిగ్గా ఇది గుర్తొచ్చింది..ప్రిపరేషను వేస్టైనందుకు!!
ధోబీకి మురికి బట్టలు వేస్తూ ఒక గడుసరి ఇల్లాలు. మాపు తక్కువగానున్న చొక్కాను వెనక్కు లాగి, గదిలో రెండు బల్బులు కసాబిసా తుడిచేసి మరీ ఉతుకుడుకి వేసి పద్దు రాయించిందట అలా ఈ ముచ్చటా గుర్తొస్తోంది.. జోకేఐనా!! ఇక్కడ నా కేసు వేరు, గిట్టుబాటైంది.. శ్రమ వేస్టైతే అయింది. కెలుక్కో దల్చుకోలేదు…ఆన్సర్ జస్ట్ టు ది పాయింట్ అని మరీ మరీ నేర్పాడాయె కుమారరత్నం!!!
చెప్పుకోవలసినదేంటంటే…వరుసగా ఎడతెరిపి లేకుండా మనవాళ్ళు అమెరికా నుండి ఫోను చేసి రిజల్ట్ క్యూరియస్ గా కనుక్కోవడం లేదా వాళ్ళకి మనం వాట్సప్ మెసేజ్ పంపడమే తప్ప…పక్కనున్న వారికేసి చూసే సంస్కారం పూర్తిగా అంతరించిపోయిందనే చెప్పాలి..నాకు ఇంతో అంతో ఆ ఎంక్వైరీ బుద్ధి ఉన్నా మా ఆయన అటువంటప్పుడు నా కిచ్చే లుక్కు తలచుకుని మూసుకుంటున్నాను ఈమధ్య,..”ఎవరిగోల వారిది” !ఈ టైటిల్ కరెక్ట్ గా సరిపోతుంది ఇక్కడ..!
వీసా కథలో నాకు దొరికిన మేత ఇంకొక్కటుంది….అంచెలంచెలుగా సాగిన ఈ యాత్రలో అక్కడక్కడ తెలుగు ఇంగ్లీషు రెండు భాషల్లోను వ్రాసియున్న నోటీసు బోర్డులలో…తెలుగు అనువాదం చూసి నాలో నేనే తెగ నవ్వేసుకున్న ఘడియలు..పంచుకునే వాతావరణం అస్సలు లేక కించిత్తు నిరాశకూడాను..అన్నీ గుర్తుకురావడంలేదు,నియమం అని ఉండాల్సిన చోట నియామకం…సంప్రదాదించవచ్చూ అంటూ మరో బాంబు…
ఇలా ఎన్నో..మళ్ళీ అక్కడికెళ్ళి కూల్మైండ్తో నోటు చేసుకొద్దామంటే…ఎక్కడా…ఫదేళ్ళకి ఇచ్చేసిన “వీసా ” ను ఇవాళే అందుకున్నాం..అందుకే అక్కడికి మీరెవరెళ్ళినా ఆ నోటీసులను కంఠస్థం చేసుకొచ్చి చెప్పాలని కోరుతున్నాను,,ఇంతకీ నా గోడు ఏమని చెప్పనూ…ఇన్నేళ్ళు నా మనసుకు నేను “వీసా లేకుండా విమాన ప్రయాణం ఊసేల?? “అంటూ దాటేశాను…మరిప్పుడు??ఎలా??
ఆ భగవంతుడిదే భారం…కాదండీ…వీ సా కి పుంఖాలకొద్దీ కబుర్లు కురిపించిన నేను రేపు అటువెళ్ళొస్తే ???వదన వచన గ్రంథం అక్కడినుండే పంపనూ!!!!
కలలా… లా లా లా .. అంటూ మాంచి కల గురించిన కథ చెప్తున్నారు Rj వంశీ…

 
 
రచన: మన్నెం శారద
పెదనాన్న మమ్మల్ని కొత్తగూడెం తీసుకురమ్మని ఒక కాన్‌స్టేబుల్ని పంపారు. మేం పిల్లలం మాత్రమే కొత్తగూడెం వెళ్లాం.
నాకు బాగా గుర్తు. అన్నీ గవర్నమెంట్ క్వార్టర్స్. అన్ని ఇళ్లముందు మంచి గార్డెన్స్. అప్పుడే మొదటిసారి వెస్టర్న్ టాయిలెట్స్ చూశాను.
అంతా బాగానే వుండేది.
కాని.. మా దొడ్డమ్మ మాత్రం ఎప్పుడూ వణికిపోతూ వుండేది. అదంతా కమ్యూనిస్టు ఏరియా అట. ఎప్పుడు పెదనాన్నకి ఏం ప్రమాదమొస్తుందోనని. పెదనాన్న మాత్రం నిర్లక్ష్యంగా వుండేవారు. వాళ్లని నేరుగా ఇంటికి తెచ్చి పార్టీలిచ్చేవారు. ఏం చెప్పేవారో ఏమో కాని వాళ్లు చాలామంది పెదనాన్న మాటలకి ఇంప్రెస్ అయి మామూలు జనజీవితంలోకి వచ్చేసేరని.. ఆ తర్వాత కాలంలో చెప్పుకుంటుంటే విన్నాను. ఆ విషయం ఎలా వున్నా నాకు కొత్తగూడెం నచ్చింది.
అక్కడ బొగ్గుగనిలో పని చేస్తున్న ఒక ఫారినర్ వుండేవాడు. అతని క్వార్టర్స్ చాలా పెద్దది.
ఇంటిముందు, వెనుకల చాలా పెద్ద తోట.
అందులో అన్నీ గులాబీలే!
అందులోనూ ఎడ్వర్ట్స్ రోజా పూలే.
బేబీ పింక్ రంగులో మంచి సువాసనలు వెదజల్లుతూ వుండేయి. తోటంతా తుమ్మెదలు ఝంకారం చేస్తూ తిరుగుతుండేవి.
నేనెప్పుడూ అక్కడికెళ్లి నిలబడి ఆ పూలని చూసేదాన్ని!
తోటలో మాలి పని చేస్తుండేవాడు.
గాలిలో ఆ పూల వాసన కలిసి ఆ ప్రాంతమంతా ఒక వింత వాతావరణం సృష్టించేది.
మా అన్నయ్య దృష్టి కూడా ఆ తోట మీద పడింది.
ఇద్దరం అక్కడే నిలబడేవాళ్లం.
“నేను పూలు కోసుకురానా?” అనడిగేడు మా అన్నయ్య.
“వద్దురా, లోపల కుక్క వుంది. మాలి వున్నాడు” అన్నాను భయంగా.
“ఏం ఫర్వాలేదు” అంటూ చెబుతున్నా వినకుండా బార్బ్‌డ్ వైర్ ఫెన్సింగ్‌లోంచి లోపల దూరిపోయాడు.
నేను వణికిపోతూ బయట నిలబడ్డాను.
అన్నయ్య మాలికి కనపడకుండా గబగబా చేతికందినన్ని పూలు కోసి గబగబా వచ్చి నా వడిలో వేసి మళ్లీ తోటలో దూరేవాడు.
అలా ఎన్ని పూలో… నా ఫ్రాకులో పట్టనన్ని.
“చాలురా! వచ్చే” అంటే వినేవాడు కాదు.
చివరికి నేను భయంతో ఏడిస్తే కాని వచ్చేవాడు కాదు.
“చీ! పిరికిమొహమా! ఎందుకలా భయపడిపోతావ్?” అనేవాడు.
పూలన్నీ తెచ్చి వెనుక నీళ్ల తొట్టెలో వేసేవాళ్లం.
“ఎక్కడివన్నీ!” అని దొడ్డమ్మ అడిగింది.
“క్లబ్బులోనివి” అని అన్నయ్య అబద్ధం చెప్పేడు.
“అయితే మాత్రం! చెట్లకి వుంచాలి కాని ఇలా ఎందుకు కోయడం?” అని కోప్పడి దేవుడికి పెట్టేది.
చివరికి అది మా యిద్దరికీ వ్యసనమయ్యింది.
రోజూ వెళ్లడం పూలు కోసుకురావడం.
ఒకరోజు అన్నయ్య పూలు కోస్తుంటే కుక్క మొరిగింది. మాలి “ఎవరదీ?” అంటూ వెంటపడ్డాడు.
అన్నయ్య పరుగున రావడంతో బార్బ్‌డ్ వైర్ తగిలి షర్టు చిరిగిపోయింది. వళ్ళంతా చీరుకుపోయింది.
నేను గౌనులో పూలన్నీ అక్కడే పారేసి.. ఇద్దరం ఇంటికి ఒకటే పరుగు.
ఇదంతా తెలిసి మణక్క ఒకటే తిట్లు.
మేమిద్దరం మాత్రం దాన్ని వీరోచితంగా భావించి ఆనందపడ్డాం.
కొత్తగూడెం ఆఫీసర్స్ క్లబ్బులో మాంచి డ్రామాలు వేసేవారు.
ఒకసారి పెదనాన్న మమ్మల్ని కృష్ణలీలలు డ్రామాకి తీసికెళ్లేరు. మేము ముందు వరసలో కూర్చున్నాం. కంసుడు వచ్చినప్పుడల్లా నేను వణికిపోతున్నాను.
అది చూసి పెదనాన్న డ్రామా అయ్యాక గ్రీన్ రూంలోకి తీసుకెళ్ళేరు.
కంసుడు వేషధారి పెదనాన్నకి నమస్కారం పెట్టాడు.
“ఏవోయ్ గగ్గయ్యా, నిన్ను చూసి మా పిల్లలు భయపడిపోతున్నారయ్యా.. కాస్త ఆ మీసాలు తీసి నీ అసలు స్వరూపం చూపించు” అన్నారు.
అతను నవ్వుతూ విగ్, మీసాలు తీసి “చూశారా? ఇదంతా వేషం . రా . నా దగ్గరకు” అన్నాడు.
నిజమే, చాలా మామూలుగా వున్నాడు.
అతను తన గదని నా చేటికి ఇచ్చి “ఎత్తు” అన్నాడు.
“అమ్మో!” అన్నాను భయంగా.
పెదనాన్న దాన్ని తను తీసుకుని “పట్టుకుని చూడవే పిచ్చిమొహమా!” అన్నారు.
నేను పట్టుకున్నాను భయంగా. నిజమే అది చాలా తేలిగ్గా వుంది. పేపర్ మెష్‌తో చేసిందట.
నాకప్పుడు కంసుడంటే భయం పోయింది.
కాలగతిలో కొంచెం పెద్దయ్యేక అతను ప్రముఖ స్టేజి నటుడు వేమూరి గగ్గయ్యగారని తెలిసింది. నేను అప్పుడు గర్వంగా ఆయన్ని చూశానని చెప్పుకునేదాన్ని.
పెదనాన్నని మళ్ళీ నర్సీపట్నం ట్రాన్స్‌ఫరయింది.
పిల్లల చదువులు పాడవుతున్నాయని పెదనాన్న కుటుంబాన్ని కాకినాడలో వుంచడానికి నిర్ణయించుకున్నారు.
మణక్క, సౌదామిని కాకినాడలోని చాలా ఫేమస్ కాన్వెంట్‌లో జాయినయ్యేరు. అది కూడా చర్చి స్క్వేర్‌లోనే వుండేది.
అంతా చాలా డబ్బున్న వాళ్ల పిల్లలు అందులొ చదివేవారు.
నేను వాళ్లు యూనీఫారంలో కాన్వెంటు కెల్తుంటే అబ్బురంగా చూసేదాన్ని.
పెదనాన్న వాళ్ల ఆలనాపాలనా చూడటానికి ఆయన తమ్ముడి కుటుంబాన్ని ఇంట్లో పెట్టేరు.
మేం మళ్ళీ మాచర్ల వెళ్లిపోయేం.
పెదనాన్న అమలాపురంలో వున్నప్పుడు మాకు ముమ్మిడివరం బాలయోగిని, పెద్దమామయ్య ద్రాక్షారామం బాలయోగిని చూపించేరు.
“వాళ్లెలా అలా తపస్సు చేస్తారు? ఏం తినకుండా ఎలా కూర్చుని వుంటారు. వాళ్లకి దేవుడు కనిపిస్తాడా.. నిజంగానే?” అని నాకు చాల ఆశ్చర్యంగా వుండేది.
“అలా చేసి దేవుణ్ణి.. చూస్తే..” అని ఆశ కల్గేది.
నాకప్పటికి దేవుడిగురించి పెద్ద అవగాహన లేదు.
ఎలాగైనా దేవుణ్ణి చూడాలి అని కోరిక మాత్రం కలిగింది. ‘అందుకని ఏదైనా దేవుడి చరిత్ర చదవాలి’ అనుకున్నాను.
మ ఇంట్లో రూజ్వెల్ట్ చరిత్ర తెలుగు అనువాదం వుండేది.
నేను రూజ్‌వెల్ట్‌ని దేవుడే అనుకున్నాను.
చాలా జాగ్రత్తగా తోట మధ్యలో కూర్చుని రోజూ దాన్ని పారాయణం చేసేను.
అతను అమెరికా ప్రెసిడెంటని నాకసలు తెలియదు.
ఇంత బాగా చదివేను. ఎప్పుడు ప్రత్యక్షమవుతాడా అని ఎదురు చూసేదాన్ని.
చివరికిలా కాదు తపస్సు చేద్దామని నిర్ణయించుకున్నాను.
మరి అంతసేపు కూర్చోగలనా? ఆకలి వేస్తుంది కదా అని సంశయంగా వుండేది.
నేను తపస్సు చేస్యాలనుకుంటున్నాను అని మా చెల్లెలు ఇందిరతో చెప్పేను.
అది అసలే పెద్దగా వున్న కళ్లని ఇంకా పెద్దవిగా చేసి “నువ్వా?” అంది.
అది చాలా ముద్దుగా, అందంగా, అమ్మాయకంగా వుండేది. దానికప్పుడు అయిదేళ్లు. అది మా అమ్మకూచి.
“ఏ? నేనే!” అన్నాను.
“అమ్మో! తపస్సంటే మాటలా? అడవిలో కెళ్తావా?” అంది.
“ఎందుకు?ఇంట్లోనే చేస్తాను”అన్నాను.
“ఎక్కడ చేస్తావు?” అనడిగింది.
“ఇదిగో, ఈ కిటికీలో కూర్చొని చేస్తాను. ఎవరూ నన్ను పలకరించకూడదు.” అని చెప్పి ఒక పెద్ద షాల్ తెచ్చుకుని కిటికీ ఎక్కి కూర్చుని షాల్ కప్పుకున్నాను నన్నెవరూ చూడకుండా.
పది నిముషాలు కూర్చున్నానో లేదో, తేళ్లొస్స్తాయని భయం పట్టుకుంది.
ఇంతలో మా హేమక్క వచ్చి “ఏయ్ శారదా! ఏం చేస్తున్నావే ముసుగులో” అంది.
“ష్! తపస్సు. ఎవరూ మాట్లాడించొద్దని చెప్పింది” అని చెప్పింది ఇందిర.
అంతే! మా అక్క నవ్వడం మొదలుపెట్టింది.
వెంటనే ఇందిర కూడా నవ్వు మొదలెట్టింది.
ఈ అల్లరికి అమ్మ వచ్చింది.
ఏంటీ గొడవ?ఆ ముసుగులో ఎవరూ?” అంది.
నాక్కూడా నవ్వు తన్నుకొస్తున్నది.
ఈ తేళ్ల భయమొకటీ..
“తపస్సంటమ్మా.. రూజ్‌వెల్ట్ చరిత్ర చదివిందంట కదా!”
“రూజ్‌వెల్టు దేవుడనుకుంటుందా? దాని మొహం! ఇప్పుడు భోజనం టైముకి దిగొస్తుంది. అదసలు అయిదు నిముషాలు తిన్నగా కూర్చోగలదా?” అంది అమ్మ వెళ్లిపోతూ.
నాకు పట్టుదల పెరిగింది. వాళ్లన్నందుకయినా తపస్సు చేసి తీరాలని. కాని.. అసలు కూర్చోలేకపోతున్నాను. అలా కూర్చోగల్గడం ఎంత నరకమో అర్ధమవుతోంది.
మద్యాహ్నం వరకు ఎలాగో భరించి కూర్చున్నాను. లోపల ఇలాంటి నిర్ణయం తీసుకున్నందుకు ఏడుపొస్తున్నది. ఈపాటికి ఎన్ని చోట్లకి తిరిగొచ్చేదాన్నో కదా! ఎవరైనా బలవంతంగా నన్ను లేవదీస్తే బాగుండును. నేనే మానేస్తే నవ్వుతారేమో! అని తెగ బాధపడిపోతున్నాను.
మధ్యాహం భోజనానికి మా నాన్న ఇంట్లోకొచ్చెరు.
“ఈ బోడేడేడీ?” అనడిగేరు.
అంతా వింటూనే వున్నాను.
“అదిగో తపస్సట. ఆ కిటికీలో ముసుగేసుకుని కూర్చుంది.” మా అమ్మ చెప్పింది.
మా నాన్న నవ్వి “ఇక చేసింది చాలు రా! భోంచేద్దాం” అనారు.
నేను జవాబు చెప్పాలేదు.
వెంటనే దిగిపోతే గౌరవం పోతుంది అక్దా!
“ఏయ్! నిన్నే!” అన్నారు నాన్న.
వెంటనే లేచి పోతే లోకువయిపోతానని అలానే కూర్చున్నా.
నాన్న వచ్చి అమాంతం ముసుగు లాగి ఎత్తుకుని క్రిందకి దింపేరు.
“నాన్నా! నా తపస్సు చెడగొట్టేవ్!” అన్నాను కోపం వచ్చినట్లు నటిస్తూ.
“నీకీ వయసులో తపస్సేంటిరా? హాయిగా ఆడుకుని పాడుకోవాలి” అన్నారు.
“రా. ఇంక మింగుదువుగాని తపస్సయిందిగా!” అని అమ్మ.
హేమక్క వాళ్లు నవ్వుతున్నారు.
ఇందిర మాత్రం ఏవీ పట్టించుకోకుండా నన్ను ఆశ్చర్యంగా చూస్తుంది.
భోజనాలయ్యేక “నీకు నిజంగా దేవుడు కనిపించేడా?” అని అడిగింది అమాయికంగా.
అది నిజంగానే పాపం రామ భక్తురాలు.
మా యింట్లో రాముడి విగ్రహాలుండేవి. చిన్నప్పటినుండి వాటి దగ్గర కూర్చుని ఏదో మాట్లాడుతుండేది.
నేను కిటికీలోంచి చూసి నవ్వుతుండేదాన్ని.
అది కళ్లు పెద్దవి చేసి “అలా దేవుడిని చూసి నవ్వకూడదు. కళ్లు పోతాయి” అని చెప్పేది.
అదలా అనగానె నేనింకా పడీపడి నవ్వేదాన్ని.
“పాపం, రాముడేం చేస్తాడే! ఆయనకే బోళ్ళు కష్టాలు. నీకేం సాయం చేస్తాడు. క్రిష్ణుడ్ని పూజ చెయ్యి. చకచకా బోల్డు మహిమలు చేతాడు.  సినిమాలు చూడలే!” అని చెప్పేదాన్ని.
కాని.. కాలగతిలో నేను రామభక్తురాలయ్యేను. అదే చిత్రం.
“ఏదీ మీరంతా నన్ను తపస్సు సరిగా చెయ్యనివ్వలేదు. కొంచెం మేఘాలు అలల్లా వస్తున్నాయి. కొద్దిగా మురళీగానం వినిపించింది. సరిగ్గా అప్పుడే లేవగొట్టేసేరు” అన్నాను నిష్టూరంగా.
మా ఇందిర నమ్మింది.
నన్ను ఎంతో ఆరాధనగా చూసింది,
“అయితే తపస్సు చేస్తే దేవుడు కనిపిస్తాడన్నమాట” అంది ఎందో సంతోషంగా.
పోస్టల్ బాగ్స్ తీసుకెళ్ళే ట్రాలీ మద్యాహ్నం పన్నెండు గంటల వరకు ఖాళీగా వుంటుంది. రైలు ఒంటి గంటకొస్తుందంగా దాన్ని బాగ్స్ వేసుకుని లాక్కుని స్టేషన్‌కి తీసుకెళ్ళేవారు. అతన్ని మెయిల్‌ప్యూన్ అని అనేవారనుకుంటాను.
నేను పదిగంటలకల్లా మా చెల్లెళ్లని ఇందిరని, లలితని ఎక్కించుకుని ఎదురుగా వున్న మండాది రోడ్డులో చాలా దూరం తీసుకెళ్ళేదాన్ని. రోడ్డుకటూ ఇటూ వేప, రాగి, మర్రి .. ఇలాంటి పెద్ద పెద్ద చెట్లు కొమ్మలు ఒకదానితో ఒకటి పెనవేసుకుని చల్లని ఆకుపచ్చని పందిరిలా వుండేవి. బయలంతా తంగేడు పూలతో ఆకుపచ్చని తివాసీ మీద పసుపు ఒలకబోసినట్లు  మనోహరంగా వుండేది. అక్కడక్కడా పున్నాగ పూలచెట్లు తెల్లని సన్నాయి బాకాల్లా గాలికి రాలి సువాసనలు వెదజల్లుతూ
సరిగ్గా నాకు ఏమీ తెలియకపోయినా.. నా మనసు ఆ వాతావరణాన్ని ఎంతగానో ఇష్టపడేది. చెప్పలేని పరవశం కల్గేది.
వీళ్లనిలా తీసుకెళ్లడం చూసి సబ్‌రిజిస్టారుగారి భార్య పార్వతత్త వాళ్ల కొడుకు జయసూర్యని, ఇంకా యిలా చాలా మంది వాళ్ల పిల్లల్ని ఎక్కించేసేవారు. ఆఖరికి “హేమక్క కూడా ఎక్కేది. అలా ఎన్ని మైళ్లు లాగినా “మీ వూరొచ్చింది. దిగండి” అంటే ఎవరూ దిగేవారు కారు.
“ఇంకా మా వూరు రాలేదు” అనేవారు మొండిగా. అలా లాగిలాగి నా చెతులు పడిపోయేయి.
నాకు ఎవరన్నా కాస్సేపు లాగితే నేను ఎక్కాలని వుండేది. కాని.. ఎవరూ ఒప్పుకునేవారు కాదు.
చివరకి ట్రాలీ రైల్వేస్టేషన్‌కి వెళ్ళే టైము వరకు.
అప్పుడు టెన్షన్ పడుతూ మెయిల్ ప్యూన్ దేవదాసు పరిగెత్తుకొచ్చేవాడు.
“ఏంటి తల్లి! రైలొచ్చే టైమయింది. అయ్యగారు బయటకొచ్చి నిలబడ్డారు. బాగ్‌లు రైలుకందకపోతే మా ఉద్యోగాలూడతాయి” అంటూ
అప్పుడు నాకు రిలీఫ్ దొరికేది.
నేను ఎక్కి కూర్చునేదాన్ని.
దేవదాసు గబగబా లాక్కెళ్ళేవాడు.
నిజంగానే మా నాన్న టెన్షన్‌గా బయటకొచ్చి నిలబడుండేవారు.
“ట్రాలీ ముట్టుకోవద్దని చెప్పానా లేదా?” అనేవారు కోపంగా.
మా నాన్నగారి కోపమంటే నాకు లెక్కలేదు.
నేను పళ్ళికిలించి నవ్వేదాన్ని.
దేవదాసు బాగ్స్ వేసుకుని స్టేషన్‌కి పరిగెత్తేవాదు.
“ఒకసారి కాకినాడ వెళ్లి పిల్లల్ని చూడు” అని మా దొడ్డమ్మ మా అమ్మకి లెటర్ రాసింది.
అంతే! చలొ కాకినాడ.
కాకినాడ పేరెత్తితేనే మా మనసు పులకించి పోయేది.
ప్రయాణం ఎంత కష్టమైనా ఏమీ అనిపించేది కాదు.
సామర్లకోట రాగానే ఎంత ఉత్సాహమో!
ఈసారి వెళ్లగానే మా దొడ్డమ్మగారిల్లు మా ఇల్లులా అనిపించలేదు. ఇల్లంతా మా పెదనాన్న తమ్ముడు కుటుంబం ఆక్రమించేసేరు.
మణక్క, సౌదా, కృష్ణక్క, అన్నయ్య దిగులుగా కన్పించేరు.
వాళ్లు   అమ్మకి చెబుతుంటే విన్నాను.
“చిన్నమ్మా. వీళ్లు మమ్మల్నసలు సరిగ్గా చూడటం లేదు. నాన్న పంపిన డబ్బులన్నీ దాచేసుకుంటున్నారు. ఆయన పంపిన స్వీట్స్ తినేస్తున్నారు. ఏమైనా అంటే మీ నాన్నకి చెబుతామని బెదిరిస్తున్నారు” అని ఏడుస్తూ చెప్పేరు.
మా అమ్మ దిక్కు తోచనట్లు చూసింది.
“ఏం చెయ్యనే.. అటువాళ్లు మీ నాన్నకి అయినవాళ్లు. నేనేమన్నా బాగోదేమోనని”
అప్పటికీ మా అమ్మ వూరుకోదు.
“ఏవక్కయ్యగారూ! అప్పుడెప్పుడో చూశాను. సన్నగా చెప్పురు పుల్లలా వుండేవారు. ఇప్పుడు కండపట్టి ఇంటి దూలంలా తయారయ్యేరు. ఈ నీళ్లు బాగా పడినట్లున్నాయి” అంది ఆవిడతో.
ఆవిడ మా అమ్మని రుసరుసా చూసి వెళ్లిపోయింది.
తర్వాత సౌదా వాళ్లెలా ఏడిపిస్తున్నారో, పెదనాన్న పంపినవన్నీ ఎలా దాచుకు తింటున్నారో అన్నీ చెప్పి ఏడ్చింది.
ఆ రోజుల్లో ఎంత డబ్బునా పెద్దలంటే గౌరవముండేది. చాడీలు చెబితే పెద్దవాళ్లు తిరిగి మమ్మల్నే తిట్టేవారు.
అప్పుడు నాకొక అయిడియా వచ్చింది.
మాచర్ల టూరిగ్ టాకీసులో పదేపదే సినిమాలు చూసిన ప్రభావంతో నేను ఒక నాటకం రాశాను. దాని పేరు “మంత్రి చేసిన ద్రోహం”. అదే నా మొదటి రచన. అప్పుడూ నాకు సరిగ్గా ఆరేళ్లు నిండి ఏడవ సంవత్సరంలోకి వచ్చింది. నాకు ట్యూషన్ చెప్పిన చక్రపాణి మాస్టారి ప్రభావం నా మీద చాలా వుండేది. తెలుగంటే అంత మమకారం కల్గించేరాయన. ఇప్పటికీ ఎవరైనా అద్భుతంగా రాస్తే నేను ఏ మాత్రం హెజిటేషన్ లేకుండా పాదాభివందనం చేస్తాను. ఏ కొత్తవారినయినా వారు సాహిత్యరంగంలో నాకెంత జూనియర్సయినా నేను వారిని ఏ భేషజం లేకుండా అభినందిస్తాను. అది నేను చదువుకున్న గురువుల సాంగత్యంలో నేర్చుకున్న సంస్కారంగా భావిస్తాను.
ఆ నాటకం పూర్తిగా నేను చూసిన జానపద సినిమాల ప్రభావమే.
అందులో మా సౌ దా రాకుమార్తె. నేను మంత్రిని. విలన్‌ని. అందరం దొడ్లో జామచెట్టు క్రింద రిహార్సల్స్ వేసేం. మా చుట్టాలెవరూ చూడకుండా.
ఆ రోజుల్లో కాకినాడలో ఏ కొత్త సినిమా వచ్చినా రాత్రి పెట్రోమాక్స్ లైట్లతో సినిమా పోస్టర్స్‌ని అందంగా బళ్లలా తయారు చేసి వూరేగించేవారు. “ఏం సినిమా కావాలోయ్” అని ఒకరంటే అందరూ కోరస్‌గా ఆ సినిమా పేరు అరిచేవారు. చాలా ఆర్భాటంగా జరిగేది. అందరూ చాలా వినోదంగా బయటకొచ్చి చూసేవారు.
మేం కూడా మా డ్రామా బొమ్మలు వేసేం. అంటే నేను, మా హేమక్క. హేమక్క కూడా పెయింటింగ్స్ వేస్తుంది కొద్దిగా. వాటిని కొబ్బరి పుల్లలకి అతికించేం.
సాయంత్రం మేం కూడా వూరేగిస్తూ ఏం నాటకం కావాలోయ్.. మంత్రి చేసిన ద్రోహం కావాలోయ్! అని మా చుట్టాల వీధుల్లో అరుచుకుంటూ తిరిగేం. అప్పుడే మా క్రిష్ణక్కకి పెళ్లి  కుదిరింది. వాళ్ల మామగారు రంగూన్‌లో లాయర్ చేసి వచ్చేరు. బావగారు ఇంజనీరు. వాళ్లంటే ఆ వీధిలో హడల్. అయినా మేం భయం లేకుండా వాళ్లింటికి వెళ్లి మా నాటకం గురించి చెప్పాం. ఆయన నవ్వి మాకు వందరూపాయిలిచ్చేరు.
ఇలా ముందుగానే డబ్బు కలెక్టు చేసుకున్నాం. ఇంట్లో చిన్న ఔన్సు గ్లాసులుండేవి. గాజువి. మెరుస్తూ చాలా ముద్దుగా వుండేవి. పార్సీ షాపుకెళ్లి కూల్‌డ్రింక్స్ తెచ్చి వాటిల్లో అందరికీ సర్వ్ చేయడానికి నిర్ణయించుకున్నాం.
ఇంట్లో చీరలు తీసి కర్టెన్సు చేసేం.
కాస్ట్యూమ్స్ తయారు చేసుకున్నాం
నాటకం మొదలైంది.
చుట్టాలు, చుట్టుపక్కలవాళ్లూ వచ్చి ఆసక్తిగా కూర్చున్నారు.
నాటకం మొదలెట్టేం.
మొదట సౌదా(రాజకుమార్తె) ఏడుస్తూ రంగప్రవేశం చేస్తుంది. నేను విలన్‌ని. దాన్ని ఏడిపిస్తుంటాను.
అది పొడవు. నేను పొట్టి.
నేను స్టూలెక్కి డైలాగులు చెబుతున్నాను.
రాను రాను మేం నాటకం వదిలేసి పక్కదారి పట్టాం.
చుట్టాలు ఇళ్లలో చేరి సొమ్మంతా ఎలా తినేస్తారో.. పిల్లల్ని ఎలా ఏడిపిస్తారోలో పడిపోయేం.
అందరికీ ఆ నాటకం ఎవర్ని ఉద్దేశించి వేస్తున్నారో అర్ధమయిపోయింది. వాళ్ల మొహాలు మాడిపోయేయి.
నేను అత్యుత్సాహంతో డైరక్టుగానే తిట్టేస్తున్నాను.
మా అత్త ఇదంతా చూసి “నాటకం ఆపుతారా.. మీ మావయ్యని పిలవనా” అని బెదిరించింది.
అంతే!!!!
ఎక్కడి మేకప్పులు అక్కడే పీకేసుకుని చంకలో పెట్టుకుని దొడ్లోకి పరుగు తీసేం.
నాటకం రసాభాసయ్యింది.
కాకపోటే.. ఆ చుట్టాలు ఎలా పీక్కుతింటున్నారో అందరికీ తెలిసిపోయింది.
రెండు రోజుల్లో వాళ్లు మూటాముల్లె సర్దుకున్నారు. ఇష్టం లేదంటే చెప్పాలిగాని, ఇలా నాటకాలు వేసి పరువు తీస్తారా?” అని ఆవిడ మా అత్త దగ్గర, అమ్మ దగ్గర చెప్పి ఏడ్చిందంట.
“పిల్లలెంత అసాధ్యులయిపోయారు. ఈ నాటకం మీ శారదే రాసిందంట. దాన్ని కాస్త అదుపులో పెట్టు” అని చెప్పి మరీ వెళ్లిపోయిందట ఆవిడ.
దాంతో మా మావయ్య నాకోసం రెండ్రోజులు గాలించేడు. ఆ వీధంతా మా వాళ్ల యిళ్లే కాబట్టి ఆయనకి దొరక్కుండా దాకున్నాను. నా బదులు మిగతావాళ్లంతా తిట్లు తిన్నారు.
అలా నా మొదటి రచన మంత్రి చేసిన ద్రోహం అయ్యింది.
ఇదంతా తెలిసి మా పెదనాన్న, దొడ్డమ్మ నర్సీపట్నం నుండి తిరిగొచ్చేరు.
పెదనాన్న అంతగా పట్టించుకోలేదు.
పిల్లల్ని అంత డబ్బిస్తే హీనంగా చూశారని దొడ్డమ్మకి కూడా కోపం వచ్చింది.
ఇంతలో క్రిష్ణక్క పెళ్లి పనులు వచ్చిపడ్డాయి.
ఎంత చిన్నతనమైనా ఆ పెళ్లి ఎంత ఆర్భాటంగా చేసేరో నాకిప్పటికీ గుర్తుంది.
ఎక్కడెక్కడి బంధువులు వచ్చారు.
వెనుక ముందు చాలా పెద్ద స్థలముండేది. అంతా పచ్చని తాటాకు పందిర్లు వేసారు. లైట్లతో, బొమ్మలతో కొబ్బరాకులతో, అరటిచెట్లతో అందంగా తయారు చేసేరు.
ఆ పెళ్లికి నాకు లంగా కుట్టించమని అడిగేను.
మా అమ్మదంతా వెస్టరన్ స్టయిలు.
లంగా ఏంటి చిన్నపిల్లవని ఒక అరడజను మంచి ఫ్రాకులు కుట్టించింది. నేను ఏడ్చేను. హేమక్కకి, సౌదాకి పట్టులంగాలు కుట్టించేరు. వాళ్లకి మరదలి కట్నం గురించి పెద్ద సూర్రత్నం పెద్దమ్మ పాట కూడా నేర్పించింది. తగరంతో వెండిసామానులా తయారు చేసి ఇచ్చేరు బావగారి చెల్లెలికి ఇవ్వడానికి.
నేను చాలా ఏడ్చేను.
అప్పుడు మా క్రిష్ణక్క  పిలిచి నాకో చిన్న సలహా యిచ్చింది.
“అమ్మో” అన్నాను.
“అలా చెయ్యకపోతే నీ గతి అంతే!” అంది.
భయం వేస్తున్నా నాకు మహా కక్షగా వుంది.
నన్నెందుకిలా చిన్నచూపు చూడటం.
అందుకే కష్టపడి ఒక రాయి సంపాదించేను.
కాకినాడలో రాళ్లు ఒక పట్టాన దొరకవు.
నా గౌన్లన్నీ రహస్యంగా తీసుకెళ్లి అందులో రాయి పెట్టి గట్టిగా తాడుపెట్టి కట్టేను.
ఎవరూ లేకుండా చూసి మెల్లిగా బావిలో వేసేసేను. అవి తేలకుండా అడుక్కి వెళ్లిపోయేయి.
“హమ్మయ్యా” అనుకుని పిల్లిలా పారిపోయాను.
లోపల భయంగానే వుంది.
పెళ్లిరోజు దగ్గర పడుతోంది.
అమ్మ మా బట్టలు తీసి చూస్తూ “ఏవే నీ గౌన్లు” అంది. “ఎవడికి తెలుసు! అయినా నేను వాటిని వేసుకోను. పెళ్లికి రాను” అన్నాను మొండిగా.
“మరెక్కడికి తగలడతావు?” అంది అమ్మ.
చిరిగిపోయిన గౌనేసుకుని తిరుగుతాను. పనిపిల్లని చెప్పు” అన్నాను.
మా అమ్మ వాటి గురించి విసిగి విసిగి వేసారి చివరికి అర్జెంటుగా షాపుకి పరుగెత్తి పట్టులంగా తెచ్చింది.
నా సంతోషానికి అలవి కాదు.
పట్టులంగా కట్టుకుని పందిరంతా కలయ తిరిగేను.
పెళ్లి తెల్లవారుఝామున మూడుగంటలకి.
అంతసేపూ సందడిగా, సరదాగా తిరిగిన నేను తీరా ముహూర్తం టైముకి నిద్రపోయాను.
ఎవరో తట్టి లేపితే “పెళ్లి! పెళ్లి!” అంటూ  హడావుడిగా నిద్ర లేచేను.
“నీ మొహం పెళ్లయిపోయింది. క్రిష్ణక్కని అత్తగారూ వాళ్లూ తీసుకెళ్లిపోయారు” అన్నారెవరో.
అంతే చెప్పలేని ఏడుపొచ్చింది.
వీధిలో పందిరి రాట పట్టుకుని తెగ ఏడ్చేను.
పెళ్లి చూడనందుకు కాదు.
క్రిష్ణక్కని వాళు తీసుకెళ్లిపోయినందుకు.
ఇప్పటికీ ఏ పెళ్లికెళ్లినా అప్పగింతలప్పుడు నా కళ్లలో నీళ్లు తిరుగుతాయి.
ఇంకా వుంది.. 
రచన: మాలతి దేచిరాజు
అర్థరాత్రి రెండు దాటింది… స్కూటీని వేగంగా డ్రైవ్ చేస్తోంది శోధన. సడెన్ గా తన స్కూటీ ముందు విశ్వక్ బైక్ ఆగింది.
సడెన్ బ్రేక్ తో ఆపి కోపంగా అతని వైపు చూసింది. తను చాలా ముఖ్యమైన పని మీద వెళ్తోంది. ఈ టైంలో ఇతను ఇలా ఎదురు రావడం చికాకుగా వుంది. ఇన్నాళ్ళ తన నిరీక్షణ ఫలించే వేళ అది.
“హలో అర్థరాత్రి ఎవరి కోసం అన్వేషణ?” నవ్వుతూ అడిగాడు బైక్ స్టాండ్ వేసి ఆమె దగ్గరికి వచ్చి.
“నీకు  అసలు సీరియస్ నెస్ లేదా? ఎవరెట్లా పోతే నాకేమిటి అనుకుంటావా? నా దారికి అడ్డురాకు” కోపంలో ముక్కుపుటాలు అదిరిపడుతుండగా అంది శోధన.
“అరె! కోపంలో నువ్వు చాలా అందంగా వున్నావు.  పోనీ ఓ పని చేయ్ నీకు ఏం కావాలో చెప్పు నేను చేసి పెడతాను. నువ్వు నాకోసం పిల్లల్ని కనిపెట్టు చాలు.  క్రికెట్ టీంలా అవసరం లేదు.  జస్ట్ చెస్ గేమ్ లో లా ఇద్దరు చాలు.”
శోధన చుట్టూ చూసింది. ఎడమ వైపు రోడ్డుకు ఓ పక్కగా ఇనుప రాడ్ వుంది. తను ఇక్కడి నుంచి ఇంటికి వెళ్ళాలంటే విశ్వక్ నుంచి బయట పడాలి. ఇప్పుడు సెంటిమెంట్ ముఖ్యం కాదు. అక్కడికి వెళ్ళింది. ఆ రాడ్ ని చేతిలోకి తీసుకుంది.
“ఏయ్ ఏం చేయబోతున్నావ్”అడిగాడు కంగారుగా
కానీ అప్పటికే ఆమె చేయి ఆ రాడ్ ని చేతిలోకి తీసుకోవడం చేసింది. బలమంతా ఉపయోగించి అతని తల మీద కొట్టింది. రక్తం చిమ్మింది.
ఒక్క క్షణం బాధగా కళ్ళు మూసుకుంది. అలానే విరుచుకు పడ్డాడు విశ్వక్
ఆమె గుండె తల్లడిల్లింది, ఆమెలోని ఆడతనం చెమ్మగిల్లింది.
చటుక్కున వెళ్లి అతని తలను తన ఒడిలోకి తీసుకుంది, తన చున్నీ చింపి అతని తలకు గట్టిగా కట్టింది.
వెంటనే 108 కు ఫోన్ చేసింది.
అది వచ్చే వరకూ అక్కడే పచార్లు చేసింది. అతడి నుదురు మీద ముద్దు పెట్టుకుంది.
“నన్ను క్షమించు నాకు మరో మార్గం లేదు” మనసులో అనుకుంది.
విశ్వక్ నేల మీద పడిపోతూ “జాగ్రత్త శోధనా “అన్న మాటలు వినిపించాయి. అంత బాధలోనూ అతను తన రివాల్వర్ శోధన చేతిలో పెట్టడం మర్చిపోలేదు.
108 వెళ్ళిపోయింది. శామ్యూల్ కు ఫోన్ చేసి విశ్వక్ గురించి చెప్పింది.
తర్వాత తన ఆలోచన మార్చుకుని వైదేహి వుండే ఆశ్రమం వైపు వెళ్ళింది. అక్కడైతే తనను విశ్వక్ డిస్ట్రబ్ చేయడు అనుకుంది.
అయితే విశ్వక్ వచ్చింది తనను డిస్ట్రబ్ చేయడానికి కాదని, తనను సేవ్ చేయడానికని ఆమెకు తెలిసేసరికి ఆలస్యమైంది. ఆమెను వెంటాడుతూ బయల్దేరారు చతుర్వేది నియమించిన కిరాయి హంతకులు.
తన స్కూటీని ఆగంతకులు ఫాలో అవుతోన్న విషయం అర్థమైంది. స్పీడ్ పెంచింది సడెన్ గా  స్కూటీ స్లిపయ్య్ కిందపడి చేయి గీరుకు పోయింది. అయినా అలాగే పరుగెత్తింది. ఇప్పుడు వాళ్లకు ఎదురు తిరగడం కన్నా తన లక్ష్యాన్ని చేరుకోవడం ముఖ్యం. ఆమె వగరుస్తోంది .
సడెన్ గా గుర్తొచ్చింది విశ్వక్ తన చేతిలో పెట్టిన రివాల్వర్ అందరూ తనను రౌండప్ చేసారు. మెల్లిగా హ్యాండ్ బాగ్ లో నుంచి రివాల్వర్ తీసింది.
శోధన చేతిలోని తుపాకీ ఒక్కసారిగా గర్జించింది. వరుసగా ఆరు బుల్లెట్స్ బయటకు వచ్చాయి, ఊహించని ఈ పరిణామానికి వాళ్ళు ఖంగు తిన్నారు. వాళ్ళు తెరుకునేలోపు శోధన పరుగుపెట్టింది. అయితే రివాల్వర్ పేలిన శబ్దానికి పక్కనే దగ్గరలో వున్న ఆశ్రమంలోని వారు లేచారు. ముందుగా ప్రమాదాన్ని ఊహించి రెస్పాండ్ అయ్యింది వైదేహి. అంతే కాదు అందరినీ ఎలర్ట్ చేసింది. పలుగులు,పారలు, అరుపులు…
కిరాయి హంతకుల్లో ముందు కంగారు పుట్టింది. ఎక్కడ అంతా మేలుకుంటారో అని భయం..
ఒక్కసారిగా ఆశ్రమంలో వున్న వాళ్ళంతా వచ్చేసరికి కిరాయి హంతకులకు ఏం చేయాలో తోచలేదు వెనక్కి తిరిగిపోవడం తప్ప గత్యంతరం కనిపించలేదు.
శోధనకు మెల్లి మెల్లిగా స్పృహ తప్పుతోంది.
కాసేపటి తర్వాత మెల్లిగా కళ్ళు తెరిచింది శోధన ఎదురుగా వైదేహి.
“ఇప్పుడు ఎలా వుంది తల్లీ ” ఆప్యాయంగా అడిగింది నుదురు మీద చేయి వేసి.
ఒక్క క్షణం కళ్ళలో నీళ్ళు తిరిగాయి. అక్క శోభన గుర్తొచ్చింది.
ఒక్క ఉదుటున లేచింది. టైం చూసుకుంది శోధన  ఉదయం ఏడు రాత్రి జరిగిన సంఘటన గుర్తొచ్చింది.
టైమ్ లేదు ఏ క్షణమైనా తన అక్కకు ప్రమాదం ఏర్పడవచ్చు.
ఏ క్షణమైనా మన దేశ రహస్యాలు యాష్కీ ద్వారా ఉగ్రవాదులకు చేరవచ్చు.
“మేడం మీ దగ్గర ల్యాప్ టాప్ ఉందా” అని అడిగింది.
క్షణాల్లో ల్యాప్ టాప్ అక్కడికి వచ్చింది.
క్లుప్తంగా జరిగిన విషయాలు చెప్పింది.
యాష్కీ కి సంబంధించిన విషయాలు చెక్ చేసింది. యాష్కీ  మరణించిన వార్త, యాక్సిడెంట్ వార్తలు అన్నీ కలెక్ట్ చేసింది.
వెంటనే ఇన్స్పెక్టర్ శామ్యూల్ కు ఫోన్ చేసింది.
యాష్కీ కి సంబంధించిన ప్రత్యేక కథనం తయారు చేసింది.
యాష్కీ కి సంబంధించిన వీడియో క్లిప్స్ అపుడు గుర్తొచ్చింది అక్క యాష్కీ కేసు గురించి చెప్పిన విషయం…అప్పుడు తను అన్న మాటలు.
“ఏయ్ శోధన నేను డీల్ చేస్తున్న ఈ  కేసు ఎవరిదో తెలుసా?” “యాష్కీ అని సుపారీ తీసుకుని హత్యలు చేసేవాడిది. అతను చేయని చట్ట వ్యతిరేకమైన పనులు లేవు. రిస్క్ చేసి..వీడి లావాదేవీలు షూట్ చేశాను. వీడికి సంబంధించిన మొత్తం డీటెయిల్స్” ఇంకా చెప్పబోతుంటే రెండు చేతులు జోడించి
“అక్కా నీకో దండం, ఈ కేసులు గొడవలూ వద్దు నా మాట విని నువ్వు ఉద్యోగానికి రాజీనామా చేసేయ్”అంది.
“తప్పు శోధన అలా అనకు శోధన అంటే అర్థం ఏమిటో తెలుసా అసలు. నిరంతరం శోధిస్తూనే   వుండాలి. నువ్వు మంచి జర్నలిస్ట్ వి కావాలి. అందుకే నీకా పేరు పెట్టాను”
“అయితే నా పేరు నువ్వు తీసుకో నీ పేరు నాకివ్వు నేను సినిమా నటి శోభనలా హీరోయిన్ ని అయిపోతా.” అంది.
“నిన్ను మార్చాలంటే నేను కనిపించకుండా పోవాలి, పోనీలే ఈ యాష్కీ డిటేల్స్ నీ మెయిల్ లో పెడుతున్నా మంచి క్రైమ్ సినిమాలా వుంటుంది”  నవ్వి చెప్పింది శోధన మెయిల్ లో సేవ్ చేస్తూ.
ఒక్కసారిగా చిన్నపాటి ఉద్వేగం శోధన చేతులు వణుకుతున్నాయి.
తన మెయిల్ ఐ డి గుర్తుచేసుకుంది ఇన్నాళ్ళు ఆ అవసరమే రాలేదు. తను ఆ విషయమే మర్చిపోయింది. తను మరో మెయిల్ ను క్రియేట్ చేసుకుంది.
పాస్ వర్డ్
పాస్ వర్డ్
శోభన
ఎనిమిది అక్షరాల పాస్ వర్డ్
కళ్ళు మూసుకుంది దేముడిని ప్రార్థించింది
మెయిల్ ఓపెన్ అయింది.
ఆమె కళ్ళు యాష్కీ  మేటర్ ని వీడియో క్లిప్ ను వెతుకుతున్నాయి.
గాటిట్ …. గట్టిగా అరిచింది.
వైదేహి నవ్వుతూ చూసింది. శోధన ఆనందం తెలుస్తోంది. ఆ పరిస్థితిలో ఎవరున్నా అలానే రియాక్ట్ అవుతారు.
“మేడం అనుకున్నది సాధించాను” సంతోషంగా చెప్పింది.
వెంటనే శామ్యూల్ కు ఫోన్ చేసింది.
అరగంటలో యాష్కీ  చీకటి చరిత్ర వెలుగులోకి రావాలి. 
వైదేహి వేడి వేడి ఇడ్లీ తీసుకు వచ్చి ఇచ్చింది. ఇలా తృప్తిగా తినక ఎంత కాలమైంది. ఎందుకో ఆ క్షణం ఆమెకు విశ్వక్ గుర్తొచ్చాడు,అతను ఇచ్చిన రివాల్వర్ తన ప్రాణాలు కాపాడింది. తను ఎంత నిర్దాక్షిణ్యంగా అతడిని గాయపరిచింది.
శోధన ఆలోచిస్తూ ఉండగానే శామ్యూల్ వచ్చాడు.
అతను రాగానే శోధన అడిగిన మొదటి ప్రశ్న
“విశ్వక్ ఎలా వున్నారు?”
“సారీ మేడం అతను నేను వెళ్లేసరికి వెళ్ళిపోయారు ” చెప్పాడు శామ్యూల్.
“తీవ్రమైన గాయంతోనా” తనలో తనే గొణుక్కుంది శోధన.
“ఏంటి మేడం” అడిగాడు శామ్యూల్
“ఏమీ లేదు ఈ రివల్వర్ అతనికి ఇద్దామని” అంది ఏం చెప్పాలో తోచక విశ్వక్ ఇచ్చిన రివాల్వర్ శామ్యూల్ కు చూపిస్తూ.
ఆమె మనసంతా అతనే నిండి వున్నాడు.
ఒక గొప్ప భావం ఆమెను ఉక్కిరి బిక్కిరి చేస్తోంది.
శామ్యూల్ ఆ రివాల్వర్ చూసి “ఈ రివాల్వర్ విశ్వక్ గారిదేనా?” అడిగాడు
“అవును అతనే ఇచ్చాడు ఏం?” అడిగింది శోధన.
“అంటే విశ్వక్ గారు సి బి ఐ ఆఫీసర్ అన్న మాట” అన్నాడు కాసింత ఎక్సయిట్ అవుతూ
ఉలిక్కిపడింది శోధన “ఏమన్నారు?”
“యస్ మేడం ఈ రివాల్వర్ కేవలం సి బి ఐ మాత్రమే ఉపయోగిస్తుంది.”
చిన్నపాటి ప్రకంపనం కలిగింది ఆమెలో
తన వెంట ఒక రోమియో లా వెంట పడ్డాడు.
తను తిడితే నవ్వేసాడు తను గెటవుట్ అన్నా చిరునవ్వే
చివరికి తను తెలివి తక్కువగా చావుదెబ్బ   తీసినా తనను రక్షించడానికి ఈ రివాల్వర్ ఇచ్చాడు.
కాదు తన ఆత్మవిశ్వాసాన్ని ఇచ్చాడు తన విశ్వక్ ఆ ఆలోచనే గొప్పగా వుంది.
శోధన కిటికీలో  నుంచి ప్రపంచాన్ని చూస్తుంది తను రోజూ చూస్తూనే వున్న ప్రపంచం అయినా కొత్తగా కనిపిస్తోంది ఇవ్వాళ. ఆ కొత్తదనం విశ్వక్ వల్ల  వచ్చింది అన్న ఆలోచన రాగానే ఆమె మనసులో చిన్న ఉలికి పాటు, చిన్న భావోద్వేగ కెరటం సునామీలా చుట్టేసింది. శరీరం రక్తాన్ని పంప్ చేసిన ఫీలింగ్ శరీరాన్ని మనసును విశ్వాక్ చుట్టేసిన అనుభూతి. అప్రయత్నంగా రెండు కన్నీటి చుక్కలు శోధనకు తెలీకుండానే బుగ్గల మీదినుండి  జారి పడ్డాయి.
వి…శ్వ…క్
ఆమె పెదవుల మీద ఆ పేరు హత్తుకుపోయినట్టు అనిపించింది. బయట వెన్నెల దట్టంగా కురుస్తోంది తనలో తడవమన్నట్టు. రాత్రి పదకొండు దాటింది. ఒక్కసారి అలా బయటకు వెళ్లి రావాలన్న కోరిక బలంగా ఆమెలో మొదలైంది. ఆలోచన వచ్చిందే ఆలస్యం ఆమె బయటకు నడిచింది.
వెన్నెల్లో ఆమ్మాయి ఇలానే ఉంటుందా అన్నంత అందంగా నడుస్తోంది. ఆమె నడుస్తొంటే ఒయ్యారం ఈర్షగా చూస్తోంది. నిర్మానుష్యమైన రోడ్డు. దూరంగా ఐస్ క్రీం అమ్మే బండి వుంది. బట్టర్ స్కాచ్ తినాలనిపించింది. తను, శోభన ఇష్టంగా తినే ఫ్లేవర్ అది ఢిల్లీ వీధుల్లో అల్లరి చేస్తూ, గంతులు వేస్తూ తిరిగిన దృశ్యాలు కనిపించి మనసు హిమపాతాన్ని వర్షించింది.
ఆ రోజు బాగా గుర్తు తనకు…
ఢిల్లీ
రాత్రి పదకొండు దాటిన సమయం…
“ప్లీజ్ అక్కా మనం స్కూటీ మీద వెళ్దాం?” శోధన అక్కను బ్రతిమిలాడుతోంది.
“ఏయ్ నీ అల్లరి ఎక్కువవుతోంది ఈ టైం లో స్కూటీ మీద ఢిల్లీ రోడ్ల మీద అదీ చలికాలం పైగా ఐస్ క్రీం కోసం వెళ్ళాలా? అయినా చలికాలం చల్లగా ఐస్ క్రీం ఏమిటే?” ముద్దుగా కోప్పడింది శోభన.
వెంటనే అక్కడి నుంచి  లేచి తన గదిలోకి వెళ్ళిపోయింది.
రెండు నిమిషాల తర్వాత  కింది నుంచి శోభన గొంతు.
“నేను బట్టర్ స్కాచ్ కోసం బయటకు స్కూటీ మీద వెళ్తున్నాను ఎవరైనా రావాలనుకుంటే   రావచ్చు” అంటోంటే వెంటనే పరుగెత్తుకు వచ్చింది శోధన. అలానే నైట్ డ్రెస్ లో వస్తూనే అక్కను గట్టిగా పట్టేసుకుంది. ఏడుపు వచ్చేసింది  “సారీ ” అంది.
“ఏయ్ పిచ్చీ సారీ ఎందుకు?”
“నేను అలిగి పైకి వెళ్ళిన రెండు నిమిషాల్లో నువ్వు పడ్డ బాధకు”అంది.
“కన్నీళ్లు దాచుకో నా కోసం ఎప్పుడైనా ఏడవడానికి పనికి రావచ్చు” శోభన అంది.
ఆ జ్ఞాపకం మదిలో ఒక్క క్షణం మనసు భారంగా మారింది.
ఆ రోజు అక్క అన్న మాటలు నిజమయ్యాయి కదా అనీ
“చిన్న పిల్లలు మాత్రమే ఏడుస్తారు?” అన్న మాటలు వినిపించి పక్కకుతిరిగి చూసింది.
విశ్వక్.
“నువ్వా? మీరా?” ఆశ్చర్యంగా అంది.
“నువ్వా? మీరా? ఏదో ఒకటి కన్ఫర్మ్ చేసుకోవాలి” అదే నవ్వు విశ్వక్ లో.
“మీరా? అంది.
“నేనే…”నీ నేనే” అనాలని ఉన్నా అనలేకపోయాడు కానీ ఎందుకో ఆ రాత్రి అతనికి అందంగా కనిపిస్తోంది ఆనందంగా అనిపిస్తోంది.
“మీరేమిటి ఇక్కడ?” కాసింత విస్మయం.
“హాయిగా చలిలో బట్టర్ స్కాచ్ తిందామని, అదీ అందమైన నీలాంటి అమ్మాయితో అయితే ఇంకా రొమాంటిక్ గా వుంటుందని.” ఆమె వంకే చూస్తూ అన్నాడు.
“నాతోనా…నో నెవ్వర్” బెట్టుగా అంది.
“ఐస్ క్రీం ను, లవ్ ఫ్లేవర్ ను ఎప్పుడూ మిస్ చేసుకోకూడదు. ముఖ్యంగా నీలాంటి మిస్ లు అందులోనో ఓ మిస్టర్ ఇండియా  లాంటి  జెంటిల్ మేన్ ఆఫర్ చేస్తున్నప్పుడు” ఆమె వంకే  కొంటెగా చూస్తూ అన్నాడు విశ్వక్.
“దిసీజ్ టూ మచ్ నా గురించి మీకు తెలియదు నేను”
“ఆ నువ్వు సివంగివా? ఆడపులివా? ఏం సివంగి,ఆడపులి ఐస్ క్రీం లు  తినవా?” అదే నవ్వు.
కోపం కన్నా ఉక్రోషం ఎక్కువ కనిపిస్తోంది శోధనలో ఇష్టం కాసింత బెట్టుతో కలిసి.
“శోధనా వెన్నెల చూడు ఎంతందంగా వుంది అచ్చు నీలా”
ఒక్క క్షణం శోధన మొహం ఎర్రబడింది.
“చూసావా సిగ్గులో మరింత అందంగా వున్నావు అయినా హాయిగా ఈ చలిలో ఈ వెదర్ ని, నీ ప్రజెన్స్ ని బట్టర్ స్కాచ్ తో సెలబ్రేట్ చేసుకుందాం.” బ్రతిమిలాడుతూ అన్నాడు విశ్వక్.
చిత్రంగా ఆమెకు అక్క గుర్తొచ్చింది  ఇలానే మాట్లాడే అక్క.
ఆ క్షణం అతడిని ఆట పట్టించాలని, అందంగా ఇబ్బంది పెట్టాలని అనిపించింది.
విశ్వక్ వైపు చూసి…”నాకు బట్టర్ స్కాచ్ తినిపించాలని ఉందా?” అడిగింది.
“ఆఫ్ కోర్స్ “అన్నాడు విశ్వక్.
“అయితే ఒక  కండిషన్ డబ్బులతో కాకుండా కొట్టుకొచ్చిన బట్టర్ స్కాచ్ కావాలి,ఎందుకంటే కొట్టుకొచ్చిన కాయలు రుచిగా వుంటాయి కదా అలానే బట్టర్ స్కాచ్ కూడా అన్న మాట. మరో విషయం ఐస్ క్రీం బండి వాడికి డబ్బులు ఇవ్వకూడదు. ఏం చేస్తారో, ఎలా చేస్తారో మీ ఇష్టం” అంది క్రీగంట చూస్తూ.
“సరే అన్నాడు”  విశ్వక్ ఏ మాత్రం ఆలోచించకుండానే మళ్ళీ అనుమానంగా ఆమె వంక చూస్తూ “నన్ను జనంతో కొట్టించే మాస్టర్ ప్లాన్ ఏమైనా వేశావా ఏంటీ?” శోధన వైపు చూసి నవ్వుతూ అడిగాడు.
శోధన మాట్లాడలేదు.
విశ్వక్ ఐస్ క్రీం బండి వైపు వెళ్ళాడు.
ఆ క్షణం ఒక పెద్ద ప్రమాదం ఐస్ క్రీం బండివాడి రూపంలో ఉంటుందని ఆ ఇద్దరికీ తెలియదు.
ఐస్ క్రీం బండి ముందు నిలబడి వున్న కుర్రవాడు తలవంచుకొని లోపల ఐస్ క్రీం లు సర్దుకుంటున్నట్లు నటిస్తూ మధ్య మధ్య అటు ఇటూ చూస్తున్నాడు తనని ఎవరైనా గమనిస్తున్నారా అని చూస్తూ, లోపల ఐస్ క్రీమ్స్  వున్నాయి, వాటి పక్కన రివాల్వర్ వుంది అతను విశ్వక్, శోధనల వైపే చూస్తున్నాడు.
విశ్వక్ అటూ ఇటూ చూసాడు.
ఐస్ క్రీం బండివాడి దగ్గరికి వెళ్ళి “రెండు బట్టర్ స్కాచ్” అని  చెప్పాడు.
ఐస్ క్రీం బండివాడు లోపలి వంగి ఐస్ క్రీమ్స్ తీస్తున్నాడు. విశ్వక్ తన గాగుల్స్ తుడుచుకుంటూ ఆగిపోయాడు ఐస్ క్రీం తీయడానికి చిన్న డోర్ ని ఓపెన్ చేసాడు బండివాడు గాగుల్స్ జేబులో పెట్టుకోబోతున్న విశ్వక్  ఆగాడు. గాగుల్స్ నుంచి ఐస్ క్రీం తీయడానికి ఓపెన్ చేసిన డోర్ కనిపిస్తోంది. అందులో నుంచి రివాల్వర్ పొజిషన్ కనిపించింది.
క్యాజువల్ గా బట్టర్ స్కాచ్ తీసుకుంటూ అతని వైపు చూసాడు. విశ్వక్ మెమొరీ పని చేయడం ప్రారంభించింది.
అతనో ప్రొఫెషనల్ కిల్లర్.. ఆ చూపులు అతన్ని పట్టిస్తున్నాయి.
విశ్వక్ దూరంగా వున్న శోధన వైపు చూసి చేత్తో సైగ చేసాడు రమ్మన్నట్టు.
“అదేమిటి పారిపోయి ఐస్ క్రీం తెస్తాడనుకుంటే తనను రమ్మంటున్నాడు. కొంపదీసి తనను ఇరికిస్తాడా ? అనుకుంటూనే అటువైపు నడిచింది.
శోధన దగ్గరికి రాగానే బట్టర్ స్కాచ్ లు  రెండు ఆమె చేతిలో పెట్టి మెల్లగా  ఆమెకు మాత్రమే వినిపించేలా “నువ్వు ఈ రెండు కప్పుల్లో వున్న బట్టర్ స్కాచ్ తినుకుంటూ ఇంటికి వెళ్ళిపో.  మన ఐస్ క్రీం బండి ఫ్రెండ్ కు ఒక చిన్న ఫినిషింగ్ టచ్ ఇచ్చి వస్తాను ” చెప్పాడు.
ఒక్క క్షణం ఆమెకు అర్థం కాలేదు. అప్పటికే ఆ బండివాడు లోపల వున్న రివాల్వర్ బయటకు తీసాడు. క్షణంలో వెయ్యో వంతు కాలంలో విశ్వక్ శోధన వంటి మీద వున్న చున్నీ ని లాగాడు.
కోపంగా శోధన ఏదో అనబోయింది. అప్పటికే బండివాడి చేతిలోని రివాల్వర్  శోధన వైపు తిరిగింది. ట్రిగ్గర్ మీద చేతులు బిగుసుకోకముందే విశ్వక్ చేతిలోని వున్న శోధన చున్నీ అతడిని తాకింది. మొహం మీద పడ్డ చున్నీ అతని గురిని మార్చింది.
పెద్ద శబ్దంతో బులెట్ మరో వైపు దూసుకు వెళ్ళింది.
“క్విక్ నువ్వు ఇంటికి వెళ్ళిపో” అంటూ ఆమెను ముందుకు నెట్టి ఐస్ క్రీం బండివాడిని ఒడిసి పట్టుకున్నాడు. అప్పటికే మరో నలుగురు వచ్చి చేరారు.
విశ్వక్ చేతిలో రివాల్వర్ ప్రత్యక్ష్యమైంది.
క్షణాల్లో ఆ ప్రాంతం బులెట్ శబ్దాలతో దద్దరిల్లింది.
అప్పుడే ఆమె ముందు ఓ వ్యాన్ ఆగింది. అందులో నుంచి ఓ వ్యక్తి వచ్చి ఆమెను వ్యాన్ లోకి తోసాడు.
ఆ వ్యాన్ ఆమె ఇంటి ముందు ఆగింది. అక్కడ శోధనను వదిలి వ్యాన్ వెళ్ళిపోయింది.
అంతా ఒక  కలలా అనిపించింది. తన మీద జరిగిన హత్య ప్రయత్నం జరిగింది.
కానీ విశ్వక్ వల్ల తను సేవ్ అయింది. తన చేతిలో వున్న బట్టర్ స్కాచ్ ని అపురూపంగా చూసుకుంది.
జర్దార్, యాష్కీ  ఇద్దరూ పాతబస్తీలోని పాడుబడిన ఆ ఇంట్లో సమావేశం అయ్యారు.
“యాష్కీ భయ్యా చాలా జాగ్రత్త.  మా పోలీస్ లను తక్కువ అంచనా వెయొద్దు. పైగా నువ్వు రికార్డ్స్ లో చచ్చిపోయావు నీ ఐడెంటిటీ బయట పడకుండా జాగ్రత్తగా వుండు. ఆ శోభన బ్రతికి ఉన్నంత ఎప్పటికైనా మనకు ప్రమాదమే  పైగా మా ప్రాణానికి మరొకర్తి తయారయింది అంటూ శోధన ఫోటో బయటకు తీసాడు. “ఫికర్ మత్ కరో…దాని ఫోటో ఇవ్వు.. అరగంటలో ఖతం చేస్తాను…”అన్నాడు.
జర్దార్ శోధన ఫోటో యాష్కీకి ఇచ్చాడు.
ఆ ఫోటో చూసి కంగారుపడిపోయాడు యాష్కీ.
“ఏమైంది భయ్యా” అడిగాడు జర్దార్.
“ఈమె శోభన. నన్ను ముప్ప తిప్పలు పెట్టిన సి బి ఐ ఆఫీసర్”
“కాదు శోధన అని ఈ మధ్య మాకు న్యూసెన్స్ గా తయారైంది. మనంచేస్తున్న ప్రతీ పని విడియో తీయడం దాన్ని యూట్యూబ్ లో  అప్ లోడ్ చేయడం  చేస్తుంది. ట్యాంక్ బండ్ దగ్గర మనవాళ్ళను తెలివిగా జనం చేత మర్డర్ చేయించింది కూడా ఈమె. సి ఐ దుర్జన రావ్ ని కూడా ఘోరంగా చంపేసింది” జర్దార్  చెప్పుకు పోతున్నాడు.
యాష్కీలో ఒక  చిన్న అనుమానం పెరిగి పెద్దవ్వసాగింది.
అతను వెంటనే సిబి ఐ డిప్యూటీ చీఫ్ కు ఫోన్ చేసాడు.
అప్పటికే టీవీ చానెల్స్ లో బ్రేకింగ్ న్యూస్
“యాక్సిడెంట్ లో చనిపోయిన యాష్కీ  బ్రతికే ఉన్నాడా? వుంటే ఎక్కడ?”  యూట్యూబ్  లో శోధన సంచలనం.
శోభన అ వార్తను చూసి చతుర్వేది వున్న గ్రీన్ హిల్స్  వైపు కదిలింది. అక్కడే అతడిని ఎదుర్కోవాలి.
శివ వచ్చాడు, శోధన కెమెరా ముందుకు వచ్చింది. వెనుక గ్రీన్ మ్యాట్
యాష్కీకి సంబంధించిన వివరాలు చెబుతోంది. వెనుక క్లిప్స్ శోభన సంపాదించిన సాక్ష్యాలు.
అరగంటలో షూటింగ్ పూర్తయింది.
“మేడం మనం అర్జెంట్ గా హోం మినిస్టర్ ని కలవాలి.” అంది.
“అలాగే వెంటనే వెళ్దాం”అంది వైదేహి.
సి బి ఐ చీఫ్ వేదాచలం సెల్ రింగ్ అవుతోంటే ఎత్తి హల్లో అనగానే అవతలి వైపు యాష్కీ.
“సార్…శోభనకు చెల్లెలు ఉందా?”
“వుంది.  ఇప్పుడా వంశ చరిత్ర  పక్కకు పెట్టు శోభన, శోధన కవలలు. ఇద్దరూ చూడ్డానికి ఒకేలా వుంటారు. మన మనుష్యులను పోలీస్ డ్రెస్ లో సిటీ మొత్తం నింపు. శోభన అనుకునే శోధనను కాల్చినట్టు వుండాలి. మొత్తానికి ఇద్దరూ ఫినిష్ అవ్వాలి, నా దగ్గర వున్న మిలిటరీ రహస్య స్థావరాల వివరాలు వున్న పేపర్స్ నీకు అందిస్తాను. ఈ లోగా ఇక్కడ హోం మినిస్టర్ తో మాట్లాడి శోభన డెడ్ బాడీ ని ఢిల్లీ తరలిస్తాను” అని చెప్పేసి సెల్ ఆఫ్ చేసాడు.
అదే సమయంలో శోభన ఆ పరిసరాల్లోకి వచ్చింది.
హోం మినిస్టర్ రెసిడెన్సీ.
వైదేహికి ఎదురెళ్ళి ఆహ్వానం పలికాడు హోం మినిస్టర్
ఒక క్షణం అక్కడ నిశ్శబ్దం…శోధన చెప్పింది అంతా విన్నాడు.
ఒక్కో విషయం వింటున్న  కొద్దీ అతను తీవ్ర ఉద్రేకానికి  లోనయ్యాడు. ఒక సస్పెన్స్ థ్రిల్లర్ లా వుంది. ఒక క్రైమ్ సినిమా కళ్ళ ముందు కనిపిస్తున్నట్టు వుంది.
అతనికి  శోధన అంటే గౌరవం ఆ రోజు అతను మర్చిపోలేదు.
“ఇప్పుడు నన్ను ఏం చేయమంటారు? నిజానికి  శోభన మీ అక్కయ్య అని, తను నిర్దోషి అని తెలియదు మీ అక్కయ్య మీద షూట్ ఎట్ సైట్ ఆర్డర్స్ ఉన్నాయి ”
“అవును సర్ కొంత మంది పోలీస్ లు డబ్బుకు అమ్ముడుపోయారు ఈ టైం లో అక్కయ్యకు రక్షణ కావాలి ”
“కానీ సరైన ఎవిడెన్స్  లేకుండా?” హోం మినిస్టర్ సందిగ్దంలో పడ్డాడు.
“ఈ ఎవిడెన్స్ సరిపోతుందా సర్?”
ఆ మాటలు వినిపించిన వైపు తలలు తిప్పారు అంతా..
తలకు కట్టుతో విశ్వక్.
“మీరు? మీరిక్కడికి ఎలా వచ్చారు?
“సిటీ ఆఫీసర్ గా శోభనలాంటి సిన్సియర్ అధికారిని కాపాడుకోవడానికి ప్రత్యేకంగా  నియమించబడిన అధికారిని”తన ఐడెంటిటీ చూపించాడు. తన దగ్గర వున్న పేపర్స్ హోం మినిస్టర్ కు ఇచ్చాడు.
శోభన నిర్దోషి అని చెప్పడానికి సాక్ష్యాలు. మీరు వెంటనే మీ పోలీస్ లను ఆదేశించండి. అంతే కాదు పోలీస్ ల రూపంలో వున్న యాష్కీ మనుష్యులను షూట్ చేయమని చెప్పండి. ఇట్స్ మై రిక్వెస్ట్ సర్.” అన్నాడు  విశ్వక్.
“థాంక్యూ విశ్వక్!  మీలాంటి వారు చెప్పేది ఆర్డర్. నేను వెంటనే ఇన్ ఫామ్ చేస్తాను” అన్నాడు శామ్యూల్ ని పిలిచాడు.
శామ్యూల్ నీకు స్పెషల్ పవర్స్ ఇస్తున్నాను. మొదటి నుంచి ఈ కేసులో వున్నావు కాబట్టి ఏం చేయాలో అది చేయ్”చెప్పాడు.
శోధన విశ్వక్ వైపే చూస్తోంది.
తలకు తన చున్నీతో కట్టిన కట్టు తన వైపే చూస్తున్నట్టు..
వెళ్లి గట్టిగా హత్తుకోవాలని అనిపించింది. మనం అర్జెంట్ గా గ్రీన్ హిల్స్ కు వెళ్ళాలి. అక్కడ విష సర్పాలు అన్నీ వుంటాయి. అంటూనే ముందుకు నడిచాడు విశ్వాక్ .
శత్రు సంహారం మొదలైంది.
అక్కడ గ్రీన్ హిల్స్ లో  పోలీస్ ల వేషంలో  వున్న యాష్కీ మనుష్యులను శామ్యూల్ ఊచకోత కోస్తున్నాడు.
శోధన ప్రత్యేక కథనం యూట్యూబ్ లో మొదలైన మొదటి అరగంటలోనే పదివేల మంది చూసారు. కేంద్ర హోం శాఖ కదిలింది.  మరో అరగంటలో సి బి ఐ డిప్యూటీ చీఫ్ మన్మథ రావ్ ఇంట్లో చేసిన నిర్వాకం తాలూకు వీడియో యూట్యూబ్ లో అప్ లోడ్ అయింది.
ఆ సంచలనాలు దేశాన్ని కుదిపేసింది. సిబి ఐ లోని డొల్లతనాన్ని చూపిస్తున్నాయి ఆ వీడియోలు.
యూట్యూబ్ లో ట్రాఫిక్ పెరిగింది.
సి బి ఐ లో శోభన లాంటి నిజాయితీ పరురాలైన అధికారి గురించి బిబిసి హైలైట్ చేసింది. యాష్కీ ఎక్కడ కనిపించినా షూట్ చేయడానికి ఉత్తర్వులు వచ్చాయి. దేశభద్రత కోసం శోభన చేసిన సాహసం, శోధన చేసిన పరిశోధన ఒక గొప్ప సంచలనానికి నాంది పలికింది.
గ్రీన్ హిల్స్ లో యాష్కీ, జర్దార్, చతుర్వేది, అంతా ఒకే దగ్గర దొరికారు. పోలీస్ లు ఆ బిల్డింగ్ ను చుట్టుముట్టారు. యాష్కీ  పారిపోయే ప్రయత్నం చేసాడు.
శోధన అతడిని పట్టుకునే ప్రయత్నం చేసింది. విశ్వక్ వారించాడు.
“వాడికి శిక్ష విధించాల్సింది ది గ్రేట్ సి బి ఐ ఆఫీసర్ శోభన “అన్నాడు.
విభ్రాంతిగా  చూసింది శోధన, యాష్కీ గుండెలో బుల్లెట్ దిగింది.
యుగాల నిరీక్షణ  కాలంతో పాటు అలిసిన అలసట.
అక్కా…
అక్కడ ఆ దృశ్యం సప్తవర్ణాల సమ్మిళితం కనిపించిన ఎనిమిదవ వర్ణం శోభన.
ఆ ఇద్దరి కలయిక లలాట లిఖితం అయితే వారిని కలిపిన విశ్వక్ ఆ బ్రహ్మ సృష్టించిన ఓ అద్భుతం.
అక్కడ ఆ దృశ్యాన్ని చూసిన వైదేహి కళ్ళు తృప్తితో వర్షించాయి. అక్షితలను భాష్పాలుగా కురిపించాయి.
విశ్వక్ కారు పార్క్ చేసి ముందుకు నడుస్తున్నాడు. అతని తలను చిన్న  రాయి వచ్చి ముద్దాడింది.
కోపంగా వెనక్కి తిరిగి చూసాడు. ఎదురుగా శోధన.
“ఏయ్ ఎవర్నువ్వు?”  అడిగాడు.
“లవ్వు ”
“ఏంటీ?
“ఏం…..అంత పెద్ద రాడ్ తో తల మీద కొట్టేసరికి  మైండ్ దొబ్బిందా?
“ఏయ్ ఏంటా భాష?” కంగారుగా అన్నాడు.
“పెళ్లి చేసుకుందామా.. కబడ్డీ టీం ని తయారు చేద్దాం ”
“షటప్ “అన్నాడు చిరుకోపంగా
“అంటే?” అడిగింది శోధన
“నోర్ముయ్ ”
“ఓకే”
అతడిని గట్టిగా పట్టుకుని మునివేళ్ళమీద నిలబడి అతని పెదవులను మూసేసింది.
“రాక్షసి” అన్నాడు చుట్టూ ఎవరైనా తనను గమనిస్తున్నారేమోనని.
“కాదు వాంపయిర్ ని” అంది అతడి వైపే చూస్తూ
ఆ ఇద్దరినీ చూసిన విధాత తను రాయని రాతని వారే రాసుకున్నారని మురిసిపోయాడు. 
                                ******అయిపొయింది**** 
రచన: భువనచంద్ర
“మీరు రేపు తప్పకుండా రావాలి, మీరే కాదు.. సౌందర్యక్క, సులోచనక్క, వసుమతి అక్క, మేరీ టీచర్ అందరూ రావాలి. వారందరినీ కూడా నేను పిలిచాను. అన్నట్లు మాధవిగారు కూడా. ” చేతులు జోడించి అన్నాడు బోసుబాబు శోభారాణితో.
“ఎలా రాగలం? రేపు స్కూల్ ఉంది. మా డైరెక్టర్ గారు చాలా స్ట్రిక్. ఆదివారం అయితే అందరం వస్తాము. ” ఇబ్బందిగా అంది శోభ.
“హ..హ..ఆదా? ఆల్రెడీ శ్యామ్యూల్ రెడ్డిగారిని ఒప్పించాను. అద్యక్షత వహించేది అతనే. ” నవ్వాడు బోసు.
‘గురువు ‘ గారు చెప్పిన బోధ అర్జంటుగా అమలు చేద్దామని నిర్ణయించుకొన్న మరుక్షణమే శోభ అతని మదిలో మెదిలింది.
“అవసరం అయితే పెళ్ళి చేసుకో, కానీ… ” అన్న ఆయన డైలాగ్ 3 డి. సినిమాలో లాగా మరీ మరీ డి.టి.ఎస్. ఎఫక్టులో వినిపించడం మొదలుపెట్టింది.
మొదట ఆడవాళ్ళకి చీర, జాకెట్లు, ప్లాస్టిక్ బకెట్లు పంపణీ మొదలెట్టాలని నిర్ణయించుకున్నాడు. ఆ సభకి టీచర్లందరినీ పిలిపించి , వాళ్ళ చేత నాలుగు మాటలు మాట్లాడిస్తే చాలా బాగుంటుందనిపించింది. అదీకాక అసలు ‘టీచర్స్ ‘ డే నే మొదలెడితే అద్భుతంగా వుంటుంది అని మరీ మరీ అనిపించింది. బోస్ బాబు మంచి కార్యకర్త. చాలామంది కార్యకర్తల పార్టీల్లో కార్యకర్తలుగానే మిగిలిపోతుంటారు. పదవులు దక్కాలన్నా, పైకి ఇంకా ఇంకా ఎదగాలన్నా బాగా రాటు తేలాలి. రాటు తేలడం అంటే కత్తికీ మెదడుకీ కూడా పదును పెట్టగలగడం.
‘టీచర్స్ డే ‘ రోజున లేడీ టీచర్లకి మాంఛి పట్టు చీరా జాకెట్టు, పసుపు కుంకుమలు, జంట్స్ కి సఫారీ క్లాత్, రిస్టు వాచీ, శామ్యూల్ కి వెండి మొమెంటో + గిఫ్ట్ పాక్. ఆ గిఫ్ట్ పాక్ లో శామ్యూల్ కి అత్యంత ప్రియమైన విదేశీమద్యం బాటిల్లు రెండు ఉంటాయి. వాటి ఖరీదు ఆయన స్కూల్ టీచర్లకి ఇచ్చే రెండున్నర నెలల జీతం అంత.
ప్రెస్ వాళ్ళకి కవర్లో, పత్రికల లావూ + సైజు (అంటే సర్కులేషన్ ని బట్టి ఇచ్చేస్తే పొద్దునకల్లా అన్నీ పేపర్లోనూ హాట్ న్యూస్ జాయ్ జాయ్ గా కవరైపోతుంది. ఇక టి.వి. చానల్స్ వాళ్ళ సంగతి .వీళ్ళని చాలా జాగ్రత్తగా హాండిల్ చెయ్యాలి. పాడి ఆవుల్ని మేపినంత జాగ్రత్తగా మేపితే… కావల్సినంత పబ్లిసిటీ పిండుకోవచ్చు. ఏదీ ఏమైనా ఆహుతులకీ, ప్రెస్ వారికి ప్రేక్షకులకు కూడా అద్భుతమైన బ్రేక్ ఫాస్ట్ ఎరేంజ్ చెయ్యాల్సిన పని ఉంది. ఆ పని ప్రత్యేకంగా చెయ్యాలి.
పవిత్ర భారతదేశంలో ఒక వెలుసుబాటు వుంది.. రాజకీయపార్టీకి. ఏ పార్టీ వాడైనా జబర్దస్తిగా రోడ్డుని ఆక్రమించుకొని ‘వేదిక ‘ కట్టవచ్చు. నియరెస్ట్ కరెంటు స్థంభంనించి కానీ ఖర్చు , పైవాడి అనుమతి లేకుండా కరంటు లాగెయ్యవచ్చు. 90 పిసిబుల్స్ కి ‘సౌండ్ ‘ మించకూడదని రూల్స్ వున్నా వాటినన్నింటినీ పట్టి పక్కననెట్టి ‘ మహా స్పీకర్లు ‘ పెట్టి జనాల చెవుల్ని పేల్చేయవచ్చు. (అఫ్ కోర్స్ యీ సౌండ్ సౌలభ్యం యీ మధ్య ‘భక్త జనావళికి ‘ అందుబాటులో వుందనుకోండి. పక్కింట్లో పిల్లలు పరీక్షలకు చదువుకుంటున్నా ఎవడికి ఏదీ పట్టదు. మన భక్తి మాత్రం స్పీకర్లలో ఉవ్వెత్తున ప్రవహించాలి! అయ్యా నిజం చెబుతున్నా పుణ్యం సంగతి దేముడికి ఎరుక. శబ్ధ కాలుష్యం భరించలేక జనాలు తిట్టుకునే బూతులు, పెట్టే శాపాలు మాత్రం ఖచ్చితంగా దక్కుతాయి.)
ఎంత సౌండ్ వుంటే అంత సక్సస్ అయ్యినటన్నమాట. నాలుగు రోడ్ల కలయిక దగ్గర బ్రహ్మాండమైన ‘వేదిక ‘ నిర్మించబడింది. నాలుగు వీధులు బోసుబాబు కటౌట్లతో నిండిపోయాయి. బోసుబాబు + పార్టీ అధ్యక్షుడు, బోసు బాబు + సెక్రటరీ , బోసు బాబు + మంత్రులు, బోసు బాబు + ముక్కి ములిగే వృద్ధులు, బోసు బాబు + స్కూలు పిల్లలు… ఇలా అనేకానేక కటౌట్లు. వేదికని అలంకరించే వారి ఫ్లెక్సీలు, బేనర్లు… అట్టహాసంగా వుంది. గా. మో. కా వీధిలో ‘ఫ్రీ సారా ‘ స్టాల్స్ వెలిశాయి. వాటి పక్కనే రకరకాల ‘ మంచింగ్ ‘ స్టాల్సు అర్జంటుగా వెలిశాయి. ‘న్యూ విడో ‘ ప్రస్తుతం ఉల్లిపాయ పకోడీలు, మిర్చీబజ్జీలు వాయి తరవాత వాయి వేస్తూ యమా బిజీగా వుంది. అంతే కాదు. “అబ్బా .. రోజూ ఇలాగుంటే ఎలా గుంటుందో ” అని కల కూడా కనేస్తోంది. లోపలలోపలే లెక్కలు కడుతోంది. “గురువుల పండుగ ” రేపు. ఇయ్యాళే ఇప్పటికి వెయ్యి రూపాయల బిజినెస్సయితే రేపటికీ? కిరసనాయిలు, శనగపిండి, ఉప్పుకారం మిర్చీలు, ఉల్లిపాయలు, వాము, అన్నీ కొన్నది ఐదొందలకి. నైటు పదిదాకా కూర్చుంటే ఇంకో వెయ్యైనా కళ్ళజూడచ్చు. ” అని లోలోపల మురిసిపోతోంది.
పదిరూపాయలు ఆటోకి పెట్టలేనివాళ్ళు ఆలస్యం అవుతుందని తెలిసినా, అయిదు రూపాయలిచ్చి రిక్షా ఎక్కుతారు. శ్రమను నమ్ముకొన్న రిక్షావాడు ‘అదును’ దొరికితే చాలు అనంతాన్ని ఆక్రమించిన వామనుడౌతాడు. ఆ ‘అదును’ దొరకనప్పుడు చాలా బుద్ధిమంతుడుగానే వుంటాడు. ‘గా.మో.క ‘ వీధి నుంచి మెయిన్ రోడ్లకి వెళ్ళాలంటే టాక్సీలు ఆటోల కంటే రిక్షాలే బెస్టు. కానీ ఇవ్వాళ నుంచి రేపు రాత్రి వరకు ఫ్రీ సారా, స్టాల్స్ ఆపరేషన్ లో వుండటంతో రిక్షావారంతా ‘ విశ్రాంతి’ దినంగా సెలబ్రేషన్ లో వున్నారు. మందు అలవాటు కానీ కొందరు బుద్ధిమంతులు మాత్రం ‘రేట్లు ‘ భీకరంగా పెంచేశారు. మామూలుగా ఐదు రూపాయలకు వచ్చేవాడు, ఇవ్వాళ కనీసం ‘పాతిక’ అంటున్నాడు.
ఓ అల్లా, ఓ ఏసు, ఓ యహోవా, ఓ జారాస్టర్, ఓ రామా, కృష్ణా, రాధేశ్యామా… మీరంతా ఎంత గొప్పవారండి. ‘పై ‘ తరగతిని సృష్టించారు. క్రింది తరగతిని సృష్టించారు. ఆ రెండు తరగతుల సృష్టి గొప్పగా చేశారు. కానీ మీరు సృష్టించిన యీ మధ్యతరగతి వుంది చూశారూ, అది గొప్పదే కాదు బహు దొడ్డది. పైవాడు క్రిందివాడు మిమల్ని మరచిపోయినా, అసలు దేముడే లేడని విదిల్చిపారేసినా, మధ్యతరగతి వాడు మాత్రం ఏనాటికీ మిమల్ని మరువడు. సరిగదా, మరింత మరింత ఎక్కువగా సరి కొత్త పూజల్ని, సరికొత్త వ్రతాలని మొదలెడతాడు. ఈ మధ్య తరగతి మహానుభావుల్ని వెర్రివాళ్ళను చేయగల పండితప్రకాండులు, ప్రవచన సామ్రాట్టులూ, వాస్తు, జ్యోతిష్య శాస్త్రజ్ఞులు , ప్రత్యేక, మహా ప్రత్యేక భజన , ఓదార్పు, దైవిక కూటములు, వాళ్ళు ఎక్కడబడితే అక్కడ ( OMNI present ) ఉంటూ, వారి శక్తియుక్తుల్ని పాండిత్యాన్ని ప్రజల్ని భయపెట్టడానికి సర్వదా వినియోగిస్తూనే వుంటారు. వారి వైఖరి ఎంత గొప్పదంటే ‘పైవాళ్ళ’ కి వీళ్ళు అన్నీ ‘అనుమతులూ’ ఇస్తారు. లేనివాళ్ళకి వీళ్ళసలు దర్శనమే ఇవ్వరు. ఉండీలేనీ మధ్యతరగతి వాళ్ళని మాత్రం ‘పుణ్య పాపాల’ చిట్టాలతో వీళ్ళు సదా అరచేతుల్లోనే ఉంచి కంట్రోల్ చేస్తుంటారు.
నరకాన్ని వర్ణిస్తారు…. ఎన్ని రకాలు ఉన్నాయో , ఏఏ నరకాలో ఏ శిక్షలు అమలవుతాయో, అలాగే స్వర్గంలో రంభాది అప్సరసల అవయవాల కొలతలు ఎంతో, వారితో ఏ పుణ్యం చేస్తే ఎన్నిసార్లు సుఖించే అవకాశం దొరుకుతుందో మొదలైన భోగట్టా అంతా అలవోకగా వప్పజెబుతారు. ప్రతి మతమూ దానిదాని సౌకర్యాలని బట్టి స్వర్గ నరకాల్ని సృష్టిస్తుంది. నీళ్ళు దొరకని ఏరియా వాళ్ళ స్వర్గం నీటికి ప్రత్యేక ప్రాధాన్యత కల్పిస్తే, స్త్రీలు విరివిగా లభించని ఏరియా వాళ్ళ స్వర్గం స్త్రీలకి ప్రాధాన్యత కల్పిస్తుంది. వారి సౌందర్యాన్ని, ఆ సౌందర్యం సొంతం (పుణ్యం అకౌంట్ ప్రకారమే అనుకోండి) చేసుకొనే పుణ్య రహస్యాల్ని వివరిస్తుంది.
గా.మో.క. నగరంలో ఓ పక్క ఓక దేవుడి ప్రార్ధన అయితే, మరో పక్క మరో దేవుడి కూటమి. స్పీకర్లో ప్రార్ధనలతో, రికార్డింగ్ డాన్స్ లతో , తాగుబోతుల ప్రేలాపనలతో జనాలు చెవులు చిల్లులు పడుతున్నాయి. ముసలి మూక చెవులో దూది పెట్టుకొని గుణుగుతున్నా, పిల్లలు మాత్రం యీ హడావిడిని ఆనందిస్తున్నారు.
బోసు బాబు శామ్యూల్ ని ‘వంచ’ డానికి వేసిన ప్లాన్ ప్రకారం శామ్యూల్ రెడ్డి ఫ్లెక్సీ, బానర్లు కూడా మెరిసిపోతున్నాయి. అంత హడావిడి పనిలోనూ బోసు బాబు ప్రత్యేకంగా శామ్యూల్ రెడ్డి ని తీసుకొచ్చి ” సార్.. అదిగో మీ ఫ్లెక్సీలు. బేనర్లు. చూసి మార్పులు చేర్పులు ఏవైనా వుంటే చెప్పండి. ” అని అత్యంత వినయంగా చేతులు కట్టుకొని అన్నాడు.
ఇంత పెద్ద ఎత్తున గౌరవింపబడటం శామ్యూల్ రెడ్డికి ఇదే మొదటసారి. “విద్యాదాత – మహా నేత శ్రీ శామ్యూల్ రెడ్డిగారు వెయ్యేళ్లు వర్ధిల్లాలి ”
“ఆయ మాట మెత్తన .. మనసు తెల్లన … హృదయం వెన్న .. సద్గురువుల్లో ఆయనే మిన్నాతిమిన్న ”
“శామ్యూల్ వంటి గురువుని గురుదినోత్సవం నాడు గౌరవించడం అంటే మనం మన జాతిని గౌరవించుకోవడమే ”
ఇలా అందంగా వ్రాయబడ్డ బేనర్లు రెపరెపలాడుతున్నాయి. ఇంకేమంటాడు?
“డియర్ బోస్ ! ఇంత మంచి వ్యక్తిని ఇప్పటిదాకా కలుసుకొనలేకపోయినందుకు నిజంగా సిగ్గుపడుతున్నాను. ”
సిన్సియర్ గా అన్నాడు శామ్యూల్ రెడ్డి.
బోసుబాబుకి తెలుసు ‘ రాజబాట ‘ ఏర్పడిందనీ, ఇక తిరుగులేదనీ!
******
శోభారాణిని అతి భయంకరంగా , అంటే అతి గాఢంగా కాంక్షిస్తున్న వాళ్ళు ఇద్దరు. పెళ్ళై పిల్లలున్న శామ్యూల్ రెడ్డి ఒకరైతే, అప్పటి వరకు ఆడవాళ్ళతో సంబంధం వున్నా ‘తొలి చూపు’ లోనే వలపుసుడిలో పడ్డ బోసుబాబు రెండో వాడు. శామ్యూల్ రెడ్డికి శరీరం చాలు. బోసుబాబుకి శరీరమూ, దానికంటే అతీతమైనది ఏదో కూడా కావాలి.
నందినిని తీవ్రంగా కాంక్షిస్తున్నది ఇద్దరు. ఒకటి వెంకటస్వామి. అతనికి నందిని కన్నా నందిని తెచ్చే ఆస్తి అంటే ప్రాణం. నందిని అనేది అతని దృష్టిలో ఒక నిచ్చెన. రెండోవాడు పరమశివం. అతనికి నందిని మీద ప్రేమ కన్నా నందినిని ప్రేమించే వెంకటస్వామి మీద పగ ఎక్కువ. అతి మామూలుగా కనపడే అతి క్రూర శాడిష్టు పరమశివం. ‘వెంటాడి.. వేదిస్తే ‘ కానీ అతనికి తృప్తి కలగదు.
ఆనందరావుని తీవ్రంగా కాంక్షిస్తున్నది సుందరీబాయి. శారీరరకమైన కాంక్ష ఇప్పుడామెలో ‘పగ’ గా రూపుదిద్దుకుంది.
మాధవిరావుని అమితంగా ప్రేమిస్తున్నది ఆనందరావు. కానీ ఆ విషయాన్ని మాధవి ముందు బయటపెట్టే ధైర్యం అతనికి లేదు.
చెడాలని ప్రయత్నించి కుదరక , మనసుని అదుపులోకి తెచ్చుకొని , ఆనందరావు ‘నీరజ’ ను కనికరిస్తే చాలనుకుంటున్న మదాలస.
‘పైసా’ కోసం తప్పక పెళ్ళి చేసుకొన్నా, ప్రాణం పోయినా ఫర్వాలేదనుకొని పనిమనిషి ప్రేమలో పడ్డిన సేఠ్ కిషన్ చంద్ జరీవాల.
పాము పడగ కింద వున్నానని తెలిసినా ప్రేమించినవాడి కోసం నిబ్బరంగా నిలచి వున్న శీతల్.
ఇంతమందీ ఆనాటి రాత్రి ఒకే చోటకి చేరారు. గా.మో.క. వీధిలోని ‘వేదిక’ ముందుకి. కొందరికి ఒకరితో ఒకరికి పరిచయం వుంది, కొందరికి లేదు. వీళ్ళే కాక శోభ పని చేసే స్కూల్ టీచర్లు పిల్లలూ, గుడిసెల సిటీ స్కూల్ పిల్లలు , రాజకీయ నాయకులు వారి వందిమాగధులూ , జనాన్ని రంజింపజేయడానికి హైదరాబాద్ , చెన్నై నుంచి ప్రత్యేకంగా పిలిపించబడ్డ సినీ హీరోయిన్లు , డాన్సర్లు… ఊరు ఊరంతా ఒక్క చోటకు చేరింది… ఊరు ఊగిపోతోంది. ప్రీ స్టాల్స్ లో మందు మంచి నీళ్ళలాగా ప్రవహిస్తోంది. అలాగే జనాలకు మంచి నీళ్ళ పాకెట్లు, పులిహోర, పెరుగన్నం పొట్లాలు కూడా అడిగినన్ని అందుతున్నాయి. మాధవీరావుకి ఇదంతా చిత్రంగా వుంది. ‘”గురువుల దినోత్సవం జరగాల్సింది పాఠశాలలలో, కాలేజీలలో నడిబజార్ జంక్షన్ లో కాదుగా ” అని. శోభ మాత్రం కొత్త చీరలో వెలిగిపోతోంది. వర్షా కాలపు మెరుపుల్లా వున్నాయి ఆమె నవ్వులు.
రచన: సిరి వడ్డే 
శ్రీ ముత్తుస్వామి దీక్షితులు : 
సంగీతం ఓ గలగలపారే ప్రవాహం. ఈ సంగీత సాగర ప్రవాహంలో,  ఎందరో మహానుభావులు తమదైన ముద్రను వేశారు. వారు దివంగత లోకాలకు వెళ్లిపోయినా వారందించిన సంగీత స్వరాలు కొన్ని వందల సంవత్సరాలవరకు జనం నోళ్లల్లో నానుతూ చిరంజీవులవుతున్నారు. వారి ఖ్యాతి ఆచంద్ర తారార్కం వెలుగొందుతూనే ఉంటుంది. కర్ణాటక సంగీత సామ్రాజ్యాన్ని ఏలిన త్రిమూర్తులుగా చెప్పబడే శ్రీ త్యాగరాజు, శ్రీ ముత్తుస్వామి దీక్షితులు, శ్రీ శ్యామశాస్ర్తిలలో రెండవవారైన ముత్తుస్వామి దీక్షితులు కర్ణాటక సంగీతంలోని “హంసధ్వని” రాగానికి ఆయువుపట్టుగా మారి తన గాత్ర సంగీతానికి ఊపిరిలూదారు. ‘వాతాపి గణపతిం భజే’ అనే కీర్తన నేటికీ ప్రతి ఇంటా మార్మోగిపోతూనే ఉంటుంది. ఆ కీర్తన రూపకల్పన చేసింది ముత్తుస్వామి దీక్షితులవారే. ఆ మహానుభావుని గురించి క్లుప్తంగా తెలుసుకుందాం…
శ్రీ ముత్తుస్వామి దీక్షితర్ “కర్ణాటక సంగీతత్రయం”లో ఒకరైన వాగ్గేయకారుడు. “వాతాపి గణపతిం భజే” అన్న కీర్తన విననివారుండరంటే అతిశయోక్తి కాదేమో. అది ఆయన రచించినదే. శ్రీ రామస్వామి దీక్షితర్, శ్రీమతి సుబ్బలక్ష్మి అంబాళ్ పుణ్యదంపతుల సంతానంగా 1735లో జన్మించారు. భక్తిశ్రద్ధలుగల వ్యక్తి గుణగణాలను బాల్యంలోనే వీరు ప్రదర్శించారు. తన తండ్రి వద్ద తెలుగు, సంస్కృతంతో పాటు శాస్త్రీయ సంగీతాన్ని కూడా అభ్యసించారు. సంగీతంపై వెలువడిన “వెంకటాముఖి” సుప్రసిద్ధ గ్రంధం “చతుర్‌దండి ప్రకాశికై”ను అధ్యయనం చేశారు. కావలసినమేరకు మన ధర్మగ్రంధాల పరమైన జ్ఞానాన్ని కూడా సంపాదించగలిగారు. ఈ భక్త శిరోమణి కాశ్యప సగోత్రీకుడు. చిదంబరనాధ యోగి ఒకరు ముత్తుస్వామి దీక్షితర్‌ను కాశీకి తీసుకెళ్ళారు. అక్కడ ఈయనను ఉపాసనామార్గంలో అయన ప్రవేశపెట్టారు. వారణాసిలో ఉన్నప్పుడు శ్రీ ముత్తుస్వామి ఉత్తరదేశపు సంగీతమైన హిందూస్తానీ కూడా నేర్చుకున్నారు. “శ్రీనాధాధి గరుగుహోజయతి” అనే మాటలతో ప్రారంభమయ్యే తొలి కీర్తనను రచించి, రాగం కూర్చారు. తిరుత్తణిలో వెలసిన శివుడి కుమారుడైన మురుగ భగవానుడి భక్తిపారవశ్యంలో లీనమైనప్పుడు పై సంకీర్తనను రచించారు. ఆధ్యాత్మిక వెలుగులోనే ఈయన  సృజనాత్మకత ప్రతిభ ప్రకాశించింది. శ్రీ ముత్తుస్వామి వారు తన శిష్యులను ఎంతో జాగ్రత్తగా ఎన్నుకుని వారికి తన కృతులను ఆలపించడం ఎలానో బోధించేవారు.
తన తమ్ముడు చిన్నస్వామివారు చనిపోయినప్పుడు ఆ దుఖంలో ఉన్నప్పుడు మదురై మీనాక్షి అమ్మన్ ఆలయాన్ని దర్శించారు. అక్కడే  “మీనాక్షి మేముదం దేహి, మామన మీనాక్షి” అన్న కీర్తనలను వరుసగా పూర్వీ కళ్యాణి, వరాళి రాగాలలో ఆలపించారు. ధ్యానయోగం, జ్యోతిష శాస్త్రం, మంత్ర యోగం, పురాణాల సారం మొదలైనవి దీక్షితర్ కృతులలోని ప్రత్యేకతలు. అంబాళ్‌పై ఆయన వ్రాసిన, “నవవర్ణ కీర్తనలు”, నవ గ్రహాలపైన వ్రాసిన “నవగ్రహ కీర్తనలు” ఆయన రచనా గొప్పతనానికి ఉజ్వల ఉదాహరణలు. శక్తి ఉపాసనలోని సూక్ష్మాలను వివరిస్తూ శ్రీ విద్యా తత్వ రహస్యంపై ఎన్నో కీర్తనలను రచించారు.
అటువంటి అత్యద్భుతమైన కృతులను రచించిన ముత్తుస్వామి దీక్షితులు సంగీతత్రయంలో త్యాగరాజు గారి తర్వాత రెండవవారిగా పరిగణింపబడతారు. వీరి తండ్రిగారైన శ్రీ రామస్వామి దీక్షితులు, సంగీత, వ్యాకరణ, జ్యోతిష, వాస్తు, మాంత్రిక, వైద్య విద్యలలో ఆరితేరిన వ్యక్తి. “గురుగుహ” ముద్రతో ఉన్న వీరి కృతులన్నీ సంస్కృతంలోనే ఉన్నవి. హిందూస్థానీ సంగీతం నుండి వీరు కర్ణాటక సంప్రదాయానికి తెచ్చిన రాగాలు “సారంగ”, “ద్విజావంతి” మొదలైనవి. వీరు అనేక క్షేత్రములు తిరిగి ఆయా ప్రదేశములలో ఉన్న దేవస్థానములను సందర్శించి ఆయా దేవతలపై కృతులు ఎన్నో వ్రాసారు. ఆయన రచించిన కృతులలో “కమలాంబా నవవర్ణ కృతులు”, “నవగ్రహ కీర్తనలు” ప్రత్యేక స్థానాన్ని కలిగివున్నాయి. 
వీరి ఇతర ప్రముఖ రచనలు:
వాతాపి గణపతిం భజే, మహా గణపతిం, శ్రీనాథాది గురుగుహో, అక్షయలింగ విభో, బాలగోపాల, అఖిలాండేశ్వరి, రామచంద్రం భావయామి, చేత: శ్రీబాలకృష్ణం, శ్రీ వరలక్ష్మి, సిద్ధి వినాయకం, త్యాగరాజ యోగవైభవం, హిరణ్మయీం, అన్నపూర్ణే, అరుణాచలనాథం, ఆనందామృతకర్షిణి, మామవ మీనాక్షి, మీనాక్షి మే ముదం దేహి, నీలకంఠం భజే, స్వామినాథ, శ్రీ సుబ్రహ్మణ్యాయ, పరిమళ రంగనాథం, మొదలైనవి.
శ్రీ ముత్తుస్వామి దీక్షితులు మూడు సంగీత పద్ధతులలో ఆరితేరినవారు. వారి తండ్రిగారు శ్రీ  రామస్వామి దీక్షితులు కూడ సంగీత విద్వాంసులే. ఆయన “హంసధ్వని” రాగమును కనుగొన్నారు. ముత్తుస్వామి దీక్షితులవారి గాత్ర సంగీతమును మాత్రమేగాక వీణను కూడ నేర్చుకొన్నారు. వారు పాడేటప్పుడు వీణను కూడ వాయించేవారు. వీణతో కలిపిపాడటంచేత వారు చౌక (లేక విలంబిత) కాలమును ఎక్కువగా వారి కీర్తనలలో ఉపయోగించేవారు. చివర…మధ్యమ కాలాలు సామాన్యముగా ఆయన కీర్తనలలో కనబడటం విశేషం. ముత్తుస్వామి వారు దాదాపు ఐదారు ఏళ్ళు కాశీలో గడిపారు. అందుకని ఆయనకు హిందూస్తానీ సంగీతంతో బాగా పరిచయం ఉండేది.
హిందూస్తానీ రాగాలను తనకీర్తనలలో ఎక్కువగా వాడేవారు.(జంఝూటి, జయజయవంతి, యమన్‌, సారంగ, బృందావనసారంగ, ఇత్యాదులు) ముత్తుస్వామి వారు తన తండ్రిగారితో నాటి మదరాసు సమీపమున ఉన్న “మణలి”లో కొన్ని సంవత్సరములపాటు ఉన్నారు. మణలికి నాయకుడు శ్రీ వేంకటకృష్ణ ముదలియార్‌. ఆయన దుబాసి, సెయింట్‌ జార్జ్‌ కోటలో పని చేసేవారు. కాగా అప్పుడప్పుడు ముత్తుస్వామివారిని, ఆయన తమ్ముడైన బాలాస్వామివారిని, కోటకు తీసికొని వెళ్ళేవారు. ఆ సమయములో అక్కడ పాశ్చిమాత్య బ్యాండ్‌ మేళాన్ని వినేవారు. సి మేజర్కు సరిపోయే శంకరాభరణములో నోటు(ట్టు) స్వరములను వ్రాసినారు. సుమారు నలభైకు పైన సంస్కృతములో వ్రాసినారు. నేడు కూడ ఇట్టి నోటుస్వరాలు కచేరీల చివరలో తుకడలుగా పాడుతారు. ఇంగ్లాండ్ రాష్ట్రగీతమైన “గాడ్ సేవ్ ది కింగ్ మెట్టులో”,  సంస్కృతములో వ్రాసినారు! వీరి తమ్ముడు బాలాస్వామి ఒక ఆంగ్లేయునిచేత ఫిడేల్ నేర్చుకొన్నారు. వారి తండ్రిగారి సలహా ననుసరించి ముత్తుస్వామివారి కచేరీలలో వయలిన్ వాయించేవారు. ఇదే కర్ణాటక సంగీతములో మొట్టమొదట వయలిన్‌ను పక్కవాద్యముగా ఉపయోగించుట. అంతకు ముందు వీణను ఉపయోగించేవారు.
ప: కమలాంబికే ఆశ్రిత కల్ప లతికే చణ్డికే
కమనీయారుణాంశుకే కర విధృత శుకే మామవ
అ.ప: కమలాసనాది పూజిత కమల పదే బహు వరదే
కమలాలయ తీర్థ వైభవే శివే కరుణార్ణవే
౧. సకల లోక నాయికే సంగీత రసికే
సుకవిత్వ ప్రదాయికే సుందరి గత మాయికే
వికళేబర ముక్తి దాన నిపుణే అఘ హరణే
వియదాది భూత కిరణే వినోద చరణే అరుణే
మధ్యమ కాల సాహిత్యం
సకళే గురు గుహ చరణే సదాశివాంత:హ్ కరణే
అకచట తపాది వరణే అఖండైక రస పూర్ణే!!
దీక్షితులవారు శ్రీ చక్రములోని తొమ్మిది ఆవరణలను గురించి, తొమ్మిది కీర్తనలు వ్రాసినారు. వాటికి,  “శ్రీపుర కమలాంబికా నవావరణ కీర్తన”లని ప్రసిద్ధి.  శ్రీపురమంటే శ్రీచక్రమే. అదీకాక – ముత్తుస్వామి దీక్షితుల జన్మ స్థలము తిరువారూరు. దానిని సంస్కృతీకరిస్తే ‘శ్రీపురము’ అవుతుంది. ఆ గ్రామమున వేంచేసియున్న అమ్మవారు కమలాంబిక. ఆమెయే శ్రీ లలితా త్రిపుర సుందరి. ఆ కమలాంబికను గురించి దీక్షితుల వారు వ్రాసిన “నవావరణ కీర్తనలు” సంగీత ప్రపంచమున జగత్ప్రసిద్ధములు. ఆ కీర్తనలలో శ్రీ ముత్తుస్వామి దీక్షితుల ప్రతిభ పతాకస్థాయినందు కొన్నది. ఆ కీర్తనలలో శ్రీచక్ర స్వరూప వర్ణనమే కాక, యంత్ర-మంత్రం-తంత్ర భావములు కూర్చబడినవి. ఆ కీర్తనలు మొత్తం పదకొండు.
అందులో మొదటిది – “కమలాంబికే ఆశ్రిత కల్పలతికే చండికే” అన్న ధ్యాన కీర్తన. తోడి రాగము – రూపక తాళములో నున్నది.
శ్రీ కమలాంబికా! ఆశ్రిత భక్తులకు కల్పవృక్షమా! చండికా! కమనీయ అరుణాంశుకధారిణీ! లీలాశుకహస్తా! బ్రహ్మాది పూజిత పాదపద్మా! వరదా! కమలాలయ తీర్థ వైభవా! శివా! కరుణా సముద్రా! సకలలోక నాయకీ! సంగీత రసికా! సుకవిత్వప్రదాయినీ! సుందరీ! గతమాయా! ముక్తిదాన నిపుణా! పాపహారిణీ! ఆకాశాది పంచభూత రంజిత చరణా! అరుణా! గురుగుహ కరుణా! సదాశివాంతఃకరణా! మాతృకా వర్ణ రూపిణీ! అఖండైకరససంపూర్ణా! జగడంబికే! నన్ను రక్షింపుము. – అని ఈ కీర్తన అర్థం.
ఈ కీర్తనలో ముత్తుస్వామి దీక్షితులు – జగన్మాత సాకార రూపమును, ఆమె దాక్షిణ్యాది లక్షణాలను ఘనంగా ప్రస్తుతించారు. మనోహరమైన ఎర్రని అంశుకమును ధరించి, చేతిలో లీలా శుకమును ధరించి, బ్రహ్మాది దేవతలచేత కూడా పూజింపబడే పాదపద్మములు కలది ఆ జగన్మాత. ఇది ఆమె సాకార స్వరూపము. తనను ఆశ్రయించిన భక్తకోటికి కల్పవృక్షము, కరుణార్ణవత్వము, సకల లోకాధిపత్యము, సంగీత రసికత్వము, సుకవిత్వ ప్రదాయిత్వము, మాయాతీత లక్షణము, పంచాశద్వర్ణ మాతృకా స్వరూపము., సదాశివ అంతఃకరణ తత్త్వము అనేవి ఆ తల్లి కరుణా లక్షణములు! ఇందులోని విశేషణములన్నీ ప్రథమావిభక్తిలో ఉన్నాయి.
సకుంకుమ విలేపనా మళిక చుంబి కస్తూరికాం|
సమందహసితేక్షణాం సశరచాప పాశాంకుశాం |
అశేషజమోహినీమరుణమాల్యభూషాంబరాం |
జపాకుసుమ భాసురాం జపనిధౌ స్మరేదంబికాం ||
ఎర్రని పూలమాలలు, ఎర్రని రత్నహారములు, ఎర్రని వస్త్రములు ధరించి, జపాకుసుమ కాంతితో విరాజిల్లుతూ, అశేష జనులను మోహింపజేసే ఆ దివ్య స్వరూపిణి పూజా సమయంలో స్మరిస్తూ భజించటం సంప్రదాయం! ఈవిధంగా ఆమె సాకార స్వరూపాన్ని ప్రత్యక్షీకరింపజేసి, భక్తుల హృదయాలలో పదిలపరచటానికి మహాకవివతంసులు చేసిన ప్రయత్నాన్నే దీక్షితుల వారు కూడా తమ ధ్యానకీర్తనలో చేసినట్లు స్పష్టమవుతుంది. ఇక ఈ కీర్తనలోని మిగిలిన విశేషణములు ఆ జగన్మాత నిరాకర స్వరూప వర్ణములు. అమ్మవారి స్వరూప స్వభావాలను అభివర్ణిస్తూ చేసిన శ్రీ లలితా సహస్ర నామావళి లోని భక్తిమత్కల్పలతికా, కరుణామృత సాగరా, కావ్యకళా, కైవల్యపదదాయినీ, సర్వారుణా, మాయాతీతా, వర్ణ రూపిణీ – అన్న నామములే ఈ కీర్తనలో చక్కగా పొదగబడినాయి. కీర్తన చివర – ‘అకచటతపాదివర్గే’ అని సంబోధించారు. వర్ణమాలలో అకచటతపయశ అనునవి ఆయా వర్గముల ఆద్యక్షరములు. అందువలన పంచాశద్వర్ణములు ధ్వనితమై ‘వర్ణరూపిణీ’ అన్న నామమును సార్థకము చేస్తున్నది. ఈవిధంగా దీక్షితుల వారు ఈ ధ్యాన కీర్తనలో అమ్మవారి బహిరంతస్స్వరూపాన్ని కళ్ళకు కట్టినట్లు అభివర్ణించారు.
దీక్షితార్ కృతుల విశేషాలు :
తెలుగు సాహిత్యమందు విశేష ప్రజ్ఞగల ముత్తుస్వామి దీక్షితార్ తెలుగు కావ్యశిల్పాననుసరించి కృతులను రచించినట్టుగా మనకు గోచరిస్తుంది. అనగా విభక్తిపరంగా కృతులను రచించుట. ముత్తుస్వామి దీక్షితులు శైవ, వైష్ణవ, దేవీ, సుబ్రహ్మణ్య, గణపతి ఇలా అందరి ఆలయాలను దర్శించి వారిపై కృతులను రచించారు. ఆయన కృతులలో కాశీదేవతలైన విశ్వేశ్వర, విశాలాక్షి, అన్నపూర్ణ, కాలభైరవ, గంగాది మూర్తుల ప్రస్తుతేకాక నేపాలులోని పశుపతినాధుని ప్రస్తుతి, బదరీలోని నారాయణుని ప్రస్తుతి మనకు కన్పిస్తుంది. ఆయన విష్ణ్వీశభేద మెరుగని అద్వైత, స్వార్త మతస్ధుడు. శ్రీశంకరభగవత్పాదమతావలంబి, ముత్తుస్వామి దీక్షితుల వారి కీర్తనలలో భక్తి, జ్ఞాన, వైరాగ్య భావముల సమ్మేళనము సుందరముగా సమ్మిళితమై ఉంది.
రామాష్టపది అనే సంగీతరూపకాన్ని రచించిన ఉపనిషద్బ్రహ్మేంద్ర సరస్వతిల వారి వద్ద వేదాంతగ్రంథ అధ్యయనము చేయటం వల్ల ముత్తుస్వామివారిపై రామభక్తి ప్రభావం ప్రస్ఫుటం. మాంజిరాగంలోని ‘రామచంద్రేన సంరక్షితోహం’ అనే కీర్తనలో ఆయన శ్రీరాముడు త్రిమూర్తుల సమిష్టిరూపమని (రమా భారతి గౌరీరమణ స్వరూపేణ రామచంద్రేణ సంరక్షితోహం) వర్ణించారు. అలాగే శ్రీరాముని పరబ్రహ్మతత్త్వాన్ని మాహురి రాగంలో ‘మామవ రఘువీరా’ అనే కృతిలో తెలిపారు. ఈ కృతిలో శ్రీరాముని పామరపండిత పావనకర నామధేయుడని, గురుగుహనుతుడని ముత్తుస్వామి స్తుతించారు.
క్షేత్రదేవతా కీర్తనలు:
ముత్తుస్వామి వారు తన జీతకాలమంతా క్షేత్రాటన చేస్తూ తత్తద్దేవతా సంకీర్తనలు చేస్తూ కాలం గడిపారు. ఆయన దర్శించిన ప్రతీ క్షేత్రానికున్న విశిష్టత ఆయన చేసిన ప్రతీ కృతీలో ఇనుమడించింది. దీక్షితారు వారు ఆయా క్షేత్ర దేవతలపై చేసిన కీర్తనలలో కొన్ని మచ్చుతునకలు. తిరుపతి వేంకటేశ్వరునిపై, వరాళి రాగంలో ‘శేషాచల నాయకం భజామి’ అనే కీర్తన, కంచి కామాక్షిపై చేసిన అనేక కీర్తనలో, కమలా మనోహరి రాగంలో ‘కంజదళాయతాక్షి’, హిందోళ రాగంలో ‘నీరజాక్షి కామాక్షి’, శుద్ధసావేరి రాగంలో ‘ఏకామ్రేశనాయకీ’ ప్రసిద్ధాలు. కాంచీపురంలోని కైలాసనాథునిపై కూడా దీక్షితార్ పెక్కు కృతులు రచించారు. వీటిలో వేగవాహిని రాగంలోని ‘కైలాసనాథం’, కాంభోజి రాగంలో ‘కైలాసనాథేన’ ప్రసిద్ధమైనవి. చిదంబర సమీపంలోని గోవిందరాస్వామిపై ఆయన చేసిన కృతులకు ఒక విశిష్టత ఉంది. ముఖ్యంగా “మేచబౌళి” రాగంలో రచించిన ‘గోవింద రాజేన’ అనే కృతి కర్ణాటక సంగీత సముద్రంలో ఈ రాగంలో రాసిన ఏకైక కృతని సంగీతజ్ఞలు అభిప్రాయం. అలాగే చిదంబరం సమీపంలోని వైదీశ్వరన్ దేవాలయ దేవతలపై చేసిన పెక్కు కృతులలో బాలాంబికాదేవిపై రాసిన ‘భజరేరే చిత్త బాలాంబికాం’ అనే కల్యాణరాగ కృతి, వైద్యనాథస్వామిపై కూర్చిన, అఠాణ రాగంలోని ‘శ్రీ వైథ్యనాథం’ బహుళ ప్రాచుర్యాన్ని పొందాయి.
పంచలింగ స్థల కీర్తనలు:
ఆకాశాది పంచభూతముల ప్రత్యేకాంశలతో పంచలింగ క్షేత్రములు దక్షిణభారతంలో ప్రసిద్ధిగాంచాయి. వీటిలో శ్రీకాళహస్తిలోని లింగం స్వాయంభువు, వాయులింగము. ఇక కాంచీపురంలోని ఏకామ్రనాథుడు పృథ్వీలింగము, శ్రీరంగ సమీపంలోని జంబుకేశ్వరుడు ఆపోలింగం, తిరువన్నామలైలోని అరుణాచలేశ్వరుడు తేజోలింగం, చివరగా చిదంబరంలోని శివలింగం ఆకాశలింగమని ప్రసిద్ధి. శ్రీకాళహస్తిలోని వాయులింగేశ్వరుని స్తుతిస్తూ, ‘శ్రీ కాళహస్తీశ’ అని, కాంచీపురంలోని ఏకామ్రనాధుని ప్రస్తుతిస్తూ, అనేక కీర్తనలు రచించినా, భైరవి రాగంలోని ‘చింతయ మాకంద’ అనే కృతి పంచలింగకృతులలో ఒకటి. ‘అరుణాచలనాథం స్మరామ్మనిశ’, ‘జంబూపతే మాంపాహి’, ‘ఆనందనటన ప్రకాశం చిత్సభేశం’ మిగిలిన మూడు పంచలింగ కృతులు. చిదంబర నటరాజస్వామిపై ముత్తుస్వామివారు రచించిన కేదార రాగంలో ‘ఆనందనటన ప్రకాశం’ కృతి నటరాజు ఆనందనృత్యానికి సంబంధించినదై ఎంతో రమణీయంగా నాట్యమునకు పనికివచ్చునట్టు సొల్లుకట్లు ఈ కృతికి అనుబంధంగా ఉండటం ఈ కృతి విశిష్టత.
అభయాంబ కృతులు:
వైదీశ్వరన్ దేవాలయ అధిష్టాన దేవన అభయాంబపై రాగప్రస్తార సౌలభ్యమునందేకాక, తాంత్రిక విషయస్ఫురణమునందు కూడా గణ్యమైనవి. ‘అంబికాయాః అభయంబికాయాః’ అనే కేదార రాగ కృతియందు కుండలినీశక్తి నిగూఢమై ఉన్నది. అభయాంబపై దీక్షితార్ అన్ని విభక్తులందు కృతులు రచించారు.
1.	అభయంబ జగదాంబ – కల్యాణి రాగం – ప్రథమా విభక్తి
2.	ఆర్యామభయాంబాం – భైరవి రాగం – ద్వితీయా విభక్తి
3.	గిరిజయా అపజయ – శంకరాభరణ రాగం – తృతీయా విభక్తి
4.	అభయాంబికాయై – యదుకుల కాంభోజి రాగం – చతుర్థీ విభక్తి
5.	అభయాంబికాయాః – కేదారగౌళ రాగం – పంచమీ విభక్తి
6.	అంబికాయాః అభయంబికాయాః – కేదార రాగం – షష్ఠీ విభక్తి
7.	అభయాంబికాయాం – శహనా రాగం – సప్తమీ విభక్తి
8.	దాక్షాయణి – తోడి రాగం – సంబోధన ప్రథమా విభక్తి
ఈ కృతులకు చివరగా మంగళహారతిగా పాడే ముగింపు కృతి ‘శ్రీ అభయాంబ నిన్ను’ అనునది తెలుగు పల్లవితో శ్రీరాగంలో రచించారు. అయితే తర్వాత కాలంలో సంస్కృత, తమిళ భాషలలో ఈ మంగళహారతి ప్రాముఖ్యం పొందింది. ఈ కృతి ముత్తుస్వామివారు రచించిన “మణిప్రవాళ శైలిలో” రచించిన అనేకానేక కృతులలో ఒకటి. మణిప్రవాళ శైలి కృతులలో బహుళప్రాచుర్యం పొందిన కృతి కాఫీరాగంలోని ‘శ్రీ వేంకటాచలపతే నిన్ను నమ్మితి’. ఈ మణిప్రవాళి శైలి కృతులలో ఆంధ్ర, తమిళ, సంస్కృత భాషలను ముత్తుస్వామి దీక్షితార్ వారు విశిష్టంగా వినియోగించినప్పటికీ, పల్లవికి మాత్రం తెలుగు భాషనే ఉపయోగించటం విశేషం. రాగప్రస్తారమునకు, పల్లవికున్న ప్రాముఖ్యాన్ని బట్టి సహజ సంగీత మాధుర్యయుక్త ప్రవాహమునకు తెలుగుభాషే అధికయోగ్యత కలదని పండితులు స్పష్టీకరించారు. మూడు సంగీత సంప్రదాయాలను అవగాహన చేసికొని అందులో ఘనతను సాధించారు దీక్షితులవారు. వీరి సంస్కృత కృతులలో ప్రాస, అనుప్రాస, అంత్యప్రాస, యతి, గోపుచ్ఛయతి, బీజాక్షరములు, ముద్రాలంకరము (రాగము పేరు పాటలో వచ్చుట), ఇత్యాదులు ఎక్కువ. వీరికి భక్తి మాత్రమే కాదు, విభక్తి అంటే కూడ ఇష్టమే. వీరి విభక్తి పాటలు ఒక ప్రత్యేకత. ఒక్కొక్క పాటను ఒక విభక్తిలో వ్రాయుట ఇందులోని విశేషము. ఎనిమిది విభక్తులలో వీరు ఎన్నియో పాటలను వ్రాసియున్నారు. పాటలలో ఉదాహరణ లనవచ్చును వీటిని. మాత్రుష్కా బొమ్మలాగు పదములలో పదములుంచి వ్రాయుట వీరి కృతులలోని మరొక విశేషము. శ్రీ వరలక్ష్మి నమస్తుభ్యం, వసుప్రదే, శ్రీ సారసపదే, రసపదే, సపదే, పదే పదే, ఇత్యాదులు. దీనికి గోపుచ్ఛయతి అని పేరు.
నవావరణ కీర్తనలు అంటే ఏమిటి?
ఇవి శ్రీముత్తుస్వామి దీక్షితులు గారు రచించినవి. దీక్షితార్ లేక ముత్తుస్వామి దీక్షితులు దేవిభక్తుడు. శ్రీ విద్యను అర్చించినవారు. శ్రీ చక్రము (యంత్రము) నకు తొమ్మిది ఆవరణలు ఉంటాయి. ఈ తొమ్మిది (నవ) ఆవరణలు వర్ణించిన దేవీ ఉపాసన కృతులను నవావరణ కీర్తనలు అంటారు. త్యాగరాజు “పంచరత్న కీర్తనలు” ఎటుల ప్రసిద్ధి చెందినవో అట్లే దీక్షితుల వారి “నవావరణ” కీర్తనలు ప్రసిద్ధి. దేవీ నవరాత్రులందు అనగా దసరా పదిరోజుల పండుగలలో గానం చేస్తారు. ఈ కీర్తనలన్నీ మొత్తం పదకొండు. మొదటి ధ్యాన కీర్తన చివరది మంగళహారతి కీర్తన. ఈ రెంటినీ వదిలితే మొత్తం తొమ్మిది నవావరణ కీర్తనలు తెలుస్తాయి. అన్ని కీర్తనలు “కమలాంబికే” లేదా “శ్రీ కమలాంబికే” అని ప్రారంభింపబడతాయి.
ఈ 11 కీర్తనలు “రాగదేవతలకు దేవాలయములు” అంటారు. ముత్తు స్వామి దీక్షితుల వారి ప్రతిభ పతాకస్థాయి వీనివలన చేరినది. వీనిలో “శ్రీ చక్ర తంత్ర, మంత్ర, పూజా సాంకేతిక వైభవములు” ఉన్నవి. ఈ కీర్తనలు వరుసగా సంస్కృత వ్యాకరణమందలి విభక్తి ప్రత్యయము కల్గి ఉండుట వలన కర్ణాటక సంగీత లోకమున అత్యంత ప్రసిద్ధి కలిగి “ఓజస్సు” కల్గిన రచనలని ఉగ్గడింపబడినవి. త్యాగయ్య, శ్యామ శాస్త్రి, దీక్షితర్ ముగ్గురూ ఒకే గ్రామము “తిరువారూర్” లో ప్రభవించిన మహాభక్తులు. సమకాలీనులు. వాగ్గేయకారులు. ఇది ప్రపంచమునందెచటను కానరాని ఒక మహత్తర విశేషము. త్యాగయ్య తమ శిష్యులతోడి ప్రతివారము పంచరత్నకీర్తనలు గానంచేస్తూ వీధులవెంట సంకీర్తనము చేసి ప్రజలిచ్చిన సంబారములతో తాను జీవించి, శిష్యులను రూపొందించినాడు. శరభోజి మహారాజు ఇచ్చిన సువర్ణాభరణములను కూడా నిరాకరించిన మహా రామభక్తుడు. శ్యామ శాస్త్రి కామాక్షి దేవాలయ అర్చకునిగా సామాన్య జీవితము గడిపినాడు.
కాని, పాపము, ఈ ముగ్గురిలో దీక్షితర్ జీవితము ఆర్ధికముగ ఎంతో దుర్భరముగ ఉండెడిదట. ఏ దినమున కా దినము గడచుట కష్టదాయకముగ ఉండెడిదట. అట్టి దారిద్ర్యముననుభవించుచూ, ఇంతటి మేటి రచనలైన నవగ్రహ కీర్తనలు, నవావరణ కీర్తనలు మొ!! నవి రచించుట ఈ ఉత్తముని ఘనతకు తార్కాణము. వారి రచనా శిల్పము మేటి శ్రేణికి చెందినది.
౧. కమాలంబికే ………………………………………………… తోడి ( ధ్యాన కృతి. నవావరణములోనికి రాదు)
౨. కమలాంబా సంరక్షతు ……………………………….. ఆనందభైరవి ప్రధమా విభక్తి
౩. కమలాంబాం భజరే ………………………………… కల్యాణి ద్వితీయా విభక్తి
౪. శ్రీ కమలాంబికాయా ……………………………….. శంకరాభరణం తృతీయా విభక్తి
౫. కమలాంబికాయై ……………………………………….. కాంభోజి చతుర్ధీ విభక్తి
౬. కమలాంబికాయ: పరమ్ ………………………… భైరవి పంచమీ విభక్తి
౭. కమలాంబికాయాస్తవభక్తోహం ………………. పున్నాగ వరాళి షష్టి విభక్తి
౮. శ్రీకమలాంబికాయం భక్తింకరోమి …………. శహాన సప్తమీ విభక్తి
౯. కమలాంబాజయతి ……………………………….. ఘంటా సంభోధన ప్రధమావిభక్తి
౧౦. శ్రీకమలాంబా జయతి ……………………………. ఆహిరి సార్వవిభక్తికము
౧౧. శ్రీ కమలాంబికే ………………………………………… శ్రీ ( మంగళహారతి, నవావరణములోనికి రాదు)
అన్ని కీర్తనలును రాగ స్వరూపమున పండినవి.
ఇటులనే “నీలోత్పలాంబను” గూర్చి, ఇదియే ప్రధమపదముగ గౌళవర్ణరాగ కృతులు ఎనిమిది ప్రసిద్ధములు. నారాయణ గౌళ, రీతిగౌళ, కన్నడగౌళ, కేదారగౌళ, మాయమాళవగౌళ, పూర్వగౌళ, ఛాయగౌళ రాగ కీర్తనలు. వీనియందు కూడ విభక్తి ప్రత్యయములు వరుసగనున్నవి. “శివ పాహి ఓం శివే” అన్న మంత్రాన్ని ఉచ్చరిస్తున్నవేళ శ్రీ దీక్షితుల వారు 1875లో తనువు చాలించారు.
తరువాత భాగంలో, కర్ణాటక సంగీత త్రిమూర్తులలో మూడవ వారైన శ్రీ శ్యామశాస్త్రులు వారి గురించి కొన్ని విషయాలను తెలుసుకుందాం నేస్తాలు.
(సేకరణ – కొన్ని అంతర్జాల లింకుల నుండి…వారికి హృదయపూర్వక ధన్యవాదములు)
నిలువు దోచినవాడే దేవుడు,  కొలువు చూసిన రేడే మనసైన దేవర లేకపోతే పురుగు ముట్టిన మునగ చెట్టు  కానవసరం లేదు వీణ. కాలం ఎరుగని కధగా  అడుగంటి వర్తమానం వశమై ఆమెకు ముడతల్లో ముడత పడింది. ఇప్పుడేముంది? ఎముకుల గూడు, గాలి. జవ్వనంలో ఆమె బిగించిన వీణల్లే, జాణల్లే ఉండేది. శృతి పెట్టిన తీగల్లె బాగా పలికేది. గొప్పేముంది? మీటాలనుకున్నా పలికేది. మీటకున్నా గాలికే పలికేది. ఇప్పుడా పలుకేది? కాలిపోయిన కాళుడు కటికచేత్తో ఆ వీణను తెగేదాకా వాయించాడు. ముఖారి మ్రోయించి బికారి శాయించాడు.
దేవరకోటన్న మాటే గాని దేవరకోటలో ఎన్నడైనా ఉండేనా? కోయిలున్న చోట కొమ్మున్నట్లు మనకున్న నేత మంతనమున్నట్లు అది ఉన్న తావునే అతగాడు జతగావటం,  చాతకాని సజ్జు సణిగి చావడం- గడచిపోయిన కధ- వీణ కధ కంచికి వెళ్ళిపోయింది. అలనాడు గోడు గోడున గోల చేసిన బిళ్ళ గోచి రాయుళ్ళంతా తప్పులని తలో రకంగా సన్నాయి నొక్కులు నొక్కలేదా?కిన్నెరనా? సన్నాయికి మల్లే నొక్కేది? ఆ నొక్కులకది పలికేనా? ఉలికేనా? గట్టిగా నొక్కితే తీగ తెగేను. బెడిసి కొట్టి నా వేలే చిట్లేను. అంతే అయింది. తీగ తెగిపోయింది. వేలు తెగిన వారు వేలు అయినారు. తెగిన వీణ పలుకు మాని నా తళుకు మిగిలింది. పాట ఆగిన మాట మిగిలుంది. అట్లే కొన్నాళ్ళు ఎటూ కాకుండా బతికింది. కోరినవాడికోసం కోరినట్టల్లా తనువు తల్పం చేసి, చెలువు కల్పం దూసి వచ్చినట్లే నడుచుకుంది. అతన్నే నమ్మి తన్నే అమ్మింది. అప్పటికి దేవరకు వయసులో వలరాజు పలకరించాడు. సౌందర్య దిద్రుక్ష అంతకే ఎదిగింది. రాచరిక మర్యాద రంపపు కోత కోసింది. పాతికొచ్చేదాక వలపు పాతిపెట్టమంది. మర్యాదకు వయసు లేదు, వయసు రాదు. ఆడదానితో అవసరం అంతకంటే లేదు.
సంజవేళ హంసలదీవి తిన్నెలపై కాలు సాగి నీటి గాలి కెరటాలకు సోలి, తేలి, తూలి తెరచాప సొగసు చూసి ఈవల ఒడ్డుదిగి, మెరక లంకలెక్కి పల్లపు డొంకలపడి ఒంటరితనం వెంట పడకున్న దేవర జంట కొంటె జత గాళ్ళున్నా గుండెలో ఎవరూ లేరు. ఎందుకో ఖాళీగా ఉంది అన్నమాట అనిపించిన తొలిసంజెలో పిల్లగాలి చెవుల్లోన ఈల వేయబోయింది. చలి కొంచం కవ్వించింది. మునిమాపు మాగన్నును పెట్టి కొండంతను దాచింది. జాగిలాల వగర్పులో అలసట ఏదో తోచింది. వయస్సుకు, మనస్సుకు పుల్ల విరుపు జరిగింది. తిరునాళ్ళ మాట మనస్సులో తిరిగింది. ఆ దారీ కొత్త  కాదు. దారి పక్కా కొత్త కాదు. అప్పటికే మనువు కుదిరింది వీణకు. ఆ వాడంతా మారింది. మనువులే తప్ప మనుగడకు వేరే జోలీ వద్దనుకుంది. జోక్యం లేదనుకుంది. సరసులమంటూ వచ్చి చెలిమినీ, బలిమినీ, కలిమినీ కలిసి సానబట్టే సానువుల పేటయింది సానిపేట- మానవులా మీరు సానువులన్న పేరూ గడపెక్కింది.
అయినోడికే ఇచ్చి, అందలం ఎక్కించి, ఊరేగించి వూరంతా వచ్చి దీవెనలు చేసే నాడూ దగ్గరపడింది. వీణ మనసు హంసలదీవి వేణుగోపాలుడికే అంకితం చేసింది. వయసు మాత్రం వలచిన వాడెవడో ఆ చినవాడికే ముడుపు కట్టింది. దేవ దాస్యంతో లాస్యం ఒలకపోసింది. ఆ నాడు కృష్ణాష్టమి. పసితనం, ముసల్తనం పడుచుతనాన్ని పట్టుకు వేళ్ళాడుతూ ఆ తిరునాళ్ళకు వచ్చి సముద్రంలో తానాలు, సామి ముందు దణ్ణాలు చేసి సాయంకాలానికి వీణసాని విలాసం చూడాలని మంటపం చుట్టూరా విడిది చేసినాయి. అక్కడే యువరాజు వీణ విలాసం చూశాడు. పంచేంద్రియాలు పరవశించాయి, పలకరించాయి. వెనుదిరిగినా కనుదిరగలేదు.
ఆ నాటి ఆ పాటా, ఆ ఆటా అతని డెందంలో చిందుతూనే ఉన్నాయి. కట్టుబడి రాజరికానికి కానరాని పెట్టుబడి గాన అందుకే కట్టుబడి పాతికొచ్చేదాకా మనస్సును పాతిపెట్టక తప్పదనుకున్నారు. కాని మనస్సు మాట విన్నదా? వూహూ అన్నది. ససేమిరా సరసుడా అన్నది. ఆ సానిదాని సరసజేరి సరసుడవనిపించుకోరా నీ సరదాలు తీర్చుకోరా అన్నది. కోరాలి గాని కొరతేముంది రాజులకు? కోరమీసం కోమలంగా దువ్వి కొంటెరూపుతో రువ్వి జతగాణ్ణి నవ్వద్దని ముందుగా తనే నవ్వనట్లు నవ్వి…
ఆ దారిపక్క సానివాడ చేరి దాని వైనమేమో తెలిసి రమ్మన్నాడు. అప్పటికీ వల్లమాలిన వసంతాలు వల్లకాటివరకూ సాగనంపితే గాని సాగనంటున్న దాని తల్లిని కృష్ణహరిని ఈ జతకాడు చేరి అడుగంగా- రాచరికం వెంటపడ్డదని చూచాయగానే సంతోషించి ‘ అయ్యా ఆయనదేమో కోడె వయస్సు, ఆవిడదేమో వెన్న మనసు. మనువు కుదిరినా మనసు రాజునే కోరింది. ఆన మీద అట్లాగే అక్కున చేర్చుకోండి అన్నది ఆ కన్నది.
ఆనయేమి ఆ వైనమేమి అన్నాడు వీడు- మనువు మన్నంత కాలమూ ఉండేది. మనసు మనకు చెప్పకుండానే మంచుకు మల్లే మాయమవుతుంది. ఆ మనువు మాపుకున్నందుమే, ఆ మనసు మార్చుకున్నందుకు ఆ మనువుకు మల్లే ఈ ప్రభువు కటాక్షం కూడా పదికాలాలపాటు, దాని బతుకు పండి పనిలేదనే వరకూ నిలిచేనా? దొరుకుసాని అయినా దొరసాని కాలేదు కదా. మరో దిక్కు లేనందుకు పోనందుకైనా మడికట్టుకోమన్నందుకైనా ఇదుగో యావజ్జీవితం ఈ మడి కట్టుకో అనే నా మారాజు మాటాడూ అని కృష్ణ హరి అనుభవం కలదేమో అంతా అడిగింది.
రాచరికం సరేనంది. కన్నెరికం మరేనంది. పెద్ద దొరకు తెలీకుండా వద్దకు జేరాలన్నారు చిందొర. అంతా గుట్టుగాడ మడికట్ట బెట్టటం నుంచీ మడికట్టుకోడం వరకూ జరిగాయి.
వీణ పాడుతుంది. ఏదీ ఓ పాట- అదే తొలి ఆట కూడా.
‘ఏం కావాలీ?’
‘ బలేజావళీ’
‘ బలేజావళీ’- అబ్బో సరసులే దొరవారు అన్నది ఆ చిన్నది.
‘ సరసం నీలోనూ ఉందిలే జవరాలా’ అన్నాడు మళ్లీ దొర
‘ లే జవరాలా ఇందునా సరసమేనే అయినా ఇప్పుడింత లేత అంటారు. తొలివలపు తొలకరి జల్లు కురిసి వెలిసిందీ అంటే అప్పుడూ చిరాకు చిత్తగిస్తారు దొరవారూ అన్నది ఆ సరస్వతి.
చిన్నవాడు దాని మాటకు మెలుపుకు కలుక్కుమన్నాడు. ‘జాణ నేను వీణా’ అన్నాడు.
‘ అందుకేకదా మీరందుకున్నదీ అంటూ మాటలో తళుకు చూపులో విసిరింది. ఇతగాడి లోపల కామన కసిరింది.
” అందుకోసం కాదే అల్లందుకోసం’ అన్నాడు. ఆపైన ఆమె మాటలు ఆపింది.
ఆపైన ఆమె మాటలు ఆపింది. ఆపక చేసేదేముంది? చూపులతో విరితూపులు దూసింది.
మరి ఇంతకీ ఉత్త మాట కచేరీయేనా?- పాట, ఆట కలిసి కచేరీ చేసి మమ్మల్ని ఉర్రూతలూగించవా అన్నాడు.
ఆమె మాటాడనైనా లేదు.అతను చూస్తూనే ఉన్నాడు. పరివేష్టించిన వాద్య బృందం ఎప్పుడు చేరిందో తెలియదు.
ఆమె మంచిగంధపు సువాసనలు విరజిమ్మే మత్తు హత్తే ఓ దండ అతని గళసీమను వేసింది.కాంబోది రాగఛ్ఛాయా రాగంలో రాగ ప్రస్థారం చేసింది. అక్షరాలా ఇలా పాడింది.
పలుకనేరని బాలను ఏ
అలుక సైపగ జాలను
కలికి వెన్నెల చిందె
చెలికి చందురుడందె
అందని అందాలు
అందినవను మాట
పొందుగా వినువిందు గాద ||పలుకు||
దొరకే సానినైతిని- నే
దొరసానిగానైతిని
అందుకే అల్లందుకే
తొందరించి కందళించె డెందమని ||పలుకు||
ఆమె వ్యంగ్య చమత్కార భాషా వైభవానికీ, శరీర విన్యాస విశేషానికి, శారీర మహోదార మధుర ప్రస్థారానికి సై గీతం సంకేతంగా నిలిచిపోయింది యువరాజు మదిలో, ఇతగాడికి ఆమె గులాబీల పూజ చేసింది. ఇతడే ఆ మాటే, ఆమెతో అన్నాడూ ‘ వీణా- దొరకు సానినైతిని, దొరసానిగానైతిని అని నీవు విసిరిన గులాబీ పూబంతులు నాకు గుచ్చుకోలేదనుకున్నావా,పూలవంటి మాటలవెనుక ముళ్ళు మాకు సోకలేదనుకున్నావా, అని అందుకు ఆ చమత్కారి కళ్ళింతగా అలనాటి వరూధినిలా చేసి ‘అటాగా స్వామీ గులాబీలు కదా అనుకున్నాను గాని గుచ్చుకుంటాయనుకోలేదు అని- ముల్లుకొక ముద్దుగా ముచ్చట తీర్చాలి అంటూ ఆమె అందించిన ఆకు చిలకను అందుకున్నాడు. ఆమె నవ్వింది. ఆ నవ్వులో యవ్వనం పొంగింది. వయస్సు అందగించింది. భయం మందగించింది. బొండు మల్లెల వాన కురిసినట్లే అయింది. విదియ నెల కళలీనినట్లే ఉంది. కోరిక తీరినట్లూ ఉంది. ఈరికలెత్తినట్లూఉంది. ఇక్కడ ఇలాగే ఇష్టం వచ్చినట్లు తెల్లవారిపోయింది కొన్ని వసంతాలు.
ఓనాడు తెల్లవారి లేచి చూస్తే కసవు లేదు, గుమ్మానికి తలుపూ లేదు. అడగడానికీ చెప్పడానికీ తనే మిగిలింది వీణ- కృష్ణ హరి లేదు, యువరాజు దేవరకోటలో తప్ప తెలుపు తూర్పున చూడలేడు, చూడరాదు. దేవర కన్నెరికం పట్టిన పిల్ల దేవులాటకు గడప దిగుతుమా? మరునాడూ కొంప బావురుమంటూ పొద్దు కూకింది. ఆహారం లేదు, ఆహార్యమూ వేసుకోలేదు. నెలరేడు పిలిచాడు, చలిగాడు గిచ్చాడు. తన రాజు వస్తాడని ఆమె అంతో ఇంతో అందం ఉన్న అందానికి హత్తుకుంది. ఎవరూ రాలేదు. ఊసు చెప్పే వారూ లేరు.
అద్దరేయి నిద్దరోయి మేలుకుంది. ఆమె కంటికి కునుకు పిలవనూ లేదూ. రానూలేదూ. అశ్వగమనధాటి గుండె గుబి గుబితో కదం తొక్కి లోగిలి ముందు ఆగింది. నిటారైన చీకటి ఒకటి గుర్రం దిగి తలుపు దాకా వచ్చి లేని తలుపు కొట్టకుండా లోనకే వచ్చింది. మనసులో ఆశను కళ్ళు వెక్కిరిస్తున్నాయి. అనురాగాన్ని ప్రాణ భయం మోసం చేయడం లేదు. ఆమె పెరటిలో అరటి బోదెల వంక వణుకుతున్న కాళ్ళతో నడిచింది. వెన్నెలైనా అతని వన్నె చెప్పాలని- రాచరికం తోడుక్కున్న ఎవరో ముది పెద్దపులి- ఆగుమన్నది. ఆమె ఆగింది. యువరాజునే దరిచేర్చి రాచమర్యాదను నేలరాచి కులికినందుకు శిక్ష అనుభవించు అన్నాడు. కాని ఆ వీణను కటిక కసాయిగా తెగేదాకా పలికించుకున్నాడు. ‘నీ జాతి నీ నీతి ఇంతే’- నీ కధా ఇంతే నన్నాడు. కెవ్వుమన్న తన కేక తనకే వినిపించింది. తరువాత తొలి మనువు కుదిరి తాళి కడదామనుకున్నవాడే తనను రాజు పక్కగా చేరి ఎగతాళి చేసినందుకు కక్ష కట్టాడు. అప్పటికే కృష్ణ హరి కృష్ణ లో కలిసిందని తెలిసింది. అనుభవించు అంటూ అనుభవించి పోయాడు.
కసి పట్టిన వాళ్ళంతా అనుభవించు అంటూ అనుభవించి వెళ్ళిపోయారు.
వసంతాలు వచ్చినా, చచ్చినా వీణ తీగెలు తెగి మూగపోయింది.
మనువు కుదిరినా మనసు దానమడిగితే దేవరు మాట దేవుడి మాటనుకుని యిచ్చినందుకా? నమ్మి చెడిపోయింది. పగిలిపోయింది వీణ.
సానివాడంతా చేరి ఈ చచ్చిందానిమల్లే ఈ వాడకంతా పరువు కరువై మొహం బరువైపోయిందని ఆడిపోసుకుంది. చిందొరకిదే మందు పెట్టిందని మతి విరిచిందని పాలు పోసినవారిని పామై కరిచిందని నోరాడిందల్లా నోరాడి జాలీ నీ దాని జోలినీ కూడా పోనాడి మరీ మాటాడింది బరి తెగించిన సానివాడ. రాజుకు లోకువై నమ్మి రాలుగాయిలకంతా లోకువైంది. సానివాడ వీణను తరిమివేసే నాటికి ఆమెకు ఈ అనుమానాలతో, అభిమానాలతో పనేలేదు. ఆమె పిచ్చి ఆమెకు ఆనందమైంది.
అటుపైన యువరాజును కట్టడి చేసి ఈమె పైన తొలి పగ తీర్చుకున్న కార్చిచ్చు అలనాడు యువరాజు కోసమే బేరమాడి కృష్ణహరితో మాట కుదుర్చుకున్నవాడేనని తన ముందే చెప్పుకున్నా వీణకు తెలియకుండా పోయింది.
ఆ కట్ట బెట్టిన మడి వాడి వరమే అయింది. వాడు ఇటు యువరాజుకు నమ్మకస్థుడూ, అటు పెదరాజుకూ నమ్మిన బంటు. చిందొర మీది విశ్వాసంతో మాట కలిపాడు. పెద్దొరకు విశ్వాసపాత్రుడు కనక మంట కలిపాడు. కొందర్ని తప్పు పట్టుకోవడం లోకం చాతకాదు. వాళ్ళు ఎప్పుడూ పెద్ద మనుషులే.
కృష్ణ ఒడ్డున హంసల దీవి తిరునాళ్ళకు పోతూ వస్తూ ఎందరో భారీ వాహ సార్ధ వాహులు ఆబాల గోపాలం తరిగొప్పుల హోరుగాలికి మల్లే గాలి గోపురం పడిపోతున్నట్లు పిచ్చిగా పరుగెత్తే అరువదేండ్ల అస్థిపంజరాన్ని చూసి కన్నీటి చుక్కలు రాల్చడం కద్దు.
అదీ వద్దు అన్నట్లు ఒక సంధ్యా సమయంలో హోరు గాలికి గత ప్రాణమైన వీణ ఆ కృష్ణలో ఒరిగి పోయింది.
సాగర సంగమం వద్ద అందుకే ఇప్పటికీ కృష్ణమ్మ వీణగా పలుకుతోంది.
రచన: విశాలి పేరి
కర్ణాటక శాస్త్రీయ సంగీతములో ఇరవై ఎనిమిదవ మేళకర్త రాగము హరికాంభోజి రాగము. ఈ రాగానికి జన్య రాగము ‘మోహన రాగము ‘ ప్రసిద్ధ శుద్ధ  మధ్యమ రాగము.  ఈ రాగము ఉపాంగ, వర్జ్య, ఔఢవరాగం.  మధ్యమం, నిషాదాలను గ్రహం చేస్తే మేచకళ్యాణి, ధీరశంకరాభరణ రాగాలు కూడా మోహనకు జన్యరాగాలుగా పేర్కోనవచ్చు. ముత్తుస్వామి దీక్షితార్ మనవడు బ్రహ్మశ్రీ సుబ్బరామ దీక్షితార్ రచించిన ‘సంగీత సాంప్రదాయ ప్రదర్శిని’లో మోహన మేచకళ్యాణి జన్యరాగంగా పేర్కొన్నారు. ఔఢవ-ఔఢవ రాగం. అంటే ఈ రాగం ఆరోహణ, అవరోహణలో కూడా కేవలం ఐదు స్వరాలే ఉంటాయి.
మోహన రాగము అందమైన నిర్దిష్టమైన రూపము, ఎటువంటు భావాన్నైనా సులభముగా వ్యక్తపరిచే రాగము. ఈ రాగము ‘మధ్యాహ్న రాగ ‘ మైనప్పటికీ ఎల్ల వేళల యందు వినటానికి, ఆలపించడానికి అణువైన రాగము.  ఈ రాగము చాలా అవకాశము కలిగిన రాగము. రాగాలాపన, నెరవు, స్వరకల్పన, తానం, పల్లవి పాడుటకు అనువైన రాగం. త్రిస్థాయి రాగం. విళంబ, మధ్య, ధృతలయలుగా గల రాగం. శృంగారమునకు, రక్తికి, భక్తికి, శాంతమునకు, వీర రసమునకు పేరెన్నిక కలిగిన రాగము.  శ్రోతలకు సులభంగా అర్ధమగుటయే కాక, పాడుటకు, ఆస్వాధించుటకు సులభమైన రాగం. తక్కువ స్వరాలతో ఎక్కువ రక్తి కల్గించే రాగం. స్వరకల్పనకు కష్టమైన రాగమైనా పద్యాలు, శ్లోకాలు, వర్ణనలు అద్భుతంగా పలికించే రాగం. జానపద, భజన కీర్తనలు ఈ రాగంలో విరివిగా కలవు. వీనులకు ఇంపైన రాగము కాబట్టి చాలా జనాధరణ పొందిన రాగము. పేరుకు తగినట్టుగా ‘మోహనమైన ‘ రాగము.
ఈ రాగం స్వరస్థానాలు: షడ్జమం, చతుశృతి రిషభం, పంచమం, అంతర గాంధారం, చతుశృతి దైవతం (స,రి,గ,ప,నద,స / S R2 G3 P D2 S). ఇందు రిషభాన్ని గ్రహం చేస్తే మధ్యమావతి, గాంధారాన్ని గ్రహం చేస్తే హిందోళ, పంచమాన్ని గ్రహంచేస్తే శుద్ధ సావేరి, చివరగా ధైవతాన్ని గ్రహం చేస్తే ‘ ఉదయ రవి చంద్రిక  ‘ రాగాలు వస్తాయి.
ఆరోహణ : స రి గ ప ద స ( S R2 G3 P D2 S)
అవరోహణ : స దప గ రి స (S D2 P G3 R2 S)
శాస్త్రీయ సంగీతము నేర్చుకొనే ప్రతీవారికి గీతాలలో సరస్వతిని త్రిశక్తిరూపిణిగా కొలిచే   ‘వరవీణ మృదుపాణి ‘ మోహన రాగములోనిదే. ఆ తరువాత నేర్చుకొనే ‘వర్ణం ‘ ‘నిను కోరీ వర్ణం ‘ కూడా మోహన రాగమే.
మోహనరాగము.. ప్రేమను, అనురాగాన్ని వ్యక్త పరచడానికి అణువైన రాగము. ఈ రాగంలో ప్రఖ్యాతి చెందిన కీర్తనలు :
1.	వరవీణ మృదుపాణి –  గీతం
2.	నిన్నకోరి- తాన వర్ణం
3.	త్యాగరాజ స్వామి వారు స్వరపరచిన మోహన రాగాలు :
భవనుత నా హృదయము, ఎవరురా, ననుపాలింప నడచి వచ్చితివో , రామా నిన్నే నమ్మి, మోహన రామ,  రారా రాజీవ లోచన, వేద వాక్యమని
4. మోహనములో నారాయణతీర్ధుల తరంగం : బాలగోపాల
5.  అన్నమాచార్య : చేరి యశోదకు శిశువితడు
6. నాగలింగం – దీక్షితార్
7.  పాపనాశం శివణ్ : 	నారాయణ దివ్యనామం
మోహనరాగము భావ వ్యక్తీకరణ కి అన్ని విధాలుగా అణువైన రాగము. కృష్ణుడికి, మురళికి, మోహన రాగానికి ఏ సంబంధమో కానీ.. ఒకటితో ఒకటి ఎప్పుడు ముడిపడే ఉంటాయి. అందమైన మురళీ గానము ఊహించుకోవాలంటే మోహనే దిక్కు. అందుకే మోహన మురళీ అన్నారేమో!!  ఇంకో ఆసక్తికరమైన విషయం ఏమిటంటే.. జపాన్ వారి సంగీతము 90 % మోహన రాగములోనే ఉంటుందిట. కర్ణాటక సంగీతములో మోహన హిందుస్తానీ లో ‘భూప్ ‘ కి దగ్గరగా ఉంటుంది.  ఈ రాగములో ఉన్న సినిమా పాటలు ఒకమారు చూద్దాము.
1. అయినదేమో అయినది ప్రియ… (జగదేకవీరుని కథ )
2. ఈ నల్లని రాలలో ఏ కన్నులు దాగెనో… (అమరశిల్పి జక్కన్న)
3. ఎచట నుండి వీచెనో… (అప్పుచేసి పప్పుకూడు)
4. ధీర సమీరే యమునా తీరే (భక్త జయదేవ)
5. ఈనాటి ఈ హాయి కల కాదోయి  (జయసింహ)
6. మోహన రాగమహా మూర్తిమంత మాయే  (మహా మంత్రి తిమ్మరసు)
7. పులకించని మది పులకించు  ( పెళ్ళికానుక)
8. పాడవేల రాధికా  (ఇద్దరు మిత్రులు)
9. వినిపించని రాగాలే కనిపించని  (ఆరాధన)
10. నను పాలింపగ నడచి వచ్చితివా  (బుద్ధిమంతుడు)
11. ఘనా ఘన సుందరా  ( భక్త తుకారం )
12. సిరిమల్లే నీవే విరిజల్లు కావే  (పంతులమ్మ)
13. మదిలో వీణలు మ్రోగె  (ఆత్మీయులు)
14. నిన్ను కోరి వర్ణం  (ఘర్షణ)
15. మధుర మధురమీ చల్లని రేయీ  (విప్రనారాయణ)
16. మదిలోని మధుర భావం  (జయసింహ)
17. మనసు పరిమళించెనే  (శ్రీ కృష్ణార్జున యుద్ధం)
18. నల్లవాడే వ్రేపల్లె వాడే  (చిరంజీవులు)
19. తెల్లవార వచ్చె తెలియక నా స్వామి  (చిరంజీవులు)
20. మౌనముగా నీ మనసు పాడినా  (గుండమ్మ కథ)
21. తెలుసుకొనవె యువతీ అలా నడచుకొనవె  (మిస్సమ్మ)
22. చందన చర్చిత నీల కళేబర  (తెనాలి రామకృష్ణ)
23. ఆ మొగల్‌రణధీరులు  (ప్రైవేటు రికార్డ్‌పద్యం)
24. భారతీయుల కళా ప్రాభవమ్ము లిఖించి  (ప్రైవేటు రికార్డ్‌పద్యం)
25. కనులకు వెలుగువు నీవే కాదా  (భక్త ప్రహ్లాద)
26. శివ శివ శంకరా  (భక్త కన్నప్ప)
27. మాణిక్య వీణాం (శ్యామల దండకం)- (మహాకవి కాళిదాసు)
28. లాహిరి లాహిరి లాహిరిలో  (మాయాబజార్‌)
29. వే వేలా గొపెమ్మలా మువ్వా గోపాలుడే (సాగర సంగమం)
30. తిరుమల గిరి వాసా (రహస్యం)
31. మధురమే సుధాగానం (బృందావనం )
32.తూనీగ.. తూనీగా ( మనసంతా నువ్వే)
33. ఆది భిక్షువు వాడినేది కోరేది ( సిరివెన్నల)
34. మాటే రాని చిన్నదాని (ఓ పాపాలాలీ )
35. చెంగు చెంగునా గంతులు వేయండి  (నమ్మిన బంటు)
36. చూచి చూచి కళ్ళు కాయలే కాచాయి ( భార్యభర్తలు)
37. రతి చేతి రాచిలుక రతనాల మొలక (పల్నాటి యుద్ధం)
38. శీలము గల చినవాడా (పల్నాటి యుద్ధం)
39. ఏ శ్వాసలో చేరితే గాలి గాంధర్వమౌతున్నదో (నేనున్నాను)
40. ఏరా మన తోటి గెలిచే వీరులెవ్వరురా(పల్లవి మాత్రమే) (సువర్ణ సుందరి)
41. చిట్టిపొట్టి చిన్నారి పుట్టిన రోజు(వెలుగు నీడలు)
42. నే పాడితే లోకమే పాడదా( మిసమ్మ కొత్తది)
43. ఆ మనసేమో ఆ సొగసేమో (రేచుక్క)
44. శకునాలు మంచివాయే (భామా కలాపం (యక్ష గానం) ప్రైవేట్ ఆల్బం)
45. కృష్ణ ముకుందా మురారి (పల్లవి మాత్రమే ) (పాండురంగ మహత్యము)
46. రతి సుఖ సారే గతమాభిసారే (భక్త జయదేవ)
47. ఇంకా తెలవారదేమి (మంచి మిత్రులు)
48. భారత వీర కుమారిని నేనే (సంఘం)
49. తీయని ఊహలు హాయిని గొలిపే వసంత కాలమే హాయి(పాతాళభైరవి)
50. గుమ్మాడి గుమ్మాడి ఆడిందంటే అమ్మాడి (డాడి)
51. కోటి తారలా కాంతి ధారలా నేలకొచ్చావా ( నీ ప్రేమకై)
52. అబ్బ దీని సోకు చూసి వచ్చా వచ్చా(పెద్ద రాయడు)
53. చక్ చక్ ఝణత తకధిమికిటత (భలే అమ్మాయిలు)
54. మోహన రాగం పాడెను మదిలో (ధర్మ పోరాటం)
55. కాంత చేతి లోపల ఏ మంత్రమున్నదో  (చెంచు లక్ష్మి)
56. కట్టండి వీర కంకణం ( వీర కంకణం)
57. వయ్యారమొలికే చిన్నది (మంగమ్మ శపధం)
58. ఇది చల్లని వేళైనా ( పూజా ఫలం)
59. నీ రాజు పిలిచెను రేరాజు నిలిచెను ( మంగమ్మ శపధం)
60. ఎవరివో ఎచనుంటివో (చంద్రహారం)
61. చిన్నదానా ఓసి చిన్న దానా (ప్రేమలేఖ)
62. ఒక మనసు పాడితే మోహన రాగం ( మోహన రాగం)
63. ఏ పారిజాతములీయగలనో సఖీ (ఏక వీర)
64. నీవు రావు నిదుర రాదు ( పూలరంగడు)
65. పాడెద నీ నామమే గోపాలా (అమాయకురాలు)
66. గొబ్బిళ్ళమ్మ గొబ్బిళ్ళు (సువర్ణ సుందరి)
67. మనసాయెరా మదన నిను చూడ( విజయ లక్ష్మి శర్మ ప్రైవేట్ రికార్డ్)
68. వీణ ప్రణయ రాగ భరిత వనిత ప్రాణ మున్న వీణ (అమయక చక్రవర్తి)
69. మన దాంపత్యము సత్యము ( ఘంటసాల ప్రైవేట్ రికార్డ్)
70. చల్లగాలిలో యమునా తటి పై శ్యామసుందరుని మురళి(ఎస్. రాజేశ్వర రావు ప్రైవేట్ రికార్డ్)
71. మనసులు కలిసిన (పెళ్ళి పీఠలు)
72. కురులందే మేఘం విరిసి ( బాల నాగమ్మ (1981))
73. ఇదే ఆనందము అహహా (కృష్ణ ప్రేమ)
74. మా ఇంటికి నిను పిలిచి ( అతడే ఒక సైన్యం)
75. ఎప్పటికప్పుడు గుండెల్లో ( ప్రేమకు వేళాయెరా)
మరి హింది లో ఇదే రాగంలో ఉన్న కొన్ని పాటలు చూద్దాము.
1. గాతా రహే మేరా దిల్ (గైడ్)
2. ఇత్న హసీన హై ఏ జహా (హమ్ సాయా)
3. దేఖో దేఖో జీ.. కుచ్ సోచోజీ (ఫర్జ్)
4. జిందగి దేనే వాలే సున్(దిల్-ఏ-నాదాన్)
5. హుం తుం సే కుచ్ కహ నా సఖ (జిద్ది)
6. కౌన్ హొ తుం కౌన్(స్త్రీ)
7. దేఖ ఏక్ క్వాబ్ జో తో ఏ సిల్సిలే హూ (సిల్ సిలా)
8. దిల్ పుకారే ఆరే ఆరే (జివెల్ తీఫ్)
9. అంజానే వఫా (అనార్కలి)
10. చాంద్ ఫిర్ నిక్లా (పేయింగ్ గెస్ట్)
11. తేరే ఖయాలోమే హుం( గీత్ గాయా పత్తరోనే)
12. జనని జన్మ భూమిస్చ (సామ్రాట్ ప్రిథ్వి రాజ్ చౌహాన్)
13. పంక్ హోతే తో ఉడ్ ఆతీ రే ( సెహరా)
14. సాయనోరా సయనోరా (లవ్ ఇన్ టోకియో)
15. జీవన్ మే ఏక్ బార్ ఆనా సింగపూర్ ( సింగపూర్)
16. ఓ మేరే సాయే రూబా (లవ్ ఇన్ టొకియో)
17. చందా హై తూ మేరా సూజత్ హై తూ ( ఆరాధన)
18. యే నీలే గగన్ కే తలే (హమ్ రాజ్) 
రచన: డా. శ్రీసత్యగౌతమి,  
అంటే.. “ఆ టైంలో సమాధి దగ్గిర వున్నది అనైటా? అదే నేను గూగుల్లో చూశానా? ఒకవేళ ఫెర్నాండేజ్ చెప్పినట్లు ఆ కొద్దికాలం పాటు అనైటా ఆ ఆత్మ తాలూకు అతీంద్రియ శక్తులకు లోనై ఆ కుర్రాడి ఆత్మ నడిపించినట్లుగా తానే రేడియో స్టేషన్ కి ఫోన్ చేసి మాట్లాడుతున్నదా? ఆ ఆత్మ అనైటాను వశం చేసుకొని తన ద్వారా అందరితో మాట్లాడుతున్నదా?”   ఆశ్చర్యంతో కళ్ళింత చేసి నోరు వెళ్ళబెట్టాడు ఏరన్.
కాసేపాగి మళ్ళీ అనుకున్నాడు అయితే రహస్యాన్ని చేధించడానికి తాను తీసుకున్న స్టెప్స్ సరియైనవే, అందుకే ఎక్కువ టైం పట్టకుండా కొత్త విషయాలు బయటపడ్డాయి, కాకపోతే అవి నిజాలయి వుండాలి.
ఒకసారి అనైటా పరిచయం దగ్గిరనుండి బార్ నుండి బయట పడి ట్రాలీలో అర్ధరాత్రి ఎక్కడికో వెళ్ళి, బిరియానీ తిని తిరిగి హోటల్ వచ్చేంత వరకు ఆమె మాటలు, చూపులు, చేష్టలు ఏదైనా అనుమానస్పదం గా వున్నాయేమో అని మననం చేసుకున్నాడు. దీని వల్ల ఏరన్ కి ఒక క్లూ దొరికింది.
“తాను ఇంతకు మునుపు కూడా ఎల్విన్ దగ్గిరనుండి రికార్డింగ్సు తీసుకున్నాననే చెప్పిందే తప్ప, తాను దగ్గిరుండి విన్నదని మాత్రం చెప్పినట్లుగా గుర్తులేదు” అని స్వగతం గా అనుకున్నాడు.
“అంటే ఆ పెయింటర్ అనే కుర్రాడి ఆత్మ అనైటా ద్వారా నే రేడియోస్టేషన్ కి ఫోన్ చేస్తున్నది, అదీ ఒకటే టైం కి .. కేవలం ఆ ఫోన్ ఇన్ అనే కార్యక్రమానికి. ఎందుకంటే ఆ కార్యక్రమానికి రేడియో జాకి ఎల్విన్. ఎల్విన్ అనైటా ఫ్రెండ్. అందుకే ఆ ఆత్మ ఆ టైంలోనే మాట్లాడుతున్నదన్నమాట. అయితే అనైటా ఆ టైం లో రేడియో స్టేషన్ కి కాదు, ఆ ఆత్మకు వశమై తనకు తెలియకుండానే ఎల్విన్ ఫోన్ కు రింగ్ ఇచ్చి ఆత్మను కనెక్ట్ చేస్తున్నది, అది ఎల్విన్ తో మాట్లాడుతున్నది, ఆ మాటలు వుంటూ ఎల్విన్  రికార్డ్ చేస్తున్నాడు అనైటాకి అందిస్తున్నాడు. ఇదీ గాబోలు జరుగుతున్నది !!!
అయితే ఇది ఎల్విన్ ఫోన్ రికార్డింగ్స్, ప్రయివేట్ కాల్స్ !!!!
ఇది ఫోన్ ఇన్ కార్యక్రమంలో రికార్డ్ అవ్వడం లేదు, అలాగయితే వూరంతా అందరికీ ఈ స్టోరీ తెలిసేది.  ఇది కేవలం ఎల్విన్ కి, అనైటాకి ఇప్పుడు నాకు మాత్రమే తెలుసు. ఈ ఆలోచన ఏరన్ కు గొప్ప ఊపునిచ్చింది. అంతే కాదు అనైటా గురించి పూర్తిగా అర్ధమయ్యింది. ఈ స్టోరీ న అనైటా ఫాలో అవ్వటం లేదు. ఆ కుర్రాడి ఆత్మ అనైటాని ఫాలో అవుతున్నాడు. ఈ స్టోరీ లో హీరో ఆ కుర్రాడే, పేరు “పెయింటర్”
తనకున్న అజెండాలో 8 ప్రశ్నల్లో కొన్నిటికి సమాధానం దొరికేసింది, ఆత్మలు తమకు తాముగా తమ అతీంద్రియ శక్తులను ఉపయోగించుకొని మనుష్యులకు తాము చెప్పాలనుకున్నవి చెప్తాయని, అనైటా ఎందుకు ఈ స్టోరీ అని ఫాలోఅవుతుందనీ…
“అసలు తాను ఈ స్టోరీనే ఎందుకు ఫాలో అవుతుంది?”.. మరో ప్రశ్న తలెత్తింది ఏరన్ కి. ఇది తెలియాలంటే తన అజెండా లోని ఒక ప్రశ్న ఆ కుర్రాడి పుట్టుపూర్వోత్తరాలని తెలుసుకోవాలి. తాను సమాధిగా ఎందుకు మిగిలాడో తెలుసుకోవాలి.  చూస్తుంటే ఈ వివరాలు అనైటాకి కూడా తెలిసినట్లులేవు, ఎంతసేపూ పెయింటర్ వాయిస్ వినడం, చెప్పింది రికార్డు చేసుకోవడం తప్ప!!
పెయింటర్ గురించి ఎలా తెలుసుకోవడం???????.. ఏరన్ కు వేధిస్తున్న ప్రశ్న!!
అమాండా గాని, రూబీ గాని ఈ విషాయాలతో సంబంధం వుందా? తాను ఈ హోటల్ రావడానికి ముందు అమాండా రూబీకి ఫోన్ చెయ్యడం, నా వివరాలు అడగడం జరిగింది. విచిత్రంగా అమాండా ఫోన్ నెంబర్ కూడా మారింది రిజిస్టర్ లో నుండి. అమాండా నెంబర్ అని ముందు తీసుకున్న ఫోన్ చేస్తే… ఏ రెస్పాన్స్ లేదు, తరువాత తీసుకున్న అమాండా నెంబర్ ఫోన్ చేస్తే కీచు శబ్దాలొచ్చాయి, ఏంటి చెప్మా??????
కానీ ఇప్పుడు అనైటా విషయంలో పెయింటరే అనైటా ఫోన్ ద్వారా ఎల్విన్ ఫోన్ కి కనెక్ట్ అవుతున్నాడని అనుకున్నాను కదా.. అది ఒక విధంగా నిజమయితే అమాండా నెంబర్ అని రెండవ సారి తీసుకున్న నెంబర్, అనైటా నెంబర్ కి మ్యాచ్ అయివుండాలి. అంటే అమాండా అనే వ్యక్తే లేదా ????? అది కేవలం కల్పనా? అందుకే అమాండా మళ్ళీ రాలేదా నాకోసం???? ఇది తేలాలంటే ముందు నెంబర్లు మ్యాచ్ చెయ్యాలి. అనుకున్నదే తడువు ఒక్క ఉదుటున ఆరోజు రూబీ రాసిచ్చిన స్లిప్ కోసం టేబుల్ మీద వెతికాడు. కనబడలేదు. మళ్ళీ మళ్ళీ వెతికాడు.. ఊహు.. కనబడలేదు. చెత్త బుట్టలో వెతికాడు. చెత్తబుట్ట ఖాళీగా వుంది, ఊ.. హౌస్ కీపింగ్ క్లీన్ చేశేశారు.. అని స్వగతంగా అనుకున్నాడు. సరేలే మళ్ళీ రిసప్షన్ లోకి వెళ్ళి అడిగి తేవాలి.
దీనికన్నా కూడా ముఖ్యం అనైటాని దగ్గిరుండి వాచ్ చెయ్యడము.
“అనైటాని తీసుకొని రేడియో స్టేషన్ కి వెళ్ళాలి, ఎల్విన్ కి బదులు ఫోన్ ఇన్ కార్యక్రమం నేను కండక్ట్ చెయ్యాలి. పెయింటర్ ఆత్మ కేవలం ఎల్విన్ కి అనైటా ద్వారా ప్రయివేట్ కాల్స్ చేస్తున్నట్లయితే ఆమె స్టేషన్ లోనే వుంటుంది నాతో పాటు. అనైటా, ఎల్విన్ల మొబైల్స్ స్విచ్ ఆఫ్ చేసి నా జేబులో వేసేసుకుంటాను, సో పెయింటర్ కి వాళ్ళతో కమ్యూనికేట్ చేశే అవకాశమే లేదు. చేస్తే డైరక్ట్ గా స్టేషన్ కే చెయ్యాలి. చూద్దాం ఏమి జరుగుతుందో. ఒకవేళ స్టేషన్ కి చేస్తే ఆ రికార్డింగ్స్ ని రేడియో ట్రాన్స్ మిట్ చేస్తాను. ఏమి జరుగుతుందో చూద్దాం”…. అలోచించుకొని పెట్టుకున్నాడు ఏరన్.
మరి ఏరన్ వేసుకున్న పధకాల ప్రకారమే పెయింటర్ నడుచుకున్నాడా లేక తాను ఇంకా తెలివిగా ఏరన్ ని తప్పుదోవ పట్టించాడా???????
**********************
(ఇంకా వుంది)
