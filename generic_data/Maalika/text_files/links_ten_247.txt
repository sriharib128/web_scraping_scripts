రచన: ముళ్లపూడి వెంకటరమణ
హాసం ప్రచురణలు
హైదరాబాదు
అన్నపూర్ణవారి
ఇద్దరుమిత్రులు
 
పైనున్న వాడు బహు కొంటెవాడు. పెద్దంత్రం, చిన్నంత్రం లేకుండా అందరినీ ఆడించి, ఆడుకుంటాడు. అరక్క వీడూ, దొరక్క వాడూ అవస్థపడగా, ‘వీడి’కి వజ్రాలూ, ‘వాడి’కి మరమరాలూ యిస్తాడు. ఉప్పుకి, కప్పురంలా గుబాళించాలన్న ఉబలాటం కలిగిస్తే, కప్పురానికి ఉప్పులా చవులూరాలన్న సరదా పుట్టించి తమాషా చూస్తాడు, జీవితం ఉప్పులా కరిగిపోయి, కప్పురంలా హరించిపోయేవరకు ఈ తీరని కోరికలతో కాలక్షేపం చేయించేస్తాడు. రామదాసు గారు (భద్రాచలం తాలూకా కాదు) అన్నట్టు, – అంతా ‘వాడి’లీల.
అజయ్‌బాబు స్థితి ఇలాటిదే. అనుభవించడానికి, అపేక్ష తప్ప మిగతావన్నీ వున్నాయి. అతను జాగీర్దార్ల బిడ్డ. తండ్రి ఇటీవలనే చనిపోవడంతో లక్షల ఆస్తికి అధిపతి అయ్యాడు. ఆస్తితో పాటు, అనేక సమస్యలూ బాధ్యతలూ వరించాయి, ప్రమాదాలు ఆవరించాయి. వారసులు కావాలనుకునే బేవారసులు చుట్టుముట్టారు. ఎవరి ప్రేమలో ఎంత విషం కల్తీ అయిందో తెలీదు. దోచేవారెవరో బ్రోచేవారెవరో తెలీదు. అందరినీ నమ్మరాదు అన్న వాక్యంలో మొదటి మాటకి చాలా విశాలమైన అర్థం ఉందనీ, అందరినీ అంటే చాలా మందిని అనేకాక ‘అందరినీ’  అని కూడా తాత్పర్యం ఉందని అజయ్‌బాబుకి అనుభవం మీద తెలిసింది.
దానితో మనుష్యులంతా దూరం అయిపోయారు. అందరి మీదా అపనమ్మకంలాటిది కలిగింది. క్రమంగా తనమీదా అలాటి భావమే కలగవచ్చు. నా అన్నవాడి చేయూత తీసుకుని, మెట్లు మెట్లుగా జీవితంలోకి దిగి ఓడువుగా నడవగల అవకాశం పోయి, తండ్రి మరణించడంతో సరాసరి అమెరికాలోంచి హైదరాబాద్‌లోని ఐశ్వర్యపు సుడిగుండంలోకి, జీవితంలోకి ఒక్కసారిగా దూకవలసి వచ్చింది. అజయ్‌బాబు ఉక్కిరి బిక్కిరి అయిపోయాడు.
సమస్యలను, బాధలను ఎదుర్కోలేనివారు చాలమంది వాటిని జయించే పద్ధతి ఒకటే. అవి ఒడిసి పట్టుకునేవరకు పరుగెత్తి పారిపోవడం. ఆ పరుగెత్తే మార్గాలు రెండు. భ్రాంతి మొదటిది. ఇది కారుచౌక. గొప్పా బీదా అందరికి అందుబాటులో వుండేది. కానీ అట్టేసేపు మన్నదు. ఏ సమస్యో గుచ్చుకోగానే మెలకువ వస్తుంది. ఇది పోగానే మళ్ళీ వెంటనే మత్తు కావాలంటే, కొందరు బ్రాంది అనువైనదంటారు కాని భ్రాంతిలాగే ఇదీ కొద్దిసేపు నిలచేదే.
అజయ్ బాబుకి, మొదటిది చేతగాక, రెండోదాంట్లో పడిపోయాడు. ఇంటికి తనే పెద్దకాబట్టి అడిగేవారులేరు. డబ్బున్నవాడు గాబట్టి తప్పులు చూపేవారు లేరు. ఒక్క అత్తయ్య ఉంది తన స్థితి ‘చూసి’ బాధపడేందుకు, కాని అవిడకి చూపు పోయింది. లంకంత భవంతిలో ఆవిడ ఒక్కర్తే నా అన్న మనిషి, మరొక్క జీవి ఉన్నాడట-నౌకరు వెంకన్న. వాడు మూగవాడు. ఈ నాగరిక జనారణ్యంలో వాళ్ళే తన రక్షకులు. మిగతావాళ్ళు – మానేజరు భానోజీరావుగారితో సహా అంతా భక్షకులట. అజయ్‌బాబుకి ఈ భయంకర స్థితి ధుర్భరంగా వుంది. భయంకొద్దీ కాదు; అసహ్యంవేసి. అందుకనే అతను ఇంటినుంచి క్లబ్బుకో, హొటలుకో పారిపోతాడు; చింతలలోంచి, మద్యపానం ప్రసాదించే నిశ్చింతలోకి పారిపోతాడు. అది అలవాటయిపోయింది. అది బాగో కాదో  తేలీదు. తేల్చుకునే ఆసక్తి లేదు. ఆ శక్తీ వున్నట్టు లేదు.
క్లబ్బులో కొంత ‘నిశ్చింత’ సేవించి. రిట్జ్ హోటలుకు వచ్చాడు అజయ్-అక్కడింకాస్త సేవిస్తే, స్వప్నసీమ దాటి, సుషుప్తికి వెళ్ళి, ఆనందంలోకి తూలి పడిపోతాడు. మర్నాడు ఉదయం తన ఇంట్లో మంచం దిగేవరకూ ఇంటికెళ్ళిన వైనం కూడ తెలీదు….
హాలు దాటి, రెండో హాలులోకి ప్రవేశించాడు. ఇక్కడ మామూలుగా కుడి వేపు తిరగాలి ‘సేవా’ మందిరానికి.. ఇవాళ అది ఎడం వేపున వున్నట్టుంది ఏమో! తనకు కుడిఎడమలు తెలీవని అత్తయ్య అంటుంది. లేకపోతే తన కుడిచెయ్యి ఎడంవేపుకీ, ఎడంది కుడివేపుకీ మారాయేమో? కుడి ఎడమైతే పొరబాటు లేదన్నాడు ఎవడో. మార్పులు మామూలే. జరుగుతూనే వుంటాయి. జరగాలి… అజయ్ ఎడంవేపుకే తిరిగి ముందుకు సాగాడు.. అదిగో ! ఎవరో వస్తున్నారు… నిజంగానే దారి వుందన్నమాట. ఎవడో తనెక్కడో చూసినట్టే ఉందే! ఎవడు చూడొచ్చాడు మనుషుల్ని బోలిన మనుష్యులుంటారు. వాడు తనని గమనించాడు కాబోలు. గతుక్కుమన్నాడు. అజయ్ నవ్వుకుని ముందుకుసాగాడు….
అంతవరకు అతన్ని వంచిస్తున్న ఆ అద్దంలో భ్రాంతి, ‘ఢీ’ ఇచ్చి తాను పగిలి, అతన్ని పగలగొట్టబోయినంత పని చేసింది. ఎవరో వచ్చి ఇటు కాదు అని అజయ్ భుజాలు పట్టుకుని సరైన దారికి మళ్లించారు. దారి చూపారు.
‘యాష్, ఐ నో, ఐ నో’ అన్నాడు అజయ్.
వెధవ భ్రాంతి. ఎంత దగా చేసింది. భ్రాంతిని నమ్మరాదు…. బ్రాందిని నమ్మవలెను, ఇదీ దగా చేస్తుందిగాని, కొంచెం టైమిస్తుందేమో… చెప్పిచేస్తుంది.
ఎవరో మిత్రుడు చేయి పట్టుకుని కుర్చీలో కూర్చోపెట్టాడు. గది అంతా సిగరెట్ల పొగతో, అజయ్‌బాబు మనుసులా, చూపులా మసక మసగ్గావుంది.
గ్లాసులు ఇంట్లో షాండిలియర్‌లా, జాపనీస్ సంగీతంలా, డాన్సింగ్ గర్ల్ చేతి గాజుల్లా, కాలి గజ్జెల్లా, జేబులో చిల్లర డబ్బుల్లా లింగ్‌లింగ్‌మంటున్నాయి. గలగలమంటున్నాయి. ఎంత హాయి!… ఇంక పోయ్….
“టు ది హెల్త్ ఆఫ్ మిష్టర్ అజయ్‌బాబూ’ అన్నాడు ఒక మిత్రుడు ఉత్సాహంగా.
‘వాడి హెల్తుకేరా, అజయ్ బాబు కోటీశ్వరుడైతేనూ’ అన్నాడు సాటి జ్ఞాని.
‘ఇంకా ఎక్కువరా స్ట్యూపిడ్… లక్షాదికారి తెలుసా, కోటీశ్వరుడు కంటే ఎక్కువ’ అన్నాడు స్థాయి నందుకుంటున్న మహాజ్ఞాని.
‘కాదురా – జమీందారు బిడ్డ. ఇంటినిండా డబ్బు మూలుగుతుందిరా’ అని మిత్రుడి తప్పు సవరించాడు మొదటివాడు.
అజయ్ నవ్వాడు. డబ్బు పేరెత్తగానే నవ్వొచ్చింది. తెలివొచ్చింది. అదో పెద్ద జోకు. అదో పెద్ద భ్రాంతి. ‘డబ్బు! ఏదీ… లేదు.. గోదావరి మీద ప్రయాణం. తాగటానికి నీళ్ళు లేవు’ అన్నాడు చేదు చప్పరించి.
‘వహ్వా, చూడండోయ్ బ్రదర్!… డబ్బంటే లక్ష్మి బ్రదర్… లక్ష్మి, బంగారు గజ్జెల గలగల…’
‘జంగ్…జంగ్’ అంటూ ఆ వాక్యాన్ని తేలిక తెలుగులోకి అనువదించాడు ఒక భాషారథి.
‘నీ కార్లు, బంగళాలు, మేడలు,’
‘నీ ఫ్యాక్టరీలు.. లక్షలపై లాభాలూ’
‘ష్! లాభాలూ!? ఎక్కడ? అంతా నష్టమే. కట్టాలి.. లక్షాయాభై వేలు’ అన్నాడు అజయ్.
‘వాట్, వాట్, వాట్’ అన్నడో వాట్‌మన్ కంగరుగా.
‘ఇన్‌కంటాక్స్… ఎటుచూసిన బాకీలు. గజ్జెల గల గలలు లేవు బ్రదర్… అంతా స్సైలెంట్’ అన్నాడు అజయ్, సిగరెట్టు పొగా, చిరాకూ, విచారం కలిపి నిట్టూరుస్తూ.
‘లేకేం? గజ్జెల గలగలలే కదూ? ఉంది’ అన్నాడు ఒక దాట్ల తాతారావు.
‘ఎక్కడ?’ అన్నాడు అజయ్ ఉత్సాహంగా.
‘చూపిస్తాను పద. ఖమాన్.. దిలారాం డాన్సుకు పోదాం’ అంటూ లేచాడు ఒక మిత్రుడు.
‘దిలారాం అంటే?’ అన్నాడు అజయ్ – మత్తుతో వాలిన రెప్పలెత్తి, పత్తికాయల్లా తెల్లగా, విశాలంగా ఉన్న కళ్ళను ఇంకా ఇప్పార్చి.
ఆడపిల్లలకేకాక, మొగాళ్ళకు కూడా మరోసారి చూడాలనిపించేటంతటి చక్కటి కళ్లు అవి. చదువు, సంస్కారం, ధైర్యం, తెంపరితనం, కంపింపచేసే చురుకైన చూపులు, వర్చస్సుగల ముఖం, నిండుగా, నీటుగా, గోటుగా వుండే విగ్రహం. సహజంగా కనబడే దర్జా.
అజయ్‌బాబు విగ్రహస్పూర్తిని గమనించి, ఆనందించి, మెచ్చుకునే సమయం సందర్భం కావు అవి. ప్రేక్షక మిత్రులు ఆ ధోరణిలో లేరు. మరో కారణంవల్ల ‘ముగ్దుడు’ అయిపోయిన మిత్రుడు వేరే దృష్టిలో వున్నాడు.
‘బ్రదరూ – దిలారాం అంటే? ఏఁవిటంటే, దిల్ అరాం… హృదయానికి – విశ్రాంతి. దిలారాం డాన్సు చేస్తుంటే గజ్జెల గల గల…’ అన్నాడు మత్తుగా అజయ్ బుజంతట్టి.
‘జంగ్…జంగ్’ అన్నడో హుషారుద్దీన్ జంగ్ ఉత్సాహంగా.
‘ష్… పదండి’ అంటూ ముందుకు నడిచాడు అజయ్. మత్తుగా మెత్తగా..
హాలు దాటి, సింహద్వారం వైపు పోబోతూ, రిసెప్షన్ డెస్క్ దగ్గర హటాత్తుగా ఆగాడు అజయ్.
‘అన్నట్టు బంగళాకు ఫోన్ చేయ్యాలి. కొంచెం ఆగండి జెంటిల్‌మెన్!’ అన్నాడు ఫోన్ మీదకి తూలి.
‘జంగ్ జంగ్’ అంటున్నాడు వెనకాల జంగు. ఠంగ్ ఠంగ్ అంది గడియారం.
బంగళాలోని ఆఫీసు గదిలో గడియారం కూడా ఆ మాటే అంది.
‘అబ్బా! పదయింది’ అన్నాడు యజమాని రాకకోసం భయభక్తులతో ఎదురుచూస్తూ హుందాగా పచారు చేస్తున్న దివాన్‌జీ, భానోజి గారు
‘అయింది మరీ’ అనాడు వంతదారుడు రివాజు ప్రకారం.
భానోజీగారు ఇంకేదో అనబోయి, అవతారం వెంటనే ప్రతిధ్వనిస్తాడని భయపడి, అతనికేసి చిరాగ్గా చూసి పచారు కొనసాగించారు.
టెలిఫోన్ మొగింది. భవదీయుడే అందుకున్నాడు, ‘హలో.. నేను హెడ్ద్ గుమాస్తా, కిళాంబి శేషావతారం’ అన్నాడు, ఉన్న కాస్త చాతీ వీలైనంతగా దర్జాగా విరిచి.
‘హాల్లో! నాకు అజయ్ కావాలి’ అంది ఫోన్‌లో కంఠం తిక్కగా. “నువ్వేరా అజయ్’ అంటోంది మరో కంఠం. ‘ఎస్.ఎస్. ఐ నో… హలో’ అన్నాడు అజయ్.
శేషావతారం వినయావతారం ఎత్తి, చెవులు రిక్కించి, భక్తి శ్రద్దలకు అభినయం పట్టాడు.
‘చిత్తం. చెప్పండి మరీ’
‘వినరా రాస్కెల్, విను’
శేషావతారం అదిరిపడి, కుదురుపడి గుటక మింగి, ‘వింటున్నా మరి. ఏమిటి సెలవు?’ అన్నాడు.
‘వినరా రాస్కెల్, విను’ అన్నాడు అజయ్ – శ్రోత, వన్స్‌మోర్ అడక్కపోయినా.
‘ఓహో, అయితే ఉండండి’ అంటూ, భానోజీ గారికేసి చూసి ‘అయ్యా! తమర్నే పిలుస్తున్నట్టుంది. ఇందండి’ అన్నాడు హెడ్ గుమాస్తా ఫోన్ అందిస్తూ.
‘హల్లో, నేను భానోజీరావుని అజయ్ బాబు మేనేజర్ని. ఏం కావాలి మీకు?’ అన్నాడాయన హుందాగా, కొంచెం చిరాగ్గా.
‘వినరా రాస్కెల్, విను’
భానోజీ రావు గారికి భోజనం ముందు చిరుతిళ్ళు అలవాటు లేకపోయినా, ఓ గుటక మింగారు గుడ్లు మిటకరించి, గుమాస్తాకేసి చూసి ‘బాగుంది, బాగుంది.. ఆ పెద్ద మనిషి అంతా స్పష్టంగా నిన్ను పిలుస్తూంటే, నన్నంటావేమిటయ్యా. ఇవాళ నల్లమందు డోసు ఎక్కువైందా? సరిగ్గా విను నిన్నే’ అంటూ రిసీవరు శేషావతారం చేతిలో పెట్టేశారు దర్జాకి భంగం రానీకుండా.
శేషావతారం చెవులు రిక్కించి వినేవి, వినాలని ఉబలాటపడేవి ఎన్నో వున్నాయి గాని, వాటిలో ఇలాటి ఇష్టాగొష్టి ముఖ్యమైంది కాదు. అందుకని అతనూ గుటకమింగి, కళ్ళు చికిలించి తటపటాయించాడు. రిసీవర్ హలో అంటోంది. కొంచెం పైకెత్తాడు.
‘చాలు అజయ్ బాబు. అంతా చెప్పేశావుగా. వాళ్ళు వినేశారు. అయిపోయింది. పద పోదాం డాన్సుకి’ అంటున్నారెవరో. ఆ మాట విన్న మిత్రుడు అజయ్ భుజం మీద చేయ్యి వేసి బలవంతాన వెనక్కి మళ్ళించాడు.
‘అవునవును. డాన్సుకి కదూ! దిలారాం. దిల్ ఆరాం’ అంటూ రిసీవరు పడేసి, వీధివేపు తూలాడు అజయ్ బాబు.
 
***
ఇంకా ఉంది…
రచన: ముళ్లపూడి వెంకటరమణ
హాసం ప్రచురణలు
హైదరాబాదు

పద్మాక్షిలో ఎక్సరే అంశ కొంత ఉండి ఉండాలి. మనుషుల్ని కాకపోతే, మాటల్ని, నవ్వుల్ని ఎక్సరే తీయిస్తాయి ఆ కళ్ళు. “అబ్బే ఇప్పుడే ఎండలో వచ్చాను గదూ – మొహం అంతా అసహ్యంగా ఉంది. ఒక్కసారి బాత్‌రూంకెళ్ళి-” అంటూ గడుసుగా,  చొరవగా అటువేపు అడుగు వేసింది.
“ఓ ఓ బాత్‌రూమ్!” అన్నాడు ఆనంద్ ఎగిరి గంతువేసి అడ్డు నిలబడి.
“టాయిలెట్టయి వచ్చేస్తాను” అని వాక్యం పూర్తి చేసింది పద్మ ఏమీ ఎరగనట్టు.
“వద్దు వద్దు. నీ మొహం అసహ్యమేమిటి నీ మొహం అద్భుతంగా ఉంటే.”
“ఒక్క నిముషం.”
“ఒద్దు నా మాట విను.”
“కొంచెం” అంటూ ఆ పిల్ల ముందడుగేసింది.
“అయ్యయో! డేంజరు” అని ఘోషించింది ఆనంద్ హృదయం.
“అదికాదు నువ్వు అలా పక్కన నిలుచుంటే నాకెంత బాగుంటుందనుకున్నావు మరి” అన్నాడు మరిపిస్తూ.
“సరే” అని పద్మ.
“ఒరే! అన్నట్టు ధాటిగా కారు హారన్ మోగింది బయట. చచ్చాం ఎవరో దయచేస్తున్నట్టున్నారు.
“పద్మా నువ్వు బాత్‌రూమ్ కెళ్ళాన్నావుగా రా రా” అన్నాడు ఆనంద్ హఠాత్తుగా ఆమె చెయ్యి పట్టుకు లాగుతూ.
“వద్దులేండి నా ముఖం బాగుందన్నారుగా.”
“బాగానే ఉంది కానీ ఇంకా బాగుండొద్దూ? ఫేస్ వాష్ చేసుకొంటే బ్యూటివుల్‌గా ఉంటుంది. పద” అంటూ ఆమెను అటుకేసి తోశాడు ఆనంద్.
“అబ్బ కాసేపుకూచుని మాట్లాడుకుందామండీ.”
“అమ్మయ్యో. తరువాత మాట్లాడుకుందాం పద  అయ్యో నడవమంటే!”
ఆనంద్‌కి మతిపోతోంది, అవతల జోడు చప్పుడు బరువుగా భయంకరంగా వినిపిస్తోంది. ఈసారి ఆడజోడు కాదు మొగజోడులాగే ఉంది. స్వగతంగా అనుకునే మాటలూ ప్రకాశంగా అనాల్సినవీ కలగాపులగం అయిపోయాయి.
వద్దు వద్దు అంటోంది పద్మ.
“అయ్యయ్యో డేంజరు పదపదా. సెంటు రాసుకురా” అంటూ తలుపు తీసి ఆమెను లోపలికితోసి, తలుపు మూసి హమ్మయ్య అనబోయి వీధిగుమ్మం కేసి చూసి కెవ్వుమనబోయి తమాయించుకొని “ఇదేమిటి మామయ్యా ఇలా సడన్‌గా వచ్చేసావు. ఒక ఉత్తరంరాస్తే నేనే స్టేషనుకే వచ్చేవాడివిగా. ఆ” అన్నాడు కంగారుగా.
“నీవు ఒక్క పని చేశావట్రా” అన్నాడు గుమ్మంలో నిల్చున్న మావయ్య నిష్టూరంగా.
“కూర్చో.”
మావయ్య కూర్చునేలా లేదు.  ” ఆ విషయాలన్నీ తరవాత మాట్లాడుకుందాంగాని-”
“ఊఁ-”
“రైల్లో దుమ్మంతా నా వంటి మీదే ఉంది”
“ఊఁ-”
“ముందు స్నానం చెయ్యాలి”
“స్నానమా?” అన్నాడు ఆనంద్ అదరిపడి.
“ఊఁ-” స్నానం- బాత్‌రూమ్ ఎక్కడా?’
ఆనంద్ గుండెలో రైళ్ళు పరుగెట్టాయి. మనసు మాట అంతా దుమ్ముకొట్టాయి. మావయ్య కంట్లో కూడా కాస్త కొట్టక తప్పదు.
“ఊ బాత్‌రూం.. మరీ ఈ రూములో ఉదయంనించి పంపులో నీళ్ళులేవు మావయ్యా” అన్నాడు.
“ఆ” అన్నాడు మావయ్య పరధ్యానంగా.
“ఇది సిటీ అన్నామాటే గాని వాటరే వుండదు” అని ఇంగ్లీషులో కూడా చెప్పిచూశాడు ఆనంద్.
“సరే అయితే కిందకెళ్ళి బావిదగ్గర స్నానం చేస్తా-”
ఆనంద్ పరమానందభరితుడైపోయి “అలాగే అలాగే పద.” అంటూ వీడ్కోలు ఉపన్యాసం ఆరంభించాడు. కాని బాత్‌రూమ్‌లో ప్రజలు – ముఖ్యంగా చెంబులు, గిన్నెలు మావయ్య కోసం ఆర్తనాదాలు ఆరంభించినట్లున్నాయి.
తక్షణం ఆనంద్ హాచ్ హచ్ అని తుమ్ములు ప్రకటించాడు.
“ఆఁ- ఈ తుమ్ములేమిట్రా” అన్నాడు మావఁయ్య.
“తుమ్ములు జలుబు-”
బాత్‌రూములో కలకల ధ్వనులు.. వీటి దుంపతెగా
“హాచ్ మావయ్యా హాచ్!”
ఎంత జలుబైనా తుమ్ములు ఎన్నిరకాలున్నా, వాటిలో గిన్నెలు బాల్చీలు కొట్టుకొన్నట్టు చప్పుడు చేసే తుమ్ములు ఎప్పుడూ వినలేదు మావయ్య. సిటీ తుమ్ములు ఆయన బాగా ఎరగడు.
“ఆ చప్పుడేమిటి” అన్నాడు నాటుగా.
“ఆ చప్పుడూ ఆ చప్పుడూ – పందికొక్కులు మామయ్య.”
“పట్టపగలు పందికొక్కులేమిట్రా” అన్నాడు మామయ్య అదొరకంగా చూసి.
“పందికొక్కులకి పగలేమిటి రాత్రేమిటి మావఁయ్యా!”
“ఆఁ!”
“అందులోనూ ఈ పట్టణం పందికొక్కులున్నాయే – మనం కాస్త పరధ్యానంగా ఉంటే నెత్తినెక్కి నాట్యం చేస్తాయ్!-హచ్.”
“ఊఁ-అయితే అట్లాగునే వెళ్ళి ఆ పందికొక్కులు సమాచారం” అంటూ, అదేదో చూడబోయాడు మావఁయ్య.
మేనల్లుడు చెంగున గంతేసి అడ్డుపడ్డాడు.
ఆ పందికొక్కుల సమచారం మావయ్య చూడవలసింది. చూడగలిగింది కాదు. ముందర వెళ్ళిన శాల్తీ, తరువాత తోయబడిన శాల్తీ  ఢీకొట్టుకొన్నాయి – హలోహలో అనుకోకుండానే. ఆ తరువాత కూడా ఇష్టాగోష్ఠి చర్చలు సాఫీగా జరగలేదు. ఇష్టం వచ్చినట్టు మాటలు విసురుకున్నాయి. అవి కలవలేదు. అందుకని చేతులు కలిశాయి. క్షణంలో కరచాలనాల ఘట్టం శృతి మించి, పరస్పర శిరశ్చాలనాలు (అచ్చ తెలుగులో ఒకరిజుట్టును ఒకరు పట్టుకొని గుంజడం) ఆరంభమయ్యాయి.
“వద్దు మావఁయా – ఆ పందికొక్కులు నేను చూసుకొంటాను గాని, నువ్వెళ్ళి స్నానం చేసిరా మావఁయ్యా” అన్నాడు ఆనంద్ దీనంగా.
“పర్వాలేదు” అన్నాడు మావఁయ్య సాహసంతో.
“నా మాట విను మావఁయ్యా – ఊరుకో, నేను చెప్పిన మాట విను.”
వెంకటరత్నం మావఁయ్యకి ఓపికపోయింది. కుతూహలం రెచ్చిపోయింది. “ఉండరా” అంటూ మేనల్లుడిని ఒక్క తోపు తోసి తలుపు తీశాడు.
“నా మాట విను మావఁయ్యా ! అయ్యయ్యయ్యో, చూడకూడదు మావఁయ్యా” అని ఆర్తనాధాలు చేశాడు ఆనంద్.
వద్దన్నపని చేసిన మావఁయ్య కూడా ఉత్తర క్షణంలో మేనల్లుడితో శృతి కలిపాడు అయ్యయ్యో అంటూ.
తలుపు తీసేసరికి ఒకసారిగా “పందికొక్కులు” రెండు శిఖపట్ల గోత్రాలు వర్ణించుకుంటూ – మరీ మనోహరం అనతగని రీతిలో ప్రవేశించాయి. కొంచెం అర్జెంటుగా రావడం వల్ల రెండూ మావయ్య కాళ్ళదగ్గిర పడి దొర్లసాగాయి.
“గోవిందా” అన్నాడు ఆనంద్ – భగవన్నామం తరచు తలచుకునేవాడు కాకపోయినా.
ఈ భక్తిరసం చూసి ఇంకో సమయంలో అయితే మావయ్య సంతోషించేవాడే గాని ఇది వేళగాని వేళ. “నీ పందికొక్కులు ఇవట్రా?” అన్నాడు.
“ఊఁ”
“ఆఁ!”
“ఊఁ”
ఈ అక్షరాభ్యాసం ఇలా సాగుతూనే వుంటుందని పెద్దాయన కొత్తపంథా తొక్కి “చూస్తారేం, అదండి అవతలకి” అని గద్దించాడు “పందికొక్కుల్ని.”
అమ్మాయిలిద్దరూ అయిష్టాగోష్టి వాయిదావేసి, లేచి చకచక బయటకి నడిచారు.
“లలితా!” అన్నాడు ఆనంద్.
ప్రణయ కలహాలు వచ్చి తను అలిగి వెళ్ళిపోతున్నప్పుడు అలాగే పిలిచేవాడు, లలిత వెనక్కి చూడగానే నీ హృదయం మరచిపోయావు అనేవాడు. తాను కిలకిల నవ్వుతూ వెనక్కిపరుగెత్తి అతని ఒడిలో వాలిపోయేది. అలాటి పిలుపేనని వెనక్కి తిరిగి “ఊఁ?” అంది లలిత.
“చెప్పులు” అన్నాడు ఆనంద్ నేలమీది ఆడజోడు చూపిస్తూ.
“ఇదట్రా నీవు చేసున్న పని?” అంది మావఁయ్య కంఠం.
ఆనంద్ జవాబివ్వలేదు. ఇంతకన్న కఠినమైన ప్రశ్నలు వస్తాయి. వాటికి సిద్ధపడాలి.
“ఇంతకూ హేమలత ఎవరు?”
“హేమలతా?- అబ్బే నాకేం తెలియదే?”
మేనమామ, దగ్గరకు వచ్చి భుజం తట్టాడు. “ఒరేయ్ అమ్మ పుట్టిల్లు మేనమావఁ దగ్గరట్రా? నాకంతా తెలుసు ఆ అమ్మాయి వ్రాసిన ఉత్తరం.”
డామిట్! అన్నంతపనీ చేసిందన్నమాట హేమ. “ఊఁ! చచ్చాం” అని గొణుక్కుని అది లాక్కొని మానేసి “అదంతా నమ్మొద్దు మావఁయ్యా, అబద్ధం!” అన్నాడు ఆనంద్.
“నీ మాట నిజమని మాత్రం నమ్మకం ఏమిటోయ్! వెంటనే పెట్టే బేడా సర్దు ఇంటికెళ్దాం. నేను వెళ్ళి హేమలత సమాచారం తెలుసుకొని వస్తాను” అన్నాడు మావఁయ్య కండువా భుజాన వేసుకుంటూ.
ఆనంద్ గుండె గుభేలుమంది. చదువో? కాలేజీయో? తన పాలిటి కామధేనువులు అవేం కాను. అవి లేకపోతే తనేం కాను! చదువు లేకపొతే తను బతకగలడా?
“మావయ్య మరి చదువో !” అని చూశాడు నీరసంగా.
“చదివింది చాల్లేరా…”
“అదికాదు మావయ్యా”
“ఏదికాదు? అక్కడ మీ నాన్న చిందులేస్తున్నాడు.. రెడీగా ఉండు. ఇప్పుడేవస్తాను… ” అంటూ బయటకు వెళ్ళిపోయాడు.
రచన: డా. జె. గౌతమి సత్యశ్రీ 
 
స్వయంవరం అంటే స్వయంగా రాకుమారి తనను వరించడానికి వచ్చిన వరము (వరుడు) లలో తనకు నచ్చిన ఒకరిని  వరించడం. ఇది భారత దేశం లో రాజవంశీయుల్లో ప్రాచీన సాంప్రదాయం. రాకుమారి తండ్రి గాని, అన్న గాని ఈ స్వయంవర మహోత్సవాన్ని నిర్ణయించి పలుదేశాల రాకుమారులకు ఆహ్వానపత్రికలను రాయబారులద్వారా పంపేవారు. వధువు  ఒక్కొక్క రాజును తన పరిచారిక  పరిచయం చేస్తుంటే తనకు కాబోయే భర్తని తానే ఎంచుకొంటుంది. వరమాలను అతని మెడలో వేసి వరిస్తుంది, తదుపరి వెంటనే కళ్యాణమహోత్సవం జరుగుతుంది. తనకు కాబోయే వ్యక్తిని తానే స్వయంగా ఎంపిక చేసుకోవడం, వరించడంలో తాను పూర్తి స్వాతంత్ర్యము కలిగి ఉండడము గొప్ప సాంప్రదాయము.
హిందూ పురాణాల్లో ఇటువంటి స్వయంవర కధలు సమృద్దిగా ఉన్నవి, వాటిల్లోని కొన్ని మచ్చుతునకలు నలదమయంతి, సన్యోగితా పృధ్వీరాజ్, ద్రౌపదీఅర్జునులు, సీతారాములు మొదలైనవారి వివాహ ఘట్టాలు.
దమయంతి దేవుళ్ళ కోరికకు భిన్నంగా తన స్వయంవరంలో నలుణ్ణి వరించింది. ఇది మహాబారతంలోని కధ. నలదమయంతుల పరిణయం స్వయంవరానికి సరియైన ఉదాహరణ. ద్రౌపది, సీతల స్వయంవరాలను సమగ్రమైన స్వయంవరాలుగా చెప్పుకొనలేమని నా భావన. వారి స్వయంవరాల్లో రాకుమారులకు పరీక్ష పెట్టి, పోటీ నిర్వహింపబడినది. పోటీలో నెగ్గిన వారినే రాకుమారి వరించడం జరిగినది, స్వయంగా  తానే ఎంపిక చేసుకున్న మాదిరిగా లేదు. అర్జునుడు పైన తిరుగుతున్న మత్సయంత్రాన్ని క్రింద నీటి ప్రతిబింబం లో గురి చూసి, విల్లు ఎక్కుపెట్టి కొట్టి, ధనుర్విద్యా పరీక్షలో నెగ్గి, ద్రౌపదిని భార్యగా పొందెను. ఇక్కడ ద్రౌపది యొక్క ఇష్టాయిష్టాలతో పనిలేదు. శివధనుర్భంగంతో సీత, రాముని పెండ్లి ఆడడం కూడా ఈ వ్యత్యాసపు స్వయంవరం కోవకే చెందుతుంది.   కానీ ఈ వ్యత్సాసానికి ఒక విశిష్టత ఉంది.

జనక మహారాజు తనకు శివుడు కానుక గా ఇచ్చిన శివధనస్సుని ప్రతిరోజూ ఒక ప్రత్యేక రీతిలో పూజిస్తూ ఆరాధిస్తుండేవాడు. ఒక రోజు రాకుమారి సీత తన స్నేహితురాళ్ళతో ఆట పాటల మధ్య అలవోకగా శివధనస్సుని ఎత్తి వేరే చోట పెట్టి అక్కడినుండి వెళ్ళిపోయినది. ఇంతలో జనకుడు శివారాధనకు, శివధనస్సు పూజకు వేళయినదని వచ్చి ధనస్సు ఉన్నచోట కనబడక, మరియొక వైపున ఉండుట చూసి అవాక్కయ్యెను. చుట్టూన్నవారిని అడుగగా, సీత ముందుకి వచ్చి, తానే ధనస్సుని కదిలించెనని చెప్పినది. జనకుడా మాటకి అత్యంత ఆశ్చర్యమునొంది, అతి సుకుమారియైన రాకుమారికున్న బలము, శక్తి ని చూసి, ఆమె మానవ కాంత కాదని, ఆమె శక్తిస్వరూపిణి అని గుర్తించెను. ఆ శివధనస్సుని విరిచిన శక్తిమంతుడికే ఇచ్చి పరిణయం చేయవలెనని నిర్ణయించుకొనెను. రాత్రంతా ఆలోచించి ఆమె కై చాటించిన స్వయంవరంలో శివధనస్సుని విరిచిన వారికే తన కూతురినొసంగెదనని ఒక ప్రత్యేక మార్పును ప్రవేశపెట్టెను.   ఇది తండ్రి హృదయానికి ఒక గొప్ప ఉదాహరణ. కొడుకుని తనంతటి వాడిని చెయ్యాలని, తన తరువాతి పేరుని కొడుకే నిలబెట్టాలని కొడుకు యందు కోరుకుంటే, కూతురుని ఆమె అందచందాలకు, శక్తియుక్తులకు సరిపోయినవాడిని, తలని మించి తాడిని తన్నేవాడిని ఇచ్చి పెండ్లి చెయ్యాలని, అత్తవారింట సుఖసౌఖ్యాలతో తులతూగాలని కోరుకుంటాడు. రామాయణం లోని ప్రతిఒక్క ఘట్టం, ప్రతి ఒక్క పాత్రకు ఉన్న విశిష్టత నిజ జీవితంలో ప్రతి ఒక్కరి పాత్రలో అద్దం పడుతూనే ఉంటుంది.
స్వయంవరానికేతించిన యోధులందరూ శివధనస్సుని విరుచుటలో విఫలులు అయ్యిరి. జనకునకు,ఇతర సభాసధులకు కలవరము మొదలయినది. చక్రవర్తులు, యోధులు అందరూ విఫలులు అయినారు. తన కూతురుని చేపట్టగలిగే శక్తివంతుడే లేకపోయెనా? దేశ నలుమాలలనుండి వచ్చిన వారందరునూ అయిపోయినారు. ఇంతలో విశ్వామిత్రుని రామ, లక్ష్మణుల తోడ శుభాగమనం.  అంత జనకమహారాజు లేచి పరమానందంతో ఎదురువెళ్ళి విశ్వామిత్రుని, రామ లక్ష్మణులని తోడ్కొని వచ్చి ఆసీనులంగావించెను. సీతాదేవి మొదటిసారిగా తల ఎత్తి చూసి మొదటి చూపులోనే ఇష్టపడిన మొదటి వ్యక్తి శ్రీరాముడు. ఆ శ్రీరాముడే శివధనస్సుని విరివగలవాడని తన అంతరాత్మ చెబుతుండగా వెయ్యి కళ్ళతో ఆశలు నింపుకుని ఆ అసమాన ఘట్టాన్ని చూడడానికి ఎదురుచూస్తున్నది.
విశ్వామిత్రుడు కనుసైగతో శివధనస్సుని విరువమని రాముని దీవించి పంపెను. జనకుడు ఒక రకమైన ఆశ్చర్యంతో నోటమాట రాక “ ఆహా!! విధి ఎంత బలీయమైనది, ఈ కుర్రవాడు ఇంకను పట్టాభిషిక్తుడుకూడా కాలేదు, మహా మహా రాజులు, రారాజులు, యోధులు విరివలేని శివధనస్సుని, ఈ ముక్కుపచ్చలారని వాడు ఆ  విరువగలడా?” అనుకొనెను…
ఆకాశాన ముక్కోటి దేవతలు శుభాశీస్సులను అందిస్తుండగా,  పూల వర్షం కురిపించుచుండగా రాముడు ఆసీనము పైనుండి లేచి శివధనస్సువైపు నడిచెను….ఆ పై సీతారాముల కళ్యాణము  జరిగెను.
సీతారాములకళ్యాణంచూతమురారండి!
చంద్రకాంతులు తేనెచుక్కలుగ మారి
దివి తారకలు గులాబీలుగ పేరి
మలయమారుతం సుగంధాలు వెదజల్లి
రంగరించిన రంగరింపు మా సీత
పన్నీటిజలకమాడి పుష్పాంజలి చేతబట్టి
స్వయంవరమునకరుదెంచె వరమాలతోడ
ఎందరో రారాజులు.. కాంచన సీతనుంగాంచి
మతిపోయి శ్రుతితప్పి శివధనుఁ విరువ తన్నలాడె
 
సీతమనస్సునెరింగిన శివధనస్సు వింటినారితో పలికె
ముదియ కోరిన మగడు శ్రీరాముడే రావలె ధనస్సు విరువ
వింటి నారి ధనస్సును కొంటెగా సైగ జేసి కిసుక్కున నవ్వి
రతీమన్మధులు సీతారాముల వైవాహిక సంభవానికి నాంది పలుక
ఎవ్వరు విరతురీ..శివధనస్సు..నా బోటి వింటినారినెక్కుబెట్టి
 
తలచినంతనే అరుదెంచె శ్రీరాముడు శివధనస్సు కడకు
క్రీగంట జూసె పూబాల సీతమ్మను వరమాలతోడ
చెయ్యిజాచి శివధనస్సును పేర్కొని శ్రీరాముడు ధనుర్భంగంగావించె
శ్రీరాముని చేతిస్పర్శకు వింటినారి ఒడలు పులకించె
 
ఆ ఉదుటున చిన్నారి సీత ఉల్లము ఊప్పొంగె
శ్రీరామునికి అంజలి ఘటించి వరమాల తో స్వయంవరించె
శ్రీరాముడు సీతాసమేతుడై అయోధ్య కేతెంచె..ఇక పెళ్ళి భోగొట్టా ఉరూరు వ్యాపించె
ఆ ఊరు, ఈ ఊరు ప్రతి ఊరు ముస్తాబించి పెళ్ళిపందిళ్ళు వేయించె
ఆణిముత్యాల తలంబ్రాల తో సీతారాముల మాంగల్యధారణ గావించె!
 
భారతంలో  అంబ, అంబిక, అంబాలికల స్వయంవరానికి భీష్ముడు వచ్చి, అక్కడి అందరితో యుద్దంచేసి తాను వివాహము చేసుకోవడానికి కాకుండా తన సోదరుడు విచిత్ర వీర్యుని కోసమై, ఈ ముగ్గురి అమ్మాయిలని లాక్కుని తీసుకుని పోయెను. ఆ తరువాతి కధ అందరికీ తెలిసినదే.
ఇక పోతే చారిత్రాత్మక ఉదాహరణలు తీసుకుంటే, 11 వ శతాబ్దంలో ఉత్తరప్రదేశంలోని కనౌజ్ రాజ్యాన్ని పరిపాలించే జయ్ చంద్ తన కూతురు సన్యోగితకు వివాహము చేయదలచి స్వయంవరం చాటించెను. సన్యోగిత తన శత్రు రాజు పౄధ్వీరాజ్ చౌహాన్ ప్రేమలో ఉన్నది. అతన్ని అవమానపరచుటకు పృధ్వీ విగ్రహాన్ని తయారుచేయించి ఒక ద్వారపాలకుని వలె అతని విగ్రహాన్ని స్వయంవరం లో ప్రవేశపెట్టించెను. సన్యోగిత తండ్రి మీద కోపంతో  స్వయవరంలో ఆ విగ్రహాన్ని వరించెను, పృధ్వీ అంతవరకు ఆ ప్రక్కనే దాక్కుని వెంటనే రాకుమారిని ఎత్తుకుని వెళ్ళిపోయెను (ఈ కధను వీకీపీడియానుండి గ్రహించబడెను)
ఈ స్వయంవర సాంప్రదాయం కేవలం హిందూ రాజ వంశస్థుల్లోనే కాకుండా, పర్షియా దేశస్తుల్లో కూడా ఉన్నట్లుగా దాఖలాలు ఉన్నాయి. కానిస్టంట్ నోపుల్ ని పరిపాలించే కైసర్ చక్రవర్తి కూతురు కితయూన్ తన స్వయంవరంలో ఒక ఇరానియన్ ని వరించినదని కూడా చెప్పబడుతుంది.
 
 
అసలు పెళ్లిలో కొసరు పెళ్లి…
రచన: రావికొండలరావు 
ఆచంట దగ్గరలో ఒక గ్రామం. ఆ గ్రామంలో సినిమా షూటింగు. ఎపుడూ? సంవత్సరాల క్రితం. బ్లాక్ అండ్ వైట్ రోజులు. ఆ సినిమా పేరు గుర్తుకు రావడం లేదు. ఎంచేతంటే సినిమాకి నామకరణం చివరి దశలో జరుగుతుంది – మనుషులకి తొలి దశలో జరిగినట్టు కాకుండా. అంచేత, కొన్ని సినిమాల పేర్లు నోట్లో ఆడవు. అలాంటి సినిమాలు థియేటర్లలో కూడా ఆడవు. ఇంక పేరు గుర్తుండడం అనేది కల్ల. ఆ సినిమా డైరెక్టరు (పేరు చెప్పొచ్చా?…. చెబితే బావుండదేమో…. బావుండేదేమిటి? నిజమే కదా, ఆయనే కదా డైరక్టరు! జరిగిన విషయమే కదా.. కచ్చితంగా చెప్పొచ్చు… ఐనా ఎందుకులే.. తెలిసిన వాళ్ళకి తెలుస్తుంది, గోప్యంగా వుంచుదాం)నిర్మాత కూడా. అది వాళ్ళ వూరే గనక, చాలా విషయాలు కలిసి వస్తాయని అక్కడే షూటింగ్ ప్లాన్ చేశారు.
ఆ సినిమాలో పెళ్ళి దృశ్యం వుంది. బాగా తియ్యాలని దర్శకుడికీ వుంది. ఆలోచించగా, ఆ వూళ్ళో ఒక పెద్దమనిషి గారి అమ్మాయిగారికి పెళ్ళి. ఆ పెళ్ళిలోనే మన షూటింగు కూడా పెట్టేస్తే, ఎంతోమంది పెళ్ళి పెద్దలు, పట్టు చీరలు కట్టుకుని స్ట్రీలు సమూహలు, భోజనాలు, హడావుడి… బ్యాండుమేళం, సన్నాయి మేళం ఖర్చులు కూడా వుండవు. పురోహితులు కూడా అక్కర్లేదు. వాళ్ళే వుంటారు. ఏముంది? ఆ పీటల మీదనే హీరో హీరోయిన్లకు పెళ్ళి చేయించేస్తే సరి! ఈ అద్భుతమైన ఊహకి రెక్కలొచ్చి, ఆ రెక్కలు వెళ్ళి ఆ పెళ్ళి పెద్దమనిషికి, విషయం వివరించి అనుమతి అడిగాయి. “పెళ్ళిలో షూటింగా? గందరగోళం అవుతుందేమో!” అని పెద్దాయన సందేహం వెలిబుచ్చితే, చిన్నవాళ్ళు “చాలా బావుంటుంది నానా. మనమందరం ఆ సినిమాలో కనిపిస్తాం. మేం కెమెరాకి దగ్గర్లో వుంటాం. పైగా మన పెళ్ళి అంతా సినిమాలో చూడవచ్చు. (అప్పటికి వీడియో రాలేదు మరి) ఒప్పుకో నాన్నా ఒప్పుకో” అని గోల చేశారు. పెద్దాయన ఒప్పుకున్నాడు. వెంటనే దర్శకుడు తప్పుకున్నాడు. తన బృందంతో విషయం చెప్పుకున్నాడు. పెళ్ళి పెద్దాయన్ని తన వేపుకి తిప్పుకున్నాడు.
పెళ్ళిరోజొచ్చింది. సందడే సందడి. అసలే పెళ్ళి సందడి. అందులో షూటింగు సందడి. దానికి తోడు ఊళ్ళో వున్న వాళ్ళు, పక్క గ్రామాల వాళ్ళూ కూడా హాజరై పోయారు.
సూర్యోదయంతో పాటు. పెళ్ళి చూడ్డానికి వచ్చినవాళ్ళు, షూటింగు చూడ్డానికి వచ్చినవాళ్ళూ మమేకం అయిపోయారు. కొంతమంది ‘అనతిథులు’ టిఫిన్లు తినేస్తుంటే పెళ్ళివారు పసికట్టి, వాళ్ళ చేతుల్లోని ప్లేట్లు లాగేసుకుని దూరంగా పంపించేశారు. కొంత రభస, కొంత గొడవా కూడా జరిగింది.
దర్శక నిర్మాత, ఎలాగూ పెళ్ళి దగ్గరికి వెళ్తున్నాం గనక, ప్రొడక్షన్ టిఫిన్లు తెప్పించలేదు. లైట్‌మెన్‌నీ, తక్కిన బృందాన్నీ అక్కడే తినమన్నారు. వాళ్ళు తినడానికి వెళ్తే, వడ్డించేవాళ్ళు తిరస్కరించారు-మీరెవరో మాకు తెలీదన్నారు. దాంతో వాళ్ళు ఇన్‌సల్ట్ ఫీలయి వెళ్ళిపోతే, ప్రొడక్షన్ మేనేజరు వెళ్ళి బతిమాలి తీసుకొచ్చి “వీళ్ళంతా మా షూటింగు బృందం బాబూ-, బాగా టిఫిన్లు పెట్టండి. మీమీద కూడా మంచి లైట్లు వేస్తారు; బొమ్మలో అందంగా కనిపిస్తారు-హీరో హీరోయిన్లకంటే…” లాంటి కబుర్లు చెప్పి రెండేసి ప్లేట్ల టిఫిన్లు పెట్టించాడు.
అంతలో ఒ అమ్మాయి వాళ్ళ దగ్గరకొచ్చి కాఫీ అందిస్తూ “లైట్‌మాన్ గారూ! లైట్‌మాన్‌గారూ! నా మీద బాగా లైటింగ్ వెయ్యరూ-అందంగా పడతాను” అంది. వాళ్ళంతా మద్రాసు నుంచి వచ్చిన వాళ్ళు. తెలుగు రాదు. “సరిదా” అనేశాడు ఒకతను నవ్వుకుంటూ.
షూటింగ్ మొదలెట్టాలన్నారు దర్శకుడు, చాయాగ్రాహకుడూ. పెళ్ళి బట్టలతో హీరో హీరోయిన్లు రడీ అయ్యారు. వాళ్ళ తల్లిదండ్రులు, తక్కిన పాత్రధారులూ మేకప్‌లు అవుతున్నారు. పెద్ద పెళ్ళిపందిరి. దాన్నిండా జనం. ఆ పందిట్లోనే ఒక మూల మేకప్‌లు జరుగుతుంటే, పెళ్ళ్లి వారంతా అక్కడ చేరి వింతగా చూడ్డం మొదలెట్టారు. అసలు పెళ్ళిలోనూ హడావుడిగానే వుంది. పురోహితులు తతంగం మొదలుపెట్టారు “ఒరెయ్ చిన్న శాస్తుల్లూ! కొబ్బరికాయ అందుకో” అని పెద్ద పురోహితుడు కేకపెడితే-ఏడీ! చిన్న శాస్తుల్లు మేకప్ చూస్తూ మురిసిపోతున్నాడు.
పెళ్ళికొడుకు తల్లి తండ్రి పీటల మీద కూచున్నారు. పురోహితుడు మంత్రాలు చదువుతూన్నాడు. కెమెరా వాళ్ళకి ఎదురుగా పెట్టారు. దీపాలు వెలిగిస్తున్నారు. పురోహితుడు మంత్రాలు చదువుతున్నాడేగాని, ధ్యాసంతా ఆ దీపాలమీద, కెమెరా మీద వుంది. పెళ్ళి కొడుకు తల్లీ తండ్రీ తాము కెమెరాలో పడిపోతాం కాబోలని వెర్రిగా చూస్తున్నారు. తల్లి తన ముఖానికి పట్టు చీరచెంగు అడ్డువేసింది. అంతలో హీరో తల్లిదండ్రులు మేకప్‌లయి దుస్తులు వేసుకుని షాట్‌కు సిద్ధమయ్యారు.
“వాళ్ళిద్దర్నీ పీటల మీదనుంచి లెమ్మంటే మావాళ్ళిద్దరూ కూచుంటారు. మీరు అవే మంత్రాలు చదవండి. షాటు తీసుకుంటాను” అన్నాడు డైరక్టరు పురోహితుడితో. “ఇంకా ఈ తతంగం పూర్తికాలేదే” అని పురోహితుడు, “పర్వాలేదు. మళ్ళీ కంటిన్యూ చేదురుగాని. మాకు షూటింగ్‌కి ఆలస్యమవుతుంది” అని దర్శకుడూ వాదులాడుకున్నారు. ఈ గొడవల్లో పీటల మీదనుంచి అసలు వాళ్ళు లేచిపోవటం, యాక్టర్లు కూచోడం జరిగిపోయింది.
“మీకేం డైలాగుల్లేవ్. ఆయన మంత్రాలు చెబుతూ వుంటారు. ఆయన ఎలా చెప్తే అలా చెయ్యండి. ఆయనే డైరెక్టరు ఈ షాటుకి” అన్నాడు డైరక్టరు. పురోహితుడిని మంత్రాలు చెప్పమన్నారు. మళ్ళీ చెప్పాలంటే దీనికి సంభావన ఎవరిస్తారంటాడు పురోహితుడు.
“మేమిస్తాం కానీండి” అన్నారు ప్రొడక్షన్ వాళ్ళు. “లైట్స్…” అని ఓ కేక వినిపించగా, పురోహితుడు మంత్రాలు మొదలు పెట్టాడు. “ఆగండి.. నేను చెప్తాను. ఇప్పుడు చెప్పండి” అన్నాడు డైరక్టరు. దీపాలు వెలుగుతూవుంటే, ఎక్కడెక్కడ వున్నవాళ్ళూ దగ్గరకొచ్చేసి పీటల పక్కన నించున్నారు. కొందరు పురోహితుడి చుట్టూ మూగిపోయి కెమెరా చూస్తున్నారు.
“నేను కనబణ్ణా ఏమిటి… తప్పుకోండి” అని పురోహితుడూ, “తప్పుకోండి” అని అసిస్టెంటు డైరక్టరూ అరుస్తున్నారు. వెనకాల వున్న జనం అంతా పీటల మీద కూచున్న నటుల మీద పడిపోతున్నారు. “తోసుకోకండయ్యా బాబూ. మేం నలిగిపోతాం” అని హీరో తండ్రి గోలపెట్టాడు.
“ఆవిడెవరు సార్… మీ పక్కన కూచున్నారు?” అని ఒకడు ఆ సందులోనే అడిగాడు.
“నా భార్య వేషం!”
“పేరు?”
“ఉండవయ్య బాబూ.. షాట్ తియ్యాల్లి.. సైలెన్స్” అని డైరెక్టరు అరిచాడు. “తియ్యండి… తియ్యండి.. రెడీ టేక్” అన్నాడు డైరెక్టరు. పురోహితుడు మంత్రాలు మొదలెట్టాడు. “స్టార్ట్” అన్నాడు డైరెక్టరు. చాయాగ్రాహకుడు కెమెరాలోంచి చూసి, “సర్ అందరూ కెమెరాలోకి చూస్తున్నారు సార్…
ఎలా తియ్యడం” అన్నాడు జాలిగా.
“ఎవరూ కెమెరా వేపు చూడకండి. పురోహితుడి వేపు చూడండి..” అన్నాడు డైరక్టరు.
“ఆడి పక్క చూస్తే మా ముఖమేటి తెలుస్తాది? అని ఓ యువకరత్నం గొణిగింది. మొత్తానికి షాట్ పూర్తయింది.
ఈలోగా, కెమెరామెన్ పెళ్ళిపందిరి, జనం, బాజాలూ అన్ని షాట్స్ తీశాడు. శుభముహూర్తానికి వేళయింది. నిజం పెళ్ళికూతురుని గంపలో తీసుకొచ్చాడు. “ఆగండి ఓసారి ఆ గంప ఇవ్వండి బాబూ… మా పెళ్ళి కూతుర్ని కూడా తీసుకోచ్చేస్తాం” అని అసిస్టెంటు డైరెక్టరు అడిగితే, ఆ గంప ఇవ్వకూడదన్నారు వధూవరులు ఇద్దరూ కూచున్నారు. మధ్యలో తెర పట్టారు. “ఈ షాటు మనం కూడా తియ్యాలి కదు సార్” అని సహాయ దర్శకుడు గుర్తు చేశాడు. “అక్కర్లేదు. ఇదే తీసుకుందాం. పెళ్ళ్లికొడుకు వెనక్కి తిరిగివున్నాడు. అవే తెల్ల బట్టలు. తెరవెనుక పెళ్ళి కూతురు కూచుంది. తెలీదు” అని కెమెరామాన్‌కి చెప్పి షాట్ తీయించాడు డైరక్టరు – ఆనందపడిపోతూ.
“తాళికట్టు శుభవేళా…” అని పాడినట్టు ఆ శుభవేళ వచ్చేసింది. అందరికీ అక్షింతలు ఇచ్చారు. “పెళ్ళి కొడుకు తాళి కట్టేయగానే మన షాటు తీసుకుందాం రెడీ. హీరో హీరోయిన్లు ఇక్కడ వున్నారా” అన్నాడు దర్శకుడు.
అంతలో అసిస్టెంటు, డైరెక్టరు చెవిలో గొణిగాడు. “సార్ మనవాళ్ళు మంగళ సూత్రాలు తేవడం మరిచిపోయారు!”
“ఆఁ” అని కోపంగా అని, మళ్ళీ సర్దుకుని “పర్వాలేదులే వాళ్ళ మంగళసూత్రాలు అడుగుదాం. మళ్ళీ ఇచ్చేద్దాం” అన్నాడు డైరెక్టరు “ఫ్లాష్” తట్టినందుకు ఆనందపడిపోతూ.
“డైరక్టోరియల్ టచ్ అంటారు ఇదేనా గురూ?” అని సహాయకుడు అడిగాడు. “ఇదే” అన్నాడు డైరెక్టరు. పెళ్ళ్లి పెద్ద్దగారిని కలిసి మంగళసూత్రాలు ఓసారి ఇమ్మన్నారు దర్శకుడు. “అదెలా ఇస్తాం! ముందు మీరు మీ హీరోయిన్ మెడలో కడితే, అది మా అమ్మాయికి పనికిరాదు. పెళ్ళికొడుకు కట్టిన తర్వాత ఆ ముడి విప్పకూడదు అన్నాడు పెళ్ళి పెద్ద. ఈ చిక్కుముడి ఎలా విప్పడమో డైరెక్టరుకి అర్థం కాలేదు. టోపీ తీసి తల గోక్కున్నాడు.
సన్నాయి మెళం తారాస్థాయిలో వుంది. “మాంగల్యం తంతునానేనా” అంటున్నారు పురోహితులు. పెళ్ళికొడుకు తాళి కడుతున్నాడు. “ఎందుకేనా మంచిది! ఇదే షాటు తియ్యి….” అని డైరక్టరు, షాటు తీయించాడు అందరూ అక్షింతలు చల్లారు. “మనవాళ్లంతా ఎందుకు చల్లారయ్యా ? మన షాటుకి అక్షింతలుండవు” అని అరిచాడు డైరెక్టరు.
“వాళ్ళని లెమ్మనండి. మావాళ్ళు పీటల మీద కూచుంటారు పురోహితుడుగారూ” అన్నాడు డైరెక్టరు. “అలా లేవకూడదంటాడు. ఇంకా చాలావుంది. చదివింపులున్నాయి” అంటాడు పురోహితుడు.
వధూవరులు తలంబ్రాలు పోసుకుంటుంటే, అదీ షూట్‌చేశారు-వాళ్ళ భాషలో “సేఫ్టీ”కి. కెమెరామాన్ హీరో హీరోయిన్ల ముఖాలు షాట్‌లో తెలియాలి గనక, తాళికట్టడం కావాలంటాడు. క్లోజప్స్  తియ్యాలంటాడు.  తాళి లేదు! ఎవర్ని విప్పి ఇవ్వమంటే ఎవరిస్తారు?- అని ఘర్షణ. సప్తపది అవీ వున్నాయి, ఆ లైట్లూ గట్రా తీసి దూరం పెట్టమంటున్నారు పెళ్ళ్లివారు. డైరక్టరుకి విసుగొచ్చేసింది.. “చిన్న పెళ్ళిమంటపం సెట్టు వేసుకుని మద్రాసులో తాళికట్టేది తీసుకుందాం” అన్నాడూ. “తాళి కట్టిన తర్వాత పెద్ద సీనుంది. దానికి జనం వుండాలి. పెళ్ళి పందిరి కంటిన్యుటీ అవుతుందా? అంటున్నారు కెమెరామాన్, అసిస్టెంటూ. “చూదాంలెండయ్యా – సీను మార్చుదాం. ఘర్షణ సీను శోభనంలో పెట్టుకుందాం ప్రస్తుతానికి పేకప్ చెయ్యండి” అన్నాడు దర్శక నిర్మాత – విసిగిపోయి.
ఆ విధంగా “రసాభాసోపాఖ్యానం” ముగిసింది. “పెళ్ళీ సరిగా జరగలేదు, షూటింగూ సరిగ్గా జరగలేదు” అనుకున్నారు ఉభయ పార్టీలవారూ.
Jyothivalaboju
Chief Editor and Content Head
కొన్ని అనివార్య కారణాలవల్ల మాలిక పత్రిక ఏప్రిల్ సంచిక విడుదల చేయలేకపోయాం. అలాగే మాలిక పదచంద్రికకు సంబంధించిన బహుమతులను కూడా చాలా త్వరలో పంపడం జరుగుతుంది.   మే నెల సంచిక  ఎప్పట్లాగే  మరిన్ని హంగులతో, మీకు నచ్చిన కధలు, సమీక్షలు,వ్యాసాలు,  సీరియల్స్ తో మీ ముందుకు వచ్చింది..
మీ రచనలను పంపవలసిన చిరునామా: editor@maalika.org
ఈ మే 2014 సంచికలోని విశేషాలు..
 1. ఉదారవాదం vs తత్వవాదం
2. మాలిక పదచంద్రిక మే 2014
3. తుమ్మెద పద్యములు
4. అనగనగా బ్నిం కధలు – 9
5. అండమాన్ డైరీ – 4
6. మౌనరాగం – 6
7. మాయానగరం – 3
8. అలా మొదలైంది..గౌసిప్స్
9. తిలక్ జ్ఞాపకాలు-అనుభవాలు – 3
10. మిధ్య, చరిత్రల మేళవింపు (The Hindus)
11. భార్యాభర్తలు – 2 (వెండితెర నవల)
12. హ్యూమరధం – 4
13. అలరించిన అక్షర సయ్యాట ఆకుపాట 
14. మరువలేని ఆత్మీయతా మూలధనం “అమ్మ”
15. యమతీర్ధ విశిష్టత
 
 
వెండీ డానిగర్ పుస్తకం పై సురేశ్ కొలిచాల ఈమాట.కామ్‍లో వ్రాసిన వ్యాసం పై విమర్శ
ముందుమాట
||శ్రద్ధావాననసూయశ్చ శృణుయోదపి యో నరః….
కచ్చిదజ్ఞాన సమ్మోహః ప్రనష్టస్తే ధనంజయ||
పై పేర్కొన్న రెండు వాక్యాలు భగవద్గీతలోనివి. ఆ రెంటినీ పలికింది కృష్ణుడే. మొదటి వాక్యం వినగోరేవారి (శ్రోతల) యొక్క లక్షణాలను పేర్కొంటే రెండవది విన్న తరువాత ఏది ఉంటుంది, ఏది పోతుందని చెబుతున్నాయి.
వినగోరేవారికి శ్రద్ధ, అనసూయత్వం (అసూయ లేకపోవడం) అన్న గుణాలతో బాటు మిగతా అన్ని సద్గుణాలూ ఉండాలి (అనసూయశ్చ లోని చ కారం ఇతర సద్గుణాల్ని నొక్కి చెబుతోంది.). అలా సల్లక్షణాలతో కూడిన శ్రోతకు మంచి విషయాలను ఉపదేశిస్తే వారిలో అజ్ఞానం, సమ్మోహం పూర్తిగా నశిస్తాయి. ఇవి కేవలం వినేవారికే ఉండాలనుకుంటే పొరబాటే అవుతుంది. చెప్పేవారిలో ఈ లక్షణాలు ఇంకా ఎక్కువగా ఉండాలి. లేకపోతే ఆ చెప్పేదంతా “కేకీక కేకికి కాక కాకికా” అన్న చందంగా ఉండిపోతుంది.
ఈ ’కృష్ణ సిద్ధాంతా’న్ని రచయితలు – పాఠకులకు కూడా అన్వయించుకోవచ్చునన్న అభిప్రాయంతో శీర్షికలోని రెండవ భాగంలో ఉదహరించిన రచయితలు (వెండీ డానిగర్, సురేశ్ కొలిచాల), వారి రచనలను పరిశీలించడమే ప్రస్తుత వ్యాసం యొక్క ఉద్దేశ్యం.
భారతదేశం – తాత్వికత
చరిత్ర కళ్ళు తెరచినప్పటి నుండి భారతదేశం తాత్వికతకు చిరునామాగా నిలబడింది. ఈ దేశంలో అనేక ఇతరమైన ప్రాపంచిక విషయాలు ఎన్ని వచ్చినా, పోయినా తాత్వికత మాత్రం ధృవనక్షత్రంలా అలా వెలుగుతూనే ఉంది. స్థిర సత్యాలను పేర్కొనే వేదాలు, స్థిర సత్యాల అస్తి-నాస్తి ప్రహేళికలపై ప్రశ్నల్ని సంధించి సమాధానాలను అందించిన ఉపనిషత్తులు, ఆయా సత్యాల పరిణామ దశల్ని అనేకానేక పాత్రల ద్వారా పరిచయం చేయించే పురాణాలు, ఆయా పురాణాలలోని పాత్రల ఔచిత్య-అనౌచిత్యాలపై పుంఖానుపుంఖాలుగా వెలువడిన స్వతంత్ర్య గ్రంథాలు – ఇలా భారతీయత యొక్క అసలు పరిచయం తత్వశాస్త్రంలోనే దొరుకుతుంది.
ఏనాడు ’రచన’ అన్నది మొదలైందో అనాటి నుండి నేటి వరకూ అతి ఎక్కువ ప్రచారాన్ని పొందినవి సనాతన ధర్మంలోని అంశాల ఆధారంగా వ్రాసిన రచనలే. ఆనాటి రఘువంశం నుండి రామాయణ కల్పవృక్షం మీదుగా నిన్న మొన్నటి భైరప్ప వ్రాసిన ’పర్వ’ వరకూ వచ్చిన రచనలు, వాటి పై పాఠక లోకం  వెలిబుచ్చిన అనుకూల-వ్యతిరేక-తటస్థ చర్చలు/అభిప్రాయాలు/స్పందనలే ఇందుకు ఉదాహరణలు.
రచనలు – అనుకూల, ప్రతికూలతలు
రెండు గట్ల మధ్య ఒద్దికగా పారే నదిని పెద్దగా పట్టించుకోరు. కాని హటాత్తుగా హోరెత్తి, ఊర్లోకి చొచ్చుకువస్తే ఎక్కడలేని అల్లకల్లోలం. అప్పుడే అందరూ నది గురించి మాట్లాడుకుంటారు. ఆవిధంగా ప్రాచీన పరంపరకు అనుగుణంగా వ్రాయబడ్డ పుస్తకాల కంటే అవ్వాటికి వ్యతిరేకంగానో లేక ప్రత్యామ్నాయంగానో ఓ రచన వస్తే…అది ఊళ్ళోకి ఉరికొచ్చిన నదిలా బెంబేలెత్తిస్తుంది. స్వచ్ఛంగా ఉన్న ఇళ్ళు బురదతో కుళ్ళినట్టు ఒకానొక ఒరవడికి అలవాటైన ప్రాణాలు అనుకోని దాడికి ఒక్కసారిగా గిమగిమలాడతాయి.
ప్రస్తుతం వెండీ డానిగర్ అనబడే ఓ పాశ్చాత్య మేధావి, బహుపుస్తక రచయిత్రి “The HIndus: An Alternative History” అనే పుస్తకాన్ని వ్రాసింది. అది గట్టు మరచి ఊళ్ళోకొచ్చిన నదిలా మారింది. దాంతో సదరు వరద మంచిదా? కాదా? అన్న చర్చలు ఎన్నో జరిగాయి, జరుగుతున్నాయి కూడా. అటువంటి అనేకానేక చర్చల్లో నేను చదివినది సురేశ్ కొలిచాల గారు ఈమాట.కామ్ లో వ్రాసిన హిందూమత చరిత్రలో ప్రత్యమ్నాయ కథనాలకు ఆస్కారం లేదా? అన్న వ్యాసం.
పై వ్యాసంలో రచయిత గారు ఎన్నెన్నో విషయాల్ని ఉటంకించారు. మరికొన్ని సూచనలు, సలహాలను పొందుపరిచారు. అంతేగాక కొన్ని ధార్మిక గ్రంథాలలోని శ్లోకాలకు వ్యాఖ్యానాలు చేసారు. చివరగా కొన్ని సిద్ధంతాలనూ చేసారు. వెండీ డానిగర్ వ్యక్తిగత విశేషాలను సయితం పేర్కొన్నారు. అలానే, ఆమె పుస్తకాన్ని ప్రచురించిన పెంగ్విన్ ఇండియాపై వ్యాజం నడిపిన దీనానాథ్ బాత్రా గురించి కూడా వివరించారు. ఇలా సాగిన సురేశ్ కొలిచాల గారి వ్యాసంలోని వ్యాసార్థాన్ని (వ్యాసము + అర్థము) నా మాటల్లో తర్జుమా జేస్తే –
“రచయితగారు తమ పిల్లలకు భారత, భాగవత, రామాయణ కథలనే వారికి తోచిన విధంగా చెబుతుంటారు. వారు చెబుతున్న అల్లిబిల్లి కథలు వింటూ పిల్లలు ఊఁ కొడుతూ నిద్రపోతారు. ఆవిధంగా వారు భారతీయతను, తత్వశాస్త్రాన్ని గౌరవిస్తుంటారు. వాటి ఘనతను గుర్తు చేసుకుంటూంటారు. వారి దృష్టిలో హిందువు ఎవరంటే భారత, భాగవత, రామాయణాలు మొదలైన [అల్లిబిల్లి] కథలను తరతరాలుగా చెప్పుకొచ్చేవారు. రచయితగారు నాలుగేళ్ళ క్రితమే, యాభై ఏళ్ళుగా ఇండాలజీలో పరిశోధనల్ని చేస్తున్న వెండీ డానిగర్ అనే మేధావి వ్రాసిన The Hindus : An Alternative History అనే పుస్తకాన్ని చదివారు. చదివాక ఆమెతో పూర్తిగా ఏకీభవించలేదు. ఆమె విశ్లేషణలపై అభ్యంతరాలను తనలోనే లేవనెత్తుకున్నారు. ఆమె ఇచ్చిన సమాచారంలో కొన్ని కొన్ని పొరబాట్లను కనిపెట్టారు. హిందూ మతంలోని కొన్ని ముఖ్యాంశాల్ని స్పృశించకుండా వదిలేయడం ద్వారా ఆమె పుస్తకం అసమగ్రమని కూడా గ్రహించారు.
ఇన్ని నకారాత్మకాలు (negatives) ఉన్నా సురేశ్ గారికి వెండీలోను, ఆమె పుస్తకంలోనూ హిందువులను అవమానపరిచే అంశాలు గాని, హిందూ మతాన్ని పనిగట్టుకొని కించపరిచే ఉద్దేశం గాని ఏ కోశానా కనిపించలేదు. అంతేగాక, రచయిత గారికి వెండీలో ఒక పరిశోధకురాలు తాను ఎన్నుకున్న అంశంపై అన్నీ దృక్కోణాలను విశ్లేషించడానికి, అన్నీ ప్రత్యామ్నాయ కథనాలను వీలైనంతగా చర్చించడానికి పడే తాపత్రయమే కనబడింది. ప్రతి అంశంపై ఇప్పటిదాకా మనకు తెలిసిన సమాచారం అసమగ్రమేనని ఇంకా ఎన్నో పరిశోధనలకు ఆస్కారం ఉందని అడుగడుగునా చెప్పుకునే సత్య శోధనా తత్పరతే కనిపించింది. విదేశీ వనితగా తాను చేసే విశ్లేషణల్లో తనకు తెలియకుండానే ‘పాశ్చాత్య పక్షపాతం’ (western bias) చొరబడే ప్రమాదం ఉందని ఒప్పుకునే నిజాయితీ కనబడింది.”
ఇలా అభ్యంతరాలు-తాపత్రయాలు, పొరబాట్లు-సత్యశోధనా తత్పరత, అసమగ్రత-ఆస్కారాల నడుమన సురేశ్ గారు కొన్ని మౌలికాంశాల్ని స్పృశించారు. అందులో ప్రధానమైనవి:
పై విషయాలనన్నింటినీ విశ్లేషించిన రచయిత గారు చివరగా “హిందుత్వవాదం వల్లే హిందూమతానికి అత్యంతప్రమాదం” అన్న తీర్మానంతో “భారతీయ సంస్కృతిని రక్షిస్తున్నాం అని రొమ్ములు విరుచుకుంటున్న వారిచేతిలోనే మన సంస్కృతికి బమియన్ బుద్ధుల విగ్రహాలకు పట్టిన గతి పట్టకుండా చూసుకోవాల్సిన తక్షణావసరం మనందరిదీ కూడా.” అంటూ వ్యాసాన్ని ముగిస్తారు.
సురేశ్ గారి వ్యాసం – ఒక పరిశీలన
ఈ క్రిందన చదవబోయే పరిశీలనలో పై పేర్కొన్న అన్ని విషయాలకు సంబంధించిన చర్చ జరుపలేదు. స్థలాభావం, విస్తార బాహుళ్యం వల్ల కొన్ని ప్రధానమైన విషయాలను మాత్రమే పేర్కొనడం జరిగింది. ప్రతి విషయానికి ఒక శీర్షిక నిచ్చి, ఆ క్రింద వివరాలను పొందుపర్చడమైంది.
సనాతన ధర్మం – అనుకూల, ప్రతికూల రచనలు – కొన్ని ఉదాహరణలు
శా.        వ్రాయంగూడని యాజి పత్రికలు చేరన్వెంటనే నాయభి
ప్రాయంబిచ్చితి యాజి దాని దురభిప్రాయంబుతో ఖండనన్
జేయంగా నిరసించినాడనుట పైజేర్చెన్ స్వపుస్తకంబుతో
దాయాజ్యాఖు(డు కొన్ని కొత్తలనుబంధంబంచుబేర్వెట్టుచున్.
అని చెబుతూ
క.         అనుబంధ ప్రతిబంధం | బొనరించెద బ్రహ్మబంధులులికిపడంగన్
మన బంధులైన ప్రాచీ | న నిబంధనకర్తలకు ఘనప్రథ నిలువన్.
 
అని భీషణ ప్రతిజ్ఞ కూడా చేసాడు. అక్కడితో ఆగక…
క.         విరసత సదభిప్రాయము | దురభిప్రాయమనుకొంచు దురభిప్రాయాం
తరుడై చేసిన ఖండన | దురభిప్రాయంబె గాక తోచునె పెరగాన్
 
అని సదభిప్రాయ – దురభిప్రాయ వర్గీకరణను కూడా చేసేసాడు.
ఈ పుస్తకారంభం ఇలా ఉంటుంది….
“శ్రీమత్పరమహంస పరివ్రాజకత్వాద్యనేకగుణగణా లంకృతులును శ్రీమదుత్తరాది మఠ మఠాధీశులునగు శ్రీ సత్యధ్యాన తీర్థపూజ్యపాదుల వారీ పురమునకు (ఆదవానికి)…దిగ్విజయము చేసినారు. యథావిధిగ నశేషాస్తిక సంఘమునకు ప్రతిదినము సాయంకాలము ధర్మోపదేశమును చేయుచుండిరి. ఈ కాలమున ఈయూరి అద్వైతప్రబోధక సంఘమువారు శ్రీవారి ధర్మోపదేశమును విని సహింపనేరక అద్వైత ప్రాశస్త్యమును గురించి పండితులు ఉపన్యసింతురని ఆహ్వాన పత్రికను పంచిబెట్టిరి.”
పై పుస్తకాలను, సదరు రచయితలను ఉదహరించడానికి కారణం సురేశ్ గారు ప్రప్రథమంగా ప్రస్తావించిన “వాక్ స్వాతంత్ర్యం”.
పై పుస్తకాల్ని పరిశీలిస్తే ఓ వంద సంవత్సరాల క్రితం కూడా భారతీయ తత్వవేత్తలు తమలో తాము ఖండన-మండనాదుల్ని చేసుకునేవారని, వాటిలో భాగంగా పుస్తకాల్ని ముద్రించి మరీ స్పర్ధించేవారని స్పష్టమవుతోంది.
ఈ వాదప్రతివాదాలన్నీ వేద, ఉపనిషత్తు, పురాణ, ప్రాచీన గ్రంథాలలోని శ్లోకాల సరిహద్దుల్లోనో లేక ఉత్తర ప్రత్యుత్తరాల్లానో, పోటీ సభల నిర్వహణలతోనో సాగాయన్నది తేటతెల్లమవుతోంది. అంతేగాక పై పేర్కొన్న పుస్తకాల్లో ప్రతివాదుల కుచితమైన గౌరవాన్ని ఇస్తూనే ఖండన-మండనాదుల్ని జరిపారన్నది విస్పష్టం. అంతేగాక, పూర్వపక్షాన్ని మసిపూసి మారేడుకాయ చేయకుండా యథాతథంగా ఉదహరిస్తూ తమ తమ వాదనల్ని ప్రతిపాదించిన వైనం ఈనాటి ఊగుడు మాటల విమర్శకులకు ఆదర్శవంతమైనదిగా చెప్పక తప్పదు.
పై పేర్కొన్న రచయితల్లోకెల్లా “యాజీవదత్యేవమశుద్ధరూపం’ అంటూ ప్రతివాది పట్ల దుందుడుకుగా వ్యవహరించిన ’దుర్వాదిగజాంకుశ’ గ్రంథకర్త మల్లంపల్లి మల్లికార్జున శాస్త్రి సైతం శ్రుతి, స్మృతి శ్లోకపంక్తుల్ని పేర్కొంటూ పద్యాలను చాలా ఒడుపుగా నడిపించారు. ఈ క్రింది పద్యం చూడండి…
శ్రుతి.   “అశ్మానమాఖణం ప్రపదే”
తే.గీ.     ఖననమగుదన్క శైలలింగమును దాల్తు
ననెడి వాక్యము పై శ్రుతుల్వినుచు ఖనన
కృత్యమునకు శివలింగియే మరొకడు
కాడు విషయుండటంచు నిష్కర్షజేసె
 
ఇలా మనకు సమీపమైన గతంలో అంటే స్వాతంత్ర్యానికి పూర్వం, ఆ తర్వాత కూడా మతపరమైన చర్చలు, గొడవలు, వాదాలు, ఖండనలు ఇలా పుస్తకాల రూపంలో సాగేవని తెలుస్తోంది. దీన్నిబట్టి హిందూ రాజుల కాలంలోను, బ్రిటీషు రాజ్యంలోను, నేటి స్వపరిపాలనలో సైతం ’వాక్‍స్వాతంత్ర్యం’ మెండుగా ఉండేదని, ఉంటోందని అర్థమవుతోంది.
ఈ మెండుదనం హైందవుల అంతర్యుద్ధాల్లోనే గాక బైటి నుండి జరిగే దాడులకు కూడా వర్తిస్తోంది. తమలో తామే పరస్పర దాడులకు అలవాటు పడ్డ జీవులపై బయటి నుండి జరిగే దాడి కొత్తగా ప్రభావాన్ని చూపకపోవచ్చు. ఐతే ఇటీవలి కాలంలో తలెత్తినట్టుగా కనబడుతున్న “హిందూత్వ వాదం” ఎక్కడ, ఎప్పుడు, ఎలా అస్తిత్వంలోకి వచ్చిందన్న విషయాన్ని (విడిగా) కూలంకషంగా చర్చించవచ్చు.
ఈ భాగానికి ముక్తాయింపుగా మరొక రచనను ఉదహరించదలిచాను. అది 1914లో వచ్చిన  ’దానవ వధ అను ప్రహ్లాదహిరణ్యకశిపము’ అనే పద్య నాటకం. వ్రాసినవారు ’వుమ్రే అలిషా కవి’ (ఉమర్ ఆలీ షా 1884-1945AD). దీని ప్రారంభ పద్యం మిలా ఉంది:
క.         కరుణామయు( డగుపరమే
శ్వరు(డు, మహమ్మద్ రసూల్ ప్రవక్తయు స్థిరుల
చరసెద, నాఖైలలిగురు
వరుని స్తుతించెదను భక్తవత్సలు( డనుచున్
 
హిందూ మతగ్రంథమైన భాగవతంలోని ’ప్రహ్లాద చరిత్ర’ను వ్రాస్తూ ఓ పారశీక ముస్లిము నాందీ పద్యంగా తన మతానికి చెందిన దేవుణ్ణి, గురువుల్ని స్మరించుకున్నందుకు ఆ కాలంలో ఎవరూ అభ్యంతరం చెప్పలేదని వినికిడి. ఇప్పుడు నాబోటి వానికి కూడా ఎలాంటి అభ్యంతరమూ లేదు! బహుశా ఇటువంటివి ఇతర భాషల్లోను, ఇతర ప్రాంతాల్లోనూ ఆయా కాలాల్లో జరిగివుండివుండవచ్చు (ఉదా: సంత శిశునాళ షరీఫ –19వ శతాబ్దంలో కన్నడంలో తత్వపదాలు వ్రాసిన తొలి ముస్లిమ్).
చెప్పొచ్చేదేమిటంటే, ఉదారవాదులు కోరే విధంగా ప్రాచీన, అర్వాచీన స్పందనలన్నీ పుస్తకాలు/పత్రికా వ్యాసాలు/కరపత్రాల రూపాల్లోనే వచ్చాయన్నది నిస్సందేహం.
సురేశ్ గారు ఉదహరించిన దేశీయమైన (రంగీలా రసూల్ మొ.) పుస్తక నిషేధాలు, హత్యలు, బెదిరింపులు ఇతరత్రాలన్నీ మతపరమైన స్పందనల్లోని భాగమే ఐనా కొన్ని కారణాంతరాల చేత అవే ప్రముఖమైన ఘటనలుగా చలామణిలోకి వచ్చివుంటాయి. వీటితో బాటే పైన ఉదహరింపబడ్డ పుస్తకాలను కూడా పరిగణలోనికి తీసుకుంటే భారతదేశంలో ఆయా కాలాల్లో, అనేక ప్రాంతాల్లో వచ్చిన మత సంబంధమైన ప్రతిస్పందనల్ని 360 డిగ్రీల దృక్కోణంలో పూర్తిగా చూడ వీలు కలుగుతుంది. ఇలా చేయకుండా, వెలుగులోకి వ(తె) చ్చిన కొన్ని ఘటనల్నే సిసలైన చరిత్రగా భావించడం, ఆవిధంగా హిందువుల నాడిని పట్టడానికి ప్రయత్నించడం అసమగ్రం, అసమంజసం!
కోర్టులు, వ్యాజాలు
ఈ సందర్భంలో సాహిత్య-విద్యా రంగాలతో గాక రాజకీయాల్తో ముడిపడినదైనా ద్రోణంరాజు సత్యనారాయణ vs. ఎన్.టి. రామారావు వ్యాజాన్ని ఉదహరించదలిచాను. ద్రోణంరాజు గారు వందకు పైగా చేసిన ఆరోపణల్లో చాలావరకు నిరాధారమని తేలినా కొన్నింటిలో మాత్రం ఋజువులు ఉండినట్టుగా కోర్ట్ భావించడంతో ఆ వ్యాజం స్వీకరించబడింది. అదేవిధంగానే బాత్రా చేసిన ఆరోపణలు సురేశ్ గారికి పిదపబుద్ధిగా తోచినా ఎంతోకొంత సరుకు లేనిదే కోర్ట్ విచారణకు స్వీకరించివుండదు, ప్రతివాదులకు నోటీసుల్ని పంపకుండా ఉండివుండదు.
దీనానాథ్ బాత్రా కోర్ట్ మెట్లెక్కితే అది అతని వ్యక్తిగతమే గానీ సమస్త భారతీయుల మనోభిప్రాయం మాత్రం కాలేదు. సమస్త హిందువులూ ఆ వ్యాజానికి జేజేలు కొట్టినట్టు దాఖలాలు లేవు. కనుక భారతదేశం భ్రష్టుపట్టిపోతోందని సురేశ్ గారు బాధపడవలసిన అవసరం లేదు. ఒకవేళ బాధ అవసరమైతే హార్వర్డ్ యూనివర్సిటీలో ప్రొ. సుబ్రహ్మణ్య స్వామికి జరిగిన అవమానం పట్ల కూడా వ్యక్తమవ్వాలి.
ఇక పెంగ్విన్ ఇండియా వారు పుస్తకాన్ని భారతదేశం నుండి ఉపసంహరించడంపై వ్యాఖ్యానించాలంటే అదొక వ్యాపార తంత్రం. పుస్తక ముద్రణా వ్యాపారంలో ఓ పుస్తకాన్ని అమ్మితే ఎంత లాభం, ఎంత నష్టమన్న లెక్కలకు ప్రాధాన్యత ఉన్నట్టే కోర్టుకెక్కిన పుస్తకాన్ని వెనక్కి తీసుకోవడానికీ ఉంటుంది. సదరు వ్యాపారంలో సురేశ్ గారి భావాలకు, నాబోటి వారి భావాలకు తావు లేదు. వ్యాపారం శుద్ధ లౌకికం. ఫక్తు వ్యాపార నిర్ణయాలపై మేధావులు కృంగిపోవడాలు, నొచ్చుకోవడాలు చేయడం మొదలుబెడితే ఎలా?
భాష – భావం – స్వేచ్ఛ
“భాషా వ్యక్తార్థ వాచా” –మానవుల పరస్పర వ్యవహారాల్లో ఉపయోగపడే సాధనం భాష. అంతేగాదు, ఒక వ్యక్తి లక్షణాల్ని, స్వరూపాన్నీ కూడా భాష తెలియజేస్తుంది. ’మాట’గా మారి ఇతరులకు చేరుతుంది గనుక ఆ భాషలో మన లక్షణం, స్వరూపం వికృతాలు కాకుండా జాగ్రత్తపడాలి. ఇందుకోసమే తెలుగు వారు కూడా “మాట ఘనం మానిక పిచ్చ” అన్న సామెతను పుట్టించారు. కన్నడిగులు సైతం ’మాతే ముత్తు – మాతే మృత్యు’ (మాటే ముత్యం – మాటే మృత్యువు) అని చెప్పుకొచ్చారు. కారకమైనా, మారకమైనా మాట మీదే ఆధారపడివుంటుంది గనుక మాటను పలకాలన్నా, వ్రాయాలన్నా జాగ్రత్తగా ఉండక తప్పదు.
నిర్విరామ స్వేచ్ఛ అన్నది జీవితంలో ఎన్నడూ, ఎప్పుడూ లేదు, ఉండదు, రాబోదు కూడా. అడుగు తీసి అడుగు వేస్తే ఏదో ఒక భౌతిక, శారీరక, మానసిక పరిధులు మనల్ని నియంత్రిస్తుంటాయి. బ్రతుకు మీద ఆశ వున్న వాడు ’ప్రమాదకరం’ అన్న సూచికను అతిక్రమించడు. ఆ సూచిక తన స్వేచ్ఛను నియంత్రిస్తున్న నియంత అని భావించడు. కనుక హద్దుల్లో ఉండడమే సర్వధా శ్రేయస్కరం. మన మనుగడకు మూలాధారమైన మాటలను హద్దుల్లో నిర్బంధించుకోవడం అత్యావశ్యకం.
“ఊరుకు కరణము – భాషకు వ్యాకరణము శత్రువు”లంటూ దేవరకొండ బాలగంగాధర తిలక్ తన ఒకానొక కథలో చమత్కరించాడు. అది చమత్కారమే గానీ విశ్వజనీన సత్యం కాదు. కర్త, కర్మ, క్రియలు లేని భాషలో సౌందర్యముండదు. ’రాముడు వచ్చినది’, ’సీత పోయినాడు’ వంటివి విచిత్ర ప్రయోగాలు కాగలవే గానీ విద్వజ్జన సమ్మోదం కాలేవు. విణ్ణానాన్ని పంచలేవు, పెంచబోవు. పైగా చెప్పదల్చుకొన్న భావాలను తేలిపోయేట్టుగా చేయగలవు. కనుక భాషాప్రయోగాలలో జాగ్రత్త లవసరం.
భావవ్యక్తీకరణకు – భాషకు అత్యంత నికట సంబంధమున్నది గనుక భావ రూపంలో ప్రసరించే విచారధార పై కూడా సంయమన మవసరం.
తెలుగునాట తొలి నవలా రచయిత, నాటకకర్త, చరిత్రకారుడు, ప్రహసన రచయిత ఐన కందుకూరి వీరేశలింగం గారు ’సరస్వతీ నారద విలాపం’ అన్న పేరుతో ఓ ఖండకావ్యం వ్రాసారు. అందులో వారి కాలం నాటి కవులు రసహీనమైన, కేవల అలంకరణప్రాయాలైన రచనలు చేస్తూ కవిత్వాన్ని (తద్వారా భాషను) క్షోభపెట్టారని ఆక్షేపించారు. ఉదాహరణకు ఈ పద్యం చూడండి:
“దయమాలి తుదముట్ట తలకట్లు నిగిడించు
ధీరుడై నన్ను బాధించు నొకడు
పాదంబులోపల పాదంబు లిమిడించి
వీరుడై నన్ను నొప్పించు నొకడు
ప్రాసంబుపై పెక్కు ప్రాసంబు లడరించి
పోటు బంటయి నన్ను పొడుచు నొకడు
బెండు పల్కులు గూర్చి నిండైన నగలంచు
దిట్టయై చెవుల వేధించు నొకడు
 
ఖడ్గ చక్రాది రూపముల్ గానిపించి
వర్ణముల్ మార్చి నను చిక్కుపరుచు నొకడు
కుమతు లొడలెల్ల విరిచి ప్రాణములు తీయ
ఒడలి పస లేక శుష్కించి యున్నదాన”
(డా. సి. నారాయణ రెడ్డి గారి ఆధునికాంధ్ర కవిత్వం (భావకవిత్వ యుగమ్ వరకు) నుండి ఉదాహృతం)
 
1887లో రచింపబడ్డ ఈ కావ్యంలోనే ఆనాటి భాషా ఘోష ఇలావుంటే నూరు సంవత్సరాల ఇవతలకు ఆ ఘోష ఇంకెంత వికృతంగా తయారయిందో మనమే సాక్షులం. అలా మాతృభాషకే విఘాతం కలుగుతున్న రోజుల్లో సంస్కృతం లాంటి సంక్లిష్ట భాషను వెండీ లాంటి ఒక పరకీయ వ్యక్తి సంపూర్ణ సాధికారతను సాధించినట్టుగా చెప్పుకోవడం, ప్రచురణకర్తలు ఆమెను హిందూయిజంపై ప్రపంచంలోనే అగ్రగ్రామి మేధావిగా పొగడ్డం, సురేశ్ కొలిచాల గారు దాన్ని సమర్ధించడం నా వరకూ ఓ వింతే. కారణజన్ములైన ఆచార్య త్రయం కూడా తమని తాము అగ్రస్థాయి మేధావులుగా ప్రకటించుకోలేదు మరి వెండీమ తల్లి world’s foremost scholar on Hinduism ఎలాగైంది చెప్మా?
 
గుంటూరుకు చెందిన తెలుగు అధ్యాపకులు పిల్లలమర్రి వేంకట హనుమంత రావు గారు 1956లో ప్రకటించిన “ఇష్టాగోష్ఠి” అనే తమ వ్యాస సంకలనంలోని “సంస్కృతము – భారతీయత” వ్యాసంలో…
“నీ దగ్గర విదేశీ సంస్కృతి ఉండవచ్చు కాని విదేశీయులు నీవద్దకు వచ్చినపుడు నీవు చూపగలిగే నీస్వంత ప్రతిభయేది? భారతీయతగదా! నేను అన్నిటినీ గ్రహిస్తాను. కాని నా భారతీయ సంస్కృతిని మాత్రం మరువను. విదేశీయులు నీదేశం వచ్చి నేర్చుకోదలిస్తే నీవు నేర్పగలిగేది మళ్ళీ విదేశీ సంస్కృతిగదా! అది అతనికి ఉన్నదే! భారతీయుల్లోని మహత్వాన్ని పొందుదామని వచ్చిన విదేశీయునికి, ఈ సంస్కృత జ్ఞానం, భారతీయ వైశిష్ట్యం లేకపోతే నీ వందించగలిగేది పూజ్యం. విదేశీయులు నీవద్ద నేర్వవలెనన్న నీవు భారతీయుడవై యుండాలి. నీ పూర్వులు ఎంతటి మహత్కార్యాన్ని సాధించారో తరచి చూడాలంటే సంస్కృతం అవసరం. ఇప్పటి విద్యాభ్యాసం వల్ల మనం ఆంగ్ల మనస్తత్వంతో అలమటిస్తున్నాం. ముందుతరాల వారైనా మేం భారతీయులం, మా భారతీయ విజ్ఞాన భాండాగారం అనంతమైంది అని మహోన్నత శృంగాలపై నుంచి మహనీయంగా ప్రవచింప గలగాలంటే వారికి సంస్కృత భాషా పరిజ్ఞానం అత్యవసరం. “
1956లో పిల్లలమర్రిగారు పేర్కొన్న “ముందు తరాల”లో 1972లో పుట్టిన నేనున్నాను. నాతో బాటే పుట్టినవారు గాక ఆ తర్వాత పుట్టిన వారందరూ ఉన్నారు. కాని ఇందరిలో ఎందరు సంస్కృతాన్ని కనీసంగానైనా నేర్చుకున్నారన్నది చర్చనీయాంశమే! అంతేకాదు, ఓ యూదు రచయిత్రి తెలుసుకున్నంత సంస్కృతమైనా నేర్చుకున్నామా లేదా అన్నది ఓ ప్రహేళికే!
1975 ఏప్రిల్ లో ఆంధ్ర సాహిత్య అకాడెమీ వారు ప్రపంచ తెలుగు మహాసభల సందర్భంగా ప్రచురించిన “ఆధునికాంధ్ర కవిత్వం (భావకవిత్వ యుగంవరకు)” అన్న పుస్తకంలో డా. సి. నారాయణ రెడ్డిగారు ఇలా వ్రాస్తారు:
          “భౌతిక జగత్తులో ఎన్నెన్ని చిత్రమైన మార్పులు వచ్చినా, మానవునిలోని మౌలిక మనః ప్రవృత్తుల్లో చెప్పుకోదగ్గ పరివర్తనం రాలేదు. రాగద్వేషాలు, పాపపుణ్యాలు, అధికార వాంఛ, కీర్తికాంక్ష, ప్రకృతి ప్రీతి, దైవభీతి  సగటు మానవుణ్ణి పెనవేసుకునే ఉన్నాయి. ఇవి ఉన్నన్నినాళ్ళు కవిత్వం ఉంటుంది.” (అవతారిక నుండి గ్రహించింది)
పై మాటల్లో ఎంతో సత్యమున్నది. వేదోపనిషత్పురాణేతిహాసాలతో సహా ప్రాచీన సంస్కృత సాహిత్యాన్ని కావ్యాలని పరిగణించి చూస్తే అవి శాశ్వతంగా నిలబడేవుంటాయి. ఎందుకంటే అవన్నీ కూడా మానవ హృదయ స్థాయీ భావాలను లోగొని వ్రాయబడినవే. అదే సమయంలో మానవ మేధస్సు యొక్క గ్రహణశక్తికి అందని అతీత విషయాలను కూడా చెప్పగలిగే సామర్థ్యముండబట్టి వేదాలు ’అపౌరుషేయా”లుగా, ’నిత్యా’లుగా పిలువబడ్డాయి. మిగిలినవి ’నిత్యానిత్యాలు’గా చెప్పబడ్డాయి.
ఈ వ్యాసపు ’ముందుమాట’లో పేర్కొన్నట్టు మతగ్రంథాల ఆధారంగా వ్రాయబడ్డ పుస్తకాలే చరిత్రలో అత్యధికంగా అమ్ముడుపోయాయి. ప్రస్తుత చర్చావిషయమైన వెండీ పుస్తకం నవీన ఉదాహరణ. వెండీ లాంటి పాశ్చాత్య భావజాలకుల్ని ఆకర్షించి, అవ్వారి చేత కూడా పుస్తకాల్ని వ్రాయిస్తున్నాయంటే అది భారత ప్రాచీన తత్వ రచనల్లో ఉండే నిత్యత్వం, నూతనత్వమే గాక ఎప్పటికప్పుడు ఏదోక కొత్త విషయాన్ని తెలియజేస్తున్నట్టుండే పద-వాక్య ప్రయోగాలే కారణం. ఆ గ్రంథాలు మహితాత్ములైన ఆచార్య త్రయం మొదలుగొని అప్రబుద్ధ ఐన వెండీ వరకు వారి వారికి కావలసిన కోణాల్ని సరఫరా చేసాయి, చేస్తున్నాయి, చేయబోతాయి కూడా. తాము స్థిరంగా నిలుస్తూ (ఒక్క అక్షరాన్ని కూడా మార్చుకోకుండా) తిట్టేవాళ్ళను, కాల్చేవాళ్ళనూ, పొగిడేవాళ్ళనూ, పక్కన పెట్టేసే వాళ్ళనూ సంతోష పెడుతున్న భారతీయ సనాతన గ్రంథాలు ఆచంద్రార్కాలు. గంగానదిలో స్నానించే వాడితో బాటూ మూత్ర విసర్జన చేసేవాడూ ఉంటాడు. ఎవరి దృష్టి వారిది – ఎవరి ఫలితం వారిది. అంతే.
ఆన్‍లైన్ వార్తాపత్రికలు – ప్రతిస్పందనలపై ప్రతిరోధాలు
వెండీ పుస్తకం పై “ది హిందూ” వార్తాపత్రిక వారు తమ వెబ్ పత్రికలో ప్రచురించిన చాపెల్ మెహ్రా వ్యాసం పై డా. ఐ.వి.ఎన్.ఎస్. రాజు గారు తన ప్రతిస్పందనను వ్రాస్తూ “We see many books on the shelves of our book shops but the works of the Indian Seers like Vyasa and Valmiki would intrigue the mankind as long as it exit and that is the power of content.  These works are eternal as they have got eternal significance to all the seekers at all levels. “ అని అన్నారు. ఈ మాటల్లో కూడా ఒక నిష్టుర సత్యమున్నది. నేను ఈ వ్యాసం వ్రాస్తున్న నాటికి రాజుగారు పై కామెంటును ’ది హిందూ’కు పంపి దాదాపు వారం రోజులు పైనే గడిచింది. ’ది హిందూ’ ఈ కామెంట్ ను ఇంకా ప్రచురించలేదు!. వారిదే గాక నేను వ్రాసిన వ్యాఖ్యను కూడా నొక్కి పెట్టేవుంచారు. ఈ పద్ధతి ఎటువంటిది? నీతులు చెబుతూనే గోతులు తీయడం ఎంత వరకు సమంజసం?
భాషలో లోతు, వైవిధ్యత, అర్థానుసంధాన ప్రాశస్త్యం
మళ్ళీ అసలు విషయానికి మళ్ళితే – భాష ఎంత నాజూకుగా ఉంటుందో, భావ వైవిధ్యం అంతగా పెరుగుతుంది. అర్థానుసంధాన వైవిధ్యమూ విస్తృతమవుతుంది. వైవిధ్యం పెరిగే కొద్దీ లోతు కూడా పెరుగుతుంది. లోతు ఎక్కువయ్యే కొద్దీ నైపుణ్య సంపాదన మరింత ఎక్కువవుతుంది. ఆ నైపుణ్య సాధనకు ఒక జీవిత కాలం చాలదు.
సంస్కృత భాష లోని నాజూకుదనం, భావార్థ వైవిధ్యం, గహనత్వ-గూఢత్వాలు ప్రబలమన్నది సర్వాంగీకారమైనదే. ఆ దివ్యభాషకు ఒక అజ్ఞుడిగా నేనివ్వాల్సిన ప్రశంసా పత్రమేదీ లేదు. చిత్ర కవిత, విలోమ కావ్యం వంటి కొన్ని ఉదాహరణలు మాత్రమే ఇవ్వగలను. అటువంటి సంస్కృత భాషను “Perfected, artificial” అంటూ వ్యాఖ్యానించింది వెండీ డానిగర్.
“న+శ్వ”గా వ్రాయాల్సిన పదపరిచ్ఛేదాన్ని ఉద్దేశ్యపూర్వకంగా “అ+శ్వ” అని వ్రాసింది. ఈమె చెప్పేదే సరైనదైనప్పుడు ’అద్వైత’ పదాన్ని అ+ద్వైతంగా విడదీయ్యాల్సి వస్తుంది. అ అంటే నారాయణుడన్న అర్థముంది గనుక అద్వైతం అంటే నారాయణుని ద్వైతంగానే చెప్పాల్సివస్తుంది. దాంతో శంకరులవారు ప్రతిపాదించదలచిన ద్వైతరాహిత్యం (non-dualism) సిద్ధించదుగాక సిద్ధించదు. సురేశ్ గారికి, ఇతర ఉదారవాదులకు ఈ వ్యాకరణ భంగం అంగీకారమేనా? రసభంగమైన కావ్యాన్ని, వ్యాకరణభంగమైన సిద్ధాంతాన్ని భుజాన మొయ్యాల్సిన అవసరం ఎవరిది? ఎవరికి? ఎందుకు?
నేను చదివిన మేరకు సంస్కృత పదాల అర్థాల్ని వివరించడానికి వెండీ ఎక్కువగా మేదీనికోశం మీద ఆధారపడినట్టుగా తెలుస్తోంది. కానీ కోశకారు డిచ్చిన నానార్థాలలో తనకు అనుకూలమైన అర్థాన్ని మాత్రమే వాడుకుంది. ఉదాహరణకు “వాసన” పదం. మేదినీకరుడు ఈ పదానికి ’ధూపం’ అన్న అర్థంతో బాటు ’జ్ఞానం’ అనే అర్థాన్నిచ్చాడు. హలాయుధుడు తన కోశంలో ’వాసన’ను ప్రాగ్జన్మ జ్ఞానం (పూర్వజన్మ స్మృతి)గా వ్యాఖ్యానించాడు. కానీ వెండీ వీటిని స్వీకరించకుండా ’ధూపం’ అన్న అర్థాన్నే వాడుతూపోయింది. పరిశోధనాత్మక రచనల్లో ఇటువంటి ధోరణి అభిలషణీయం కాదన్నది నా అభిప్రాయం. సంకుచితార్థాలను వాడుతూ ప్రతిపాదింపబడేవి సిద్ధాంతాలు కాలేవు.
ఇక భాషా స్వేచ్ఛ, భావ స్వేచ్ఛ గురించి….
“వాదో నావలంభ్యః” అని నారద భక్తిసూత్రం చెబుతోంది. ఏదేనీ విషయాన్ని అవసరమైనదాని కంటే ఎక్కువగా విస్తరించడం గాని, లేనిపోని వ్యాఖ్యానాలు చేయడం గాని కూడదు. ఎందుకంటే “బాహుళ్యావకాశాత్” అని నారదుడే వివరిస్తాడు. అక్కిరాజు ఉమాకాంతం మాటాల్లో చెప్పాలంటే “అతి విస్తరణ, ఊగుడు మాటలు” భావ/భాష స్వేచ్ఛలో భాగమైనా హానినే కలిగిస్తాయి. అవి తమలోని స్వచ్ఛతను కోల్పోయి వ్యక్తికి, సమాజానికి ఎటువంటి ఉపయోగాన్నీ ఆపాదించిపెట్టవు. కనుక “అతి మతిని చెరుస్తుం”దన్న నానుడిని జ్ఞప్తిలో పెట్టుకుని భావాలను, భాషను ఒక మితిలో ఉంచుకోవడం సర్వధా శ్రేయస్కరం. మేలు చేయలేకపోయినా చెరుపు చేయకుండా ఉండడం ముఖ్యం.
సమన్వయ సాధన – ఆవశ్యకత
సురేశ్ గారు తమ వ్యాసంలో ఇలా అన్నారు:
“సిద్ధాంత చర్చలు, వాదవివాదాలతో భారతీయ తాత్వికత చరిత్ర అంతా నిండి ఉంది. నాసదీయ సూక్తంలో దేవుడి జ్ఞానాన్నే ప్రశ్నించే తాత్విక చింతన భారతీయ దర్శనాల్లో మొదటినుంచి కనిపిస్తుంది. ఉపనిషత్తుల్లో ఎన్నో సంవాద వివాదాలు కనిపిస్తాయి. వేదాలను నిరసించే వ్యాఖ్యలు ఉపనిషత్తులోను, ఇతిహాస, పురాణాలలోను కనిపిస్తాయి.”
సురేశ్ గారి పై మాటల్లోని వారి అర్థాలేవైనా నాకు వినబడుతున్న ’ధ్వని’ మాత్రం వేరుగా ఉంది. సురేశ్ గారు తమ వయ్యక్తిక ఉద్దేశ్యాన్ని సార్వజనికం చేసే ప్రయత్నం కనిపిస్తోంది. ఇలా అనడానికి సదరు వాక్య నిర్మాణమే నిదర్శనం.
వేదవ్యాస రచితమైన బ్రహ్మసూత్రాలలో “తత్తు సమన్వయాత్” అన్న సూత్రమొక టున్నది. ఇది చాలా సులువుగా అర్థమయ్యే సూత్రం. బహు గ్రంథ విస్తృతము, పద గుంఫనా గహనము, బహ్వర్థ గంభీరమూ ఐన సనాతన ధర్మ సూక్ష్మాలను తెలుసుకోవాలంటే అన్ని గ్రంథాలను సమన్వయ పరచుకుంటూ చదవాలన్నది వేదవ్యాసుని అభిలాష (ఆదేశం కూడానూ).
వేదాలను విభజించిన వానిగా, 18 పురాణాలు, అంతే సంఖ్యలో ఉప పురాణాలను, ఒక ఇతిహాసాన్ని వ్రాసిన మహానుభావుని మాటను లెక్క చేయకుండా సమన్వయపూర్వకంగా అధ్యయనం చేయాల్సిన గ్రంథాలను విడదీసి, విడివిడిగా, పొడి పొడిగా చదవేసి తీర్మానాలను చేయడం, అపహాస్య-అవహేళన-అపనిందలు వేయడం ఏ విధంగా సబబు? ఇది ఎటువంటి విజ్ఞానం? మూల రచయిత ఉద్దేశ్యాలను, జ్ఞానాన్ని శంకిస్తూ వక్రవ్యాఖ్యలు చేయడమేనా పరిశోధన? “అమ్మా/అయ్యా – ఇది ఏవిధంగా చూసిన తప్పు. దిద్దుకొమ్మ”ని చెప్పేవారిని ద్రోహులుగాను, ఉన్మాదులుగానూ ముద్రవేయడం ఏ రకపు సంస్కారం?
ఇంతకూ సమన్వయ మంటే ఏమిటి? దానికి ఉదాహరణ ఏమిటి?
అపి స్వర్ణమయీం లంకాం న మే రోచసి లక్ష్మణా
జననీ జన్మభూమిశ్చ స్వర్గాదపి గరీయసి (రామాయణము)
 
శ్రేయాన్ స్వధర్మో విగుణః పరధర్మాత్వనుష్టితాత్
స్వధర్మే నిధనం శ్రేయః పరధర్మో భయావహః (మహాభారతం – భగవద్గీత)
 
పైపై చూపులకు రెండు శ్లోకాలు వేరువేరుగా ఉన్నట్టు కనిపించవచ్చు కానీ అంతర్లీనంగా రెండూ శ్లోకాలు వేర్వేరు సందర్భాలను వాడుకొని ఒకే విషయాన్ని ఉపదేశిస్తున్నాయి. ఎలాగంటే
స్వర్ణమయీం లంకాం = పరధర్మాత్వనుష్టితాత్
న మే రోచసి = భయావహః
జననీ జన్మభూమిశ్చ = స్వధర్మో విగుణః
స్వర్గాదపి గరీయసి = శ్రేయాన్ స్వధర్మో
బంగారుమయమైన లంక రాముడికి రుచించనట్టే అందమైన పరధర్మం కృష్ణుడికి రుచించలేదు. తాళిబొట్టులో మాత్రమే బంగారాన్ని కలిగివున్న కన్నతల్లి బంగారుమయమైన లంక కంటే గొప్పది అన్నాడు రాముడు. విగుణమైన స్వధర్మమే మేలన్నాడు కృష్ణుడు. సుఖమయమైన స్వర్గం కంటే జన్మభూమి గొప్పదన్నాడు రాముడు. స్వధర్మంలో సంభవించే మరణమే ఉత్తమమన్నాడు కృష్ణుడు.
కలౌ కల్మషచిత్తానాం పాపద్రవ్యోపజీవినామ్
విధిక్రియావిహీనానామ్ గతిర్గోవింద కీర్తనమ్ (భాగవతం)
 
కల్మష చిత్తం, పాపద్రవ్యం, విధిక్రియా విహీనత్వం = పరధర్మం (కలి పరమైన అధర్మాలు) = లంక
గోవింద కీర్తనమ్ = స్వధర్మం = జననీ, జన్మభూమి
గతిః = శ్రేయః = స్వర్గాదపి గరీయసి
అంటే అది కృతయుగమైన లేక ద్వాపరమైన – చెప్పినవాడు రాముడైన లేక కృష్ణుడైనా లేక వ్యాసుడైనా – ఉపమానోపమేయాలు వేరు వేరుగా అగుపడినా – అందరూ చెప్పదల్చుకున్న సత్యమొకటే. ఇటువంటి ఏక సత్యత్వాన్ని “తత్తు సమన్వయాత్” ద్వారా సాధించడమే అసలైన పరిశోధన.
“ఏకమ్ సత్ విప్రా బహుధా వదంతి”!
 
భారతీయ ప్రాచీన శాస్త్రాల అధ్యయన క్రమం
సనాతన భారతీయ ధార్మిక గ్రంథాల విశ్లేషణ చేసే సందర్భంలో విశ్లేషకులు రెండు విషయాలను దృష్టిలో పెట్టుకోవాలి:
1. ప్రసంగం
2. ప్రసక్తి
ఒక ప్రసంగంలో ఎన్నో ప్రసక్తులు ఉంటాయి. ఉదా: రామాయణంలోని రామ వనవాసం. ఈ ప్రసంగం పుట్టడానికి ఎన్ని ప్రసక్తులు అవసరమయ్యయో చూడాలి.
సురేశ్ గారు దశరథుని కాముకత్వం వల్ల వనవాస ప్రసంగం పుట్టుకొచ్చిందన్నట్టుగా వ్రాసారు. అది చదివిన వారికి మరే ప్రసక్తి లేనట్టుగా అనిపిస్తుంది. కానీ నాకు తెలిసి ఐదు ప్రసక్తులు ఉన్నాయి:
1. దశరథునికి శ్రవణ కుమారుని తల్లిదండ్రు లిచ్చిన శాపం.
2. కైకేయికి దశరథుడిచ్చిన మూడు వరాలు.
3. మంథర – కైకేయి సంభాషణ.
4. ఎప్పుడో ఇచ్చిన వరాలను రామ పట్టాభిషేక సమయంలోనే కైక అడగడం.
5. వశిష్ఠుడు వంటి బ్రహ్మర్షి నిర్ధారించిన పట్టాభిషేక ముహూర్తం విఫలమవడం.
పైవన్నీ ఒక్క బిందువు దగ్గర కలిసినప్పుడే వనవాస ప్రసంగం సంభవనీయమైంది. ఇందులో ఏ ఒక్క ప్రసక్తిని వదిలినా ప్రసంగంలోని పరమార్థం మాయమైపోతుంది. ప్రస్తుతం వెండీ గాని, సురేశ్ గారు గాని చేసినది ఇదే. ఏదో ఒకటి రెండు శ్లోకాలను తీసుకొని అందులోని మాటలే సిద్ధాంతమని అనుకోవడం పొరబాటు.
అలానే కురుక్షేత్రంలో అర్జున విషాదాన్ని, నిర్వేదాన్ని ఒకటి, రెండు భగవద్గీత శ్లోకాలతోనే సరిపెట్టాలని చూస్తే అది విపరీతార్థాలకు దారి తీస్తుంది. బంధువుల్ని చంపలేనని ఏడ్చిన అర్జునుడు కృష్ణప్రబోధంతో యుద్ధానికి మళ్ళాడు. కానీ అభిమన్యుని మరణంతో మళ్ళీ దుఃఖించి యుద్ధం మధ్యలోనే అగ్నిప్రవేశానికి సిద్ధమయ్యాడు. అంతకు మునుపు కూడా కొన్ని ప్రత్యేక సందర్భాల్లో కృష్ణుడి మీద అహంకరించాడు. ఇలా ఎన్నెన్నో ప్రసక్తుల్ని చేర్చి అర్జునుడిని ఉద్దేశ్యించి గీతలో కృష్ణుడు వాడిన పదాలను విశ్లేషించాలి.
రెండో అధ్యాయం మొదట్లోనే కృష్ణుడు “క్లైబ్యం మాస్మ గమః పార్థ” అని అర్జునుణ్ణి మందలిస్తాడు. క్లైబ్యం అంటే నపుంసకత్వమని అర్థం కదా! అర్జునుడు నపుంసకుడా? కానప్పుడు ఆ పదాన్ని కృష్ణుడు ఎందుకు వాడాడు? – ఇవన్నీ అర్థం కావాలంటే భారత యుద్ధం వరకూ గల అర్జునుని వ్యవహారాలన్నింటినీ సమీక్షించాలే తప్ప ఒక్క యుద్ధ ప్రసంగంతోనే నిర్ధారణలకు రాకూడదు.
ఇతర ఉదారవాదుల స్పందనలు
సురేశ్ కొలిచాల గారి వ్యాసంపై జరిగిన చర్చలో పాల్గొన్న రామారావు కన్నెగంటి గారు ’భారతీయ గ్రంథాలలో వైరుధ్యాలున్నా’యని ఘోషించారు. రామారావు గారు 4 వేదాలు, 36 పురాణోపపురణాలు, 2 ఇతిహాసాలు, 6 వేదాంగాలు, ప్రాచీనాచార్య కృతాలైన అసంఖ్యాక గ్రంథాలను చదివి పై నిర్ణయానికి వచ్చినట్టు చెప్పలేదు గనుక వారి వ్యాఖ్యలు నిరాధారాలు, కేవల వయ్యక్తికాలు. ఇలా నిరాధారంగా, గంపగుత్తగా వారు చేసిన వ్యాఖ్యలకు విలువనివ్వాల్సిన పని లేదు గానీ అటువంటి అసంబద్ధపు మాటలు రేకెత్తించే కోలాహలం అంతా ఇంతా కాదు.
వీరితో బాటే అన్నయ్యగారు తమ వంతు కృషిగా “మీ [సురేశ్ కొలిచాల] వ్యాసంపై వచ్చిన కొన్ని కామెంట్లను పరిశీలిస్తే చాందసులు మతమౌఢ్యం ముసుగు కనిపించకుండా పాండిత్యప్రకర్ష ప్రదర్శిస్తూ మీ అభిప్రాయాలపై దాడిచేయడం శోచనీయం.” అని బాధపడ్డారు. వీరి పై మాటలు చాలా చాలా హాస్యాస్పదాలు. అంతేగాక వారు ఎక్కిన కొమ్మను వారే నరుక్కున్నట్టుగా ఉంది. తెలుగు, సంస్కృత భాషలు మరియు వాటి వ్యాకరణ-ఛందస్సులు మతమౌఢ్యాన్ని, ఛాందసత్వాన్ని, పాండిత్యప్రకర్షల్నీ పెంపొందిస్తున్నాయి గనుక వాటిని పాఠ్యాంశాలుగా ఇంకా కొనసాగిస్తూండడం చాలా శోచనీయమన్నట్టుగా ఉన్నాయా మాటలు. ఇది నగుబాటు గాక ఇంకేమిటి?
ఈ హ్రస్వదృష్టి వ్యాఖ్యానానికి కారణమున్నది. అన్నయ్యగారు తమ పరిశీలనలో భాగంగా పెరవారి వ్యాఖ్యలపై రంధ్రాన్వేషణలోనే ఇరుక్కుపోవడం వల్ల తమకు తాముగా చేసుకుంటున్న స్వవచోఘాతాల్ని చూసుకోలేకపోయారు. ఇటువంటివారు మొదటగా తమలోని అభావ కశ్మలాల్ని శుభ్రంగా కడుక్కున్న మీదట పరులపై వ్యాఖ్యలు వ్రాస్తే ఉభయకుశలోపరిగా ఉంటుంది.
ముగింపు
వైవిధ్యానికి, వైరుధ్యానికి తేడా తెలుసుకోకుండా తమకు తోచిందే వేదంగా చెలామణీ చేయించాలనుకోవడం అత్యంత విచారకరం. తత్వ సమన్వయం పట్ల సంయమనం లేనివారు సిద్ధాంతాల్ని చేయబూనడం ప్రమాదకరం. సముద్రంలో అనంత సంఖ్యలో అలలు ఉన్నట్టే ఒక్కొక్క అక్షరంలో అనల్పార్థాల్ని నింపుకొని అటు లౌకిక ప్రయోజనాలను, ఇటు పారలౌకిక ప్రయాణాలనూ చక్కగా సమతూకంలో ఉంచుతున్న ధార్మిక గ్రంథాల విశ్లేషణలో శ్లేషలకు, స్వకపోలకల్పితాలకు తావివ్వకూడదన్న కనీస మర్యాదను మర్చిపోయిన వారు హితబోధల్ని చేయడం ఒక విపర్యాసం.
ఈ వ్యాసం పై జరిగిన చర్చలోను, ఫేస్‍బుక్ లో సాగిన సమాంతర వ్యాఖ్యానాల్లోనూ ఉదారవాదుల పలాయనవాదం అయా వేదికలపై పాలుపంచుకొన్నవారికి అవగతమైనదే. బహుశా ఇప్పటికైనా తమకు తెలిసిన “హిందూయిజం” చాలా అత్యల్పమని, తాము సరిదిద్దుకోవల్సిన అంశాలు అనేకాలున్నాయని ఉదారవాదులు గ్రహిస్తే అది వారికే మేలు. లేకుంటే….
అమిత్రమ్ కురుతే మిత్రమ్ మిత్రమ్ ద్వేష్టీ హినస్తి చ
కర్మ చారభతే దుష్టం తమాహుర్మూఢచేతసమ్ (విదుర నీతి)
 
స్వస్తి!
@@@@@


 
కూర్పరి : సత్యసాయి కొవ్వలి          
 
 
గత మాసంలో లాగానే ఈసారి కూడా పదచంద్రిక సులభంగానే చేసిపెట్టాం.
ఇందులో 4 చిన్నమినీగడులున్నాయి. దేనికదే పూరించువచ్చు.  
మొదటి బహుమతి: Rs.500
రెండవ బహుమతి: Rs.100 కినిగె గిఫ్ట్ కూపన్
సమాధానాలు పంపవలసిన ఆఖరు తేదీ:  మే 25  2014
సమాధానాలు పంపవలసిన చిరునామా: editor@maalika.org



 ఆధారాలు.
అడ్డం
1          తిథి, వార, నక్షత్ర,యోగ, కరణాలుండే పుస్తకం.
3          వసంతకాలపు పక్షి కూత
4          ముందునుండి గెలవలేక వెనక నుండి ఓడడం
6          కడప జిల్లాలో ఉన్న ఈప్రాంతపు ప్రకృతి సౌందర్యం చూస్తే తల తిరగాల్సిందే
7          జులాయి గాడిని మార్చడానికి యిలాజా. తిరగేయడమే
9          ఆరు రుచులు.. ఈమధ్యనే ఓపుస్తకంలో ఒదిగాయి
12        పరీక్షల తర్వాత పుస్తకాలన్నీకలిపి  తాడుతో కడితే అయ్యేదిదే .. వెనక్కి
13        ఆనందం ..పవర్ స్టారు భూమికల సినిమా కూడా
15        ఆహార నాళం చివర, ఆపానానికి స్థానం
17        వెనకనుండి వేలాడమని చెప్తున్నా
19        ఈకూరలు నూనె ఎక్కువవడం వల్ల తినద్దంటారు
20        చదువు కోసం పోరాడిన ఆఫ్గన్ బాల
22        నీళ్ళు లేవు, ఓన్లీ మందే
23        టిబెట్టు బౌద్ధ సన్యాసి
25        చీరలనగానే గుర్తెచ్చే హైదరాబాదు అంజలి
26        సీతను హనుమంతుడిని కనుగొన్నది ఇందులోనే
28        వేళాకోళం..
29        29 నిలువుకి హీరోని రారా అని పిలిచే ఘంటసాల వారి పాట
32        కాపాడ రమ్మని అయ్యని అడగడం ఇలాగే
33        ఏం మాయచేసావో అని ఈ ముద్దుగుమ్మ హీరోయిన్ని అడగండి.
34        అరటిబోదె లాంటి హీరోయిన్
 
నిలువు
1          పక్షులని చంపడానికి రాళ్ళని సంధించే Y కర్ర
2          3 అడ్డం గా కూసే మగ పక్షి
5          నలుడిని ఇలా పిలవచ్చు
8          ఈను పాలతో తీపి వంటకం
9          ఆరు ముఖాల దేఁవుడు
10        వెంకటేశానికి, గిరీశానికి ఉన్న చుట్ట రికం దీన్ని కాల్చడం నేర్పడమే
11        ఎలక కన్నమే, కాస్త తలతిరిగింది
14        ఏనోట విన్నా ఈవిడ జవానీ గురించిన గానమే
16        ఈబియ్యం తినడం ఆరోగ్యం.
18        వేవేలు
20        మత్తు పదార్ధం
21        ఉమ్ము
24        ఈపత్రికే
27        ఎవరికైనా ఆదాయానికి మించి ఖర్చుంటే ఇదే
29        గీతగోవిందనాయిక
30        ద్వాపరం అవతారం
31        ఛల్ ..రెహమాను పాట .. కిందనించి బలంగా రావాలి. దిల్ సే గావ్
32        ఆరుశత్రువులలో ప్రధమం
33        ధర్మేంద్ర కొడుక్కీ, పోర్న్ స్టారుకీ ముందే ఉన్న సంబంధం. రవికి తెలుసు
 
 

రచన: జెజ్జాల కృష్ణ మోహన రావు 
పాల్కురికి సోమనాథుడు తెలుగులో ఆ కాలములో ఉండే దేశీయ ఛందస్సులను గుఱించి ఈ విధముగా చెప్పాడు –
పదములు, తుమ్మెద – పదముల్, ప్రభాత
పదములు, శంకర – పదముల్, నివాళి
పదములు, వారేశు – పదములు, గొబ్బి
పదములు, వెన్నెల – పదములు, సంజ
వర్ణన మరిగణ – వర్ణన పదము …
ఇందులో తుమ్మెద పదములు అనేవి బహుశా ద్విపద ఛందస్సులోని ఒక ప్రత్యేకత యేమో?  ఇప్పటికి కూడ ద్విపద ప్రతి పాదమును రెండు భాగములుగా చేసి చివర తుమ్మెద, ఉయ్యాల, లాలి లాటి పదములను తగిలించి పాడుట వాడుకయే.  నా ఊహలో అలాటిది ఒకటి –
ఎక్కడే నారాజు తుమ్మెదా
ఎక్కడే వాడు తుమ్మెదా
చిక్కడే వెదుకగా తుమ్మెదా
చిక్కడే వాడు తుమ్మెదా
ముక్కలే హృదయమ్ము తుమ్మెదా
మొక్క వాడేను తుమ్మెదా
పక్కన వస్తాడొ తుమ్మెదా
పక్కున నవ్వ తుమ్మెదా
ఛందోఽగ్రంథాలలో తుమ్మెద పేరితో ఎన్నో పద్యములు ఉన్నాయి. ఆంధ్రభారతి నిఘంటువును శోధించగా, తుమ్మెద పర్యాయపదములు ఈ విధముగా వివరించబడినవి –
తుమ్మెద : తెలుగు పర్యాయపద నిఘంటువు (జి.యన్.రెడ్డి) –
అనిమకము, అలి(ప)(మ)కము, అళి, ఇందిందిరము, కలక్వాణము, కలాలాపము, కలానునాది, కొంకిరము, కృష్ణదేహము, గంధమాదనము, ఘండము, చంచరీకము, జంటముక్కాలి, జమలిముక్కాలి, తేటి, తే(నె)(నియ)తిండి, ద్విరేఫము, నీలభము, పద్మబంధువు, పుష్పంధయము, పుష్పకీటము, పుష్పలిహము, ప్రియకము, బంభరము, బమిపుర్వు, భసలకము, భసలము, భృంగకము, భృంగము, భృంగరాజము, భ్రమణము, భ్రమరకము, భ్రమరము, మధుకరము, మధుపము, మధులిహము, మధులిట్టు, మధువ్రతము, మధుసూదనము, మిళిందము, ముద్దుగలకాళ్ళపురువు, మొగరంభము, రేణువాసము, రోలంబము, లోలంబము, విరితేనెమేపరి, శిలీముఖము, షట్చరణము, ష(ట్ప)(ట్పా)దము, షడంఘ్రి, సారంగము, సుకాండి.
ఈ లఘు వ్యాసపు ముఖ్యోద్దేశము తుమ్మెద పదముతో ఉండే వివిధ నామముల వృత్తములను, జాతి పద్యములను సోదాహరణముగా విశదీకరించుటయే.
తుమ్మెద పేరితో కొన్ని వృత్తములు –
భ్రమరవిలసితా – మ/భ/న/లగ, యతి (1, 5) UU UU – IIII IIU
11 త్రిష్టుభ్ 1009
వచ్చెన్ గాదా – వసుధకు సిరియై
వచ్చెన్ గాదా – వలపుల పదమై
వచ్చెన్ గాదా – వధువుల మధువై
యిచ్చున్ గాదా – ఋతు విది వరమై
భ్రమర – భ/ర/మ/ర, యతి (1, 7) UII UIU – UUU UIU (సార్థకనామ వృత్తము)
12 జగతి 1047
అభ్రముపైన నా-ట్యమ్మాడెన్ మేఘముల్
శుభ్రముగా నదుల్ – సొంపై పాఱెన్ ధరన్
విభ్రమ మీయుచున్ – విచ్చెన్ పుష్పాచయం
బా భ్రమరమ్ములో – యాలాపించెన్ సదా
చంచరీకావళి – య/మ/ర/ర/గ, యతి (1, 7) IUU UUU – UIU UIU U
13 అతిజగతి 1154
ససిన్ బూలన్ గ్రోలన్ – జంచరీకావళుల్ హృ-
ద్వసంతమ్మం దెందున్ – వర్ణ సౌభాగ్యమేగా
రసాంబోధుల్ నిండన్ – రాగరత్నమ్ములేగా
నిసిన్ నక్షత్రమ్ముల్ – నేత్రపర్వమ్ములేగా
మత్తభృంగ – భ/జ/త/న/లగ, యతి (1, 8) UIII UIU – UIII IIU
14 శక్వరి 7983
కాను మిట మత్త భృం-గమ్ములను వనిలో
వానవలె సూనముల్ – వందలుగ కురియన్
దేనెవలె గాలిలోఁ – దీయనగు రజముల్
ఓ నవ వసంతమా – యుర్విపయిఁ ద్వర రా
మధుపాళి – స/స/స/స/లల, యతి (1, 9) IIUII UII – UII UII
14 శక్వరి 14044
ఇది యామని కోయిల – యింపుగఁ బాడును
మధుమాసపు టూయెల – మల్లెల నాడును
మధుపాళియు నెల్లెడ – మత్తుగ ఝుమ్మనె
మధురాధర మిప్పుడు – మాధవు నిమ్మనె
భ్రమరావలికా     స/స/స/స/స, యతి (1, 9) IIUII UII – UIIU  IIU
15 అతిశక్వరి 14044
కన నెల్లెడ సొంపుగఁ – గన్నుల కింపులతో
వనిలోఁ బలు సుందర – వర్ణములన్ విరులే
యనురాగము జూపుచు – నా భ్రమరావళి సు-
స్వన శోభలఁ గ్రోలెను – బాడుచుఁ దేనియలన్
షట్పదేరితము – న/ర/న/ర/న/ర, ప్రాసయతి (1, 7, 13) III UIU – III UIU – III UIU
18 ధృతి 95704
లలిత భావమై – లలిత రాగమై – లలిత గీతమై
కలల నీడగా – లలన బాడగా – నలలు లేచెగా
నలల హోరులో – జలము  చిందగా – వెలుఁగు కాంతిలోఁ
గలుఁగు భ్రాంతిలో – నలరు మోదమా – తెలుఁగు నాదమా
లోలలోలంబలీల – ర/ర/ర/ర/ర/ర/గ, ప్రాసయతి (1, 7, 13) UIU UIU – UIU UIU – UIU UIU
19 అతిధృతి 74899
మాధవా కేశవా – రాధికానాయకా – యాదవాఽకాశదీపా
శ్రీధరా అచ్యుతా – భూధరోద్ధారణా – వేదమంత్రార్థరూపా
నాదలోలా హరీ – శ్రీద గీతప్రియా – మోదవారాశిచంద్రా
హ్లాదసంజీవనా – ఖేదనాశాఽనఘా – యోధరాజా ఉపేంద్రా
లోలలోలంబలీల – ర/ర/ర/ర/ర/ర/గ, యతి (1, 8), ప్రాసయతి (1, 13) UI UUI UU – IUIIU – UI UUI UU
19 అతిధృతి 74899
వీణ మ్రోగేను నీకై – వినేవా సకీ – వాణి పల్కేను నీకై
మేనిలోఁ బుల్క నీకై – మృణాళాననా – దేనెలోఁ దీపి నీకై
కానలోఁ బూవు నీకై – కనేవా చెలీ – గానరాగమ్ము నీకై
మానసమ్మిందు నీకై – మహచ్చేతనా – నేను జీవింతు నీకై
శిలీముఖోజ్జృంభితము – మ/స/జ/న/జ/త/గ, యతి (1, 9) UU UII UIU – IIIII UIU UIU
19 అతిధృతి 155481
ఆనందమ్ముల రాశిగా – నగపడెను భూమి యీ యామనిన్
తేనెల్ జిప్పిలు పూల పం-దిరులకు శిలీముఖోజ్జృంభితం
బైనట్లుండెను జూడఁగా – ననిలముల నిండెఁ గింజల్కముల్
గానమ్మాడెడు కోకిలల్ – గదలె సహకారహిందోళకన్
భ్రమరకుంతల – భ/భ/త/య/భ/జ/ల, యతి (1, 12) UII UII UU IIU – UU III UII
19 అతిధృతి 451383
ఆ నభమందున సూర్యుండు జనెన్ – హర్షారుణము సంధ్యయు
ధేనువు లెల్లెడఁ జేసెన్ సడులన్ – దేలే నవియు గాలిని
రా నను జూడఁగ వేగం బిటకున్ – రమ్మో భ్రమరకుంతల
వేణువు నూదెద నాదమ్ములతో – ప్రేమాకృతిగ వింతల
భృంగ లేక మానిని లేక మదిరా – ఏడు భ-గణములు, ఒక గురువు, యతి (1, 11), ప్రాసయతి (1, 13) (ఇది ఒక సార్థకనామ వృత్తము)
22 ఆకృతి 1797559
భృంగము లెల్లెడ పాడెనుగా – విరి
రంగులు శోభల గూడెనుగా
శృంగముపై హిమ రాశులుగా – చిఱు
కొంగ లెసంగెను బారులుగా
తుంగములైన తరంగిణులే – తొల
చెంగులు దూర్పున రాగములే
రంగని జూచిన మోదములే – రస
గంగ యొనర్చెడు నాదములే
శరషట్పదివలె (లక్షణములు తఱువాత) ఒక షట్పదిగా భృంగ –
నింగిని జూడుము
రంగుల వార్ధి త-
రంగము లెల్లెడ – రమ్యముగా
భృంగము లీ వన
రంగమునన్ గుసు-
మాంగములన్ గడు – మంగళమై
క్రింద కొన్ని తుమ్మెద పేరితో నుండే కొన్ని జాతి పద్యములను మీకు అంద జేస్తున్నాను –
రసికా లేక తుమ్మెద – షట్పద, 11 మాత్రలు, ప్రాస, అంత్యప్రాస, చివర లఘువు
రమ్మిట విడి యెటఁ బోకు
సొమ్ములు నీవే నాకు
తుమ్మెద పాటలఁ బాడె
కమ్మగ నాటల నాడె
రమ్మిట రసికా వేగ
యిమ్మిల సిరిఁ దులదూఁగ
కన్నడములో షట్పదులు ప్రసిద్ధములు.  షట్పదలలో కావ్యములే వ్రాయబడినవి.  క్రింద కొన్ని కన్నడ షట్పదులకు ఉదాహరణములు –
భోగషట్పది – 3,3,3,3 / 3,3,3,3 / 3,3,3,3-3,3,2 మాత్రలు
పూవు లెల్ల లతలపైనఁ
బ్రోవులుగను గదలుచుండెఁ
ద్రోవ లెల్లఁ గంబళములు – తోటలోపలన్
జీవనమ్మునందుఁ గ్రొత్త
చేవ గలిగెఁ జెలువు నిండె
భూవనితయు భోగమతిగఁ – బొంగుచుండెగా
శరషట్పది – 4,4 /4,4 / 4,4-4,2 మాత్రలు
కరిగిన హిమములు
ఝరియై పాడఁగ
మురియుచుఁ దీగలు – బూచెనుగా
శరములవలె సుం-
దరముగ ధరపై
బరుగిడె మృగములు – వందలుగా
కుసుమ షట్పది – 5,5 / 5,5 / 5,5-5,2 మాత్రలు
చూడుమా కుసుమములఁ
జూడుమా భ్రమరములఁ
జూడుమా ఋతు విదియు – సుందరమ్ము
ఆడుమా యాటలను
బాడుమా పాటలను
వేడుకలు నిండగా – వేగవేగ
భామినీషట్పది – 3,4,3,4 / 3,4,3,4 / 3,3,3,4-3,4,2 మాత్రలు
ఆమనీ మధు యామినీ శుభ
కామినీ మృదు గామినీ చిర
ప్రేమినీ ప్రియ మోహినీ నవ – శ్రీమణీ దరి రా
గోమినీ వర పద్మినీ సౌ-
దామినీ రస శోభినీ శ్రియ
భామినీ విద్యున్మణీ హృ-త్స్వామినీ త్వర రా
విషమ షట్పది – 4,5/4,5/4,5-4,2 మాత్రలు
మనసున నుండు యా
యణువుల నీవెగా
ననుదిన మిదియె నా – యనుభవమౌ
కనులిట విరియు నా
తనువది మురియు రా
ప్రణయపు నాదమై – పరుగులతో
తెలుగు షట్పద – (ఇం-ఇం) (ఇం-ఇం) (ఇం-ఇం-చం)
బేలను వదలకు – లీలలు జాలును – లీలాత్మ యిపుడు శ్యామా లలితా
కాలము గడిచెర – యాలన పాలన – జాలించ వెతలు భార మ్మయెగా
ఆలయ మయె హృది – మేలగు మాలల – మాలీ యొసఁగెద  మంగళకరమై
జాలము వలదుర – డోలలఁ దేలఁగఁ – గాలమ్ము వచ్చె దేవా కనరా
షట్పద రూపములో –
బేలను వదలకు
లీలలు జాలును
లీలాత్మ యిపుడు శ్యామా లలితా
కాలము గడిచెర
యాలన పాలన
జాలించ వెతలు భార మ్మయెగా
ఆలయ మయె హృది
మేలగు మాలల
మాలీ యొసఁగెద  మంగళకరమై
జాలము వలదుర
డోలలఁ దేలఁగఁ
గాలమ్ము వచ్చె దేవా కనరా
ఈ షట్పదలో రెండు కంద పద్యములు కూడ గర్భితమై ఉన్నాయి. అవి –
బేలను వదలకు లీలలు
జాలును లీలాత్మ యిపుడు – శ్యామా లలితా
కాలము గడిచెర యాలన
పాలన జాలించ వెతలు – భార మ్మయెగా
ఆలయ మయె హృది
మేలగు మాలల మాలీ యొసఁగెద  – మంగళకరమై
జాలము వలదుర  డోలలఁ
దేలఁగఁ గాలమ్ము వచ్చె – దేవా కనరా
తేటి – తేటగీతికి చివర ఒక చంద్రగణము, యతియో లేక ప్రాసయతియో చంద్రగణముతో కూడ చెల్లుతుంది. ఇది శ్రీ కొక్కొండ వేంకటరత్నము పంతులు గారి సృష్టి.
ఈ వసంతయామిని జూడు – భావములకు – రావముగా
ఈ ప్రశాంత నిశీథిని – యెంత హాయి – యెంత హాయి
ఈ యనంత వియన్వీథి – నెన్ని తార – లెంత కాంతి
నా కొకింత యానందపు – నవ్వు లిచ్చె – నవ్వుఁ దెచ్చె
వసంతకాలములో ఎక్కడ చూసినా పూవులే.  ఆ పూల చూట్టు ఎన్నో రకాల తుమ్మెదలే.  తుమ్మెదల వివిధ నామములతో విలసిల్లే పద్యములను కొన్నిటిని మనము పరిచయము చేసికొన్నాము.
 
 
 


రచన: బ్నిం
చదివింది : ఝాన్సీ…
 
ఫాక్టరీ స్ట్రైకులో పడింది
మిడిల్ క్లాస్ బతుకుబండి గతుకుల్లో పడింది…
యాజమాన్యానికి, వర్కర్స్ యూనియన్ ప్రెసిడెంట్‌కీ మధ్య జరిగే పోరాటంలో మధ్యతరగతి వర్గం నలుగుతూనే వుంటుంది.
అవసరమైన ఖర్చులు కూడా నియంత్రించుకోవాల్సిన ఆపత్కర పరిస్థితిలో.. హేమ అనే తల్లికీ… కిట్టూ అనే చిట్టిబాబుకీ.. రోజూ పాలు పోసే యాదగిరికీ మధ్య జరిగిన మనసు కథ…
మనసులు నలిగే కథలో మమతలు విరిసిన కథ…
ఇష్టపడి చదివింది – ఝాన్సీ…
 
మీ బ్నిం
 

రచన: దాసరి అమరేంద్ర   
          మూడు రోజులు గడిచిపోయాయి. హేవలాక్‌లో ఇరవై గంటలు. చనువు వచ్చేసింది. కొత్తదనం దూరమయింది. గైడు గారి కోసం ఎదురు చూడ్డం అన్న ప్రసక్తే లేదు. నా అలవాటు ప్రకారం ఆ నాలుగో నాడు ఉదయం అయిదున్నరకల్లా రూంలోంచి బయటపడ్డాను. రోడ్డును పక్కన బెట్టి తిన్నగా ఉండీ లేని కాలి దారుల్లో సముద్ర తీరం చేరాను.
ప్రకృతి నిజంగా వరప్రసాదిని. ఎర్లీ పక్షులకు కీటకాలు దొరకడం సంగతి ఎలా ఉన్నా నాకు మాత్రం ఆ అయిదు గంటల ముప్ఫైనాలుగు నిముషాలకు దొరికిన ఆ ఉదయ సంధ్యా దృశ్యం నిజంగా వరప్రసాదమే! ఆకాశం నిండా పరచుకొంటోన్న ఉదయ సంధ్యా వర్ణాలు… దిగువన నిశ్చల జలధిలో వాటి వాటి ప్రతిబింబాలు.. ఆకాశానికీ సముద్రానికి తేడా కనిపించని క్షితిజరేఖ.. కంటికి ఆహ్లాదం కలిగించే మంద్రపు రంగులు.. శోభాయమాన దృశ్యమది!
అలా ఉండీలేని కాలి దారుల్లో మొదలైన విచిత్ర వ్యాహాళి చిరు మడఅడవుల మీదుగా… తెల్లటి ఇసుకలో అడుగులు వేస్తూ.. మడ చెట్ల వేళ్ళ విన్యాసాలకు అబ్బుర పడుతూ.. మధ్య మధ్యలో రంగులు మారుతోన్న ఆకాశాన్ని ఆరాధనగా చూస్తూ.. చేపల పడవల వారిని పలకరిస్తూ.. ఆడుకోవడానికి వచ్చి ఓ బెస్తవాళ్ళ అన్నాచెల్లెళ్ళతో ముచ్చట్లాడుతూ.. ఆగి ఆగి ఆయా అందాలను ఫోటోలు తీస్తూ.. ఓ గంట తెలియకుండా గడిచిపోయింది!
ఆనాటి మా ముఖ్య కార్యక్రమం ఎలిఫెంట్‌ బీచ్‌కు వెళ్ళడం ` స్నోర్‌కెలింగ్‌ చేసి పగడాల బారుల్ని చూడడం. ఆ బీచ్‌కు వెళ్ళాలంటే రోడ్డు మీద ఓ ఏడెనిమిది కిలోమీటర్లూ ఆపైన కాలినడకన అడవి మార్గంలో మరో రెండు మూడు కిలోమీటర్లు వెళ్ళాలి. కానీ దాదాపు అందరు టూరిస్టులూ ప్రత్యామ్నాయంగా జలమార్గాన్నే ఎన్నుకొంటారు. జెట్టీ నుంచి నలభై నిమిషాల ప్రయాణం. మా గైడు కూడా అదే మంచిదని సలహా ఇచ్చాడు. జెట్టీకేసి అడుగు వేసాం.
గూడు పడవలాంటి ఓ మరబోటు.. పదిమంది పట్టే కెపాసిటీ.. మిగిలిన యాత్రికుల కోసం ఓ అరగంట నిరీక్షణ. తొమ్మిదిన్నర ప్రాంతంలో ప్రయాణం మొదలు. కొత్త వాళ్ళని లేకుండా హాలోలూ, ఆత్మీయపు కబుర్లూ మామూలే. ఇలాంటి చోటికి వెళ్ళినపుడు సహ టూరిస్టులంతా బంధువులూ, ఆత్మీయ మితృలూ అనిపించడం సహజం. తమ తమ అనుభవాలను కలబోసుకోవాలని తహతహలాడటం ` ఇంకా సహజం. నిజానికి ఇలాంటి చిన్న ప్రదేశాల్లో రెండు మూడు రోజులు గడిపితే సహ యాత్రీకులే గాకుండా ఊరుఊరంతా మనల్ని గుర్తుపట్టడం, చిరునవ్వులు చిందించడం, పలకరించడం ` నాకు బాగా అనుభవం.
ఒకానొక కాలంలో ఓ ఏనుగు ఈ ప్రాంతానికి వచ్చిన అందరి వెనుకా పడి తరిమేదట. ఆ గజరాజు గౌరవార్ధం ఈ బీచ్‌ని ఎలిఫెంట్‌ బీచ్‌ అనేస్తున్నారు. చిన్న బీచి. సామాన్య పరిభాషలో చెప్పాలంటే ఇది బీచేగాదు. దాని ప్రాముఖ్యత ` అక్కడున్న పగడాల నిధులు.. కోరల్స్‌!
కోరల్స్‌ను చూడాలంటే రెండు పద్ధతులు.. లోతైన సముద్ర ప్రాంతంలో డీప్‌ సీ డైనింగ్‌ ` స్క్యూబాడైవింగ్‌ ` చెయ్యడం. ఇది అందరికీ అందుబాటులో ఉన్న పద్ధతి గాదు. దానికి ఖరీదైన పరికరాలు, అనుభవజ్ఞుడైన ఇన్‌స్ట్రక్టరూ, ఆక్సిజన్‌ సిలెండర్లూ ` అంతకన్నా ముఖ్యం అపారమైన గుండె ధైర్యమూ ఉండాలి. ఓ అరగంట డైవింగుకు నాలుగయిదు వేల ఖర్చు సంగతి సరేసరి. ఇదిగాక మరో సరసమైన ప్రక్రియ ఉంది. స్నోర్కలింగ్‌..
గాలి ఊదిన లైఫ్‌బోయ్‌లను (ట్రక్కు  టైర్లలాంటివి) మన ఒంటికి అనుకూలంగా తగిలించి, వాటి సాయంతో నీటి ఉపరితలం మీద తేలుతూ వెళ్ళేలా చేస్తారు. తలమాత్రం నీటి మట్టానికి దిగువన ఉంటుంది. గాలి పీల్చుకోవడానికి ఓ ఆరు అంగుళాల పరికరం ` దాని పైకొస సహజంగానే ఉపరితలంపైన ఉంటుంది.  నీళ్ళలో చూడడానికి అనువుగా వాటర్‌ టైట్‌గాగుల్స్‌.. అంతే! అద్భుత ప్రపంచ దర్శనానికి మనం సిద్ధం!!
ఇంతకూ ఏవిటీ కోరల్సూ ` అదే, పగడాలూ? అవి సముద్రపురాళ్ళా! జలచరాలు విడిచిపెట్టిన ‘విసర్జనలా’? సముద్రంలో సహస్రాబ్దాలుగా గుట్టలుగా పేరుకుపోయిన నత్తలూ శంకువుల గట్టిపాటి గుల్లలా? ఏవిటవీ?
అవేమీ గాదు. కోరల్సంటే సముద్రంలో ‘నివసించే’ వెన్నెముకలేని జాతికి చెందిన ‘స్థావర’ జీవజాలం! ఒకటి రెండు సెంటీమీటర్ల పొడవూ,  కొన్ని మిల్లీమీటర్ల వ్యాసమూ గల స్థూపాకారపు జీవజాలమిది. ఉష్ణ మండలపు సముద్రాలలో వీటి   ఉనికి. అరవై మీటర్లకు మించని లోతుగల ప్రదేశాలలోనే ఉంటాయివి. సముద్రంలో దొరికే ఆల్గె వీటి ఆహారం. వీటిలోంచి కాల్షియం కార్బొనేట్‌ స్రవిస్తుందట. అది ఆయా కోరల్‌ కాలనీలకు ఆధార పీఠం అవుతుందట. అలాగే శత్రువుల నుంచి  కాపాడే రక్షణ కవచమూ అవుతుందట. ఈ పీఠాన్ని ఆధారంగా చేసుకొని వేలాది లక్షలాది కోరళ్ళు తమ మనుగడ సాగిస్తూ ఉంటాయి. ఆయా పీఠాల మీద కాల్షియం కార్బొనేట్‌ను స్రవిస్తూనే ఉంటాయి. లోతు తక్కువ సముద్ర ప్రాంతంలో గుట్టలు గుట్టలుగా సహస్రాబ్దాలుగా ఇవి పేరుకు పోతూనే ఉంటాయి.
ఎలిఫెంట్‌ బీచ్‌లో అంతా కలసి ఏభై అరవై మందిమి చేరామానాడు. ఉత్సవ వాతావరణం.. స్నోర్క్‌లింగ్‌ కార్యక్రమం నడిపే కుర్రాళ్ళు ఓ ఇరవై పాతిక మంది. లైఫ్‌బోయ్‌లలో నీళ్ళలోకి అడుగు పెట్టడానికి సందేహించే లక్ష్మిలాంటి వాళ్ళకోసం ‘గాజుటడుగు’ మరబోట్లు.. మనం తిరిగేదానిబట్టీ గడిపే టైముబట్టీ వాటికి రేట్లు.
లక్ష్మి గ్లాస్‌ బోటమ్‌ బోటు ప్రయాణం ఎన్నుకొంది. మామూలు కన్నా రెట్టింపు కాలమూ`దూరమూ ఉండే ప్యాకేజీ తీసుకొంది. వాళ్ళంతా కలసి అరడజను. నేను లైఫ్‌బోయ్‌లో చేయిపట్టుకొని తీసుకువెళుతోన్న గైడ్‌బోయ్‌తో కలసి స్నోర్కలింగ్‌కు ఉపక్రమించా `
ఏమి అనుభవమది!!
రంగురంగుల లోకం.. ఎన్ని రంగులు.. ఎన్ని ఆకృతులు.. ఎంత అందం.. అసలది మనకు తెలిసిన మానవ ప్రపంచంగాదే! భూలోకమేనా అదీ! నీటి లోపల ఒక్క పగడాల దిబ్బలనే ఏవిటీ… రంగు రంగుల చిరు చేపలు.. ఒక అక్వేరియం నడిమధ్యన తిరుగాడుతోన్న భావన. పగడాల్లో ఎరుపేగాకుండా ఎన్నెన్నివర్ణాలూ.. ఎన్నెన్ని ఆకృతులూ.. ఓ చోట చుట్టచుట్టుకొని పడుకొన్న కట్ల పాము.. బిగిసిన శరీరం, అలజడి చెందిన మనస్సు ` క్షణంలోనే అది  శిలాసర్పభ్రాంతి అని బోధపడగా.. తిరుగాడి, తిరుగాడి `‘రండి ఒడ్డుకు వెళదాం’ అని దారితీసాడు గైడ్‌బోయ్‌. ఆనందంతో మాటలు మరచిపోయిన క్షణమది. కాసేపట్లో మాటలు కూడబలుక్కొని ` ‘‘చూడు బాబూ! నాకు ఈత బాగానేవచ్చు.. ఈ స్నోర్కలింగ్‌ పరికరాల ఉపయోగమూ బాగా బోధపడిరది. మరో అరగంట ఒక్కడినే తిరిగి వస్తాను..’’ అని అడిగాను. అతను నవ్వేసి ‘‘అలా ఇవ్వడం ఇక్కడి నియమాలకు విరుద్ధం. ఏమన్నా జరిగితే చెప్పుకోవడానికి సమాధానం ఉండదు. కానీ మిమ్మల్ని చూస్తోంటే కాదనబుద్ధి కావడం లేదు. అయినా మరీ దూరం వెళ్ళకండి. నేను మిమ్మల్ని ఎంతవరకూ తీసుకువెళ్ళానో ` ఒడ్డు నుంచి ఏభై అరవై అడుగులు ` అది దాటి వెళ్ళకండి. మీరు వెళ్ళినా అక్కడ లోతు ఎక్కువగా ఉండి కోరల్స్‌ ఉండవు. పైగా అంతర్గత ప్రవాహాల బెడద ఉంటుంది’’, అంటూ అనుమతి ఇచ్చాడు. అలా మరో ముప్పావుగంట.. వాటిని గురించి ` ఆ నిమిషాల గురించి ఏమని వర్ణించనూ? అది వర్ణనకు అందని అనుభవం.
కొత్త వాళ్ళతో పరిచయాలు, లోకల్‌ గైడు కుర్రాళ్ళతో బాతాఖానీ, చిన్న పిల్లలతో కబుర్లు ` అవి మామూలే. ఆగంటన్నరా రెండు గంటల్లో మాతో పాటు మరబోటులో వచ్చిన ఓ బొంబాయి కుటుంబంతో స్నేహం కలిసింది. అతడు, ఆమె, పధ్నాలుగేళ్ళ పాప. కలసి అన్ని పనులూ చేసాం. వాళ్ళు ముందు చూపుతో పళ్ళూ ఫలాలూ విరివిగా తీసుకొచ్చారు. మాకూ ఇవ్వజూపితే నేనే సవినయంగానూ, సగౌరవంగానూ తీసుకొన్నాను. ‘వాళ్ళు అలా అన్నీ ఆఫర్‌ చెయ్యడం మర్యాద. మనం ఒకటీ అరా స్వీకరించి మిగిలినవి వదలెయ్యడం మనం పాటించవలసిన మర్యాద’ అంటూ కరణేషు మంత్రి ` లక్ష్మి` మెత్తగా హితవు (చీవాట్లు!!) పెట్టింది. ‘నిజమే సుమా!’ అనిపించింది గానీ, టూలేట్‌! మనకు మనసే తప్ప బుర్ర పనిచెయ్యదాయె. ఈ బాపతు మర్యాదలు ఈ జన్మలో అర్ధం కావు! వచ్చే జన్మంటూ ఉంటే ` చూద్దాం!!
నాలోని ట్రెక్కింగు చాపల్యం ‘ ఆ రెండు మూడు కిలోమీటర్ల అడవి మార్గాన్నీ ఓ సారి పరామర్శించిరా’ అంటూ వెనకబడిరది. దారి తెలియదు. ఆ ఏనుగు గారు ఇంకా అక్కడే ఉన్నారేమో అదీ తెలియదు. మరపడవ మన కోసం ఆగదు ` ఇలాంటి పరిస్థితుల్లో అలా వెళ్ళే ప్రయత్నం అర్ధంలేని పని అని అర్ధమయింది…
అదే రోజు సాయంత్రం నాలుగు గంటల ప్రాంతంలో నీల్‌ ద్వీపం చేరాం.
ఈ నీల్‌ అన్నది అండమాన్‌ పరిభాషలో చూసినా సరే ` అతి చిన్న ద్వీపం. తూర్పు పడమరలుగా ఓ ఆరేడు కిలోమీటర్ల పొడవు, మూడు నాలుగు కిలోమీటర్ల వెడుల్పు, ఇరవై చదరపు కిలోమీటర్ల విస్తీర్ణం.. మూడువేల జనాభా! హేవలాక్‌ నుంచి ఫెర్రీలో గంటంబావు ప్రయాణం ` ఇరవై కిలోమీటర్ల దూరంలో సరిగ్గా దక్షిణాన ఉంది..
ఇక్కడా మా వసతి పీడబ్ల్యూడీ వారి వసతి గృహంలోనే. జెట్టీలో దిగగానే ఆటో మనిషి కనిపించి ‘వంద’ అన్నాడు. మాపుల అధ్యయనం పుణ్యమా అని దూరం అరకిలోమీటరే అని ముందే తెలుసు. ఇంకా సాయంత్రం నాలుగే గాబట్టి ‘చీకటి పడిపోతే కొత్త ప్రదేశంలో ఎలా?’ అన్న సంకోచం లేదు. పైగా నాలుగు రోజులు అండమాన్లలో ఉండే సరికి ‘మనమిక్కడ పాతకాపులం’ అన్న అసంకల్పిత అంతర్గత ధీమా… వెరసి మా కొద్దిపాటి సామాన్లను ఈడ్చుకొంటూ గెస్టు హౌసు దారి పట్టాం. పెద్దగా ఇబ్బంది లేకుండానే దొరికేసింది. అయిదింటికల్లా ఆ పర్ణశాలలాంటి గెస్టుహౌసులో స్థిరపడడం (అక్కడ మేమే ఏకైక అతిధులం)… గ్రామ పర్యాటనకు బయటపడడం..
హేవ్‌లాక్‌లో గమనించాం ` ఈ ద్వీపాల్లో అత్యుత్తమ ప్రయాణం సాధనం ఏక్టివా ద్విచక్రవాహనం. ఆ బళ్ళు విరివిగా దొరుకుతున్నాయి కూడానూ. అంచేత ముందస్తుగా చేసిన పని ` అలాంటి ఓ బండి చేజిక్కించుకోవడం. ద్వీపపు మార్కెట్టులో వాకబు చేయగా వెంటనే దొరికింది. అద్దె రోజుకు  మూడువందలు. పెట్రోలు మన ఖర్చే. ఎంత తిరుగుతామన్నది మన ఇష్టం. ఉభయ తారకం.
ద్వీపం బాగా చిన్నదే గానీ ఇందులోనూ ఐదారు గ్రామాలున్నాయి. ద్వీపపు జెట్టీ దగ్గరి కేంద్ర బిందువును నీల్‌కేంద్ర అంటారు. తూర్పుగా వెళితే భరత్‌పూర్‌, గోవిందనగర్‌, బిజోయ్‌నగర్‌, సీతాపూర్‌, రామ్‌నగర్‌ గ్రామాలు. పశ్చిమంగా వెళితే రాధానగర్‌, లక్ష్మణపూర్‌ గ్రామాలు… హెలీపేడ్‌.. లక్ష్మణపూర్‌ బీచ్‌.. ఇదంతా విమానంలోంచి చూస్తే త్రిభుజాకారంలో ఓ మినీ ఇండియాలాంటి రూపురేఖలు.. లక్ష్మణపూర్‌ బీచ్‌ అయితే పైనుంచి చూడగానే రక్తంలో ఉత్సాహపు ఉరకలు పుట్టించే శక్తి గలది. అదంతా అదో ప్రపంచం.. మినీ ప్రపంచం..
ఏక్టివా అద్దెకు తీసుకొంటున్నపుడు అడిగాను ` ‘ఏమన్నా సెక్యూరిటీ డిపాజిట్టూ, ఐకార్డు ఫోటో కాపీలు నీ దగ్గర ఉంచాలా’ అని. నవ్వేసి ‘అదేం అక్కర్లేదు’ అన్నాడతను. ఓ అరగంట గడిచేసరికి అర్ధమయింది ` ఇక్కడ ప్రతి మనిషీ మరో మనిషికి తెలుసు. ప్రతి మనిషికీ ప్రతి వాహనమూ తెలుసు. బయట నుంచి వచ్చే టూరిస్టులనూ వాళ్ళు త్వరగా గుర్తించి పలకరిస్తారు.  మరిహ జాగ్రత్తలూ, డిపాజిట్ల ప్రసక్తేముంది? అయినా ఎటు చెయ్యి చాపినా సముద్రమే అయినపుడు ఏ ఏక్టివా అయినా ఎక్కడికి పారిపోగలదూ?!
పదీ పదిహేనేళ్ళ క్రితం భూమధ్యరేఖకు చేరువలో పసిఫిక్‌ మహాసముద్రంలో ` పాపువా`న్యూగినియాకు తూర్పున  ‘నవురూ’ అన్న అతి చిన్న దేశం అంతర్జాతీయ కారణాల వల్ల చర్చలోకి వచ్చింది. నీల్‌ ద్వీపంలానే అదీ ఇరవై చదరపు కిలోమీటర్ల విస్తీర్ణం.. పదివేల జనాభా.. పదహారువేల రాజకీయాలు.. లక్ష సమస్యలు.. ‘మా దేశంలో ఉన్న ఫాస్సేట్‌ నిలవలను వారూ వీరూ అందరూ కలసి కొల్లగొట్టి మమ్మల్నో వ్యర్ధ ప్రదేశంగా మిగిల్చారు’ అని అంతర్జాతీయ న్యాయస్థానంలో ఫిర్యాదు.. ఆస్ట్రేలియా, న్యూజిలాండ్‌ లాంటి దేశాలు భారీగా జరిమానా సమర్పించుకోవడం జరిగింది. అదంతా గమనిస్తోన్నపుడు ‘అసలు పదివేల జనాభా ఏమిటి? ఇరవై చదరపు కిలోమీటర్ల విస్తీర్ణం ఏమిటి? అసలది ఒక దేశంలా ఎలా మనుగడ సాగిస్తోంది? విద్య, ఆరోగ్యం, ఆర్ధిక వనరులు, రవాణా, రక్షణ, తిండిగింజలు ` ఇవన్నీ సమగ్రంగా సమకూర్చుకోవడం అంత చిన్న దేశానికి ఎలా సాధ్యం’ అని సవాలక్ష ప్రశ్నలు ` నా వందకోట్ల భారత బుర్రలో. నీల్‌ ద్వీపాన్ని చూసాక చాలా ప్రశ్నలకు సమాధానాలు దొరికాయి.
సమతల ద్వీపం. సారవంతమైన ద్వీపం. కూరగాయలు విరివిగా పండుతాయి. ‘అండమాన్ల శాకాగారం’గా ప్రసిద్ధి చెందింది. స్కూళ్ళున్నాయి. బీఎస్‌ఎన్‌ఎల్‌ టవరుంది. పోలీసు అవుట్‌పోస్ట్‌ ఉంది. తగుమాత్రపు రోడ్లున్నాయి. ముగ్గురు డాక్టర్ల ప్రాధమిక ఆరోగ్య కేంద్రముంది. డీజిల్లోంచి పుట్టే కరెంటు ఉంది. సైకిళ్ళు, మోటారు సైకిళ్ళు, ఆటోరిక్షాలూ ఉన్నాయి. బస్సుల్లేవు. టీవీ లేదు. ఫేస్‌బుక్‌ అందదు. అందమైన ద్వీపం. ఆందోళన లేని మనుషులు. సరళమైన జీవనసరళి ` అది దేశంగానే గాదు, ఆదర్శ రాజ్యంగాకూడా మనుగడ సాగించగల అతి చక్కని ‘మోడల్‌’ ద్వీపం!!
బ్రోషర్లో కనిపించి కవ్విస్తోన్న ద్వీపపు ఉత్తరభాగంలో ఉన్న లక్ష్మణపూర్‌ బీచ్‌కి వెళ్ళాం. మా గెస్టుహౌసు నుంచి రెండు కిలోమీటర్లు… చేసేసరికి సాయంత్రం అయిదు. చీకటి పడటానికి ఇంకా గంటా గంటన్నర.. అతి తక్కువ టూరిస్టులు. సుతిమెత్తని తెల్లటి ఇసుక. శంఖాల రజనా అదీ?! తెలియలేదు. కానీ ఒక్కమాట ` బ్రోషర్లలో ఏరియల్‌వ్యూలో కనిపించే మహత్తర సౌందర్యం నేలమీద నిలబడినపుడు మామూలు కంటికి ‘కానరాలేదు’. అదో చిరునిరాశ.
పదీ పదిహేనుమంది భారతీయ టూరిస్టులు.. ఓ స్పానిష్‌ నడివయసు జంట.. ఓ బ్రిటీష్‌ అరవై ఏళ్ళ యువకుడు. దిగిపోతోన్న సూర్యుడు.. లోతులేని సముద్రంలో అలవోకగా నడకలు.. తీరమంతటా ఆసక్తికరమైన ఆకృతుల్లో చెట్ల కొమ్మలు, మొదళ్ళు.. మరి ఎవరు వదిలేసారో తెలియదు గానీ బీచిలో చెట్ల చేరువన వరసాగ్గా కొలువున్న ఏడెనిమిది చిరు విసర్జిత విగ్రహాలు.. గంట గడిచింది. తిరిగి వస్తోంటే ఆటోలో ఓ బక్కపలచటి యువకుడూ, భార్యా, ఇద్దరు అతి చిన్న పిల్లలూ ` కవనీంద్ర కోహ్లీ అట అతని పేరు `
అయిదో రోజు. మార్చి ఎనిమిది 2012.
చిన్న ద్వీపం గాబట్టి అంతా కలసి పాతికే కిలోమీటర్ల రోడ్లు. చేతిలో ఏక్టివా. తెల్లవారురaాము నుంచి సాయంత్రం నాలుగు గంటల పోర్ట్‌బ్లెయిర్‌ ఫెర్రీ దాకా కనీసం పదిగంటల సమయం. మళ్ళా జీవితంలో ఈ ద్వీపానికి వచ్చే అవకాశం తక్కువ కాబట్టి రోజంతా శ్రమించి అణువణువునూ పలకరించి రావాలన్న కృతనిశ్చయం..
లక్ష్మి నిద్రలేవకముందే, గంట అయదు కొట్టీకొట్టకముందే, నా నీల్‌ ద్వీపపు ఆయనం మొదలయింది. వెన్నెల రోజులు.. చంద్రుని తోడు. పైగా ఆయనే దార్లకు దీపం! తిన్నగా తూర్పుదిక్కు పట్టుకొన్నాను. ఓ పావుగంటలో ఏ ఇబ్బందీ లేకుండా ద్వీపపు ఆగ్నేయ కొసన ఉన్న సీతాపూర్‌ బీచ్‌ చేరుకొన్నాను. ఇది ఈ ద్వీపపు సూర్యోదయ దర్శన కేంద్రం.
బీచ్‌ కనిపించే ప్రదేశానికి చేరుకోగానే గుండెలయ తప్పింది! ఎదురుగా ఓ కిలోమీటరు దూరం వరకూ అర్ధచంద్రాకారపు సముద్రతీరం. నీళ్ళకు పదిగజాల దూరంలో సుందరంగా దట్టంగా పెరిగిన చెట్లు.. వాటిలో రంగులు వెదజల్లే పువ్వులూ ఆకులూ.. దూరాన లీలగా కనిపిస్తోన్న మరో ద్వీపపు కొండలూ అడవులూ.. అపుడే ఉదయపు వెలుగులు సంతరించుకొంటోన్న ఆకాశమూ సాగరమూ.. మార్మిక వర్ణ విన్యాసం.. హేవలాక్‌లోని రాధానగర్‌ బీచి గురించి విన్నంతగా ఈ సీతానగర్‌ బీచి గురించి ముందుగా విని ఉండలేదేమో ` ఆశ్చర్యమూ, ఆనందమూ ఒకేసారి కలిగాయి. మెల్లగా ఆ కిలోమీటరు దూరమూ పచార్లు.. దారిలో ఒకటి రెండుచోట్ల సముద్రం కొన్ని లక్షల లక్షల లక్షల సార్లు తన కెరటాలతో ముద్దాడడం వల్ల చొచ్చుకువచ్చిన చిరు శిలల్లో ఏ్పడిన అతి సుందర ఆకృతులు.. ఒక చోట హఠాత్తుగా ఆయా చెట్లలోంచి వ్యాపించి అంతటా కమ్ముకొన్న తియ్యని సువాసన.. ఇదంతా నిజమా?! కలా?!
ఆ సమయంలో, ఆ ప్రదేశంలో ` నాతోపాటు ఒకే ఒక్క యాత్రికుడు. నాలాంటి శృతిమించిన పిపాసే అయి         ఉండాలి. ‘అయ్యో.. ఇంత అందమూ వృధా అవుతోందే’ అనిపించింది. ‘ఆనందాన్ని పంచుకోవడానికి ఎవరూ లేరే’ అన్న చింత. ` వెంటనే ‘ఎవరో ఏమిటి.. వెళ్ళి లక్ష్మినే తీసుకువద్దాం’ అన్న ప్రాధమిక ఆలోచన.. ఆఘమేఘాల మీద వెళ్ళాను.
మరో అరగంటలో ఇద్దరమూ తిరిగి సీతాపూరు బీచిలో!
తనకూ బాగా నచ్చింది. స్నేహంగా పలకరిస్తోన్న చిరు కెరటాలతో ఆడుకొంది. మళ్ళా రానూ బోనూ ఆ రెండు కిలోమీటర్ల నడక. సుందర శిలాకృతుల్నీ, తియ్యని అడవి సువాసనలనీ ` అదంతా ఏదో నా ఘనతే అన్నట్టు ` లక్ష్మికి పరిచయం చేసాను!! తిరిగి గెస్టు హౌసుకు చేరేసరికి ఏడున్నర. నిన్న మా హడావుడిలో గమనించలేదు గానీ మా పీడబ్ల్యూడీ గెస్టుహౌసు, దానిని ఆనుకొనే ఉన్న అండమాన్‌ టూరిజం వారి ‘హవాబిల్‌నెష్ట్‌’ గెస్ట్‌హౌసు ` ఆధునిక పర్ణశాలల్లా పచ్చదనపు మేలి ముసుగుల మధ్య మహా ముచ్చటగా ఉన్నాయి. తీరిగ్గా వాటి పరిశీలన ` బ్రేక్‌ఫాస్టు ` ఉదయం ఎనిమిదిన్నర..
సాయంత్రం నాలుగింటికి  మా తిరుగు ప్రయాణపు ఫెర్రీ.
కనీసం అయిదారుగంటలు ఇంకా మిగిలే ఉన్నాయి ` తిరగడానికి.
మనసు ప్రలోభపెట్టగా నిన్న సాయంత్రం వెళ్ళివచ్చిన లక్ష్మణపూర్‌ బీచికి మళ్ళా వెళ్ళాం. ఇలాంటి విషయాల్లో లక్ష్మి మీద మనం ఎకనామిక్స్‌లో చదువుకొనే ‘లా ఆఫ్‌ డిమినిషింగ్‌ రిటర్న్స్‌’ చాలా త్వరగా పనిచేస్తుంది. నేను మరీ ముదురు  గాబట్టి అలాంటి సామాన్య సూత్రాలకు బాగా అతీతం. అయినా తన మనోభావనను గౌరవించి వెంటనే ఆ బీచి వదిలిపెట్టాం. కానీ లక్ష్మణపూర్‌ 2 అనే మరో బీచి ఆ దగ్గరలోనే ఉందనీ అక్కడ మన తిరుపతిశైలిలో ఓ బృహత్తర శిలాతోరణం ఉందని మా బ్రోషరు చెపుతోంది గదా ` బండి అటునడిపాం.
చక్కని గ్రామీణ ప్రాంతాల్లోంచి సాగింది దోవ. ఆహ్లాదకరమైన వాతావరణం. అతి చక్కని పంటపొలాలు, కూరగాయల మళ్ళు. హఠాత్తుగా ఒక చోట చెరువుగట్టు లాంటి ప్రదేశం.. ఆ గట్టు దిగువన ఒకటి రెండు దుకాణాలు, టీకొట్లు. ‘బీచి ఇదేనా’ అని వాకబు చేసాం, నమ్మకం చిక్కక. ఓ దుకాణం నడుపుతోన్న పెద్దావిడ ఔనని నిర్ధారించింది.
‘మీరు సముద్రపు పోటు సమయంలో వచ్చారు. అదిగో ఆ గుట్ట దాటితే గట్టుదాకా సముద్రమే. ఆటు సమయంలో అయితే సముద్రం ఓ ఏభై అరవై అడుగులు వెనక్కు వెళుతుంది. మీరు శిలాతోరణం దాకా వెళ్ళగలిగేవారు. ఇపుడు దూరం నుంచే చూడగలరు..’ అని వివరంగా వివరించిందావిడ.
ఉసూరుమంటూ అక్కడే కూలబడ్డాం. కొబ్బరినీళ్ళు తాగుతూ ఉండగా కబుర్లు ఊపందుకొన్నాయి. బంగ్లాదేశ్‌కు చెందిన కుటుంబం వారిది. ఈ ద్వీపంలో వారికి పునరావాసం కల్పించింది భారత ప్రభుత్వం (ఎంత అదృష్టం!!). ద్వీపవాసుల్లో అత్యధికులది అదే నేపధ్యం. వాళ్ళల్లో చాలామంది ఆర్ధికంగా, సామాజికంగా నిలదొక్కుకోవడమే గాకుండా, ముందు ముందుకు వెళ్ళగలిగారట. ఈవిడ కొడుకు ఢల్లీిలోని ఎయిమ్స్‌లో మెడిసన్‌ పీజీ చేస్తున్నాడు. కూతురు బెంగుళూరు సాఫ్టువేరు. ‘ఇంకా ఈ కొట్టెందుకూ. కట్టెయ్యి అంటారు వాళ్ళు. ఇదేమో నాకు అలవాటయిన జీవన రీతి. ఎలా వదిలి పెట్టాలీ! అసలు ఎందుకు వదిలిపెట్టాలీ’ అన్నారావిడ. ఎంతో గాఢత, సంస్కారం కనిపించాయి ఆవిడ మాటల్లో..
ఎలాగూ వచ్చాం గదా ఆగట్టు మీదకు చెట్ల మధ్యలోంచి ఎక్కాం. గట్టుపైకి చేరీ చేరగానే నిరాశపడడం, హతాశులవడం శుద్ధ అనవసరం అని తెలిసిపోయింది. ఆ పోటు సంద్రం గట్టుదాకా పరుగెత్తి వస్తోన్న మాట నిజమే. కానీ ఆ కెరటాల మధ్య నుంచే అటూ ఇటూ చిరు సాహసపు నడకలకు అవకాశముంది. అంతకన్నా ముఖ్యం అది కోరల్‌ ‘శిలల’ ఓ సజీవ మ్యూజియం!!
నిజానికి నీల్‌ ద్వీపమే ఓ కోరల్‌ ప్రదర్శనాలయం. నిన్న జెట్టీలోంచి దిగి ఒడ్డును చేరడానికి కర్రవంతెన మీద ఆ వంద అడుగులూ నడుస్తున్నపుడే దిగువన లోతులేని, కెరటాలు లేని, నీళ్ళలో కోరల్‌ ‘శిలలు’ కనిపించాయి. ఇక్కడ, ఈ లక్ష్మణపూర్‌ బీచిలో కోరల్సే కోరల్సు.. అంతా అందమైన కోరల్‌రాళ్ళ గుట్టలు.. నిండుగా అనంత జలధి.. పాదాలను తాకి మోకాళ్ళదాకా బట్టలను తడుపుతోన్న స్నేహజలాలు. దూరాన సముద్రంలోకి చొచ్చుకు వచ్చిన పెద్దకొండ చరియ. అందులో ఓ విశాల ద్వారంలా శిలాతోరణం. మా ఇద్దరికీ బాగా నచ్చేసిన ప్రదేశమది. అక్కడి కోరల్‌ శిలలు బాగా నచ్చేసి ఇంటికి తీసుకువెళిపోదామా.. అనిపించింది గానీ, అది పూర్తిగా నిషిద్ధం. అక్కడి అధికారులు కూడా ఈ విషయంలో చాలా చాలా జాగ్రత్తగా ఉండి, అలాంటి స్మగ్లింగ్‌లు సమర్ధవంతంగా అరికడతారట.
గట్టుదిగి వస్తోంటే కాస్తంత ఎగువన కుడిచేతి వేపు చిరుకోలాహలం. ఓ ఐదారు కుటుంబాలు నివాసముండే చిన్న  కాలనీ అట. వినిపించేది ఆనాటి హోలీ కోలాహలమట. ఉత్సాహం పొంగగా వెళ్ళి వాళ్ళతో కాసేపు గడిపాం. పాపం ఆ పెద్ద మనుషులు ‘మాకు రంగులు పుయ్యకండి’ అంటే మాట విని నుదుటి బొట్లతో సరిపెట్టారు!
తిరిగి తిరిగి గూటికి చేరేసరికి సుమారు పదకొండు. అలసిన లక్ష్మి ‘ఇహ చాలు ` నాలుగు దాకా విశ్రాంతి’ అని ప్రకటించేసింది. నాకు మాత్రం ఇలాంటి సమయాల్లో తనివి తీరడమన్న ప్రసక్తేలేదు.
ఈసారి బీచ్‌లు గాకుండా ద్వీపపు గ్రామాలన్నీ తిరిగి రావాలన్నది ప్లాను. ఇప్పటికే ద్వీపపు రూపురేఖల గురించి మంచి అవగాహనే కలిగింది గాబట్టి ఉన్న అయిదారు గ్రామాలనూ చుట్టబెట్టాను. దారిలో నాలానే స్కూటరు మీద నిన్న లక్ష్మణపూర్‌ బీచ్‌లో కలసిన స్పానిష్‌ జంట. మధ్యలో దారి గురించి (నన్ను!) వాకబు  చేస్తూ మరో ఫ్రెంచి జంట. గ్రామాల్లో పిల్లల బృందాల హోలీ కోలాహలం. రంగులు చిమ్మాలని నా పైన దండయాత్రలు. నయానా భయానా అలాంటి ఒకటి   రెండు ‘మూక’లనుంచి తప్పించుకోవడం.. అలా తప్పించుకోవడంలో ఆనందంలేదని స్ఫురించి ఆ తర్వాత ఇష్టపూర్వకంగానే లొంగిపోవడం.. ముంచెత్తిన రంగు నీళ్ళు.. స్కూటరు ఆపి ఆయా పిల్లలతోనూ, వారి వారి పెద్దలతోనూ హోలీ ఆటలు.. స్వీట్లు.. స్వీట్‌ మెమొరీస్‌.. పన్నెండున్నర.
మళ్ళా గాలి బీచిల మీదకు మళ్ళింది.
ఉన్న గంటన్నరా రెండు గంటల్లో ముఖ్యమైన మూడు బీచ్‌లూ మళ్ళా చుట్టి రావాలన్న పురుగు బుర్రలో పుట్టింది. స్కూటర్ని లక్ష్మణపూర్‌ వేపు మళ్ళించాను. స్నేహంగా పలకరించింది. చెదురు మదురుగా సూర్య స్నానాలు చేస్తోన్న విదేశీ టూరిస్టులు. కబుర్లలో పెట్టిన ఓ నడివయసు బ్రిటీషరు. తన శెలవల సమస్య గురించి చెపుతోంటే నేను బడాయిగా ‘నాకా సమస్య లేదు.. ఇపుడు నాకు వారంలో ఏడు ఆదివారాలు’ అనేసాను! ‘నిజమే గదూ! భలే చెప్పావయ్యా!’ అంటూ మురిసిపోయాడా అల్పసంతోషి.
పక్కనే ఉన్న శిలాతోరణపు లక్ష్మణపూర్‌ 2 బీచి రెండో మజిలీ. టీ కొట్టావిడ చెప్పినట్టు మధ్యాన్నమయేసరికి పోటు తీసి శిలాతోరణం దాకా నడచి వెళ్ళే వెసులుబాటు ఉంటుంది గదా అనుకొంటూ వెళ్ళాను. నిజమే. నీరు తీసింది. సజీవ కోరల్‌ మ్యూజియంలోని శిలలన్నీ ‘మళ్ళా వచ్చావా!’ అంటూ ఆహ్వానంగా పలకరించాయి. వాటిల్ని నొప్పించకుండా దాటుకొంటూ శిలాతోరణం దగ్గరికి ` అక్కడ ఓ పూనా సాఫ్ట్‌వేర్‌ యువజంట. జట్టుకట్టాం.. కలిసి అక్కడి అందాలను పంచుకొన్నాం.  ఇరవై అడుగుల ఎత్తూ పాతిక అడుగుల వెడల్పు ఉన్న విశాలమైన వాకిలిలాంటి శిలా వైచిత్రి దగ్గర ఫోటోలు దిగాం.
వెంటనే ఏదో ఎపాయింటుమెంటు ఉన్నట్టుగా గబగబా ద్వీపపు అటు చివర ఉన్న సీతాపూర్‌ బీచి దగ్గరకు ` ఒకే పూటలో ఇది మూడో విజిటు! మరో చక్కని ఫోటో. ఇహచాల్లే అని గూటికి చేరబోతోంటే ‘మరినేనో’ అంటూ నిలదీసింది భరత్‌పూర్‌ బీచి. ఇది మా గెస్టుహౌసుకు కిలోమీటరు లోపే. హేవలాక్‌లో ఎలిఫెంట్‌ బీచిలాగా ఇక్కడ ఈ భరత్‌పూర్‌ స్నోర్కలింగ్‌కూ స్విమ్మింగ్‌కూ ప్రసిద్ధి. రంగు రంగుల చేపల బృందాలు ఇక్కడి ప్రత్యేకత. ఆయా వ్యాపకాల్లో మునిగిపోయి ఉన్న ఓ ఏభై మంది టూరిస్టులు. మరో పాతిక మంది గైడు కుర్రాళ్ళు.
తిరుగు ప్రయాణం హేవలాక్‌ నుంచి బయల్దేరి నీల్‌ మీదుగా పోర్ట్‌ బ్లెయిర్‌ చేరే ఫెర్రీలో. నిన్న లక్ష్మణపూర్‌లో కలిసిన కోహ్లీ  కుటుంబం కూడా మాతోనే పడవ ఎక్కింది. మరిన్ని కబుర్లు. అతను పంజాబీ. ఆవిడది కాకినాడ! కాలేజీలోనో, ఆఫీసులోనో పరిచయం. పెళ్ళి. అతనిపుడు ఉద్యోగం పక్కనబెట్టి బెంగుళూరులో సాఫ్ట్‌వేర్‌ కంపెనీ పెట్టాడు. ఆవిడ ఇంకా ఉద్యోగినే. మళ్ళా బెంగుళూరులో కలుసుకోవాలని నిర్ణయం. సముద్రంలో దిగిపోతోన్న సూర్యుడ్ని పడవలోంచి కలసి చూసాం..
మూడురోజుల ద్వీపయాత్రల ‘జ్ఞాపకాల బడలిక’ తీరకుండానే మర్నాడు ` మార్చి తొమ్మిది ` బారాటాంగ్‌ యాత్ర మొదలయింది.
బారాటాంగ్‌ అన్నది పోర్ట్‌బ్లెయిర్‌కు ఉత్తరాన వంద కిలోమీటర్లు దూరాన ఉన్న ` బొంబాయి లాంటి ` ‘అనిపించని’ ద్వీపం. సున్నపురాతి గుహలకు ప్రసిద్ధి. మన వైజాగ్‌ దగ్గరి బొర్రా గుహల్లాంటివన్నమాట. పోర్ట్‌బ్లెయిర్‌ నుంచి కావాలంటే ఏడెనిమిది గంటల పడవలో వెళ్ళవచ్చు గానీ టూరిస్టులంతా చేసేపని గ్రేట్‌ అండమాన్‌ ట్రంక్‌ రోడ్డులో నాలుగు గంటల బస్సు ప్రయాణం చెయ్యడం. దారిలో మధ్యజలసంధి ` మిడిల్‌ స్ట్రైట్‌ ` అన్నచోట ఈ బస్సుల్నీ బళ్ళనూ దాటించి ఒడ్డు ఎక్కించే ఫెర్రీ ఉంటుంది.
ఉదయం ఏడుగంటలకు అండమాన్‌ టూరిజం వారి టెంపోట్రావెలర్‌ మా ఇద్దరినీ మేముంటోన్న నావీ కాలనీ ప్రాంతం నుంచే ఎక్కించుకొంది. డ్రైవరూ, హెల్పరూ యువకులు. చురుగ్గా ఉన్నారు. ఊరు పొలిమేరలు దాటగానే అక్కడికక్కడే సునామీ అవశేష విశేషాలను పరిచయం చేస్తూ సాగారు. ఒకచోట వాను ఆపి ‘అల్లదిగో.. అక్కడ చూడండి.. ఆ పచ్చగడ్డిలో, నీటి మడుగు దగ్గర.. అండమాన్‌ దారు పావురాలు.. అవి మా అండమాన్‌ ద్వీపాల జాతీయ విహంగాలు. ఈ ద్వీపాల్లోనే కనిపిస్తాయి. వాటి సంఖ్య తగ్గిపోతోంది. అదో ఆందోళన’ అంటూ డ్రైవరు వివరించాడు. ఆ వివరణలో కర్తవ్యపాలనను మించిన పిపాస కనిపించింది.
ఓ అరగంట గడిచాక అందరికీ పాక్డ్‌ బ్రేక్‌ఫాస్ట్‌ పంచాడు హెల్పరు కుర్రాడు.. వానులోని పదిహేను మందిమీ దాన్ని ఆస్వాదించే పనిలోపడ్డాం. కానీ కాసేపటికే వానులో గుసగుసలు.. చిరుజల్లు జడివాన అయినట్టు ఆ గుసగుసలు రణగొణ ధ్వనులుగా మారాయి. ‘ఆపు.. వాను ఆపు’ అన్న కేకలుగా మారాయి!!
ఏమీటీ విషయం? సాండ్విచ్చిలో బూజు!
సమస్య గంభీరమయినదే. కానీ సంస్కారవంతుల్లా కనిపిస్తోన్న ప్రయాణీకులు చేస్తోన్న యాగీ? ఆశ్చర్యమనిపించింది. వారి వారి ధన సంపత్తీ, ఆరోగ్య చరిత్రా తాము కొరికిన బ్రెడ్డు ముక్కలవల్ల సంపూర్ణంగా తుడుచుకుపోయినట్టుగా ` ‘అంతంత డబ్బులు పెట్టి మీ యాత్రా టిక్కెట్టుకొంటే మాకు మీరు ఇచ్చేది ఈ బూజు బ్రేక్‌ ఫాస్టా?! మామా ఆరోగ్యాలు విషమించితే మరి జవాబుదారీ ఎవ్వరిదీ!’ ` అంటూ డ్రైవరు మీద విరుచుకుపడ్డారు..
డ్రైవరు యువకుడే అయినా స్థిరమైన మనిషి. బండి ఆపి విషయం పరిశీలించాడు. ‘‘మా యాత్రల్లో ఇలా జరగడం ఇదే మొదటిసారి. నాకు సిగ్గుగా ఉంది. మీరు క్షమించేసి సహకరించండి. మరో అరగంటలో మనం జిర్కాటాంగ్‌ అన్న చోటుకు చేరతాం. అక్కడ ఏమి దొరికితే అవి మీకు ఇప్పిస్తాను’’ అని ప్రకటించాడు. పరశురాములందరూ శాంతించారు!!
మరి కాసేపట్లో వాను జిర్కాటాంగ్‌ చెక్‌పోస్టు చేరింది. ఇక్కడ్నుంచీ వాహనాలన్నీ కలసికట్టుగా ముదుకు సాగుతాయి. కాన్వాయ్‌ అన్నమాట. దానికో కారణముంది. అది ‘జరవ’ల రక్షిత ప్రాంతం.. ‘మీరు మాకు ఇక్కడి ఆదివాసుల్ని చూపించాలి’ ఎయిర్‌పోర్టులో మార్చి నాలుగున దిగగానే ప్రకాష్‌ను నేను కోరిన మొదటి కోరిక. ‘కష్టం.. ఇపుడు అదంతా బాన్‌ చేసారు’ అన్నాడతను. నిరాశ అనిపించింది. కానీ వివరాల్లోకి వెళితే ఆ బాన్లూ, నిరాశల వెనక అంతులేని విషాదముందని బోధపడిరది.
పందొమ్మిదో శతాబ్దం ఆరంభదినాల్లో ` బ్రిటీషువారు రాకపోకలు ఆరంభించిన సమయంలో ` అండమాన్‌ ద్వీపాలలో అయిదు ఆదిమ జాతులు ఉండేవి. పది ఉప తెగలు గల ‘గ్రేట్‌ అండమానీస్‌’ అన్నది అందులో ముఖ్యమయినది.  ఉత్తర, దక్షిణ, మధ్య అండమాన్‌ ద్వీపాల్లో, ఐదువేల జనసంఖ్యతో, తమవైన భాషలతో మనుగడసాగిస్తూ ఉండేది. దక్షిణ అండమాన్‌ ద్వీపానికి దిగువన ఉన్న రట్‌లాండ్‌ ద్వీపంలో ‘జంగ్లీ’లనే తెగ.. దక్షిణ అండమాన్‌కు తూర్పున ఉన్న నార్త్‌ సెంథినెల్‌ ద్వీపంలో ‘సెంథినరీస్‌’ అనే మూడో తెగ, అండమాన్లలో నాలుగో ముఖ్య ద్వీపం ` లిటిల్‌ అండమాన్‌ ` నిండా ‘ఒంగే’ అనే తెగ (1901లో వీరి జనాభా 700), దక్షిణ అండమాన్‌ దక్షిణ భాగాన ` ఇపుడు పోర్ట్‌ బ్లెయిర్‌ ఉన్న చోట ` ‘జరవా’లన్న తెగ.. ఇదీ పందొమ్మిదో శతాబ్దపు ఆరంభ దినాల నాటి పరిస్థితి.
నూటఏభై రెండువందల ఏళ్ళు గడిచేసరికి గ్రేట్‌ అండమానీస్‌ తెగదాదాపు అంతరించి పోయింది. ఆయా ప్రాంతాల ఆక్రమణకోసం బ్రిటీషు వాళ్ళు జరిపిన మారణకాండ ముఖ్యకారణం. ఇపుడు ఆ తెగలో మిగిలి ఉన్నది నలభై ముగ్గురు. వారి భాషలా?! అడగడమెందుకూ?! ఆ నలభై ముగ్గురినీ దయతో ప్రభుత్వం మిడిల్‌ అండమాన్లకు చెందిన బారాటంగ్‌ ద్వీపానికి చేరువ ఉన్నా ‘స్ట్రైట్‌ ఐలెండ్‌’ అన్న చిరు ద్వీపానికి తరలించి కాపాడుతోంది. ‘జంగ్లీ’ తెగ 1930 నాటికి పూర్తిగా అంతరించిపోయింది. ఓంగే తెగ ` ఇపుడు అంతా కలసి 96 మంది ` లిటిల్‌ అండమాన్‌ ద్వీపపు ఉత్తర కొసనా, దక్షిణ కొసనా మిణుక్కుమంటూంది. సెంథినరీస్‌ మాత్రమే అప్పటికీ ఇప్పటికీ తమ నార్త్‌ సెంథినెల్‌ ద్వీపంలో ఉంటున్నారు. వారి సంఖ్య నలభైలోపేనట. వారి ద్వీపం దక్షిణ అండమాన్‌ ద్వీపానికి తూర్పున ఏభై కిలో మీటర్లు పెడగా ఉంటుంది. అండమాన్లలోనే కాదు, భారతదేశంలోనే గాదు, ప్రపంచంలోనే అత్యంత ప్రాధమిక ఆదిమ జాతుల్లో ఈ సెంథినరీస్‌ ఒకటట. ఇప్పటికీ బయట ప్రపంచంతో ఏ సంపర్కమూ లేకుండా ఉండిపోయిన తెగ ఇది.
ఇహ మిగిలిన అయిదో అండమాన్‌ తెగ ‘జరవా’లు. ప్రస్తుతం అక్కడి తెగల్లో అత్యధిక జనసంఖ్య ` సుమారు మూడు వందలు ` వీరిదే. ఒకప్పుడు దక్షిణ అండమాన్‌ ద్వీపపు దక్షిణ భాగంలో ఉన్న జరవాలు ఇపుడు మెల్లగా దక్షిణ, మధ్య అండమాన్‌ ద్వీపాల పశ్చిమ తీర ప్రాంతానికి తరలి వెళ్ళారు. ‘ఏ తెగకూ చెందని కలగూరగంప’ అని వారి సోదర తెగల్లో ‘జరవా’ అన్న మాటకు అర్ధమట. ‘అలాకాదు, వీరికి ‘జంగ్లీ తెగ’ వారసత్వం ఉంది’ అన్నది మరోభావన. ఏదేమైనా మొన్న మొన్నటిదాకా వీళ్ళూ బయట వాళ్ళకు దూరం దూరంగా ఉంటూ వచ్చారు. 70లలో గాబోలు ‘ది గ్రేట్‌ అండమాన్‌ ట్రంక్‌ రోడ్‌’ పడిరది. 1990ల నుంచి జరవాలు మెల్ల మెల్లగా బయట వారి ఉనికిని సహించడం నేర్చుకొన్నారు. కానీ అదే        ఉపద్రవాలకు కారణమవుతోంది. తెలియని తిండి పదార్ధాలు, మందులు, తగ్గే రోగనిరోధకశక్తి, పెరిగే మహమ్మారి  రోగాలు, తరిగే జనసంఖ్య ` దానికి తోడు వీళ్ళను ‘చూపించడానికి’ టూరిస్టు ఏజెంట్లు నడిపే యాత్రలు.. టూరిస్టుల కోసం వీరితో చెయ్యరాని నృత్యాలు చేయించడం.. ఆ వీడియోలు ఇంటర్నెట్‌కు ఎక్కగా గోలగగ్గోలు, కోర్టు ఉత్తర్వుల మేరకు వీరి మధ్యకు నాగరికులు వెళ్ళడాన్ని ఈ మధ్యనే నిషేధించడం..
ప్రకాష్‌ ఎయిర్‌పోర్ట్‌లో ‘కష్టం.. ఇపుడు అదంతా బాన్‌  చేసారు’ అనడం వెనుక ఇంత కధ ఉంది!! మరి మేము నిరాశ చెందడం అమాయకత్వమా! కానేకాదు! మూర్ఖపు వాస్తవ స్పృహారాహిత్యమా?! అనుమానమెందుకూ!!
జిర్కాటాంగ్‌ నుంచి మధ్య జలసంధి వరకూ జరవాల రిజర్వ్‌ ఫారెస్టు. వాహనాలనన్నిటినీ కూడగట్టి రోజుకు నాలుగే నాలుగు సార్లు పోలీసు ఎస్కార్టుతో కాన్వాయ్‌గా పంపిస్తున్నారు.  మధ్యలో ఏ జరవా మనిషీ కనిపించకుండా అధికార వర్గాలు జాగ్రత్తలు తీసుకొంటున్నాయి. వాను కిటికీలు తెరవవద్దనీ, ఫోటోలు ` అడవినే అయినా ` అసలు వద్దే వద్దనీ  నిషేధాలు. అలా ఓ గంటంబావు జరవా అడవిలో ప్రయాణం. (‘అక్కడ పోలీసు వాను వెనకాల నలుగురు జరవాలను పోలీసులు కనుమరుగుచేసి ఉంచారు’.. ఓ స్థలం దాటాక మా హెల్పరు సమాచారం.. వానంతా హయ్యో హయ్యోలు.. నిట్టూర్పులు!!) చివరికి అడవిదాటి బడా ఫెర్రీలో వానుతో సహా ‘మధ్య జలసంధి’ దాటి నీలాంబర్‌ జెట్టీ చేరుకొన్నాం. గంట పదకొండు కొట్టేసింది.
నీలాంబర్‌ జెట్టీ నుంచి గుహల దాకా వెళ్ళడానికి ‘నయదేర జెట్టీ’ అనే చోటు దాకా బారాటాంగ్‌ క్రీక్‌లో ఓ అరగంట పాటు స్పీడుబోటు ప్రయాణం. అందరికీ లైఫ్‌ జాకెట్లు అందించారు. అదో ముచ్చటైన  రక్షణ. ఆహ్లాదకరమైన జల ప్రయాణం. అడపాదడపా కనిపించే చిరు ద్వీపాలు.. ఒడ్డున దట్టంగా మడ అడవులు.. ఉష్ణ మండల వృక్షాలు.. నీళ్ళ తుళ్ళింతలు.. యాత్రికుల కేరింతలు ` హఠాత్తుగా మా బోటు ఆ విశాలమైన క్రీక్‌లోంచి ఓ అతి సన్నని జలమార్గంలోకి ప్రవేశించింది. అటూ ఇటూ చేతికి తగిలేలా చెట్ల కొమ్మలు.. తలవంచక పోతే నుదుట బొప్పికట్టించే రెమ్మలు.. అదో చక్కని ప్రయాణం. పదకొండున్నర ప్రాంతంలో నయదేర జెట్టీలో బోటు దిగాం.
బోటు దిగీదిగగానే మమ్మల్ని ఆకట్టుకొన్నది ‘మడ అడవుల పరదా దారి’… మాన్‌ గ్రోవ్‌ కెనోపీ వాక్‌. ఓ రెండు వందల గజాల పాటు వెదురూ లతలతో కూడిన ఎత్తు పాటి ‘కర్ర వంతెన’ కట్టారక్కడ. పైన సూర్య కిరణాలు చొరబడలేనంత దట్టంగా మడ చెట్ల కొమ్మలూ, రెమ్మలూ, ఆకులూ.. అటూ ఇటూ మడ అడవి. కింద చిత్తడినేల.. అక్కడక్కడ ` వర్షం వస్తే రక్షణ కోసమట ` ఎకో కుటీరాలు. చక్కని ఆరంభ అనుభూతిని కలిగించిందానడక. ఆదారి అలా సాగి సాగి ఆ కర్ర వంతెనను దాటుకొని, కాలి బాటలోకి దారితీసి, ఓ ఇరవై నిముషాలు నడిపించి గుహల దగ్గరకు తీసుకు వెళ్ళింది. అక్కడ ఆయా సున్నపురాతి గుహలు ఎలా ఏర్పడ్డాయో, అందుకు దారితీసే ప్రాకృతిక, రసాయనిక కారణాలేమిటో వివరించి చెప్పే మూడు బోర్డుల మాలిక.. లోపల వివిధ ఆకృతుల్లో.. విఠలాచార్య సినిమాల్లో లాగా ` పై కప్పు నుంచి నేలమీది వరకూ రూపుదిద్దుకొన్న సున్నపురాతి మాలలు.. ‘అదిగో గణేషుని ఆకృతి.. ఇదిగో శివలింగం.. అల్లదిగో గజరూపం..’ అంటూ హడావుడి చేస్తోన్న గైడులు.. చీకటి దారుల్లో టార్చిలైట్ల వెలుగుబాటలు… మోకాళ్ళ మీద పాకి మరీ చేరుకోవలసిన గుహల అంతర్భాగాలు.. అందరిలోనూ పసినాటికుతూహలం.. కోలాహలం.. అదో ఆనందవెల్లువ. కానీ ఒక్కమాట. మన బొర్రాలోనూ, ఆ మాటకొస్తే బెలుంగుహల్లోనూ ఇంతకన్నా గొప్ప శిలాకృత సంపదలున్నాయన్నది నిర్వివాదం.
ఓ గంటలో తిరిగి ‘నయదేర’ జెట్టీ చేరాం. మరో అరగంటలో ‘నీలాంబర్‌’ జెట్టీ.
ఆ గుహల సమీపంలోనే ఓ మట్టిని చిమ్మే జ్వాలాముఖి ఉందని తెలుసు.
టూరు మొదలవ్వక ముందు మా యాత్రలో ఆ వోల్కనో కూడా ఉండి ఉంటుందనే అమాయకంగా నమ్మాం. కానీ టూరు మొదలయ్యూ మొదలవ్వగానే డ్రైవరు స్పష్టపరిచాడు. ‘మనకు టైము చాలదు గాబట్టి ఈ టూరులో దాన్ని చేర్చం’ అని. సరేననుకొన్నాం.
నీలాంబర్‌ జెట్టీలో మరెంచేతో మాకు ఓ గంట విరామం దొరికింది. మేం అక్కడికి చేరింది ఒంటిగంటకయితే ఫెర్రీ నడిచేది రెండిరటికట. ‘లంచ్‌బ్రేక్‌’ అని దాన్ని సర్దిచెప్పారు డ్రైవరూ, హెల్పర్లు. నా మనసు మాత్రం ఈ బ్రేక్‌ను అంగీకరించనంది. గబగబగబా వాకబు చెయ్యగా ` ఆ గంట సేపట్లో అక్కడికి ఏడెనిమిది కిలోమీటర్ల దూరాన ఉన్న ఆ మట్టి జ్వాలాముఖి దగ్గరికి వెళ్ళిరావడం సాధ్యమే అని బోధపడిరది. కార్యాచరణకు దిగాను. పక్కనే ఉన్న టాటా సుమోను అడిగాను. సరసమైన రేటే చెప్పాడు. సహ యాత్రికులను కదిపాను. పదిమంది రెడీ అయిపోయారు! మరి ఇహనేం? అయిదే అయిదు నిముషాల్లో అందరం అడవి దారి పట్టాం. ‘రెండిరటిలోపల రాకపోతే మీకోసం ఆగం’ అని డ్రైవరుగారు తన ధర్మంగా మమ్మల్ని హెచ్చరించాడు. అయినా రిస్కు తీసుకొన్నాం!
ఆకులూ కొమ్మలూ రెమ్మలూ ఏదేనీ కారణం వల్ల మట్టిలో బాగా కప్పడిపోయినపుడు అవి కుళ్ళడం ద్వారా మీథేన్‌ లాంటి రకరకాల వాయువులు పుడతాయట. ఆ వాయువులు పైకి తన్నుకొనే ప్రయత్నంలో వాటిపైనున్న మట్టిని పైకి ఎగదోస్తాయట. అలా స్రవించే మట్టి ఉపరితలం చేరుకొని, ‘ఘనీభవించి’, చుట్టు పక్కల పరచుకొని ` మధ్యలో మట్టి ఊరి ఎగసిపడే ఓ రంధ్రంతో ` విలక్షణ ఓల్కనోగా రూపుదిద్దుకొంటుందట. వీటిల్లోంచి మట్టి స్రవించడం అన్నది మౌనంగా జరిగిపోయే నిరంతర ప్రక్రియే అయినా అడపాదడపా ఈ మ్రణ్మయ జ్వాలాముఖులు కూడా అల్లరీ అట్టహాసాలతోనూ, చిరు భూ ప్రకంపనలను సృష్టిస్తూనూ విస్ఫోటం చెందడమూ జరుగుతుందట. అలా ఈ మధ్య 2003లోనూ, 2004లోనూ ఇక్కడ జరిగిందట. ప్రపంచ వ్యాప్తంగా ఏడు వందల మట్టి ఓల్కనోలున్నాయని అంచనా. అందులో మూడు వందలు బ్లాక్‌సీ, కాస్పియన్‌సీల తీరాలలో ఉన్నాయట.
సుమో దిగాక ఓ రెండు మూడు వందల మీటర్లు గబగబా నడచి ఓల్కనో దగ్గరకు చేరుకున్నాం. నేను హెడ్మాష్టరు అవతారం ధరించి ‘పదంటే పదే నిముషాల్లో చూపులూ, పలకరింపులూ ముగించి వెనక్కి మళ్ళాలి’ అని ఆజ్ఞ జారీ చేసాను.
మేం చేరిన ఓల్కనో మరీ చిన్నది. టీనేజర్ల ఆట బొమ్మలా, ఇంటర్మీడియెట్‌ విద్యార్ధుల సైన్సు మోడల్లా ఉంది. కానీ అగ్ని పర్వతం అగ్నిపర్వతమే ` మట్టిదయినా, మరీ చిట్టి దయినా. ఆ అభ్యంతరాలను మనసులోకి రానివ్వకుండా చక్కగా ఆ పదినిముషాలూ గడిపాం. అక్కడున్న సమాచారపు బోర్డులను శ్రద్ధగా చదువుకొన్నాం. తిరిగి రెండింటికి నీలాంబర్‌ జెట్టీ, రెండున్నరకు ఆవలి గట్టు ` మళ్ళా జరవాల సీమలో…
 
**************
