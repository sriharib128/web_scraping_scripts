రచన: తాడిగడప శ్యామలరావు.
అది ఒక అడవి.
అడవి అనగానే మనకు చప్పున గుర్తుకు వచ్చే సంగతులు కొన్ని ఉన్నాయి.
అడవి నిండా రకరకాల వృక్షాలు పొదలు లతలు విస్తారంగా ఉంటాయన్నది గుర్తుకు వస్తుంది.
అడవిలో బోలెడు  మృగపక్షిసంతతి ఉంటుందన్నది గుర్తుకు వస్తుంది.
వాటిలో పులులవంటి క్రూరమృగాలూ లేళ్ళ సాధుమృగాలూ ఉంటాయని గుర్తుకు వస్తుంది.
పురాణాల వాసన కాస్త తగిలి ఉన్న మనస్సులకి అడవుల్లో మునులనే వాళ్ళు ఉంటారని గుర్తుకు వస్తుంది.
నాగరికజీవనులకు కొంచెం ఆలస్యంగానూ, పర్వతారణ్యప్రాంతాలతో కొద్దోగొప్పో పరిచయమో అనుబంధమో ఉన్న వారికి తొందరగానూ అడవుల్లో వనేచరులైన మనుష్యజాతులవారూ నివసిస్తూ ఉంటారని కూడా  గుర్తుకు వస్తుంది.
ఈ మునులూ ఆ వనచరులూ కూడా నాగరకప్రపంచంతో సంబంధాలు లేకుండా జీవిస్తూ ఉంటారు.
వనచరులు నాగరికప్రపంచంలోకి వచ్చి జీవించటానికి ఇచ్చగించరు. నాగరికుల కుత్సితాలూ డాంబికాలూ గజిబిజి కోరికలూ వారికి ఊపిరాడకుండా చేస్తాయి. కావలసినదంతా వనమే సమకూర్చుతూ ఉంటుంది. అసలు వారికి అవసరాలే తక్కువ. ప్రశాంతంగా జీవిస్తారు.
మునులు నాగర ప్రపంచాన్ని వదిలివచ్చి ప్రశాంతతకోసం వనాలను ఆశ్రయించిన వారు, కొందరు మునులు తమజీవితకాలంలో అలా చేస్తే మరికొందరి తండ్రులో తాతలో వచ్చి వనాల్లో తపస్సులను ఆరభించినది సంప్రదాయంగా స్వీకరించి అక్కడే ఉండిపోయిన వారు. నాగరికుల కుత్సితాలూ డాంబికాలూ గజిబిజి
కోరికలూ వారికిఉండవు. అసలు వారికి అవసరాలే తక్కువ. దాదాపు లేవనే చెప్పవచ్చును.  ప్రశాంతంగా జీవిస్తారు.
ఇలా మునులూ వనచరులూ రెండురకాల మనుష్యులూ అడవులను ఆశ్రయించి జీవిస్తున్నా, వీళ్ళ మధ్యన ఏ సంబంధబాంధవ్యాలూ ఉండవు. వారు వారే, వీరు వీరే.
******
ఆ అడవిలో ఒక ముని.  ఎప్పుడు తన పూర్వీకులు అడవిలోనికి వచ్చి జీవించటం మొదలు పెట్టినదీ ఆయనకు తెలియదు.. మునులు నిరంతర పరబ్రహ్మాను సంధానశీలురే కాని వారు లౌకికప్రపంచంతో ఈషణ్మాత్రమూ మానసిక సంబంధం కలవారు కారు.  మనం ఇప్పుడు చెప్పుకుంటున్న ముని ఒక నవయువకుడు. మనం యువముని అందాం ప్రస్తుతానికి.
యువమునీ ఆయన తండ్రీ కలసి తమ ఆశ్రమానికి తిరిగి వస్తున్నారు.  వారు ఎక్కడికి వెళ్ళి వస్తూ ఉండి ఉంటారు? బహుశః ఎవరన్నా వేరొక ముని ప్రక్క మునిపల్లెలో ఏదైన యజ్ఞం కాని చేసాడేమో.  లేదా తమ యాజ్ఞికమైన అవసరం కోసం ఇధ్మాల కోసం అడవిలోనికి వెళ్ళి తిరిగివస్తున్నారేమో ఆశ్రమానికి. ఏదైతేనేమి. వారు అప్పుడు ఆశ్రమంలో కాక అడవిలో ఉన్నారు.
తండ్రిగారు వృధ్ధు. ఆయనకు విశ్రాంతి అవసరం ఐనది.  ఇద్దరూ ఒక చెట్టునీడను ఆశ్రయించారు. పెద్ద చెట్టు. మంచి నీడ. కుమారుడు కొన్ని ఫలాలు కోసుకొని వచ్చాడు. తిన్నారు. వారు మార్గమధ్యంలో ఒక చర్చ చేస్తూ వస్తున్నారు. అది ఇప్పుడు చెట్టుక్రింద ఇలా కొనసాగింది.
భగవన్. జీవుడు వేరు శరీరం వేరు. జీవుడు శరీరాన్ని ఆశ్రయించి కొన్నాళ్ళు ఉండి తిరిగి వెడుతున్నాడు అన్నారు కదా, అ  జీవుడు ఎక్కడినుండి వస్తున్నాడు శరీరం లోనికి? మరి తాను శరీరాన్ని వదలిన తరువాత ఎక్కడికి వెడుతున్నాడు? అన్నింటికంటే మొదట ఈ జీవుడు ఎవరో చెప్పండి?
తండ్రిగారికి సంతోషం కలిగింది. అబ్బాయీ వేయవలసిన ప్రశ్నలే వేసావు.  అందరూ ముందుగా వీటిని గురించి తెలుసుకోవాల్సిందే. సరే, ఈ ప్రశ్నకు జవాబు చెప్పు. ఆకాశంలో ఎంతమంది సూర్యుళ్ళు ఉన్నారు?
భగవన్. ఆకాశంలో ఉన్నది ఒక్కడే సూర్యుడు.
నిజం నిజం. నీకు ఇందాక మడుగు వద్దకు మంచినీటి కోసం వేళ్ళినప్పుడు ఆ నీళ్ళల్లో సూర్యుడు కనిపించాడా?
భగవన్. కనిపించాడండి.
నీవు తామరాకు దొన్నెల్లో నీళ్ళు పట్టుకున్నావు కదా?  ఆ దొన్నెల్లో నీకు సూర్యుడు కనిపించాడా?
భగవన్. కనిపించాడండి. మీకోసం నీళ్ళు నింపి తెస్తున్న దొన్నెల్లో సూర్యుడిని చూసాను. ఒక దొన్నె సరిగా కుదరక నీళ్ళు జారిపోతే మరొక దొన్నె చేసి నీళ్ళు నింపాను కాదా. దానిలోనూ సూర్యుడిని చూసాను.
ఐతే నువ్వు చెప్తున్న ప్రకారం ఆకాశంలో ఒక సూర్యుడు, చెఱువులో ఒక సూర్యుడు, నీటి దొన్నెల్లో మరికొందరు సూర్యుళ్ళు ఇల్లా వివిధంగా ఉన్నారా?
భగవన్. ఉన్నది ఒకే సూర్యుడు.  చెఱువులో కనిపించినా దొన్నెల్లో కనిపించా అవన్నీ ఆ సూర్యభగవానుడి ప్రతిబింబాలే.
నీ చేతిలోని నీళ్ళ దొన్నె జారిపోయినప్పుడు దానిలోని సూర్యుడు ఎక్కడికి పోయాడు? నేను నీళ్ళు త్రాగినప్పుడు దానిలోని సూర్యుణ్ణీ గ్రాగటం జరిగిందా?
భగవన్. ఈ ప్రశ్నలకు జవాబులు నాకు తెలుసునండి. నేనూ మీరు చూసేది దొన్నెలోని సూర్యుడి ప్రతిబింబాల్నే కదా. అవి మిద్యలే కదా. ప్రతిబింబం కళ్ళకు కనిపించినా అది సత్యవస్తువు కాదు.  సత్యవస్తువు కేవలం ఆకాశం లోని సూర్యుడే. మిధ్యావస్తువులైన ప్రతిబింబాలకు నిజమైన ఉనికి లేదు కాబట్టి వాటివలన జనించే ఇంద్రియానుభవాలూ మిధ్యలే. కాబట్టి కళ్ళకు కనిపించే ప్రతిబింబం కాస్తా మనం మన కళ్ళను కదపగానే కనుమరుగైపోతుంది.  అద్దంలో కనిపించే ప్రతిబింబం ఐనా, మనం కదిలి వెళ్ళినప్పుడు అదీ పోతున్నది కదా. కాని ఈ ఉపమానం జీవులకు ఎలా వర్తిస్తున్నదీ తెలియటం లేదు.
ఎలా వర్తిస్తుందో చూదాం. కాని ఈ ప్రశ్నకు కూడా జవాబు ఆలోచించు.  అద్దం ప్రసక్తి వచ్చింది కదా.  దాని గురించి కూడా విచారిద్దాం. సూర్యుడి కాంతి అద్దంపై పడితే, అందులో సూర్యుడి ప్రతిబింబం ఏర్పడుతున్నదా? లేదా?
ఏర్పడుతోందండి.
మంచిది. ఆ అద్దం మీదనుండి కాంతి మళ్ళి ఎదురుగా ఒక గోడమీద పడిందనుకో. అక్కడ గోడ మీద కూడా సూర్యుడి ప్రతిబింబం వస్తున్నదా లేదా?
భగవన్. తప్పకుండా వస్తున్నదండీ.  తరచూ చూస్తూనే ఉంటాం అలా జరగటం.
సంతోషం నాయనా. ఇప్పుడు మొదట ఆకాశంలో ఒక సూర్యుడు, దానిని నువ్వు సత్యవస్తువు అన్నావు. బాగుంది. చాలా బాగుంది. నిజం అదే. అద్దంలో సూర్యుడి ప్రతిబింబం ఏర్పడుతోందీ అన్నావు. అవునా?
అవునండి.
మరి గోడ మీద కూడా ప్రతిబింబం ఉందే అది అద్దంలో ఉన్న సూర్యుడికి ప్రతిబింబమే కాని సత్యమైన సూర్యుడికి ప్రతిబింబం కాదు కదా? ఏమంటావు?
నిజమేనండి. అద్దంలో సూర్యుడి ప్రతిబింబానికి మరొక ప్రతిబింబం.
అద్దంలో ఉన్న సూర్యుడి ప్రతిబింబానికి ఆధారం ఏమిటీ?
ఆకాశంలో ఉన్న సూర్యుడేనండి.
గోడమీద ఉన్న సూర్యుడి ప్రతిబింబానికి ఆధారం ఏమిటీ?
అద్దమండి. అంటే అద్దంలో ఉన్న సూర్యుడి ప్రతి బింబం.
అలాగా. సరే. బాగుంది బాగుంది. అద్దాన్ని అక్కడినుండి ఎవరైనా తీసేస్తే ఆ గోడమీది ప్రతిబింబం మాయం కదా. అందుచేత నేనా?
భగవన్. అంతే నండి. అందుకేనండి.
సంతోషం నాయనా. ఇది చెప్పు.  మబ్బులు వచ్చి సూర్యుణ్ణి కప్పేసాయి. ఇప్పుడు గోడమీద ప్రతిబింబం కనిపిస్తుందా?
భగవన్. ఆకాశంలో సూర్యుడు మబ్బుల వలన  కనుపించకుండా పోయినప్పుడు అద్దం ఇంక దేనిని ప్రతిఫలిస్తుంది? గోడమీద దేని ప్రతిబింబం పడుతుంది?  అది అసాధ్యం కదా. గోడ మీద సూర్యుడి ప్రతిబింబంబం పడాలంటే ముందుగా ఆకాశంలో సూర్యుడు ఉండాలి.
నాయనా సరిగ్గా చెప్పావు. ఆకాశంలో ఉన్న సత్యవస్తువు అని నీవు చెబుతున్న సూర్యుడి కంటే అసలు సిసలు సత్యవస్తువు వేరే ఉంది. సాంకేతికంగా దానిని బ్రహ్మం అని అంటారు.  ఆ బ్రహ్మమే సృష్టికి మూలం. దానికి ముందు అంటూ ఏమీ లేదు, అన్నింటికీ అదే మూల బిందువు అనుకో. అదే అన్నింతి ఉనికికీ మూలకారణం కూడా.  అందుచేత దాని లక్షణాలు అంటూ వర్ణించి చెప్పటం అసాధ్యం.  శ్రతులు ఇంచుమించుగా మనకు అవగాహన కోసం, ఆదిత్యవర్ణం సువర్ణ జ్యోతీః అని చెప్పాయి.  లోకవ్యవహారంలో అన్ని వెలుగులకీ మూలమూ అత్యంతప్రకాశమానమూ సూర్యుడి వెలుగు అని ఎలా అంటామో అలాగా సృష్టి మొత్తానికి వెలుగైనదీ మూలమైనది అదే, ఆ బ్రహ్మమే అని చెప్పటం అన్నమాట.
అది అంటే ఆ బ్రహ్మము ‘బహు స్యాం ప్రజాయే యేతి’ అని నేను వివిధంగా విస్తరిస్తాను అని సంకల్పం చేసింది. ఆ సందర్భాన్ని ఈక్షణకాలం అని వ్యవహరిస్తారు.  అలా సంకల్పం చేసిన బ్రహ్మమే తననుండి ఆ ఈక్షణకాలంలో సృష్టిని ఎలా చేయాలి, అది ఎలా ఉండాలి అన్న వ్యవహారం కల జ్ఞానశక్తిని కలిగించింది.
బ్రహ్మము స్వయం. దాని ఉనికికి కారణం ఏదీ లేదు.  దీనినే మాట వరసకు సూర్యుడు అనుకో.
జ్ఞానశక్తికి బ్రహ్మము కారణం.  ఈ జ్ఞానశక్తి ఒక అద్దం వంటిది అనుకో.  దీనికే సాంకేతికంగా సాక్షి అనిపేరు. కూటస్థుడు, అంతర్యామి అని కూడా ఈ సాక్షికే పేర్లు.
ఈ రెండే శివుడూ శక్తీ అని కూడా వ్యవహారంలో అర్థం చేసుకోవాలి.  జగత్తు ఉధ్బవించటానికి ఈ రెండూ కూడా కారణమే. బ్రహ్మము స్వయంగా సృష్టి చేయదు కాబట్టి అది సృష్టికారణం కాదు. బ్రహ్మము లేకుండా అంతర్యామి  అనబడే ఆ సాక్షీ సృష్టి చేయలేదు. ఎందుచేతనంటే ఆ శక్తి దానికి బ్రహ్మం వలనే వచ్చింది కాబట్టి.
ఈ జీవులంతా ఈ సాక్షి ఏర్పరచిన ప్రతిబింబాలేను.
భగవన్ బ్రహ్మము సాక్షి అనే ఒకే ప్రతిబింబాన్ని ఏర్పరచింది కదా. ప్రతిబింబం ఉండాలంటే దానికి అధారం కావాలి కదా మరి? ఆ ఆధారం ఏమిటి.
అది శుధ్ధసత్యం. అందుకే ఒకే ప్రతిబింబం.
మరి సాక్షి జీవుళ్ళనే అనేక  ప్రతిబింబాలని ఎలా ఏర్పరుస్తోంది? దానికి ఏమిటి ఉపాధి (అంటే అధారం)?
దానిని కలుషసత్యం అంటారు. అదే అవిద్య. ఆకారణంగానే అనేక ప్రతిబింబాలు ఏర్పడుతున్నాయి. అవే జీవులు.
ఐతే భగవన్…  నాకో సందేహం వస్తున్నది..
******
తండ్రితో బాటే కూతురూ వేటకు బయలు దేరింది.  కొన్నాళ్ళ నుండీ ఇలాగే జరుగుతోంది,  ఆమె చిన్న పిల్లగా ఉన్నప్పుడు తండ్రి ఒక్కడే వేటకు పోయేవాడు. ఇప్పుడు అతడు ముసలివాడైపోతున్నాడు. కాబట్టి కూతురు కూడా అతడితో వేటలకు వెళ్ళక తప్పని పరిస్థితి. లేకుంటే ఇంటిల్లిపాదికీ బువ్వెట్టాగు మరి?
ఒకప్పుడు ఆమెకు అన్న ఒకడు ఉండేవాడు. అప్పట్లో తండ్రీకొడుకులు కలిసి వెళ్ళేవారు తమ జట్టుతో బాటు.  అప్పటికి ఆమెకు ఊహ తెలియదు. ఆమెకు ఊహతెలిసి వచ్చేసరికి ఆ అన్న లేకుండా పోయాడు.
నడివయస్సులో అతడికి పుత్రశోకం అనే పెద్దదెబ్బే తగిలింది. కాని వేటగాళ్ళ జీవితాల్లో తామే వేట ఐపోవటమూ మామూలు విషయమే.   అతడి అన్ననూ అలాగే ఒక పులి అలాగే పొదలమాటు నుండి దూకి ఈడ్చుకు పోయింది. అది అతడు స్వయంగా చూడలేదు. కాని కొడుకును ఒక చిరుత పొట్టన బెట్టుకోవటం మాత్రం అతడి కళ్ళ ముందే జరిగింది. పాతగాయం కొత్తగా తెరచుకున్నట్లయ్యింది.  కొన్నాళ్ళు తెగఏడ్చాడు.  ఆ తరువాత కసి పెంచుకున్నాడు. అవసరం ఉన్నా అవసరం లేకపోయినా వేటకు దిగటం నిత్యకృత్యం అయ్యింది. ఒక చంతువును ఎంత క్రూరంగా వధించవచ్చునో అంతకంటే భయానకంగా హింసపెట్టి మరీ చంపటం అతని వినోదం.  ఎదుగుతున్న పిల్లకు ఈ వినోదం బాగానే పట్టుబడింది. ఆ గూడెంలో ఉన్న వేటగాళ్ళకే ఈమె క్రూరత్వం అప్పుడప్పుడు ఆశ్చర్యం కలిగించేది.
ఆరోజున వాళ్ళకు ఎందుచేతనో కాని ఒక్క వేటా చిక్కలేదు. మధ్యాహ్నసమయానికి గూడెం వదలి అడవిలోపలికి చాలా దూరం వచ్చారు. అంతా పట్టుదల మాహత్మ్యం.  తాము మునిపల్లెలకేసి పోతున్నామన్న స్పృహ వాళ్ళకు రాలేదు. దానిని తరుముతూ దీనిని తరుముతూ బోలెడు దూరం పరుగులు పెట్టారు. ఈ పరుగుల్లో మంద అంతా చెల్లా చెదరై తిరుగుతున్నారు.
ఈ ఇద్దరూ అంటే తండ్రీ కూతుళ్ళు ఎప్పుడూ కలిసే తిరుగుతారు. కూతుర్ని ఎట్టి పరిస్థితిలోనూ ఆ తండ్రి ఒంతరిగా వదలడు. ఒకటి రెండు అనుభవాలు అయ్యాయి కదా మరి అతడి జీవితంలో . చివరికి ఇద్దరూ అలసి పోయారు. ఆడది కాబట్టి ఎంత అడవిపిల్ల ఐనా చివరకు దాహంతో ముందు తానే చతికిల బడింది. మరేదైనా కారణం కూడా ఉందేమో ఆమెకు ఎవరికీ చెప్పుకోలేనిది.  ఏదైతేనేం ఇద్దరూ ఒక చెట్టుకిందకి చేరారు.  సొరకాయ బుఱ్ఱల్లో నీళ్ళకోసం చూస్తే అవికాస్తా అప్పటికే నిండుకున్నాయి. దగ్గరలో  ఏదో నీటిపక్షి ఎగురుతూ కనిపించింది. నీళ్ళు వెదకి తెస్తానని, తనని జాగ్రత్తగా ఉండమని చెప్పి, తండ్రి బయలుదేరాడు. అలసిన అమ్మాయికి చెట్టుక్రింద చల్లటి గాలికి కొంచెం కునుకు వచ్చింది.  అలా నిద్రపోవటం మహా ప్రమాదం అని ఆమెకు తెలియకపోలేదు. అందుకని బలవంతాన తమాయించుకొని కూర్చుంది చెట్టుబోదెను ఆనుకొని. ఐనా కళ్ళు మూసుకుంటూనే ఉన్నాయి.
ఆమెకు తెలియదు నిద్ర కమ్మిందని. మాటలు వినిపించి మెలకువ వచ్చింది.
భగవన్ మరి అహింసా వ్రతం అంత గొప్పదా?  అని ఒక కుఱ్ఱవాని గొంతు పలికింది. ఆ తరువాత ఒక పెద్దాయన కంఠస్వరం గంభీరంగా వినిపించింది. అది అచ్చం తన తండ్రి గొంతులాగేనే ఉంది!
మంచి ప్రశ్న వేసావు నాయనా. అది అన్నింటి కంటే గొప్ప వ్రతం. అహింసలో సుప్రతిష్ఠితుడైన వానికి ప్రకృతిమాయ తొలగిపోతుంది. తత్సన్నిధౌ వైరత్యాగః అని అహింసావ్రతుని వధ్ద ప్రకృతిసిధ్ధమైన జాతివైరాదులు నశించి సమస్తప్రకృతి శాంతమౌతుంది. అహింసావ్రతుడు చివరికి బ్రహ్మాన్నే తెలుసుకుంటున్నాడు.
ఉన్నటుండి తండ్రి కొంచంగా తలపంకించి మందహాసం చేసాడు. ‘అలాగే’ అని అన్నాడు.
కొడుక్కి ఈ మాట వింతగా అనిపించింది. ఇంతలో తండ్రి తన సమాధానాన్ని వివరించటం ప్రారంభించాడు.
నాయనా మొదట వివరించినట్లుగా జీవులంతా మాయలో ఏర్పడిన ప్రతిబింబాలు.  జీవుడి కర్తవ్యం తనకు మూలమైన అంతర్యామిని తెలుసుకోవటమే.  అది జరిగిన నాడు  అతడు ఆ అంతర్యామి ఏర్పరచిన అన్ని ప్రతిబింబాలనూ అవన్నీ తనవంటివే అని స్పష్టంగా తెలుసుకుంటాడు.
అప్పుడు అతడు అంతర్యామితో సమత్వం పొందటం వలన మాయ అతడిని వదిలిపెట్టి పోతుంది. అటువంటి స్థితిని పొందిన వాడు ఏ ఇతర జీవిని ఎందుకు బాధిస్తాడు? ఈ మాయతో ఏర్పడిన జీవులలోకంలో అతడికి అవసరాలు అంటూ ఏమీ ఉండనే ఉండవు కదా?
అవునండి భగవన్. కాని ఆ స్థితిని పొందని వారి సంగతి వేరు కదా?
నాయనా. అది వేరుగానే ఉంటుంది. కాని అనుభవంలోనికి ఇంకా రాకపోయినా ఎవరైతే సమస్త జీవులూ తనవంటివే అని భవన చేతనైనా గ్రహించి వాటిని బాధించరాదని వ్రతం పెట్టుకుంటారో వారినీ మాయ బాధించదు.
ఈ ప్రకృతి ధర్మం ఏమిటంటే నీవు సత్యంగా అహింసలో స్థిరంగా ఉండగలిగితే నీ శాంతచిత్తం సకల జీవుల అంతఃకరణాలమీదా ప్రభావం చూపుతుంది.  నీపై ఏ జీవీ కూడా హింసకు దిగదు.  అంతే కాదు నీ సాన్నిధ్యంలో జీవుల మధ్య ఉండే జాతివైరాలూ మాయం అవుతాయి. అంటే పులీ లేడి కూడా కలిసిమెలిసే ఉంటాయి. అందుకు కారణం నీలో ఉన్న ప్రకృతి అనేదీ, బయట ఉన్న ప్రకృతి అనేదీ కూడా నీకు తెలిసినా తెలియక పోయినా నిజంగా ఒక్కటే. నీ అహింసా వ్రతం దానిని నీకే ఋజువు పరుస్తుంది.
జీవులన్నీ ఒకే అంతర్యామి  ఏర్పరచిన ప్రతిబింబాలు.  కాబట్టి బుధ్ధిమంతులు అన్ని జీవులనూ తనతో సమానంగానే భావించుకుంటారు. నీ వేలికిగాయమైతే నీకు నొప్పి కలిగినట్లే ఒక పులి కాలికి గాయమైతే అలాగే అదే నొప్పి కలుగుతుంది. కాబట్టి ఏ జీవినీ హింసించకూడదు.
కాని భగవన్. ఇతరజీవులకు ఇటువంటి విజ్ఞానం ఉండదు కదా?
ఉండకపోతేనేం?
మరి అటువంటి జీవి అహింసా వ్రతం ఏమీ పాటించదు కదా.  ఒక ముని అహింసలో స్థిరంగా ఉన్నాడు. అతడికి పులి ఎదురైనది అనుకుందాం. ముని చేతిలో ఆయుధం ఉండదు కాబట్టి అతడిని పులి తినివేస్తే!
పిచ్చివాడా,  శరీరం పడిపోవలసి వస్తే అది పులి వచ్చేదాకా ఎదురుచూస్తుందా.  ఆశ్రమంలో ఉన్నవారికి చావు రాదా? పులి చంపితే పోయేది ఒక శరీరమే కదా.  ఒక మిధ్యాబింబం నశిస్తే సృష్టికి లోటేమన్నా ఉందా? అంతర్యామికి ఇబ్బంది ఉందా? పరబ్రహ్మానికి ఇబ్బంది ఉందా?  శరీరం మీద అభిమానం ఉన్నవాడు ముని కాదు. అతడు ఉండవలసినది పులులుండే అడవిలోనూ కాదు.
నాయనా ఈ అహింసావ్రతం పరబ్రహ్మానుసంధానమే. ఎవరు అహింసావ్రతం ద్వారా తనలోని అంతర్యామిని గ్రహిస్తున్నారో వారి ఆ అంతర్యామిలో ప్రతిఫలిస్తున్న బ్రహ్మాన్ని కూడా అలాగే తెలుసుకుంటున్నారు. బ్రహ్మవిద్ బ్రహ్మైవ భవతి అని శ్రుతి. అంటే ఎవరు బ్రహ్మను తెలుసుకుంటున్నారో వారు బ్రహ్మమే అవుతున్నారు. ఇదే బ్రహ్మవిద్య.
*****
ఇంతలో తండ్రి తిరిగి వచ్చాడు.  ఎలా వచ్చాడు?  వంటినిండా గాయాలతో.  నీళ్ళ మడుగు చెంతనే కనిపించింది కాని దాని సమీపంలో ఒక ఈనిన పంది ఉంది. అది ఈ తండ్రిమీద దాడి చేసింది. ఇతడు దానితో తలపడి నిలబడ్డాడు.  హోరాహోరి పోరాటంలో గాయపడ్డాడు. చివరికి చచ్చి చెడి బయటపడి కూతురున్న చోటికి వచ్చాడు.
తండ్రిని మెల్లగా నడిపించుకొంటూ ఆ పిల్ల గూడానికి బయలుదేరింది.
ఆమె మనస్సులో ఒక ఆరాటం. ఒక ఆందోళన. ఒక విచికిత్స.  తనకు ఆ చెట్టు బోదెకు ఆవల కూర్చున్న వారి మాటలు కొంచెం అస్పష్టంగా ఉన్నాయి. అందుకే కొంచెం అర్థం ఐతే బాగుండును అనుకుంది. వెంటనే ఒక చిన్న నవ్వు వినిపించింది. ‘అలాగే’ అన్న మాటా వినిపించింది. ఆ మాట ఆయన తనని ఉద్దేశించేనా అన్నది? అదెలా? ఆయన తనని చూడనైనా చూడనే లేదుకదా? ఐనా తన మనస్సులోని మాట ఆయనకు ఎలా తెలిసిందీ?
ఎందుకంటే ఆతరువాత అన్ని విషయాలు చాలా స్పష్టంగా అర్థం అయ్యాయి తనకు.
ఆయన ఎవరో మహానుభావుడు. హింస మంచిది కాదు అంటున్నాడు. వేటగాళ్ళకు హింస తప్పు ఎందుకు అవుతుందీ?  కాని ఆ మాట తాను ఆయన ఎదుట పడి ఎలా అడగగలదు? అందుకే తాను మాట్లాడకుండా వింటూ ఉండిపోయింది.
అహింసా వ్రతం ఎంత గొప్పది.  ప్రపంచాన్నిపుట్టించే శక్తిని తానే అవుతుందా ఈ అహింసావ్రతంతో? ఆ శక్తికి మూలం ఐన పరబ్రహ్మమూ తానే అవుతుందా ఆ వ్రతంతో.
తనలాంటి ఒక వేటకత్తెకు ఆ అహింసావ్రతాన్ని పట్టటం సాధ్యపడుతుందా?
రచన: కర్లపాలెం హనుమంతరావు
‘యావత్ స్థాస్యంతి గిరయః- సరిత శ్చ మహీతలే/తావద్ రామాయణ కథా- లోకేషు ప్రచరిష్యతి (బాల కాండ 2.36)’. మహీతలంపై ఎంత వరకు గిరులు, సరులు ఉంటాయో అంత వరకు లోకాల్లో రామాయణగాథ ప్రచారం జరుగుతుంద’ని బ్రహ్మ వాల్మీకి రామాయణాన్ని ఆశీర్వదిస్తూ అన్న మాట.  రామాయణమంత గాఢంగా ప్రపంచాన్ని ప్రభావితం చేసిన కావ్యం మరొకటి లేదు.  ఎన్నో భాషల్లో, కళాప్రక్రియల్లో  తీర్చిదిద్దిన ఆదికావ్యం రామాయణం.  పండితులను.. పామరులను, ఆస్తికులను.. నాస్తికులను   ఒకే తీరులో ఆకర్షించే గుణం రామాయణంలో ఏదో ఉంది.
వేలాదిమంది బలశాలులు ఆయాసపడుతూ నెట్టుకొచ్చిన శివధనుస్సును కుమారరాముడు సునాయాసంగా  విరవడంలాంటి అతిమానుష  సన్నివేశాలు రామాయణంనిండా ఎన్నో ఉన్నాయి. చిన్నతనంలో అవి ఆశ్చర్యానందాలను కలిస్తే.. ఎదిగే కొద్దీ రామచంద్రుని  మర్యాద పాలన, లక్ష్మణస్వామి సోదరప్రేమ, భరతుని త్యాగబుద్ధి, ఆంజనేయుని దాసభక్తి, సీతమ్మతల్లి పతిభక్తి వంటి సద్గుణాలు ఆకర్షిస్తాయి. వివేచనకొద్దీ ఆలోచనలు రేకెత్తించే సామాజికాంశాలు    దండిగా ఉండబట్టే రామాయణం  చారిత్రక పరిశోధనాపత్రం.. ఆధ్యాత్మిక పరిచయ పత్రిక కన్నా ఎక్కువ చర్చనీయమౖందేమో! శతాబ్దాలబట్టి లెక్కలేనంత మంది సృజనశీలులు   చెయిచేసుకున్నకథ  రామాయణం. భిన్నరూపాలు అనేకం ఓ క్రమం లేకుండా మూలంలో నిక్షిప్తమైవడం సహజ పరిణామమే.
వాల్మీకం పేరుతో ప్రచారంలో గల కథా దేశమంతటా ఒకే విధంగా లేదు. వాల్మీకి  రామాయణంలోని అన్ని భాగాలూ వాల్మీకి విరచితాలేనని చెప్పలేని స్థితి. మొదటి వాల్మీకి పుట్టించిన కావ్యం మరో వాల్మీకి గంటంలో పెరిగి తదనంతర కాలంలో మరన్ని  ప్రక్షిప్తాల హంగుల్ని రంగరించుకుందన్న వాదనా  కొట్టివేయదగింది కాదు.
‘నారదస్య తు తద్వాక్యం/ శ్రుత్వా వాక్య విశారదః/ పూజయామాన ధర్మాత్మా/ సహశిష్యో మహామునిః’ అన్న  బాల కాండ (2,1) శ్లోకం మూలకంగానే ఈ అనుమానం. కవి ప్రథమ పురుషలో చెప్పుకోవడం కాదు కానీ.. వాక్యవిశారద, పూజయామాన, ధర్మాత్మ, మహాముని’ వంటి విశేషణాలతో స్వోత్కర్ష చేసుకోవండం వల్ల కలిగే సందేహం, తరువాతి శ్లోకాల్లోని   భగవాన్( బాల 2, 9), మహాప్రాజ్ఞ, మునిపుంగవః (బాల 2, 17) వంటి పొగడ్తలతో మరింత బలపడుతోంది. తనకు తాను నమస్కరించుకునే కుసంస్కారా వాల్మీకి మహర్షి?
క్రౌంచ పక్షి హననంతో ఖిన్నుడైన వాల్మీకి ముఖతః అప్రయత్నంగా వెలువడ్డ ‘మా నిషాద’ శ్లోకం కాకతాళీయంగా అనుష్టుప్ చందస్సులో ఉండటం.. తదనంతరం ఆ  చందస్సులోనే సంపూర్ణ రామాయణం కథనం చేయాలని కవి సంకల్పించడం జగద్వితం. వాల్మీకి రామాయణ శ్లోకాల్లో అనుష్టుప్ ఛందస్సుకు భినమైన ఛందస్సూ కనిపిస్తుంది! అదంతా అనంతర కాలం తాలూకు మరో వాల్మీకి  ప్రక్షిప్తమై ఉంటుందని  సందేహించడంలో అసమంజసమేముంది?
నారదుడు వాల్మీకి మహర్షికి కథనం చేసిన సంక్షేప రామాయణంలోగానీ, మహాభారత అరణ్యపర్వంలోని రామోపాఖ్యానంలోగానీ బాలకాండకు సంబంధించిన కథ ఆట్టే లేదు. వాల్మీకి రామాయణ బాలకాండలోనే  రామసంబంధమైన కథ ఉన్నది కడు స్వల్పం.  అప్రస్తుతమని తోచే కథాభాగమంతా ఆ ‘మరో వాల్మీకుల’వారి నై’పుణ్య’మేమో?
ఉత్తరకాండలోని శంబూక వధ మాత్రం? తపోదీక్షకు అర్హమైన వర్ణాల ప్రస్తక్తి వచ్చే సందర్భంలో- కృతయుగంలో బ్రాహ్మణులు,  త్రేతాయుగంలో  అదనంగా క్షత్రియులు, ద్వాపరంలో ఆ ఇద్దరికీ అదనంగా వైశ్యులు,  కలియుగంలో నాలుగు వర్ణాలవారూ అర్హులన్నట్లు ఒక సిద్ధాంతం ఉన్నట్లు అర్థమవుతుంది. తద్విరుద్ధంగా త్రేతాయుగంలో  దీక్ష చేబట్టినందువల్లే శూద్ర శంబూకుడు వధ్యుడన్నట్లు వాదన ముందుకొచ్చింది.  విశ్వామిత్రరుషి క్షత్రియుడు. దశరథ మహారాజు ఏనుగనుకుని వధించిన బాలకుడు ఒక శూద్రతపస్వి కన్నకొడుకు. ఇలాగే ఇతిహాసాలనిండా వివిధ వర్ణాలవారు ఉగ్రతపస్సులు చేసిన దృష్టాంతాలు  పుష్కలంగా ఉన్నప్పుడు వాల్మీకివంటి సామాజిక తత్త్వవేత్త ఇంత పెద్ద తప్పిదం చేస్తాడా?! తదనంతర కాలంలో వాల్మీకేతర కవులెవరో చొప్పించిన  ప్రక్షిప్తాల చలవే ఈ స్ఖాలిత్యాల గోలంతా.. అని అందుకే అనిపించేది.
ప్రథమ రామాయణం రాసిన వాల్మీకి రామునికి సమకాలీనుడని కదా భావన!  జరగక ముందే ఉత్తరకాండను ఆ కవి ఊహించి రాసాడనడం   హేతుబద్ధంగా  ఉందా? కావ్యారంభంలో వాల్మీకి చేసుకున్న కథాగమన మననంలో ఉత్తరకాండా ఉంది కదా అని వాదించ వచ్చు. ఆ సర్గా ఎందుకు ప్రక్షిప్తమై ఉండకూడదూ?!
లంకాధిపతి వేదపాండిత్యంగల పౌలస్త్య బ్రాహ్మణుడన్న వాదనా ప్రశ్నార్హమే. వేదవిధిమీద విశ్వాసమున్నవ్యక్తి యజ్ఞాయాగాదులు భగ్నమవాలని చూస్తాడా?! ‘రావణుడు రాక్షసుడు. అసురుడుగా ప్రచారం చరిత్ర దృష్ట్యా  దోషం’ అనుకుందామనుకొంటే సుందరకాండలో తద్విరుద్ధమైన భావం (సుందర 20, 5-6) ఎదురవుతుంది! ఎత్తుకొచ్చిన స్త్రీకి మనసు దిటవు పరుచుకొనేందుకు వీలుగా ఒక ఏడాదిపాటు అవకాశంగా ఇవ్వాలని రాక్షసవివాహ నీతి. అప్పటికీ ఒల్లని స్రీని భక్షించడం ఆదిమ జాతుల్లో తప్పు కాదు. రాక్షస రావణుడు సీతను చంపి తింటానని బెదిరించాడుగానీ బలాత్కరిస్తానని ఎక్కడా అనడు! పైపెచ్చు ‘కామం కామః శరీరే మే/యథా కామం ప్రవర్తతాం’ (మన్మథుడు నా శరీరంలో ఎంత యధేచ్చగానైనా ప్రవర్తించనీయి నా పై కామనలేని నిన్ను నేను తాకను) అంటాడు. ఒక ఉదాత్త ప్రేమికుడి .  ఆదర్శనీయమైన భావన అది. ప్రధానపాత్రలలోనే  ఇన్ని పరస్పర వైరుధ్యాలా?! రామాయణ  కర్త ఒక్కరు మాత్రమే  కాకపోవడమే ఇంత గందరగోళానికి కారణమనుకోవాలి.
ఆచారాలనుబట్టి, కొన్నిభాషనుబట్టి రామాయణంలోని వానరలు సవర జాతివారేమోనని గో. రామదాసుగారు (భారతి 1926 మార్చి, ఏప్రియల్ సంచికలు)  ఓ వ్యాసంలో అభిప్రాయ పడ్డారు. సవర భాషలో ‘ఆర్శి’ అంటే కోతి. ఆర్శిలలో మగవాళ్ళు లంగోటి కట్టే విధానం వెనక వేలాడే తోకను తలపిస్తుంది. (అందుకేనా ఆడవారికి తోకలున్నట్లు రామాయణంలో ఎక్కడా చెప్పలేదు?)  రామాయణంలోని లంక, జన స్థానాలకి  సవర పదాలు లంకాన్, జైతాన్ మూలాలేమేమోనని  గో. రామదాసుగారి ఊహ. ‘దండకా’ అన్న పదానికీ వ్యుత్పత్తి  చెప్పారాయన. సవర భాషలో ‘దాన్’ అంటే నీరు. ’డాక్’ అన్నా నీరే. ‘దాన్ డాక్’ అంటే నీరే నీరు. ‘దాన్డాక్’ మీద ‘ఆ’ అనే షష్టీ విభక్తి ప్రత్యయం చేరి ‘దన్డకా’.. (దండకా) అయిందని రామదాసు గారి ఆలోచన. దండకారణ్యంలో  విశేషంగా నీరుండబట్టే  అరణ్యకాండ (11, 40-41) లో ‘స్థాలీప్రాయే వనోద్దేశే పిప్పలీవన శోభితే/బహుపుష్పఫలే రమ్యే నానా శకుని నాదితే/పద్మిన్యో వివిధా స్తత్ర ప్రసన్న సలిలాశ్రితాః/హంసకారండవాకీర్ణా శ్చక్రవాకోశోభితాః’ అన్న శ్లోకంలో చెప్పినట్లు అగస్త్యాశ్రమం పిప్పిలోవన శోభితమైన సమతలంమీద రకరకాల పుష్పాలు, ఫలాలు,  పక్షుల రవాలు,  హంసలు, సారసాలు, చక్రవాకాలతో శోభాయమానంగా ఉంద’న్న వర్ణనకు  అతికినట్లు సరిపోతుంది.
చిన్నవాడు పెద్దవాడి భార్యను పెండ్లాడవచ్చు. పెద్దవాడు చిన్నవాడి భార్యను మాత్రం ముట్టుకోకూడదన్నది సవరల ఆచారం. రామాయణంలోని వాలిసుగ్రీవుల కథ తదనుగుణంగానే ఉంది కాబట్టి రామాయణంలోని వానరులు ఒకానొక సవర జాతివారేనని గో. రామదాసుగారి సిద్ధాంతం. తథాస్తు అందామనిపించినా తత్ సిద్ధాంతానికి తభావతు కలిగించే అంశాలు వాల్మీకంలోనే నిక్షిప్తమై ఉండె! చరిత్ర ప్రకారం వానరులు దక్షిణభారతంలో మహా బలవంతులు. ప్రముఖులు. బుద్ధిమంతులు. ఆర్యులకు స్నేహపాత్రులు. రామ లక్ష్మణులతో ప్రథమ పరిచయం వేళ హనుమంతుడు ధరించిన  భిక్షు రూపం, ప్రదర్శించిన భాషాపాటవం, సముద్ర లంఘనంలో లాఘవం, సందర్భశుద్ధితో  పెద్దలకు వందనాదులు చేసే సంస్కారం  వానరజాతి నాగరిక లక్షణ విశేషాలు. అభివృద్ధి పరంగా  ఎంతో వెనకంజలో ఉండే సవర జాతిగా వారు  ఏ కారణం చేత ఎప్పుడు దిగజారిపోయారో? నమ్మదగ్గ  అదారాలేమీ దొరకనంత వరకు రామదాసుగారి ‘సవర’ సిద్ధాంతాన్ని సంపూర్ణంగా స్వీకరించలేం.  కిష్కింధగా చెప్పుకునే ఆ ప్రాంతంలో ఇప్పుడు సవర జాతివారూ దాదాపుగా  లేరు. కోతులు మాత్రం చాలా ఎక్కువ.  అదో  వింత!
రామాయణంలోని జటాయువూ ఒక ఆటవిక జాతి మనిషని సురవరం ప్రతాపరెడ్డిగారి సిద్ధాంతం. కొమర్రాజు వెంకట లక్ష్మణరావుగారు ప్రకటించిన విష్ణుకుండి మూడవ మాధవశర్మ శాసనం ప్రస్తావించిన ‘గుద్దవాది’.. ఇప్పటి గోదావరి జిల్లాలోని రామచంద్రాపురం తాలూకు రంపచోడవరమని మల్లంపల్లివారూ అభిప్రాయపడుతున్నారు. ఆ గుద్దవాదే పూర్వం గుద్రహారము. గృధ్ర శబ్దం సంస్కృతీకరించిన గుద్ర శబ్దంకాగా  కాలక్రమేణా అది గద్దగా  ‘పెంచిన రామాయాణం’లో రూపాంతరం చెందివుంటుందని  పెద్దల ఊహ. కానీ వాల్మీకి రామాయణంలో రావణుడు సీతమ్మవారిని ఆకాశమార్గానే తీసుకు పోయినట్లుంది. జటాయువూ ఒక పక్షిమాత్రంగానే వర్ణితం. ఈ వైవిధ్యాలకీ ప్రక్షిప్తాలే కారణాలా?
ముందా జాతిని గురించి ఒక వ్యాసం రాస్తూ శరశ్చంద్రరాయ్ గారు ‘ముందాలలోని  ఉరోవన్ అనే ఒక  శాఖ తాము రావణ సంతతికి చెందిన వారమని చెప్పుకుంటుంద’న్నారు. ఆయన సిధ్ధాంతం ప్రకారం కోరమండల్  తీరం ఖరమండలం అనే మూలపదం  నుంచి ఉద్భవించింది.  రామాయణంలో చెప్పిన ఖరమండలం ప్రాంతం ఇదే  కావచ్చన్న రాయ్ గారి  అభిప్రాయం సత్యానికి ఎంత సమీపంలో ఉందో చెప్పలేని పరిస్థితి. శాస్త్రబద్ధంగా పరిశోధనలేవీ సవ్యంగా సాగని నేపథ్యంలో రామాయణంలోని ప్రతి అంశమూ, ప్రాంతమూ ఇలాగే పలుప్రశ్నలకు గురవుతున్నవన్న మాట ఒక్కటే అంతిమ సత్యంగా మిగిలింది
‘రామాయణంలోని లంక నేటి సింహళం. సముద్ర తీరానికి అది నూరు యోజనాల దూరం’ అన్నది బహుళ ప్రచారంలో ఉన్న ఒక విశ్వాసం. సురవరం ప్రతాపరెడ్డిగారి అభిప్రాయం మరో విధంగా ఉంది. చుట్టూ రెండు మూడు దిక్కుల నీరున్నా లంకలుగానే చలామణి అయ్యేవని.. గోదావరీ ప్రాంతంలోని ఒక లంక రామాయణంలోని లంకయి ఉండవచ్చని రెడ్డిగారి అంచనా.  ఆంజనేయుడు సముద్ర లంఘనం చేసాడని రామాయణంలో స్పష్టంగా ఉన్నప్పుడు గోదావరీ ప్రాంతంలోని ఏదేని ఒక కాలవను మాత్రమే దాటాడని అనడం దుస్సాహసమే అవుతుంది!  రామాయణ కాలంనాటి నైసర్గిక స్థితిలో భారతదేశానికి లంకకు మధ్య నూరు యోజనాల దూరం ఉండేదా! నాటి లంక నైసర్గిక స్వరూపం నిర్ధారణ అయేదాకా సింహళంలోని లంకే రామాయణంలోని లంక అనుకోవడం మినహా మరో మార్గం ఏముంది?
ఆధార లవలేశాలపై చేసిన ఈ కేవల ఊహావిశేషాలూ  సందేహాతీతాలేమీ కావు కూడా. ప్రథమ రామాయణ కర్త రాముడికి సమకాలికుడు కాకపోయే అవకాశమూ కొట్టి పారేయలేం. నిజంగా సమకాలీనుడే అయితే ఎంత కావ్యమైనా  గోరంత వాస్తవికతకు  కొండంత అభూత కల్పనలు కల్పిస్తాడా? గతంలో జరిగిన కథేదో కాలమాళిగలో వూరి వూరి  ప్రథమ రామాయణ కర్తృత్వం జరిగే నాటికి కల్పనలు, కవితోక్తులతో  ఓ అందమైన కావ్యానికి సరిపడినంత  సరంజామాగా సమకూరిందనుకున్నా పేచీ లేదు. తదనంతర కాలంలో  ఆ కావ్యంలోకొచ్చి పడ్డ  ప్రక్షిప్తాల తంతు  సరే సరి!
అనుష్టుప్ కి భిన్నమైన శ్లోకాలయితేనేమి? అందులోనూ ఎంతో ప్రతిభావంతమైన కవిత్వం  ఉంది. రెండో వాల్మీకీ(ఉండి ఉంటే) మొదటి వాల్మీకులవారికి ప్రతిభాపాటవాలలో తీసిపోని మహాకవే. కాబట్టే ప్రక్షిప్తాల పోలికల్లో ఇంత సంక్లిష్టత!
రామాయణం భారతానికి సుమారు వెయ్యి సంవత్సరాల ముందైనా జరిగి వుంటుందని  ఒక అంచనా. నాటి సామాజిక, రాజకీయ, ఆధ్యాత్మిక  పరిస్థితులకు అనుగుణంగా అల్లిన కథ రామాయణం. నేటి సమాజ విలువలతొ వాటిని బేరీజు వేయబూనడం సబబా?
సాహిత్యంలో ప్రధానంగా ఎంచవలసింది నాటి విశ్వాసాలు.. ఆ విశ్వాసాలు ఆయా పాత్రలను నడిపించే తీరు.. అంతిమంగా మానవత్వం ప్రకటితమైన వైనం. ఆ దృష్టితో  చూస్తే రామాయణం నిశ్చయంగా అత్యుత్తమమైన  విలువలతో కూడిన మనోవికాస గ్రంథమే.
కర్తృత్వం సంగతి కాసేపు పక్కన పెడదాం! ఆ ఆదికావ్యంలోని కవిత్వం, కథా నిర్వహణ, పాత్ల పోషణ అపూర్వం. వివాదాలన్నింటికీ అతీతం. పురుషోత్తముడైన రాముని కథ కవిశ్రేష్టుడైన వాల్మీకి  మలిచిన తీరు అనితర సాధ్యం. శోకం, శృంగారం, శౌర్యం, వేదాంతం, నీతి.. మహాకవి పట్టుకున్న ప్రతీ రసం మన మానసాలని   తేనెపట్టులాగా పట్టుకుని ఒక పట్టాన వదలదు.  పురంనుంచి, వనంవరకు కవి కావ్యంలో చేసిన వర్ణనలో? అత్యద్భుతం. సహజ సుందరం.  కథ కల్పనల్లో విహరించినా.. వర్ణనలు వాస్తవికతకు అద్దం పడుతుంటాయి.  ప్రతి సన్నివేశం విస్పష్టం. విశిష్టం.  వెరసి రామాయణం వంటి కావ్యం న భూతో న భవిష్యతి. సీతారాముల దాంపత్య సరళిని వాల్మీకి మలిచిన తీరుకి విశ్వజనావళి మొత్తం నివాళులెత్తుతున్నది ఇవాళ్టికీ.
మానవుడైన రాముణ్ణి వాల్మీకి తన లేఖినితో దేవుణ్ణి చేసాడు. భారతావనిలో ఇవాళ రాముడు లేని గుడి లేదు. రామకథ వినిపించని బడి లేదు. సీతారాముల్ని చిత్రించని  కళారూపం అసంపూర్ణం. ప్రత్యక్షంగానో.. పరోక్షంగానో స్పర్శిచని భారతీయ సాహిత్యం అసమగ్రం.   దేశదేశాలలో సైతం గుబాళిస్తుదా రామకథా సుగంధం.
ఎక్కడో ఆకాశంలో విహరించకుండా.. మన మధ్య మసలుతూనే  మానవ విలువలను గురించి, మంచి పాలన గురించి, కుటుంబ నిష్ఠతను గురించి   ఉత్తమ మార్గమేదో స్వీయప్రవర్తన ద్వారా రుచి చూపించిన పురుషోత్తముడు రాముడు. కల్పనో.. వాస్తవమో.. రెండు చేతులా నిండు మనసుతో మనం చేసే సునమస్సులకు నూరు శాతం యోగ్యులు సీతారాములు. ఆ ఆదర్శ దంపతులను క్షుభిత జాతికి అందించిన కవియోగులు.. ప్రథములైనా..ద్వితీయులైనా.. అందరూ ధన్యులు.
సంప్రదించిన కొన్ని రచనలుః
వాల్మీకి రామాయణము- ఉప్పులూరి కామేశ్వరరావు
రామాయణ సమాలోచనము- కాళూరి హనుమంతరావు
రామాయణ విశేషములు- సురవరం ప్రతాపరెడ్డి
రామాయణమునందు వానరులు ఎవరు? – గో. రామదాసు
రామాయణము- బాలకాండము- కాళూరి వ్యాసమూర్తి
The Riddle of Ramayana- C.V. Vaidya
రచన: వారణాసి రామబ్రహ్మం 
మనసు విరమింపబడిన సమయమున
జీవుడు “మరణించి” భగవంతుడై రమించు;
శాంతము మౌనము ఆనందము విలసిల్లు,
తొలగి ఉండును అహంకార మమకారములు
ఆత్మదశ అది‌; పారలౌకిక అనుభవమది
తత్త్వసారము నిర్మల మానసమై వెలుగొందు
విశాల సుఖవిస్తార వేళ; పరమము; ప్రకృతికి
పరము; ప్రజ్ఞాన ఘనము జ్ఞానమయము
బ్రహ్మమందు మది తాను లీనమైన స్థితి
సత్ భావ స్థితి చిత్ రూప గతి; అస్తి భాతి
ప్రియము; సతత సుఖానుభూతి రసరతి
మనిషి పరమాత్మయై వెలుగు సృష్టి నియతి
ఆత్మానుభవమది; జగత్ జీవేశ్వరులు
ఒకటైన భావాతీత నిర్మల విశ్రాంతదృష్టి
భక్తి యోగ రసైక మోక్ష నిర్వాణ సమ స్థితి
రక్తి విరక్తి సంయమ వ్యక్తి నిజ స్వరూపస్థితి
ఆత్మారామము రామబ్రహ్మము
పరబ్రహ్మము పరమానందము
సాక్షిమాత్ర గమనికా ప్రవాహము
ఈశ్వరము ఐశ్వర్య కారకము
నాదము దివ్యుని నినాదము
ప్రణవము సంగీత గీత మూలము
సామగానము నినదించు శబ్దస్వరూపము
వేదనిలయము సంవేద నాశము
విష్ణు చిద్వివిలాసము లక్ష్మీమయము
శివతాండవము శక్తీ ప్రవాహము
వాణీబ్రహ్మల రసబాణీ యుతము
ఆత్మయే పరమాత్మ అదే మనము
అదే రమణము మిథ్యాహం విరమణము
రమణీయ రసానుభవ సారము వరము
ఇంద్రియ మనోబుద్ధ్యహంకారచిత్తాతీతము
బ్రహ్మము ప్రజ్ఞానము శుద్ధాహము అసలు నేను
రచన: డా. బల్లురి. ఉమాదేవి. 
శ్రీమద్రామాయణము భారతీయులకు పారాయణా గ్రంథము. దీనిని దీర్ఘశరణాగతి అనికూడా కొందరంటారు. “శరణాగతి” అంటే నీవే మాకు దిక్కు. వేరే గతి లేదు రక్షించినా శిక్షించినా నీవే అంటూ సర్వాత్మనా తనను తాను భగవంతునికి సమర్పించుకోవడమే శరణాగతి.
భగవదనుగ్రహం లేకపోతే మోక్షం లభించదు. ఎంత బలమున్నా స్వశక్తితో సాధ్యం కానిదిది. ఏ జీవికైనా మోక్షణ గాని రక్షణ గాని కల్పించేది సర్వాంతర్యామియైన శ్రీమహావిష్ణువొక్కడే. మోక్ష సాధన కొరకు సాధారణ జీవులకు వుపయుక్తమైనది శరణాగతియే. ఇది ఐదు విధాలుగా వుంటుంది.
1. అనుకూల్య సంపాదనం: భగవంతునికి అనుకూలంగా వుండడం. శాస్త్రాలలో నిషేదించినది వదలడం, చేయమన్నది చేయడం. సత్యం వద ధర్మం చర, అహింసాపరమోధర్మః మొదలైన ధర్మాలకు లోబడి ప్రవర్తించడం.
2. ప్రాతికూల్య వర్జనం: భగవంతుడు వద్దన్నది వదిలేయడం . అసత్యమాడక పోవడం, అభజ్యాలను విసర్జించడం మొ:నవి.
3. అకించిన్యం : మోక్షానికి ఙ్ఞాన భక్తి కర్మల నాశింపకుండా భారం భగవంతునిపై వేయడం.
4. మహావిశ్వాసం : పూర్తి ధృఢమైన నమ్మకం. కాపాడుతాడో లేడో అనే అవిశ్వాసం లేకుండా భగవంతుణ్ణి నమ్మడం.
5. గోప్తృత్వవర్ణనం : మన రక్షకుడిని ఎన్నుకోవడం. ఇతరులెవరి వల్లా కానిది భగవంతుని వల్ల అవుతుందని ఆయన పాదాలపై పడటం
దీనికే శరణాగతి అనిపేరు.
ఈ ఐదు రకాల శరణాగతులు రామాయణంలో కన్పిస్తాయి. భగవంతుని శరణు కోరేవారు నాలుగు రకాలుగా వుంటారని భగవద్గీతలో శ్రీకృష్ణుడు చెప్పాడు.
“ఆర్తో జిఙ్ఞాసు రర్థార్థి ఙ్ఞానీచ భరతర్షభ చతుర్విధా భజంతే మాం జనాస్సుకృతినోర్జున”
1 ఆర్తుడు: వున్నది పోగొట్టుకొని దేవురించేవాడు.
2అర్థార్థి : లేనిది కోరేవాడు .
3 జిజ్ఞాసు: ఙ్ఞాన రూపమైన స్వరూపాన్ని కోరేవాడు .
జ్ఞాని : పరమాత్ముని శేషత్వమే తన స్వరూపమని ఎంచి తత్ప్రాప్తిని కోరే వాడు .
ఈ నలుగురు భగవంతుని శరణు కోరుతారు.
రామాయణంలో ఎవరెవరు ఎలాశరణు కోరారో చూద్దాం.
1. ఇంద్రాది దేవతలు రావణునివల్ల స్థానభ్రంశం పొందారు. రావణుని చంపి తమ స్థానాలిప్పించమని శరణు కోరారు. దేవతల కోరికపై శ్రీమహావిష్ణువు దశరథుని సుతునిగా జన్మించి రావణ సంహారం కావించి వారి కోరిక తీర్చాడు. కాని ఇది లౌకిక సంబంధమైన శరణాగతి.
2. భరతుడు శ్రీరాముని వద్దకు వచ్చి తిరిగి అయోధ్యకు రమ్మని కోరి శరణాగతుడైనాడు. ఆ కోరిక 14 సంవత్సరాల తరువాత గానీ తీరలేదు
3. సుగ్రీవుడు శ్రీరాముని ఆశ్రయించాడు. వాలి బాధ తప్పించమన్నాడు. కోరికైతే కోరాడు కాని రాముడిపై సంపూర్ణ విశ్వాసముంచలేదు. పైగా 7 తాటి చెట్లను కొట్టమన్నాడు. అంతేకాదు తనకు ఉపకారం చేస్తే తిరిగి సాయం చేస్తానంటాడు. అంటే కేవలం వ్యాపార దృష్టితో చేసిన శరణాగతి ఇది.
4. శ్రీరామచంద్రుడు సముద్రుడిని శరణు కోరాడు. లంకకు వెళ్ళడానికి దారి ఇమ్మన్నాడు. కాని ఆ కోరిక నెరవేరలేదు. సముద్రుడు ఇవ్వక పోవడం వల్ల బాణాన్ని ప్రయోగించి “నిర్జలం “చేస్తానంటాడు. ఇక్కడా శరణాగతి అక్కరకు రాలేదు. ఉపాయాంతరాలతో కార్యం సాధించ గలననేవారికి ఇది చెల్లదు.
5. ఇక ఇందులో బాగా ప్రశంసింపదగిన శరణాగతి అంటే అది విభీషణుని శరణాగతి .
ముందు చెప్పిన ఐదు అంశాలతో కూడిన శరణాగతి ఇందులో కన్పిస్తుంది.
1 అనుకూల ప్రవృత్తి : రావణుడు సీతనెత్తుకొచ్చాడు. దాని ఫలితం లంకా దహనం. శత్రువులు యుద్ధసన్నద్ధులై సముద్రానికి అవతల సైన్యంతో విడిది చేశారు. అనవసరంగా శ్రీరామునితో పోరడం మంచిది కాదని అన్నకు హితవు చెప్పాడు విభీషణుడు సీతామాతను తిరిగి ఇచ్చేయమన్నాడు. రావణునికి నచ్చక పోయినా అప్రియమైన సత్యాలు చెప్పాడు.
2. ప్రాతికూల్య వర్ణనం : ఎన్నో రకాలుగా రావణునకు విభీషణుడు హితవాక్యాలు చెప్పినా చెవికెక్కలేదు. రావణుడు కోపంతో “నీవుగాక మరొకరై వుంటే ప్రాణాలుండేవి కావం”టాడు. హితశత్రువని నిందిస్తాడు. ఇన్ని మాటలన్నా అన్నను వదిలి పెట్టి వెళ్తూ “స్వస్తి తేస్తు “అంటూ అన్న శుభం కోరుతూ వెళ్ళి పోతాడు. భగవంతునికి శత్రువైన వాణ్ణి వదిలివేయడం ప్రాతికూల్య నివృత్తి.
3 మహా విశ్వాసం: అన్నతో విభేదించి అతన్ని వదిలి రాముని చేరుకొన్నాడు విభీషణుడు. శ్రీరాముడు తననుద్ధరిస్తాడనే ప్రబలమైన నమ్మకంతో వచ్చాడు. దానికి కారణం తానే తన సోదరునకి చెప్పిన మాట “సీతను ఇచ్చి శరణు కోరమన్న మాట ” . అంటే శత్రువైన రావణునినే మన్నించే శక్తి గల వాడు తనను ఆదరించడా అని మనసా వాచా నమ్మి రాముని చెంత చేరాడు. ఇదీ మహావిశ్వాసం.
4. అకించిన్యం: సోదరుణ్ణి వదిలేశాక ఎక్కడికెళ్ళాలి అనే ప్రశ్న వచ్చింది. తోడబుట్టినవాడు వెళ్ళగొట్టాడు. రావణుని రాముడు చంపక మానడు. ఆతరువాత శత్రు శేషముండరాదని వెదికి వెదికి మరీ బంధువులను చంపవచ్చు. . ఇక్కడ కాకపోతే దాగే స్థలము లేదు . రక్షించే వారూ లేరు. కనుక రాముణ్ణి ఆశ్రయిస్తే ఆయన తప్పక రక్షిస్తాడనే నమ్మకం వుంది కనుకే
” పరిత్యక్తా మయా లంకా మిత్రాణిచ ధనానిచ
భవద్గతం హిమే రాజ్యం జీవితంచ సుఖానిచ”
నన్ను రక్షించేవారు మిత్రులూ కారూ, ధనమూ కాదు. ,” నిను వినా రాఘవా “అనే భావంతో వచ్చాడు సత్ఫలితాన్ని పొందాడు.
5. గోప్తృత్వవర్ణనం: విభీషణుడు ఆత్మ సమర్పణం చేసుకొన్నాడు. ఏదో కోరికతో శరణు కోరలేదు. ఉన్న నిజం చెప్పాడు. దుర్మార్గుడైన రావణుని సోదరుడను. అతడు వెళ్ళగొడితే అందరికి శరణమొసగె నిన్ను శరణు కోరాను అని శరణాగతుడవుతాడు. రాజ్యం మీద ఆశతో వచ్చాడేమో అని ఆంజనేయుడంటే అదీ సరికాదు. అతనికి రాజ్యమే లేదు. “నీ దాసుణ్ణి “అని వచ్చాడు. ఏదైనా మనం కోరితే భగవంతుడు దానిని మాత్రమే ఇస్తాడు. ఏదీ కోరక శరణాగతులైతే అన్నీ ఇస్తాడు. విభీషణుడేమీ కోరకపోయినా రాముడు సముద్రజలాలతో లంకా రాజ్యానికి అభిషిక్తుణ్ణి చేస్తాడు. అసలు అదింకా రాముని స్వంతం కాలేదు. ఇది సుగ్రీవాదులకు తెలుసు.
శరణాగతి కోరడం నేరుగా కాదు. ఎవరో ఒకరిద్వారా కావాలి. అందుకే విభీషణుడు వానరులతో ” నివేదతమాం రామాయ “. అని అంటాడు. సుగ్రీవుడు కూడా ముందు నమ్మడు. మన గుట్టు తెలుసుకోవడానికి వచ్చిన శత్రువీ రావణుని సోదరుడంటాడు. రాముడందరి మాటలు విని చివరకు తన నిర్ణయం “దత్త మస్యాభయం మయా “అంటాడు. శరణు కోరింది విభీషణుడే ఐనా అతని ఆశ్రితులకు రక్షణ దొరికింది. అంటే శరణు కోరితే కోరిన వారికే కాక అతని ఆశ్రితులకు కూడా రక్షణ దొరుకుతుంది. ఇదే సంపూర్ణ శరణాగతి. ఆశ్రిత కల్పవృక్షమైన శ్రీరాముడెటువంటి వాడంటే
“సక్ర్దేవ ప్రపన్నయతవా స్మితీ చ యాచతే
అభయం సర్వ భూతేభ్యో దదామేత్య ద్వ్రతం మమ”.
ఎవరైనా సరే “నీ వాడను స్వామీ ” అని శరణు కోరితే చాలు. అనుగ్రహించి రక్షించే వాడు. సాధారణంగా కర్మలు మూడు విధాలు. 1 సంచితం 2. ప్రారబ్ధం. 3 . ఆగామి. పూర్వ జన్మలో నుండి తెచ్చుకొన్నది ప్రారబ్దం. ఇప్పుడనుభవిస్తూ వుండేది సంచితం. ఈ జన్మలో పూర్తి కాకపోతే మరుజన్మలో అనుభవించాలి. అది ఆగామి. మొదటిది అనుభవంలో పోతే మిగిలిన రెండూ భగవద్భక్తి వల్ల నశిస్తాయి. కర్మ పూర్తి కాగానేమోక్షం పొందగలుగుతాడు. .
ఇలా సంపూర్ణంగా భారమంతా భగవంతునిపై వేసి “అన్యథా శరణం నాస్తి” అంటూ శరణా గతుడైతే మిగిలిందంతా ఆయనే చూసు కొంటాడు. అందుకే మనమందరం ఆ సర్వాంతర్యామికి శరణాగతులౌదామా. !
*****



రచన: రంగనాథ్
మానవత:
నీవు పెద్ద పెద్ద
చదువులు చదివావు…
నీ జ్ఞానానికి
నిన్నభినందిస్తాను….
నీవు గొప్ప గొప్ప
పదవులు సాధించావు….
నీ సాధనని
గౌరవిస్తాను…
నీవు కోటానుకోట్లు
సంపాదించావు….
నీ సమర్ధతను
మెచ్చుకుంటాను…
నీలోని మానవతను
పెంచుకుంటే….
నీకు నేను
సాష్టాంగపడతాను!!
అతి:
విడుదలైన రోజునే
సినిమా చూడాలని
హీరో అభిమానుల
తొక్కిసలాట!!
కదం తొక్కే లాఠీలు–
చితికిపోయే చిన్నారులు!
ఆ పుణ్యదినమే
దర్శించుకోవాలని
దైవభక్తుల
తొక్కిసలాట!
చెలరేగే లాఠీలు–
చిత్తయ్యే చిన్నాపెద్దా!
అభిమానుల విషయంలో మాత్రం
పిచ్చి అభిమానం పనికిరాదంటారు!!
కలిమిలేములు:
మారాజు గుండెకు అలసట తెలీదు
పేదోడి గుండెకు విశ్రాంతే వుండదు–
ఉన్నవాడి కళ్ళకు కష్టాలు కనపడవు
లేనోడికి సుఖాలు కళ్ళబడవు –
ధనవంతుడి సౌధంలో…. సుగంధం
దరిద్రుడి పరిసరాలు.. దుర్గంధం-
భవనాల్లో నిత్యం శ్రావ్యసంగీతం
గుడిసెలో నిరంతర రోదనం-
ఇంట పాలరాయి పరచుకొన్నా…
వీడవు పాదరక్షలు కుబేరులను
ముళ్ళైనా, రాళ్ళైనా ఒట్టి కాళ్ళే కుచేరులకు
నిస్సహాయ మౌనశాపం అభాగ్యులకు!
భోగాల సంగతెలావున్నా
రోగాల విషయంలో మాత్రం
ఆపన్నులకు రక్తపోటుండదు…
శరీరం కొవ్వెక్కిపోదు- మధుమేహం దరిచేరదు!
సంపన్నులకు మాత్రం ఇవ్వన్నీ వుంటూ
తిన్నది అరగదు…
పడుకుంటే నిద్రపట్టదు!!
సృష్టిధర్మం :
అతని మోహనరూపం
మృదుమధుర స్వభావం
సమ్మోహన సాహిత్యం
ఆమె హృదయంలో
ప్రేమబీజం నాటాయి!
అతని తలపులు తొలకరిలో
ఆ బీజం మొలకెత్తింది- మొగ్గ తొడిగింది
ప్రేమపుష్పంగా వికసించింది-
పసుపుతాడు ఆ ప్రేమను శాశ్వతబంధం చేసింది!
మమతలు పరిమళించగా
వలపులు పెనవేతలో
ఇరువురు ఒకటైపోగా
సృష్టిధర్మం దీవించింది-
ఆమె గర్భంలో
బీజం మొలకెత్తింది
రూపలావణ్యాలను సంతరించుకొని
అమ్మవొడికి అలంకారమయ్యింది!
భోగం – భాగ్యం :
అది పాలరాతి కట్టడం….
ఆకాశాన్నంటే సౌధం!!
ప్రాంగణం పచ్చికమయం…
ఫలపుష్ప వృక్షశోభితం!
పారిజాత వనంలో
లక్ష్మీరమణుల ఇంద్రభవనం!
లంకంత మందిరంలో
భార్య- భర్త- రెండు కుక్కలు!
ఆ యింట ‘భౌ…భౌ..’ లే తప్ప
పిల్లల కేరింతలు వినిపించవు!
డబ్బు సంపాదన – డబ్బు సంపాదన
తెల్లారితే భర్త ఉరకలు పరుగులు!
ఆ రోజో- ఏ రోజో
అతని రాక అయోమయం!
ఆ యింట లక్ష్మీ కాపురం చేస్తున్నదా?
ఆ యింటికి కాపలా కాస్తున్నదా?
భర్త వుండడు యింటిపట్టున
కన్నబిడ్డలు లేరు ముచ్చట్లు తీరగ!
భోగం ముసుగులో
‘జీవిస్తోంది ‘ లక్ష్మి- అబద్ధంగా!!  
ఆ యింటి ఆవరణలో
పాకలో పనిమనిషి గంగ
చిరిగిన బట్టలు
చింకిచాపలే ఆస్తిగా!
ముప్పతిప్పలు పెట్టినా
ముద్దొచ్చే బిడ్డలు!
తిట్టినా, కొట్టినా
లాలించే పెనిమిటి!
ఆభాగ్యం భావం లేశమైనా లేకుండా
‘బ్రతుకుతోంది ‘ గంగ – ‘నిజంగా’!
‘ముసుగు భోగం ‘ తనదని
‘అసలు భాగ్యం ‘ గంగదని అర్ధమైన లక్ష్మి
‘ఇంద్రభవనం ‘ తనకు
‘సజీవ సమాధి ‘ అని ఆక్రోశించింది!!
రచన: గవిడి శ్రీనివాస్     
మల్లెపూలు  పెట్టుకుని
వెన్నెల చీర  చుట్టుకుని
నా హృదయ  ద్వారం ముందు నిలబడ్డ
సిగ్గుతో  నేసిన ఓ  ముగ్గు బుట్టా
ఎన్ని రంగుల ముగ్గులా  వుందో !
కాటుక చెక్కిన కళ్ళ అందాలతో
జారే జలపాతంలాంటి
ఊయలలూగే నడుంతో
ముట్టుకుంటే  తేనే స్వరాలు
వొలికే  వేళ్ళతో
కురులతో  అలా పిలుస్తున్నట్టుగా
సమ్మోహనంగా కవ్విస్తున్నట్టుగా
లోలోన  మనసు పరదాల వెనుక
ఆశలు కొద్ది కొద్దిగా  చిగిరిస్తున్నట్టుగా
ఆమె దేహం గాలి తరంగాల్లో
సందేశాల  సవ్వడి చేస్తోంది
నా ముందు నిలిచి
చూపుల పూల దండలతో  గుచ్చీ
మనసు అంగీకారాన్ని
దేహ భాషగా పరిచాక
ఒక ఆరాధనా  భావంతో
నీ హృదయ  సామ్రాజ్యాన్ని
జయించినందుకు
నాదైన భాషలో భావంలో
నీ కోసం వెన్నెల సామ్రాజ్యాన్ని  నిర్మించా!
అనుభూతుల  పల్లకిలో
ఆత్మానందంతో  తేలియాడుతూ
స్నేహపరిమళాన్ని   పూసుకుని
ఏడు అడుగులుగా  నడవడానికి సిద్ధపడ్డ
నాకే  సొంతమైన
ఆ అంతరంగాల  ప్రేమపందిరి
ఆ దేహం నాదే !
నా కోసం పుట్టిందే !!
Jyothivalaboju
Chief Editor and Content Head
తరచుగా కొత్త కొత్త ప్రయోగాలతో మిమ్మల్ని అలరిస్తోన్న మాలిక  పత్రిక ఈరోజు పితృదినోత్సవం – ఫాదర్స్ డే సందర్భంగా ప్రత్యేక సంచికను విడుదల చేస్తోంది. అనుకోకుండా తలపించిన ఈ ఆలోచన ప్రత్యేక సంచికకు పునాది వేసింది. అనుకున్నదే తడవు  రచయితలనుండి అనూహ్యమైన స్పందన వచ్చింది … వ్యాసాలు, కవితలు కూడా వెల్లువెత్తాయి. మాలిక టీమ్ నుండి అందరికీ మనఃపూర్వక ధన్యవాదాలు..
నాన్నగురించిన అభిప్రాయాలు మీకోసం..
మీ రచనలను పంపవలసిన చిరునామా: editor@maalika.org
01. నాన్నా !! నీకు జ్వరమొస్తే.
02. నాన్నగారు! నా డైరీలో ఒక పేజీ
03. మా నాన్న
04. తండ్రంటే మీరే నాన్నగారు
05. నాన్న ఒక అద్భుత ప్రపంచం
06. నాన్న – సూపర్ హీరో
07. నాన్న ఆశయమే నా జీవిత లక్ష్యం
08. మా నాన్న మనసు వెన్న
09. అమ్మ అనిర్వచనీయం – నాన్న అసాధ్యం
10. మా మంచి నాన్న
11. నాన్నకి ప్రేమలేఖ
12. బుుణానుబంధం
13. నాన్నకోసం ఒకరోజు
14. ఉదయించే సూర్యున్ని చూస్తే
15. నాన్నగారికో కన్నీటి లేఖ
16. నాన్నగారు ఒక సింహస్వప్నం
17. దిక్సూచి
18. మా నాన్నగారు
19. నాన్నా నీకు వందనాలు
20. నాన్ననెపుడూ మరువకురా
21. ప్రేమకు మరోపేరు నాన్న 
22.  శక్తిరా నాన్న
23. ఓ నాన్న కార్టూన్స్
24. Male Impotence
రచన: హైమారెడ్డి
“నాన్నా…!” ఓ బక్కపలుచని పదేళ్ళ పిల్ల మనసు పలవరిస్తున్న ఆ పిలుపు ఆమెకు తప్ప ఎవ్వరికీ వినిపించడం లేదు. అమ్మ సాయంత్రం మేనత్తతో అన్న మాటలే ఆ పిల్లదాని మనసును తొలుస్తున్నాయి. “మీ తమ్ముడు టైంకి నిద్రపోవడం లేదు ఒదినా..! ఎప్పుడు చూసినా పని.. పని.. పని..! ఇలా అయితే ఆరోగ్యం పాడవుతుందని చెప్పినా పట్టించుకోరు” అమ్మనోటి నుండి వచ్చిన అవే మాటలు మళ్లీ మళ్ళీ చెవిలో నుండి లోలోపలికి దిగుతూ గుండెకు కన్నీళ్లు పుట్టిస్తున్నాయి ఆ చిట్టితల్లికి.
“నాన్నకి ఆరోగ్యం పాడవటం ఏంటి? తను చచ్చిపోదూ…!? నాన్న నవ్వకపోతే తనకు కూడా నవ్వడమే రాదు కదా! మరి అంత అద్భుతమైన నా నాన్నకు ఆరోగ్యం పాడవుతుందా…!! నాన్న కాలివేళ్ళలో నా చేతివేళ్ళు పెడితే నేను లాక్కోలేనంతగా నాన్న నొక్కిపడతారుగా.. అలాంటి నా స్ట్రాంగ్ నాన్నకు ఆరోగ్యం ఎలా పాడవుతుంది…?!! చిరంజీవి,బాలకృష్ణ ఇలా అందరూ నా నాన్న ముందు బలాదూర్ కదా.. అలాంటి నా హీరో నాన్నకు కూడా ఆరోగ్యం పాడవుతుందా…!!? నాన్న సూపర్‌మేన్ కదా.. సూపర్‌మేన్ ఎప్పుడూ డల్ అవ్వడని కార్టూన్ నెట్‌వర్క్ మూవీలో చూశాను కదా.. మరి నా నాన్న డల్‌గా ఉంటే ఎలా…? అసలు నాన్న డల్‌గా ఉండడం ఏమిటీ…?
నేను అచ్చు నాన్నలాగానే ఉంటానని అమ్మ ఎప్పుడూ అంటుంది కదా.. అందుకేగా ఎన్ని చేసాను నాన్నైపోడానికి నేనే…!! ఏం! నాన్న నల్లగా ఉన్నారని నేను ఎండలో కూర్చోలేదూ.. నల్లబడిపోవడానికి. ఏం!! నాన్న పళ్ల మధ్య రూపాయి కాసు పట్టేంత దూరముందని రక్తం వస్తున్నా సరే.. నేను నా పళ్లకు మధ్య రూపాయి బిళ్లతో దూరం తెచ్చుకోలేదూ..!! అసలు నాన్నలా మారిపోవాలని నాన్నలా పక్కకు ఒత్తిగిల్లి బజ్జోడం, నాన్నలా నవ్వడం, నాన్నలా మాటాడడం, నాన్నలా స్వచ్చంగా ఉండడం (నాయనమ్మ అలానే చెప్పేది నా నాన్న గురించి) ఇలా నాన్నవి అన్నీ.. నేను  నేర్చేసుకున్నా కదా…!!
నాన్న మజ్జిగ తాగినాక ఆ చల్లని బొజ్జ మీద బజ్జొనేది నేనే కదా…! నాన్న తన కాళ్లమీద నెక్కించించుకుని ఉయ్యాలలూపేది నన్నే కదా…!! నాన్న కంచంలోని అరగుడ్డు ముక్క నాదే కదా…!! నాన్న హేపీ బర్త్‌డే కేకు మీద నా పేరు కూడా ఉందేదిగా..!!
అయినా నేను నాన్నొచ్చేదాకా దుప్పటిలోనుండి తొంగి చూస్తూ నిద్రపోను కదా…? ఐనా నేను బాగానే ఉన్నాను కదా.. మరి నా నాన్నకే ఆరోగ్యం పాడైపోవడం ఏంటి..? అంటే నేనునాన్న ( నా నాన్నతో నన్ను విడగొట్టొద్దు..) ఒక్కటే కదా.. మరి నాన్నకు ఆరోగ్యం పాడయితే నాకు పాడవ్వాలి కదా..?
అయినా నాన్న నాకెందుకు చెప్పలేదు..? మా అరోగ్యాలు పాడైపోతాయని…!! అన్నీ చెప్పేసుకుంటాం కదా.. నాన్నానేను…!! మరిచిపోయారా…? ఇంకా నాన్న రాలేదేమిటీ..? ఈసారి నుండి నాన్నని నేనే తొందరగా బజ్జోబెట్టేయాలి..! లేదంటే… 
నాన్నా… నాన్నా..”  నిశ్శబ్ధంగా ఏడుస్తున్న ఆ పిల్ల ఏడుపుకి సాక్ష్యంగా తలగడ తడిసి ముద్దౌతోంది. ముఖం కందగడ్డలా మారి దుప్పటి కింద దాకుంటోంది. ఒణుకుతున్న ఒళ్ళు వెచ్చబడి చలితో జత కలిసాక మగతగా మూలుగుతూ ఉంది ఆ చంటిది..!
“నాన్నా.. నాన్నా…!” అంటున్న కూతురి కలవరింతలకు మెలకువ వచ్చిన అమ్మ చేయి కంగారుగా బిడ్డ నుదుటిని తాకింది. జ్వరంతో కాలిపోతున్న కూతురిని చూసుకుని మెడిసన్ తీసుకొచ్చి వేస్తుండగా కాలింగ్ బెల్ మ్రోగడం, పిల్లదాని కళ్లు ఆనందంగా విచ్చుకోవడం ఒకేసారి జరిగాయి.
దగ్గరకు వెళ్లగానే తనను హత్తుకుపోయి గట్టిగా ఏడుస్తున్న తన గారాలపట్టితో ” బంగారూ… జ్వరం తగ్గిపోతుందిలేరా..నీ నాన్న వచ్చేసాడుగా..!!”  అంటూ బుజ్జగిస్తుంటే నాన్నని గట్టిగా హత్తుకుపోయింది ఆ చిన్నారి. వెక్కుతూ “అది కాదు నాన్నా…! నిద్ర సరిగ్గా లేకపొవడం వల్ల ఈ జ్వరం వచ్చిందేమో నాకు..! ఇలా అయితే నీకు కూడా జ్వరం వచ్చేస్తుందేమో అని భయం వేస్తుంది నాన్నా…!: అని తనను మరింత దగ్గరగా పట్టుకుంటున్న తన చిన్నితల్లి ప్రేమకు కదిలిపోయిన ఆ తండ్రి కళ్ల వెంబడి రాలిన రెండు నీటి చుక్కలు  పాపాయి తలను తాకి ” నా తల్లి ప్రేమను మళ్లీ నాకందిస్తున్న నీకు నేనెప్పుడూ ఋణపడి ఉంటానురా తల్లీ..” అన్నట్టుగా నిమిరాయి.
                                                             *****
రచన: క్రిష్ణ వేణి, ఢిల్లీ.

“నాన్నగారు”- ఈ రోజే అని కాదు, ఆయన నాకు గుర్తు రానిదెప్పుడు! ఆడపిల్లలకి సహజంగానే తల్లికన్నా తండి వద్దే చేరిక ఎక్కువ. నేనూ మినహాయింపేమీ కాదు.
నాన్నగారు ఫిసిక్స్ రంగంలో ఉండేవారు. ఆయన ప్రభావం ఇప్పటికీ నామీద చాలా ఉంది. ఆయననుండి అంది పుచ్చుకున్న నా రంగుతో సహా, ఆయననుంచి పుణికి పుచ్చుకున్న లక్షణాలూ, అలవాట్లూ చాలానే ఉన్నాయి. న్యూమరికల్స్ అంటే ప్రాణంగా ఉండేదప్పుడు నాకు. 11వ తరగతిలో డిస్టింక్షన్  తెచ్చుకున్నది కూడా ఇంగ్లీష్తో పాటు ఫిసిక్స్‌లోనే. అది బహుశా నాన్నగారే మీదేకాక ఆయన సబ్జెక్ట్ మీద ఉన్న అభిమానం వల్లేనేమో అనిపిస్తుందిప్పుడు.
ఆయనకి పక్కనే ఉన్న కూరల మార్కెట్కి వెళ్ళి సలాడ్ కోసం అని తాజా కూరలు తెచ్చే అలవాటుండేది. పక్కనే సంచీ పుచ్చుకుని నడిచే అసిస్టెంట్ని నేనే అని చెప్పక్కరలేదు కదా! తమ్ముళ్ళు ఆయనతో నా అంత  చనువుగా ఉండేవారు కారు.
భేషజం అంటే అర్థం కూడా తెలియని మనిషి నాన్నగారు. ఎదురుగా కనిపించిన ఉతికి, ఇస్త్రీ చేసిన బట్టలేవో వేసుకునేవారు తప్ప “ఈ సందర్భానికి ఇవి బాగుంటాయి” అని అనుకోగా నాకెప్పుడూ గుర్తు లేదు. ఎవరు ఏ సహాయం కావాలన్నా చేతనైనంతకన్నా ఎక్కువగానే చేసే అలవాటు. 
ఆయనకి చదరంగం అంటే మహా ప్రీతి. నా చిన్నప్పుడు మేము కరోల్ బాగ్లో ‘దేవ్ నగర్’ అనే ప్రాంతంలో ఉండేవాళ్ళం. అప్పుడు చుట్టుపక్కల తెలుగు కుటుంబాలు చాలానే ఉండేవి. సాయంత్రం ఎవరో ఒకరు “ఒక ఎత్తు వేద్దామా స్వామిగారూ” అంటూ రావడం, అప్పటికే చదరంగం బోర్డ్ తయారుగా ఉండటం కూడా జరిగిపోయేవి. ఎత్తులకి పైఎత్తులూ, వాటితోపాటు అమ్మ కాఫీ సప్లై కూడా సాగుతూనే ఉండేవి సాయంత్రాలు.
ఒక రోజనుకుంటాను. ఆయన పార్ట్‌నర్లెవరూ రాలేదు. నాన్నగారు చిరాకుపడుతూ పచార్లు చేస్తున్నారు. హటాత్తుగా ఏదో తోచినట్టు ఆగి, “వేణూ, చదరంగం నేర్చుకోవాలి తల్లీ, అది మెదడుని షార్ప్ గా ఉంచుతుంది” అంటూ కిందకి ఆటలకి వెళ్ళబోతున్న నన్ను కాస్తా ఆపి, బల్లకి అటూ ఇటూ వేసి ఉన్న కుర్చీల్లో ఒకదాన్లో కూలేసేరు. ఆట ఆడడం నాకు కొత్తేమో కానీ ప్రాధమిక ఎత్తులూ వాటినీ రోజూ గమనించే నాకు, మూవ్స్ కొత్తేమీ కాదు. అలా ప్రారంభం అయింది నా చదరంగపు ప్రస్థానం. ఆ రోజు మొదలుకొని- ఎవరొచ్చినా, రాకపోయినా, టైమవగానే ఠంచనుగా మేమిద్దరం మొదలుపెట్టేసేవారిమి. తరువాత వచ్చిన వాళ్ళకి మాత్రం నాన్నగారు “ఇదిగో, ఇప్పుడే అయిపోయింది రామారావుగారూ(లేకపోతే ఇంకే ‘మూర్తిగారో’), మరో ఎత్తు వేసుకుందాం” అంటూ ఇంటికొచ్చిన అతిథులని పట్టించుకోకుండా నాతో కలిపి ఆటలో ములిగిపోయేవారు. 
కాకపోతే ఒక తంటా మాత్రం ఎదురయింది. మొదటమొదట్లో అయితే అరగంటలో నా ఆట కట్టు అయేది కానీ తరువాత్తరువాత నేనూ అలవాటు పడ్డాక, ఆట మూడు రోజులు కూడా సాగేదే. మరి నేను రోజూ గల్లీలో ఆడుకుంటూ ఉండే ఆటలూ నాకంత ప్రియమైనవే కదా! అప్పటికే నా స్నేహితులందరూ కిందనుంచి పేరు పెట్టి పిలిచీ, ఈల వేసీ, బాల్కనీలోకి కంకరరాళ్ళు విసిరీ నన్ను కిందకి రమ్మన్న హెచ్చరికలు పంపుతూనే ఉండేవాళ్ళు. “ఆటల్లేకపోతే బతకలేరా ఏమిటి మీరూ” అని విసుక్కుంటూనే “నువ్వు వెళ్ళి రామ్మా, ఇదిగో గోపాలం గారొస్తారుగా! మనం మళ్ళీ రాత్రి ఒక ఎత్తు వేసుకుందాంలే” అని అనుమతిచ్చేవారు. అదేదో చదరంగం లేకపోతే ఈయన ఉండగలిగేటట్టు. నేను పోయి హాయిగా లంగడీ టాంగ్, ఖో ఖో –ఇలాంటి ఆటల్లో పడేదాన్ని. 
నా పదకొండో తరగతి బోర్డ్ పరీక్షల్లో నా పరీక్ష సెంటర్ ఇంటికి 30—35 కి.మీటర్ల దూరంలో పడింది. అప్పుడు మాత్రం అమ్మకీ నాన్నగారికీ పెద్ద వాదనే జరిగింది. “ఆడపిల్ల, వెళ్ళి దించి రావొచ్చుగా” అన్నది అమ్మ వాదనైతే, “ఆడపిల్లా, ఆడపిల్లా అంటూ దాన్ని వట్టి పనికిమాలినదానిగా చేయకు. నువ్వు నీ వనితా మండలి మీటింగులంటూ అంత దూరమూ వెళ్ళగలవూ? దాన్ని మాత్రం చేతకానిదానిగా తయారు చేస్తావా ఏమిటి? ఆడపిల్లేమిటీ, మొగపిల్లాడేమిటీ? అందరూ అన్ని పనులూ చేయగలగాలి. నోరుంది. బస్సుకి డబ్బులు ఉన్నాయి. అయినా స్కూల్ అయిపోయిన తరువాత స్నేహితులతో కనాట్ ప్లేస్ వెళ్ళి ఐస్ క్రీములూ, సమోసాలు తినే వస్తుంది. దానికేమైనా ఊరు కొత్తా? అంతగా కావాలంటే ఒకరోజు ముందెళ్ళి ఆ సెంటరెక్కడ ఉందో కనుక్కుంటుందిలే” అన్నది ఆయన సమాధానం. 
వేసవి సెలవుల్లో మా ఇద్దరి తాతగార్ల ఇంటికీ వెళ్ళేవాళ్ళం. మాతామహులైతే “పూర్ణా (మా అమ్మ), నీ కూతురికి కొంచం గొంతు తగ్గించి, అరవకుండా ఆడటం నేర్పించు. క్లినిక్కొచ్చే పేషంట్లందరికీ వేణు గొంతే వినపడుతోంది. ఏమిటో స్వామి- మరీ మగరాయుడిలాగా తయారు చేసేడు దీన్ని!” అంటూ గొణుక్కునేవారు. అప్పుడు నాకు మహా అయితే పన్నెండేళ్ళుంటాయేమో! 
సరే, ఇంతకీ చెప్పొచ్చేదేమంటే- నాన్నగారికి లౌక్యం అంటే ఏమిటో కూడా తెలియదు. పోణమి లేదు. అబద్ధం చెప్పడం రాదు. అవినీతికి పాల్పడలేదు. పెద్దా, చిన్నా-హోదా ఎరగరు. కానీ, “స్వామిగారా! మహానుభావులు. ఆయన సంగతే వేరు” అన్న పేరు మాత్రం తెచ్చుకున్నవారు. అందుకే ఆయన ఆకస్మిక మరణం తరువాత పరామర్శించడానికి వచ్చిన వాళ్ళు లెక్కపెట్టలేనంతమంది. 
ఇప్పుడాయన మరణానికి వస్తే…
నాన్నగారు 58 సంవత్సరాల వయస్సులో రిటైర్ అయి ఇందిరాగాంధీ ఓపెన్ యూనివర్సిట్లో కన్సల్టెంటుగా చేరేరు. హటాత్తుగా సెప్టెంబర్లో ఆయన ఆకలి మందగించడం ప్రారంభించింది. నాన్నగారు ఆరోగ్యకరమైన భోజనం చేసేవారు. రోజుకి –ఆరేడు కిలోమీటర్లు సునాయాసంగా నడిచేవారు. ‘సరే’ అని ఆయన్ని శ్రీ గంగారాం హాస్పిటల్‌కి తీసుకు వెళ్తే కొన్ని టెస్టులు చేయాలనడంతో, అమ్మ ఇంటికి వచ్చి బట్టలూ అవీ పట్టికెళ్ళింది. నేనప్పటికి ఎయిర్ పోర్టులో పని చేస్తూ ఉండాలి. ఆయనక్కడ పది రోజులున్నారు. దినదినం క్షీణించిపోవడం ప్రారంభించేరు. ఏ టెస్టులూ ఏ రిసల్టులూ చూపించలేకపోయేయి. 
ఇంక లాభం లేదనుకుని శ్రీ రామ్ మనోహర్ లోహియా హాస్పిటల్లో చేర్చేం. అక్కడా అన్ని టెస్టులూ అయేయి. వైద్యపరంగా చూస్తే ఏ లోటూ లేదు. ఆఖరికి డాక్టర్లకి అయోమయం, ఇంట్లో అందరికీ బెంగా. 
అప్పుడు దూరపు బంధువులైన డాక్టర్ గోపీనాథ్ AIMS లో చేర్పించమనీ తనే కేస్ జాగ్రత్తగా చూసుకుంటాననీ అనడంతో మళ్ళీ హాస్పిటల్ మార్చేం. ఈ హాస్పిటళ్ళు మారడానికి సహాయం చేసిన నాన్నగారి స్నేహితుల లిస్టేమీ చిన్నది కాదు. రోజుకి కనీసం పదిమందైనా ఆయన్ని చూడ్డానికి హాస్పిటల్కి వచ్చేవారు. నాన్నగారి ఆరోగ్యం రోజురోజుకీ దిగజారడం మాత్రం తగ్గలేదు.
ఒక వారం రోజులు నేనాయన్ని చూడడానికి హాస్పిటల్కి వెళ్ళలేకపోయేను. పది రోజులు సెలవుపెట్టి అమ్మని ఇంటికి పంపించి, నాన్నగారి వద్దే ఉందామని బట్టలూ అవీ సర్దుకున్నాను. అక్కడికి వెళ్ళి నాన్నగారిని చూసినప్పుడు గుండె చెరువే అయింది. అంత నీరసంగా పడుక్కుని ఉన్నారు.
నాన్న గారి కళ్ళల్లో నన్ను చూడగనే వెలుగు కనిపించింది. నేను పక్కనున్న పాలు తీసుకుని నాన్నగారి తలని నా చేత్తో ఎత్తి పట్టి స్పూన్ తో తాగించడానికి ప్రయత్నిస్తున్నాను. ఒక చుక్క తాగగానే ఆయన సరిగ్గానే అయిపోయారన్న సంతృప్తితో, అమ్మ నిశ్చింత గా టీ తాగడానికి వెళ్ళింది కింద అంతస్ఠుకి.
నాన్నగారు నీరసం గా వున్న చూపుడు వేలుతో గోడపై మూడో అంకె రాయడానికి ప్రత్నిస్తూ, “టైం ఎంతయింది” అంటూ సైగ చేస్తున్నారు. “ఎందుకు నాన్నగారూ?” అనడిగితే తన మణికట్టు చూపించి సరిగ్గా మూడు గంటలకి తన ప్రాణం పోతుందని పదే పదే చెప్పడానికి ప్రయత్నిస్తున్నారు. మొదటి మూడు స్పూన్స్ తరువాత ఆయన్ పాలు మింగడం లేదనీ, అవి నోట్లోకి వెళ్ళడం లేదనీ గమనించి, ఆయన్ని కుదిపేను. చలనం లేదు. బెల్ కొట్టగానే డాక్టర్ వచ్చి నన్ను వెళ్ళి బయటవుండమన్నారు. కొంతసేపటికి తరువాత డాక్టర్ గదిలోంచి వచ్చి ‘నాన్నగారు పోయారని’ చెప్పారు. మా అమ్మ కాఫిటీరియా నుండి తిరిగి వస్తూ నన్ను దూరం నుండే చూసి సంగతి అర్ధం చేసుకుని, వరండాలోనే కళ్ళు తిరిగి కింద పడిపోయింది. “ఏ వైద్యపరమైన కారణాలూ లేకుండానే నాన్నగారు పోయారనీ, అది కూడా సరిగ్గా మధ్యాహ్నం మూడు గంటలకే’ అనీ రిపోర్ట్ లో రాసారు. మరి అదాయన మూఢ నమ్మకమో, తనెప్పుడు పోతానో అని ఆయనకి ఎలా తెలిసిందో అన్నది ఇప్పటికీ అర్ధం కాదు. కానీ అఖరి నిముషం లో ఇన్నేళ్ళు కాపురం చేసిన తను దగ్గిర లేకపోవడం ఏమిటో, నా చేతుల్లో నాన్న గారు ప్రాణం విడవడం ఎందుకో అని అమ్మ ఇప్పటికీ బాధ పడుతూనే ఉంది.
నాకు మాత్రం మా నాన్నగారు మాతో లేరన్న ఊహే కలగదు. నేనే తప్పటడుగూ వేయకుండా చూస్తూ, ఆయన నా మనస్సులో ఇప్పటికీ సజీవంగానే ఉన్నారనిపిస్తుంది.
