 
మీనాక్షి శ్రీనివాస్
వర్షం ఎడతెరిపి లేకుండా కురుస్తోంది, అంతకంటే ఎక్కువగా ఉంది దశరథరామయ్య మనసులో ముసురు. కొడుకు ఉదయ్,  తల్లి పోయిందన్న కబురు విని సుమారు పది ఏళ్ళ తరువాత వచ్చాడు ఇండియా. అదీ ఒక్కడే .. అప్పుడు కూడా భార్యా పిల్లలని తీసుకురావాలనే కనీస జ్ఞానం కూడా లేదు.
తల్లి బ్రతికి ఉన్ననాళ్ళూ చూడాలని ఉంది ఒక్కసారి వచ్చివెళ్ళమని ఎన్నిసార్లు అడిగిందో, తనెంతగా ప్రాధేయపడ్డాడో లెక్కలేదు ఒకటి కాదు రెండు కాదు పదేళ్ళు .. పదేళ్ళ కాలంలో ఒక్కసారి, ఒక్కసారంటే ఒక్క సారి రావడానికి తీరిక లేదా? భార్యాపిల్లలతో కలిసి విహారయాత్రలకు దేశదేశాలు చుట్టి వచ్చాడే .. మరి, ఒక్క సారి కూడా రావాలనిపించలేదా? అనవసరం అనుకున్నాడా?
ఏం పాపం చేసారు తాము అందరిలాగే కన్నారు, అల్లారుముద్దుగా పెంచారు .. విద్యాబుద్ధులు నేర్పారు .. విదేశాల్లో చదువు అన్నాడు .. ఉన్న పొలం అమ్మి మరీ చెప్పించాడు, అక్కడే ఉద్యోగం .. అక్కడే మనసుకు నచ్చిన అమ్మాయితో పెళ్ళి .. సంతోషించారు .. సుఖంగా ఉంటే అంతే చాలని ఆశీర్వదించారు .. ఒక్కసారంటే ఒక్కసారి భార్యాబిడ్డలతో రమ్మనీ చూడాలని ఉందని ఎన్నిసార్లు అడిగారు ! పిచ్చిది .. కన్నతల్లికదా, నమ్మకం .. వస్తాడనే నమ్మకం .. చివరివరకూ ఎదురుచూసింది .. ఆ ఎదురుచూపుతోనే కన్ను మూసింది. వచ్చాడు ..
ఇప్పుడు .. ఊరుఊరంతా చెప్పుకునేలా ఆవిడ అంతిమయాత్ర .. దానధర్మాలు, దశదిన కర్మా అంటూ హడావుడి చేశాడు. .. దశరధరామయ్య మనసే కాదు .. ప్రకృతి కూడా అంగీకరించలేదు .. అందుకే రెన్నాళ్ళుగా తెరిపిలేకుండా ముసురు.  ఈ అకాల వర్షమేమిటో .. నట్టింట్లో శవాన్ని పెట్టుకుని పొయ్యిలో పిల్లి లేవకూడదనే ఛాదస్తం పోని పల్లెటూరు. అలా అని ఎవరినీ ఏమీ అనలేని పరిస్థితి .. ఉదయం నుంచీ దశరథరామయ్య తన గది విడిచి బయటకు రాలేదు. పిల్లలు ఆకలికి ఆగలేరని కొంతమంది గుట్టుచప్పుడు కాకుండా వండుకున్నారు .. తిన్నారు.
ఊరి పెద్దదిక్కు శేషయ్య అంత వర్షంలోనూ ఎలాగో ఈదుకుంటూ వచ్చాడు .. ఏం చేద్దాం .. ఈ ముసురు ఇప్పుడప్పుడే తగ్గేలా లేదు పోనీ ఏదైనా వాహనం మాట్లాడుకుని పట్నం తీసుకెళ్ళి దహనం చేద్దామా? అన్న ఆలోచనతో వచ్చాడు .. ఎలా అడగాలో తెలియడం లేదు .. వసారాలో బంధువులంతా కూర్చుని పిచ్చాపాటి మాట్లాడుకుంటున్నారు, దశరథరామయ్య జాడ లేదు.
కొడుకుని అడిగాడు శేషయ్య ” ఉదయ్ .. మీ నాన్న ఏడి? ఏం చేద్దామంటారు? ఏమైనా ఆలోచించారా? ” అంటూ.
“ఏం చెయ్యాలో నాకూ అర్ధం కావడం లేదండీ .. మా నాన్న మనసులో ఏముందో .. మరి నే వచ్చినప్పటి నుండీ కనీసం నాతో మాట కూడా మాట్లాడలేదు ..” ఆపై ఇంక ఏం మాట్లాడాలో అర్ధం కాక ఊరుకున్నాడు ఉదయ్.
శేషయ్య కూడా మాట్లాడలేదు. దశరథరామయ్య బాధా, కొడుకు మీద ఉన్న అసంతృప్తి తెలిసిన వాడు కానీ ఈ సందర్భంలో ఏం మాట్లాడాలో మాత్రం అర్థం కాలేదు.
అంతలో బయట వెహికల్ ఆగిన శబ్దం. ‘ ఇంత హోరు వానలో ఎవరొచ్చారు చెప్మా! ‘ అనుకుంటూ బయటకు వచ్చారు ఉదయ్, శేషయ్య.
” దశరథరామయ్య గారి ఇల్లు ఇదేనాండీ? ” వేన్ లోంచి దిగకుండానే అడిగాడు డ్రైవర్.
ముఖముఖాలు చూసుకున్నారు ఉదయ్, శేషయ్యా .. ‘అవును1 మీరు? ‘ అడిగాడు శేషయ్య.
వేన్ లోంచి ఇద్దరు దిగి లోపలికి వచ్చారు .. ” మేము గాంధీ మెడికల్ కాలేజ్ నుంచి దశరథరామయ్యగారింటి నుంచి  ఉదయం ఫోన్ చేసారు. దశరథరామయ్యగారు, సావిత్రి గారు నిన్న మరణించారనీ,   రాసి ఇచ్చిన అంగీకార పత్రం ప్రకారం   పార్ధివ దేహాలను మెడికల్ కాలేజ్ కు ‘ స్పెసిమన్ ‘ గా తరలించవలసినది అనీ చెప్పారు. ఇదిగో వారు స్వదస్తూరితో రాసిన అంగీకార పత్రాలు” అంటూ తన చేతిలోని కవర్ తీసి ఓ కాగితం శేషయ్యకు అందించాడాయన.
‘తమ మరణానంతరం తమ శరీరాలను గాంధీ మెడికల్ కాలేజ్ కు డొనేట్ చేస్తున్నట్లు రాసి ఇచ్చిన పత్రాలవి.
ఏదో ఆలోచన మనసులో మెదలగా ఒక్క పరుగున తండ్రి గదిలోకి వెళ్ళిన ఉదయ్ ‘ నాన్నా’ అంటూ పెట్టిన కేకకు అంతా ఒక్క సారిగా అక్కడికి పరుగెట్టుకు వచ్చారు.
అక్కడ కటిక నేల పై ప్రశాంతంగా నిద్రపోతున్నట్లు ఉన్న దశరథరామయ్యను చూడగానే వారికి విషయం అర్ధమైంది.  ఆయన చేతిలో ఉన్న కాగితం తీసాడు శేషయ్య.
‘తన చావుకు ఎవరూ బాధ్యులు కారనీ, తన భార్య మరణం తరువాత ఒంటరిగా జీవించే ఇఛ్ఛా, ధైర్యం రెండూ లేవనీ .. కనుకనే తను వెళ్ళిపోతున్నాననీ .. తమ దేహాలు తీసుకెళ్ళడానికి వచ్చే వారి వెంట తమను సాగనంపమనీ .. అలాగే తన తదనంతరం తనకున్న ఏకైక ఆస్థి తన ఇంటిని ఆ ఊరి పాఠశాలగా మార్చడానికి సంబంధించిన అన్ని రాతకోతలూ పూర్తిచేసిన కాగితాలు తన గదిలో బీరువాలో ఉన్నాయనీ .. తన భార్య వంటిమీద ఉన్న కాస్త బంగారం .. ఆమెను కడసారిగా చూడవచిన శ్రీ ఉదయ్ గారికివ్వవలసినదిగా’ పేర్కొంటూ రాసిన ఆ ఉత్తరం చదివిన శేషయ్య కళ్ళనీరు పైపంచతో ఒత్తుకుంటూ ఆ ఉత్తరం మౌనంగా ఉదయ్ కు ఇచ్చాడు .  అందుకుని చదివిన ఉదయ్ ఒక్కసారిగా గొల్లుమన్నాడు.
తన తండ్రి ఎన్నిసార్లు ఫోన్ చేసి ‘ అమ్మ నిన్ను చూడాలని కొట్టుకుంటోందిరా, ఒక్కసారి రారా ‘ అంటూ చెప్పాడో చెవుల్లో మారుమోగింది. తన అలక్ష్యం వాళ్ళని ఎంత కుంగదీసిందో .. వాళ్ళ మనసు ఎంతగా బాధపడితే ఇలాంటి నిర్ణయం తీసుకుని ఉంటారో అర్థమైన ఉదయ్ గుండె బద్దలయ్యేలా ఏడ్చాడు.
అతని ఏడుపు కానీ, పశ్చాత్తాపం కానీ వినిపించనంత దూరం వెళ్ళిపోయారా దంపతులు.
కొడుకుగా వాళ్ళ కనీస కోర్కె తీర్చలేకపోయినా వాళ్ళ పట్ల ఆఖరి బాధ్యతగా ఆ కాలేజ్ వాళ్ళకు తల్లితండ్రుల శవాలను అప్పగించే బాధ్యత పూర్తి చేసిన ఉదయ్ దుఖానికి అంతు లేదు.
ఫార్మాలిటీస్ అన్నీ పూర్తి చేసుకుని ఆ పుణ్యదంపతుల శరీరాలతో ఆ వేన్ కదిలింది.
వాళ్ళ మనసులు (ఆత్మలు) తేలికపడ్డ గుర్తుగా వాన వెలిసింది.
ఆ నట్టింట్లో కూలబడి గుండెలవిసేలా ఏడుస్తున్న అతనిని ఓదార్చేందుకు కూడా ఎవరిదగ్గరా మాటలు లేవు.
ఇంతలో మరో వేన్ వచ్చిన శబ్దం .. అందులోంచి దిగిన వేదపండితులు ఎవరి ప్రమేయమూ లేకుండా ఆ ఇంటినంతా సంప్రోక్షం చేసారు. తమతో తెచ్చిన వంటకాలను అక్కడ దించి ఊరందరికీ భోజనాలు పెట్టారు. అదీ దశరధరామయ్య ముందుగా చేసుకున్న ఏర్పాటే.
ఆయన ముందుచూపు అలాంటి కొడుకులను కన్న తల్లితండ్రులకు ఆదర్శం అయితే .. అలాంటి కొడుకులకు చెంప పెట్టు.
***
 
 
 
 
 
 
 
 
 
 
 
 
 
 
 
 
 
రచన: కాశీ విశ్వనాధం పట్రాయుడు
 
పుడమి తల్లి పచ్చచీర కట్టి నుదుట సింధూరాన్ని ధరించినట్లు ఉంది. సాయం సంధ్యాసమయంలో పచ్చని చెట్లతో  నిండిన కొండవాలు ప్రాంతం మదిని దోచే ఓ అద్భుత దృశ్యం. గున్నమామిళ్ల మధ్య స్వచ్ఛమైన చల్లని గాలిని పీలుస్తూ తన్మయత్వం చెందుతున్న అతడు . ‘సన్నిబాబు’ అన్న పిలుపుతో ఒక్కసారి వెనక్కి తిరిగి చూసాడు..ఎదురుగా ఉప్పుతాత..
ఉప్పుతాతని చూడగానే  అతడి కళ్ళల్లో మెరుపు..గభాలున దగ్గరికెళ్లి  గట్టిగా కౌగలించుకుని…తాతా బాగున్నావా? ఏంటి సంగతి ఇలా వచ్చావు?”
“మెరక మడిలో మొక్కలు చూద్దామని బయలు దేరాను..దారిలో నువ్వు కనిపించావు”
“నీ మేలు ఎప్పటికీ మర్చిపోలేను తాతా..మోడువారిందనుకున్న నా జీవితంలో వెలుగుని నింపావు.  నువ్వు ఉప్పుతాతవి కాదు నా ప్రాణదాతవి. నేనిప్పుడు ఎంత ఆరోగ్యంగా, ఎంత ఆనందంగా ఉన్నానో  తెలుసా!  .. నాతో రా నా కుటుంబాన్ని పిల్లల్ని చూద్దువుగాని అని చెయ్యి పట్టుకుని లోపలికి తీసుకువెళ్లాడు.
సుజాతా, బంగారం, మధురం, వయ్యారం, ..ఎవరొచ్చారో చూడండి” …అంటూ సంబరపడిపోతూ గట్టిగా పిలిచాడు…అతడి సంతోషాన్ని ఉత్సాహాన్ని చూస్తున్న ఉప్పుతాతకి ఆశ్చర్యం వేసింది…
తాతా ఇదిగో ఇదే నా పెద్ద కూతురు సుజాత చాలా బుద్ధిమంతురాలు.ఎంత తొందరగా ఎదిగిపోయిందో చూడు..నన్ను మించిపోయి ఉంది చూడు.
“ఇదే నా రెండో కూతురు బంగారం. నిజంగానే బంగారం ..ఆడ పిల్లలు తొందరగా ఎదిగిపోతారని అందరూ అంటుంటారు. నా బంగారాన్ని చూస్తే అది నిజమే ననిపిస్తోంది ..” అంటూ  పిల్లల్ని చూపించి చెప్తూ పరవశించి పోతున్న అతడిని చూస్తూ ఉంటే..దొర్లిపోయిన కాలం వెనక్కి తిరిగి వచ్చి గతాన్ని గుర్తుచేసింది ఉప్పుతాతకి.
********************
ఓ చల్లని సాయంత్రాన రామాలయం దగ్గర ఉన్న రావిచెట్టు కింద చప్టా మీద కూర్చుని ఉన్నాడు సన్నిబాబు . ఆకాశం నిండా కారు మేఘాలు ఆవరించుకున్నాయి. వీచే గాలికి రావి ఆకులు ఒక్కొక్కటిగా రాలి పడుతున్నాయి. ఇంతలో అటువైపుగా వచ్చిన ఉప్పు తాత… సన్నిబాబుతో..
“సన్నిబాబు ఏమైంది  అలా ఉన్నావు?” అని అడిగాడు.
ఆ పలకరింపులో ఆత్మీయత తొణికిసలాడింది..ఒక ఆత్మబంధువు గుండెలకు హత్తుకుని ఓదార్పు ఇచ్చినట్లు అనిపించింది సన్నిబాబుకి..
“అదే అర్ధం కాలేదు తాతా. తింటే ఆయాసం తినకపోతే నీరసం. ఏ పని చెయ్యబుద్ధి కాలేదు” అన్నాడు సన్నిబాబు నీరసంగా..
“కూర్చుంటే ఏ సమస్యా పరిష్కారం కాదు ”
“లేదు తాత చాలా మంది డాక్టర్లను కలిశాను.. అయినా ఫలితం లేదు..” అన్నాడు నిట్టూరుస్తూ..
“అలా వెళ్ళొద్దాం రా!” అని చెప్పి నల్లచెరువు వైపు తీసుకు వెళ్ళాడు.. దారిపొడవునా ఏవేవో కబుర్లు చెప్తూనే వున్నాడు ఉప్పుతాత. అన్యమనస్కంగా వింటున్నాడు సన్నిబాబు.
దారిలో గేదె పేడ కనిపించింది..”ఒక్క నిమిషం  ఆగు” ఆ పేడ పురుగుని చూడు తనకంటే పెద్దదైన పేడ ఉండని తోసుకుంటూ వెళ్తోంది .సమయం వృధా కాకుండా వేటి పని అవి చేసుకు పోతున్నాయి. ముందుగా మనమీద మనకు నమ్మకం ఉండాలి. శ్రమించే తత్వం కలిగి ఉండాలి. ..అని సుతిమెత్తగా హితబోధ చేసాడు ఉప్పుతాత..
అలా నడుచుకుంటూ నల్లచెరువు దగ్గరలో కొండవాలు ప్రాంతంలో ఉన్న మెరక మళ్లను చేరుకున్నారు..
“ఒరేయ్ సన్నిగా నీ వాటాకి వచ్చిన కారిమడి ఉందా అమ్మేశావా?” అని సందేహం వ్యక్తం చేశాడు.
“ఇదిగో మనముందు తుప్పలు డొంకలుతో ఉన్నది నాది ఆ ప్రక్కన ఉన్న గున్న తోట అప్పలనాయుడు బావది.”
“చూసావా కిలకిల మని నవ్వే పిల్లల్లా అప్పలనాయుడు మొక్కలు ఎంత బావున్నాయో.. మొక్కని నాటి నీళ్లుపోస్తే అవి మనకి నీడనిస్తాయి, పాదు కడితే ప్రాణమిస్తాయి, ఈరోజు నువ్వు వాటికి ఆసరాని ఇస్తే .. పెరిగి పెద్దవై అవసానదశలో మనకి ఆసరాగా ఉంటాయి. మనుషులకి మోసం చెయ్యడం తెలుసుగాని మొక్కలకి తెలియదురా!” అన్నాడు ఉప్పుతాత.
అతని మాటమీద గురి కుదిరింది సన్నిబాబుకి.
తాత సాయంతో కూలి వాళ్ళని పెట్టి తుప్పలు, డొంకలు కొట్టించి,  భూమిని చదును చేయించాడు. చక్కగా దున్నించాడు. అందులో సువర్ణ రేఖ, బంగిన పల్లి, కలెక్టరు, రసాలు,మొదలైన  మామిడి మొక్కలు నాటించాడు.
మర్నాటి నుంచి క్రమం తప్పకుండా ఉదయం, సాయంత్రం  తోట దగ్గరికి వెళ్ళేవాడు. బంగిన పల్లి మొక్కని బంగారు అని, రసాలు మొక్కని మధురం అని, సువర్ణ రేఖని సుజాతా అని, కలెక్టరుని వయ్యారం అని ముద్దుగా పిలుచుకునేవాడు..వాటిని తన పిల్లలుగా భావించి సంరక్షించేవాడు..
ఇలా ఉండగా ఒక రోజు…”ఏం బంగారం అలా వాడుగా ఉన్నావు ఏమైంది” అని కుశల ప్రశ్నలు వేస్తూ మొక్కమొదట్లో ఉన్న చెదను చూసి” ఓహో నీ బాధకు ఇదా కారణం..మధురం ఎందుకలా అరుస్తున్నావు.. బంగారానికి చెదపట్టింది.. చీమలమందు జల్లి నీదగ్గరికే వస్తాను.. అని చెప్పి  మధురం దగ్గరికి వెళ్ళాడు.. ఏమైంది రా అలా గోలపెడుతున్నావు అని మొక్కని అంతా తడిమి తడిమి చూసాడు.అయ్యో కొమ్మవిరిగిందా! ఉండు కట్టు కడతాను నొప్పి తగ్గుతుంది. ఊగితే దెబ్బలు తగులుతాయని చెప్పినా వినిపించుకోవు. అంటూ విరిగిన కొమ్మని దగ్గరగా చేసి కట్టుకట్టాడు.
ఇలా మొక్కలతో మమేకమైపోయాడు.
కొత్త చిగుళ్లును చూసి  జన్మనిచ్చిన తల్లి పొందినంత ఆనందాన్ని,
తొలకరి చినుకు చూసి రైతు పొందినంత ఆనందాన్ని, కొడుకు ప్రయోజకుడైతే తండ్రి పొందినంత ఆనందాన్ని,  మనవడితో ఆడుకున్నప్పుడు తాత పొందినంత ఆనందాన్ని పొందాడు సన్నిబాబు.
ఇలా నెలలు గడిచాయి. మొక్కలు కొత్త చిగుర్లు తొడుగుతూ గుబురుగా అయ్యాయి. వాటిమధ్య నిలబడి వాటితో మాట్లాడుతూ, తన కన్న బిడ్డల్లా సాకుతూ,మట్టి పరిమళాన్ని పీలుస్తూ మురిసిపోతున్నాడు.
” గతానికి ఇప్పటికి తేడా గమనించావా సన్నిబాబు” అని అడిగాడు ఉప్పుతాత వాస్తవంలోకి వచ్చి.
“లేని రోగాన్ని ఉహించుకున్నాను అప్పుడు.” మొక్క చుట్టూ గొప్పు తవ్వుతూ….
“అయినా నాలుగు గోడల మధ్య ఏ.సి గదుల్లో ఉన్నోళ్లకి ఈ మట్టి మహిమ ఏం తెలుస్తుందిరా! మనం జీవించడానికి ఆ నేల తల్లి ఒడినిచ్చింది, స్వచ్ఛమైన గాలిని,ప్రకృతిని అందించింది..తనువు చాలించాక తనలోనే కలుపుకొంటుంది..ఇంతకంటే ఏమి కావాలిరా? ఆ తల్లికి సేవచేయడానికి…
“నిజమే తాత మొక్కలను పెంచి నేలతల్లి రుణం తీర్చుకుంటున్నాను అందుకే నేను ఆరోగ్యంగా ఉన్నాను” అన్నాడు సన్నిబాబు.
సన్నిబాబులో మార్పుకు ఆనందించాడు ఉప్పుతాత.
 

Jyothivalaboju
Chief Editor and Content Head
వేసవి చిటపటలు తగ్గి చిరుజల్లులు మొదలయ్యాయి కదా. ఇంకా పూర్తిగా తడవలేదు. చూద్దాం. దోబూచులాడుతున్న ఈ వానలు ఎప్పుడు వచ్చి తిష్టవేస్తాయో.
పాఠకులకు, రచయితలకు  ధన్యవాదాలు. ఆసక్తికరమైన సీరియళ్లు, కథలు, కవితలు, వ్యాసాలతో ప్రతీనెల మిమ్మల్ని అలరిస్తోన్న మాలిక పత్రిక  ఈసారి కూడా మరింత అందంగా, ఆకర్షణీయంగా ముస్తాబై వచ్చింది.  మీకు నచ్చని శీర్షికలు, రచనలు ఉంటే చెప్పండి. ఎలా ఉంటే బావుంటుందో కూడా చెప్తే చాలా సంతోషం. పత్రికను మరింత మెరుగ్గా తయరు చేయడానికి ప్రయత్నిస్తాను. మీ అమూల్యమైన సలహాలు, సూచనలకు ఎప్పుడూ స్వాగతం పలుకుతున్నాను.
ఇది జులై మాసపు పత్రిక. మరో నాలుగు రోజుల్లో మాలిక పత్రిక స్పెషల్ ఎడిషన్ విడుదల చేయబోతున్నాము. ఏంటా స్పెషల్ అనేది ఇప్పటికి సస్పెన్స్ మరి. జస్ట్ నాలుగు రోజులు. అందాక ఈ  పత్రికలో విహారం మొదలుపెట్టండి..
మీ రచనలను పంపవలసిన చిరునామా: maalikapatrika@gmail.com
1. మార్మిక శూన్యం
2. నీ జ్ఞాపకంలో
3. చీకటి మూసిన ఏకాంతం . 4
4. అమ్మమ్మ – 4
5. మజిలీ
6. చిన్నారి మనసు
7. నేను
8. జలజాక్షి – సంగీతం కోచింగ్
9. విశ్వపుత్రిక వీక్షణం – మైండ్ సెట్
10. చిన్నారి తల్లి – నా చిట్టి తల్లి
11. అత్తగారు – అమెరికం
12. కౌండిన్య కథలు – ప్రకృతి క్రితి
13.అన్నమయ్య ఆధ్యాత్మికానందలహరి – 39
14. విశ్వనాధ వారి విష్ణుశర్మ ఇంగ్లీషు చదువు
15. బాల్యం కురిపించిన హాస్యపు జల్లులు
16. కార్టూన్స్. జెఎన్నెమ్
17. సురవరం ప్రతాపరెడ్డిగారు
18. తేనెలూరు తెలుగు
19. శివ ఖోడి
20. ఉదంకుడు
21. సంఘర్షణ
22. నానీలు
రచన: రామా చంద్రమౌళి

నిజానికి చాలాసార్లు మనకు  ఏమి కావాలో మనకు తెలియదు
ఖాళీ గ్లాస్‌ వంటిది జీవితం అని ఒక ఉవాచ
గ్లాస్‌ సగం నిండి ఉందా.. సగం ఖాళీగా ఉందా అని  ఒక చతురుడి  ప్రశ్న
అసలు ఈ ‘ ఖాళీ ’ ఏమిటి  లోపల .. ఆత్మలో అని ఒక మీమాంస
ఇక అన్వేషణ మొదలౌతుంది
అప్పుడు ఏదో అభౌతిక ప్రతిద్రవ్యం ( anti matter ) దేహమంతా విసరిస్తూ
మనిషి  ఒక ఆకాశమౌతూ.. ఒక అరణ్యమౌతూ.. ఒక సముద్రమౌతూ
కొండల్లోకి వ్యాపిస్తున్న రైలు  పట్టాలౌతూ
లోయ లోతుల్లో పొగమంచుతో నిండిన ఒక ఏకాంతమౌతూ
గమ్య రహితంగా ఎందుకో ఆకాశాన్నీదుతున్న ఒంటరి పక్షి ఔతూ
ఎండుటాకుపై నడుస్తూ వెళ్తున్న పాదాలౌతూ
ఆత్మ నిండా అంతా మార్మిక శూన్యం .. నిశ్శబ్ద ధ్వని
 
నిద్రిస్తున్న పాప
మూసిన పిడికిట్లో ఏముందో తెలుసా
పాప కనురెప్ప వెనుక ఎన్ని సంచలితాకాశాలు
సంభాషిస్తున్నాయో తెలుసా
కళ్ళేమో అప్పుడప్పుడు సముద్రాలౌతూ .. మరొకప్పుడు గగన ద్వారాలౌతూ
ఒట్టి ఖాళీతనమే  అంతిమమా.. అని ఒక చిత్త విభ్రమ.. విచికిత్స –
ఖాళీతనం నిర్వచనం నిజంగా మనిషి నిర్వాసితుడైనప్పుడే  తెలుస్తుంది
పొరలు పొరలుగా తనను తాను
తవ్వుకుంటూ తవ్వుకుంటూ .. నీటిలోకి రాయిలా జారిపోతూ జారిపోతూ
అసలు భౌతికమైన ఉనికినే కోల్పోయే ఒక మహానుభూతి ఒకటి
ప్రతి మనిషినీ అప్పుడప్పుడు ఆవరించి
ఖాళీతనమే కరదీపమై నడిపిస్తున్న దివ్యానుభవమొకటి ఎరుకౌతూంటుంది
అప్పుడు ఎదుట ఉన్న కొమ్మపైకి
పక్షి ఎప్పుడు వచ్చి వాలిందో తెలియదు
వచ్చిన ఆ పక్షి ఎప్పుడు ఎగిరిపోతుందో కూడా అర్థంకాదు –
అంతా శూన్య మార్మికత.. ఒట్టి మార్మిక  శూన్యమే –
 
 
‘ కవితా ! ’ మాసపత్రిక , మార్చ్‌,2017
 
 
 
 
 
The Mystic Vacuum
 
Translated by R. Anantha  Padmanabha Rao
 
 
In fact many a time we don’t know what we want
There is a saying-
“Life is like an empty glass.
An intelligent man questioned,
“Whether it is half full or half empty?
What is the emptiness inside?
In the soul it is a perplexity
Then the search starts
Anti – matter expands into the entire body
Man becomes sky, a forest and sea.
He becomes rail lines spreading the hills
Becomes solitude in depths of valley filled with moist
Singled out bird swimming in the sky without a destination
Feet traveling on dried leaves
Mystic vacuum in the entire soul- silent sound
 
What is in the closed fist of the sleeping baby?
Have you any idea?
How many moving skies behind the eye lids of the baby
Speaking at us?
At times the eyes become seas
Otherwise it is doors opened to the sky
Whether emptiness is end of all?
It is a mental delusion and dilemma
Man recognizes the emptiness
If he  really becomes a refugee
It digs in himself in layers
Falls like a stone in water
A feeling of loosing physical entity
A great feeling
It engulfs every individual
A great feeling of vacuum
Becoming a leading torch
 
Then it is unknown
When the bird perches on the branch
It is uncertain when it flies
Every thing is mystic vacuum
A complete mystic vacuum
 
 
 
 
రచన, చిత్రం : కృష్ణ అశోక్.

గుండె గూటిలో
నీవు అనే జ్ఞాపకం
ఒక అద్భుతం…
ఈ జీవితానికి జతకాలేమేమోకానీ
మనసులో నిరంతరజతగా మరుజన్మ వరకూ
జీవిస్తూ.. నిర్జీవిస్తూ…
నీ జాబిలి చెక్కిలి చుంబనాల
చెమరింపుల వర్ణాల జిలుగులలో
భ్రమిస్తూ.. పరిభ్రమిస్తూ…
చుక్కలను తాకే నీ జ్ఞాన పరిపక్వత
వెలుగుల ఆరాలను చేరేందుకు
శ్రమిస్తూ.. విశ్రమిస్తూ…
అంతర్యామివై నాలో నగ్నంగా కదిలే
నీ ఆత్మతో అలౌకిక స్వప్నంలో
రమిస్తూ.. విరమిస్తూ…
గుండెల కౌగిళ్ళలో బిగించాలనిపించే
దేహారహిత నీ దేవతా రూపాన్ని
స్మరిస్తూ.. స్పృశిస్తూ…
ఆఖరి క్షణాన అంపశయ్య ఆశ్రమాన
నీ చుంబనాల చినుకుల మేఘాల కోసం
కామిస్తూ.. నిష్క్రమిస్తూ…
మరుజన్మ వరకు నా ప్రేమపయనం
సాగదేమో అనే సంశయంతో
ఆకాశంలో కలిసిపోతూ.. క్రమంగా రాలిపోతు…
 రచన: మన్నెం శారద
“ఇక చాలు!” వసుంధర మరో రెండు ఇడ్లీలు వెయ్యబోతుంటే చెయ్యడ్డం పెట్టింది నిశాంత.
“తిను. మళ్ళీ అర్ధరాత్రి వరకూ తిరగాలిగా!” అంది వసుంధర కటువుగా.
నిశాంత తల్లివైపదోలా చూసింది.
రాత్రి సాగర్ తనని స్కూటర్ మీద వదలడం ఆమె కంటపడింది. పొద్దుటే ఆ సంగతిని ఎలా అడగాలో అర్ధంకాక విశ్వప్రయత్నాలు చేస్తున్నదావిడన్న సంగతి నిశాంతకి అర్ధమయింది.
ఎదురుగా కూర్చుని టిఫిన్ తింటున్న కూతురి వైపు పరిశీలనగా చూశాడు నవనీతరావు.
నిశాంత తల్లిమాటకెగిరి పడకుండా టిఫిన్ చేయడం అతనికి కొద్దిగా ఆశ్చర్యాన్ని కలిగించింది.
“ఈ చదువులు, తద్దినాలు వద్దంటూనే వున్నాను. ఉన్న ఒక్కగానొక్క కూతురికి పెళ్ళి చేయలేమా? మర్యాద మంటకలిపి పోకుండానే ఎవణ్ణో ఒకణ్ణి పట్టుకొని కాళ్ళు కడిగి కన్యాదానం చేయమని చెబితే మీకు పడుతుందా?” వసుంధర భర్తని సాధిస్తూ మరో రెండు ఇడ్లీలు ఆయనకి వేయబోతుంటే, నవనీతరావు చెయ్యడ్డం పెట్టి వారించి “ఏదో ఒక టిఫిన్ చేస్తే చాలు వసూ! రెండు రకాలు జీర్ణించుకునే వయసు కాదు నాది!” అన్నాడు శాంతంగా.
వసుంధర ఆయనవైపాశ్చర్యంగా చూస్తూ “రెండు రకాలెక్కడ చేసేను? ఇడ్లీ ఒకటేగా!” అంది.
నువ్వు నోటితో వడ్డిస్తున్న వాటితోనే కడుపు నిండిపోయింది. ” అంటూ లేచి చెయ్యి కడుక్కున్నాడాయన.
నిశాంత కూడా అతనితో పాటూ లేచి చెయ్యి కడుక్కుని గదిలోకెళ్ళిపోయింది.
భర్త మాటకు కంగు తిన్నట్లయింది వసుంధర.
హార్లిక్సు తీసుకెళ్ళి అతనికిస్తూ “కూతుర్ని మందలించుకోడానిక్కూడ నాకధికారం లేదా?” అంది నిష్టూరంగా.
అతను చదువుతున్న పేపర్ పక్కకి పడేసి హార్లిక్స్ అందుకుంటూ “అలా ఎవరన్నారు?” అన్నాడు.
“వేరే అనాలా? నాకు నోరెక్కువని దానిముందే అంటే అదింక గౌరవిస్తుందా?”
“ముందు నువ్విలా కూర్చో!” అన్నాడాయన ఓర్పుగా.
వసుంధర అయిష్టంగానే కూర్చుందాయన పక్కన.
“ఇప్పుడు చెప్పు. అదింటి పరువు తీసే పనేం చేసింది?”
“రాత్రి… రాత్రి ఎవరో అతని స్కూటర్ మీద వచ్చింది. మనం పంపిన కారుని వెనక్కి పంపేసి అతనితో రావాల్సిన పనేంటి? ఊరినిండా నా బంధువులున్నారు! ఎవరైనా చూసి ఏవన్నా అంటే నా పరువేం కావాలి!” అంది వసుంధర ఉక్రోషంగా.
“అంటే నీ కూతురి భవిష్యత్తుకన్నా, నీకు మీవాళ్ళు చేసే వ్యాఖ్యానాలే ముఖ్యమన్నమాట!” అన్నాడాయన భార్యని నిశితంగా గమనిస్తూ.
వసుంధర అతని వైపు కోపంగా చూసింది.
“మీ డొంకతిరుగుడు నాకర్ధం కాదు. పదిమంది నోళ్ళలో పడితే దానికి మంచి సంబంధం దొరకదనేగా నా బాధ!” అంది బాధగా.
“నీ బాధ నాకర్ధమయింది వసూ! కానీ వ్యక్తిత్వమొచ్చిన కూతురికి చెప్పే విధానమది కాదు.”
“ఇంకెలా చెప్పాలో నాకు తెలీదు. వీధి గుమ్మంవైపు వస్తేనే వీపు చీరేసేది మా అమ్మ! అలా నేనేం ఆంక్షలు పెడుతున్నాను కనుక! అర్ధరాత్రి వరకూ ఇష్టం వచ్చినట్లు తిరిగి పరాయి మగాడి స్కూటర్ మీద రావాల్సిన అవసరముందంటారా?” అంది వసుంధర అవేశంగా.
నవనీతరావు కొంచెం సేపు మాట్లాడలేనట్లుగా చూశాడామె వైపు.
భర్త కూడా మౌనం వహించడంతో వసుంధరకి తన వాదనలో బలమున్నదన్న గురి కుదిరింది.
“ఇంతకీ ఇదంతా మీరిచ్చిన అలుసు! మనకి బోల్డంత ఆస్తుంది. ఆ డాక్టరు చదువు దేనికి? శుభ్రంగా పెళ్ళి చేయక దాన్ని బరితెగించినట్లు గాలికొదిలేసేరు!” అంది.
నవనీతరావు చిన్నగా నిట్టూర్చి “నీ ఆలోచనలు చాలా వెనుకే వున్నాయి వసుంధరా! నిశాంత మామూలు ఆడపిల్ల కాదు. ఏదో ఒకటి సాధించాల్సిన తత్వం ఆమెలో బాగా వుంది ‌ చదువులో కూడ బ్రిలియంట్. అలాంటి వ్యక్తిత్వమున్న ఆడపిల్లని ‘ఆడ’ అనే పేరుతో అణచివేయడం చాలా దుర్మార్గం. ఎవరితోనో స్కూటర్ మీద రాగానే ఏదో అపరాధం జరిగిపోయినట్లుగా ఎందుకంతగా గాభరా పడ్తావు? అతనెవరో సున్నితంగా అడగొచ్చుగా!” అన్నాడు మెల్లిగా.
“ఆ సున్నితాలూ, సుకుమారాలూ నాకు రావు. చేతులు కాలేదాక మీరలానే   నా కూతురందరిలాంటి పిల్ల కాదని కూర్చోండి. ఫలితం తెలిసేక అసలు సిసలైన ఆడపిల్లేనని చేతులు నెత్తిమీద పెట్టుకొని అఘోరించొచ్చు” అంది.
“తల్లివై ఎందుకలా శాపాలు పెడ్తావు! నువ్వు చూసింది బహుశ ఆ పిల్లాణ్ణే అయుంటుంది!” అన్నాడతను కాస్త కోపంగా.
“ఏ పిల్లాణ్ణి? మీకతను తెలుసా? ఆశ్చర్యపోతూ అడిగింది వసుంధర.
“తెలియడమంటే చాలాసార్లు బీచ్ లో అమ్మాయితో చూశాను. ”
“చాలాసార్లు చూశారా? మరి ఎవరతనని అడగలేదూ!”
“ఎందుకడగాలి! దాని బాధ్యత దానికి తెలియదా? అమ్మాయి స్నేహితుడెవరో అయి వుంటాడని అటు పక్కకి కూడా వెళ్ళకుండా మరోవైపు కూర్చున్నాను.” అన్నాడు నవనీతరావు నిదానంగా.
“హవ్వ!” అంటూ నోరు నొక్కుకుంది వసుంధర.
“ఏం?” అనడిగేడు నవనీతరావు అమాయకంగా.
“బీచ్ లో వాడితో కబుర్లేంటని నిలెయ్యక పైగా అటు పక్కక్కూడా వెళ్ళకుండా మరోవైపు కూర్చున్నారట! వినడానికి నాకే సిగ్గుగా వుంది.” అంది వసుంధర కోపంగా.
“అలా ఎందుకులే! చెప్పడానికి సిగ్గులేదా అని డైరక్టుగానే అను.”
వసుంధర మాట్లాడలేదు.
“నీ వాక్చాతుర్యం నాకు తెలిసిందే గాని దాని దగ్గర ఈ తెలివితేటలు ప్రదర్శించకు. నేనలా దాని విషయంలో జోక్యం చేసుకోకపోవడం నీకు చేతగానితనంగా కన్పించొచ్చు. బావిలో కప్పకి చెరువు వైశాల్యమెలా తెలుస్తుంది?  దాన్ని సూటిపోటి మాటలని కోడలు లేని సరదా తీర్చుకోకు. నా కూతురికెంత స్వేఛ్ఛివ్వాలో నాకు బాగా తెలుసు.” అన్నాడాయన కఠినంగా.
“సర్లెండి. మీరిద్దరూ ఒకటే! ఈ ఇంటి పరువు పోయాక అందరం కట్టకట్టుకొని ఏడవచ్చు” అంటూ విసురుగా వెళ్ళిపోయింది వసుంధరక్కణ్ణుంచి.
నవనీతరావు చిన్నగా నిట్టూర్చేడు.
తను గిరిగీసుకొన్న పరిధిలోనే నిలబడి ప్రపంచాన్ని చూడటం – ఆ చూసిందాన్నే ప్రపంచమనుకోవడం ఆమె లక్షణం.
పెళ్ళయిన ఈ పాతికేళ్ళలో ఆమె ఆలోచనా పరిధిని పెంచాలని అతను చేసిన ప్రయత్నాలన్నీ విఫలమయ్యేయి.
చూసిందాన్ని సూటిగా అడగకపోగా, సూటీపోటీ మాటలతో వేధించి విషయాన్ని బయటికి లాగాలని ఆమె చేసే ప్రయత్నం అతనికి అనేకసార్లు తలనొప్పి తెప్పిస్తుంటుంది.
కాని… అతని తీరే అంత!
అతను విసుగ్గా గదిలో పచార్లు చేస్తూ ఆలోచిస్తున్నాడు.
ఒకసారి ఆకుర్రాడెవరో నిశాంతనడిగేస్తే…?
ఆ ఆలోచన వచ్చినందుకు ‘ఛ!ఛ!’ అనుకున్నాడు మనసులోనే.
రోజూ కాలేకీలో జరిగిన సంగతులన్నీ పూసగుచ్చినట్లు చెప్పే కూతురు అంత చెప్పాల్సిన విషయముంటే అతని గురించి చెప్పదా?
అడిగి కూతురి దృష్టిలో తమకున్న విలువని పోగొట్టుకోవడానికి మనస్కరించలేదతనికి.
“డేడీ!”
కూతురి పిలుపుకి తలెత్తి చూశాడు నవనీతరావు.
“ఏమ్మా!” అన్నాడు మెల్లిగా.
“నీతో మాట్లాడాలి డేడీ!” అంది నిశాంత అతని దగ్గరగా వచ్చి.
“చెప్పమ్మా! డబ్బేమైనా కావాలా?” అన్నాడతను మామూలుగా మాట్లాడటానికి ప్రయత్నిస్తూ.
“రాత్రి… రాత్రి… మమ్మీ చూసింది నిజమే!” అంది మెల్లిగా.
“నువ్వాసంగతింకా ఆలోచిస్తున్నావా? మీ మమ్మీ ధోరణి నీకు తెలుసుగా! నువ్వదేం పట్టించుకోకు!” అన్నాడు కూతురి తల నిమురుతూ.
నిశాంత కొంచెం సేపు మాట్లాడలేదు.
నవనీతరావు కూతుర్నే దీక్షగా చూస్తున్నాడు.
“డేడీ!” అంది నిశాంత మళ్ళీ.
“చెప్పు తల్లీ! ఏంటీ రోజలా సందేహంగా మాట్లాడుతున్నావు?” అనడిగేడు నవనీతరావు సందేహంగా చూస్తూ.
“నువ్వు.. నువ్వు.. బీచ్‌లో మమ్మల్ని చూసి కూడ ఎందుకని పలుకరించలేదు?” అంది తండ్రి మొహంలోకి నిశితంగా చూస్తూ.
కూతురు తమ సంభాషణ విన్నదని తెలిసి గతుక్కుమన్నాడతను.
“నువ్వు మా మాటలు విన్నావా?” అన్నాడాయన నీరసంగా.
“విన్నాను డేడీ! కాని కావాలని కాదు. నా గురించి మీ అభిప్రాయం ఎలా ఉందో తెలుసుకోవాలని మాత్రమే. మీ మాటలు విన్నాక మీలాంటి వారి కడుపున పుట్టినందుకు, రియల్లీ అయామ్ వెరీ హేపీ డేడీ!” అంది నిశాంత ఆవేశంగా.
నవనీతరావు నిదానంగా నవ్వి “ఇది చెప్పడానికేనా… ఏదో మాట్లాడాలన్నావ్!” అన్నాడు.
“ఇంతదాక వచ్చేక అతనెవరో మీకు చెప్పకపోవడం భావ్యం కాదు. అతను…”
“వద్దమ్మా! అవసరమనుకుంటేనే చెప్పు. నిన్ను నిలవేసి అడిగే తక్కువ స్థాయికి నన్ను తీసుకెళ్ళొద్దు.” అంటూ కూతుర్ని వారించేడతను.
“కాని మమ్మి…” అంటూ సందేహంగా చూసింది నిశాంత.
“మీ మమ్మి చిన్నప్పుడు వాళ్ళమ్మమ్మగారి ఊరికి పడవ దాటి ఎద్దుల బండిలో వెళ్ళేదట! ఇప్పుడు విమానంలో రయ్ మంటూ ప్రయాణం చేస్తోంది! కాని బుద్ధులు మాత్రం ఎద్దుల బండి నాటివే! ఏం చేస్తాం! పట్టించుకోకు!” అన్నాడతను నవ్వుతూ.
నిశాంత చిన్నగా నవ్వి “పాపం, మమ్నీ మంచిదే డేడీ!” అంది.
నవనీతరావు ఆశ్చర్యపోతూ “చివరికి నేనేనన్న మాట చెడయింది” అన్నాడు నవ్వుతూ.
నిశాంత తండ్రితో కలిసి నవ్వింది, తేలిక పడిన మనసుతో.
“హాలు ఫిక్సయింది. టిక్కెట్స్ కూడ ప్రింటయ్యేయి. అతని సాధన ఎంతవరకొచ్చిందో తెలియదు. ఈమధ్య ఒకసారైనా కనిపించేడా?” అనడిగేడు విద్యాసాగర్.
“ఉహు” అంది నిశాంత.
“మరలా అయితే ప్రోగ్రాం అంతా అభాసయిపోదూ! అతని సంగతి కనుక్కో!”
“అలాగే! నేను నిన్ను చాలా స్ట్రెయిన్ చేస్తున్నాను కదూ!” అంది నిశాంత.
సాగర్ నవ్వి “సర్లే! ఇలా అనుకోవడం మొదలుపెడితే దీనికంతుండదు. ఈ పని నీది అనుకొని చెయ్యడం లేదు… మనది అనుకొని చేస్తున్నాను.” అన్నాడు.
“థాంక్స్!” అంది నిశాంత.
“అన్నట్లూ డబ్బు తీసుకొచ్చాను. ఖర్చులన్నీ జమ రాయి. చివర్లో చూసుకుందాం.” అంటూ పర్సులోంచి డబ్బు తీసి అతనికందించింది నిశాంత.
“ఎంత?” అన్నాడు సాగర్.
“ఎంతోకొంత! ముందు పనులు కానివ్వు” అంది.
“మీ డేడీనడిగేవా?”
“ఇంకా ఆయనకి చెప్పలేదు. ఇది నా అకౌంట్ లోది. తర్వాత మెల్లిగా చెబుతాను”.
” ఏమీ అనరా? కొంచెం ఆశ్చర్యంగా అడిగేడు సాగర్.
“ఉహు! ఆయన సంగతి నీకు చెబితే అర్థం కాదు. చూపిస్తానుగా. ఆ సమయం కూడ దగ్గరకొస్తున్నది.” అంది నిశాంత నవ్వుతూ.
అతని కళ్ళలో మెరుపు మెరిసింది.
దాన్ని కనిపించకుండా కప్పి పుచ్చుకుంటూ “నువ్వోసారి హితేంద్ర విషయం ఎంక్వయిరి చేసిరా. నేను కాలేజి సెక్రెటరీతో మాట్లాడి వస్తాను” అంటూ ముందుకు సాగిపోయేడు విద్యాసాగర్.
నిశాంత కారెక్కింది. కారు అతని ముందునుండే సాగిపోయింది. అతను ఉత్సాహంగా నడుస్తుంటే “హలో” అని పిలిచినట్లయి వెనుతిరిగి చూసేడు.
డాక్టర్ కృష్ణ నిలబడి వున్నాడక్కడ.
“గుడ్ మార్నింగ్!” అన్నాడు నవ్వుతూ.
“ఏమంటుంది మీ లవ్? హౌస్ సర్జన్సీ కాగానే పెళ్ళి భోజనాలేర్పాటు చేస్తున్నావా?”
సాగర్ ఉలిక్కిపడ్డాడు.
“ఎవరి గురించి మీరు మాట్లాడేది?” అన్నాడు ఆశ్చర్యంగా
“నా దగ్గర దాస్తావెందుకు? నిశాంతని నువ్వు చేసుకోబోతున్నట్లుగా విన్నాను” అన్నాడు డాక్టర్ కృష్ణ.
“లేదండీ! ఇంకా అనుకోలేదు మేం!” అన్నాడు సాగర్ మొహమాటంగా.
“ఊరంతా అనుకుంటున్నా మీరనుకోలేదంటే ఎలా? ఇప్పుడయినా అనుకోండి మరి!” అంటూ హెచ్చరించి నవ్వుతూ వెళ్ళిపోయేడు కృష్ణ.
సాగర్ మొహమంతా సంతోషంతో ఒకలాంటి వెలుగు క్రమ్ముకొంది.
‘అందుకేనేమో నిశాంత తనని త్వరలో తండ్రికి పరిచయం చేస్తానని చెప్పింది’ అనుకున్నాడు మనసులో.
నిశాంతని తను ప్రేమిస్తున్నాడు. ఆ విషయం తన మనసుకి తెలుసు.
కాని… ఆ విషయం నిశాంతకి చెప్పాలంటే… ఎందుకో మొహమాటమడ్డమొస్తున్నది. దానిక్కారణం చేతకానితనం కాదు.
ఒకవేళ నిశాంత నిరాకరిస్తే… దాన్ని తను భరించలేడు. అంత హైపర్ సెన్సిటివ్ తను!
అందుకే నిశాంత వైపు నుండే ఆ ప్రపోజల్ రావాలనతనాశిస్తున్నాడు.
నిశాంత తన ఒక్కడితోనే చనువుగా వుంటుందని – స్నేహం చేస్తుందని అందరికీ తెలుసు.
కాని ఆమె తన పరిధిని దాటకుండా ఒకే బిందువులో అలానే వున్నదన్న సంగతి తనకి మాత్రమే తెలుసు.
ఇప్పుడిప్పుడే నిశాంత కొద్దికొద్దిగా బయటపడుతోంది!
నిశాంత తన జీవితంలోకి ప్రవేశిస్తే తన బతుకులో ఎంత వెలుగు నింపగలదో కేవలం అలోచిస్తుంటేనే అతని మనసు ఎంతో ఉత్తేజానికి లోనవుతోంది.
ఛాతీ గర్వంతో వెడల్పయింది.
అతని అడుగులు హుషారుగా ముందుకి పడ్డాయి.
*************
నిశాంత యూనివర్శిటీ కేంపస్ లో కారు దిగి హితేంద్ర గురించి వాకబు చేసింది.
అతనెవరో తెలీదనే చెప్పారు చాలామంది.
నిశాంతకి నిజంగానే ఆశ్చర్యమేసింది.
‘అంత బాగా పాటలు పాడే అతనెవరికీ తెలియకపోవడమేంటి? ఒక తెలుగువాడి ప్రతిభని గుర్తించడం ఈ తమిళులకి చిన్నతనమేమో!’ అనుకుంది మనసులోనే.
“అతను మంచి సింగర్!” అంది చివరికి.
అక్కడ నిలబడ్డ స్టూడెంట్స్ మొహమొహాలు చూసుకున్నారు.
“మా క్లాసులో సింగర్సెవరూ లేరు” అన్నాడొక నంబియార్.
ఇంకొక అయ్యంగారు ఏదో గుర్తు తెచ్చుకునట్లుగా నవ్వి “బహుశ వాడయి ఉంటాడేమో!” అన్నాడు తమిళంలో.
“యార్? యార్?” అంటూ అరిచేరు గుంపు.
“వాడే! ఎస్సెస్ గాడయి వుంటాడు.”
అవతలవాళ్ళు కూడా పెద్దగా నవ్వి నిశాంతని తేరిపార జూసేరు.
నిశాంతకి వాళ్ళు తననలా గమనించడం సిగ్గనిపించింది.
“ఎస్సెస్ అంటే?” అంది అయోమయంగా చూస్తూ.
“మీరతనికేమవుతారు?”
“ఏమీ కాను”
“ఇంత పెద్ద కారులో వచ్చినావిడ వాడికేమవుతుందిరా! చెప్పేద్దాం!” అన్నాడొకతను. అతని వాచికాన్ని బట్టి అతను తెలుగువాడయి వుంటాడని గ్రహించింది.
“అయితే పర్వాలేదు. వాణ్ణి మేం స్ట్రీట్ సింగరంటాం. దానికి షార్ట్ కట్టే ఎస్సెస్సంటే! హితేంద్రంటే ఎవడికి తెలుస్తుంది. చాలా మంచి పేరే వుందన్నమాట వాడికి!”
అతని హేళన ఆమెకి బాగా కోపాన్ని తెప్పించింది.
అయినా దాన్ని నిగ్రహించుకుని “అతను కాలేజీకి వచ్చేడా?” అనడిగింది.
“ఏం చెబుతాం మిస్! అతను వచ్చిందీ లేందీ ఎవరికి తెలుస్తుంది? జిడ్డోడుతూ ఏమూలో కూర్చుంటాడు. వాడి బెంచ్ మేట్ కన్నా వాడొచ్చిన సంగతి తెలుస్తుందో లేదో!” అన్నాడతను.
“వాడి బెంచీలో ఎవరు కూర్చుంటార్రా? వాసన!” అంటూ ముక్కు మూసుకున్నాడొకడు.
నిశాంత ఆ సిట్యుయేషన్ని చిరాగ్గా భరిస్తోంది.
“పాపం ఆవిడెందుకో అంత కష్టపడి వచ్చేరు. కనీసం తెలుసుకొని చెప్పాల్సిన బాధ్యత మనకుందిరా. ఆ సుబ్బులుగాడు కూడా తెలుంగుకారన్ కదా! వాణ్ణి పట్టుకొని కనుక్కోండి!” అన్నాడు నంబియార్ జాలి చూపిస్తున్నట్లుగా.
అందరూ అన్నివైపులా చూశారు.
మరో పది నిముషాల్లో అడ్డబొట్టు పెట్టుకొని నడవలేక నడుస్తున్నట్లుగా వస్తున్న కుర్రాణ్ణి  చూసి వాళ్ళ కళ్ళలో మెరుపు మెరిసింది.
“హాయ్, సుబ్బులూ!” అన్నారు ఆనందంగా.
అతను వీళ్ళవైపు కోపంగా చూస్తూ వెళ్ళిపోబోయేడు.
“ఉష్! వాడిప్పుడు సుబ్బులని పిలిస్తే పలకడు. పని మనది!” అన్నాడింకొకతను.
“మిస్టర్ బాలసుబ్రమణ్యం!”
ఈసారతనాగేడు.
“ఏంటి?” అన్నాడు చిరాగ్గానే.
“ఇట్రావోయ్. ఈవిడకి మీ ఎస్సెస్ వివరాలు కావాలట!.
అతను కళ్ళద్దాలు సవరించుకొని నిశాంత వైపు చూసాడు.
“నా పేరు నిశాంత. హౌస్ సర్జన్సీ చేస్తున్నాను. నాకు హితేంద్ర గారి వివరాలు కావాలి! ” అంది చిరునవ్వుతో.
ఆమె వివరాలు విని సుబ్రమణ్యంతో పాటు అవతలి వాళ్ళు కూడా కంగుతిన్నారు.
“మేం వస్తాం మేడమ్!” అంటూ మెల్లిగా అక్కణ్ణుంచి జారుకున్నారు.
“అతను కాలేజీకి రావడం లేదండీ!” అన్నాడు సుబ్రమణ్యం.
“ఎన్నాళ్ళయింది?”
“వారం దాటుతోంది.”
“ఎందుకు రావడం లేదో మీకు తెలియదా?” అంటూ ఆదుర్దాగా అడిగింది నిశాంత.
“లేదు మేడం! అతనెవరితోనూ క్లోజ్ గా మూవ్ కాడు.”
“మీకు ఇల్లు తెలుసా?”
“తెలీదు.”
“మరెలా? అతనితో చాలా అర్జెంటు పనుంది.” అంది నిశాంత.
సుబ్రమణ్యం ఒక క్షణమాలోచించేడు.
“అతను స్కంద షష్టులకి వడపళని మురుగన్ కోవెలలో పాటలు పాడుతుంటాడు. అక్కడెవరికన్నా తెలుస్తుందేమో!”
“నాతో ఒకసారి రాగలరా?”
ఆమె అభ్యర్థన త్రోసిపుచ్చలేకపోయేడు సుబ్రమణ్యం.
ఇద్దరూ కారెక్కేరు.
కారు పావుగంటలో వడపళని మురుగన్ కోవెలకి చేరుకొంది.
సుబ్రమణ్యం నిశాంతని కారులోనే వుండమని చెప్పి, అతనే వెళ్ళి పది నిముషాల్లో తిరిగొచ్చేడు.
“అన్నా నగర్. చాలా లోపలికి. బాగుండదు. మీరు రాగలరా?” అన్నాడు కారులో కూర్చుని.
“ఊ” అంది నిశాంత.
మరో అరగంటలో కారు అన్నా నగర్ లో ప్రవేశించింది.
సుబ్రమణ్యం చెప్పిన ప్రకారం కారు కొన్ని సందు గొందులు తిరిగి ఒకచోట ఇక తిరిగే అవకాశం లేక ఆగింది.
ఆ సందు చాలా ఇరుకుగా, మురికిగా, దుర్గంధంతో గందరగోళంగా ఉంది.
ఒకపక్క డ్రెయినేజీ పగిలి మురికి నీరు కాలవలా ప్రవహిస్తోంది.
ఆ మురికి నీటిలో పందులతో పాటు, రేపటి భావి భారత పౌరులు కూడా చెడ్డీల్లేకుండా ఈతలు కొడుతున్నారు.
అక్కడ కారాగగానే వాళ్ళ దృష్టి కారు మీద పడింది.
ఇనుమడించిన ఉత్సాహంతో కారు చుట్టూ మూగేరు.
సుబ్రమణ్యం కారు దిగి నిశాంతని దిగమని సైగ చేసేడు.
నిశాంత ముక్కుకి చేతిరుమాలడ్డం పెట్టుకుని మెల్లిగా కారు దిగింది.
“ఇక్కడ కాస్త వెతకాలి మిస్! ఇల్లు నాక్కూడ సరిగ్గా గుర్తు లేదు.” అన్నాడు సుబ్రమణ్యం.
హితేంద్రంటే అక్కడెవరికీ తెలియలేదు.
అలాంటి పేరు గలవాడెవరూ లేనేలేరన్నారు.
చివరికి సుబ్రమణ్యమే అడిగేడు “పాటలు పాడతాడు” అని.
కొంతసేపు ఆలోచించి చివరికి ఒక కిళ్ళీ కొట్టతను చెప్పేడు “పాటలు పాడి డబ్బులడుక్కుంటాడతనా?” అని.
మనసు చివుక్కుమనిపించినట్లయింది నిశాంతకి.
“అవును అతనే!” అన్నాడు సుబ్రమణ్యం.
“ఆ సందులో ఎడంవైపు మొదటింట్లో అడగండి.”
ఇద్దరూ ఆ ఇంటి దగ్గరకెళ్ళేరు.
దాన్ని ఇల్లు అనేకన్నా సత్రమంటే బాగుంటుంది. చాలా పెద్ద పెంకుటిల్లది!
ఒక పెద్ద చెట్టులో పక్షులు గూళ్ళు పెట్టినట్లుగా దాన్నిండా గుంపులు గుంపులుగా సంసారాలున్నాయి.
నిశాంతని, సుబ్రమణ్యాన్ని వాళ్ళు పనులొదిలేసి వింతగా చూస్తూ నిలబడిపోయేరు.
“పాటలు పాడే అబ్బాయి…” అంటూ తమిళంలోనే అడిగేడు సుబ్రమణ్యం.
“అతనా! సుభద్రమ్మ కొడుక్కోసవట! దొడ్డివేపెళ్ళండి” అందొక తమిళ పాటి.
ఇద్దరూ మురికి సందులోంచి వెనక్కు మళ్ళేరు.
ఆడవాళ్ళు కొందరు ఆ సందులో పనులు చేసుకుంటూ నిశాంతని ఆశ్చర్యంగా గమనిస్తున్నారు.
“సుభద్రమ్మా. నీకోసం ఎవరో వచ్చేరు!”
చేటలో బియ్యం పోసుకుని ఏరుకుంటున్న ఒక నడి వయసు స్త్రీ తలెత్తి చూసింది.
వెంటనే ఆవిడ కళ్ళలో ఒకలాంటి అపనమ్మకమూ, ఆశ్చర్యమూ చోటు చేసుకున్నాయి.
చేట వదిలేసి అనుమానంగా లేచి నిలబడింది.
“హితేంద్ర మీ అబ్బాయే కదూ!” అంటూ అడిగేడు సుబ్రమణ్యం.
ఆమె సందిగ్ధంగా తలాడించింది.
“ఈవిడ మీ అబ్బాయి కోసం వచ్చేరు.”
ఆవిడ నిశాంత వైపు కళ్ళప్పగించి చూసింది.
అప్పటికే ఆ ఇంటిలోని అన్ని వాటాల్లోని ఆడవాళ్ళూ నిశాంతని సినిమా ఏక్టర్లా వింతగా చూస్తున్నారు. కళ్ళెగరేసి సైగలు చేసుకుంటున్నారు.
“నా పేరు నిశాంత. మీ అబ్బాయికి స్నేహితురాల్ని. ఆయన ఉన్నారా?” అనడిగింది నిశాంత.
“ఆ! ఆ! ఉన్నాడు” అందామె కంగారుగా రేగిన నెరిసిన జుట్టు సరి చేసుకుని కొంగులో చిరుగులు సర్దుకొని కప్పిపుచ్చుకుంటూ.
“పిలుస్తారా?” అన్నాడు సుబ్రమణ్యం.
“అతనికి జ్వరం. మూసిన కన్ను తెరవలేకుండా వున్నాడు.” అందొకామె జోక్యం చేసుకుంటూ.
“జ్వరమా?” అంది నిశాంత కంగారుగా.
సుభద్రమ్మకి అప్పటిక్కాస్త ధైర్యం చిక్కినట్లయింది.
“అవునమ్మా. వాడికి వారం రోజులుగా ఒకటే జ్వరం! వళ్ళు పెనంలా మాడిపోతున్నది.” అంది దిగులుగా.
“మేం చూడొచ్చా? అనడిగేడు సుబ్రమణ్యం.
“రండి” అందామె.
ఆమెననుసరించేరిద్దరూ.
వరండాకే తడికెలు పెట్టి దాన్నొక గదిగా తయారు చేసి అద్దెకిచ్చేడు ఇంటి ఓనరు.
వానకి, ఎండకి, చలికి కూడ ఎలాంటి రక్షణా ఇవ్వలేని అలాంటి ఇంటిని ఏనాడూ జీవితంలో చూసెరగని నిశాంత ఎంతగానో నివ్వెరపోయింది ఆ ఇంటిని చూసి.
ఎదుటివాడి అవసరాన్ని బట్టి మనిషిని ఎంత యిరుకులో పెట్టి సంపాదించొచ్చునో కూడ ఆమెకు తెలియదు.
మంచంలాంటి ఆకారంలో వున్న పక్క మీద వళ్ళు తెలీకుండా పడివున్నాడు హితేంద్ర.
అతని మీద ఒక పాత చీర కప్పింది సుభద్రమ్మ.
“డాక్టరుకి చూపించేరా?” అనడిగింది నిశాంత.
సుభద్రమ్మ తల దించుకుంది.
“ఏం చూపిస్తుంది? అత్తయ్య దగ్గర డబ్బులెక్కడియ్యి? ఇప్పటికే ఇంటి చుట్టూ అప్పులు చేసింది.” అందొకమ్మాయి నిశాంత వైపు చూస్తూ.
నిశాంతకి పరిస్థితి అర్ధమయ్యింది.
ఆమె గబుక్కున మంచం మీద కూర్చుని అతని రిస్టందుకుని నాడి చూసింది.
వెంటనే బాగ్ లోని బుక్ తీసి మందులు రాసి సుబ్రమణ్యం చేతికి ప్రిస్క్రిప్షన్, డబ్బు యిచ్చి “మా డ్రైవరుకి చెప్పి ఇవి తెమ్మంటారా?” అనడిగింది.
సుబ్రమణ్యం తలూపి బయటకెళ్ళేడు.
“మీరు డాక్టరా?” అనడిగింది సుభద్రమ్మ.
నిశాంత తలూపి “ఫ్లూ లా వుంది. మీరేం కంగారు పడకండి” అంది ధైర్యం చెబుతున్నట్లుగా.
సుభద్రమ్మ అదోలా నవ్వి “దేవుడు పంపినట్లు నువ్వొచ్చేవు. తల్లినయి నేను చూస్తూ కూర్చున్నాను కాని ఏం చేయగల్గేను!” అంది కన్నీటినదుముకొంటూ.
“ఏం ఫర్వాలేదు. తగ్గిపోతుంది. ఆహారమేమిస్తున్నారు?” అనడిగింది.
సుభద్రమ్మ జవాబు చెప్పలేనట్లుగా మౌనం వహించింది.
నిశాంత పరిస్థితినర్ధం చేసుకుంది.
ఇంతలో సుబ్రమణ్యం మందులు తీసుకొని వచ్చేడు ఆయాసంగా.
“ఇవిగోండి. ముందో డోసు వేసెయ్యండి” అన్నాడు నిశాంతతో. నిశాంత లేచి అతన్ని పక్కకి పిలిచింది.
“ఏంటి ప్రాబ్లామ్?” అన్నాడతను మెల్లిగా.
“అతని కడుపులో ఆహారం లేదు.”
సుబ్రమణ్యం అర్ధం కానట్లుగా చూశాడు.
“ఆహారం లేకుండా ఈ మందులు వాడితే జబ్బు తగ్గకపోగా పేషెంటు సీరియస్సయిపోతాడు.”
“ఏం చేద్దాం మరి?”
“ఇతన్ని వెంటనే హాస్పిటల్లో జాయిన్ చేయడం మంచిది. వాళ్ళు డ్రిప్స్ పెట్టి ప్రతి నిముషం కనిపెట్టి చూస్తారు” అంది.
సుబ్రమణ్యం తల పంకించేడు.
సుభద్రమ్మ వాళ్ళిద్దర్నీ అనుమానంగా చూస్తూ నిలబడింది.
“అమ్మా!” అన్నాడు సుబ్రమణ్యం మెల్లిగా.
సుభద్రమ్మ నిస్తేజంగా చూసిందతని వైపు.
“వీణ్ణి హాస్పిటల్లో జాయిన్ చేద్దాం. మీరు బయల్దేరండి.”
సుభద్రమ్మ గుండె దడదడలాడింది.
నిశాంత ఊరడింపుగా నవ్వి, ఆమె భుజమ్మీద ధైర్యం చెబుతున్నట్లుగా చెయ్యేసి “హాస్పిటలనగానే అంత కంగారు పడతారేం? అక్కడయితే ప్రతి నిముషం డాక్టర్లొచ్చి చూస్తుంటారు. మీ అబ్బాయికేం ఫర్వాలేదు.” అంది.
సుభద్రమ్మ బుట్టలో మరో రెండు జతలు పెట్టుకుంది.
సుబ్రమణ్యం, మరో ఇద్దరు మగవాళ్ళూ సాయం పట్టి హితేంద్రని కారులో చేర్చేరు.
సుభద్రమ్మ అతని తలని ఒళ్ళో పెట్టుకుంది.
కారు హాస్పిటల్ వైపు పరిగెత్తింది.
************
“ఎలా ఉంది?” విద్యాసాగరొచ్చి అతని పల్స్ చూస్తూ అడిగేడు.
“మీ దయవల్ల పూర్తిగా తగ్గిపోయినట్లే బాబూ!” అంది సుభద్రమ్మ లేచి నిలబడుతూ.
“ఆయనేం మాట్లాడటం లేదే?” అన్నాడు సాగర్ హితేంద్ర వైపు చూసి నవ్వుతూ.
హితేంద్ర నీరసంగా నవ్వి “ఈరోజు డిచ్ఛార్జి చేస్తారా?” అంటూ అడిగేడు.
“ఏం మా హాస్పిటల్ బోర్ కొడుతోందా?”
విద్యాసాగర్ ప్రశ్నకి సిగ్గుపడి “అది కాదు. ఇప్పటికే చాలా క్లాసులు పోయేయి” అన్నాడు.
“మరేం ఫర్వాలేదు. నువ్వు మంచమెక్కగానే రిజర్వేషన్ల గొడవలకి కాలేజీలు మూతపడ్డాయి.” అన్నాడు సుబ్రమణ్యం వచ్చి కూర్చుంటూ.
“అయితే మీరు చేయాల్సింది సంగీత సాధనే! ప్రోగ్రాం టైము దగ్గర పడ్తోందని తెగ కంగారు పడుతోంది మా నిశాంత!” అన్నాడు సాగర్.
“ప్రోగ్రామా?” అర్థం కానట్లుగా చూశాడు హితేంద్ర.
“నిశాంత మీకు చెప్పనే లేదా?” అన్నాడు సాగర్ ఆశ్చర్యంగా.
అప్పుడే వార్డులోకొచ్చిన నిశాంత “హలో! హౌ ఆర్యూ!” అంటూ అతని బెడ్ దగ్గరకొచ్చింది.
“ఫైన్” అన్నాడు హితేంద్ర ఉత్సాహం తెచ్చుకుంటూ.
“దటీస్ నైస్! అందరూ ఇక్కడే ఉన్నారే?” అంది సాగర్ వైపు చూస్తూ.
“నువ్వితనికి ప్రోగ్రాం సంగతి ఇన్ఫార్మ్ చెయ్యనే లేదా?” అన్నాడు సాగర్.
“ఎక్కడ? ఆ సంగతి చెబుదామనేగా వెళ్తే ఈయన శ్రీరంగసాయిలా పడకేసేడు. మెల్లిగా కోలుకున్నాక చెబుదామని ఊరుకున్నాను.” అంది
సుభద్రమ్మ అర్ధం కాక సాగర్ ని, నిశాంతని మార్చి మార్చి చూసింది.
హితేంద్ర పరిస్థితి కూడ అదే!
వాళ్ళిద్దర్నీ మరింత సస్పెన్స్ లో ఉంచడమిష్టం లేక సాగర్ కల్గజేసుకుని “నిశాంత మీ కోసం ఒక ప్రోగ్రాం ఎరేంజ్ చేసింది. టిక్కెట్స్ కూడ అమ్ముడయిపోయేయి. హాల్ బుక్ చేసేం. సమయానికి మీరు అనుకోకుండా మంచమెక్కేసి మా బి.పి. పెంచేసేరు.” అన్నాడు సాగర్ చమత్కారంగా.
ఆ మాటలు విని హితేంద్ర ఉలిక్కిపడ్డాడు.
“మీరు… మీరు చెప్పేది నిజమేనా?” అనడిగేడు అపనమ్మకంగా.
“నూటికి నూట పాతిక పాళ్ళు!”
“మై గాడ్! నేను… నేను ప్రోగ్రామివ్వగల గొప్ప సింగర్ని కాదండీ! అందులోనూ స్టేజి మీద! నాకు సంగీతం తెలీదసలు. జనం రాళ్ళు విసురుతారు.” అన్నాడు గాభరాగా.
నిశాంత ప్రశాంతంగా నవ్విందతని కంగారు చూసి.
“మీరెందుకలా అప్సెట్ అవుతున్నారు? శాస్త్రం తెలీకపోయినా ప్రతిభ వుంది మీ దగ్గర. ఈ నెల రోజుల్లో కాస్త సంగీతం గురించి కూడ తెలుసుకుందురుగాని. నేను మాస్టర్ తో మాట్లాడేను. మీరింక హాయిగా తిని, గొంతెత్తి పాడటమే!” అంది.
“అవును. ఎదుటివాడిలో గొప్పదనం గుర్తించందే ఏం చేయదు మా నిశాంత ” అన్నాడు సాగర్ నిశాంత వైపు మెరిసే కళ్ళతో చూస్తూ.
“ఆమె పేరే నిశాంత. ఎదుటి వాడి జీవితంలో చీకటిని అంతం చేసే వెలుగు రేఖ!” అంటూ కవిత్వ ధోరణిలో మాట్లాడేడు సుబ్రమణ్యం.
“ఆయన్నింక మన మాటలతో విసిగించొద్దు. రెస్టు తీసుకోనివ్వండి” అంటూ వార్డులో ముందుకెళ్ళిపోయింది నిశాంత.
“ఏ దేవుడు కరుణించేడో ఈ దేవత ప్రత్యక్షమైంది నాకు ‌ లేకపోతే నా బిడ్డ ఏమయిపోయేవాడో!” అంది సుభద్రమ్మ వెళ్తోన్న నిశాంత వైపు కృతజ్ఞతగా చూస్తూ.
“మీరంతా పొగడ్డం మొదలెట్టేరనే నిశాంత వెళ్ళిపోయింది.” అన్నాడు సాగర్.
“ఇవి పొగడ్తలు కావు బాబూ!” అందామె.
“నాకు తెలుసు” అంటూ మరో బెడ్ వైపు వెళ్ళేడు సాగర్.
దూరంగా పేషెంట్లని సాదరంగా పలుకరిస్తూ ముందుకి సాగిపోతున్న నిశాంతని ఆరాధనగా చూశాడు హితేంద్ర.
ఇంకా వుంది…
రచన: గిరిజ పీసపాటి
తన ఆస్తిని ఇంకమ్ టాక్స్ వారు సీజ్ చేసి, అందులో నుండి ఒక్క పైసా కూడా తను వినియోగించరాదనే ఉత్తర్వులు జారీ చెయ్యడంతో, ఏం చెయ్యాలో తెలియక వేదనకు లోనైన పీసపాటి తాతగారితో తెలిసిన వారు తెనాలి తాతయ్య పేరు చెప్పి, వారు పూనుకుంటే పని అవుతుందని చెప్పడంతో, పీసపాటి తాతయ్య తెనాలి తాతయ్యను కలిసి, విషయం చెప్పి ఎలాగైనా తనను ఈ సమస్య నుండి గట్టెక్కించమని కోరారు. 
తెనాలి తాతయ్య పీసపాటి తాతయ్యకు ధైర్యం చెప్పి, ఖచ్చితంగా మీ అస్తిని మీకు దక్కేలా చేస్తానని మాట ఇచ్చారు. ఈ విధంగా ఇద్దరి తాతయ్యల పరిచయం జరిగింది. (ఇద్దరూ నాకు తాతయ్య గార్లే కనుక మీ, నా సౌలభ్యం కోసం నాన్న గారి నాన్నగారిని ‘పీసపాటి తాతయ్య’ అనీ, అమ్మ గారి నాన్నగారిని ‘తెనాలి తాతయ్య’ అనీ సంబోధిస్తాను. పాఠకులు గమనించ గలరు). ఆరోజు రాత్రి పీసపాటి తాతయ్య కృష్ణ పాత్రధారిగా నటించవలసిన నాటకం వేరే ఊరిలో ఉండటంతో నాటకానికి వెళ్ళకపోతే ఇచ్చిన మాట తప్పినవాడిని అవుతాను. వెళితే మనసు నాటకం మీద లగ్నం చేయలేక పరిస్థితి ఎలా ఉందో అనే ఆందోళన వల్ల నాటకంలో సరిగా నటించలేను. 
సరిగా నటించకపోతే ఆస్తితో పాటు ఇప్పటివరకూ సంపాదించుకున్న ‘మంచి నటుడు’ అనే పేరు కూడా పోయి అభాసు పాలౌతాను అని బెంగ పడుతుంటే… “మీరు దిగులు పడకండి‌ నరసింహ మూర్తి గారూ! ఎలాగైనా పని సానుకూల పరిచి మీ ఆస్తి మీకు దక్కేలా చూసే బాధ్యత నాది. మీరు సంతోషంగా వెళ్ళి మీ పాత్ర వేసుకోండి” అని తెనాలి తాతయ్య పదే పదే చెప్పగా, మిగిలిన వారు కూడా “ప్రభుత్వ టీచర్ కదా అని ఆయనని తక్కువ అంచనా వెయ్యకండి. ఈ చుట్టుపక్కల ఆయన మాట కాదనేవారు ఎవరూ లేరు. ఆయన చాలా పలుకుబడి ఉన్న మనిషి” అని పీసపాటి తాతయ్యకు ధైర్యం చెప్పడంతో, ఆయన నాటకంలో తన పాత్ర వెయ్యడానికి వెళ్ళాల్సిన ఊరు వెళ్ళిపోయారు. 
తెనాలి తాతయ్య ఆలస్యం చెయ్యకుండా అప్పటి ఇంకమ్ టాక్స్ కమిషనర్ ఇంటికి వెళ్ళి ఆయనను కలవడం, తీరా కలిసాక అతను తన వద్ద విద్యను అభ్యసించిన తన శిష్యడే కావడంతో తను వచ్చిన పనిని‌ వివరంగా చెప్పారు. కమిషనర్ ముందు “రూల్స్ కి విరుద్ధంగా వెళ్ళలేను మాస్టారూ!” అని అంటే “చూడు బాబూ! నీకు విలువలు నేర్పిన గురువు గా నేనూ నిన్ను రూల్స్ కి విరుద్ధంగా నడుచుకోమని చెప్పలేను, చెప్పను కూడా. కానీ, ఒక విషయం నువ్వు గ్రహించాలి. పీసపాటి నరసింహమూర్తి గారు ఒక గొప్ప రంగస్థల నటుడు. ఆయన సంపాదించిన సంపాదన అంతా ఎన్నో రాత్రిళ్ళు తిండి తినకుండా (రంగస్థల నటులు కడుపునిండా తింటే తమ డైలాగులు చెప్పడానికి, పద్యం చదవడానికి చాలా కష్టం. ఆయాసం వస్తుంది), నిద్ర పోకుండా (నాటకాలు రాత్రిళ్ళే వేస్తారు) కష్టపడి సంపాదించిన సొమ్ము. ఆయన ఎవరి దగ్గరా ఆయాచితంగా, అన్యాయంగా తీసుకున్నది కాదు. అలాగే మీకు సబ్మిట్ చేసినవి కూడా దొంగ లెక్కలు. నిజమైన వివరాలు నేను తీసుకొచ్చాను. 
ఒక గొప్ప కళాకారుడి జీవితం ఎవరో కిట్టని వాళ్ళు చేసిన ద్రోహానికి బలైపోకూడదు. అది మన కనీస ధర్మం. అలాగే తప్పుడు లెక్కలు రాసి మీకు సబ్మిట్ చేసిన వ్యక్తిని విచారిస్తే అసలు విషయం నీకే తెలుస్తుంది” అంటూ తను తీసుకెళ్ళిన అకౌంట్స్ అతనికి చూపించి, తప్పుడు లెక్కలు రాసి సబ్మిట్ చేసిన వ్యక్తి వివరాలు అడ్రస్ తో సహా అతనికి ఇచ్చారు తెనాలి తాతయ్య. 
వెంటనే అతను ఎక్కడికో ఫోన్లు చేసి సూచనలు ఇవ్వడం, ఒక్క పూటలో తప్పుడు లెక్కలు రాసిన వ్యక్తిని పోలీసుల సహాయంతో పట్టుకుని, నిజం చెప్పించడం కూడా జరగడంతో అతను “మీరు చెప్పింది నిజమే మాస్టారూ! నేనే పొరపాటు పడ్డాను. వెంటనే ఆయన ఆస్తి ఆయన అనుభవించొచ్చు అని లెటర్ ఇస్తాను” అంటూ ఆస్తిని తిరిగి పీసపాటి తాతయ్య వాడుకోవచ్చు అన్న విషయాన్ని ధృవీకరిస్తూ లెటర్ ఇవ్వడం కూడా జరిగిపోయింది. 
వెంటనే తెనాలి తాతయ్య కోడ్ లాంగ్వేజ్ లో పీసపాటి తాతయ్యకి “బేబీ సేఫ్” అంటూ టెలిగ్రామ్ ఇచ్చారు. అప్పటికే నాటకం ప్రారంభం అయిపోవడంతో స్టేజ్ మీద చాలా డల్ గా పెర్ఫామ్ చేస్తున్న పీసపాటి తాతయ్యకి తెనాలి తాతయ్య పంపిన టెలిగ్రామ్ అందడం, విషయం తెలుసుకున్న పీసపాటి తాతయ్య తరువాత విజృంభించి నటించడం జరిగింది.  పీసపాటి తాతయ్య పద్యం చదివితే సుదీర్ఘ రాగాలాపన లేకుండా భావయుక్తంగా చదువుతారు. అందువలన ప్రేక్షకులకు పద్యం చాలా సులభంగా అర్ధం అవడమే కాకుండా మిగిలిన నటులు గంటల తరబడి తీసే రాగాలాపనతో విసిగిపోయే ప్రేక్షకులు ఆయన పద్యం చదివే పధ్ధతిని చాలా ఇష్టపడేవారు. 
వన్స్ మోర్ అని తెగ అరిచేవారు. కానీ, ఎన్నడూ రెండోసారి పద్యం చదివేవారు కాదు ఆయన. అలాటిది ఆరోజు మాత్రం ప్రతీ పద్యం అద్భుతంగా చదవడమే కాకుండా వన్స్ మోర్ అని ప్రేక్షకులు అడిగితే రెండోసారి కూడా ఆయన స్వభావానికి విరుధ్ధంగా చదివి వినిపించారు. అవిధంగా ఆనాటి నాటకం ‘నభూతో నభవిష్యతి’ అన్న విధంగా జరిగాక వెంటనే బయలుదేరి తెనాలి వచ్చి తెనాలి తాతయ్యను కౌగలించుకుని ఏడ్చేసారు పీసపాటి తాతయ్య. వారి స్నేహానికి ఆనాటి సంఘటన గట్టి పునాదిని వేసింది.
    *********** సశేషం **************
రచన: డా.కె.మీరాబాయి   
 మారుతీ  కారు గుత్తి బస్  స్టేషన్  లో హోటల్ ముందు ఆగింది. “ఇక్కడ దోసె బావుంటుంది.” కారులోనుండి దిగుతూ అన్నాడు   మాధవమూర్తి.
     మంజుల చిన్నగా నవ్వింది. మాధవమూర్తి భోజన ప్రియుడు.  ఎప్పుడో  పదేళ్ళ క్రిందట నెల్లూరు మనోరమ హొటల్ లో తిన్న  పూరీ కూర రుచి ఇప్పటికీ గుర్తు  చేసుకుంటాడు..
     మంజుల  చేతి గడియారం  చూసుకుంది. రెండు గంటల సేపు ఎక్కడా ఆపకుండా కారు నడిపిన అలసట  భర్త ముఖంలో కనబడింది. ఎండ ఎక్కక ముందే వూరు చేరుకోవాలని  వుదయం  ఆరు గంటలకల్లా కర్నూలులో  బయలుదేరారు.
      “అంత దూరం మీరెందుకు అవస్థ పడడం.   డ్రైవర్ ని    పిలుద్దాము ” అంది మంజుల.  కానీ  స్వంత కారు స్వయంగా  నడుపుకుంటూ  తన వూరు  వెళ్ళాలి  అని మాధవమూర్తి  ఉత్సాహ  పడేసరికి  కాదనలేక వూరుకుంది.
         మూడువందల జీతంతో మొదలుపెట్టి  ఇద్దరూ ముప్ఫై ఏళ్ళు పనిచేసి    ఇరవై   వేల సంపాదనతో పదవీ విరమణ చేసాక మూడొ పిల్ల పెళ్ళికి ముందు  మూడు లక్షల లొపు వున్న మారుతీ కారును అప్పు  చేయకుండా  కొనడం గొప్ప లక్ష్యాన్ని  సాధించిన అనుభూతిని ఇచ్చింది వాళ్ళిద్దరికీ.
       అప్పు లేనివాడు అధిక ధనవంతుడు అన్న సూత్రాని నమ్మిన ఆ ఇద్దరూ ముగ్గురు  పిల్లలను పెద్దచదువులు చదివించి, పెళ్ళి చెయడానికి తమ చిన్న చిన్న సరదాలు సై తం వదులుకున్నా ఎప్పుడూ  విచారించలేదు.
           ఎర్రగా కాల్చి పైన వెన్న పూస వేసిన మసాలా  దోసె తిని , చిక్కని ఫిల్టర్ కాఫీ  తాగి బయటకు వచ్చి  కారెక్కారు ఇద్దరూ.
     మన్రో సత్రం మీదుగా వెళ్ళి పేట  రోడ్డులో ఎడమ వైపు తిరిగి కాస్త దూరం వెళ్ళి  కారు ఆపాడు మాధవమూర్తి.
     “నేరుగా అనంతపురం రహదారి పట్టక ఇదేమిటి వూళ్ళోకి వచ్చారు? ” ఆశ్చర్యంగా అడిగింది మంజుల.
      సమాధానం ఇవ్వకుండా బండి దిగి అక్కడున్న ఇళ్ళ వైపు పరీక్షగా  చూస్తున్న భర్త  వాలకం అర్థం కాక తానూ  దిగి అతని వెనుక నడిచింది.
          “ఆ. ఇదే ఈ ఇల్లే ! ” మెరిసే  కళ్ళతో చూస్తూ , సంతోషం తొణుకుతున్న గొంతుతో అన్నాడు మాధవమూర్తి.
    ఎక్కడో పోయిందనుకున్న ఆటబొమ్మ మళ్ళీ కనబడినప్పుడు పసి పిల్లవాడి ముఖంలో తొంగిచూసే ఆనందం  వెల్లివిరిసింది అతని  వదనంలో.
    “ఎవరి ఇల్లండీ ఇది ? ” జరుగుతున్న దేమిటో అర్థం కానీ మంజుల  అయోమయంగా అడిగింది.
   ” మాదే  మంజూ.  ఇదే మా ఇల్లు.”  ఒకవిధమైన  పరవశత్వంతో  అన్నాడు.
  మాధవమూర్తి  గుత్తిలో  పుట్టాడు  అని తెలుసుగానీ  వాళ్ళకు  అక్కడ   మేడ  వున్నట్టు  ఆమెకు చెప్పలేదు అతను.
   ఈ  ఇల్లా? ” నమ్మలేనట్టు చూసింది.  కొత్త గా రంగులు వేసి  కనబడుతున్నది  మేడ.
 “అంటే ఇక్కడే  , ఈ  స్థలం లోనే  మా  తాతగారిల్లు  వుండేది.  అక్కడే  నేను పుట్టాను. ”  అంటునే ఆ ఇంటి వైపు అడుగులు వేసాడు.
    ” ఆగండీ. ఇది ఎవరి ఇల్లో ఏమో. ఎప్పుడో యాభై ఏళ్ళ  క్రిందట ఇక్కడ మా ఇల్లు వుండేది అంటే నవ్వి పోతారు.  పదండి  వెళ్ళిపోదాము. అనవసరంగా అవమానం  పాలు  కావొద్దు. ” భర్తను వారించింది   మంజుల.
      రెండేళ్ళ  క్రిందట తన  స్నేహితురాలు  మీనాక్షికి   జరిగిన పరాభవం గుర్తుకు వచ్చింది ఆమెకు.  మీనాక్షి  వాళ్ళ తాతగారిల్లు అనంతపురం కోర్ట్ రోడ్  లో చివరన వుండేదట. ఏదో అవసరానికి ఆయన ఆ ఇల్లు తాకట్టు పెట్టి   డబ్బు   వాడుకున్నాడు. ఆ తరువాత అసలు మాట అటు వుంచి వడ్డీ కూడా కట్టలేదు. దానితో అప్పిచ్చిన అతను ఆ ఇల్లు స్వాధీనం చేసుకున్నాడు. ఆ బెంగతోనే ముసలాయన కళ్ళు మూసాడు. తాతగారిల్లు  అంటే    మీనాక్షికి  ఎంతో ఇష్టం.  ఒకసారి అనంతపురం వెళ్ళినప్పుడు ఆ ఇంటి లోపలికి  వెళ్ళి   చూడాలనిపించి తలుపు  తట్టిందంట.   ఆ ఇంట్లో అద్దెకు వున్న అతను  ఈమెను  బిచ్చగత్తెను  విదిలించి కొట్టినట్టు కసురుకున్నాడట.      ఆ అవమానం  గురించి చెప్పి  మీనాక్షి కళ్ళనీళ్ళు పెట్టుకున్న విషయం మంజుల మనసులో మెదిలింది.
    అంతలో ఆ ఇంటి తలుపులు తెరుచుకున్నాయి.  నలభై  అయిదేళ్ల వయసులో వున్న వ్యక్తి బయటకు వచ్చాడు. అత్తా కోడలు  అంచు జరీ పంచలో హుందాగా వున్నాడు.
       “ఎవరు కావాలండి? ” మర్యాదగా అడిగాడు  ఆ ఇద్దరినీ పరిశీలనగా  చూస్తూ.”అంతసేపూ ఉత్సాహంగా వున్న మాధవమూర్తి  ఒక క్షణం  మూగబోయాడు.
     మంజుల  ముందుకు అడుగు వేసింది. “మేము కర్నూలు నుండి వస్తున్నామండి.  ఇద్దరము  ప్రభుత్వ  ఉద్యోగాలు చేసి   పదవీ విరమణ చేసాము. ”
    ” మీకెవరు  కావాలమ్మా ? ” ఈ ఉపోద్ఘాతం ఎందుకో అర్థంకాని అతను మళ్ళీ  అడిగాడు.
  అంతలో ఉద్వేగాన్నుండి తేరుకున్న మాధవమూర్తి అందుకున్నాడు.
“క్షమించండి. నా చిన్నప్పుడు ఇక్కడ మా తాతగారిల్లు వుండేది. నేను పుట్టింది ఇక్కడే.  వూరికే చూసి  పోదామని  ఆగాము. వస్తాను.” అంటూ వెనుదిరిగాడు.
         “అయ్యో అలా వెళ్ళిపొతారేమిటి? లోపలికి రండి. చూసి వెళ్ళండి. ” అంటూ మర్యాదగా ఆహ్వానించాడు ఆయన.
    మొహమాటంగానే ఇద్దరూ లోపలికి వచ్చారు.
“కూర్చోండి.  మంచినీళ్ళు తీసుకు వస్తాను అంటూ  వంటగదిలోకి  వెళ్ళాడు.
 ఖరీదైన సోఫాలు, తలుపులకు కిటికీలకు సిల్కు తెరలు , గొడ మీద దండలు వేసివున్న పూర్వీకుల ఫోటోలు; వేంకటేశ్వర స్వామి ,పట్టాభిరాముడు  పటాలు –  ఆధునికత పాత సంప్రదాయం కలగలిసినట్టుగా వుంది ఇంటి అలంకరణ.
లొపలికి నుండి ఆయన భార్య కాబోలు మంచినీళ్ళు తీసుకువచ్చి అందించింది.   వెంకటగిరి  జరీ చీరలో ,మెడలో నల్లపూసల గొలుసు,  చెవులకు రాళ్ళ కమ్మలతో ఆ ఇంటి  లక్ష్మిలా వుంది  ఆమె.
     “మేము ఈ ఇల్లు కట్టించి  పది  ఏళ్ళు అవుతోంది.  మీరు ఇటువైపు వచ్చినట్టు లేదు.”అన్నాడు ఇంటి యజమాని.
      ” మేము ఉద్యోగరీత్యా ఉత్తరాదిలో వుండిపోయాము. ఈ మధ్యనే వచ్చి కర్నూల్ లో వుంటున్నాము.  ఇక్కడ  అనంతపురంలో మా బంధువులు వున్నారు. వాళ్ళను చూడాలనే ఈ ప్రయాణం. ” సమాధానం  చెప్పాక  ఇక కూర్చోలేనట్టు   లేచాడు   మాధవమూర్తి. మనసు నిండి పొర్లిపోతున్న ఆనందం అతన్ని నిలువనీయడం లేదు.
  ” ఇదిగో   మంజులా  ఈ మూలగదిలోనే మా అమ్మ నన్ను కన్నది. “అంటూ ఆ గది వైపు వడివడిగా  నడిచాడు..” ఆ పక్కన  పూజ గది  వుండేది. ఓ మీరూ  ఇక్కడే  పూజకు ఏర్పాటు చేసారన్నమాట.  అటు  ఉత్తరం  వైపు నేల  మాళిగ ఉండేది.  అందులో ధాన్యం నిలవ చేసేవారు. ” ఒక విధమైన ఉద్విన్నతతో  అది  పరాయి వాళ్ళ ఇల్లు ఆన్న స్పృహ లేకండా ఇల్లంతా కలయ తిరుగుతున్న భర్త వైపు చిరునవ్వుతో చూస్తున్న  ఆ  ఇంటి  దంపతులను చూస్తూ ఉక్కిరి బిక్కిరి అవుతోంది మంజుల.
    “మీరు  ఏమీ  అనుకోక పోతే  ఇంటి వెనుక చెట్లు వుండాలి  ఒకసారి చూస్తాను ” అని  వాళ్ళ సమాధానం కోసం ఆగకుండానే వంట గది దాటి ఇంటి వెనుక వైపుకు నడిచాడు మాధవమూర్తి.
 భర్త ఉత్సాహానికి  అడ్డు కట్ట  వేయడం ఇష్టం లేనట్టు అతన్ని వెంబడించింది మంజుల.
 మాధవమూర్తి  చెప్పినట్టు  అక్కడ చెట్లు ఏమీ లేవు. పారిజాతం, మందార, గన్నేరు , మల్లి  వంటి పూల మొక్కలు ఉన్నాయి.
 ” అయ్యో!  చెట్లు అన్నీ  కొట్టేసినట్టున్నారు.. ఇక్కడ ఉసిరి చెట్టు వుండేది.  ఒకసారి  ఏమయ్యిందనుకున్నావు మంజూ!  ఉసిరి  కొమ్మ తలకు తగులుతున్నదని  పడేళ్ళ పిల్లవాడ్ని  పెద్ద  మొనగాడిలాగా  గొడ్డలి తీసుకుని నరకబోయాను. ఆది కాస్తా కాలిమీద పడి ఇంత లోతున  గాయమయ్యింది. తాతకు  తెలిస్తే తంతాడని   కుయ్యిమనకుండా ఇంత పసుపు అద్ది కట్టు కట్టేసుకున్నాను.  కానీ  మా మామ కనిపెట్టెసాడు. తిడతాడేమో అనుకుంటే ” శహబాష్ నా మేనల్లుడివి అనిపించావు ” అని వీపు తట్టి మెచ్చుకున్నాదు.”  మాధవమూర్తి కన్నులలో మెరుపు , ముఖంలో  ఉద్విగ్నత , పెదవుల  మీద దరహాసం చూస్తుంటే మంజులకు కళ్ళలో నీరు తిరిగింది.
        ” ఇంకో తమాషా చెప్పనా మంజూ !  మా అమ్మమ్మ దసరాకి బొమ్మల కొలువు పెట్టేది. అందులో సీతా రామ లక్ష్మణులతో బాటు ఆంజనేయుడి ఇత్తడి  బొమ్మలు వుండేవి. నాకు హనుమంతుడంటే చిన్నప్పటి నుండీ  ఇష్టం.  ఒకసారి  ఆ హనుమంతుడి బొమ్మను  చాటుగా తీసుకుని ఇక్కడ ఈ మూల మట్టిలో దాచి పెట్టాను. తరువాత దానికోసం వెదికితే దొరకనే లేదు. అమ్మమ్మ ఆ  ఆంజనేయుడి  కోసం ఇల్లంతా వెదికింది పాపం. నేనేమో  తేలు కుట్టిన దొంగలా వూరుకున్నాను” ఏదో పూనకంలో వున్నట్టు    చెప్పుకు పోతున్నాడు మాధవమూర్తి.
       మాధవమూర్తి వెనకే  పెరటిలోకి   వచ్చిన    ఇంటి యజమాని  ముఖంలో ఈ  వుదంతం  వినగానే  సంభ్రమం  తొంగి చూసింది.
      “మాస్టారూ! మీ తాతగారి పేరేమిటో  చెప్పారు కాదు.”  మధ్యలో కల్పించుకుంటూ అడిగాడు  ఆయన.
   ” ఆయన పేరు వెంకట సుబ్బయ్య  అండి. అన్నట్టు నా పేరు మాధవమూర్తి. నా భార్య మంజుల. ” అప్పుడు తమ గురించి పరిచయం చేసుకున్నాడు.
      “నా పేరు రత్న స్వామి.  నా  భార్య కోమలవల్లి. ” అని చెప్పి ముందుకు  వచ్చి సంతోషంతో మాధవమూర్తి  చేతులు  పట్టుకుని ” ముందు మీరు లోపలికి  వచ్చి  కూర్చోండి. ఇది మీ ఇల్లే అనుకోండి ” అంటూ అతిథులు ఇద్దరినీ   ముందు గదిలోకి   నడిపించి  సోఫాలో కూర్చోబెట్టాడు
” అయ్యగారికి అమ్మగారికి కాస్త పాలు ఫలహారం తీసుకురా  వల్లీ” అని భార్యకు పురమాయించాడు.
    తను వచ్చి మాధవమూర్తి. కాళ్ళ దగ్గర కింద కూర్చున్నాడు.
   ” అయ్యో అదేమిటండీ మీరు నేలమీద కూర్చోవడం… ” అంటూ లేవబోయాడు మాధవమూర్తి.
  ” మీ దగ్గర ఇలా కూర్చోవడం వల్ల నాకు  ఆంజనేయుడికి  రాముడి పాదాల  చెంత కూర్చుంటే కలిగే సంతోషం కలుగుతోంది ” అని కోమలవల్లి తెచ్చిన పళ్ళూ , పాలు అందించాడు ” ముందు మీరు ఫలహారం కానివ్వండి.” అన్నాడు.
 మాధవమూర్తి  , మంజుల మరేమీ  మాట్లాడకుండా అరటి పండు తిని పాలు  తాగారు. ” అయ్యా  ఇలా  రండి ” అని వారిద్దరిని ఇంటి ప్రధాన ద్వారం బయటకు తీసుకు వెళ్ళాడు రత్న స్వామి.
   “మా ఇంటికి పెట్టిన పేరు చూసారా? ” అంటూ ఇంటి ముందు వున్న  ఫలకం వైపు చూపించాడు. అక్కడ ‘ వెంకట నిలయం’ అన్న పేరు  నల్లని ఫాలరాయి మీద చెక్కి వుంది.
     “అది మీ తాతగారి పేరే  స్వామీ ”  వినయంగ చెప్పి వాళ్ళిద్దరినీ తిరిగి లోపలికి తీసుకు వచ్చాడు
  “మా తాతగారు మీకు తెలుసా ? ఎలా ?  నాకేమీ అర్థం కావడం లేదు ఆశ్చర్యంగా చూస్తూ అన్నాడు మాధవమూర్తి ” మీ చిన్నప్పుడు మీ అమ్మమ్మ  గారి ఇంట్లో చిన్నమ్మ అనే ఆమె  ఇంటి పనీ, వంట పనీ, చూసుకుంటూ అమ్మమ్మ  గారికి   తోడుగా  వుండేది గుర్తుందా  మీకు? “ రత్నస్వామి అడిగాడు.
 మాధవమూర్తికి  చట్టున  చిన్నమ్మ ముఖం కళ్ళ ముందు తోచింది.
    “అవును. నేను పసి పిల్లవాడిగా వున్నప్పుడు నన్ను తన కాళ్ళ మీద  వేసుకుని  నీళ్ళు పోసేదట. అమ్మ చెప్పింది.  నాకు  పదేళ్ళప్పుడు కూడా  తలంటి  పోసేది. నాకు ఇష్టమని మురుకులు, నిప్పట్లు చేసి  పెట్టేది  . నన్ను ఎంతో ఆప్యాయంగా చూసుకునేది.”  ప్రేమగా  తలచుకున్నాడు మాధవమూర్తి.
       ” ఆ చిన్నమ్మ మనవడినే నేను. తాతగారు చిన్నమ్మకు రాసి ఇచ్చిన  ఎకరం  చేను  మా నాయనకు వచ్చింది. ఆ చేను అమ్మి ఈ స్థలం కొన్నాను.  నా  కష్టార్జితంతో ఈ ఇల్లు కట్టాను. ఆదీ మా  నాయనమ్మ ఆత్మశాంతికోసమే.”   రత్న స్వామి కళ్ళు చెమరించాయి.   
     “మా నాయనకు అన్నం పెట్టాలని చేని గట్టుకు పోయిన చిన్నమ్మ  తాతగారు  కన్ను  మూసిన ఘడియలోనే , అక్కడే గుండె పోటుతో కూలిపోయిందని మా నాయన చెప్పాడు.    తాత పోయే ముందు చిన్నమ్మ ఎక్కడ అని అడిగారట. అన్నం ఇచ్చి వచ్చేదానికి  చేనికి పోయింది వచ్చేస్తుంది. ఆని చెప్పినారంట.  అట్లనే  వీధి వాకిలి వైపు చూస్తూనే ప్రాణం విడిచి  పెట్టినాడంట. ఇరవై అయిదేండ్లు ఈ  ఇంట గడిపిన  ఆయమ్మ  ఆత్మ ఈ ఇంట్లోనే తిరుగుతుందని  అనేవాడు  మా   నాయన. ” రత్న స్వామి కళ్ళు తుడుచుకున్నాడు.
” మా అమ్మ  చెప్పేది చిన్నమ్మ  మా  అమ్మమ్మను పండుకోమని  పంపించి  రాత్రి  తెల్లవార్లు  తాత కాళ్ళు  పట్టేదంట ” మాధవమూర్తి  గుర్తు చేసుకున్నాడు..
   “మీ అమ్మ గారికి మామయ్యకు ఏదో మాట పట్టింపు వచ్చి అమ్మగారు ఇక్కడికి రావడం మానుకున్నారట. ఆమ్మమ్మ గారిని మాత్రం చివరిదాకా తన దగ్గరే పెట్టుకున్నారట.” రత్న స్వామి చెప్పుకుపోతున్నాడు.
       ” అవును.  నాకు  గుర్తు వుంది. ఆమ్మమ్మ మరో రెండేళ్ళలో పోయింది.  తరువాత  కొన్నేళ్ళకే  మా అత్త చనిపోవడంతో మామయ్య ఎటో వెళ్ళిపోయాడు.    మా మామకు సంతానం  లేదు. మేము ఇక్కడికి వచ్చినప్పుడు  నన్ను ఎంతో   ముద్దు  చేసేవాడు.  తనకు గుర్తు వున్నది చెప్పాడు మాధవమూర్తి.
      ” అవునండి. మీ మామయ్య గారే నన్ను చదివించారు. ఇల్లు అమ్మేసి ఆ డబ్బు  అన్నదాన సత్రానికి ఇచ్చి వెళ్ళి పోయారు.  ఆయన చలవ  వలననే నాకు చదువు  అబ్బి , ఉద్యోగం రావడం.  మీ మామ మా నాయనను తమ్ముడిలా చూసుకునేవారు. మా నాయన పోయేముందు ” ఒరే నాయన!  నువ్వు  ఎట్లాగూ చేని పని చేయ లేవు. ఆ  ఎకరం   అమ్మేసి  అయ్యగారి  ఇల్లు కొనుక్కుని  అక్కడే వుండు. స్వర్గాన వున్న మీ నాయనమ్మ  ఆత్మ సంతోషపడుతుంది ” అని చెప్పి  పోయినాడు.” కళ్ళు ఒత్తుకున్నాడు రత్న స్వామి.
         “మీ  మామ గుర్తు గా ఈ ఫోటో మిగిలింది నాకు.” ఆంటూ లేచి వెళ్ళి ఒక ఫోటో తీసుకు  వచ్చి పై కండువాతో తుడిచి   అందించాడు..
    “కుడి వైపున వున్నది  మీ మామ గారండి. ఎడమ పక్కన వున్నది మా  నాయన.” అ మాటలు అంటున్నప్పుడు రత్నస్వామి గొంతులో గౌరవం ,అభిమానం తొంగి చూసాయి.
ఆ ఇద్దరినీ పక్క పక్కన చూస్తుంటే  అన్నదమ్ములలా వున్నారు.
చిన్నప్పుడు  తనను ఎత్తుకుని తిప్పిన మేనమామ స్పర్శ అనుభవిస్తున్నట్టు ఆ ఫొటోను గుండెకు హత్తుకున్నాడు మాధవమూర్తి.
  ” రండి స్వామీ.  మీ  భార్యాభర్తలు మా పూజ గదిలోకి అడుగుపెట్టి ఒక నిముషం కూర్చుంటే  మా ఇల్లు పావనం అవుతుంది ” లేచి నిలబడి ఆ దంపతులను ఆహ్వానించాడు.
   మనసు నిండిపోయి మాటలు రాని మౌనంతో దేవుడి గదిలోకి అడుగు పెట్టారు ఇద్దరూ.  కన్నుల  పండుగగా అలంకరించి వున్న దేవుని పటాలకు నమస్కరించారు.    పటాలకు  కుడి వైపు గోడ మీద మాధవమూర్తి తాత అమ్మమ్మ  వున్న  ఫోటొకు కుంకుమ పెట్టి దండ వేసి వుంది.అక్కడ కింది  మెట్టు మీద  వున్నఆంజనేయస్వామి బొమ్మను చూసిన మాధవమూర్తి  తన కళ్ళను తానే నమ్మకం లేక పోయాడు.
  “ఈ ఆంజనేయుడు.. ” అంటూ వుండగానే రత్నస్వామి అందుకున్నాడు
 ” మీరు  భూమిలో  దాచుకున్న  హనుమంతుడే  స్వామీ.   ఈ ఇల్లు   కట్టించినప్పుడు  పునాదులు తవ్వుతుంటే దొరికాడు. ఈ రోజు మిమ్మల్ని అనుగ్రహించాడు. తీసుకోండి. ” అంటూ ఆ విగ్రహం మాధవమూర్తి  చేతిలో పెట్టాడు రత్నస్వామి. ” వద్దనడానికి మనస్కరించక ఇష్టంగా అందుకున్నాడు. భర్త ముఖంలో కనబడుతున్న ఆనందం చూసి  మంజుల  కళ్ళు   తడిసాయి.
          ” మా ఇంట దీపం వెలిగించిన  తాతగారి వారసులు మీరు   మా ఇంటికి వచ్చిన  ఈ రోజు మాకు పండుగ రోజు అయ్యగారూ. మా  తృప్తి  కోసం ఈ పూట ఇక్కడే భోజనం చేసి  వెళ్ళండి.. మా   మాట కాదనకండి.” ఆంతవరకు   జరుగుతున్నవన్నీ  ఆశ్చర్యంగా చూస్తూ వుండిపోయిన  కోమలవల్లి  వారిద్దరికీ  నమస్కరిస్తూ   అంది.
  “అయ్యగారూ, బాబు గారు  అంటూ మమ్మల్ని  దూరం పెట్టకండమ్మా.  మాకు  దేవుడు  ఇచ్చిన ఆత్మ బంధువులు మీరు.  ఆలాగే కానివ్వండి. ” చనువుగా అన్నాడు మాధవమూర్తి.
       ”  మీరు కూడా   వీలు  చూసుకుని  మా ఇంటికి  తప్పకుండా వచ్చి  వెళ్ళాలి ” మంజుల కోమలవల్లి భుజాల చుట్టు చేయి వేసి ఆత్మీయంగా  అంది.
       ఆ పూటకు అక్కడే భోజనం చేసి ,  వాళ్ళు ఇచ్చిన  కొత్త చీర , పంచల  చాపు,  తాంబూలం  అందుకుని కారెక్కారు మాధవమూర్తి , మంజుల.
        ” ఇది మీ ఇల్లే అనుకోండి స్వామీ మీరూ రావడం మా భాగ్యం. ” బయలుదేరే ముందు  మరొకసారి చెప్పాడు రత్న స్వామి.
           అనుకోని ఈ మజిలీ ఇచ్చిన అనుభూతులను నెమరు వేసుకుంటూ సంతోషంతో నిండిన మనసులతో ప్రయాణం కొనసాగించారు  మాధవమూర్తి , మంజుల. వాళ్ళిద్దరి ముందు కారు  డెక్  మీద అభయమిస్తూ నిలబడి వున్నాడు ఆంజనేయుడు.
               ————–             ————               ———–
రచన: మణి గోవిందరాజుల
    అత్తకు, అత్త పిల్లలకు జరుగుతున్న వైభోగాన్ని కుతూహలంగా ఇంతలేసి కళ్ళేసుకుని పరిశీలిస్తున్నది ఎనిమిదేళ్ళ చిన్నారి.  నిన్ననే దర్జీ వాడొచ్చి అత్తకు కుట్టిన కొత్త జాకెట్లూ ,అత్త పిల్లలకు కుట్టిన పట్టు లంగాలూ ఇచ్చి వెళ్ళాడు.  .  “పట్టు లంగాలైతే ఎంత బాగున్నాయో చెప్పలేను.  ఒక్కసారి ముట్టుకుని చూట్టానికి కూడా ఇవ్వలేదు” గొణుక్కుంది చిన్నారి మనసులో.   నాక్కూడా కావాలని చిన్నారి గొడవ చేసింది.  కాని అమ్మ పక్కకు తీసుకెళ్ళి నోరు మూసి రహస్యంగా తొడపాశం పెట్టింది.  చాలా ఏడుపొచ్చింది.  నోర్మూసుకుని బోలెడు ఏడ్చుకుంది.
    అయినా అమ్మ మటుకు ఏమి చేస్తుంది?అత్తా వాళ్ళకు అవన్నీ తేవాల్సిందేనని బామ్మ హుకుం చేసిందట.  బామ్మ మాటంటే మాటే.  నాన్నకు అవన్నీ తేవడానికి బోలెడు అప్పు చేయాల్సొచ్చిందట.  మేనత్త, పిల్లలు వచ్చి నెల అవుతున్నది.  ఈ నెలకే బోలెడు ఖర్చయిందట.  ఇక తనకు కూడా పట్టు లంగా యేమి కొంటారు. ? తనను తానే ఓదార్చుకుంది చిన్నారి.
   మామయ్యకు యెక్కడో ఢిల్లీలో అట వుద్యోగం.  చాలా దూరమట.  రైల్లో వస్తేనే రెండురోజుల ప్రయాణమట.  మరి “బైల్ గాడీలో వస్తేనో” అని కుతూహలంగా తానడిగిన ప్రశ్నకు అందరూ పక పకా నవ్వారు.  దీనికేం తెలీదు.  “వుట్టి మడ్డిమొహం “ అందరూ ఏకగ్రీవంగా తీర్మానించారు.
   వాళ్ళ వేషధారణ కూడా చిత్రంగా వుంది మోకాళ్ళ మీదికి లంగాలు.  బిగుతుగా వున్న జాకెట్లూను.  ఇక అత్తయ్య అయితే చేతుల్లేని జాకెట్లు పొట్టి కొంగుతో గమ్మత్తుగా వుంది.  మామయ్య యేమో యేంటో హిందీ అట ఆ భాషలో అర్థం కాకుండా మాట్లాడుతున్నారు.  మా కర్థమయ్యేట్లు మాట్లాడండి మామయ్యా అని అడిగితే ఏదో అన్నారు.  తరువాత తెలిసింది ఆయన ఢిల్లీ వెళ్ళి మనం మాట్లాడుకునే మాటలు మర్చిపోయారుట.
   కాని వాళ్ళొచ్చిన దగ్గరనుండి బామ్మ హడావుడి హడావుడి కాదు.  ఎప్పుడో అయిదేళ్ళక్రితం వచ్చారట.  మళ్ళీ యెప్పుడొస్తారో తెలీదట .  అందుకే అస్తారు వైభోగంగా(అంటే ఏంటో తెలీదు.  అందరూ అలానే అనుకుంటున్నారు. ) చూసుకుంటున్నారట.  గడ్డ పెరుగులు, గ్లాసుల గ్లాసుల పాలు పిల్లలకి ఇస్తుంటే మనసంతా అటే లాగుతున్నది.  ఇంకా ఇవే కాక రోజూ ఆలుగడ్డ వేపుడు కూడాను.   తనకెంతిష్టమో ఆలుగడ్డ వేపుడంటే పోనీలే వాళ్ళ వల్ల తాను కూడా ఆలుగడ్డ వేపుడు తింటున్నది.  తృప్తి పడింది మనసు.
   ఇక అత్తయ్యకు అయితే మహారాణి వైభవమట(ఇది కూడా చూసిన వాళ్ళంటున్నారు మరి. ). కాలు కింద పెట్టకుండా మంచం దగ్గరికే అన్నీ అందిస్తూ అమ్మ క్షణం కాలు నిలవకుండా తిరుగుతున్నది.  అమ్మ తిరగడమే కాకుండా నన్ను కూడా “వాళ్ళకు అదిచ్చి రాపో, ఇదిచ్చి రాపో,” అంటూ తిప్పడమే కాకుండా “అమ్మో అలా చెయ్యకు అత్తయ్యకు కోపం వస్తుంది. ఇలా చెయ్యకు అత్తకు కోపం వస్తుంది . యేయ్ చిన్నారీ వాళ్ళు వుండే నాలుగు రోజులు హఠం చేయకు. ” అంటూ ఆంక్షలు కూడా పెడుతున్నది.
   రేపెళ్ళి పోతున్నారట అత్తావాళ్ళు.  (హమ్మయ్య ) అందుకని ఈ రోజే వాళ్ళకు తెచ్చిన కొత్తబట్టలు పెట్టేస్తున్నారు.  చిన్నారికి మనసంతా పట్టులంగాల మీదికే పోతున్నది. పిల్లలు పట్టులంగాలేసుకుని గిర గిరా తిరుగుతుంటే సగం ఆశగా సగం నిరాశగా వాళ్ళనే చూస్తూ “నాక్కూడా కొనిపించుకోవాలి”అనుకుంది.
 **************
   “చిన్నారీ అమ్మమ్మా వాళ్ల వూరెళుతున్నాము రేపు.  మీ స్కూల్లో చెప్పిరా” పదేళ్ళ చిన్నారికి చెప్పింది అమ్మ.  సంతోషంతో మనసు యెగిరి గంతులెసింది.  రెండేళ్ళ క్రితం వచ్చెళ్ళిన అత్త కుటుంబానికి జరిగిన మర్యాదలు గుర్తొచ్చి అమ్మమ్మ దగ్గరికెళ్తే తమక్కూడా అలానే జరుగుతాయి కదా అని గాల్లో తేలిపోయింది.
  ఇంట్లోకి వస్తున్న అక్కను అక్క పిల్లలను ఆపేక్షగా ఆహ్వానించాడు మేనమామ.
 “తమ్ముడూ బాగున్నావారా?” తమ్ముణ్ణి పలకరిస్తూ లోపలికెళ్ళింది అమ్మ.
   చిన్నారికి ఊహ తెలిశాక ఇప్పుడే రావడం.  అందుకని అత్త బామ్మ దగ్గర కూర్చున్నట్లు అమ్మ కూడా అలానే కూర్చొని అన్నీ చేయించుకుంటుందని అనుకుంది. కాని అమ్మ అలా చేయించుకోలేదు.  అప్పటికీ చిన్నారి రహస్యంగా  అడిగింది.  నువెందుకు అత్తలా చేయించుకోవటం లేదని? లేదని.  అమ్మ నవ్వి అలా చేయించుకోవడం తప్పని చెప్పింది.  మరి ఆ తప్పు అత్తెందుకు చేసిందో చెప్పలేదు.
 ఇప్పుడు మామయ్య కూతురు ఓణీల ఫంక్షనట దానికొచ్చారు తామిప్పుడు.  తనూ మామయ్య కూతురీడు పిల్లే కదా?. ”మరి ఇంటికెళ్ళాక నాకు చేస్తావా?” ఆశగా అడిగింది.  నవ్వింది అమ్మ.  అది చాతకాని  నవ్వని కొన్నేళ్ళ తర్వాత తెలిసింది.
 తర్వాత అమ్మనడిగింది.  బామ్మింట్లో నేమో అత్త పిల్లలకి చేస్తారు.  అమ్మమ్మ ఇంట్లోనేమొ మామ పిల్లలకి చేస్తారు మరి నాకెందుకు ఎక్కడా చెయ్యరు అని.  కాని సమాధానం లేని ప్రశ్నయింది.
  “మా నాన్నకు నేనంటే యెంత గారాబమో.  నేనేదడిగితే అదిస్తారు.  మా అమ్మయితే నన్ను కాలు కింద పెట్టనివ్వదు” స్కూల్లో స్నేహితులు గొప్పగా చెప్తున్నప్పుడు తనూ ఒక్కతే కూతురు కదా నలుగురన్న దమ్ముల మధ్య ?నన్నలా చూడరే అనిపించినా “వున్న సంతానంలో అలా ఒక్కళ్ళని వేరే ప్రేమగా చూడడం నాకు నచ్చదు. తలితండ్రులుగా మాకందరూ సమానమే” అని తండ్రి యెవరితోటో మాటల సందర్భంలో అన్నప్పుడు అవును కదా నిజమే కదా అనిపించింది.  కానీ తనకంటూ ప్రత్యేక గుర్తింపు రావడం లేదే అన్న మనసులో ఆర్తి, కోరిక తీరడం లేదు.  యేదో కావాలి అది ప్రేమా?ఆదరణా?యేమో? మామూలు పొగడ్తా? యేమో మరి. .
    గుర్తింపు కొరకు ఆరాటపడుతున్న మనసుకు స్వాంతన లభించడం లేదు. రోజులు గడుస్తున్నాయి.
   కాలేజీలో చదువుతున్నప్పుడు నిన్నే ప్రేమిస్తున్నాను.  నువు లేనిదే జీవించలేను అని
మగపిల్లలు వెంటపడితే గర్వంగా ఫీల్ అయింది.  నీ కోసమే అంటూ వాళ్ళు చెపుతున్న మాటలు ఎడారిలో ఒయాసిస్సులా, మండు వేసవిలో శీతలపవనాల్లా సేదతీర్చాయి.  కాని ఆ మాటల వెనుక ఉన్న అర్థం తెలిశాక వాళ్ళను దూరం పెట్టేసింది.  అప్పటివరకు గాల్లో తేలిన మనసు గాల్లోనే పేలిపోయింది.  ఇంకా నయం మోసపోయాను కాదు అనుకుని దేవుడికి దండం పెట్టుకుంది.  .
    అన్నల పెళ్ళిల్లు అయ్యాయి, అన్నా వదినల అన్యోన్యతను చూసినప్పుడల్లా సంతోషంగా అనిపించేది.  అన్నలు వదినల పట్ల చూపిస్తున్న ప్రేమ, వాళ్ళకిస్తున్న గౌరవం చూస్తూ పొంగిపోయేది.  అమ్మ ఎదుర్కొన్న పరిస్తితుల వల్ల అయితేనేమి సహజంగా అమ్మ స్వభావం వల్ల అయితేనేమి అమ్మ కూతురూ కోడళ్ళూ అన్న భేధభావం లేకుండా చూడటం ఒక విధంగా గర్వకారణం అనిపించేది.  కాని నీ కంటే కూడా నాకు కోడళ్ళే యెక్కువ అన్నప్పుడు మాత్రం కాస్త ఈర్ష్యగా అనిపించేది.  కూతురుగా నాకు ప్రత్యేకత ఇవ్వకపోతే పోనీ కోడళ్ళెక్కువ అనడం యెందుకో మనసులో వుడుక్కుంది.
   కాలం గడుస్తున్నది డిగ్రీ పూర్తి కాగానే బ్యాంక్ పరీక్ష రాసి ప్రొబేషనరీ ఆఫీసరుగా జాయిన్ అయింది.
    ఏడాది వ్యవధిలో తన పెళ్ళీ అయింది
   ”వదిన్లతో ప్రేమగా ఉండు అన్న సంతోశంగా వుంటాడు.  పుట్టింటి ఆదరణ వుంటుంది.  అత్తింటి వారితో ఆప్యాయంగా, బాధ్యతగా వుండు మొగుడు సంతోషంగా వుంటాడు” అని చెప్పిన అమ్మ మాట ప్రకారం రెండు వేపులా ప్రేమగా ,బాధ్యతగానే వుంది.  కాని పుట్టింట్లో మాదిరిగా ఇక్కడ అంతా సమానం కాదు.  బామ్మ తరం లాగే వుండేది.  ఇంకా చెప్పాలంటే అమ్మకి కోడళ్ళెక్కువ అయితే అత్తగారికి కూతుళ్ళెక్కువ . ఇంటి ఆడపిల్లలకే ప్రాముఖ్యత.  కోడలెప్పుడూ సెకండరీ నే.  పని మాత్రమే చేయాలి.  కాని అమ్మ చెప్పింది కదా మొగుడు సంతోషంగా వుండాలంటే అత్తింటివారితో బాధ్యతగా వుండాలని (భార్య సంతోషంగా వుండక్కర్లేదా? అలానే వదినతో ప్రేమగా వుండు అని అత్తగారు ఆడపడుచులకు చెప్పలేదా?) అలానే వుంటుంది తాను.  మొగుడు సంతోషంగా వున్నాడా అంటే యేమో? కాని జీవితం హాయిగా యే వొడిదుడుకులూ లేకుండా నే గడిచిపోతున్నది.
   ఫైనల్ గా ఒక్కతే కూతురైనా పుట్టింట్లో కూతురనే ప్రత్యేకతా లేదు.  ఒక్కత్తే ` కోడలైనా అత్తింట్లో కోడలనే ప్రత్యేకత లేదు.  అలాగని ఆరళ్ళూ లేవు.
   కాని మనసులో యేదో వెలితి పోవడం లేదు.  ఇప్పుడింకో సమస్య. అందరూ మా ఆయన నాకోసం ఇది కొన్నారు అది కొన్నారు అని చెప్పినప్పుడు అరే అలా కూడా వుంటారా అనిపిస్తుంది.  మరి మా అయనకు నేనెందుకు ప్రత్యేకంగా కనపడను అనుకుంటుంది.  ఒకసారి ఆపుకోలేక అదే ప్రశ్న అడిగితే నాకలా యెవరూ ప్రత్యేకం అంటూ వుండదు.  నాకందరూ సమానమే అని జవాబు.  అలా ఎలా?తోడపుట్టిన వారెప్పుడూ ముఖ్యమే.  కాని తనవారిని వదిలి వచ్చి తోడు పంచుకుంటూ వున్న తాను కొద్ది ఎక్కువ కాదా? ఉసూరుమంది ప్రాణం ఇక అడగబుద్ది కాలేదు.
  ఏపని చేసినా డెడికేటెడ్ గా చేస్తుంది కాబట్టి ఉద్యోగంలో ప్రమోషన్స్ కూడా త్వరగానే వచ్చాయి.  అదే విధంగా జీవితంలో కూడా.
    తనను అమ్మను చేసిన కూతుర్ని మొదటిసారిగా చూసి, స్పృషించి, గుండెకు హత్తుకున్నప్పుడు సృష్టిలోని ఆనందమంతా నాదే కదా అనిపించింది చిన్నారికి.  మురిసిపోయింది. కళ్ళల్లో నుండి ఆనంద భాష్పాలు రాలాయి.  ఆ చిన్ని చేతులను చెంపలకు రాసుకుంటుంటే ఆ భగవంతుడే వచ్చి సేద తీరుస్తున్నట్లుగా వుంది.  అచ్చంగా ఈ చిట్టి తల్లి నాదే.  నా కోసమే దేవుడు పంపాడు నా ఆర్తిని తీర్చడానికి అని దేవుడికి వేల వేల కృతజ్ఞతలు చెప్పుకుంది.
    గుక్కపట్టి ఏడుస్తూ కూడా తన మాట యెటు వినపడితే అటు ఇంతలేసి కళ్ళేసుకుని చూస్తూ గుర్తుపట్టి హాయిగా నవ్వుతున్నబిడ్డ నెత్తుకుని మాతృత్వంలోని మాధుర్యాన్ని చవిచూస్తూ ఇదే కదా జీవితం అనుకుంది.  నిలబడటం నేర్చుకుని పడుతూ లేస్తూ బుడి బుడి అడుగులు వేస్తూ అమ్మా ! అని తన కోసం వెతుక్కుంటుంటే దాన్నెత్తుకుని నా కోసమే అల్లాడుతున్నది.  నన్ను మోసం చేసే ప్రేమ కాదు ఇది అని మనసంతా భారం చేసుకుంది.  ఒక్కళ్ళు చాలు ఇంక నా ప్రేమను షేర్ చేయలేననుకుంది.  టన్నుల కొద్దీ ప్రేమను కూతురు మీద చూపించాలనిపించేది.
     కాని దేవుడి నిర్ణయం ఇంకో లాగా ఉంది.  ఇంకొక్కళ్ళు కూడా వద్దనుకుంటే కవలలను ఇచ్చాడు.  మొదటిసారి తల్లైనప్పుడు అమ్మతనంలోని ఆనందాన్ని యెలా అనుభవించిందో, అప్పటివరకు ఒక్కళ్ళు చాలు అనుకున్నదల్లా ఇద్దర్నీ గుండెలకు హత్తుకుని మళ్ళీ మొదటిసారిలాగే దేవుడు నా ఆనందాన్ని మూడింతలు చేసి ఇచ్చాడు అని దేవుడికి మళ్ళీ కృతజ్ఞతలు చెప్పుకుంది.
   అదేమి విచిత్రమో ఒక్కళ్ళమీద యెలా వుందో ముగ్గురి మీదా అలానే వుండేది తన తల్లి ప్రేమ.  అలానే తండ్రి చెప్పిన మాట ప్రకారం ముగ్గురినీ ఒకే లాగా పెంచుకుంది.
 ముగ్గురూ చుట్టూ తిరుగుతూ అమ్మా! మాకది కావాలి మాకిది కావాలి అంటూ ఉంటే పొంగిపోయింది.  వాళ్ళ కిష్టమైనవన్నీ అమరుస్తూ తనకేమి కావాలో మరచిపోయేది.  తను ఒక్క రోజు ఊరికెళ్తే ఊండలేకపోయామని పిల్లలు ఏడుస్తూ చెప్తుంటే వాళ్ళని దగ్గరకు పొదువుకుని తాను కూడా కన్నీళ్ళు పెట్టుకుంది. ”ఇక మిమ్మల్ని వదిలి ఎక్కడికీ వెళ్ళను” అని ప్రమాణాలు చేసింది.  ఒక్క క్షణం వాళ్ళనొదిలిపెడితే వాళ్ళేమవుతారో అని భయపడింది
   వాళ్ళకోసమే జీవిస్తూ వాళ్ళగురించే ఆలోచిస్తూ. వాళ్ళ సంతోషమే తన సంతోషం అనుకుంటూ ఇదే నా జీవితం.  ఇంతకన్నా యేమి కావాలి అనుకుంది.  హమ్మయ్య ఇన్నాళ్ళకి నా మనసులో కోరిక తీరింది కదా అని సంబరపడింది.  ఇంతగా తనకోసం తల్లడిల్లే తన పిల్లలు తననొదిలేసి యెక్కడికీ వెళ్ళరు అని గర్వపడింది.
    కాని పిల్లలకి ఊహ తెలిసి వాళ్ళ జీవితంలో తల్లి ప్రాధాన్యత తగ్గి వాళ్ళ లోకం వాళ్ళకేర్పడగానే , వాళ్ళ జీవన విధానం మారి తల్లికి తక్కువా స్నేహితులకు యెక్కువ ప్రాధాన్యత మొదలు అయి  చుట్టూ గమనించడం ప్రారంభించగానే మళ్ళీ మొదటికొచ్చింది చిన్నారి సమస్య.  పిల్లల పట్ల తమ ప్రేమ మారదు కదా? అని అనుకున్నా మనసు దేనికోసమో వెతుకుతూనే వుంది.  ఆర్తిగా ఎదురుచూస్తూనే వుంది.
   ఆడపడుచుల పెళ్ళిళ్ళు, పురుళ్ళు పుణ్యాలు, ముగ్గురు పిల్లలు, పిల్లల పెళ్ళిళ్ళు కాలం యెలా గడిచిందో తెలీలేదు.  ఉద్యోగ బాధ్యతలు, కుటుంబ బాధ్యతలు కష్టాలు సుఖాలు, కన్నీళ్ళు, ఆనంద భాష్పాలు.  కాలం వడి వడిగా నడుస్తూనే వుంది. కళ్ళు తెరిచి చూసేసరికి అంత ఇంట్లో తామిద్దరే ఒకరికి ఒకరు తోడుగా.  అత్తగారు మామగారు దాటిపోయారు. ముగ్గురు పిల్లలూ వారి జీవిత గమ్యాలను వెతుక్కుంటూ వెళ్ళిపోయారు. ఇప్పుడు కూడా అమ్మ చేసి చూపించినట్లుగానే కూతురూ కోడలూ అన్న భేధం లేకుండా వుండసాగింది. కాకపోతే తల్లిలా కూతుర్ని తక్కువా చేయలేదు. అత్తగారిలా కోడల్నీ తక్కువ చేయలేదు.
   ఇంతకాలం నిద్రపోయిన ఆర్తి మళ్ళీ లేచింది. అదేంటి పిల్లలను అంత ప్రేమగా పెంచుకున్నాను కద ?అలా ఎలా వెళ్ళిపోయారు మమ్మల్ని ఒంటరిగా వదిలేసి అని ఆల్లోచనలను నింపుకుని అల్లల్లాడింది.  కాని వెంటనే సర్దుకుంది తప్పదు కదా రెక్కలొచ్చిన పక్షులు ఎగిరి వెళ్ళాల్సిందే అని.  అంతవరకు సందడిగా గడిచిన కాలం, క్షణం తీరిక లేని కాలం.  ఇంటి నాలుగు మూలల నుండీ వినపడిన పిల్లల నవ్వులు, కేకలూ యెటు నుండీ యేమీ కనపడక వినపడక మనసు తల్లడిల్లిపోయింది.
    అంతా శూన్యం. ఈ శూన్యంలో ఆనందాన్ని వెతుక్కోవల్సిందే.  పిల్లల్ని వచ్చి కొన్నాళ్ళుండమంటే అమ్మో కుదరదంటారు.  నిజమే కదా?తాను మటుకు అమ్మ యెన్నిసార్లు పిలిచినా వెళ్ళగలిగిందా?  వీళ్ళూ అంతే కదా?.  కాలం యెవరి గురించీ ఆగదు. ఇంతలో తామిద్దరి రెటైర్మెంట్ దగ్గరకొచ్చింది.  అమ్మో! ఉద్యోగం కూడా లేకపోతే కాలం ఎలా గడుస్తుంది? అని కంగారు పడిపోయింది.
    ఇంతలో కూతురు ఫోన్ చేసి “అమ్మా! మీరు అమ్మమ్మా తాతయ్యా కాబోతున్నారు.  బాగా వేవిళ్ళు వున్నాయి. తిన్నదేదీ కడుపులో నిలవడం లేదు” అనేసరికి భూమ్మీద కాలు నిలవలేదు.  అర్జెంటుగా వెళ్ళి కూతురికి కావాల్సినవి చేసి పెట్టాలన్న ఆరాటం మొదలయింది.
     అప్పటివరకు ఉద్యోగ బాధ్యతలు కూడా లేకపోతే ఎలా అని కంగారు పడిందల్లా “అబ్బా! ఇన్నాళ్ళు చేసాను ఇంకా ఎన్నాళ్ళు చేస్తాను? పిల్లలకు అవసరమప్పుడు వాళ్ళ దగ్గర లేకపోతే ఇక తానెందుకు?”అనుకుని వన్ ఫైన్ డే వాలంటరీ రెటైర్మెంట్ తీసేసుకుని “హమ్మయ్య ఇప్పుడు కూతురు దగ్గరకు వెళ్ళడానికి తనకేమి అడ్డులేదు” అని ఎగిరి వెళ్ళి కూతురు దగ్గర పడింది.  అక్కడికి వెళ్ళిందే కాని ఇంటి దగ్గర భర్త తింటున్నాడో లేదో అని ఆరాటపడింది మనసు. ఆయన  నేను బానే వున్నాను అన్నా వినిపించుకోలేదు. సెలవు పెట్టి వచ్చిందాకా పోట్లాడింది.
     తిన్నదేదీ ఇమడక వాంతులు చేసుకుంటున్న కూతుర్ని చూసి, తానూ ఆ స్టేజ్ లో నుండే వచ్చింది అన్న సంగతి మర్చిపోయి కన్నీళ్ళు పెట్టుకుంది.  తన కూతుర్ని ఇబ్బంది పెడుతున్న పొట్టలో నున్న బేబీని ముద్దుగా కోప్పడింది.
   తొమ్మిది నెలలూ నిండి కూతురికి కొడుకు పుట్టాడు. చిట్టి తండ్రిని చేతుల్లోకి తీసుకోగానే వొళ్ళు పులకరించింది.  అప్పటిదాకా కూతుర్ని ఇబ్బందిపెట్టాడని కోపగించుకున్న మనవడు అపురూపంగా అనిపించాడు.  సృష్టిలోని అందాన్నంతా మూటగట్టుకుని వచ్చిన మనవడిని యెత్తుకోగానే మళ్ళీ అమ్మ అయిన భావన కలిగింది.
    మనవడి ముద్దు ముచ్చట్లతో ఇహ లోకాన్ని మర్చిపోయింది. వాడు నీక్కాదు కొడుకు, వాళ్ళ పిల్లాడిని వాళ్ళకు వదిలెయ్యి పాపం అని భర్త వెక్కిరిస్తున్నా పట్టించుకోలేదు.  కాని ఎన్నాళ్ళు? ఆరునెలలు కాగానే ఇంటికి రావాల్సొచ్చింది.  మనవడిని వదల్లేక వదల్లేక వదిలి వచ్చిందే కాని మళ్ళీ ఆరునెలలు కాగానే రెక్కలు కట్టుకుంది.
  తన వేలు పట్టుకుని నడుస్తూ పడుతూ లేస్తూ “మ్మ… మ్మ… మ్మ” అంటూ శబ్దాలు చేస్తుంటే “అమ్మమ్మా అని నన్నే నన్నే పిలుస్తున్నాడు నా మనవడు” అని వాడిని ముద్దులతో ముంచెత్తింది. వాడి వొళ్ళు వెచ్చబడితే విల విల లాడింది.  తగ్గేవరకు దేవుడికి ఎన్ని మొక్కులో మొక్కుకుంది .  తగ్గిన తరువాత వాడి మొహంలోని నవ్వులు చిన్నారి మోములో పువ్వులై విరిశాయి.
  అలా వాడి ఆటపాటలతో మైమరిచిపోతున్నచిన్నారికి హఠాత్తుగా ఒకరోజు ఒకటర్థమయింది.  అది అర్థమవుతూనే మనసులోని వేదన అలా చేత్తో తీసినట్లుగా మాయమయ్యింది.
  “ఆశించడం”  అదే ఇన్నాళ్ళూ తనను శాసించింది.  చిన్నతనంలో అందరితో పాటు సమానమైన గుర్తింపు నాశించింది.  కొద్దిగా ఊహ తెలిశాక తలితండ్రుల దగ్గర ప్రాముఖ్యతని ఆశించింది. పదహారేళ్ళ వయసులో ప్రత్యేకతని ఆశించింది.  పెళ్ళయ్యాక తాను చేసిన సేవలకి రిటర్న్ ఆశించింది. మధ్యలో ఎందరికో చేసిన ఉపకారానికి ప్రత్యుపకారం ఆశించింది.  తోడుగా వుండి కష్టసుఖాలలో పాలుపంచుకున్నందుకు భర్త దగ్గర ప్రత్యేక ప్రేమను ఆశించింది.  సంతానం దగ్గర కొచ్చేటప్పటికి అప్పటివరకు తనే లోకంగా బ్రతికిన పిల్లలకు, ఊహ తెలిశాక వాళ్ళ జీవితంలో తన ప్రాధాన్యత తగ్గిపోవడం ఫీల్ అయింది.  అంటే ప్రాధాన్యతను ఆశించింది.
   అన్నిటికీ మనసే కారణం. యెప్పుడూ యెవరో ఒకరి దగ్గరనుండి యేదన్నా ఆశించిన క్షణమే అసంతృప్తికి తలుపు తెరుచుకుంటుంది. ఒక్కసారి అసంతృప్తి పాదం మోపిందీ అంటే ఇనుప పాదమే అది .  గుండెను తొక్కి ఛిద్రం చేసిందాకా వదలదు.  ఆ ఒక్క ఆశించడం అనేది లేకపోతే జీవితం సంతోష సాగరమే అవుతుంది.
   ఒక్క మనవడి దగ్గర మటుకు అసలు యేదన్నా ఆశించాలన్న ఆలోచన కూడా రావటం లేదు.  ఇది అన్ కండిషనల్ లవ్.  అందుకే తాను చాలా హాయిగా వుంది.  ఈ చిన్న సంగతి అర్థమైనాక చిన్నారి జీవితంలో మరి వెలితి కనపడలేదు.  ఆర్తి ఆకాశంలోకి ఎగిరిపోయింది.
    యెవరిని ప్రేమించినా, యెవరికి ఏమి చేసినా రిటర్న్ఆశించకపోతే , అసలు ఆశించడం అనేది లేకపోతే తన జీవితంలో అసంతృప్తికి తావుండదు.  తనలోని వేదనని మూలాలతో సహా పెకిలించగలగడానికి కారణమైన మనవడిని అపురూపంగా చూసుకుంటూ అనుకుంది చిన్నారి…. 
******శుభం******
రచన- డా లక్ష్మి రాఘవ

నన్ను అందంగా తయారు చేస్తున్నారు అన్న ఆనందం నన్ను నిలవనీయడం లేదు.
నా ముఖం ఇంకా ఎంత అందంగా ఉండాలో అని మాట్లాడుతూంటే సిగ్గుపడి పోయాను.
అసలే నా నిండా అందమైన ఆలోచనలు, వాటికి తోడు అలంకరణతో  అద్బుతంగా అవుతుందంటే ఎవరికీ ఆనందం కలగదు? పైగా “ఎంత ఖర్చయినా పరవాలేదు ఎంత బాగుండాలంటే చూడగానే కావాలని అనిపించాలి” అన్నారు నా వాళ్ళు.
ఇక నా ఆనందానికి హద్దులు లేవు! చూడ్డానికి బాగుండటానికి, క్షణంలో నచ్చడానికి ఎంత ఖర్చు అయినా పరవాలేదు’ అన్న మాటలు చాలవా నాకు? ఇక అలా తయారవడాని కోసమై హైదరాబాదు  దాకా ప్రయాణం అలసట అనిపించలేదు.
హైదరాబాదులో వేర్వేరు ప్రదేశాలకు తీసుకెళ్ళారు. ప్రతి చోటా నా అందానికి మెరుగులు దిద్దడమే. నా గురించే ప్రత్యేకంగా పని చేయడమే.
అందుకని నన్నుఎన్నిసార్లు ముట్టుకున్తున్నా నాకేమీ అనిపించలేదు. ఎప్పటికప్పుడు సరిదిద్ది , మెరుగులద్దుతుంటే పులకించిపోయానంతే. నాకు కూడా  చాలా కోరికలున్నాయన్న మాట!!
ఇదంతా జరగడానికి రెండు నెలలు టైం పట్టింది. నాకేమో ఎప్పుడెప్పుడు పూర్తిగా ముస్తాబై ఇల్లు చేరతానా అన్న ఆత్రుత వుంది.
ఒక రోజున నేను సంపూర్ణంగా ముస్తాబైనట్టు అనిపించింది. నన్ను హైదరాబాదు వాళ్ళు చాలా అందంగా ఉన్నానని మెచ్చుకున్నారు.
ఇక మా ఇంటికి ప్రయాణమే మిగిలింది. ప్రయాణానికి సిద్దం చేశారు.
నాకు ఎక్కడా అసౌకర్యం కాకుండా భద్రంగా మా ఇంటికి చేర్చారు. నన్ను చూడటానికి మా ఇంటి వాళ్ళు పోటీ పడ్డారు.
అందరి చేతిలోనూ  నేనే! “అరె ఎంత బాగుందో!!” అనడాలే!! మురిసి పోయాను. మొదటిగా దేవుడి గదికి తీసుకెళ్ళారు.
తరువాత నన్ను ఎక్కడ, ఎక్కడ పంపాలో నిర్ణయించారు. “ఇంత బాగా ఉన్నదాన్ని అందరూ ఆదరిస్తారు” అన్న మాటలు వినడానికి హాయిగా వున్నాయి.
ఒక వారం లోపల నన్ను అందరికీ పరిచయం చెయ్యాలని ఒక సభ చేసారు. ఆ సభలో అందరి దగ్గరా నేనే! అందరు మాట్లాడిందీ నాలోని ఆలోచనలూ, అందమైన ముఖాన్ని గురించే! ఓహ్! ఎంతో గర్వంగా వుంది…
న్యూస్ పేపర్స్ లో నా ఫోటోలు వేసారు. నా గురించి ఎంతో గొప్పగా చెప్పారు.
ఇక నేను మేఘాలలో తెలియాడుతున్న సమయంలో నన్ను ఇంకా ఎంతమందికో పరిచయం కావడానికి ప్రిపేర్ చేసారు.
వివిధ ప్రాంతాలకు చేరాను. అందరూ బాగా ఆదరించారు!!
అలా కొన్నేళ్ళు రాజరికం అనుభవించాను.
తరువాత నన్ను అందరూ పట్టించుకోవడం మానేశారు.
ఎక్కడైనా ఎక్కడో ఒక మూల ఉంటున్నాను.
చివరకు ఇంట్లో వద్దని కొంతమంది బయటవారికి అమ్మేసారు! వారూ సరిగా చూసుకోలేదు…
కొత్తలో ఎప్పుడో రాత్రిపూట కాస్సేపు చేతిలో ఉంచుకుని నన్ను చూసినవారు, తరువాత రోజుల్లో  అది కూడా కరువై గిరవాటు వేస్తే, పాత పేపర్ల వాడి చలవతో ఫుట్ పాత్ చేరాను.
భరించ లేనంత ఎండ! అలా పుట్ పాత్ పై ఎండకు మాడుతున్న సమయంలో ఒక చల్లని చెయ్యి నన్ను తాకింది. సుతారంగా సృశిస్తూ నన్ను బేరం చేసింది. మా యజమాని కూడా నన్ను ఎలాగైనా వదిలించు కోవాలని చాలా తక్కువ ఖరీదుకు నన్ను ఆ వ్యక్తికి అమ్మేశాడు. అదే నయం. కనీసం నీడపట్టున ఉండొచ్చు అనుకుంటూ అతడితో వెళ్ళిపోయాను..
ఇంటికి వెళ్ళగానే నన్ను ఒక్కసారి చూసి గిరవాటు వేస్తాడేమో అన్న అనుమాన౦గా వుంది. కానీ అతను నన్ను చాలా ఆప్యాయతతో బట్టతో శుభ్రం  చేసి నాకు ఒక కొత్త ముసుగు వేసి బాగా బైండింగ్ చేయించాడు. అట్ట మీద చెరిగిపోయిన నా పేరుని మరింత అందంగా రాసాడు.
ఒక్కసారి మృదువుగా పెదవులకు ఆనించుకుని అల్మారాలో తన చిన్ని పుస్తకాల లైబ్రరీ లో చోటు కల్పించారు.
అవును నేను అనాదరణకు గురయ్యి తిరిగి ఉద్దరించబడ్డ పుస్తకాన్ని!! 
******!                                                                               
