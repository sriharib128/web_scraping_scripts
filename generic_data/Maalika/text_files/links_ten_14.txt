రచన: … చంద్రప్రతాప్ కంతేటి
విపుల / చతుర పూర్వసంపాదకులు
Ph: 80081 43507
నా వృత్తిలో భాగంగా దేశ దేశాల కథలు, మన దేశానికి చెందిన తెలుగు, తెలుగేతర కథలూ వేలకొద్దీ చదివాను. వాటిలో కొన్ని ఎప్పటికీ మరుపుకు రావు. ఎల్లవేళలా మనసుని వెంటాడుతూనే ఉంటాయి. అవి ఏ భాషలో వచ్చాయో… రచయితలెవరో, అనువాదకులెవరో గుర్తులేకపోవడం నా దురదృష్టం. అలాంటి కథలు నెలకొకటి చొప్పున నా మాటల్లో క్లుప్తంగా చెబుతాను. పాఠకులెవరైనా ఇది ఫలానా వారి కథ, ఫలానా భాష కథ అని గుర్తుపడితే మరీ సంతోషం. ఆ రచయిత గురించి తరువాతి సంచికలో చెప్పుకోవచ్చు. నా దృష్టిలో రచయితంటేనే క్రాంతదర్శి. . ప్రాతఃస్మరణీయ శక్తి!
ఎందరో రచయితలు. . అయితే కొందరే మహానుభావులు! వారికి పాదాభివందనాలు!!
**********************************************************************
దేవుడున్నాడు !
డిసెంబర్ నెల 24వ తేదీ..
శీతాకాలం కావడంతో రాత్రి 8 గంటలకు ఆ ప్రాంతమంతా దట్టమైన చీకటి అలముకుంది.
అడవికి దగ్గరగా ఉండటంతో చల్లని గాలులు వీస్తున్నాయి.
దాంతో కిటికీలు, తలుపులు బిడాయించుకుని కూర్చున్నారు ఆ ఇంట్లో వాళ్ళు.
మరోపక్క యుద్ధ భయం వారి వెన్నులో పాములా జరజర పాకుతోంది.
80 ఏళ్ల ఎలిజబెత్, ఆమె భర్త ఫ్రిడ్జ్ కలిసి తమ కుటుంబంతో కలిసి రాత్రి భోజనానికి కూర్చున్నారు.
భోజనం అలా నోట్లో పెట్టుకోబోయారో లేదో తలుపు చప్పుడు..
ఉలిక్కిపడ్డారంతా!
అందర్నీ నిశ్శబ్దంగా ఉండమంటూ తన నోటి మీద వేలు ఉంచి, దీపం తీసుకుని లేచి వెళ్లి తలుపు తీసింది ఎలిజబెత్. చల్లని గాలి రివ్వున ముఖాన కొట్టి గజగజ లాడించింది.
ఎదురుగా ఇద్దరు ఆగంతకులు..
వాళ్ళ వేషాలు, భాష చూసి గుర్తుపట్టిందామె అమెరికన్ సైనికులని.
వాళ్లు ఆమె వంక ప్రాధేయ పూర్వకంగా చూస్తూ- “అవ్వా.. మూడు రోజులుగా తిండి, నీళ్లు లేక అల్లాడుతున్నాం. అక్కడ రాయి మీద మా తోటి సైనికుడు ఉన్నాడు. కాలికి బుల్లెట్ గాయం కావడంతో బాధ భరించలేకున్నాడు.. ఈ చలిని తట్టుకోవడం కూడా చాలా కష్టంగా ఉంది. ఈ పూట మీ ఇంట్లో ఆశ్రయమిస్తావా.. మా ఆకలి తీరుస్తావా?” అని అడిగారు.
ఎలిజబెత్ లోని మాతృహృదయం మేల్కొంది.
“సరే. రండి రండి.. లోపలికి రండి.. ఆయుధాలతో ఇక్కడ పనేముంది? వాటన్నింటినీ కట్టగట్టి దొడ్డి వైపు వసారాలో పెట్టిరండి ! వచ్చి కాళ్లు, చేతులు కడుక్కోండి” అంది ఆప్యాయంగా.
వాళ్లు ఆమె చెప్పినట్టు చేశారు.
దీపం వెలుగులో ఎలిజబెత్ కుటుంబ సభ్యులు మూడో సైనికుడి కాలు పరీక్షించి ఏదో నాటు వైద్యం చేశారు.
తర్వాత వారందరికీ ఉడకబెట్టిన బంగాళదుంపలు ఉప్పు చల్లి తినడానికి అందించారు ఎలిజబెత్ కుటుంబ సభ్యులు. వాళ్లు కబుర్లు చెప్పుకుంటూ తింటుండగా మళ్లీ తలుపు చప్పుడు..
ఆ చప్పుడు ఏమిటో వారందరికీ అర్థమైంది తుపాకీ మడమతో గట్టిగా కొట్టిన చప్పుడు!
కుటుంబ సభ్యులతో పాటు సైనికులకు కూడా గుండెలు భయంతో జల్లుమన్నాయి.
ఎలిజబెత్ మాత్రం సైనికుల్ని లోపలి గదిలోకి వెళ్లమని సైగ చేసింది.
తర్వాత తనే లేచి వెళ్లి తలుపు తీసింది.
ఎదురుగా నలుగురు జర్మన్ సైనికులు!
ధైర్యవంతురాలైన ఎలిజబెత్ కూడా వారిని చూడగానే వణికింది. చలికి కాబోలు అనుకున్నారు వాళ్ళు. అయినా ధైర్యాన్ని కూడగట్టుకుని ఏం కావాలి మీకు అని అడిగింది.
”అవ్వా మేము జర్మన్ సైనికులం. రెండు రోజులుగా అడవిలో దారి తప్పి అల్లాడుతున్నాం. మా బృందాలు ఎక్కడ ఉన్నాయో తెలియడం లేదు.. ఆకలి, చలి పీక్కుతింటున్నాయి. దయచేసి ఈ ఒక్క రాత్రికి మాకు మీ ఇంట్లో ఆశ్రయం కావాలి” అన్నారు వాళ్ళు బతిమాలుతున్నట్టు.
ఎలిజబెత్ కి పాలు పోలేదు. తామంతా పెను ప్రమాదంలో చిక్కుకున్నామని అర్థమైంది.
చేసేది లేక ఆ సైనికులను ”రండి.. లోనికి రండి” అని ఆహ్వానించింది..
వాళ్ళు సంతోషించారు.
”… మరికొన్ని గంటల్లో క్రిస్మస్ రాబోతోంది మీరందరూ దేవుడు పంపిన బిడ్డలే! నా ఇంట్లో ఆయుధాలతో పని ఏముంది? వాటిని వీధి గుమ్మం పక్కన ఉన్న వసారాలో దాచి పెట్టుకోండి.. ఆ పక్కన నీళ్ళ తొట్టె ఉంది. కాళ్లు చేతులు కడుక్కుని లోపలికి రండి.. క్షణాల మీద వంట చేసిపెడతాను” అంది.
కాళ్లు చేతులు కడుక్కుని వాళ్లు లోపలికి ప్రవేశిస్తుంటే – “మీరు నాకు మాట ఇవ్వాలి. నా ఇంట్లో వేరే అతిథులు ఉన్నారు. మీరు వారికి ఇబ్బందులు కలిగించరాదు. పండగనాడు నా ఇంటిని పరిశుద్ధంగా ఉంచండి.. ఇదే నా విజ్ఞప్తి” అందామె.
“అలాగే అవ్వా .. నీ ఇంటిని మేము ఎందుకు అపరిశుభ్రం చేస్తాం.. దేవుడు బిడ్డలని నువ్వే అన్నావు ఇందాక! కనుక దేవుడి బిడ్డలు ఎప్పుడూ అలా చేయరు.. ముఖ్యంగా ఆశ్రయం ఇచ్చిన ఇంటిని వారు ప్రార్థన మందిరం లాగానే చూస్తారు” అన్నారు భరోసాగా.
జర్మన్ సైనికులు లోపలికి వచ్చారు.
లోపల గదిలో అమెరికా సైనికులు తాముగానీ ఏదైనా ట్రాప్ లో చిక్కుకోలేదు కదా అన్న విచికిత్సలో పడిపోయారు. జర్మన్ సైనికుల మాటలన్నీ వారికి వినిపిస్తూనే ఉన్నాయి మరి!
ఎలిజబెత్ తన కొడుకుల్ని కోళ్ల గూటి దగ్గరకు పంపి పండుగ రోజు కోసం దాచుకున్న రెండు కోడిపెట్టలని తెప్పించి కోయించింది.
అరగంటలో ఘుమఘుమలాడే వంట తయారయింది.
సైనికులందరికీ నోట్లో నీళ్ళూరడం మొదలైంది.
వడ్డన పూర్తయింది.
ఎలిజబెత్ ఆదేశంతో లోపలి గదిలో అతిథులు కూడా మధ్య గదిలోకి వచ్చి భోజనానికి కూర్చున్నారు.
వాళ్లు పరస్పరం ఒకరినొకరు గుర్తుపట్టారు.
ఏడుగురి మొహాలూ కోపంతో ఎర్రబడ్డాయి.
కోపంతో వారు ఒక్క ఉదుటున లేవబోతుంటే –
ఎలిజబెత్ మళ్లీ తన బాణం వదిలింది.
“మీరు ఏడుగురూ దేవుని బిడ్డలు! ఈ క్రిస్మస్ పర్వదినం నాడు నా ఇంటికి ప్రభువే మిమ్మల్ని పంపాడు. మీకు ఆశ్రయమిచ్చే భాగ్యాన్ని నాకు కలిగించాడు. మీరందరూ మనసులో ఎలాంటి కల్మషం లేకుండా ఒకరికొకరు కరచాలనాలు చేసుకోండి.. ఆలింగనాలు చేసుకోండి.. ఇప్పుడు మీరందరూ అన్నదమ్ములు” అంది.
ఆ మాటలతో సైనికులందరికి కోపం చల్లారింది. హృదయాలు మెత్తబడ్డాయి. దాంతో అందరూ ఒకరినొకరు చిరునవ్వులు రువ్వుకుంటూ చూసుకున్నారు. ప్రేమతో ఆలింగనం చేసుకున్నారు. ‘హాయ్’ అంటూ పలకరించుకున్నారు.
మెర్రీ క్రిస్టమస్ శుభాకాంక్షలు చెప్పుకున్నారు. కలిసి కబుర్లాడుతూ భోజనాలు ముగించారు.
జర్మనీ సైనికులలో ఒకరికి కాస్త వైద్య పరిజ్ఞానం ఉండడంతో అమెరికన్ సైనికుడి గాయానికి కట్టిన కట్టు విప్పదీసి తన దగ్గర ఉన్న ఫస్ట్ ఎయిడ్ బాక్స్ లోని మందులు పులిమి, చక్కగా బ్యాండేజ్ వేశాడు.
ఆ సమయంలో వారిద్దరి కళ్ళల్లో ఒకరికొకరికి సాక్షాత్తు ఏసు ప్రభువే కనిపించాడు.
ఆ రాత్రంతా సంతోషంతో గడిచిపోయింది.
తమ అందరికీ అంత మంచి ఆతిథ్యం ఇచ్చిన ఎలిజబెత్ ను కన్నతల్లిలా భావించి వాళ్లంతా పాదాభివందనాలు చేశారు.. ప్రేమగా కౌగిలించుకున్నారు. క్రిస్మస్ శుభాకాంక్షలు చెప్పారు.
”నాయనా వచ్చే క్రిస్మస్ నాటికి మీరందరూ మీమీ ఇళ్లకు చేరి మీ తల్లితో మీ కుటుంబాలతో ఆనందంగా క్రిస్మస్ జరుపుకోవాలని నా కోరిక. అప్పుడు నన్ను గుర్తు తెచ్చుకోండి.. గత సంవత్సరం బెల్జియం అడవుల్లో ఎలిజబెత్ ఆంటీ దగ్గర మీరు ప్రేమగా క్రిస్మస్ ఎలా జరుపుకున్నారన్న విషయం! అంతే కాదు.. ఈ విషయం మీ అమ్మకు, కుటుంబ సభ్యులకి కూడా తెలియ చెప్పండి” అన్నది ఆప్యాయంగా.
“తప్పకుండా అవ్వా. నిన్ను మర్చిపోవడం ఈ జన్మకు జరగదు.. అడవిలో ఆకలితో అల్లాడుతున్న వేళ మాకు కన్నతల్లిలా
ఆతిధ్యం ఇచ్చావు. మీ కుటుంబ సభ్యులతో అమెరికా సైనికులతో కలిసి క్రిస్మస్ జరుపుకోవడం మాకు ఎంతో ఆనందంగా ఉంది ” అన్నారు జర్మన్ సైనికులు.
అమెరికన్ సైనికులు కూడా అదే చెప్పారు.
మర్నాడు ఎలిజబెత్ కుటుంబం నుంచి వీడ్కోలు తీసుకునేటప్పుడు అమెరికా సైనికులు జర్మన్ సైనికులకి తమ క్యాంపులు ఎక్కడ ఎక్కడ ఉన్నాయో చెప్పి, వాటి నుంచి ఎలా తప్పించుకోవాలో కూడా చిట్కాలు చెప్పి ప్రేమగా వీడ్కోలు పలికారు.
“మీరు మా వాళ్ళకి చేరకుండా చిక్కకుండా క్షేమంగా మీ బెటాలియన్లను కలవాలని మా ఆకాంక్ష” అన్నారు జర్మన్ సైనికులు అంతే ప్రేమగా.
తరువాత చెరోదారిలో తమ తమ ఆయుధాలతో వేగంగా వెళ్లిపోయారు వాళ్ళు.
ఇరుపక్షాలూ కనుమరుగయ్యే వరకు ఎలిజబెత్ కుటుంబ సభ్యులు చేతులు ఊపుతూ టాటా చెప్పారు.
ఇదంతా జరిగింది రెండో ప్రపంచ యుద్ధం సాగుతున్న వేళ..
ఒకపక్క జర్మన్ సైనికులు, మరోపక్క అమెరికా సైనికులు హోరాహోరీగా యుద్ధం చేస్తున్నారు..
ఆ సందర్భంగా బెల్జియం సమీపంలోని ఒక అడవి అంచున ఉన్న గ్రామంలో ఈ సంఘటన జరిగింది.
-:0:-
నా విశ్లేషణ :
బాగా గుర్తుంది ఇది బెల్జియం కథ. అనువాదకులు కూడా మన ప్రియతమ మల్లాది గారు. పాలకుల కోసం, జీతం కోసం పనిచేసినా సైనికులు కూడా మనుషులే కదా? వారికీ ఆకలి దప్పులు, అనుబంధాలు,
భావోద్వేగాలు ఉంటాయి కదా ? ఈ సబ్జెక్ట్ మీద కొన్ని సినిమాలు కూడా చూసిన గుర్తు ఉంది. దేవుడి సెంటిమెంట్ ఉపయోగించి తన ఇంట్లో రక్తపాతం జరగకుండా కాపాడుకుంది ఎలిజబెత్.
అది యుక్తితో కాదు.. నిండైన ప్రేమ హృదయంతో అని మనం గుర్తించాలి. యుక్తికన్నా ప్రేమకు ఎంతో శక్తి ఉంటుంది. నేను నమ్మే సిద్ధాంతం కూడా అదే! ఇంత మంచి కథ చదివిన వారు జీవితంలో ఎప్పుడైనా మర్చిపోతారా ? మీరు కూడా మర్చిపోలేరు అని గట్టిగా చెప్పగలను.
రచన: ఉంగుటూరి శ్రీలక్ష్మి
 
 

 
 
నటుడైన రచయిత తనికెళ్ళ భరణి
వీధి నాటకాలలో ప్రయోగాత్మకంగా అందరినీ ఆకట్టుకుని, తన డైలాగ్స్‌తో, అందులోనూ తెలంగాణా యాసలో హీరోయిన్‌కి పూర్తి పిక్చరంతా మాటలు వ్రాసి ప్రేక్షకుల మెప్పుపొందిన తనికెళ్ల భరణిగారిని అందరికీ పరిచయం చెయ్యాలనిపించింది.
భరణి ఇంటికి వెళ్లాం. ‘సౌందర్యలహరి ‘ అని అందంగా రాసుంది. అందులోనే తెలుస్తున్నది ఆయన కవి హృదయం. గుమ్మంలోనే ఎదురయ్యారు వాళ్ల నాన్నగారు. మేము మాటల్లో వుండగానే వచ్చారు భరణి. కబుర్ల కలబోతలోనే ఇంటర్వ్యూ చేశాను.

భరణిగారూ! మీరు ఏ ఊళ్ళో పుట్టారు? మీ పూర్తి పేరు ఏమిటి? మీ తల్లిదండ్రులెవరు?
అంత స్పీడ్ అక్కరలేదండి. నాకు టైం సరిపోతుంది. స్లోమోషన్‌లోనే వెళదాం. నేను సికిందరాబాదులోనే పుట్టాను. మా నాన్నగారు టి.వి.ఎస్.ఎన్ రామలింగేశ్వరరాఉగారు. మీవారితో అప్పుడే కబుర్లలో పడిపోయారు ఆయన. మా అమ్మగారు లక్ష్మీనరసమ్మగారు. నేను బి.కాం పాసయ్యాను. థియేటర్ ఆర్ట్స్‌లో పి.జి.డిప్లొమా చేశాను. నా పూర్తి పేరు తనికెళ్ల దశ భరణి శేషప్రసాద్.
మీరు ఏ వయసు నుంచి వ్రాస్తున్నారు? మొదట ఏం రాశారు?
ఇంటర్ వరకు ఏమీ వ్రాయలేదండీ. ఇంటర్ చదివేటప్పుడు దేవరకొండ నరసింహ కుమార్ అని మంచి ఫ్రెండ్ ఉండేవాడు. నన్ను అతనే బాగా ఎంకరేజ్ చేసేవాడు. మొదటి కవిత ‘అగ్గిపుల్ల-ఆత్మహత్య ‘, ‘కొత్త కలాలు ‘ శీర్షికతో ‘ఆంధ్రజ్యోతి ‘లో పడింది. పురాణంవారు బాగా ఎంకరేజ్ చేశారు. మా బి.కాం పూర్తయ్యాక నా ఫ్రెండ్ అకస్మాత్తుగా చనిపోయాడు. అతను నా అభివృద్ధిని చూడ లేకపోయాడే అని దిగులుగా ఉంటుంది.
నాటకాలు ఎప్పటినుండి వ్రాశారు? ఎన్ని వ్రాశారు? ఎక్కడ వేసేవారు? మీరు యాక్షన్, డైరెక్షన్ కూడా చేశారా?
బి.కాం చదివే రోజుల్లోనే రాళ్లపల్లిగారితో పరిచయం అయింది. ఆయన వ్రాసిన ‘ముగింపు లేని కథ నాటకంలో నేను 70 ఏళ్ల ముసలి వేషం, ఆయన మావగారిగా వేశాను. అది బాగా పాపులర్ అయింది. రాళ్లపల్లిగారి సంస్థ పేరు ‘శ్రీమురళీ కళానిలయం’. ఆయన మెద్రాస్ వెళ్లాక నాటకలు వ్రాసేవాళ్లు లేక, ఆ సంస్థ నిలబెట్టడం కోసం నేను వ్రాయవలసి వచ్చింది. పది నాటికలు వ్రాశాను. తల్లవజ్ఝుల సుందరం దర్శకత్వం వహించాడు. అప్పట్లో ఇవి ఆంధ్ర నాటకాల్లో ప్రయోగాత్మకంగా వుండి బాగా పాపులర్ అయినాయి. వాటిలో ‘గోగ్రహణం’ నాటకానికి సాహిత్య అకాడమీ అవార్డు వచ్చింది. అది స్త్రీవాద నాటకంలా వుంటుంది. పుట్టినప్పటినుంచీ పెద్దయ్యేదాకా స్త్రీ జీవితంలోని వివిధ దశలు అందులో బాగా చూపించాను. ఆ నాటకం ఆంధ్రదేశంలోని చాలా సమాజాలు వేశాయి. మొన్న ఎగ్జిబిషన్‌లో ఒకామె నన్ను చూసి పలకరించింది. తను ఎప్పుడో కొచ్చిన్‌లో ‘గోగ్రహణం’ నాటకం వేస్తే, ప్రైజు వచ్చిందని చెప్పింది. నాకు చాలా సంతోషమయింది.
చిన్న చిన్నకథలు చాలానే వ్రాశాను. ప్రముఖ పతికలలో ప్రచురితమయి ప్రైజులు వచ్చాయి. ‘గోగ్రహణం’లోవిలన్‌గా వేశాను. నేను వ్రాసిన అన్ని నాటకాలలోనూ వేశాను. ఎక్కువగా విలన్‌గానే వేశాను.
వీధి నాటకాలు వేసేవారట కదా. వాటి గురించి చెప్పండి?
ఆకెళ్ల సత్యనారాయణ వ్రాసిన “పెద్ద బాలశిక్ష” అనే వీధి నాటకం వేశాము. అందులో విలన్‌గా వేశాను. అప్పట్లో ఔత్సాహిక నాటకాలని ‘రవీంద్రభారతి’, ‘గానసభ’ వుండేవి. నాటకం వెయ్యాలనే కళాకారులకి అద్దె కట్టుకోవడానికి డబ్బులుండేవి కావు. బెంగాల్ నాటక ప్రయోక ‘బాదల్ సర్కార్’ వల్ల ఉత్తేజితులై ప్రేక్షకులను మా దగ్గరకు రప్పించుకోవటం కాకుండా, వాళ్ల దగ్గరకు వెళ్దామని తల్లవఝుల సుందరం ఈ ప్రయోగం చేశాడు. ప్రేక్షకులు పెద్ద సంఖ్యలో వచ్చేవారు. మా వీధినాటకాలకి మంచి ఆదరణ లభించింది. నేను వ్రాసిన ‘గోగ్రహణం, కొక్కొరొకో, గొయ్యి’ మొదలైన నాటకాలన్నింటినీ మాతోపాటుగా చాలామంది వేశారు. అన్నిటికీ తల్లావఝుల సుందరమే డైరెక్టర్. మేము నాటకాలకి వస్తున్నామంటే, మిగతా సమాజాల వాళ్లు భయపడేవాళ్లు. మా నాటకాలు సెన్సేషనల్‌గా వుండేవి. అందరూ బాగా ఆదరించారు. పరిషత్తులలో మా నాటకం ముందు వేస్తే, జనం మా నాటకం కాగానే వెళ్లిపోతారని చివరగా పెట్టేవారు. ప్రేక్షకులు మా నాటకం చూడటం కోసం ఓపిగ్గా చివరివరకూ ఆగేవారు.. కమర్షియల్‌గా నాటకాలు వేసి సక్సెస్ అయిన వాళ్లలో మేమూ ఒకళ్లం.
మీరు నాటకాలు, నాటికలు, కథలు ఎన్ని వ్రాశారు?
నాటకాలు పది, నాటికలు పది, కథలు, మినీ కథలు చాలానే వ్రాశాను.
మీ సినీరంగ ప్రవేశం ఎలా జరిగింది?
నా నాటకం ‘చల్ చల్ గుర్రం’ చూసి రామరాజు హనుమంతరావుగారు ‘కంచు కవచం’ సినిమాకి రైటర్‌గా తీసుకున్నారు. అదే నా ఫస్ట్ డైలాగ్ రైటింగ్. వంశీగారి ‘లేడీస్‌టైలర్ ‘తో నాకు రైటర్‌గా బాగా పేరొచ్చింది. యాక్టర్‌గా’శివ ‘నుంచి మంచి పేరొచ్చింది.
మీరు ఎన్ని సినిమాలకి డైలాగ్స్ వ్రాశారు? సినిమాలకి రాసినప్పుడు ఎలా ఫీలయ్యారు? నాటకాలు రాసేటప్పుడు ఎలా ఫీలయ్యారు?
అరవైదాకా సినిమాలకి డైలాగ్స్ వ్రాశాను. నాటకం వ్రాసినప్పుడే నేను చాలా హ్యాపీగా ఫీలయ్యాను. సినిమాలకి వ్రాసినప్పుడు వాళ్ళు హాపీగా ఫీలయ్యారు.
మీ డైలాగ్స్‌లో తెలంగాణా యాస ఎలా వచ్చింది?
నేను ఇక్కడే పుట్టి, పెరగటం వల్ల తెలంగాణా యాస బాగా వచ్చింది. పిక్చర్స్‌లో తెలంగాణా యాస పాపులర్ చేయగలిగాను.’మొండి
మొగుడు- పెంకి పెళ్లాం’ చిత్రంలో హీరోయిన్‌కి పూర్తిగా తెలంగాణా భాషలోనే డైలాగ్స్ వ్రాశాను. చాలా బాగా ‘క్లిక్’ అయింది. హాస్యానికి మాత్రమే పరిచయమైన తెలంగాణా భాషకు కావ్య గౌరవం కలిగించిన అదృష్టం నాకు పట్టింది.
డైలాగ్ రైటర్‌గా మీకు మంచి పేరు వుంది. ఇప్పుడు ఎందుకు వ్రాయటం లేదు?
‘యమలీల’, ‘ఆమె’ తరువాత ఆర్టిస్ట్‌గా చాలా బిజీ అయ్యాను. వ్రాసే టైం లేదు. అదీకాక ఆర్థికంగా నటించడం లాభం. రైటర్‌గా నాకు తృప్తి. రోజుకి పాతికదాకా సీన్లు రాయగలను. జనం నా నుంచి యాక్షన్ కోరుకుంటున్నారు. అందుకే నాకూ రాయాలనిపించటం లేదు. ఎప్ప్పుడైనా వ్రాసినా ‘శ్రీరమణ’లా (బంగారు మురుగు, మిథునం) దశాబ్దానికి ఒకటి వ్రాసినా చాలు.
మీరు ఎన్ని చిత్రాలు చేశారు? ఎన్ని చేస్తున్నారు?
రెండువందల సినిమాలకు పైనే సుమారుగా యాక్ట్ చేశాను. ఇప్పుడు చేస్తున్నవి పదిహేను, ఇరవై పిక్చర్లపైనే వున్నాయి.
మీ యాక్టింగ్ విలన్‌గానే ప్రారంభించారా?
ఫస్ట్ కామెడీ యాక్టర్‌గానే చేశాను. తరువాత విలన్‌గా చాలా సినిమాలే చేశాను.
సాఫ్ట్ రోల్స్ ఎన్ని పిక్చర్స్ చేశారు?
సాఫ్ట్ రోల్స్ చాలా చేశాను. ‘సొగసు చూడ తరమా’, ‘ఎగిరే పావురమా’, ‘మావి చిగురు’, ‘పరదేశి ‘మొదలైనవి చాల ఉదాత్తమైన పాత్రలు.
మీకు ఏ రకమైన పాత్రలు ఇష్టం?
కామెడీ విలన్, లేదా విలన్‌గా చెయ్యటమే ఇష్టం. అందులో వైవిధ్యం ఉంటుంది. ప్రతీ పిక్చర్‌లోనూ మేనరిజం, భాష, గెటప్ అన్నింట్లోనూ వైవిధ్యం చూపించవచ్చును.
డైలాగ్ రైటింగ్, నటనలో మీకు ఏది బాగా నచ్చుతుంది. ఎందువల్ల?
నటన అయితే పదిరోజుల్లో అయిపోతుంది. రచన రెండు నుంచి మూడు నెలలు పడుతుంది. అందుకే ఫస్ట్ నటుడినీ, తరువాత రచయితనీ .. రెండింటినీ ఇష్టపడతాను.
మీరు ఏ సినిమాకైనా పాటలు పాడారా?
పాడలేదు. ఈ విషయంలో ప్రేక్షకులు అదృష్టవంతులు. నేను సంగీతపరంగా మంచి శ్రోతని.
మీరే డైలాగ్స్ వ్రాసి నటించిన చిత్రాలు ఏవి?
‘కనకమహాలక్ష్మి డ్యాన్స్ ట్రూప్’,’లేడీస్ టైలర్’, ‘వారసుడొచ్చేడు’,’శివ”పేకాట పాపారావు’,’వన్ బై టూ’, ‘కుర్రాళ్ల రాజ్యం’,
డైలాగ్స్, యాక్టింగ్ రెండూ చెయ్యాలంటే ఎలా ఫీలయ్యరు? వేరేవాళ్లు డైలాగ్స్ వ్రాసి మీరు యాక్ట్ చేస్తే ఎలా ఫీలయ్యారు?
నేనే డైలాగ్స్ వ్రాసి యాక్ట్ చేస్తే, నాకు తక్కువ డైలాగ్స్ వ్రాసుకుంటాను. ఎందుకంటే తనే రైటర్ కాబట్టి తనకే ఎక్కువ డైలాగ్స్ వ్రాసుకున్నాను అనుకోకుండా, వేరే వాళ్లు వ్రాసినదాంట్లో నేను యాక్ట్ చెయ్యడమంటే మూడు బ్రెయిన్లు కలుస్తాయి. దర్శకుడు, రచయిత, నేను. అందుకని అదే నాకు సుఖంగా వుంటుంది.
యాక్టర్‌గా మీకు నచ్చిన పాత్ర?
నేను వ్రాసి యాక్ట్ చెసినవి ‘శివ&’, ‘లేడీస్ టైలర్’ మొదలైనవి. బయటివాళ్లు వ్రాసిన వాటిలో ‘కాలేజీ బుల్లోడు’ లో శాడిస్టు పాత్ర, ‘మాతృదేవోభవ ‘లో విలన్, ‘ఆమె’లో హీరోయిన్ బావ బాగా నచ్చిన పాత్రలు.
యాక్టర్‌గానే కొనసాగుతారా? లేక మీలోని రైటర్‌కు ఆహ్వానం పలుకుతారా?
సినిమాకి సంబంధించి యాక్టర్‌గానే ఉంటాను. ఆత్మసంతృప్తి కోసం నాటకాలు వ్రాసుకుంటాను.
మీ ఫ్యూచర్ ప్లాన్స్ ఏమిటి?
ఇప్పుడున్న పొజిషన్ నేను ప్లాన్ చేసింది కాదు. ఇక ముందు కూడా చెయ్యను. అనెక్స్‌పెక్టేడ్‌గా కష్టానికీ, సుఖానికీ థ్రిల్ అవటం జీవనఫలాన్ని అన్ని రుచులతో ఆస్వాదించటం నాకిష్టం.
మీ శ్రీమతిగారి సహకారం ఎంత? ఆమెకి మీలోని రైటర్ ఇష్టమా! యాక్టర్ ఇష్టమా? మీరంటే ఇష్టం అనకండి.
మీరు అనవద్దు అన్నా అదే నిజం. మా ఆవిడకి నాలో రైటర్, యాక్టర్‌ల కంటే నేనంటేనే చాలా ఇష్టం. ఇంటి బాధ్యతలన్నీ తనే చూసుకుంటుంది. అందుకే నా కార్యక్రమాలన్నీ చక్కగా చూసుకోగలుగుతున్నాను. ఖాళీ చిక్కినప్పుడల్లా మా ఆవిడని రెస్ట్ తీసుకోమని చక్కగా వంట చెయ్యటం నా హాబీ.
మీకు పిల్లలు ఎందరు? వాళ్ల పేర్లు..
నాకు ఇద్దరు బాబులు. ఒకడు నన్ను కన్న బాబు. ఒకడు నేను కన్న బాబు. నాకు ఒక బాబు, ఒక పాప. బాబు మహాతేజ. సౌందర్యలహరి పాప పేరూ, మా ఇంటికి పెట్టిన పేరూ ఒకటే. మా శ్రీమతి పేరు దుర్గాభవాని.
పాత సినిమాలకీ, కొత్త సినిమాలకీ తేడా ఏమిటి?
పాత సినిమాలు పూతరేకుల్లాంటివి. కొత్త సినిమాలు హాట్ కేకుల్లాంటివి.
చివరగా ‘రచన’ మీద మీ అభిప్రాయం?
సాహితీ విలువల్లో అప్పట్లో ‘భారతి’తో పోల్చదగ్గది ‘రచన’. దురదృష్టం ఏమిటంటే అప్పుడూ, ఇప్పుడూ కూడా సాహిత్యంతో పరిచయం ఉన్నవాళ్లే చదువుతున్నారు. పత్రిక కొని హాయిగా చదివేవాళ్ల చాలా తక్కువ. ఏ ‘ఫాస్ట్ ఫుడ్ సెంటర్’ అన్నా పెట్టుకుంటే నాలుగు రాళ్లొచ్చేవి. మరి ఈ ‘రచన ‘కి ఏం వస్తుందో అనుకుంటూ వుంటాను. నా మటుకు ‘రచన’ అంటే ఎంతో గౌరవం. ఒక సాహితీ విలువలున్న పత్రికని తీసుకురావటం ఎన్ని కష్టాలన్నా పడి కన్నతల్లికి అన్నం పెట్టినట్లు, నేను ఎప్పుడూ ‘రచన ‘ కొనే చదువుతాను. కొనేటప్పుడూ, చదివేటప్పుడూ, ఎవరికైనా కొనమని చెప్పేటప్పుడూ కూడా గర్వపడతాను.
సమాప్తం
రచన: నండూరి సుందరీ నాగమణి
సుందరము సుమధురము ఈ గీతం:

‘భక్త కన్నప్ప’ చిత్రంలోని కిరాతార్జునీయం గీతాన్ని గురించి ఈ నెల వివరించాలని అనుకుంటున్నాను.
1976లో విడుదల అయిన ఈ చిత్రానికి శ్రీ బాపు గారు దర్శకత్వం వహించారు. కృష్ణంరాజు గారు గీతాకృష్ణా మూవీస్ పతాకంపై నిర్మించిన ఈ చిత్రంలో కన్నప్పగా తానే నటించారు. అతని భార్య నీలగా వాణిశ్రీ నటించారు.
ఈ పాట, పాశుపతాస్త్రం కోరి, అడవిలో తపస్సు చేస్తున్న అర్జునునికి, అతడిని పరీక్షించటానికి కిరాతరూపం దాల్చి భువికి దిగిన మహాశివుడికి మధ్య జరిగిన కదనమును వివరిస్తుంది. ఆదినారాయణరావు గారు, సత్యం గారు సంగీతం సమకూర్చిన ఈ చిత్రంలోని ఈ పాటను శ్రీ వేటూరి సుందర రామమూర్తి గారు వ్రాయగా, శ్రీ బాలసుబ్రహ్మణ్యం గారు ఎంతో మధురంగా ఆలపించారు.
అర్జునుడిగా (కన్నప్పగా మారిన తిన్నడు పూర్వజన్మలో అర్జునుడేనని అంటారు) శ్రీ కృష్ణంరాజు, శివుడిగా శ్రీ ఎం. బాలయ్య, పార్వతిగా శ్రీమతి పి ఆర్ వరలక్ష్మి తెరపై కనిపిస్తారు.
రాగమాలికగా సాగే ఈ పాట వివరణ, ఇదిగో మీ కోసం.
***
‘తకిటతక తకతకిట చటిత పదయుగళా
వికట గంగాఝరిత మకుటతట నిగళా
(తకిటతక తకతకిట అని నాట్యంచేసే పదయుగళం కలిగిన వాడా! వికటంగా దూకిన గంగను బంధించిన జటలనే సంకెలలను కలిగిన వాడా!)
హరిహరాంచిత కళా కలిత నీలగళా
సాంద్రచ్ఛటా పటల నిటల చంద్రకళా
(హరిహరులతో పూజించబడే కళలతో నిండిన గరళ కంఠం కలవాడా! నిండు కాంతులతో వెలిగే లలాటమున్న చంద్రకళాధరా!)
జయజయ మహాదేవ శివశంకరా
హరహర మహాదేవ అభయంకరా’
అని దేవతలు శివుని కొనియాడ,
పరవశమ్మున శివుడు తాండవమ్మాడగా
కంపించెనింతలో కైలాసమావేళ
కనిపించెనంత అకాల ప్రళయజ్వాల!
(పై విధముగా సకల దేవతలు, శివుని స్తోత్రం చేయుచుండగా ఉన్నట్టుండి కైలాసం కంపించిందట. ఒక ప్రళయజ్వాల కనిపించిందట.)
జగములేలినవాని సగము నివ్వెరబోయె
సగము మిగిలినవాని మొగము నగవైపోయె!
(జగములేలే శివునిలో సగభాగమైన పార్వతి నివ్వెరపోయింది. కానీ, మిగిలిన సగమైన హరుని ముఖంలో చిరునవ్వు తొణికిసలాడింది.)
ఓం నమశ్శివాయ!
ఓం నమశ్శివాయ!
అతడే అతడే అర్జునుడు
పాండవ వీర యశోధనుడు
అనితరసాధ్యము పాశుపతాస్త్రము
కోరి ఇంద్రగిరి చేరి శివునికై
అహోరాత్రములు చేసెను తపస్సు
ఇది సృష్టించెను దివ్య మహస్సు
(అదిగో, ప్రణవనాదం. అలా ‘ఓం నమశ్శివాయ’ మంత్రాన్ని విడువకుండా జపిస్తూ, తపస్సు చేస్తున్న అతడే అర్జునుడు, పాండవ వీరుల కీర్తిని ధనముగా కలవాడు. ఇతరులెవ్వరికీ సాధ్యం కాని పాశుపతాస్త్రాన్ని కోరి, ఇంద్రగిరిని చేరి, పగలూ రాత్రీ విడువక తపస్సు చేస్తున్నాడు, అదే ఈ దివ్య తేజాన్ని సృష్టించింది.)
నెలవంక తలపాగ నెమలి యీకగ మారె,
తలపైని గంగమ్మ తలపులోనికి బారె,
నిప్పులుమిసే కన్ను నిదరోయి బొట్టాయె,
బూదిపూతకు మారు పులితోలు వలువాయె
ఎఱుక గల్గిన శివుడు ఎఱుకగా మారగా
తల్లి పార్వతి మారె తాను ఎఱుకతగా
ఓంకార ధనువుగా ఒదిగె త్రిశూలమ్ము
కైలాసమును వీడి కదలివచ్చెను శివుడు
(తలమీద ఉండే నెలవంక నెమలి ఈకగా మారిపోయింది. తలమీద ఉండి పొంగే గంగమ్మ ఆయన తలుపులోనికి పారింది. నిప్పులు కురిసే మూడవ కన్ను బొట్టుగా మారింది. మేనికి పూసుకునే బూడిద పూతల బదులుగా పులితోలు వచ్చి చేరింది. అన్నీ తెలిసిన శివుడు, ఎరుకలవాడయాడు, తల్లి పార్వతి ఆయనను ఎరుకతయై అనుసరించింది. ఓంకార ధనువై ఒదిగిపోయింది త్రిశూలం. కైలాసాన్ని వదలి భూమిపైకి కదిలి వచ్చాడు, మహాదేవుడు.)
శివుని ఆనతిని శిరమున దాల్చి మూకాసురుడను రాక్షసుడూ
వరాహరూపము ధరించి వచ్చెను ధరాతలమ్మే అదిరిపోవగా
(శివుడు ఆజ్ఞాపించగా మూకాసురుడు అనే రాక్షసుడు భూమి దద్దరిల్లేటట్టు ఘూర్ఘరిస్తూ, పంది రూపంలో వచ్చాడు.)
చిచ్చరపిడుగై వచ్చిన పందిని రెచ్చిన కోపముతో
అర్జునుడు మట్టుపెట్టగా పట్టె బాణమూ
ధనువొక చేతను అందుకొనీ
చూసిన కంటను చూడకనే గురి చూసినంతనే, వేసినంతనే
తలలు రెండుగా విలవిలలాడుచు, తనువు కొండగా గిరగిర తిరుగుచు
అటునిటు తగిలిన రెండు బాణముల, అసువులు వీడెను వరాహమూ
(చిచ్చర పిడుగులా దూకిన ఆ పందిని రెచ్చిన కోపంతో దానిని చంపాలని బాణము, ధనువు అందుకున్నాడు, అర్జునుడు. గురిచూసి బాణం వేయగానే, ఆ పండి తల రెండు భాగాలు అయింది. శరీరం కొండలా గిరగిర తిరుగుతూ, అటూ ఇటూ తగిలిన రెండు బాణాల ధాటికి ప్రాణాలు వదిలేసింది, ఆ వరాహం. ఒకటి అర్జునుని బాణం. మరి మరొకటి? ఆ కిరాత రూపంలో వచ్చిన ఆ మహేశ్వరుని శరమే కదా! )
కొట్టితి నేనని అర్జునుడూ, పడగొట్టితి నేనని శివుడూ,
పట్టినపట్టును వదలకనే తొడగొట్టిన వీరముతోనపుడు
వేట నాది, వేటు నాది, వేటాడే చోటు నాది,
ఏటి తగవు పొమ్మని విలుమీటి పలికె శివుడూ
చేవ నాది, చేత నాది, చేటెరుగని ఈటె నాది
చేవుంటే రమ్మని కనుసైగ చేసె అర్జునుడు
గాండీవ పాండిత్య కళలుగా బాణాలు
కురిపించె అర్జునుడు కానీ, అపుడతడు
వేయిచేతుల కార్తవీర్యార్జునుడూ
ఓంకార ఘనధనుష్టంకారములతోడ
శరపరంపర కురిసె హరుడూ, అయినా
నరునికాతడు మనోహరుడూ
(నేను కొట్టాను పందిని – అన్నాడు అర్జునుడు. కాదు, నేనే పడగొట్టాను – అన్నాడు శివుడు.
ఇద్దరూ పట్టినపట్టును వదలకుండా, తొడగొట్టి ఒకరికొకరు సవాలులు విసురుకుంటున్నారు ఇలాగ…
“వేటాడబడిన ఈ పంది నాది. దానిని వేసిన వేటు కూడా నాదే. నాతో తగవేమిటి నీకు? వెళ్ళు…” అని విల్లు మీటి పలికాడట శివుడు.
“బలం నాది, బాణం వేసింది నేను… నీకు చేవ అంటూ ఉంటే, రా…” అంటూ కనుసైగ చేసాడట, అర్జునుడు.
తన ధనుస్సు గాండీవాన్ని ఎంతో పాండిత్యంతో ఉపయోగిస్తూ బాణాల వర్షం కురిపించాడు అర్జునుడు కానీ అప్పుడు అతడు వేయి చేతులున్నా, అసహాయుడైపోయిన కార్తవీర్యార్జునుడుగా మారాడు.
ఓంకారం అనే మేఘధ్వనిలా (ఘనము అంటే ఇక్కడ గొప్పది అనే కాక, మేఘము అని కూడా అర్థం) శబ్దం చేసే ధనువుతో శరపరంపరను కురిపించాడు, శివుడు… అయినా, అర్జునుడికి అతడు మనోహరుడు కదా! అంటే అనుగ్రహించాలని వచ్చిన వాడే కదా…)
చిత్రమేమొ గురిపెట్టిన బాణమ్ములు మాయమాయె
విధి విలాసమేమో పెట్టిన గురి వట్టిదాయె
అస్త్రములే విఫలమాయె, శస్త్రములే వికలమాయె
సవ్యసాచి కుడియెడమై సంధించుట మరచిపోయె!
(అదేమి చిత్రమో, అర్జునుడు గురి పెట్టిన బాణమ్ములన్నీ మాయమైపోతున్నాయి. విధి విలాసమా అదేమో, గురి పెట్టి కొట్టినా ఆ శరాలు పక్కకు పోతున్నాయి. మంత్రోచ్ఛారణతో బాణం వేసినా అది విఫలమౌతున్నది. బాణాలు మధ్యలోనే విరిగిపోతున్నాయి. సవ్యసాచి (కుడి, ఎడమ చేతులతో ఒకేసారి బాణాలు వేయగల పటిమ కలవాడని అర్థం) కుడి ఎడమలుగా సంధించటం మరచిపోయాడు…)
జగతికి సుగతిని సాధించిన తల – దిగంతాల కవతల వెలిగే తల
గంగకు నెలవై, కళ కాదరువై – హరిబ్రహ్మలకు తరగని పరువై
అతి పవిత్రమై, అఘ లవిత్రమై – శ్రీకరమై శుభమైన శివుని తల అదరగా,
సృష్టి చెదరగా,
తాడి యెత్తు గాండీవముతో ముత్తాడి యెత్తుగా ఎదిగి అర్జునుడు
చండకోపమున కొట్టినంతనే
తల్లిదండ్రుల చలువ తనువైన దేవుడు – కోరిన వరాలిచ్చు కొండంత దేవుడు
ఎదుట నిల్చెను శివుడు, ఎదలోని దేవుడు – పదములంటెను నరుడు భక్తితో అపుడు
(జగతినే మంచి మార్గంలో పెట్టే తల, దిగంతాలకు అవతల దేదీప్యమానంగా వెలిగిపోయే తల, గంగకు నెలవైనది, చంద్రకళలకు ఆదరువైనది, హరిబ్రహ్మలకు తరగని పరువైనది, అతి పవిత్రమైనది, పాపాన్ని కోసేసే కొడవలియైనది, శ్రీకరమై, శుభకరమైన శివుని తల అదరగా, సృష్టి చెదరగా…
ఎందుకని అదిరింది అంటే, తాడిచెట్టు అంత ఎత్తున్న గాండీవంతో, మూడు తాళ్ళ ప్రమాణం గల ఎత్తైన అర్జునుడు నియంత్రించుకోలేని కోపంతో కొట్టగానే శివుని తల అదిరిందట…
అప్పుడేమి జరిగింది?
అమ్మానాన్నల చల్లదనంతో సాక్షాత్కరించాడు ఆ దేవుడు… కోరిన వరాలిచ్చు కొండంత దేవుడు…
ఎదుట నిలిచాడు ఆ శివుడు, ఆయన పదాలు అంటాడు, నరుడు భక్తితో అప్పుడు…)
కర చరణ కృతంవా కర్మవాక్కాయజంవా
శ్రవణ నయనజంవా మానసంవాపరాధం
విహిత మవిహితంవా సర్వమేతత్ క్షమస్వా
శివశివ కరుణాబ్ధే, శ్రీ మహాదేవ శంభో!
నమస్తే, నమస్తే, నమస్తే నమః!
(అంటూ శివుని స్తోత్రం చేశాడు అర్జునుడు. ఆ శివుడు మెచ్చి అతనికి పాశుపతాస్త్రమును అనుగ్రహిస్తాడు…)
ఈ పాటలో మనం శ్రీ వేటూరి సుందర రామమూర్తి గారి కలం యొక్క విశ్వరూపాన్ని చూడవచ్చును. వారి భాషాజ్ఞానాన్ని ఎంతైనా శ్లాఘించవచ్చు.
ఎంతో చక్కని పద ప్రయోగాలు చేసారు.
‘జగములేలిన వాని సగము నివ్వెరబోయె
సగము మిగిలిన వాని మొగము నగవైపోయె’
ఈ పంక్తులలో అంతులేని చమత్కారం!
ఎరుక, అనే పదాన్ని అన్యార్థంలో ఉపయోగించటం వినటానికి భలే అందంగా ఉండే ప్రయోగం. అలాగే, ‘వరాహరూపము, ధరాతలమ్మే’ ‘గాండీవ పాండిత్య’, ‘అర్జునుడు – కార్తవీర్యార్జునుడు’, ‘హరుడు, నరుడు, మనోహరుడు’ అనే పదాలలో శబ్దాలంకారం వీనులకు విందుగా వినిపిస్తుంది.
మంచి ట్యూన్ తో, అద్భుతంగా గానం చేసిన గాయకులు శ్రీ బాలసుబ్రహ్మణ్యం గారి గాత్రంలో ఎప్పుడు విన్నా, తాదాత్మ్యతతో కనులు చెమరింపజేసే ఈ గీతాన్ని మీరు కూడా మరోసారి విని ఆనందించండి!
రచన: కంభంపాటి రవీంద్ర
శంషాబాద్ ఎయిర్పోర్ట్ ఎగ్జిట్ తీసుకోగానే , టాక్సీ డ్రైవర్ అడిగేడు .. ‘ఏమ్మా ఇంటర్నేషనలా లేక డొమెస్టికా?’
కిటికీలోంచి బయటికి చూస్తున్న కౌసల్య బదులిచ్చింది ‘ఇంటర్నేషనల్ టెర్మినల్ దగ్గర డ్రాప్ చెయ్యి బాబూ ‘
‘అమెరికాకా అమ్మా?’  అడిగేడతను
‘అవును బాబూ.  మా అమ్మాయి ఉద్యోగం చేస్తూందక్కడ .. ”
‘మా అబ్బాయి కూడా అక్కడే జాబ్ చేస్తున్నాడమ్మా… అట్లాంటాలో ఉంటాడు … రెండుసార్లు చూసొచ్చేను ‘ అన్నాడతను.
కౌసల్య ఆశ్చర్యంగా చూసిందతని వైపు .
అతను నవ్వుతూ చెప్పేడు ‘వాడు మమ్మల్ని బాగానే చూసుకుంటాడమ్మా .. కానీ ఈ డ్రైవింగ్  పని చేస్తూ వాడిని చదివించేను .. వాడిని అంత గొప్పవాడిని చేసిన ఈ డ్రైవింగ్ పని ఇంకా గొప్పది కదమ్మా .. అందుకే , ఈ పని వదలలేదు నేను ‘
‘నీలాంటి గొప్ప వ్యక్తిని కలిసినందుకు చాలా సంతోషంగా ఉంది బాబూ ‘ అని కౌసల్య అంటూండగానే ఇంటర్నేషనల్ టెర్మినల్ వచ్చేసింది.
టాక్సీ బిల్ పే చేసి , తన లగేజ్ తీసుకుని ట్రాలీ మీదకి ఎక్కించి లోపలికి నడుస్తూంటే , గీతిక ఫోను ‘అమ్మా ఎయిర్పోర్ట్ కి జాగ్రత్తగా వచ్చేసేవా ?’ అంటూ
‘నేను వచ్చేసేను .. లగేజ్ చెకిన్ చేసి , సెక్యూరిటీ చెకిన్ అయ్యిన తర్వాత కాల్ చేస్తాను ‘ అంది కౌసల్య
‘నీకు ఫస్ట్ క్లాస్ బుక్ చేసేను కదా … నీ చెకిన్ కి ప్రిఫరెన్స్ ఉంటుంది … పెద్ద క్యూల్లో నిలబడక్కర్లేదు ‘ అని గీతిక అంటూంటే, ‘ఓ అరగంట తక్కువ నిలబడేదానికి మామూలు కన్నా మూడు రెట్లు ఎక్కువ టిక్కెట్టు పెడతారా ఎవరైనా?’ అని కౌసల్య అంటూంటే , ‘నేను పెడతాను ..మా అమ్మ .. నా ఇష్టం ..  మిగతా వాళ్ళ సంగతి నాకు తెలీదు ..సరే సెక్యూరిటీ చెక్ అయ్యాక నాకు ఫోన్ చెయ్యి ‘ అంటూ కాల్ కట్ చేసింది గీతిక .
గీతిక చెప్పినట్టే , తన చెకిన్ చాలా సులభంగా అయిపోయింది . సెక్యూరిటీ వేపు నడవబోతుంటే , పక్కనే ఉన్న ఎకానమీ క్యూలో చిన్న గొడవ వినిపించి అటువైపు చూసింది .
ఎవరో పెద్ద వాళ్ళు .. ఆవిడ సూట్ కేస్ ట్రాలీ మీద నుంచి దింపుతూంటే , దాని హేండిల్ ఊడొచ్చి , అది కాస్తా కిందపడి తెరుచుకుని, అందులో ఉన్న సామాన్లన్నీ కింద పడ్డాయి . ‘నీకు సరిగా హ్యాండిల్ చెయ్యడం రాదు .. బంగారంలాంటి సూట్ కేసు ‘ అంటూ ఆయన అరుస్తున్నాడు, కిందనున్న సామాన్లన్నీ పెట్టెలో పెడుతున్న ఆవిణ్ణి చూసి జాలిపడి, సాయం చేద్దామని దగ్గరికెళ్ళిన కౌసల్య ఒక్కసారి షాక్ అయ్యింది .
తన దగ్గరికొచ్చిన కౌసల్యని చూసి అలాగే షాక్ అయ్యిందా సామాను సర్దుతున్న జయంతి గారు . వెంటనే మొహం పక్కకి తిప్పుకుందావిడ !
కౌసల్య ని చూసిన జయంతి భర్త బలరాం ‘ఏమ్మా బావున్నారా ? మీ అమ్మాయికి పెళ్లయిందా ?’ అంటూ నవ్వుతూ అడిగేసరికి, ‘బావున్నానండి .. వస్తాను ‘ అంటూ చిన్న నవ్వు నవ్వి , సెక్యూరిటీ వేపు నడిచింది .
సెక్యూరిటీ చెక్ పూర్తి చేసుకుని , వెయిటింగ్ లాంజ్ లో కూచునుండగా ఏవేవో గుర్తుకురావడం మొదలెట్టేయి .
ఆ మర్నాడు తన తమ్ముడు కేశవ్ తో విషయం చెప్పి , ఓ మంచిరోజు చూసుకుని , కేశవ్ కుటుంబం తో ఆ భార్గవ్ వాళ్ళింటికి వెళ్ళేరు  కౌసల్య , గీతిక .
ఐదేళ్ల క్రితం .. ఆ సాయంత్రం తన పన్లన్నీ పూర్తి చేసుకుని , బాల్కనీ కూచుని రోడ్ వేపు చూస్తూంది కౌసల్య . రోజూ,  ఆ వీధి చివర
వాళ్ళ కంపెనీ బస్ దిగి నడుచుకుంటూ వచ్చే గీతిక ని చూడ్డం అలవాటు కౌసల్యకి . ఈ రోజు మటుకు , తనతో పాటు ఎవరో కుర్రాడు
కూడా వస్తున్నాడు . ఎప్పుడూ చూళ్ళేదు , ఎవరీ అబ్బాయి అని  తను అనుకుంటూండగానే , గీతిక తోపాటు ఇంటికి వచ్చేడతను !
వస్తూనే గీతిక  ‘అమ్మా ..ఇతను భార్గవ్ .. మా టీం మేట్ ..నన్ను పెళ్లి చేసుకుంటాడట ..  నీతో మాట్లాడాలట..  ‘ అంటూ నవ్వుకుంటూ లోపలికి వెళ్ళిపోయింది!
ఇదెప్పుడూ ఇంతే .. అన్నీ మొహం మీద చెప్పేస్తుంది అనుకుంటూ , ‘కూచో బాబూ కాఫీ తీసుకొస్తాను’ అని కిచెన్ లోకి వెళ్ళబోతూంటే , ‘ఫర్లేదాంటీ .. ఫార్మాలిటీస్ ఏమీ వద్దు .. డైరెక్ట్ గా చెప్పేస్తున్నాను ..  గీతిక అంటే చాలా ఇష్టం .. తనని పెళ్ళి చేసుకోవాలనుకుంటున్నాను .. మా ఇద్దరికీ కూడా యూఎస్ వెళ్ళే అవకాశం వచ్చింది .. మీరు ఒప్పుకుంటే .. మా పేరెంట్స్ ని మీతో మాట్లాడ్డానికి తీసుకొస్తాను ‘ అన్నాడు భార్గవ్.
‘తనతో మాట్లాడేవా?’ అడిగింది కౌసల్య
‘మాట్లాడేను ఆంటీ … తనకి ఇంకా పెళ్ళి చేసుకునే ఆలోచన లేదు అని చెప్పింది .. కానీ మా ఇంట్లో మటుకు నాకు సంబంధాలు చూస్తున్నారు .. వాళ్ళకి కూడా చెప్పేసేను .. నా లైఫ్ బావుండాలి అంటే , నా పెళ్లి గీతిక తో చెయ్యండి అని .. పైగా మనం మనం ఒకటే కేస్ట్ కూడా కాబట్టి , వేరే ఇబ్బందులు ఏమీ ఉండవు ‘
‘అలా కాదమ్మా .. అసలు మా అమ్మాయి లో నీకు ఏం నచ్చింది ?
‘ తన చిన్నప్పుడే వాళ్ళ ఫాదర్ పోతే, మీరే చాలా కష్టపడి తనని, వాళ్ళ అన్నయ్యనీ చదివించేరని తెలుసు.. తనలో చాలా మంచి క్వాలిటీస్ ఉన్నాయి .. ఇది అని స్పెసిఫిక్ గా చెప్పలేను ఆంటీ .. కానీ తనతో ఉంటే నాకు చాలా బావుంటుంది  ‘ అన్నాడతను
‘నువ్వు ఇలా సడెన్ గా అడిగితే, నేనేమీ చెప్పలేను .. ఒకసారి దాంతో మాట్లాడనీ .. అలాగే, వాళ్ళ అన్నయ్య తో కూడా మాట్లాడాలి ‘ అంది కౌసల్య
‘అలాగే ఆంటీ .. తప్పకుండా .. మీరెప్పుడంటే అప్పుడు మా పేరెంట్స్ ని తీసుకొస్తాను ‘ అన్నాడు భార్గవ్
‘ఫర్లేదమ్మా .. అన్నీ కుదిరితే , నేనే మీ ఇంటికి వస్తాను ‘ అంది కౌసల్య
‘థాంక్స్ ఆంటీ’ అంటూ మొహం ఇంత చేసుకుని వెళ్లిపోయేడా భార్గవ్!
ఆ రాత్రి , అమెరికాలో ఉన్న కొడుకు పవన్ కి ఫోన్ చేసి  మాట్లాడింది .
‘ఒకే ఆఫీస్ అంటున్నావు .. పైగా బావున్నాడు అంటున్నావు .. దానికి ఇష్టమైతే చేసెయ్యమ్మా ‘ అన్నాడు ఫణి
‘నిజంగా చెప్పాలి అంటే … నాకేమీ ఇష్టమూ లేదు . అలాగని అయిష్టమూ లేదు .. అతను మంచివాడే .. కాదనను .. కానీ అలాగని పెళ్లి చేసేసుకోవాలా ?’ అంది గీతిక
‘మంచివాడే అని నువ్వే అంటున్నావుగా ..అంటే నీకు అతని గురించి కొంత ఐడియా అంటూ ఉంది ..  ఎలాగూ అమెరికా వెళ్తానంటున్నావు .. కాబట్టి ఓసారి వాళ్ళ ఇంట్లో వాళ్ళతో కూడా మాట్లాడితే ? మనం ఏమీ వెతక్కుండానే , ఓ మంచి సంబంధం ఇంటికే వచ్చిందంటే .. అదృష్టవంతురాలివే నువ్వు ‘ అంది కౌసల్య
‘సరే అమ్మా … ఆల్రెడీ ఆ అబ్బాయి వాళ్ళింట్లో చెప్పేసేను అంటున్నాడు కదా .. నువ్వు ఓసారి మావయ్య ని తీసుకుని వాళ్ళింటికి వెళ్ళి మాట్లాడు .. నాకు మీటింగ్ కి టైం అవుతూంది ‘ అంటూ కాల్ కట్ చేసేడు పవన్ .
ఆ మర్నాడు తన తమ్ముడు కేశవ్ తో విషయం చెప్పి , ఓ మంచిరోజు చూసుకుని , కేశవ్ కుటుంబం తో ఆ భార్గవ్ వాళ్ళింటికి వెళ్ళేరు  కౌసల్య , గీతిక .
పరిచయాలయ్యాయి , చాలా బాగా మాట్లాడేరు భార్గవ్ తల్లితండ్రులు బలరాం , జయంతి .
మాటల్లో అడిగేరు బలరాంగారు , ‘మీ అబ్బాయిని ఎవరికిచ్చేరు ?’
‘మా పవన్ ది లవ్ మ్యారేజ్ అండి ‘ అంది కౌసల్య
‘అది సరేనండి .. వాళ్ళ ఇంటి పేరేంటి ?’ జయంతి అడిగింది
కౌసల్య చెప్పింది.
‘అంటే వాళ్ళు మన క్యాస్ట్ కాదు కదండీ?’ నవ్వుతూ అన్నారు బలరాంగారు
‘అవునండి ‘
‘అలా ఎలా చేసుకున్నారండీ? అంటే రేప్పొద్దున్న .. మా అబ్బాయిని మీ ఇంటికి ఇచ్చేమనుకోండి .. ఎప్పుడైనా మీ ఇంటికొచ్చినప్పుడు , అదే టైంలో మీ కోడలు కూడా అక్కడే ఉందనుకోండి , మరా పిల్ల నాన్ వెజ్ తింటుంది కాబట్టి , మావాడిని కూడా నాన్ వెజ్ తినమని బలవంతం చెయ్యరు కదా ?’ గెట్టిగా నవ్వుతూ అన్నారు బలరాం గారు
‘అమ్మా.. పద ‘ అంటూ లేచి నుంచుంది గీతిక
‘ఆవేశపడకమ్మా .. ఆలోచించు .. అలాంటి కుర్రాడిని ఇంటి నుంచి మనం వెలేస్తే , రేప్పొద్దున్న ఇంట్లో వేరెవరైనా ఇలాంటి వెధవ్వేషాలు వెయ్యడానికి దడుస్తారు .. కానీ … మీలా మెతగ్గా అయిందేదో అయ్యిందని ఒప్పేసుకుంటే , రేప్పొద్దున్న మన క్యాస్ట్ భవిష్యత్తేంటి ?.. నీకు మా అబ్బాయిని చేసుకునే అదృష్టం లేదనుకో ‘ అని బలరాం గారు అంటూంటే , విసురుగా బయటికి వెళ్ళిపోయింది గీతిక . అదే గదిలో కూచున్న భార్గవ్ వంచిన తలెత్తలేదు !
ఆ తర్వాత కొన్ని నెలలకే గీతిక అమెరికా వెళ్ళిపోయింది . అప్పటి నుండి ఇలా ఏడాదికో ఆర్నెల్ల పాటు తను అమెరికా వెళ్ళడం , పిల్లల దగ్గిర సరదాగా గడిపి రావడం ఓ అలవాటుగా అయ్యింది కౌసల్యకి . మళ్ళీ ఎప్పుడూ ఆ భార్గవ్ ప్రసక్తి రాలేదు వాళ్ళ మధ్య , అసలు అతని గురించి డిస్కస్ చెయ్యడమే అనవసరం అనుకున్నారు వాళ్ళు .
అలా ఆలోచనల్లో ఉంటే , ఫోన్ మోగింది , ఎవరా అని చూస్తే గీతిక నుంచి .
‘ఏం లేదు .. ఒక్కదానివే కూచునుంటావు కదా .. నీకు బోర్ కొడుతుందని ఫోన్ చేసేను .. అన్నయ్య వాళ్ళని కూడా కాన్ఫరెన్స్ చేస్తాను , అంటూ పవన్ ని కూడా కాల్ లో కలిపింది .
‘మీకో విషయం చెప్పాలి .. ఇందాక అనుకోకుండా ఆ భార్గవ్ వాళ్ళ పేరెంట్స్ ని చెకిన్ కౌంటర్ దగ్గర కలిసేను’ , అంటూ విషయం చెప్పింది కౌసల్య
‘ఆ మనిషికి ఇంకా ఆ క్యాస్ట్ పిచ్చి తగ్గలేదన్నమాట ‘ అన్నాడు పవన్
గీతిక నవ్వు వినిపించి , ‘ఏమిటే .. ఇందులో అంత గెట్టిగా నవ్వడానికి ఏముంది ?’ అని చిరుకోపంగా అడిగింది కౌసల్య
‘అమ్మా . నేను నవ్వుకున్నది .. ఆ భార్గవ్ వాళ్ళ ఫాదర్ గుర్తొచ్చి ‘ అంది ఇంకా నవ్వుతున్న గీతిక
‘ఆయన గుర్తొస్తే, నవ్వు రావడమేమిటి?’ విసుగ్గా అడిగింది కౌసల్య
‘అలా కాదమ్మా … ఆ భార్గవ్ ఇక్కడి అమెరికన్ అమ్మాయిని చేసుకున్నాడు .. మరి ఇప్పుడు ఆయన మన క్యాస్ట్ గురించి ఏమంటాడో అనుకుని నవ్వేను ‘ చెప్పింది గీతిక
టాపిక్ డైవర్ట్ చేసింది కౌసల్య , కాస్సేపు వాళ్ళు ముగ్గురూ ఏవేవో కబుర్లు చెప్పుకున్నారు , ఇంతలో కౌసల్య, ‘ఇదిగో ఫస్ట్ క్లాస్ వాళ్ళని బోర్డింగ్ కి పిలుస్తున్నారు నేను వెళ్తాను ‘ అంటే , ‘సరేనమ్మా .. నేను , అన్నయ్య , వదిన ఎయిర్పోర్ట్ కి వస్తాను .. హావ్ ఏ సేఫ్ ఫ్లైట్ ‘ అని ఫోన్ పెట్టేసింది గీతిక .
బోర్డింగ్ వైపు నడుస్తూ ఉంటే, కౌసల్యకి ఎకానమీ క్లాస్ క్యూలో కనిపించేరు భార్గవ్ తల్లితండ్రులు , చిన్నగా నవ్వి, వెళ్ళిపోయింది !
ఆ కౌసల్యగారినే చూస్తున్న జయంతి గారు అన్నారు , ‘మనల్ని చూసి ఆవిడ కొంచెం గర్వంగా నవ్వినట్టు లేదూ ?’
‘ఎందుకు నవ్వదూ? మన వెధవ ఆ అమెరికా పిల్లనెవత్తినో చేసుకున్నాడన్న విషయం తెలిసుంటుంది .. చేస్తే చేసుకున్నాడు .. కానీ ఆ చేసుకునేదేదో ఏ తెల్ల పిల్లనో చేసుకోవచ్చు కదా ?.. ఊహూ .. ఎవరూ దొరకనట్టు ఆ నల్లపిల్లనివత్తినో చేసుకున్నాడు ‘ అన్నారు కోపంగా బలరాంగారు !

రచన: స్వాతీ శ్రీపాద
అమ్మా , అమ్మమ్మ కాని అమ్మమ్మా నా లోకం. ఇద్దరూ ఊరువిడిచి హైదరాబాద్ మారు మూలకు వెళ్ళిపోయారు.
నేను పుట్టాక అమ్మ మళ్ళీ ఏదో హాస్పిటల్ లో ఉద్యోగంలో చేరింది. అతి కష్టం మీద నాన్న మీద కేస్ ఫైల్ చేసి వివాహాన్ని రద్దు చేయించగలిగింది అమ్మమ్మ. అమ్మమ్మ సంరక్షణలోనే పెరిగి పెద్దై చదువుకున్నాను. కాలేజీలో ఉండగా కాబోలు అమ్మ ఏదో కాన్ఫరెన్స్ కి ఆస్త్రేలియా వెళ్ళింది. అది అమ్మ జీవితంలో గొప్ప మలుపు.
అక్కడ పరిచయమైన డేవిడ్ అమ్మపట్ల ఎంతో ఆకర్షితుడయాడు.
అమ్మ వెంట ఇండియా వచ్చాడు. అమ్మమ్మ ద్వారా జరిగినదంతా తెలుసుకున్నాడు. తనకున్న పేరు ప్రతిష్ట , ఆస్థిపాస్తులు అన్నీ వదులుకుని అమ్మతో ఇండియాలో ఉండటానికి సిద్ధపడ్డాడు. నన్ను కూతురిగా దత్తత తీసుకుందుకూ ఒప్పుకున్నాడు.
ఈ లోగా అమ్మమ్మకు స్ట్రోక్ రావడంతో అమ్మను, నన్ను ఒప్పించి వాళ్ల పెళ్ళి జరిపించింది. నలభై అయిదేళ్ళకు అమ్మ జీవితంలో స్థిరపడింది. నేను ఇంజనీరింగ్ కాగానే ఇక్కడ చదువు కుందుకు వచ్చాను. ఎమ్ ఎస్ చేసి ఉద్యోగంలో చేరి ఇలా… అంటూ ముగించింది సుమబాల.
“మీ గురించి చెప్పలేదు?”
“చెప్పడానికేముందండి? చదువు ఉద్యోగం…” ఎందుకో రవికిరణ్ కు తన పెళ్ళి విషయం సీత
సంగతీ చెప్పాలనిపించలేదు.
అటు సీత హైదరాబాద్ వెళ్ళి కాలేజీలో చేరింది.
కొత్త వాతావరణం, కొత్త జీవితం. హాస్టల్ లో ఉండటం. మొదట్లో కొంత దిగులు అనిపించేది. కాని త్వరలోనే అలవాటు పడిపోయింది.
రవికిరణ్ కి ఎన్ని ఉత్తరాలు రాసిందో … మొదట్లో పొడిపొడిగా వచ్చేవి జవాబులు …
“బిజీగా ఉన్నాను సీతా చదువూ , ఉద్యోగమూ … నువ్వూ చద్దువు మీద దృష్టి పెట్టు” అని మాటి మాటికీ అతను హెచ్చరించడంతో నిరుత్సాహపడిపోయింది.
అటు తలిదండ్రులతో , అత్తమామలతో ఆలోచనలు పంచుకోలేకపోడం, ఇటు రవికిరణ్ ముభావం ఒంటరిననే భావానికి గురిచేసాయి సీతను.
ఆ ఒంటరితనం నుండి స్నేహాలు వెతుక్కోడం మొదలైంది.
మమత హాస్టల్ లో రూం మేట్. ఇద్దరూ త్వరలోనే మంచి మిత్రులయారు.
“ఇంకా పాతకాలం ఆలోచనలేమిటి సీతా? ముందా మట్టెలు తీసెయ్. నువ్వు మట్టెలూ మంగళ సూత్రాలూ ఉంచుకోనంత మాత్రాన అయిన పెళ్ళి కానట్టు అవుతుందా? మన కాలేజీలో మనకన్న కనీసం పదేళ్ళు పెద్ద వాళ్ళైన మన లెక్చరర్లకే ఇంకా చాలా మందికి పెళ్ళి కాలేదు. చూసావుగా , నువ్విలా మట్టెలూ మంగళ సూత్రాలూ వేసుకున్నావనేగా ఇంకేం చదువు అంటూ ఎద్దేవాగా మాట్లాడుతున్నారు?” అనేది.
“అలా తీసెయ్యడం తప్పుకాదా?బావకు కీడు కాదా”
“ఏ యుగంలో ఉన్నావు సీతా? నువ్వు పెట్తుకునే ఈ మట్టెలు ఒక వెండి ఆభరణం అంతే. ఆ మంగళ సూత్రాలు మనను మనం బంధించుకునే బంగారపు ముద్రలు అంతే … ఇవన్నీ మనుషులు రాసుకున్న నియమాలే కదా …
నాగరికతతో పాటు స్వార్ధమూ పెరిగి నా అనే ముద్రవేసేందుకే గా ఇవన్నీ మొదలైనది…”
ఒకరకంగా చూస్తే మమత చెప్పేదీ నిజమే అనిపించేది సీతకు. మరో వంక  తరతరాలుగా చూసిన ఆచారాలూ నియమాలూ వెనక్కు పట్టి లాగేవి.
ఎటూ నిర్ణయించుకోలేని స్థితిలో మనసు మూగపోయేది.
మొదటి నెల స్లిప్ టెస్ట్ పెట్టినప్పుడు… శూన్యంగా అనిపించిన జీవితం తప్ప మరేమీ గుర్తులేక ఏదీ గుర్తురాక అన్ని సబ్జెక్ట్ లలోనూ వందకు పది మార్కులు కూడా రాలేదు.
“పెళ్లి చేసుకుని కలల్లో ఊరేగే వాళ్లకు చద్దువులెందుకు అమ్మాయ్? హాయిగా మొగుడితో కాపురం చేసుకుని పిల్లాపాపలతో ఇల్లు పట్టుకుని ఉండక?
ఇలా కాలేజీలో చేరి చదువు మీద శ్రద్ధ పెట్టలేకపోయాక ” అంటూ చెడామడా దులిపేసింది సులోచనా మేడమ్. ఆవిడ ఇంగ్లీష్ లెక్చరర్ … నలభైల్లో ఉన్నా ఇంకా పెళ్ళి చేసుకోలేదు.
అవమానంతో తల వంచుకుంది సీత.
క్లాస్ లో ఉన్న మిగతా అమ్మాయిలు ముసి ముసిగా నవ్వుకోడం కనిపించింది.
హాస్టల్ కి వచ్చాక కూడా మూడీగానే ఉండిపోయింది.
నిజానికి ఊళ్ళో అందరూ తెలివైన పిల్ల అనే అనేవారు. పెద్ద రంగు లేకపోయినా కళగల మొహం అనేవారు.
చిన్నప్పటినుండీ అందరూ రవికిరణ్ ను నీ మొగుడు నీ మొగుడు అనడంతో అదే మనసులో స్థిరపడిపోయి, ఒక ట్రాన్స్ లో మిగిలిపోయింది. బావ లేకపోతే జీవితమే లేదనిపించింది.
అత్తకూడా ఇష్టపడబట్టే పెళ్ళి జరిగింది. కాని…
ఎంత అవమానం. బావ ఇప్పుడే తీసుకు వెళ్ళడానికి సిద్ధంగా లేడు…
“ఇలా తిండి మానేసి మూడీగా ఉంటే నీ సమస్యలు తీరతాయా?అసలు విషయమేమిటో ఎవరితోనైనా పంచుకుంటే కదా మనసు తేలిక పడేది. ప్లీజ్ సీతా అలాఉండకు” మమత అనునయంగా మాట్లాడే సరికి మంచులా కరిగిపోయి కన్నీళ్ళై ప్రవాహమయింది సీత.
ఏడుస్తూనే జరిగినదంతా చెప్పింది సీత. మమత జాలి పడలేదు. కోపంతో మండిపడింది.
“సిగ్గుందా , అలా వదిలేసి వెళ్ళిన వాడి గురించి ఆలోచిస్తూ నిన్ను నువ్వు లోకువ చేసుకుందుకు? అందుకే మన జాతి ఇలా అవమానాల పాలవుతున్నది. అంతలా ప్రేమించి పెళ్ళిచేసుకున్న భార్య గురించి అతనికి పట్టకపోయాక ఇది అచ్చంగా నీ బలహీనతే కదా… ఇది ఇప్పటిది కాదు పుట్టినప్పటి నుండీ నీ చుట్టూ ప్రపంచం నీళో నాటిన అబద్ధపు రుగ్మత.
ముందు నిన్ను నువ్వు నిరూపించుకో. ప్రేమంటే పడి చచ్చిపోయి కాళ్ల దగ్గర పడి ఉండటం కాదు సీతా ,నిన్ను నువ్వు తాకట్టుపెట్టుకోడం కాదు. ప్రేమ ప్రేమె ఆత్మాభిమానం ఆత్మాభి మానమే. సర్వకాల సర్వావస్థల్లోనూ నీ కాళ్ళ మీద నువ్వు నిలబడి ఎద్దుటి వాళ్ళు నీకోశం వెంపర్లాడాలి. అంతే కాని ఇలా ఏవేవో కండిషన్లకు బానిస అవడం కాదు.”
కాస్సేపు మౌనంగా ఉండి, “లే ముందు అన్నం తిను. ఇక్కడ నువ్వు తిన్నా తినకపోయినా ఎవ్వరూ అడగరు. నిన్ను నువ్వు ఎంత శిక్షించుకున్నా ఎవరూ వచ్చి బ్రతిమాలరు.” అని కోపగించుకుంది.
ఆలోచించే కొద్దీ సీతకు ఆమె మాటల్లో నిజం లాటిదేదో ఉందనే అనిపించింది. పళ్ళెంలో సీతకోసం తీసిపెట్టిన అన్నం ముందు పెట్టి బలవంతాన తినిపిస్తూ, “చూడు సీతా ఈ ప్రేమ కోసమే మనం అంటే మన స్త్రీ జాతి తనను తాను బానిస చేసుకుంటోంది. ఈ ప్రపంచంలో ఉన్నది ఒకటే న్యాయం. ఏమిస్తామో అది అన్ని సార్లూ తిరిగి రాకపోవచ్చు. మన జీవితం మనం గడపగలిగే స్థితిలో ఉన్నప్పుడు, మన ఆత్మ గౌరవం మనం నిలబెట్టుకున్నప్పుడు కొంతైనా మెరుగుపడతాం”
అవునన్నట్టు తలవూపింది సీత.
“అయినా నేను నీకిది నాలుక చివరి సలహాగా చెప్పటం లేదు. మా అమ్మ సంగతి చెప్పుకుందుకు నేను సిగ్గుపడను. ఉమ్మడి కుటుంబంలో పెరిగిన అమ్మ ఈ ప్రేమ వ్యామోహంలోనే పడింది. అదీ పెద్ద చదువులూ చదివీ కాదు, ఇంటర్ చదివే రోజుల్లోనే. ఆ ప్రేమించిన వాడికీ అంత పెద్ద చరిత్ర లేదు. ఏదో పనులు చేసుకు బ్రతికే రకం. ఉన్నట్టుండి ఒక రోజున వాడితో పారిపోయి గుళ్ళో పెళ్ళి చేసుకుంది. వారం రోజుల్లో తాతయ్య వాళ్ళ జాడ కనుక్కుని తన్ని, తాళి తెంచి పారేసి వెనక్కు లాక్కువచ్చాడు. ఇల్లు దాటనివ్వకుండా కాపలా పెట్టి నెల తిరక్కుండా వచ్చిన సంబంధం కుదుర్చుకుని పెళ్ళి చేసి పంపాడు. ’నాన్న ప్రైవేట్ ఉద్యోగంలో రోజులు గడపడం తప్ప చేసేదేమీ లేకపోయింది. ఇప్పుడు చెప్పు సీతా తాళి విలువ ఏమిటో,
సరే సరిపెట్టుకుని గుట్టుగా రోజులు గడిపింది అమ్మ. నేనూ, చెల్లీ ఇద్దరు పిల్లలం. నాన్న అలవాట్లకు, శ్రమకు వచ్చిన జబ్బుకు బలైపోయాడు. సరిగ్గా పదిహేనేళ్ళు కూడా లేని నేను, పదమూడేళ్ళ చెల్లి అమ్మ తప్ప ఏమీ మిగలలేదు. ప్రైవేటు ఉద్యోగం అవడం వల్ల  వెనక వేసినదీ లేదు. ఇల్లూ వాకిలీ లేదు. అమ్మ చదువు ఇంటర్ మధ్యలోనే ఆగిపోడం, వంట తప్ప ఏమీ చెయ్యలేక అమ్మకు దిక్కుతోచని స్థితిలో ఏం చెయ్యలేక రోడ్డు మీద పడిన సమయంలో ధైర్యం తెచ్చుకుని తెలిసిన వృత్తినే పనిగా మార్చుకుంది.
నాలుగిళ్లలో వంట చేస్తూ మమ్మల్ని చదివిస్తోంది. నేనూ ఆలోచిస్తున్నాను ఇలా హాస్టల్ లో ఉండి, అమ్మకు భారంగా మారే బదులు, అమ్మా చెల్లీ కూడా ఇక్కడకు వచ్చేస్తే కలిసి ఉండవచ్చని. అందుకే కాలేజీ అయ్యాక ఒక గంట నేను మనకాలేజీ లోనే ట్యూషన్ లు చెప్పే ఏర్పాటు చేసుకున్నాను”
జీవితానుభవంతో చెప్తున్నాను సీతా పెద్ద గొప్పా అని కాదు ఎవరి కాళ్ల మీద వాళ్ళు
బ్రతకగలగాలి.
నీ సంగతే చూడు. నిన్ను చదువుకో అన్నాడు కాని నీ ఖర్చులకు డబ్బేమయినా పంపుతున్నాడా? తీరా నువ్వు చదివి అక్కడకు వెళ్ళినా ఏదైనా ఇబ్బంది వస్తే ఏం చెయ్యగలవు?”
ఈసారి సీత నిజంగానే ఆలోచనలో పడింది.
అవును. పుట్టిన ఊరూ అత్త ఇల్లు తప్ప మరో ప్రపంచం తెలియదు. ఎంత బావ అయినా ఎలా నమ్మాలి?
గబగబా కళ్ళు తుడుచుకుంది సీత.
ఏదేమైనా చదువు ముఖ్యం అనే నిర్ణ యానికి వచ్చేసింది.
*******
” నా పేరు రవీంద్ర ” పరిచయం చేసుకున్నాడు అతను.
ఇంటర్ కాలేజీ పాటల పోటీలకు విజయవాడ వచ్చింది సీత. చిన్నప్పుడు అమ్మ వెనకాల తీసే కూని రాగలకు సరదాగా నేర్చుకున్న సంగీతం కాలేజీలో పెద్దపేరే తెచ్చిపెట్టింది. మొదటి సారి బిడియంగా ప్రార్ధన గీతం పాడినప్పుడు ఆ స్వరంలో అసాధారణ మృదుత్వానికి అందర్రూ తన్మయులైపోయారు. అంత వరకూ చదువుల్లో పెద్దగా రాణించడం లేదని ఈసడింపుగా చూసిన వాళ్ళే కల్పించుకుని మాటలు మొదలెట్టారు.
దానికి తోడు చదువు విషయం కూడా సీరియస్ గా తీసుకున్న సీత రాత్రింబగళ్ళు కష్ట
పడుతూనే ఉంది.
సంగీత పరిషత్ పాటల పోటీ పెద్ద ఎత్తున ప్రకటించినప్పుడు కాలేజీ తరఫున సీతను పంపడం
మొదటి నాలుగు రౌండ్లలో గెలుపొందడం మామూలు విషయం కాదు.
అసలు సీత కూడా ఊహించలేదు.
సంగీతపరిషత్ రాష్ట్ర స్థాయిలో ప్రకటించిన పోటీ అని తరువాత కానీ తెలియలేదు. ఒకసారి నాలుగు రౌండ్లలో గెలుపొందాక ఇహ సీతను కాలేజీ గౌరవంగా భావించి ఆమె వెళ్ళగలిగినంత దూరం పంపాలనె నిర్ణయించుకుంది కాలేజీ. అందుకే ఒక లెక్చరర్ ను తోడిచ్చి విజయవాడ పంపారు.
ఆ పోటీ నాలుగు రౌండ్లలో ఉంది. మొదట జానపద గీతాలు. అందులో పాల్గొనే పదిమందీ జానపద గీతాలు పాడి వినిపించారు.
కొందరు ఎంకి పాటలు పాడితే కొందరు, బాగా సుపరిచితమైన, మొక్కజొన్నతోటలో ఒకరిద్దరు,  స్థానిక పాటలు కొందరు పాడి వినిపించారు. రావోయి బంగారి మామా పాడాడు రవీంద్ర. సీత విలక్షణంగా హైదరాబాద్ కే పరిమితమైన బతుకమ్మ పాట పాడి వినిపించింది.
పాట కొత్తగా అనిపించి న్యాయమూర్తులను ఆకట్టుకుంది.
రెండో రౌండ్ లో లలిత సంగీతం.
రేడియో పుణ్యమా అని లలిత సంగీత గీతాలకేమీ కొదువలేకపోయింది. అద్భుతంగా సాహిత్య సంగీతాలు సమౌజ్జీలుగా ప్రవహించిన సమయం అది.
“అమ్మదొంగా నిన్ను చూడకుంటే ” అంటూ ఆర్ద్రత నింపుకుని పాడిన సీత స్వరం అందరి మనసులూ చెమ్మగిలేలా చేసింది.
రవీంద్ర కూడా ఏమాత్రం తీసిపోకుండా “భాష రాని నా హృదయం భావగీతి పాడిందీ” అంటూ  ఆకట్టుకున్నాడు.
మధ్యాన్నం లంచ్ టైమ్ లో సీత దగ్గరకు వచ్చి మాట్లాడాడు రవీంద్ర.
“విన్నాను మీ పాటలు – మీస్వరం చాలా బాగుంది”
” ఇది బాగాలేదు, మీరు బాగాపాడి నాపాట బాగుందని మెచ్చుకోడం” అంది సీత.
” నాపాట మీకు బాగుందేమో మీ పాట బాగుంటే మెచ్చుకోకూడదా?”
ఇద్దరూ నవ్వుకున్నారు. ఇద్దరూ వచ్చినది హైదరాబాద్ నుండే.
అయినా చిత్రంగా పరిచయం అయినది మాత్రం విజయవాడలో.
ఎస్కార్ట్ గా వచ్చిన లెక్చరర్ లు పిల్లలను అక్కడ వదిలి అమ్మవారిని దర్శించుకుని వస్తామని వెళ్ళారు.
ఇంకా మూడో రౌండ్ అష్టపద్దులు చివరి దానిలో అన్నమయ్య గీతాలు మిగిలిపోయాయి.
ఒక గంట గాప్ ఇచ్చి లంచ్ తర్వాత రెండింటికి మొదలుపెడతామన్నారు.
ఎవరి దారిన వాళ్ళు వారి వారి పాటల ప్రాక్టీస్ లో బిజీగా ఉన్నారు.
“మీరు మరోసారి పాడి చూసుకోరా?” అడిగింది సీత.
” చివరి నిమిషంలో ఏం చూసుకుంటాం? అయినా పాట ప్రారంభించాక నేను పాడుతున్నాను అనే అనిపించదు. ఏదో అతీత శక్తి నన్ను ఆవహించినట్టుగానే ఉంటుంది.”
అతని వైపు సంబ్రమంగా చూసింది సీత.
“నిజం నాకూ అలానే అనిపిస్తుంది”
ఇద్దరూ కూచుని ఏవేవో మామూలు విషయాలు  మాట్లాడుకున్నారు గాని ఎవరేం పాడుతున్నారని ఒక్కళ్ళు అడగలేదు.
మూడో రౌండ్ మొదలైన కాస్సేపటికే మిగతా పోటీదారుల్లో సత్తా లేదని తేలిపోయింది.
సీత రాధికా కృష్ణా రాధికా అంటూ పాడితే రవీంద్ర ధీరసమీరే పాడాడు.
అందరికీ తెలిసిపోయింది సీత , రవీంద్ర  ఫైనలిస్ట్ లని.
ఇద్దరూ ఒకరినొకరు అభినందించుకున్నారు.
చివరి రౌండ్ కు ప్రసిద్ద సంగీత విద్వాంసులను జడ్జీలుగా పిలిచారు. పోటీలు ముగియగానే బహుమతి ప్రదానం.
ఇద్దరూ ఒకరికొకరు బెస్ట్ విషెస్ చెప్పుకున్నారు.
పిడికిట తలంబ్రాలు అంటూ రవీంద్ర పాటకు ప్రాణం పోస్తే , చేరి యశోదకు అంటూ సీత పాడి అద్వితీయంగా నిలిచింది.
చివరికి ఇద్దరినీ విజేతలుగా ప్రకటించారు. మొదటి బహుమతి ఇద్దరికీ సమానంగా పంచుతారనుకున్నారు కానీ బహుమతి రెండింతలు చేసి ఇద్దరికీ రెండు రెండు లక్షలిచ్చారు. ఇద్దరికీ ట్రోఫీలు ఇచ్చారు.  
ఇంకా వుంది
రచన: డా. వివేకానందమూర్తి
“మళ్లా కొత్త జావా కొంటావా?” అని అడిగితే “నాకు జావా వొద్దు. ఇండోనేషియా వద్దు. ఊరికే ఇచ్చినా పుచ్చుకోను” అని ఖండితంగా చెప్పేశాడు.
* * *
అవాళ అర్జంటు పనిమీద జావా మీద అర్జంటుగా అర్ధరాత్రి విశాఖపట్నం నుంచి రాజమండ్రికి బయల్దేరాడు చెన్నకేశవ.
చీకట్లో కొన్న బండి చీకటిని చీల్చడానికి ప్రయత్నిస్తున్నట్టు ప్రయాణం చేస్తోంది. కాని చీకటిని ఎవరు చీల్చగలరు? ఎందుకు చీల్చుదురు? చీకటి చీలిపోతే చీకట్లో బతికే దౌర్భాగ్యులకు బతుకు తెల్లారిపోదూ. చెన్నకేశవ జావాని బ్లాకులో కొన్నందుకు విచారించలేదు. అందమైన జావా అంటే అతనికి చాలా ఇష్టమేసి బ్లాకులో అమ్మినవాణ్ణి ముష్టి పీనుగుని చూసినట్టు చూసి, డబ్బు పారేసి కొన్నాడు. అప్పుడు ఆ చూపులు ఏది కలిసి అమ్మినా వాడికి శాపంలా తగిలి వాణ్ణి శనిలా పీడిస్తున్నాయి అనుకున్నాడు. అలా అమ్మినవాణ్ణి శనికీ, శాపానికి అప్పచెప్పేసి చెన్నకేశవ తన జావా తను తెచ్చేసుకున్నాడు.
ఎర్రటి జావా మీద ఏపుగా వున్న చెన్నకేశవ ఎంచక్కా వున్నాడు. అరేబియా గుర్రం మీద అందమైన రాజకుమారుడు స్వారీ చేస్తున్నట్టు, ఆంధ్ర ప్రేక్షకుల మీద అపరకృష్ణుడు స్వారీ చేస్తున్నట్టు బరువుగా, స్పీడుగా, జాలిగా జావా మీద చెన్న కేశవ దూసుకుపోతున్నాడు.
అనకాపల్లి రాగానే ఒరేయ్ అని కేక వినబడింది. ఆపి చూస్తే గోపి. చెన్నకేశవ క్లాస్ మేట్.
రాజమండ్రిగా నేనూ వస్తాను. వెనకాల ఎక్కాడు. “నేను మధ్యాహ్నం వచ్చి పనుండి
ఆగిపోయాను. ఏదైనా లారీలో పోదామని చూస్తున్నాను. లక్కీగా నువ్వే తగిలావు.
పోనీ” అన్నాడు.
జావా కదిలింది.
యిటూ అటూ నల్లటి చెట్లు. దూరంగా నల్లటి కొండలూ, చీకటికి తాము భయపడి పౌరులను భయపెడుతున్నట్లు కనిపిస్తున్నాయి. వారి దీపాల వెలుగు ధాటికి సరిపోవడం లేదు. రోడ్డు రెండెడ్ల బళ్ళు, లారీలు అప్పుడప్పుడు ఎదురపడి వెళ్ళిపోతున్నాయి.
నిర్మానుష్యంగా చీకట్లో చంపి పడేసిన సర్పంలా వుంది రోడ్డు.
గోపీకి భయంగా వుంది. చెన్నకేశవ మాట్లాడ్డం లేదు. వెనకాల కూర్చున్న గోపీ గుండెలు భయంగా బెదరడం చెన్నకేశవకి వీపుమీద తెలుస్తోంది. చెన్నకేశవకు భయం ఎలా వుంటుందో ఎప్పుడూ తెలీదు. భయపడేవాళ్ళని చూస్తే వాళ్ళని యింకా భయగ్రస్తులని చేయాలని అతనికి సరదా వేస్తుంది. యిప్పుడు కూడా వేసింది.
“ఏరా గోపీ భయంగా వుందా”
“మరే”
“కథ చెప్పనా”
“ఊం “
“సరిగ్గా నెల్లాళ్ళ క్రితం నేను యిదే జావా మీద యిలాగే యిలాంటప్పుడే వెళ్తున్నాను. అదుగో ఆ ఎదురుగా మలుపులోవున్న మర్రిచెట్టు దగ్గర ఓ పాతికేళ్ళ వ్యక్తి నీలాగే పాంటూ, షర్టూ వేసుకుని కనిపించాడు. యిదుగో యిక్కడే రోడ్డు కడ్డంగా నిలబడి ఆపమని చెయ్యి చూపించాడు. దొంగేమోనని అనుమానం వేసింది నాకు. అయినా నన్నేం చేయ్యగలడులే అని ఆపాను. “సార్, నాక్కాస్త లిఫ్ట్ ఇప్పించండి. తునిలో దిగిపోతాను. చాలా అర్జంటు. అనుకోకుండా ఇక్కడ చిక్కడి పోయాను”. అని రిక్వెస్ట్ చేశాడు. సరే అన్నాను. వెనకాల ఎక్కాడు. బండి స్టార్టు చేశాను. అతనికి నీలాగే భయం జాస్తి. ఏదైనా కథ చెప్పమన్నాడు. దెయ్యం కథ ఒకటి చెబ్దామనిపించింది. కానీ నాకేమీ జ్ఞాపకం లేదు. నేనే ఫ్రేమ్ చేశాను. చెప్పడం మెదలు పెట్టా. “మీలాగే ఎవరో ఒక అందమైన ఆడమనిషి”… “బలేవారే. నేను అడ మనిషిని కాదు”. అతను నవ్వాడు. ఓ పక్కన భయపడుతూనే, వినండి మరి సరిగ్గా నెలరోజుల క్రితం మీరు నిలబడిన చెట్టు దగ్గర నిలబడి నన్ను ఆపుచేసి తుని వరకు లిఫ్ట్ అడిగింది”.
అంతా వుత్తిదే. చాలాసార్లు అలాగ అందమైన అమ్మాయెవరైనా అయితే అర్ధరాత్రి ఆపు చేసి లిఫ్ట్ అడిగితే బాగుణ్ణనుకునేవాణ్ని. అంచేత అదే నిజంలా చెప్పా.
సరే లిఫ్ట్ ఇచ్చి స్టార్ట్ చేశాను. ఆమె వక్షోజాలు మెత్తగా నా వీపుకి తగుల్తున్నాయ్. నా గుండెలు వెనక్కి తిరిగాయి. వేగం పెంచాను. ఆమెకి భయం, వుత్సాహం రెండూ కలిగాయి. రెండు చేతుల్తో నన్ను వాటేసుకుంది. వెనక నుంచీ యన్టీరామారావులా.
అంతా వుత్తిదే. అలా జరిగితే బాగుణ్నని నేను చాలాసార్లు అనుకున్నా. అదే నిజంలా చెప్పా.
“మీరు బాగా డ్రైవ్ చేస్తారు” అని మెచ్చుకుంటూ కిలకిలా నవ్వింది. ఆమె పళ్ళు ముత్యాల్లా మెరిసి వుంటాయి లెండి. “అయితే నాతో రాజమండ్రి వచ్చేయకూడదా, రెండ్రోజులుండి మళ్ళా తిరిగొద్దాం” అన్నాను. “అమ్మో” అంది. “ఏం?” అన్నాను. “అక్కడ ఎక్కడ వుంటాం!” అంది.
“హోటల్లో” అన్నా! “అయితే రెండు రోజుల తర్వాత మరి నన్ను మర్చిపోతారా! అంది. “మర్చిపోను” అన్నా “మరి తర్వాత ఎలా ఉండగలరు? అనడిగింది. “మీలాగే” అన్నా. “నేనుండలేను” అంది. “నేనూ అంతే” అన్నా. “మరెలాగా?” అంది. “ముందు రాజమండ్రి వచ్చేయండి. అక్కడ ఆలోచిద్దాం అన్నా”. “అలాగే” అంది. నా మనస్సు అనుకోకుండా అర్థరాత్రి లభించిన అప్సరసతో అనుభవాన్ని వూహించుకొంటూ గంతులు వేసింది. వేగం హెచ్చించాను. చూడండి. యిక్కడికి సరిగ్గా రెండు ఫర్లాంగుల్లో చిన్న చెరువొకటి వస్తుంది అక్కడి కొచ్చేవరకు ఏం మాట్లాడుకోలేదు. ఇదుగో సరిగ్గా యిక్కడే నేను తలతిప్పి చూశాను. ఆమె నా వెనుక సీట్లో లేదు. అదృశ్యమైంది. అరెరె పేరేనా అడగలేదే అనుకున్నాను. నాకు దెయ్యమేమోనని అనుమానం, అనుమానం ఏమిటి. నిజమే. ముమ్మాటికీ దెయ్యమే. దెయ్యానికి
పేరేమిటి చెప్పండి.అని వెనక్కి తిరిగాను. అంతే ఆ చెరువొచ్చింది. నావెనకాల కూర్చున్న అరిచిత వ్యక్తి కూడా కనిపించలేదు. అంతే అతని పేరు కనుక్కోనందుకు నేనేం బాధపడలేదు. అంత సేపూ దెయ్యానికి దెయ్యం కథ చెప్పేనా! అని మాత్రం అనుకున్నాను.
ఎలా వుందిరా గోపీ కథ. యిదుగో సరిగ్గా యిదే చెరువు, యిదేరా చూడు. చెన్నకేశవ తలతిప్పాడు. ఆశ్చర్యం. అతని వెనక సీట్లో గోపీ లేడు.
రచన:- రామా చంద్రమౌళి
కల భళ్ళున చిట్లి చెదిరిపోయింది.
నల్లని ఒక మహాబిలంలోనుండి..చిక్కని చీకటిని చీల్చుకుంటూ..తెల్లగా వందల వేల సంఖ్యలో బిలబిలమని పావురాల మహోత్సర్గం.విచ్చుకుంటున్న రెక్కల జీవధ్వని.ఒక ధవళ వర్ణార్నవంలోకి పక్షులన్నీ ఎగిరి ఎగిరి..ఆకాశం వివర్ణమై..దూరంగా..సూర్యోదయమౌతూ..బంగారురంగు..కాంతి జల.
అంతా నిశ్శబ్దం..దీర్ఘ..గాఢ..సాంద్ర నిశ్శబ్దం.
లోపల..గుండెల్లో ఏదో మృదు ప్రకంపన.అర్థ చైతన్య..పార్శ్వజాగ్రదావస్థలో..వినీవినబడని సారంగీ విషాద గంభీర రాగ ధార.
ఏదో అవ్యక్త వ్యవస్థ ..విచ్ఛిన్నమౌతున్నట్టో..లేక సంలీనమై సంయుక్తమౌతున్నట్టో..విద్యుత్ప్రవాహమేదో ప్రవహిస్తోంది ఆపాదమస్తకం ఒక తాదాత్మ్య పారవశ్యంలో.
భాష చాలదు కొన్ని అనుభూతులను అనుభవాలుగా అనువదించడానికి..ఫేజెస్..స్థాయి..ఉన్నతి..తురీయత..వెరసి భౌతికాభౌతిక ఆవరణలో..నిరంతరాణ్వేషణ.
వెదుకులాట..ఎడతెగని అనంతశోధన.
జీవితమంటే..వెదకడమేనా..వెదకడానికి ఒక అంతమంటూ ఉంటుందా.ప్రశాంతతకోసం వెదకడం..డబ్బుకోసం వెదకడం..సౌఖ్యాలకోసం వెదకడం..మనిషి తనను ప్రేమించే మరో మనిషికోసం వెదకడం..చివరికి..అర్థకాని “ఏదో”కోసం వెదకడం.
ప్రొఫెసర్ బాలసిద్ధ కళ్ళు తెరిచాడు ప్రశాంతంగా.
ఎక్కడినుండో..ఊర్థ్వ లోకాల అవతలినుండి..యోజనాల గగన మార్గం ద్వారా..ఎండుటాకులా తేలి తేలి..కిందకు జారి జారి..ప్రచలిస్తున్న భూతలంపై వాలిపోతున్నట్టు..అనుకంపన..వీణ తంత్రి మృదువుగా మోగుతున్నట్టు..అనునాదం.
రైలు పరుగెడుతూనే ఉంది..టకటకా టకటకా పట్టాల లయాత్మక ధ్వని.
అరవై ఏడేళ్ళ జీవితం.
తన జీవితం ఒక మూసివేసిన పుస్తకంగా మిగిలి..అన్నీ సంక్లిష్టతలే..అన్నీ చీకటివెలుగులే..క్రీనీడలే..అన్నీ దాచబడ్డ ఎండిన పూలే.
కిటికీలోనుండి బయటికి చూశాడు బాలసిద్ద.
రైలు చాలా వేగంగా పోతోంది.కిటికీలోనుండి..దూరంగా భద్రకాళి గుడి శిఖరం..తటాకం..నీలిగా.ఇటు పద్మాక్షమ్మ గుట్టలు.
రైలు కాజీపేట్ దాటి..బైపాస్ ట్రాక్ పైనుండి..వరంగల్.నాగపూర్ దాటిన తర్వాత వరంగల్లే..మహావేగం.
వేగం..కాలం..దూరం..పని..మహబూబియా హై స్కూల్..వెంకటయ్య సార్ లెక్కలు.ఒక తొట్టిని ఒక పంపు ఒక గంటలో ఖాళీ చేయును.అదే తొట్టిని మరొక పంపు అరగంటలో నింపును.ఆ రెండు పంపులను ఏకకాలంలో ఒక గంటసేపు నడిపించిన తొట్టిలో నీరు ఎంతశాతం నిండును.
ఏక కాలంలో..రెండు పనులు..అనేకపనులు వేర్వేరు కాలాలలో..విడివిడిగా..ఒకేసారిగా..ఒకరి చేతనే..వేర్వేరు వ్యక్తులచే..సామూహికంగా..ఒంటరిగా.
పని..పని..ఎప్పుడూ పని లెక్కలే.
జీవితంలో..ఎంతపని జరిగి..ఎంత డబ్బు సంపాదించి..ఎంత సంపదను సంపాదించి..ఎన్ని బ్యాంక్ బ్యాలెన్స్ లు కూడబెట్టి..ఎన్ని సుఖాలను పొంది..ఎన్ని..?
అన్నీ ప్రశ్నలే..జవాబులేని పరంపరగా ప్రశ్నలు.
ఐతే చివరికి ఏమి మిగిలింది అనేది అంతిమం.
ఇప్పుడు ఏమి మిగిలింది తన దగ్గర.
ఏరో స్పేస్ ఇంజనీరింగ్..రాకెట్ డిజైన్స్ స్పెషలిస్ట్..ఫ్యూఎల్ కంపోజిషన్స్ ఎక్స్ఫర్ట్..క్రయోజెనిక్ ఇంజన్స్ రూపశిల్పి.
ఎనిమిది దేశదేశాల యూనివర్సిటీలకు విజిటింగ్ ప్రొఫెసర్.పన్నెండు డాక్టరేట్స్..మూడు పోస్ట్ దాక్టరేట్స్ డిగ్రీలు..అంతా ఒక అతివిశాలమైన వృత్తిక్షేత్రం.
పదుల సంఖ్యలో తను రాసిన పుస్తకాలు..ప్రపంచవ్యాప్తంగా..ఎందరో తన అభిమాన విద్యార్థులు..ఐతే.,
మరి ఈ శూన్యం..ఈ వెలితి..ఈ వ్యాకులత..ఎందుకు.?
రైలు వేగం తగ్గుతోంది..బొందివాగు..హంటర్ రోడ్..రైల్వే గేట్.బాలసిద్ధ తన ఎ.సి కోచ్ సీట్ లోనుండి లేచి..వెంట ఉన్న ఒకే ఒక బ్రీఫ్ కేస్ ను తీసుకుని..డోర్ లోకొచ్చి నిలబడి.,
ఎదురుగా గోవిందరాజుల గుట్ట.
సాయంత్రపు నీరెండ పడ్తూ..ధగధగా మెరుస్తూ..కొండ..పైన గుడి..శిఖరం.
సంతోషం ఎందుకో పొంగి..ఉప్పొంగి..బాలసిద్ధను ఉక్కిరిబిక్కిరి చేసింది.
ఫ్లాట్ ఫాం పై..మైక్ లో ప్రకటన వినబడ్తోంది..”యువర్ అటెన్షన్ ప్లీజ్….”
దిగి..చుట్టూ ఒకసారి తేరిపార చూచి.,
చిన్నపిల్లాడు పరమానందంతో పొంగిపోతున్నట్టు..పులకింత.
వెళ్ళాలి..
అటే..గోవిందరాజుల గుట్టపైకి.ఎప్పటినుండో మనసులో..ఆత్మలో నిక్షిప్తమై ఉన్న కోరిక.
బయటకు వచ్చి..ఓ ఆటో..మాట్లాడుకుని.,
స్టేషన్ కు ఎడమవైపుకు తిరిగి.,
వరంగల్లును విడిచి  ఇరవై ఎనిమిదేళ్ళు.,
చాలా మారిపోయింది నగరం.
ఐదు నిముషాలు..కుడివైపుకు తిరిగి..దేవీ థియేటర్ అని ఒక హోర్డింగ్..కుడివేపు ఒక ఆర్చ్.దేవాలయానికి దారి.
టైం చూచుకున్నాడు బాలసిద్ధ.నాల్గూ నలభై ఐదు.
అప్పుదు..చిన్నప్పుడు..ఇదే టైం కు వచ్చేవాడు తను..ఈ గుట్టపైకి..పైకి..అక్కడి మంటపం కుడి దిక్కు..మెల్లగా రాతి సొరికెలోకి దూరి.,
మెట్లెక్కుతున్నాడు..ఒక్కొక్కటి.పైకి ఎన్నో మెట్లు..ఓ నలభై ఉంటాయేమో.
పైకి పోతున్నకొద్దీ..కిందివన్నీ చిన్నగా..అస్పష్టంగా..అనిపిస్తాయా.?
హమ్మయ్య..వచ్చేసింది..పైన గుడిమంటపం.
అవే రాతి స్థంభాలు..అదే పై రాతి కప్పు.తెల్లగా సున్నం వేసిన పిట్టగోడలు.పైన వ్రేలాడుతూ కంచు ఘంట.
ఒకసారి..రామనర్సయ్య సార్..ఆయన  సైకిల్ పై తనను..డబల్ సవారి..ముందు పైప్ పై కూర్చుండబెట్టుకుని తొక్కుతూ..బుక్కొల్ల తోటదిక్కు తీసుకుపోతూ,
“ఒరే బాలసిద్ధూ..ఎదురుగా చూస్తున్నావుగదా..ఏమి కనబడ్తోందిరా నీకు” అనడిగాడు యధాలాపంగా.
పరిశీలనగా చూచి చెప్పడం ప్రారంభించాడు తను..”దూరంగా ఆజంజాహి మిల్లు..ఆపైన చిమ్నీ గొట్టం..ఇరు ప్రక్కలా గుంపులుగుంపులుగా చెట్లు..ఆ వైపు కరంటు స్థంభాలు.దూరంగా మేస్తున్న బర్రెలు.”అని.
“ఇంకా..”
“ఇంకేముంది సార్.ఏమీ లేదంతే.”అన్నాడు తను తడుముకోకుందా.
“బాగా చూచి చెప్పు”
“ఇంకేమీ లేద్సార్”
“నే చెప్పనా..”
“…”మౌనం.
“పైన..ఎదురుగా..విశాలంగా పరుచుకుని..అనంతాకాశం”
అప్పుదు చూసాడు తను..విశాలాకాశాన్ని.
నిజమే..మనుషులనీ..ఈ సకల చరాచర జగత్తునీ..కమ్ముకుని..ఆవరించి..ఆవహించి నిశ్శబ్దంగా వ్యాపించిఉన్న వినీలాకాశం.
వెనక్కి తిరిగి..సార్ కళ్ళలోకి చూసాను.
సార్ కళ్ళుకూడా ఆకాశంవలెనే..లోతుగా..నిండుగా..ఆర్ద్రంగా..దయతో..కరుణనిండి.
ఎందుకో కన్నీళ్ళొచ్చాయప్పుడు.అర్థం కాలేదు ఎందుకో.
పైకి చేరి ప్రొఫెసర్ బాలసిద్ధు చుట్టూ చూసాడు.ఎవరూ లేరు గుట్టపై.
తనకు చిన్నప్పుడు పరిచయమున్న..కుడిదిక్కు రాతి గుండువైపు నడిచి.,
సొరికె..అదే సొరికె..నల్లగా చీకటి.
మెల్లగా లోపలికి తొంగిచూచి..మెల్లగా దిగి..అడుగులు వేసుకుంటూ..ఒకటి..రెందు..పదడుగులు..భళ్ళున వెలుతురు చిమ్ముకొచ్చి ఒక ఓపినింగ్.
అక్కడే..తను కూర్చుని..ప్రతి వేసవి కాలం సంవత్సరం పరీక్షలప్పుడు చదువుకునేది పగళ్ళు.
జ్ఞాపకాలు..ముసిరే జ్ఞాపకాలు..మనస్సునిండా కురిసే జ్ఞాపకాలు..పులకింతగా.
కూర్చున్నాడు రాతినేలపై..ఒక గుండుకు ఒరిగి..తృప్తిగా ఊపిరి పీల్చుకుని..కళ్ళు మూసుకుని.,
కాలం..లోలకమై..అటూ..ఇటూ..ఊగి..తూగి..కంపిస్తూ..నిశ్శబ్దిస్తూ.,
పది నిముషాల తర్వాత బాలసిద్ధు కళ్ళు తెరిచాడు.
ఎదురుగా..కింద చిన్నగా వ్యాపించిన నగరం.పైన అతి విశాలంగా ఆకాశం.
బాలసిద్ధుకు ఆ క్షణం ఒక్క ఆకాశంతప్ప ఇంకేమీ కనబడ్డంలేదు..ఒక్క ఆకాశమే సృష్టంతా వ్యాపించి..ప్రశాంతంగా.
*
రచన: – కర్లపాలెం హనుమంతరావు
అర్చన కనిపించటం లేదు!
శుక్రవారం కావలికని సింహపురి ఎక్స్ప్రెసైన్ లో బైలుదేరిన మనిషి కావలి చేరనే లేదు! దారిలోనే మిస్సయిపోయింది!
అర్చన నారాయణగూడ గవర్నమెంటు ఎయిడెడ్ హైస్కూల్లో సైన్సు టీచర్.  వయసు ముప్పై.
వయసులో ఉన్న ఆడమనిషి కనిపించకూడా పోయిందంటే ఎంత సెన్సేషన్! మీడియాకు అంతకన్నా మంచి విందేముంది?!
అర్జన భర్త ప్రసాద్ అవతల భార్య కనిపించడం లేదని టెన్షన్ పడుతుంటే మీడియా వాళ్ళ దాడి మరింత చికాకు పుట్టిస్తున్నది .
‘అర్చన ఎప్పటిలాగానే వాళ్ళ పిన్నిగారిని చూడాలని బైలుదేరింది.  నేనే టికెట్టు కొనిచ్చాను.  స్టేషనుదాకా వెళ్ళి బండి ఎక్కించి కదిలిందాకా వుండి మరీ వచ్చాను.  తనకిమయిందోనని నేనిక్కడ టెన్షన్ పడి చస్తుంటే… ఇందులో నా హస్తమేదో ఉందని మీడియా కూయడం ఏమన్నా బావుందా !’అని గయ్యిమన్న ప్రసాదుని మిత్రుడు సుధాకర్ చల్లపరిచే ప్రయత్నం చేయడం మొదలుపెట్టాడు .
‘ఎందుకైనా మంచిదిరా…  ముందు వెళ్ళి పోలీసు రిపోర్టియ్యి! .  మనం తాత్సారం చేసిన కొద్దీ కోడిగుడ్డుకు ఈకలు పీకే వీళ్ళ పని మరీ ఎక్కువవుతుంది ‘అని బలవంతంగా స్టేషనుకు తనే తీసుకువెళ్ళాడు.
వెళ్లే వేళకి సిఐ సీట్లో లేడు.  వచ్చిన తరువాతా అరగంట సేపు ఎవరితోనో హస్కు కొడుతూ కూర్చునుంటే సుధాకర్ కలగచేసుకోవల్సి వచ్చింది.
‘సార్! మేం నాంపల్లి డిస్ట్రిక్ట్ కో ఆపరేటివ్ బ్యాంకు స్టాఫ్.  వీడి పేరు ప్రసాద్.  వీడి భార్య మొన్న శుక్రవారం నుంచీ కనిపించటం లేదు’ అంటూ వివరాలన్నీ ముందే రాసి పెట్టి ఉంచిన ఫిర్యాదు కాగితాన్ని సిఐ ముందుంచాడు సుధాకర్.
కంప్లయింట్ కాగితాన్ని సరిగ్గా చూడకుండానే పేపర్ వెయిట్ కింద పెట్టి సిఐ మళ్ళీ ఎవరికో ఫోన్ రింగ్ చేయబోతుంటే ఈ సారి కాస్త గట్టిగానే అన్నాడు సుధాకర్ “సార్ ! షి ఈజ్ ప్రిగ్నెంట్ .  వుయార్ వెరీమచ్ వరీడ్ అబౌట్ హర్ వేరెబౌట్స్ ! మీ నోటీసులోకేమైనా వచ్చిందేమో కాస్త రికార్డులు చూసి చెప్పరా. .  ప్లీజ్!”
అక్కడే నిలబడున్న కానిస్టేబుల్ సిఐ సిగ్నల్ అందుకుని వాళ్ళిద్దర్నీ పక్కగదిలోని కంప్యూటర్ ముందుకు తీసుకెళ్లి సిస్టమ్ ఓపెన్ చేసి చూపించాడు.
మొత్తం మూడు కేసులు రిజిష్టరయి వున్నాయి ఈ మూడు రోజులలో.  మూడింటిలో అర్చన కేసుకి మ్యాచ్ అయేది ఏదీ లేకపోవడం కొంత రిలీఫ్ ఇచ్చింది.
‘థేంక్ గాడ్! ‘ అన్నాడు ప్రసాద్ బైటికే.
‘సార్! అన్ని కేసులూ ఇక్కడ రిజిష్టరవాలని లేదు.  మీరిచ్చిన కంప్లయింట్ ఇంకా సార్ టేబుల్ మీదే ఉంది చూసారుగా!’ అన్నాడు కానిస్టేబుల్ నర్మగర్భంగా నవ్వుతూ.
విషయం అర్థమయింది.
కానిస్టేబుల్ని బైటికి తీసుకువెళ్ళి చేతిలో ఒక రెండొందలు పెట్టి ‘కనీసం ఈ కాగితం అన్నా మిస్సయి పోకుండా చూసే పూచీ మీదే’ అన్నాడు సుధాకర్.
దారిలో బైక్ వెనకాల దిగాలుగా కూర్చోనున్న ప్రసాదుతో అన్నాడు సుధాకర్ ‘ఈ పోలీసువాళ్ళని నమ్ముకుని కూర్చుంటే లాభం లేదురా! మన ప్రయత్నమేదో మనమే సాంతంగా చేసుకోవడం మేలు’
ప్రసాద్ బరస్టయాడు.  ‘ఏం ప్రయత్నంరా! ఎంత చెప్పినా వినకుండా వెంట వన్ లేక్ హార్డ్ కేష్ తీసుకెళ్ళింది.  దానికోసం ఎవరన్నా ఏమన్నా చేసారేమా!’ భోరుమంటున్న ప్రసాదుని ఎలా ఓదార్చాలో అర్థం కాలేదు సుధాకర్ కు. 
***
ఒకళ్ళ మంచితనం మీద అంతగా ఆసక్తి చూపించని లోకం..  అదే ముక్కు మొగం తెలీనివారికైనా సరే ఏదైనా అపకారం జరిగిందంటే ఎక్కడలేని అత్యుత్సాహం చూపిస్తుంది.  లోకం తీరే అంత.  తప్పు పట్టి లాభం లేదు.  అలాగని బాధపడకుండా కూడా ఉండలేం.
అర్చన అదృశ్యం,  మీడియా రచ్చతో ఇంట్లోని వాతావరణం కూడా పూర్తిగా వేడెక్కిపోయివుంది.
ప్రసాదు తల్లి తులసమ్మగారైతే నిప్పు మీది ఉప్పులా చిటపటలాడిపోతుంది . ‘ నీ పెళ్ళాం మూలకంగా..  ఇప్పుడు చూడు ఇంటి పరువంతా నడిబజార్లో పడింది.  ఈ ఇంటి పిల్లను ఇంక బుద్ధున్న వాడెవడైనా చేసుకుంటాడా?!’
ఆమె బాధంతా పెళ్ళి కావాల్సిన ప్రసాదు చెల్లెలు లావణ్యను గురించి! ఈ బాధ భరించలేక ప్రసాదు స్నేహితుడు మీనన్ ఇంట్లో జరుగుతున్న అయ్యప్ప భజనకు బైలుదేరాడు.
బైకు డ్రైవ్ చేస్తున్నాడే గానీ ఆలోచనలన్నీ అర్చనను గురించే.  తనకు ఈ అయ్యప్ప దీక్ష ఇప్పించింది అర్చనే గదా ! స్వామీ ! నా అర్చన ఎక్కడున్నా క్షేమంగా ఉండేటట్లు కాపాడే భారం నీదే తండ్రి ! తను భద్రంగా ఇంటికి తిరిగొస్తే వచ్చే ఏడాది కూడా నీ కొండకొస్తా’ అంటూ రెండు చెంపలు వాయించుకున్నాడు వంటి చేత్తోనే .
జేబులోని సెల్ అదే పనిగా రింగ్ అవడం మొదలు పెట్టింది .  బైకాపి సైడ్ కు తీసి నెంబరు చూస్తే అది అర్చన పినతల్లి కాంతమ్మ గారిది.
పేరుకు ఆమె సవతి తల్లే అయినా సొంత కూతురు కన్నా ఎక్కువగా ప్రేమిస్తుంది అర్చనను .  కాంతమ్మగారిని ఎలా ఓదార్చాలో అర్థం కాలేదు ప్రసాదుకి.  చివరికామే కాస్త సర్దుకుని ‘బాబూ! ఇట్లాంటి సమయంలో ఇట్లా అడిగానని ఏమీ అనుకోవద్దు.  అర్చన బ్యాంకులోని ఆ ఫిక్సడ్ డిపాజిట్టు అట్లాగే ఉంచిందా? అది కూడా వగతెగించుకుని పోయిందా?’
ప్రపాదు బుర్రలో హఠాత్తుగా బల్బు వెలిగింది .
‘నిజమేగా! అర్చన పేరుమీద వాళ్ళ నాన్న గారు పెళ్ళికి ముందే కొంత డబ్బు డిపాజిట్ చేసుంచారు.  అది కూడా డ్రా చేసుకుని పోయిందంటే తను కావాలనే ఇల్లు వదిలి పోయినట్లు లెక్క.  పెద్దావిడకి తట్టినంత కూడా తనకు తట్టలేదు.  ‘కనుక్కుని మళ్లీ కాల్ చేస్తాన’ ని లైన్ కట్ చేసి బ్యాంకులో పనిచేసే సుబ్రహ్మణ్యానికి ఫోన్ చేశాడు.
వాడు తనకు క్లబ్బులో బడా దోస్త్ .  లైన్లో కి వచ్చిన సుబ్బు ‘అదేంటి బ్రదర్ ! సిస్టర్ మొన్న బుధవారమే ఆ డిపాజిట్ క్లోజ్ చేసిందిగా! బ్రదర్ రాలేదేమని అడిగితే ‘ ఆయన లేకుండా నా డబ్బు నాకివ్వడం కుదరదా?’ అని కూడా అంది.  ఏదో సరదాగా అందిలే అను కున్నా.  నిజంగానే నీకు ఆ డిపాజిట్ క్లోజ్ చేసిన సంగతి తెలీదా?! ‘ అంటూ ఇంకా ఏవేవో అడుగుతుంటే తరువాత మాట్లాడతా అని లైన్ కట్ చేశాడు ప్రసాదు.
సుబ్బు సమాధానంతో అప్పటిదాకా ఉన్న ఆ కాస్త ఆశ కూడా పూర్తిగా అడుగంటింది.
ఏడు లక్షల డిపాజిట్ వడ్డీతో కలిపి దాదాపు పదిలక్షలు .  అంత డబ్బు డ్రా చేసి ఏం చేసుకుంటుంది? ఎక్కడికి తీసుకెళ్ళింది? ఎందుకు తీసుకు వెళ్ళింది? ఎన్నడూ లేనిది ఈ ప్రయాణాన్ని తన దగ్గర ఎందుకు దాచినట్లు ?! కావలికి తన చేత టూ అండ్ ఫ్రో టిక్కెట్లు కొనిపించింది తనని తప్పు దారి పట్టించడానికేనా?’
అన్నీ సందేహాలే.
‘ఇప్పటి దాకా తీసుకెళ్ళింది లక్ష రూపాయలే అనుకుంటున్నాడు తను, చిన్నా కాలేజీ ఖర్చులకని చెప్పింది నిజం కాదా ? మరి నిజం ఏంటి? తనప్పుడు పట్టించుకోలేదు గానీ ..  తనతో పాటు అర్చన తీసుకెళ్ళింది షోల్డర్ బ్యాగ్..  హ్యాండ్ బాగ్ ! షోల్డర్ బ్యాగులో ఉన్నవి చిన్నా బర్త్ డేకని కొన్న జీన్స్,  షూసూ ..  అత్తగారి కీళ్లనొప్పులకని ఆయుర్వేదం మందు మాత్రమే కావా ?! ఇవి కాక ఇంకేమైనా ఉన్నాయా ?!
సుధాకర్ కు కాల్ చేసి డిపాజిట్ క్లోజర్ సంగతి చెప్పాడు ప్రసాదు .
‘ కావాలని పోయేవాళ్ళ ఏదో ఉత్తరమో పత్తరమో రాసిపెట్టి పోతారుగా! ఇంటికెళ్ళి వెదుకు ముందు.  ఏమైనా ఆధారాలు దొరుకు తాయేమో! ఏడుస్తూ కూర్చుంటే ఏ దేవుడూ దిగి వచ్చి హెల్ప్ చేయడు.  మన ప్రయత్నం మనం చేస్తుంటేనే ఏ దైవమైనా ముందుండి నడిపించేది’ అని వేదాంతం మొదులు పెట్టాడు సుధాకర్ .
భజనకు వెళ్ళకుండాని తిరిగి వెనక్కు వస్తున్నందుకు మనసులోనే రెండు సార్లు చెంపల వాయించుకుని ఇంటి ముఖం పట్టాడు ప్రసాదు .
బండిని నడుపుతున్నాడే గాని మనసంతా చెదిరిన తేనె తుట్టలాగా ఉంది అర్చన గురించిన ఆలోచనలు కందిరీగల్లా రొద పెడుతున్నాయి.
***
పెళ్ళి చూపులకని వెళ్ళి నప్పుడు అమ్మాయి పేరు అర్చన అని తెలిసి లావణ్య తెగ ఆటపట్టించింది.  “అర్చన. .  ప్రసాదు” పేర్లు బాగా మేచ్ అయ్యాయన్నయ్యా! ఈ మేచికే మనం పిక్సైపోదాం’ అని అదొకటే అల్లరి .  ఆడపడుచు కట్నం క్రింద పదో పరకో కొట్టేయాలని దాని యావ .
తనకూ అర్చన తెగ నచ్చేసింది.  జాతకాలు చూసుకొని గానీ అమ్మ ఒకే చేయలేదు.
పెళ్ళి జరిగిపోయింది
‘మ్యారేజెస్ ఆర్ మేడిన్ హెవెన్’ అంటారు.  నిజమేనేమో ! లేకపోలే చిన్నప్పట్నుంచి అనుకొన్న మామయ్య కూతురు
కుమారి స్థానంలో ఎక్కడి కావలి అమ్మాయో వచ్చి చేరటం ఏమిటి ?!
అర్చన భార్యగా లభించడం తన అదృష్టం.  ఇంట్లో వాళ్లు చేసుకొన్న పుణ్యం.  అర్చన గడపలోకి కాలు పెట్టిన తరువాత ఈ ఇంటికి వెలుగొచ్చింది తన బతుకులోని చీకటి తొలగిపోవడం మొదలుపెట్టింది.  తన పేకాట పిచ్చి తగ్గడానికి,  చెడు స్నేహాలు దూరమవ డానికి అర్చనే ప్రధాన కారణం.
పెళ్ళయిన ఏడాదిలోనే డియస్సి చేసి సిటీలోనే గవర్నమెటు ఉద్యోగం సాధించుకుంది.  చాలా చురుకయినది.  ఒట్టి చురుకుతనమే కాదు మంచి మనసు కూడా అర్చన రెండో అలంకారం.
సవతితమ్ముడైన చిన్న కోసం తను ఎంత తన్నుకులాడుతుందో ! ఆ అబ్బాయికి ఎడం కాలు వీక్ . .  పోలియో వల్ల అలా అయింది.  తన తమ్ముణ్ణి బాగా చదివించుకోవాలని. .  మంచి డాక్టర్ని చేయాలని ఆమె కల.  అమ్మ పడనిస్తుందో లేదోనని తన అనుమానం.
చిన్న విషయంగా అత్తా కోడళ్ల మధ్య ఒక కోల్డువార్ నడవడం తను గమనించకపోలేదు.
ఇల్లు విడిచిపోవడానికి ఇలాంటి ఏవేవో గొడవలు కారణం కాదు గదా ?! చిన్న చిన్న విషయాలకు పెద్ద పెద్ద నిర్ణయాలు తీసుకునే టంత ఇమ్మెచ్యూర్డ్ కాదు అర్చన.
‘చిన్న కారణంగా మీ అమ్మగారికి ఇబ్బంది ఎందుకు ప్రసాదు! వాడిని అక్కడే ఎక్కడో ఏ నెల్లూరులోనో మంచి కాలేజి చూసి జాయిన్ చేయించి వస్తా.  పిన్నికి కూడా వంటరిగా ఉండే బాధ తప్పుతుంది’ అంది పోయినవారం తనతో.
ఆమె ఎప్పుడూ సాధ్యమైనంత వరకూ ఎదుటి వారిని గురించి చెడు చెప్పదు.  చెడుగా ఆలోచించదు . .  వాళ్ళు మరీ దుర్మార్గు లయితే తప్ప.  మరంత దుర్మార్గం తనేమి చేసినట్లు? తన వాళ్లు ఏం చేసినట్లు ?!
ఇప్పటిదాకా ఇంట్లో ఏ సమస్య వచ్చినా అర్చనే పరిష్కారం చూపించేది.  ఇప్పుడు అర్చనే ఒక సమస్యగా మారింది !
మాల వేసుకున్న ముహూర్తం బాగా లేదు.  మనసు నిలకడగా ఉండటం లేదు.  భార్యను గురించిన ఆందోళనలతో నియమాలవీ సరిగ్గా నడవడం లేదు.  నిన్న మీడియా వాళ్ళు అడిగిన ఏదో ప్రశ్నకు జవాబుగా తాను వాడిన భాష అయ్యప్ప దీక్షలో ఉన్న స్వామి వాడవలసినది కాదు.
దీక్షలో ఉండి ఇలాంటి అపచారాలు చేసే కన్నా విరమించుకోవడం మంచిది.  ముందు మనసు ప్రశాంతంగా ఉండడం అవసరం .  భగవంతుడు తన బాధను అర్థం చేసుకుంటాుడు.  అర్చనలాగా అతను క్షమా హృదయుడు.
అయ్యప్ప స్వామివారి ఆలయంలో ఆ శుద్ధి కార్యక్రమం ముగించుకొని ఇంటికి చేరేసరికి ఏ మధ్యాహ్నం రెండు గంటలో అయిపోయింది.  కళ్లు మూసుకుని కాస్సేపు నడుం వాల్చుదామనుకొన్నాడు.  దీక్షకు పూనుకోకముందు జరిగినవన్నీ అంతరంగాన్ని కెలకటం మొదలుపెట్టాయి.
***
పెళ్ళయిన కొత్తల్లో తను పాత అలవాటు ప్రకారం ఇంటికి కూడా సరిగ్గా రాకుండా పొద్దస్తమానం క్లబ్బులో ఫ్రెండ్సుతో పేకాటాడుతూ కూర్చునుండే వాడు.  అర్చన ఎంత మొత్తుకున్నా అప్పటికి’సరే’ అనే వాడే గాని. . . తరువాత క్లబ్బు గేటు చూడగానే చేతులు సలుపుతుండేవి.
అదీగాక తను అంత హఠాత్తుగా వదిలి రావడానికి లేదు.  పాత బాకీలు డెబ్బై,  యనభై వేలదాకా ఉండేవి.  ఎగేసి వస్తానంటే ఎవరూరుకుంటారు? ఆ ప్రోనోట్లు పట్టుకుని రచ్చరచ్చ  చేయరూ! ఉద్యోగానికే ముప్పు వస్తుందప్పుడు .
ఊబిలో దిగబడినట్లుండేది అప్పటి పరిస్థితి.
ఒక్కసారి జాక్ పాట్ లాంటిదేదో కొట్టి అప్పులు మొత్తం క్లియర్ చేసుకుని పర్మినెంట్ గా క్లబ్ కు టాటా చెప్పాలని తన ఆలోచన.
చూస్తూ చూస్తుండగానే అప్పులు లక్షకు పెరిగిపోయాయి.  తప్పని పరిస్థితుల్లో అర్చన గోల్డు బ్యాంకులో పెట్టి అప్పులు తీర్చాల్సొచ్చింది .
అర్చనకు చెప్పకుండా తాను చేసిన ఆ పిచ్చిపని బైట పడినప్పుడు అర్చన ఏమీ అనలేదు.  తనే తన బంగారాన్ని బ్యాంకు నుంచి విడిపించుకుని తెచ్చుకుంది .  కాని,  ఆ రోజు రాత్రి మాత్రం జరిగిన సంఘటన ఇప్పటికీ నిన్న గాక మొన్న జరిగినట్లే ఉంది.
జీవితంలో ఇక పై పేకముక్కలు ముట్టనని తన మీద ఒట్టు వేయించుకుని గాని తనను వదిలి పెట్టలేదు.
నిజానికి చాలాకాలంగా అటు వైపు వెళ్లలేదు కూడా.
వ్యసనాలనేవి అంత తొందరగా వదులుతాయా? ఆ ఆంధ్రాబ్యాంకు సుబ్బుగాడి పెళ్ళి పార్టీలో మందు కొట్టి మళ్ళీ రాత్రంతా పేకాడినట్లు అర్చనకెలాగో తెలిసి పోయింది.  ఇంటి కొచ్చిన తరువాత తను చేసిన హంగామా ఇప్పుడు తలుచుకున్నా గుండెల్లో దడ పుడుతుంది.
‘మీ పాడు అలవాటు వల్ల ఇంట్లో వాళ్లకు ఎంత ఇబ్బందవుతుందో.  ఎప్పుడైనా ఆలోచించారా? నా మీద ప్రమాణం చేసి కూడా మాట తప్పారు.  నా సంగతి వదిలేయండి.  ముందు మీ గురించి ఆలోచించుకోండి ! ఈ దరిద్రపు అలవాటు వల్లే గదా ఆరోజు ఇంట్లో కూడా నా నగలు దొంగతనం చేశారు! అయినా బుద్ధి రాకపోలే ఎలా ? డబ్బు పోతే పోయింది,  బుద్ధి వచ్చిందని మురిసినంత సేపు లేదు గదండీ సంబడం!’ అంటూ దులిపిపారేసింది.
తను ఆ రాత్రి వంటి మీద చెయ్యి వేయబోతే తోక తొక్కిన తాచులాగా బుసలుకొడుతూ లేచింది.  ఆ పాడు పేక ముక్కలు పట్టుకున్న చెత్తో నా వంటి మీద చెయ్యి వేస్తే వూరుకొనేది లేదు.  పెట్రోలు పోసుకుని మరీ అంటించుకుంటాను.  నా చావుకు మీరే బాధ్యులని ఉత్తరం రాసి పెట్టి మరీ చస్తాను’ అని ఎన్నడూ లేనిది కన్నీళ్ళు పెట్టు కుని బావురుమంటే గాని తనకు తెలిసిరాలేదు.  .  తాను చేసింది ఎంత పెద్ద తప్పో!
జీవితంలో ఒకే సారి అవకాశం ఇస్తాడు దేవుడు.  దాన్ని తెలివితక్కువగా జారవిడుచుకుంటే ఇంక దేవుడు కూడా మనలని కాపాడటానికి రాడు.  అర్చన తనకు దేవుడిచ్చిన అవకాశం.  మరో సారి తప్పు చేసి ఆమెను జారవిడుచుకోదలుచుకోలేదు.
‘ ఇంకొక్క ఛాన్సివ్వు అర్చనా! నీ కడుపులోని బిడ్డ సాక్షిగా ప్రమాణం చేసి చెబుతున్నా! ఇంకో సారి నా వల్ల ఇలాంటి తప్పు జరిగితే నువ్వే శిక్ష విధించినా అనుభవించడానికి రడీ ‘ అని తెల్లార్లు కాళ్లూ గడ్డాలూ పట్టుకొని ప్రాధేయపడితే గానీ అర్చన దిగిరాలేదు.
‘మాటల్లో కాదు.  చేతల్లో చూపించాలి నిజాయితీ! నా మీద అయిపోయింది.  ఇక నాబిడ్డ మీద పడ్డాయి మీ కళ్లు ఈసారి ‘ అని దెప్పులకు దిగింది ఆమె .
రోషం తన్నుకు వచ్చింది తనకు.
‘అయ్యప్ప మాల వేసుకోండి.  అప్పుడైనా ఆ దేవుడిని గురించి భయపడతారేమో చూద్దాం’ అంటూ రెచ్చగొట్టేసరికి
మర్నాటి ఉదయాన్నే పద్మారావు నగరు గుడికెళ్ళి మాల వేసుకున్నాడు తను.
అయినా అర్చన వెళ్ళిపోయిందిప్పుడు ! అర్చన ఇట్లా అర్థాంతరంగా ఇల్లు విడిచి వెళ్ళి పోవడానికి ఎవరో కాదు తనేనా కారణం? దీక్షలో వుండీ తను ఆ రోజు రాత్రి అట్లా బలవంతం చేయడం వల్లే ఇదంతా జరిగిందా ?!
***
తన వల్ల పెద్ద తప్పే జరిగి పోయింది .  తలుచుకుంటే తనమీద తనకే రోత పుడుతుందిప్పుడు.
దీక్ష తీసుకున్న మూడో రోజునుకుంటా . . తను పూర్తిగా ఆ వాతావరణానికి అలవాటు పడలేదింకా.  అర్చన తన ముందే అలా బట్టలు మార్చుకుంటుంటే చూసి తమాయించుకోలేక పోయాడు.  సమయానికి అమ్మ ఏదో పనుండి రాబట్టి సరిపోయింది గాని . .  లేకపోతే తన దీక్ష అప్పుడే భంగమయిఉండేది.
దీక్ష సంగతి దేవుడెరుగు.  ఇప్పుడు తన పాణమే తనకు దూరమయిపోయినట్లుంది.
కట్టుకున్నవాడినేగా ! క్షణికావేశానికి లోనయి చిన్న పారపాటు చేయబోయినందుకే అంత పెద్ద శిక్ష విధించే భార్య ఉంటుందా లోకంలో ఎక్కడైనా?!
‘అర్చన నీ మీద కోపంతోనే పోయిందని ఎందుకనుకుంటున్నావు? నిజంగా అదే కారణమయితే ఆ రోజే పోయుండాల్సింది.  నిదానంగా దసరా సెలవు రోజులు చూసుకొని మరీ టికెట్లు బుక్ చేయించుకొని పోతుందా?! నిజంగా చిన్న కాలేజీ పని,  పండగ రోజులు కలిసొస్తాయని వెళ్ళుండచ్చుగదా! లక్ష దాకా తీసుకెళ్లిందంటున్నావు.  నీకు తెలీకుండా ఇంకేమేమి తీసుకెళ్ళిందో చూడు . .  బంగారం వగైరా!’ అన్నాడు సుధాకర్ ఫోన్లో ప్రసాద్ చెప్పిందంతా విని.
‘బంగారం తనెప్పుడూ బ్యాంకు లాకర్లో పెట్టుంచుతుంది లేరా! ‘ అన్నాడు ప్రసాద్.
ఒకసారి అదీ బ్యాంకుకు ఫోన్ చేసి కనుక్కుంటే సరి ! డిపాజిట్ క్లోజర్ సంగతి,  తనకివాళే కదా తెలిసింది- అనుకొన్నాడు ప్రసాదు .
బ్యాంక్ మ్యానేజర్ కి ఫోన్ చేశాడు.  ‘ లాస్ట్ వెడ్ నెస్ డే మీ మిసెస్ గారొచ్చి లాకర్ క్లోజ్ చేసారు సార్! ఎఫ్ .  డీ క్లోజ్ చేసిన మాట నిజమేగానీ,  ప్రొసీడింగ్సన్నీ పూర్తిగా తీసుకెళ్ళలేదు.  సేవింగ్స్ ఖాతాలో వుంచమని కొత్త చెక్ బుక్ మాత్రం ఒకటి అడిగి తీసుకువెళ్ళారు’ అని డీటెయిల్డ్ రిపోర్టు ఇచ్చేసాడు బ్యాంకు మేనేజర్ రికార్డ్స్ వెరిఫై చేసి.
‘ ఆ చెక్ బుక్ కోసం ఇంట్లో వెదుకు! ఇంకేమైనా క్లూస్ దొరుకుతాయేమో! ఇంకోసారి ప్రయత్నం చేయరా! మధన పడుతూ కూర్చుంటే జర గాల్సినదేదో జరిగిపోతుం దవతల! ‘ అని చివాట్లు పెట్టాడు సుధాకర్.
అర్చన కప్ బోర్డు ఓపెన్ చేసి చూసాడు ప్రసాద్ .  అన్నీ ఎక్కడ వక్కడే వదిలేసి ఉన్నాయి .  ఆమె ఎప్పుడూ ఇష్టపడి కట్టుకునే కలర్ శారీ మాత్రం ఎంత వెదికినా కనిపించ లేదు.
ఆ ఆకాశం రంగు చీరంటే ఆమెకు ఎంతో ఇష్టం.  అర్చన ప్రెగ్నెంట్ అని తెలిసిన రోజున అప్పటి కప్పుడు షాపుకు తీసుకుని పోయి తన చేత కనిపించుకున్న చీరె అది.  ఆమె మిగతా వస్తువులన్నీ ఉండటంతో. .  అర్చన నిజంగానే
ఎక్కడికో వెళ్లి పోవాలని ప్లాన్ చేసుకున్నట్లు అనిపించలేదు.
అర్చన సెల్ ఫోన్,  బీరువాలోనే పడివుంది !
అదీ సంగతి! సెలిఫోను చేతిలో ఉంటే తనుండే లోకేషన్ బైట పడుతుందని వదిలి పోయినట్లుంది!
ఇదీ ఒకందుకు మంచిదే ! ఏదైనా ఇంపార్టెంట్ ఇన్ఫర్మేషన్ ఈ సెల్ లోనే ఉండవచ్చు. .  తన అదృష్టం బాగుంటే
ప్రసాద్ అర్చన సెల్ ఛార్జింగ్ కు పెట్టాడు.  అర్చన స్కూలుకు తీసుకు వెళ్లే బాగ్ ఓపెన్ చేసి చూస్తే పనికొచ్చేది
ఒక్కటీ కనిపించలేదు .  కొత్త చెక్ బుక్ కూడా ఎంత వెదికినా కనిపించలేదు.
ఈ మధ్య తనూ అర్చనా కలిసి చేయించుకున్న మెడికల్ చెకప్ రిపోర్టులున్న ఫైల్ బీరువాలో ఓ మూల కనిపించింది.
అయ్యప్ప దీక్షకు ముందు అర్చన తన ప్రాణం తీసి అన్ని రకాల టెస్టులు చేయించింది.
ఇంతలో అర్బన సెల్ ఫోన్ రింగవడం మొదలుపెట్టింది అదేపనిగా.  ఒక్క ఉదుటున వెళ్ళి సెల్ అందుకున్నాడు ప్రసాద్ .
తీరా చూస్తే అదేదో మార్కెటింగ్ కంపెనీ నుంచీ సేల్స్ గరల్ ! తమ కంపెనీ ప్రొడక్టుని గురించి చెపుతానంటూ చేసిన కాల్! చిరాగ్గా కాల్ కట్ చేసాడు ప్రసాదు.
సరిగ్గా అప్పుడు గుర్తు వచ్చింది ప్రసాదుకి.
కాల్ రికార్డుని వెరిఫై చేస్తే ఈ మధ్య ఆమె ఎవరితో మాట్లాడిందో. .  ఎవరు ఆమెతో మాట్లాడారో తెలిసిపోతుంది.
ఆమె సెల్లో ఒకే నెంబరు మీద పదకొండు సార్లు బుధవారం నుంచి జేట్ గోయింగ్ కాల్స్ వెళ్ళివట్లు రికార్డులో ఉంది.
04142-230723. .  ఫోన్ నెంబర్ !
ప్రసాద్ ఆ నెంబరుకు కాల్ చేశాడు. ‘దిస్ నెంబర్ డజ్ నాట్ ఎగ్జిస్ట్’అని సూచన వినిపించింది ఇంగ్లీషులో.  అంతకు ముందు అదే ప్రకటన తమిళంలో వినిపించింది.
కోడ్ బుక్ వెరిఫై చేస్తే ఆ నెంబరు తమిళనాడు – కడలూర్ ది !
అర్చనకూ, కడలూర్ కూ కనక్షనేంటీ? మాట వరసకు కూడా ఆమె మాటల్లో ఎప్పుడూ ఆ ఊరు ప్రస్తావన వచ్చినట్లు గుర్తుకురావటం లేదే!
బుర్ర వేడెక్కి పోతోంది.  బాత్ రూంలోకి వెళ్లి రిఫ్రెషయి బట్టలు మార్చు కోవడానికి తన కప్ బోర్డు తెరిస్తే. .  అక్కడ కనిపించింది అప్పుడా  కవర్.
తెరిచి చూస్తే సుధాకర్ చెప్పినట్లుగానే అది అర్చన వదిలేసి వెళ్ళిన క్లూ.  ముత్యాలు పేర్చినట్లుండే ఆమె చేతిరాతను తమ ఇట్టే గుర్తు పట్టగలడు!
తననే అడ్రస్ చేస్తూ రాసిన ఉత్తరం అది.
వణికే చేతుల్తో కవర్ ఓపెన్ చేసాడు ప్రసాద్ .
ప్రియమైన ప్రసాదుకు !
చివరిసారి నమస్కారాలు.  ఈ ఉత్తరం మీకందేసరికి నేనెక్కడుంటానో నాకే తెలేదు.  టికెట్ కావలి దాకా ఉంది .  కాని,  దిగేది ఎక్కడో.   ఎక్కేది ఎప్పుడో. .  ఆ విధికే తెలియాలి.
గత కొంతకాలంగా నా జీవితంలో ఒక సస్పెన్స్ డ్రామా నడుస్తున్నది ప్రసాద్ ! ఈ థ్రిల్లర్ కు ముగింపు ఎప్పుడో ఇప్పుడే చెప్పగల స్టేజీలో నేనూ లేను.  సారీ!
ఈ లెటర్ రాయడానికి కారణాలు నాలుగు .  నా మిస్సింగ్ ఏక్సిడెంట్ కాదు అని తెలియడం మొదటి కారణం.  కావాలనే మీకు కనిపించకుండా వెళ్ళిపోతున్నాను.  కారణం నా నోటితో చెప్పలేనిది.
రెండు నా అదృశ్యానికి కారణం మాయదారి లోకం ఎవేవో మసాలా కారణాలు సంచలనం కోసం సృష్టించి ప్రచారంచేసే ప్రయత్నం చేస్తుంది.  నా నిర్ణయానికి కారణం ప్రపంచం ఊహించలేనిది అని తెలియచేయడం.  పోలీసులు ఎవరినీ నిష్కారణంగా హింసించ కూడదన్నది ఉత్తరం రాయడానికి మూడో కారణం.
మానసికంగా మంచి స్థితిలో ఉండే నేను స్వచ్ఛందంగా ఇంటి నుంచి వెళ్ళిపోతున్నాను.  నేను కోరుకొంటే తప్ప ఎవరికి నేను కనపడను. .  అని చెప్పడం నాలుగో కారణం.
పండంటి బిడ్డను కనిస్తానన్న హామీని నెరవేర్చనందుకు విచారంగా ఉంది.  నా అదృశ్యం నేను కల్పించుకున్నది కాదు కనక నేను ఎవరికీ “సారీ” చెప్పవలసిన అవసరం కూడా లేదు.
నేను లేని లోటుకు అలవాటు పడటం ఒక్కటే నన్ను ప్రేమించిన మీలాంటి వారందరూ ప్రస్తుతం చేయాల్సిన మొదటి అతి ముఖ్యమైన పని.
– అర్చన  
***
ఫ్రెండు రాజారావు రూములో పడుకోనున్నాడు రమణ.  ఇక్కడయితే ఈ టైములో ఏ కాంతం దొరుకుతుంది.  తన వేరెబౌట్స్ ఎవరికీ తెలిసే అవకాశం లేదు.
వదిన అర్చన ఇంట్లో ఎవరికీ చెప్పా పెట్టకుండ వెళ్ళిపోయినప్పటి నుంచి ఇల్లు నిప్పుల గుండంలాగా ఉంది. వదినమ్మ ఇలాంటి పనిచేయబోతుందని కొన్నాళ్ళ బట్టి తను అనుమానిస్తూనే ఉన్నాడు.  అదే నిజమయిందిప్పుడు. వదిన ఆ రోజు పాత గాంధీ మెడికల్ కాలేజీ ఎదురుగా ఉన్న రెస్టారెంట్ లో ఎవరో అపరిచితుడితో అంత క్లోజ్ గా ఆ టైములో మూవవుతూ తన కంట బడ్డప్పుడే అనుకొన్నాడు. .  ఏదో తొందరలో జరగబోతున్నది అని .  కానీ మరీ ఇంత తొందరగా అని మాత్రం తను ఊహించుకోలేక పోయాడు.
***
మర్నాడు మార్నింగ్ టిఫిన్సప్పుడు అన్నయ్య ‘రాత్రి నువ్వు వెళ్ళిన సినిమా బాగుందా?’ అని అడిగితే ఆ సినిమా కథంతా చెప్పి మరీ బాగుందని చెప్పింది వదినమ్మ.  ఎంత వగలాడి! పాపం,  ఈ అన్నయ్యే వట్టి బుద్ధావతారం! ‘ పెళ్లాం కొంగు పట్టుకు తిరిగే సన్నాసి ‘ అని అమ్మ అనే మాట నిజమే.
వదిన మేటరంతా ముందు అమ్మ చెవిలోనే వేద్దామనుకున్నాడు తను .
తీరా సంగతి తెలిసిన తరువాత వెనక్కి తగ్గాడు.  ఇప్పడా గొడవల్లో తన పేరు గాని బైటకొస్తే నెలనెలా వదినమ్మ దగ్గర్నుంచి వచ్చే ఆ వందా రెండొందలూ రాలవు..  అదీ బెంగ .
ఎంత తిట్టినా తిమ్మినా అవసరానికి డబ్బిచ్చేది వదినమ్మే కదా! అన్నయ్యని డబ్బడిగితే ‘ ముందు నువ్వు ఆ డిగ్రీ రెండు పేపర్లూ క్లియర్ చెయ్యి! అప్పుడడుగు’ అంటాడు.
శ్రావణితో పరిచయమైనప్పటి నుంచి ఏదో వంకతో మంచి గిఫ్ట్ ఇద్దామనుకున్నాడు తను .  హ్యాండ్ వాచ్ లాంటిది కొనాలన్నా మినిమమ్ రెండు మూడు వేలన్నా కావాలి.  అమ్మ దగ్గర అంత డబ్బు ఉండదు.  ఉన్నా ఇవ్వదు.  వదినే గతి.  ఆమె వీక్ నెస్ తనకు తెలుసు.  ‘చిల్డ్రన్స్ డే సందర్భంగా అంధ బాలలకి, ఫ్రెండ్సందరం కలసి తలా ఒక మంచి డ్రస్ కొనిపెడదామనుకుంటున్నాం’ అనగానే పర్సులో నుంచి రెండు వేలు తీసి ఇచ్చింది.  తన తరపునా ఏదైనా ఇవ్వమని మరికొంత ఇవ్వడంతో కదా శ్రావణితో కలసి ఆ రోజు మూవీ కెళ్లిందీ ..  థియేటర్లో వదిన కంట్లో పడిందీ!
ఇంటర్వెల్లో ఆమె పీకిన క్లాసు దెబ్బకే శ్రావణి మళ్ళా నాలుగు నెలల దాకా తన జోలికి రావడానికి జంకింది.
ఇప్పుడు ఆ వదినే పెద్ద పత్తిత్తులాగా ..  పెళ్ళయీ పరాయి మగాడితో చెడతిరుగుతోంది.  చెడి తిరుగుతోందేమో కూడా!
తగిన ఆధారాలు దొరికతే వదిన దగ్గర్నుంచీ క్రమం తప్పకుండా మనీ రాబట్టుకోవచ్చు.  ఆ ఆశతోనే అదే పనిగా ఆమెను ఫాలో అవడం..  తన టైమంతా వేస్ట్ చేసుకోవడం!
తన ప్రయత్నం వృథా కాలేదు .  వదినమ్మ అదే పనిగా ఆర్టీసీ క్రాస్ రోడ్స్ లోని ఆ దేవయాని డంగోరియా నర్సింగ్ హోం చుట్టూ తిరగడం తన కంటబడనే పడింది.
వదిన ప్రెగ్నెంట్ అని తెలుసు.  ఆసుపత్రులకు వెళ్ళటం అదేమంత పెద్ద విశేషం కాదు .  ఆ సంగతి ఇంట్లో చెప్పకపోవడమే తన అనుమానానికి కారణం.  సంథింగ్ ఈజ్ ఫిషీ! ! ఆ ఫిష్ ఏంటో పనికట్టుకు వెతకాలి .  ఆధారాలతో సహా ఆమె పట్టుబడే మంచి ఛాన్స్ కోసం ఎంతగా వెయిట్ చేశాడు తను!
ఆ రోజు రానే వచ్చింది.  అమ్మ ఆ రోజూ నల్లకుంట బాబాయిగారి మనవడి బారసాలకని ముందు ముందు రాత్రే వెళ్ళిపోయింది.  లావణ్య కాలేజీకి వెళ్ళింది.  నాన్న మఠానికి,  అన్నయ్య డ్యూటీకి వెళ్ళారు.  వదినను కూడా అలా స్కూలుకు వెళ్ళనిచ్చి వాళ్ళ బెడ్ రూములో దూరాడు తను.
వదిన బీరువాను డూప్లికేట్ కీతో ఓపెన్ చేశాడు.
అల్మారా నిండా ఏమిటేమిటో వస్తువులు.  ఆమె సోషల్ యాక్టివిస్టు.  ఎవరెవరితోనో ఎప్పుడూ ఏదో కరస్పాండెన్సు చేస్తోంటుంది.  ఆ చెత్తంతా తనకెందుకు? తనక్కావాల్సింది ఆమె హాస్పిటిల్ విజిట్స్ వెనుకున్న సీక్రెట్!
బట్టల మధ్య మడతలలో కనిపించింది కవర్ల కట్ట ! గులాబి రంగులో ఉన్న ఆ కవర్ల లాంటివే ఆ రోజు రెస్టారెంట్ లో వదిన అతని దగ్గర్నుంచి అందుకోవడం తను చూసింది.
గభాలున కట్ట మొత్తాన్ని చొక్కా లోపలికి కుక్కుకున్నాడు.  లాకర్ ఓపెన్ చేసే వుంది! లోపల చెయ్యి పెట్టి తడుముతుంటే దానిలో కనిపించింది ఆ డంగోరియా హాస్పిటల్ వాళ్ళ ఫైల్!
అక్కడే ఓపెన్ చేసి చూద్దామనుకునే లోపలే చప్పుడు . .  !
మెయిన్ గేట్ తెరుస్తున్న చప్పుడది !
ఎవరో ఇటే వస్తున్నట్లు అడుగుల శబ్దం.
గబగబా బీరువా వేసేసి..  రూము తలుపులు తెరిచాడు.
ఎదురుగా వదిన!
ఇద్దరూ షాక్! ముందుగా తేరుకుంది వదినే.
‘బీరువా తెరిచుందేంటి? నా వస్తువులతో నీకేం పని?’ అoటూ ఒక్క ఉదుటున బీరువా దగ్గర కెళ్లి లాకర్లో దేనికోసమో వెతకటం మొదలుపెట్టింది.  బైటకు వెళ్లే తనను వెనకనుంచీ చొక్కా పట్టుకుని గుంజింది.
‘బీరువాలో గోల్డు బాక్సు ఉండాలి.  నువ్వు తీసావా ? దీనికోసమేనా దొంగలాగా నా గదిలో దూరింది! నీ చేతిలో ఎంటా ఫైలు..’ అంటూ కేకలేయడం మొదలుపెట్టింది.  తనను ఆపబోతుంటే పడనిచ్చాడు కాదు.  ఆ పెనుగులాటలో బనీను కింద దాచిపెట్టిన కవర్ల కట్ట పగిలి కొన్ని కవర్లు నేల మీద చిందర వందరగా పడిపోయాయి .  ఫైలుని కాపాడుకుంటూ. .  కనీసం కొన్ని కవర్లనయినా తన్నుకు
పోవాలని తన ప్రయత్నం.
ఖర్మ! ఇంతలోనే కరెంటు రావడం. .  గది గుమ్మం ముందు నాన్నెప్పుడొచ్చి నిలబడ్డాడో . .  సింహంలాగా చూస్తున్నాడు!
ఆయనెప్పుడూ వదిన పక్షమే .  అందిన కాడికి దొరికిన వాటిని అందిపుచ్చుకుని తాను ఎట్లా పడ్డాడో! ఇప్పుడు ఊహించుకుంటే అదో థ్రిలర్ మూవీకి మించి వళ్లు జలదరిస్తుంది.
***
వెనకనుండి వదినమ్మ కేకలు,  నాన్న అరుపులూ వినిపిస్తునే ఉన్నాయి.  ఆ రావడం రావడం. .  ఇదిగో ఈ రాజారావుగాడి గదికొచ్చి పడ్డాడు తను .  ఫ్రెండ్ ఇ. సి. ఐ.  ఎల్ లో పనిచేస్తున్నాడు .  కాబట్టే ఏకాంతం కావాల్సి వచ్చినప్పుడ్లల్లా ఇక్కడి కొచ్చి పడడం!
కవర్లలో,  ఫైల్లో దొరికిన కాగితాల్లో ఏముందో చూడాలి! వదినతో జరిగిన ఫైటులో కాగితాలు ముక్కలు ముక్కలయ్యాయి.  ఒక షేపులోకి తీసుకురావడానికి అరగంటకు పైనే పట్టింది.  అంత కష్టపడ్డా. .  మేటర్ మాత్రం పూర్తిగా అర్థం కావడం లేదు.
‘ నువ్వంటే నాకు ఎక్కడలేని ..  వృథా.  చావొక్కటే సమాధానం…  ఎదురు..  కలుసుకొందా…  ఎక్కడికైనా..  వెళ్ళి..  నేను రడీ! నీ ప్రేమ…  ఎప్పుటికే నీ.. ‘ అంటూ పొడి పొడి మాటలు! అర్థమయింది తక్కువ.  అర్థంకానిది ఎక్కువ.
ఆ రెస్టారెంటులో హీరోగారితో వదినగారు చేసుకున్న విన్నపాలు లాగున్నాయి.  ఇద్దరూ కలసి ఎక్కడికో ఎగిరిపోయే ప్లానులో ఉన్నారని ఈ సందేశాలను బట్టి అర్ధమవుతూనే ఉంది.  ఈ కవర్లు ఇదివరకే దొరికుంటే బాగుండేది! కవరుకు పదివేలు చొప్పున వసూలు చేసుండేవాడు .  కానీ పట్టు జారిపోయింది!
ఛ ! అదృష్టం తనకెప్పుడూ బెత్తెడు దూరంలో కొచ్చి మిస్సవుతుంటుంది.
కవర్లు విసురుగా చెత్త బుట్టలోకి విసిరేశాడు రమణ.
బరువుకు బుట్ట పక్కకు దొర్లి పడింది.  కింద పడ్డ కాగితాలని మళ్ళీ బుట్టలోకి వెయ్యటానికి దగ్గరికెళ్ళిన రమణకు అప్పుడు కనిపించింది. .  అప్పుటి దాకా తాను వెదుకుతున్న మెడికల్ రిపోర్డ్ పేపర్ !
విజయా డయోగ్నసిస్ సెంటర్ వాళ్ళ రిపోర్టు ! చేతిలోకి తీసుకుని చూస్తే అది ప్రసాదన్నయ్యది! ఆ రిపోర్టులోని ఒక్క మాట కూడా తనలాంటి వాళ్లకు అర్థమయేలా లేదు.  అర్థం కావడానికి మెడికల్ నాలెడ్డి అవసరం.
శ్రావణి ల్యాబ్ టెక్నీషియనే .  యాక్జాన్ హాస్పిటల్ లో ప్రస్తుతం పనిచేస్తోంది.  ఈ రిపోర్టు ఆమెకు చూపిస్తే సస్పెన్స్ అంతా విడిపోతుంది.
శ్రావణి నెంబరుకు కాల్ చేసి విషయం చెప్పాడు రమణ.  సాయత్రం దాకా ఆమె డ్యూటీలోనే ఉంటుందని తెలిసి రాజారావు ఫ్రెండ్ బైకు మీద బైలుదేరాడు.
దారిలో వదిన చెప్పిన గోల్డు బాక్సు మేటర్ గుర్తుకొచ్చింది.  ఆ బీరువాలో గోల్డుబాక్సు కూడా ఉందన్న మాట.  తనకు కనిపించలేదే!
వదినెప్పుడూ విలువైన వస్తువులు బ్యాంకు లాకర్లోనే గదా ఉంచేది! వాడితో కలిసి వారిపోదామని ప్లాన్ చేసుకుందిగా! అవి తెచ్చి ఇంట్లో బీరువాలో దాచిపెట్టుకున్నట్లుంది! మధ్యలో ఎవరో నొక్కేసినట్లున్నారు.
ఛ. .  తనకైనా ఆ ఛాన్స్ దక్కలేదు! తను బీరువా తెరిచినప్పుడు లోపలి లాకర్ లాక్ లేకుండా ఉండటం ఇప్పుడు గుర్తుకొచ్చింది రమణకు .
వదిన అంతర్థానానికే ఆమె ఆసుపత్రుల చుట్టూ తిరగటానికి ఏమైనా సంబంధం ఉండుంటుందా? క్లూ ఏదైనా ఇప్పుడు తన చేతిలో ఉన్న ప్రసాదన్నయ్య మెడికల్ రిపోర్టు ఇస్తుందేమో చూడాలి. 
సశేషం. . . 
రచన: గిరిజ పీసపాటి
“ఇంతకీ విషయం నీకు ఎలా తెలిసిందో చెప్పనేలేదు!?” అన్న కూతురుతో “మీ మామగారి నాటకం హైదరాబాదులో జరిగినప్పుడల్లా నేనా విషయం పేపర్లో చదివి తెలుసుకుని, ఒకసారి ఆయన్ని కలిసి మీ యోగక్షేమాలు తెలుసుకుంటూ ఉంటాను”.
పదిహేను రోజుల క్రితం రవీంద్రభారతిలో ఆయన నాటకం ఉందని తెలిసి ఎప్పట్లాగే వెళ్తే, ఆయన జరిగిన విషయం చెప్పి, మిమ్మల్ని, నన్ను కూడా నానా మాటలు అన్నారు. అవి విని నేను భరించలేకపోయాను”.
“ఆయన కన్నా వయసులో పెద్దదాన్నయిన నన్నే అన్ని మాటలు అన్నారంటే మిమ్మల్ని ఎన్ని మాటలు అని ఉంటారో ఊహించ గలను” అంటున్న ఆవిడ మాటలకు అడ్డు వస్తూ…
“నువ్వంటే ఆయనకి ముఖాముఖి ఎదురుపడ్డావు కనుక అన్నారు గానీ, మమ్మల్ననే అవకాశం ఆయనకి రాలేదమ్మా! ఆయన ఈ ఊరు వస్తున్నారో లేదో కూడా మాకు తెలీదు. మేమాయన్ని కలిసిందీ లేదు” అంది నాగ నిజాన్ని దాస్తూ.
ఆవిడ కూతురి కళ్ళల్లోకి సూటిగా చూసి “అవునవును. ఆయన ఆ విషయం కూడా చెప్పారు. మీరాయన్ని కలవడానికి రైల్వే స్టేషన్ కి వెళ్ళలేదనీ, ఆయన మిమ్మల్ని అసలు ఏమీ అనలేదని కూడా చెప్పారు” అన్న ఆవిడ మాటలకు దొరికిపోయినట్లుగా తల దించుకుంది నాగ.
“ఇంకా ఎందుకు నాగేంద్రుడూ! నా దగ్గర దాపరికం. నువ్వెంత బాధపడుతున్నావో నేనామాత్రం తెలుసుకోలేనా తల్లీ!” అంది కూతుర్ని దగ్గరగా పొదువుకుంటూ. తల్లి కౌగిలిలో పసిపిల్లలా ఒదిగిపోయి, మనసులోని భారం దిగిపోయేంతవరకు ఏడ్చింది.
అమ్మమ్మ కూడా కూతురిని ఆపే ప్రయత్నం చెయ్యలేదు. ‘లోలోపలే ఇన్నాళ్లూ ఘనీభవించిపోయిన బాధ కన్నీటి రూపంలో వెళ్లి పోవడం చాలా మంచిది కదా!’ అనుకుంది.
కాస్త తెప్పరిల్లిన తరువాత కళ్ళు తుడుచుకుని “ఇక్కడ మా పరిస్థితి నువ్వనుకున్నంత దారుణంగా లేదులే అమ్మా! మొదట్లో కొద్దిగా ఇబ్బంది పడ్డ మాట నిజమే. కానీ, నాని మన ఢిల్లీతో కలిసి పనికి వెళ్తున్నాడు. వాడికి రోజుకి 20 రూపాయలు వస్తున్నాయి. వాడికి వచ్చేది, నా జీతం కలిపి పొదుపుగా ఖర్చు చేసుకుంటున్నాం” అంది నాగ.
“మరి ఇంటి అద్దె?” అడిగిందే అమ్మమ్మ.
“రెండు నెలలు ఆగమని ఇల్లుగలవాళ్ళకు అన్నపూర్ణ గారి చేత చెప్పించాం. వసంత, గిరిజ కూడా ఉద్యోగాలకోసం ప్రయత్నిస్తున్నారు. వాళ్లకి కూడా ఏదో ఒక ఉద్యోగం వస్తే ఇంక దేనికీ లోటుండదు” నాగ మాట పూర్తవకుండానే…
“గిరిజా! ఇదిగో ఈరోజు న్యూస్ పేపర్” అని పిలుస్తూ వచ్చిన అన్నపూర్ణమ్మగారు అమ్మమ్మను చూసి నాగతో “మీ అమ్మగారా!” అంటూ నాగ సమాధానం చెప్పేలోపే “నమస్కారం పిన్నిగారు! మేము ఎదురింట్లో ఉంటున్నాం. మీ అమ్మాయి, మనవలు మీ గురించి చెప్తూనే ఉంటారు. ప్రయాణం బాగా సాగిందా!” అని పలకరించారు.
“బాగానే సాగిందండీ! అమ్మాయి కూడా మీ గురించి ఉత్తరాల్లో రాస్తూ ఉంటుంది. ఈ కష్టకాలంలో మీరు మా పిల్లలకి అండగా ఉంటూ, చాలా సహాయం చేస్తున్నారు. చిన్నవాళ్లు కనక మీకు నమస్కరించకూడదు. మీరు మీ పిల్లలు అది కాలాలు సుఖంగా, క్షేమంగా ఉండాలి” అంటూ ఆశీర్వదించింది అమ్మమ్మ.
ఆవిడ పది నిముషాలుండి, వాళ్ళ ఇంట్లోకి వెళ్ళిపోయారు. రోజులాగే పేపర్లో వాంటెడ్ కాల్స్ చూస్తున్న గిరిజ “అమ్మా! ఆ షాపు వాళ్లు మళ్లీ సేల్స్ గర్ల్స్ కావాలని ప్రకటన వేశారు” అనడంతో…
“అదేంటి పాత వాళ్లకి కనీసం కాల్ లెటర్స్ కూడా పంపలేదుగా! వీళ్ళని ఇంటర్వ్యూ చేసి ఎవరూ నచ్చకపోతే అప్పుడు కదా మళ్ళీ ప్రకటన ఇవ్వాలి!?” అన్న తల్లితో “ఒకవేళ మమ్మల్ని ఇక ఇంటర్వ్యూకి పిలవరేమో!” అంది గిరిజ చిన్నబోయిన ముఖంతో.
అంతా వింటున్న అమ్మమ్మ “పోతే పోయింది వెధవ ఉద్యోగం. ఇప్పుడు మీరే ఉద్యోగాలు చేయక్కర్లేదు” అది. “అన్ని విషయాలు తెలిసి కూడా అలా అంటావేంటమ్మా” అంది నాగ చిరుకోపంతో.
“నీకేం తెలియదు నాగేంద్రుడూ! ఆడపిల్లల్ని అందులోనూ పసివాళ్ళని ఉద్యోగానికి పంపిస్తావా?” అంటూ నిలదీసినట్లు అడిగింది అమ్మమ్మ.
“నువ్వేనా ఇలా మాట్లాడుతున్నది. నా చదువుకి సహాయం చేసి, నేను ఉద్యోగం చేయడాన్ని ప్రోత్సహించిన నువ్విలా మాట్లాడడం ఆశ్చర్యంగా ఉంది. నేను కూడా ఆడదాన్నేగా!” అంది నాగ.
“నువ్వు పెళ్లయినదానివి నాగేంద్రుడూ! మెడలో పసుపు తాడు ఉంటే కనీసం సగం మంది మగవాళ్ళైనా ఆడదానికి గౌరవం ఇస్తారు. వీళ్ళు ఇంకా చిన్నపిల్లలు. ఆ విషయం మర్చిపోకు” అన్న అమ్మమ్మతో…
“ఇప్పుడు వసంత వయసుకి నాకు పెళ్లి ఇద్దరు పిల్లలు కూడా పుట్టారు అమ్మా. రోజులు మారాయి. అయినా హైదరాబాదు లాంటి మహానగరంలో ఉండి వచ్చిన నువ్వు ఇలా మాట్లాడుతున్నావంటే ఆశ్చర్యంగా ఉంది. అయినా వీళ్ళు ఉద్యోగం చేసే చోట అంతా బాగుంటేనే పంపిస్తాలే. లేకపోతే వెంటనే మానిపించేస్తాను. ఆ విషయంలో నువ్వు కంగారు పడకు” అంది నాగ.
“అక్కడ ఉండి, నాలుగు రకాల మనుషుల్ని చూసి వచ్చాను కనుకే ఇలా మాట్లాడుతున్నాను అమ్మాయ్. రోజులు మారినా మగవాళ్ళ బుధ్ధి మారలేదు. అందరూ కాకపోయినా కొందరు మగవాళ్ళు ఆడవాళ్ళని చూసే చూపులోనూ మార్పు లేదు. అందుకే భయపడుతున్నాను” అంటూ అమ్మమ్మ ఇంకా ఏదో అంటుండగానే…
“వచ్చీ రాగానే ఎందుకు వాదన? త్వరగా వంట పూర్తి చేస్తాను. భోజనం అయ్యాక కాసేపు విశ్రాంతి తీసుకో అమ్మమ్మ. నిన్న మధ్యాహ్నం అనగా తిన్న భోజనం. ట్రైన్ లో నువ్వు పళ్ళు తప్ప ఏమీ తినవు కదా!” అంటూ అక్కడికి ఆ టాపిక్ కట్ చేసింది వసంత.
” ఇందాక అడిగితే మాట మార్చేసావు గానీ, నువ్వేంటమ్మా బాగా చిక్కిపోయి నీరసంగా కనిపిస్తున్నావు? ఆరోగ్యం బాగానే ఉంది కదా!?” అని ఆందోళన, ఆప్యాయత కంఠంలో తొణికిసలాడుతుండగా తల్లిని ప్రధాన ప్రశ్నించింది నాగ.
“నాకు ఈ మధ్య బాగా సుస్తీ చేసింది నాగేంద్రుడు. అసలు బతుకుతానో లేదో అనుకున్నాను. అక్కడ అందరూ చాలా భయపడ్డారు. ఇంత వయసు వచ్చాక ఇక్కడ ఒంటరిగా ఉండడం మంచిది కాదనీ, మీ అమ్మాయి దగ్గరికి వెళ్లిపోమని చెప్పసాగారు. అందరూ ఒకే మాట పదేపదే చెప్పేసరికి నేను కూడా ఆలోచనలో పడ్డాను”.
“ఇంతలో మీ మామయ్య గారిని రవీంద్రభారతిలో కలిసి మాట్లాడాక పెదబాబు లేకుండా మీరు ఒక్కరే ఉంటున్నారు అని తెలిసింది. ఇక ఆగలేక వెంటనే అన్నీ చక్కబెట్టుకుని వచ్చేసాను. ఇంక హైదరాబాదు వెళ్ళను. నేనూ మీతో పాటు ఇక్కడే ఉంటాను. ఉన్న కొద్దిపాటి సామాను గోతాం (గోనె సంచీ) లో ప్యాక్ చేసి పెట్టాను”
“నేను ఫోన్ చేయగానే అక్కడి వాళ్ళు పంపించే ఏర్పాటు చేసొచ్చాను. వంట అవసరం ఎక్కడి వాళ్లకైనా తప్పదుగా అమ్మా! కాస్త పరిచయాలు పెంచుకొని ఆ వంట పనేదో నాకు ఓపిక ఉన్నన్నాళ్ళు ఇక్కడే చేస్తాను. నా కంఠంలో ప్రాణం ఉన్నంతవరకు మీకు కష్టం రాకుండా చూసుకుంటాను” అంది అమ్మమ్మ భరోసా ఇస్తున్నట్లుగా.
అమ్మమ్మ ఇక ఇక్కడే ఉండిపోతుంది అన్నమాట వినగానే అందరూ చాలా సంతోషించారు. పిల్లలు ముగ్గురూ చిన్నపిల్లల్లా చప్పట్లు కొట్టసాగారు. ‘ఇంటికి పెద్ద దిక్కు చాలా అవసరం. అందులోనూ మగ తోడు లేని ఇంటికి మరీ అవసరం.’ అని మనసులో అనుకొంది నాగ. పిల్లల సంబరాన్ని చూసి నవ్వుతూ “భడవకనల్లారా! ఆపండి మీ గెంతులు” అని ముద్దుగా కసురుకుంది అమ్మమ్మ.
********** సశేషం **********
రచన: మన్నెం శారద
 “డాక్టర్! ఎలా వుంది?” నానీని పరీక్షించి వెళ్తోన్న డాక్టర్ని వెంబడించి వరండాలో అడిగేడు సారథి.
అప్పటికే వారం రోజులుగా నానీలో ఎలాంటి మార్పూ లేదు. అతనికసలు స్పృహే లేదు. కాళ్లు కొయ్యలా బిగుసుకుపోయేయి. ముఖం గుర్తుపట్టలేనంతగా మారిపోయింది. మంచానికి పుల్లలా అతుక్కుపోయేడు.
డాక్టర్ సారథివైపు జాలిగా చూసేడు.
“మా ప్రయత్నం మేము చేస్తున్నాం. ఇది బ్రెయిన్ ఫీవర్ దీనికింతవరకు మందు లేదు. ధైర్యంగా వుండండి” అంటూ వెళ్లిపోయేడు.
సారథి మ్రాన్స్పడి నిలబడిపొయేడు.
భూమిలోకి కూరుకుపోయినట్లున్న పాదాల్ని లాక్కుని భారంగా నానీ బెడ్ దగ్గరకొచ్చేడు. నానీ మెల్లిగా డొక్కలెగ రేస్తున్నాడు.
వాన్నలా చూసేసరికి అతనికి గుండెల్లో చేయిపెట్టి దేవినట్లయింది.
ఎనాళ్ళుగానో నిద్ర ఎరుగని స్వాతి తల నానీ బెడ్‌కి ఆనించి నిద్రపోతోంది. కానీ నిద్రలో కూడా ఆమె ఏడుస్తున్నట్లు ఆమె గొంతు అదురుతోంది.
అతను స్వాతిని పరీక్షగా చూసేడు.
ఆమె చాలా చిక్కిపోయింది. చెక్కిళ్ళు లోపలికి పోయేయి. జడ వేసుకుని ఎన్నాళ్ళయిందో జుత్తు చెదిరిపోయింది.
సారథి నానీ దగ్గరకు వెళ్ళేడు. వాణ్ని చూస్తే అతని హృదయం తరుక్కుపోతోంది. ‘వీడసలు నానీయేనా? ఏవా బుగ్గలు? ఏదా చిలిపితనం? ఏమయిందా అల్లరి? సారథిలో దుఃఖం సుడులు తిరుగుతోంది.
“బ్రెయిన్ ఫీవర్!”
అది ఎంత ప్రమాదకరమైన జబ్బో అతనికి తెలుసు. అందుకే అతను ఆశ వదులుకొని నానీ వంక అలాగే చూస్తూ కూర్చున్నాడు. అతని మనసు మొద్దుబారిపోతోంది.
వార్డులో గడియారం టీక్కుటిక్కుమంటూ కాలాన్ని వెనక్కి నెట్టడానికి ప్రయత్నిస్తోంది.
కాలం గడిస్తే మళ్లీ దొరకదన్నంత అపనగా నానీ ముఖంలోకే చూస్తూ కూర్చున్నాడు సారథి.
నానీ బలహీనంగా డొక్కలు కదుపుతున్నాడు.
గడియారం అయిదుసార్లు మ్రోగింది. “హమ్మయ్యా! ఒక రాత్రి గడిచింది.” అంకున్నాడు సారథి.
కూరుకుపోతున్న కళ్లని విప్పార్చి నానీవైపు చూసేడు. నానీ నిశ్చింతగా నిద్రపోతున్నవాడిలా వున్నాడు. అతని డొక్కలు ఎగరటం లేదు.
సారథి స్థాణువులా బిగుసుకుపోయాడు.
ఆందోళనగా అతని వంటిని నిమిరేడు.
అతని వళ్లు చల్లగా, మంచుముద్దులా వుంది. అంతే! ఆ క్షణం అతను పెట్టిన కేకకి వార్డు దద్దరిల్లింది.
స్వాతి ఉలిక్కిపడి లేచి కూచుంది.
సారథి చలిజ్వరం వచ్చినట్టు వణికిపోతున్నాడు. స్వాతి అర్థం కాని దానిలా సారథి వైపు చూసింది.
నర్సులు పరిగెత్తుకొచ్చి నానీని చూసి పరుగున దాక్టర్ని పిలుచుకొచ్చేరు. అతను నానీ పల్స్ చూసి ఆక్సిజన్ ట్యూబ్ ముక్కులోంచి లాగేసేడు. అతను వెళ్లిపోతూ “అయాం సారీ!” అంటూ గొణిగేడు.
స్వాతికి అంతా అర్థమైంది.
ఏది జరగకూడదని క్షణం క్షణం అందరి దేవుళ్లనీ ప్రార్థించిందో అది జరిగిపోయింది.
వారం రోజులుగా ప్రతిక్షణం ఏడ్వటం వల్ల నేమో ఆమె బయటికి ఏదవలేకపోయింది. మొద్దుబారిన ఆమె హృదయం ఏ రకమైన అనుభూతులనూ బహిర్గతం చేయలేనట్లు స్థంభించిపోయింది.
హాస్పిటల్ పద్ధతులు అయ్యేక నానీ దేహాన్ని వారికి అందజేసేరు.
సారథి భుజాలపై నానీని వేసుకొని, మరో చేత్తో స్వాతిని పట్టుకొని దేశ బహిష్కరణ చేయబడ్డ నేరస్థుడిలా వార్డు బయటికి వచ్చేడు.
అతనికి అడుగులు పదడం లేదు.
కంటికి ఏమీ కనిపించనంత శూన్యం.
జరిగింది నిజమా?
కల కాకూడదా?
కాళ్ళక్రింద భూమి కదులుతోంది.
శరీరంలోని ప్రతి అణువూ చలిజ్వరం వచ్చినట్లు వణికిపోతోంది.
“బాబూ!” అంటూ ఒక్కసారిగా నానీ శరీరాన్ని గట్టిగా కౌగలించుకున్నాడు సారథి.
స్వాతి కళ్లకి మసగ్గా కనపడుతోంది.
నిలబడలేక ముందుకు తూలింది.
ఆమెకి స్పృహ తప్పింది.
***
ప్రాణానికి ప్రాణమైన స్నేహితుడు శేఖర్ పోయినప్పుడు కూడా చలించని సారథి నానీ మరణంతో పూర్తిగా కృంగిపోయేడు.
చిన్నపిల్లాడిలా వెక్కెక్కి ఏడ్చేడు.
“ఈ చేతులతో ఎత్తుకుని ఆడించేను. ఈ చేతులతో చదువు చెప్పి, ఆటలు నేర్పేను. చివరికి ఈ చేతులతోనే  నిన్ను పూడ్చి పెట్టానురా నానీ, ఈ చెతులెంత పాపం చేసుకున్నాయిరా!” అంటూ అతను విలపిస్తుంటే చూసినవాళ్లంతా కరిగిపోయారు.
జానకమ్మ నీళ్ళు నిండిన కళ్లతో అతనివిపు చూసింది. అతనికి నానీ పట్ల వున్న ప్రేమ కేవలం నటనని భావించిన వాళ్లంతా విస్తుపోయి చూస్తున్నారు.
‘ఇదేమిటి? వీడింతగా కృంగిపోతున్నాడు, వీడేమైపోతాడో!’ అని ఆందోళన చెందింది సావిత్రమ్మ.
సునంద, వసుధ, సుహాసిని, జ్యోతి లోపల గదిలో నానీ ముద్దు ముచ్చటలు తలచుకుని కుమిలికుమిలి ఏడుస్తున్నారు.
విజయకుమార్ అనునయంగా సారథి భుజాలు పట్టుకొని “అన్నయ్యగారూ, ఒకరికి ధైర్యం చెప్పాల్సిన మీరే చిన్న పిల్లాడిలా ఏడిస్తే అవతల వదినగారి సంగతేమిటి?” అన్నాడు.
సారథి తల కొట్టుకున్నాడు.
“నేనింక ఎవరి సంగతీ ఆలోచించలేను. వాడు నా బహిప్రాణం. శేఖర్ మరణానికే కృంగిపోయిన నేను వాడి ప్రతిరూపాన్ని చూసి, వాడి బాధ్యత నా మీద వున్నదని నిలదొక్కుకున్నాను. నా చేతులతో వాడిని పెంచి పెద్ద చేసి శేఖర్ ఆత్మకు తృప్తిని కలిగించాలని కలలు కన్నాను. కానీ ఇంకేం మిగిలిందని, ఇంకేం చెయ్యాలని నేను ధైర్యం తెచ్చుకోవాలి? వాణ్ని మరచి నేనెలా బ్రతగ్గలను?” అన్నాడు ఆవేదనగా.
“మీరెంతగా నానీని ప్రేమించేరో మాకందరికీ తెలుసు. కాని భగవంతుడికే దయ లేనప్పుడు మనమేం చేయగలం” అన్నాదు భార్గవ అనునయంగా.
సారథికి వాళ్ల మాటలు రుచించడం లేదు.
అతని గుండెలో అగ్నిపర్వతాలు బ్రద్దలవుతున్నాయి.
అంతసేపూ నిశ్శబ్దంగా కూర్చున్న స్వాతి వున్నట్టుంది పెద్దపెట్టున నవ్వింది. అందరూ వులిక్కిపడి అటువైపు చూసేరు.
సారథి తల్లి చటుక్కున వెళ్లి కోడల్ని  గట్టిగా పట్టుకొంది.
“ఎందుకత్తయ్యగారూ, అలా కంగారుపడ్తారు. నానీ ఎందుకు చచ్చిపోయాడో మీకు నేను చెప్పలేదు కదూ. వాణ్ని నేనే చంపేసేను. నిజం, నేనే చంపేసేను.”
“ఊరుకో స్వాతీ, అలా మాట్లాడకూడదు” సునంద బుజ్జగించింది.
స్వాతి మళ్లీ నవ్వింది. “నన్ను నిజం చెప్పనీయండి. అక్కడ కూర్చుని తన స్నేహితుడి కొడుకుని అమితంగా ప్రేమించి కన్నతండ్రికన్నా ఎక్కువగా ఏడుస్తున్నాడే, ఆ దేవుడి పిల్లల్ని నేను హత్య చేసేను. ఒకళ్లని కాదు, ముగ్గుర్ని. అందుకే ఆ దేవుడు నాకీ శిక్ష వేసి కక్ష తీర్చుకున్నాడు” అంది.
సారథి ఎర్రబడి జ్యోతుల్లా వున్న కళ్లతో స్వాతి వైపు చూసేడు.
“అవునండీ. నేనే ఈ అనర్ధానికి కారణం నేనే.. నన్ను చంపేయండి” స్వాతి వుద్రేకంగా సారథి గుండెలకి తల కొట్టుకుంటూ ఏడుస్తోంది.
జానకమ్మ, సునంద స్వాతిని గట్టిగా పట్టుకొన్నారు. వసుధ అక్కగారికి స్లీపింగ్ పిల్ వేసి బలవంతంగా లాక్కెళ్ళి మంచమ్మీద పడుకోబెట్టింది.
జ్యోతి బేలగా అక్కగారి వేపే చూస్తోంది.
స్వాతి క్రమంగా నిద్రలోకి జారుకొంది. నిద్రలో కూడా ఆమె ఏడుస్తున్నట్లుగా వుండి వుండీ వెక్కుతోంది.
“అక్క జీవితంతో విధి ఎందుకిలా ఆడుకొంటోంది? ఏ మనిషీ ఇన్ని దెబ్బలు తగిలితే తట్టుకోలేడు. ఎందుకు దేవుడికింత కక్ష?’ జ్యోతి వెక్కివెక్కి ఏడ్చింది.
“బావగారూ, కొన్నాళ్లు మీ యిద్దరూ ఎటైనా వెళ్లి రండి” అన్నాడు భార్గవ.
సారథి నిర్లిప్తంగా చూస్తూ “ఈ గుండెలో మంట ఎక్కడికెల్తే మాత్రం చల్లారుతుంది?” అన్నాడు.
“ఆ మాట నిజమే. స్వాతి యిక్కడ వుంటే పిచ్చిదయిపోతుందని భయంగా వుంది. స్థలం మార్పు చాలా అవసరం. నానీ ఆడిపాడిన చోట మీరిక వుండలేరు ఉండి తట్టుకోలేరు” అంది సునంద.
“ఈ పాడుకొంపలోకి ఏనాడు వచ్చేరోగాని, ఒక్కరోజు కూడ సుఖపడలేదు. పిడుగులాంటి శేఖర్‌ని పొట్టన పెట్టుకుంది. శంకరంగారు సరేసరి. ఆడుతూ పాడుతూన్న బిడ్డ క్షణంలో మటుమాయమయ్యేడు” అంది సారథి తల్లి కళ్ళొత్తుకుంటూ.
“ఇల్లేం చేసిందమ్మా. అంత మన దురదృష్టం” అన్నాడు సారథి నిరాశగా.
“ఏది యేమైనా యిక్కడ మీరు వుండడం మంచిది కాదు. కావాలంటే ఈ ఇల్లు అద్దెకిచ్చేయండి” అన్నాడూ విజయకుమార్.
సారథి విన్నాడు కానీ మాట్లాడలేదు.
ఎక్కడ చూసినా నానీఎ ఆటవస్తువులు కన్పిస్తున్నాయి. బీరువా మూలన వున్న క్రికెట్ బాట్ చూడగానే సారథి కళ్లలో నీళ్లు తిరిగేయి. సాయంత్రమయ్యేసరికి బాట్ తీసుకుని తన కోసం ఎంతగానో ఎదురుచూసేవాడు. దోబూచులాడే ఆ కళ్లు తనకిక కన్పించవు.
సారథికి ఆ ఇంట్లో వుండలేననిపించింది.
పదిరోజుల తర్వాత సారథి అందర్నీ తీసుకుని తిరుపతి బయల్దేరాడు. స్వాతి గుడికి రానని పట్టుబట్టింది.
“ఆ దేవుడు నాకేమిచ్చాడని గుడికి రావాలి? ఇచ్చినట్లే ఇచ్చి నా గుండెల్లో చిచ్చుపెట్టి నా కన్నబిడ్డని లాక్కున్నందుకు దర్శనం చేసుకోవాలా?” అంది బధగా.
“తప్పు స్వాతీ, మన జీవితాల్లో ఒడిదుడుకులకు దేవుణ్ని నిందించి ప్రయోజనం లేదు. కేవలం మనశ్శాంతి కోసమే నిన్ను దైవదర్శనం చేసుకోమంటున్నాను. మనదేమి లేదని, ఎవరిమీదో భారం పెట్టి బ్రతకటంలో నిశ్చింత, హాయి వున్నాయి” అన్నాడు సారథి.
స్వాతి అతన్ని అనుసరించింది.
మూడు రోజులు తిరుపతిలో వున్నారు.
సావిత్రమ్మ కూడా నానీ మరణం పట్ల చాలా కృంగిపోయింది. అల్లారుముద్దుగా చూసే ఆ బిడ్డని, చివరి రోజుల్లో స్వాతి మీద కోపంతో ఈసడించి దూరం చేసింది. కఠినంగా ప్రవర్తించింది.
నానీ మరణం ఆమెను దహించేస్తోంది.
అతని చావుకి తనూ కారణమేమో, పైకి చెప్పుకోలేదు.
అందరూ తిరిగి ప్రయాణం అయ్యేరు. విజయవాడలో జ్యోతి, విజయకుమార్, వసుధ, సుహాసిని, సావిత్రమ్మ దిగిపొయేరు.
ట్రెయిన్ కదిలి వెళ్లిపోతుంటే స్వాతి కన్నీళ్లతో వాళ్లని కనిపించినంత దూరం చూసింది.
* * *
సారథి మద్రాసు ట్రాన్స్‌ఫర్ చేయించుకున్నాడు. నుంగంబాకంలో తెలుగువారుండే లొకాలిటీలో యిల్లు అద్దెకు తీసుకున్నాడు.
ఒక సంవత్సర కాలాన్ని గతం మింగేసింది. నానీ మరణంతో ఆ యింట్లో వుత్సాయమన్నది మచ్చుకైనా లేకుండా పోయింది.
అప్పటికి సారథి సాయంత్రమవ్వగానే యింటికి చేరతాడు. సాధ్యమైనంతవరకూ ఏ బీచ్‌కో, సినిమాకో, లేక షాపింగ్‌కో
తీసికెళ్తాడు స్వాతిని.
బీచ్‌లో ఆడే నానీ వయసు పిల్లల్ని చూసి వెక్కెక్కి ఏడుస్తుంది స్వాతి.
యూనిఫారం వేఉస్కుని స్కూల్ బాగ్ తగిలించుకుని వెళ్తూన్న పిల్లల్ని చూసి ఆమె మతి చెడగొట్టుకుంటూంది.
సారథి ఆమెని వూరడించలెక అలాగే చూస్తుంటాడు. అతని మన్సు కూడా మూగగా రోదిస్తుంటే, యింక ఆమెనే విధంగా సముదాయించాలో అర్ధం కాదతనికి.
సారథి యింట్లో వున్నంతసేపూ ఆమె కాస్త ధైర్యంగానే వుంటుంది. అతనలా బేంక్‌కి వెళ్లగానే ఆమెని ఒంటరితనమనే దయ్యం ఆవహించి భయపడిపోతుంది.
ఎటు చూసినా నానీ నిలబడి నవ్వినట్టు, పిలిచినట్లనిపించి గుండె పగిలేలా ఏడవటం..
తన ప్రాణం ఎంత గట్టింది.
శేఖర్ పోయినా బతికింది.
నానీని పోగొట్టుకుని కూడా జీవచ్చవంలా మిగిలింది.
“ఈ మనసు పెట్టే రంపపు కోతకన్నా చావే నయం” అనుకొంటుంది. చచ్చిపోవాలని ఆమె అనేకసార్లనుకొంది. కానీ.. తన కొసం ఎన్నో కష్టాల్ని భరించి నిలబడ్డ మనిషిని మోసం చేసిపోవటం ధర్మం కాదని ఆమె నిలదొక్కుకోటానికి ప్రయత్నించింది.
బ్రతుకంటే భయం… చావాలన్న కోరిక
ఈ రెంటికి మధ్య ఆమె చాలా వరకు నలిగిపోయింది.
సారథి ఆమెని చాల జాగ్రత్తగా గమనిస్తున్నాడు.
ఆమె ఆత్మహత్య ప్రయత్నాలు చేస్తుండనే భయంతో ఇంట్లో పనిమనిషిని పెట్టేడు. ఎట్టి పరిస్థితుల్లోనూ ఆమెను ఒంటరిగా వదలొద్దని రహస్యంగా హెచ్చరించేడు. అయితే ఆ సంగతి స్వాతికి తెలీదు.
ఇంకా వుంది.
