
రచన: శ్రీ పేరి
బాలగా కన్న వారి మురిపెంను పొందినా
కుమారిగా కుర్రకారుకి హుషారు తెప్పించినా
చెలిగా చెలుని చేరి చెంగల్వల చెండుగా మురిసినా
భార్యగా బతుకు బాధ్యతలు మోసినా
గంటె తిప్పి శాకపాకాలకు చవులు తెచ్చినా
నెలతగా నెల తప్పి నెల బాలుడిని సాకినా
అమ్మగా లాలించి పాలిచ్చి పాలించినా
ముదితల్ నేర్వగారని విద్యలు లేవనిపించినా
అతివగా అంతరిక్షాన విజయబావుట ఎగురవేసినా
ధీర వనితగా కదన రంగాన కాలు దువ్వినా
ఇంతిగా ఇంట బయట కీర్తిని తెచ్చి పెట్టినా
ముదుసలిగా ఆఖరి శ్వాసన కూడా కుటుంబం కోసం ఆలోచించినా 
ఆనాడు ఈనాడు ఏనాడైనా కాలాలు మారినా
రుతువులు మారుతూ రుతుచక్రంలో వున్నా
మహిళ పడతి కోమలి ఆడది పేర్లు వేరైనా
దశ దిశ మారదు, తల రాత చెరగదు
రచన: ప్రకాశ లక్ష్మి
తరలి రాదా తనే వసంతం,
శిశిరం తర్వాత  కొంగొత్త ఆశలతో,
నూతన జీవనానికీ ఊపిరి పోసుకొని,
అదే కదా సహజ గమ్యం.
ఇదే కదా..! మన జీవన మార్గం.
కొన్ని రోజులు బాల్యం, కొన్ని రోజులు యవ్వనం,
మరికొన్ని రోజులు వృద్దాప్యం,
ఇదే కదా మన జీవన శిశిరం.
కొన్ని రోజులు చీకటి, కొన్ని రోజులు వెలుగు,
అమావాస్య నిశి వెంట పౌర్ణమి శశి రాదా,
కొన్నిసార్లు సంతోషం, కొన్నిసార్లు ఖేదం,
ఇదే కదా మన జీవన చిత్రణ.
అశా నిరాశల డోలికల్లో ఊగి.
నిర్దిష్ట గమ్యం చేరువయిన తరి,
ఆనంద నందనమయ జీవితమే,
శిశిరంలో మోడువోయి, చిగురించిన
లేత చిగుళ్ళు సంతరించుకున్న కొత్తందం,
మానవ జీవన చిత్రణ ఇదే కదా!
ఎందుకో…! ఈ తపన,
శిశిరం తర్వాత వసంత సమీరమేగా!

పువ్వులు నవ్వులు, ఊసులు, సంతోషాలు, అభినందనలు… ఇలా ఎన్నింటికో ప్రతిరూపంగా భావిస్తాము మనం. సంవత్సరం పొడవునా ఏదో ఒక పువ్వు విరబూస్తూనే ఉంటుంది. ఎండా, వాన, చలి అంటూ అలసట చెందక అందంగా విరబూసి, చూసినవారికి ఆనందాన్ని ఇస్తాయి. లేదా భగవంతునికి సమర్పింపబడతాయి. తాత్కాలికమైన జీవనం కలిగి ఉండే పువ్వులు వీలైనంత సంతోషాన్ని ఇస్తాయనడంలో అతిశయోక్తి లేదు.
కొద్దికాలంగా ఎందరో ప్రముఖ వ్యక్తులను ముఖ్యంగా సినీరంగానికి చెందినవారిని కోల్పోతున్నాము. మనకు బంధువులు కాకున్నా వారి చిత్రాలద్వారా కొంత అనుబంధం ఏర్పడిపోయింది. వయసు మీరినా, ఎప్పుడో ఒకప్పుడు అందరూ పోవాల్సినవారే అనుకున్నా కూడా వారు ఇక శాశ్వతంగా మన కంటికి కనపడరు, మాట్లాడరు అన్న విషయం మనకు చాలా బాధను కలిగిస్తుంది. ఇక బంధువులలో అంటే ఆ వేదన తీరనిది. కాని సృష్టి కార్యం అలా సాగిపోతూనే ఉంటుంది.
ఎందరో ప్రముఖ రచయితల రచనలతో మిమ్మల్ని ప్రతీనెల అలరిస్తోంది మీ మాలిక… 2020  మార్చి సంచికలో ప్రారంభమైన ప్రముఖ రచయిత్రి మన్నెం శారదగారి నవల ‘చంద్రోదయం” ఈ నెలతో ముగుస్తోంది. మన్నెం శారదగారికి మాలిక పత్రిక తరఫున మనఃపూర్వక కృతజ్ఞతలు తెలుపుకుంటున్నాము.  మరొక ప్రముఖ కవి, రచయిత రామా చంద్రమౌళిగారి పుస్తకం లోపలి ఖాళి లోని కథలను ప్రతీ నెల ఒక్కొక్కటిగా మాలిక పత్రికలో ప్రచురించబడతాయి. ఈ మాసంలో మొదటి కథ మీరు చదవొచ్చు.
కవితలు, గజల్స్, వ్యాసాలు, కార్టూన్స్, కథలు, సీరియల్స్, సినిమా గురించిన విశేషాలతో కూడిన  ఫిబ్రవరి నెల మాలిక పత్రిక  మీకోసం ముస్తాబై వచ్చేసింది.
ఈ మాసపు విశేషాలు:
 
1. చంద్రోదయం – 37
2. సుందరము – సుమధురము – 2 – అందెల రవమిది
3.ఆ కీర్తనల శృంగారం అతి గుంభనం – శోభారాజ్
4. కోకో
5. సాఫ్ట్‌వేర్ కధలు – పర్పస్
6. లోపలి ఖాళీ – 1
7. గోపమ్మ కథ – 6
8.జీవనవేదం – 6
9.పరవశానికి పాత(ర) కథలు – చరిత్ర శిధిలం
10. అర్చన కనిపించుట లేదు – 2
11. అమ్మమ్మ – 43
12.కార్టూన్స్ – భోగా పురుషోత్తం
13. పువ్వుల వనము
15. కాలమదియె ( గజల్ )
రచన: మన్నెం శారద
 
సారథి సలహా మీద ఆమె నుంగంబాకంలో వున్న మహిళా సమాజంలో మెంబర్‌షిప్ తీసుకుంది.
అక్కడ తమిళులకి తెలుగు నేర్పటం, తను తమిళం నేర్చుకోవటం, యిష్టమైన కుట్టుపనులు తెలుసుకోవటం ఆమెకు కొంత కాలక్షేపంగానే వుంది.
ఎంతయినా అది కేవలం రెండు గంటల కాలక్షేపం మాత్రమే. సారథి దాదాపు ఎనిమిది గంటల కాలం యింట్లో వుండడు. ఒంటరితనం నుంచి తననెలా రక్షించుకోవాలో అర్థం కాలేదు స్వాతికి.
పనిపిల్లతో ఏం మాటలుంటాయి?
మెల్లిగా వీధిలో వారితో స్నేహం మొదలెట్టింది.
పంకజం అనే ఆవిడ స్వాతిని ఆకర్షించింది. పంకజం బి.ఇడి చేసిందట. కానీ ఉద్యోగం చెయ్యటం లేదు. ఆమె భర్త ఇన్‌కంటాక్స్ ఆఫీసులో పని చెస్తాదు. వాళ్లకి ఒక అబ్బాయి, మళ్లీ గర్భిణి.
పంకజం ఒకరోజు ఏవో కబుర్లు చెబుతూ అకస్మాత్తుగా దేవుడి మందిరంలో వున్న నానీ ఫోటో వంక చూసింది.
“ఆ ఫోటో ఎవరిది?” అంది సంశయంగా.
స్వాతి అటువైపు చూసి నిట్టూర్చింది.
“మా బాబుది” అంది.
“పాపం! పోయేడా?” జాలిగా అడిగింది పంకజం.
స్వాతి క్లుప్తంగా చెప్పింది. అలా చెబుతున్నప్పుడు ఆమె కళ్లు బాధతో చెమర్చేయి.
“ఆ బాబు తర్వాత పిల్లలు కల్గలేదా?” అడిగింది పంకజం.
“లేదు” అంది స్వాతి అతి కష్టం మీద.
“ఒకసారి డాక్టరుతో పరీక్ష చేయించుకోండీ. పిల్లలు కలగొచ్చు. పోయినవాళ్ల కోసం ఎంత ఏడ్చినా తిరిగిరారు. పిల్లలు కలిగితే కాస్త ఆ బాధని మరచిపోయి లేచి తిరగొచ్చు” అంది.
స్వాతి మౌనంగా ఆమె చెప్పింది విన్నది.
పంకజం వస్తానంటూ లేచి వెళ్లింది. ఆమె వెంట బుడిబుడి నడకలు నడుస్తూ వెళుతోన్న పిల్లవాణ్ని రెప్పవేయకుండా చూసింది స్వాతి.
 
***
 
టేబుల్ లైట్ కాంతిలో సారథి ఏదో రాసుకుంటూ కూర్చున్నాడు.
స్వాతి బెడ్ మీద పడుకొని ఆలోచిస్తోంది.
“నిజమే! పంకజం చెప్పినట్లు ఇంట్లో పిల్లలుంటే కొంత అశాంతి తగ్గుతుంది. తను చేసిన పొరబాటువల్లనయితేనేం, విధి ఆడిన వింత నాటకం వల్లనయితేనేం,, తను ఒంటరిగా, చిగురించని మ్రోడులా మిగిలిపోయింది..”
స్వాతికి ఏదో అనుమానం.
వద్దనుకున్నప్పుడు తను మూడుసార్లు తల్లి కాబోయింది.
కాదు, కాదు. తల్లి కాబోయే అదృష్టం కలిగినప్పుడు తనే గ్రుడ్డిదయి యితరుల మాటలు నమ్మి బ్రతుకుని సర్వనాశనం చేసుకొన్నది.
ఈ రోజు తనకి కావాలన్నా, ఆ అదృష్టం పట్టడం లేదు. ఇలా ఎన్నాళ్లు తామిద్దరూ నిరాశా, నిస్పృహలతో బ్రతుకుతారు.
సారథి లైటార్పి బెడ్‌మీదకొచ్చేడు.
ఆమె అసహనంగా కదిలింది.
“ఇంకా నిద్రపోలేదా? అనునయంగా పలకరించేడు.
ఆమె “ఊహూ” అంది.
“ఏం. నిద్ర రావట్లేదా? సెకండ్ షో కి వెళడామా?” అన్నాడు సారథి.
“ఇలా ఎన్నాళ్ళు రోడ్ల మీద తిరిగి మన ఒంటరితనాన్ని పోగొట్టుకోగలం?” అంది స్వాతి దిగులుగా.
“ఏం చేద్దాం. చెప్పు!”
“మీరు మగవారు, ఎంత బాధనయినా యిట్టే మరచిపోయి తిరగ్గలరు. రోజంతా బయట నల్గురిలో మసిలే మీకు ఒంటరితనం వల్ల కలిగే వేదనా, బాధ అర్థం కావు” అంది స్వాతి మెల్లిగా.
“నీవన్న్నది నిజమే. పగలు పనిలో పడి జరిగిన సంఘటనలన్నీ మరచిపోయేననే అనుకుంటాను. కానీ అది వట్టి భ్రమ మాత్రమే. ఇంటికి రాగానే నాలోని బాధ భూతద్దంలో కన్పించి నన్ను క్రుంగదీస్తుంది స్వాతీ. అయితే మగవాణ్ని కాబట్టి నీలా బయటపడలేను, అంతే!” అన్నాదు సారథి బాధగా నవ్వుతూ.
“జీవితాంతం మనమిలా బాధపడక తప్పదా?” ఆమె ఆవేదనగా అడిగింది.
“ఏం చేద్దాం చెప్పు?” అనునయంగా అడిగేడు సారథి.
ఆమె కాస్సేపు మౌనంగా చూసింది.
“ఇలా అడగటానికి నాకు అర్హత లేదు. ఎన్నో తప్పులు క్షమించిన మీరు ఈసారి కూడా నన్ను క్షమించగలరనే ధైర్యంతో అడుగు తున్నాను. ఈ ఒంటరితనాన్ని పోగొట్టుకోవటానికి, మనం మామూలుగా బ్రతకటానికి మనకి పిల్లలు కావాలి. ఇదే నా కోరిక.  మీరెలా అర్థం చేసుకున్నా సరే!” అంది స్వాతి గబగబా.
సారథి ఆమెవంక ఆశ్చర్యంగా చూసేడు.
అతను మాట్లాడకపోవటం చూసి స్వాతి తిరిగి తనే మాట్లాడింది. “మీకింకా నా మీద కోపం పోనట్లుంది. నేనడిగిన కోరిక అంత తీర్చరానిదా?”
సారథి ఆమె తల నిమురుతూ “ఇంకా మనకా బంధాలు దేనికి స్వాతీ. నానీని ఎంతో ప్రేమగా పెంచేం. వాడే లోకంగా బ్రతికేం. వాడితోనే ఆనందాన్ని సృష్టించుకుని వాడి చుట్టే మన ప్రపంచాన్ని నిర్మించుకున్నాం. చివరకేం మిగిలింది? ఆవేదన, దుఃఖం. వాడు మనల్ని మోసం చేసి పారిపోయేడు. వాడు మనకిచ్చిన ఆనందానికి బదులుగా రెట్టింపు జరిమానా కట్టించుకున్నాడు. అందుకే తిరిగి తెలిసీ, ఆ రొంపిలోకి దిగటం దేనికి? తిరిగి ఇంకోసారి అలాంటి అనర్థం జరిగితే భరించే శక్తి నాకు లేదు!” అన్నాడు జీరబోయిన గొంతుతో.
“మీకు నేను ఏం చెప్పాలో తెలియటం లేదు. మీరు ఆఫీసుకెళ్లిపొతారు.ఆ తర్వాత ఎంతసేపని పుస్తకాలు చదువుతాను. మహిళా మండలి కెళ్ళినా రెండు గంటలకన్నా కాలక్షేపం కాదు. అక్కడయినా ఆడవాళ్లు చెప్పుకునేది భర్తల గురించీ, పిల్లల గురించీ. “మీకెంత మంది పిల్లలు?” మొదటి ప్రశ్న అదే. లేదంటే ఎక్కడలేని జాలి చూపిస్తారు.ఇంటికొస్తే భరించలేని శూన్యం. అందుకే సిగ్గు విడిచి నాకు పిల్లలు కావాలని, ఈ యింట్లో నేనొక్కర్తినీ వుండలేనని అడుగుతున్నాను” అంది కన్నీళ్లతో స్వాతి.
సారథి ఆ మాటలు విని గాఢంగా నిట్టూర్చేడు.
“సరే పడుకో!” అన్నాడు చివరికి.
స్వాతి మరింకేం మాట్లాడలేదు.
 
***
 
ఉదయం లేవగానే
“స్వాతీ! త్వరగా రెడీ అవ్వు. బయటికెళదాం” అన్నాడు.
“ఎక్కడికి?” అంది.
“అదంతా యిప్పుడే నువ్వడక్కూడదు. ఒక్కసారే నువ్వు ఆశ్చర్యపడేలా చేస్తాను” అన్నాడు సారథి నవ్వుతూ.
“ఏదయినా ప్రజంటేషన్ యివ్వబోతున్నారా?” అంది స్వాతి వూహించడానికి ప్రయత్నిస్తూ.
“ఒక విధంగా అలాంటిదే” అన్నాడు సారథి బట్టలు తొడుక్కుంటూ.
స్వాతి త్వరత్వరగా తయారయింది.
సారథి టాక్సీ పిలిచేడు.
టాక్సీ మద్రాసు వీధులన్నీ దాటి వూరి చివరగా వెళుతోంది.
సారథి ఎక్కడికి తీసుకెళుతున్నది అంతుపట్టడం లేదు స్వాతికి.
టాక్సీ వూరి చివరగా వున్న పెద్ద బిల్డింగు ముందాగింది. స్వాతి అటువైపు చూసింది. అక్కడ పెద్ద అక్షరాలతో వున్న బోర్డుని చూడగానే ఆమె ఉలిక్కిపడింది.
బాధతో ఆమె కళ్లు రెపరెపలాడేయి.
“ఇదేమిటి, నన్ను అనాధాశ్రమానికి తీసుకువచ్చేరు?” అంది స్వాతి కోపంగా.
సారథి మీటర్ రీడింగువైపు చూస్తూ “నువ్వు పిల్లలు కావాలన్నావుగా మరి” అన్నాడు.
స్వాతికి చివ్వున కన్నీళ్లు తిరిగేయి.
“నన్ను నడిరోడ్డుమీద ఏడిపించటం మీకు ధర్మంగా తోస్తుందా? ప్లీజ్ వచ్చేయండి ఈ ఇంటికెళ్లిపోదాం” అంది రోషంగా.
సారథి నవ్వుతూ కారు డోర్ తెరచి”ముందు దిగు, ఇక్కడ కూర్చుని మాట్లాడుకొందాం” అన్నాడు.
స్వాతి అయిష్టంగా టాక్సీ దిగింది.
ఇద్దరూ అక్కడే వున్న కల్వర్టు మీద కూర్చున్నారు. ఆ ప్రదేశమంతా కొబ్బరిచెట్లతోనూ, పొగడచెట్లతోనూ చల్లగా, ప్రశాంతంగా వుంది.
వుండీ వుండీ గాలికి పొగడపూలు జల్లుజల్లుగా కాలుతున్నాయి. అలా రాలినప్పుడు వీచే పరిమళం ఆహ్లాదం కలిగిస్తోంది.
“ఇప్పుడు నీ సందేహాలు చెప్పు, ప్రశాంతంగా తీరుస్తాను” అన్నాడతను.
స్వాతి అతనివంక కోపంగా చూసింది. “అనాథ పిల్లల్ని పెంచుకొవాలసిన అవసరం మనకేముందు?”
సారథి ఆమెను దీక్షగా చూస్తూ “ఆ విషయం చెప్పాలనే నిన్నింత దూరం తీసుకొచ్చేను. ఆవేశపడక ప్రశాంతంగా అర్థం చేసుకొన టానికి ప్రయత్నించు” అన్నాడతను.
స్వాతి అతనేం చెబుతాడోనని భయంగా చూసిఒంది.
“నువ్వు నా మీద నమ్మకం లేక ఎబార్షన్ చేయించుకోవటం నాకు విభ్రాంతిని, ఆవేదనని కల్గించింది. కారణం ఏదన్నా కాని, నువ్వు నన్ను నమ్మలేదన్న నిజాన్ని నేను తట్టుకోలేకపోయేను. ఆస్తి నా పేర వుండటం, నాకంటూ సంతానం కల్గితే నానీని సరిగ్గా చూడననే భయం నీలో వెయ్యింతలయి మన ఇంట్లో వెలగబోయే దీపాలని ఆర్పేసింది. నువ్వింత దారుణంగా ప్రవర్తిస్తావని వూహించని నేను చాలా గట్టి దెబ్బ తిన్నాను. దానితో నా మనసు విరిగిపోయింది. ఎటో వెళ్లిపోదామనుకున్నాను. కాని నానీని వదలలేకపోయేను. అందుకే నీ సందేహం నివృత్తి చేయటానికి నీ ఆరోగ్యం పాడుగాకుండా ఉండటానికిగానూ నేను పిల్లలు పుట్టకుండా ఆపరేషన్ చేయించుకున్నాను” సారథి చెప్పటం ఆపి ఆమెవైపు చూసేడు.
స్వాతి పిడుగుపాటు తగిలిన మనిషిలా కంపించిపోతూ చూసింది.
“ఊరికే బాధపడకు. నేను మాత్రం వూహించేనా, నానీ యిలా దగా చేసి పోతాడని. వాడొక్కడూ చాలనుకున్నాను” అన్నాడు సారథి మళ్లీ.
స్వాతి చెంపలు కన్నీటితో తడిసిపోతున్నాయి.
సారథి ఆమెను వూరడించడానికి ప్రయత్నించలేదు.అలా చేసి ఆమె దుఖాఃన్ని  రెట్టింపు చేయటం ఆతని కిష్టం లేదు. కాస్సేపలా ఏడ్వనిస్తూ ఆమె గుండె తేలికపడుతుందని వూరుకున్నాడు.
స్వాతి అకస్మాత్తుగా అతని చేతులు పట్టుకొని “ఎప్పుడు చేసారీ పని?” అని అడిగింది.
“నిన్ను హాస్పిటల్ నుంచి ఇంటికి తీసికొచ్చేక వూరెళ్ళేను కదా! ఆపరేషన్ చేయించుకుని తిరిగొచ్చేటప్పటికి నానీ హాస్పిటల్లో వున్నాడు”
“అంతా మన మంచికే అనుకున్నాను. కానీ విధి ఇలా వక్రిస్తుందని మాత్రం అనుకోలేదు”
స్వాతి అకస్మాత్తుగా అడిగింది. “ఆపరేషన్ చేయించుకున్నా, పిల్లలు కావాలంటే మళ్లీ ఆపరేషన్ చెయించుకోవచ్చని ఎక్కడో చదివేను. దాన్ని రీకానలైజేషన్ అంటారట. ప్లీజ్! మీరది చెయించుకోండి”
సారథి జవాబు చెప్పలేదు.
“ఏం! మాట్లాడరూ?” అంది స్వాతి.
సారథి నిట్టూర్చేడు. “నీకెలా చెబితే అర్థమవుతుంది? నా మనసులో యిప్పుడలాంటి కోరికలు, బంధాలు లేవు స్వాతి.ఎప్పుడైతే నువ్వు నాకు తెలియకుండా ఎబార్షన్ చెయించుకున్నావో అప్పుడే నా మనసుకి పెద్ద దెబ్బ తగిలింది. నానీ పోవటంతో ఆ గాయం మరింత పెద్దదయింది.
నీది – నాది అనే స్వార్థం, అపోహ మన ఇద్దరి మధ్యా చేరి వింత నాటకం ఆడించింది. చివరకు మనకి ఏదీ లేకుండా చేసింది. ఇంకా ఎందుకు చెప్పు ఈ మమకారాలు. అక్కడ చూడు ఎంతమంది అనాధలు తల్లీ, తండ్రి అనే పదానికి అర్థం తెలియక నిరర్థకంగా బ్రతుకుతున్నారో. ఎన్నో గృహాలని తమ చిరునవ్వుతో వెలిగించాల్సిన దీపాలు ఎలా నిస్సారంగా తమ వెలుగుని ఎవరికి పంచలేక మిణుకుమిణుకుమంటున్నాయో. వాటిలో ఏదో ఒక్కటి  తెచ్చుకుని మన ఇంటిలోని చీకటిని పోగొట్టుకుందాం.”
స్వాతి కాసేపు ఆలోచించి లేచి నిలబడి “పదండి” అంది.
ఇద్దరూ అనాధాశ్రమంలోకి నడిచేరు.
రోజుల పాపల్నుంచి రకరకాల వయసుల పిల్లలు వున్నారక్కడ. సారథిని చూడగానే వార్డెన్ లేచి నిలబడి ఆప్యాయంగా ఎదురొచ్చింది.
“స్కూల్ బిల్డింగ్ ఎంతవరకయింది?” అడిగేడు సారథి.
“చాలావరకు పూర్తయింది. రండి చూద్దురుగాని” అందామె.
“ఇప్పుడు కాదు మరోసారి చూద్దాం. మేము మరో పని మీద వచ్చేం” అన్నాడు.
ఆమె స్వాతి వైపు చూసింది.
“ఈమె నా భార్య. పేరు స్వాతి! మాకు పిల్లలు లేరు. ఎవరినయినా పెంచుకుందామని…” అన్నాడు ఉపోద్ఘాతంగా.
“ఓ! దానికేం భగ్యం. మీకు నచ్చినవాళ్లని తీసుకెళ్లండి”
ఆమె ఒక హాల్లోకి నడిచింది. అక్కడంతా ఉయ్యాలల్లో రోజుల పసికందులున్నారు.
స్వాతి ఒక చోట ఆగిపోయింది. అక్కద ఒకే పోలికలో వున్న ఇద్దరు పసిపాపలున్నారు.
స్వాతి దృష్టి ఆ పిల్లల మీద వుండటం చూసి “వీళ్లు కవలపిల్లలు. నిన్న రాత్రే పుట్టేరు. తల్లి చచ్చిపోయింది” అంది.
స్వాతి సారథి వైపు చూసింది.
“వీళ్లు నచ్చేరా?” అన్నాడు నవ్వుతూ.
స్వాతి అవునన్నట్లు తల పంకించింది.
“నీకెవరు కావాలో తీసుకోమ్మా!” అంది వార్డెను.
“ఇద్దరూ!”
స్వాతి జవాబుకి ఆశ్చర్యంగా చూసేరు వాళ్లిద్దరూ.
“ఇద్దరు దేనికి స్వాతి?” అన్నాడు సారథి.
“ఒక్క బిడ్డ బిడ్డ కాదండి” అంది స్వాతి తల దించుఇకొని.
ఆమె బాధని అర్థం చేసుకున్న సారథి అభ్యంతరం చెప్పలేదు. వార్డెన్ చెప్పిన కాగితాలమీద సంతకాలు చేసి యిద్దరూ చెరో బిడ్డని ఎత్తుకున్నారు.
స్వాతి బయటికొస్తూ అక్కడే పూర్తవుతున్న బిల్డింగ్స్ వైపు చూసింది.
“ఆశాకిరణ్ మెమోరియల్ హాల్” అని వుంది. ఇంకో వైపు కట్టిన బిల్డింగ్స్‌కి “శేఖర్ మెమోరియల్ స్కూల్ బిల్డింగ్స్” అని వుంది.
స్వాతి ఆశ్చర్యంగా సారథి వైపు చూసింది.
“నీకు చెప్పనందుకు మన్నించు. నానీకి చెందవలసిన అస్తినంతా ఈ అనాథాశ్రమానికి రాసేసేను. శేఖర్ కోరిక కూడా అదే” అంటూ సంజాయిషీ యిచ్చేడు.
స్వాతి సజల నయనాలతో చూసిందతనివైపు. చీకటితో పోరాడిన ఆ దంపతులు, చేతుల్లో వున్న ఆశాజ్యోతుల్ని అపురూపంగా పట్టుకొని రోడ్డు మీద కొచ్చేరు.
దూరంగా ఏ చెట్టు కొమ్మమీద నుంచో ఓ కోయిల కూ కూ అని పాడుతోంది.
ఆ పాట స్వాతి గుండెల్లో పన్నీటిని చిలికినట్లయింది. ‘ఏ గూటిలో పుడితేనేమి, ఎలా వుంటేనేమి, ఎన్ని హృదయాలని పరవశింప చేయగలుగుతోంది. కోయిల జీవితమెంత సార్థకమైనది?’
చేతుల్లో వున్న పిల్లలవైపు అపురూపంగా చూసింది స్వాతి.
‘ఎవరు కన్న పిల్లలైతేనేం? పిల్లలు పిల్లలే. మనస్సుకు దగ్గరగా  గుండెల్లో పెట్టుకుని పెంచితే వీళ్లు తన పిల్లలే.’
మోడుబారిన ఆమె గుండెపైన తొలకరి జల్లు కురుస్తుంటే మెరిసే కళ్లతో టాక్సీలో ఎక్కి కూర్చుంది.
సారథి ఆమె భుజాలపై ఆప్యాయంగా చేతులుంచి ఆమె కళ్లలోకి చూసేడు.
ఆ క్షణం ఆ యిద్దరి చూపుల్లో పెనవేసుకొన్న భావాలు అనిర్వనిచనీయం.
టాక్సీ వూరివైపు పరుగుతీస్తోంది.
 
సమాప్తం
 
 
రచన: నండూరి సుందరీ నాగమణి

చిత్రం:స్వర్ణకమలం
 
సుందరము – సుమధురము
 
సుందరము సుమధురము ఈ గీతం:
‘స్వర్ణ కమలం’ చిత్రంలోని ‘అందెల రవమిది’ గీతాన్ని గురించి ఈ నెల వివరించాలని అనుకుంటున్నాను.
భాను ఆర్ట్ క్రియేషన్స్ పతాకంపై, 1988లో విడుదల అయిన ఈ చిత్రానికి, కళాతపస్వి  శ్రీ కె. విశ్వనాథ్ గారు దర్శకత్వం వహించారు. శ్రీ కె. యస్. రామారావుగారి సమర్పణలో శ్రీ సి.హెచ్. అప్పారావుగారు ఈ చిత్రాన్ని నిర్మించారు. నటి భానుప్రియలోని అసలైన నటీమణిని, నాట్యకళాకారిణిని ప్రపంచానికి పరిచయం చేసి, ఆమెకు ఎంతో పేరును తెచ్చిన ఈ చిత్రాన్ని తెలుగు కళాభిమానులంతా తప్పక చూసి తీరవలసిందే. కథానాయకుడు చంద్రశేఖర్ పాత్రలో శ్రీ దగ్గుబాటి వెంకటేష్, కథానాయిక మీనాక్షి పాత్రలో భానుప్రియ నటించి, ఆ పాత్రలకు జీవం పోసారు. మీనాక్షి పాత్ర చుట్టూనే కథంతా నడవటంతో, ఆ పాత్రలో భానుప్రియగారు నవరసాలను పోషించి, పాత్రలో పూర్తిగా లీనమై నటించి, భానుప్రియ అంటే మీనాక్షే అనే భావనను కలిగించటంలో పూర్తిగా కృతకృత్యులయ్యారు. అంతలా ఆ పాత్రను మలిచిన శ్రీ విశ్వనాథ్ గారికే ఈ క్రెడిట్ అంతా దక్కుతుంది.
ఈ చిత్రంలో ఇంచుమించు పది పాటలు ఉన్నాయి. వాటిలో ఎనిమిది పాటలు పూర్తిగా నృత్యప్రధానమైనవే. ఒకరు కాదు, ఇద్దరు కాదు… ఆరుగురు నృత్యదర్శకులు ఈ చిత్రానికి పనిచేయటం విశేషం. ప్రస్తుతం మనం ప్రస్తావించుకుంటున్న ఈ గీతానికి శ్రీ గోపీకృష్ణ గారు నృత్యదర్శకత్వం వహించారు.
కథాపరంగా మీనాక్షి, ఆమె అక్క సావిత్రి తమ తండ్రిగారైన కూచిపూడి నాట్య శాస్త్ర విద్వాంసులు శ్రీ వేదాంతం శేషేంద్రశర్మ గారితో కలిసి ఒక చిన్న ఇంట్లో అద్దెకు ఉంటూ ఉంటారు. సావిత్రికి సంగీతం, మీనాక్షికి నృత్యం నేర్పిస్తాడు తండ్రి. కానీ కళల పట్ల ఏమాత్రం సద్భావన లేని మీనాక్షి నాట్యాభ్యాసాన్ని పక్కన పెట్టి, ఉద్యోగం మీద, సరదాలు, సినిమాల మీద దృష్టి కలిగి ఉంటుంది. నాట్యం ఏదో మొక్కుబడిగా శాస్త్రప్రకారం నేర్చుకుంటుంది కానీ, ఆమె ఇచ్చే ప్రదర్శనలలో జీవం ఉండదు. ఆ నృత్యం అనేది మనసుకు అయిష్టమైన పనిగా భావిస్తుంది.
ఒక గురుపౌర్ణమి నాడు చంద్రశేఖర్ ఆమెను తన తండ్రిగారి శిష్యుడు చేస్తున్న గురుపూజకు తీసుకుని వెళతాడు. అప్పటికే నృత్యం చేయటంలోని ఆనందాన్ని, తాదాత్య్మ్యతను తెలుసుకున్న మీనాక్షి, మనసారా తన తండ్రికి నమస్కరిస్తుంది. ఆ గురువందనంగా ఈ పాటను ఆలపిస్తూ, నృత్యాన్ని చేసి, ఎంతో సంతృప్తితో, తన్మయత్వంతో కన్నీళ్లు కారుస్తుంది. కళారాధనలోని ఆనందపు ఉన్నత శిఖరాలను అందుకున్న మధురక్షణం అది. ఆ నాట్యాన్ని ఆనందంతో తిలకించిన మరో ప్రముఖ ఛావ్ నృత్యకళాకారిణి షెరాన్ లోవెన్, “ఈరోజు నీ ఆత్మ నాట్యం చేసింది!” అంటూ మీనాక్షిని ప్రశంసిస్తుంది. ఈ పాటలోని నృత్యభంగిమలలో, ముఖంలో పలికించిన హావభావాలలో, నృత్యం చేసిన తరువాత, చంద్రశేఖర్ ఆమె పాదం పట్టుకున్నప్పుడు ఆమె చూపిన అభినయం, భావావేశం, చివరిగా ఆమె కన్నీరు కారుస్తూ, ‘ఈ కళలన్నీ ఇహానికే కానీ, పరానికి ఎంతమాత్రం పనికిరావనే అపోహలో ఉండిపోయాను. కానీ మనసు పెట్టి నాట్యం చేస్తే కలిగే ఆనందం ఎంత గొప్పదో ఈరోజు నేను అనుభవించి తెలుసుకున్నాను!’ అని పలికే సంభాషణలు మన మనసులకు ఎంతో ఆనందాన్ని, ఉద్వేగాన్ని కలిగిస్తాయి.
సిరివెన్నెల గారి కలం కొత్త ఉత్సాహంతో, ఎన్నెన్నో మధుర పదబంధాలతో చిందులు వేసింది. దానికి అద్భుతమైన బాణీ ఇళయరాజా గారిది. ఆ భావాలను మరింత మధురంగా ఆలపించిన ఘనత బాలూ, వాణీజయరామ్ గార్లది. మరి పాటలోకి వెళ్ళిపోదాం.
 
(మీనాక్షి : ఈ అందెల సవ్వడి నా పాదాలదా? లేక ఆకాశాన్ని అంటుతున్న నా హృదయానిదా? ఈ అమృతమయమైన గానం నా పెదవులదా? లేక ఎంతో ఆనందాన్ని పొందుతున్న నా గుండె సవ్వడిదా?)
 
 
 
(మువ్వలు ఉరుముల సవ్వడులైనాయి… మెలికలు మెరుపులా మెలకువలైనాయి. నా మేను సంతోషం నిండిన వర్షపు మేఘమే అయింది, నా జడ విసురు వాయు వేగమైనది…)
 
(నీ శరీర భంగిమలు గంగాప్రవాహంలా పొంగుతున్నాయి, నీ హావభావాలు నింగి రంగుల్లా ప్రకాశిస్తున్నాయి… ఇలా నీ లాస్యం సాగుతుంటే, రసప్రవాహం వర్షమై  జాలువారుతోంది…)
(పంచప్రాణాలు పంచాక్షరీ మంత్రంగా పరమపదాన్ని తెలియజేస్తూ ఉండగా…)
(గ్రహాలూ, ఉపగ్రహాలు పాదాల మువ్వలై, పది దిక్కులలోనూ శివుని యొక్క మహాతాండవ స్వరూపం నిండగా…)
ఈ పాటంతా శివపార్వతుల తాండవ వర్ణనతో సాగుతుంది. ఓంకారాన్ని ఆవాహనం చేసుకొని, మనసుతో నృత్యం సలిపినప్పుడు పార్వతీదేవి యొక్క లాస్యం, పరమేశ్వరుని యొక్క తాండవం కలిసి చూసేవారి కనులకు, సలిపేవారి మనసుకు ఎంతటి విందు చేకూరుతుందో సవివరంగా, సవర్ణమయంగా సిరివెన్నెల సీతారామశాస్త్రి గారు కనులముందు ఆ చిత్రాన్ని నిలుపుతారు. మొదటి చరణమంతా అమ్మవారి నృత్యాన్ని వర్షఋతువుతో పోల్చటం చాలా హృద్యంగా ఉంటుంది. రెండవ చరణమంతా ఆ మహాదేవుని తాండవ రూపాన్ని వర్ణిస్తారు.
ఇక ప్రతీ పదాన్ని ఎంతో అర్థవంతంగా అభినయించటం భానుప్రియగారికే చెల్లింది. ముఖంలోని ఆ భావాభినయం ఆమెకే స్వంతం. చూసి తీరవలసిందే కానీ వర్ణించటానికి మాటలకు అందనిది. మరి ఇక ఆలస్యం ఎందుకు? రండి, ఆ పాటను వీక్షించుదాము.
***
విరించినై విరచించితిని
రచన: ఉంగుటూరి శ్రీలక్ష్మి

అన్నమాచార్య కీర్తన అంటే ఎవరైనా స్ఫురణకు వచ్చే అతికొద్దిమందిలో శోభారాజ్ ఒకరు. అలాగే శోభారాజ్ పేరు వినగానే అన్నమాచార్యుని కీర్తన మృదుమధురంగా వినపడుతున్నట్లే వుంది. ఆవిడ నిర్వహిస్తున్న ‘అన్నమాచార్య భావనా వాహిని’ని చూస్తేనే మనలో ఒక విధమైన భక్తిభావన కలుగుతుంది.
ఆవిడతో కొన్ని ముచ్చట్లు:

అన్నమాచార్య కీర్తనలపైన మీకు ఆసక్తి ఎలా కలిగింది?
చిన్నప్పటినుంచే నాలో భక్తిభావన ఉండేది. శ్రీ వేంకటేశ్వరుని ఆశీర్వాదం వల్ల, పూర్వజన్మ సుకృతం వల్ల అనుకుంటా, నేను తిరుపతిలో చదువుకునేటప్పుడు ఆ కీర్తనల మీద ఆసక్తి కలిగింది.

మీరు ఏ వయసు నుండి పాడుతున్నారు? మీకు స్ఫూర్తి ఎవరు?
నాకు నాలుగు సంవత్సరాల వయసులో కృష్ణుడు ఎర్రగా వుంటాడు అనుకునేదాన్నట.ఆ భావనతోనే నేపాల్ భాషలో ఆశువుగా కృష్ణుని మీద పాడానుట. అప్పుడు నాన్నగారు నేపాల్‌లో వుండేవారు. అంత చిన్న వయసులో నాకు రాని భాషలో ఆశువుగా పాడటం చూసి అంతా ఆశ్చర్యపోయారట. అప్పటినుంచీ ఆశువుగా చాలా పాటలు పాడాను. ఊహ తెలిసినప్పటినుంచి మాత్రం నాకు తట్టిన భావాన్ని రాయటం మొదలుపెట్టాను. మా నాన్న నారాయణరాజుగారు రోజూ మా చేత భగవద్గీత చదివించేవారు. మా అమ్మ రాజ్యలక్ష్మిగారిది మంచి గాత్రం. “విన్నపాలు వినవలె”,”అలరులు కురియగ” ఆమె పాడుతుంటే ఎంతో మధురంగా ఉంటుంది. వారే నాకు స్ఫూర్తి. మా ఇంట్లో అందరం పాడగలం. కానీ బయట కచ్చేరీలిచ్చేది మాత్రం నేనూ, మా పెద్దక్కయ్య సుమిత్రా గుహ. ఆమె ప్రముఖ హిందుస్తానీ గాయని.
మీరు సంగీతం ఎవరి దగ్గర నేర్చుకున్నారు.
నేదునూరి కృష్ణమూర్తిగారి దగ్గర క్లాసికల్ మ్యూజిక్ నేర్చుకున్నాను. నా మొదటి గురువు మాత్రం మా అమ్మ శ్రీమతి రాజ్యలక్ష్మిగారే.
అన్నమాచార్యుని కీర్తనల ప్రచారం మీతోనే మొదలయింది కదా. ఆ విశేషాలు, వివరాలు చెప్పండి.
నేను తిరుపతిలో కాలేజీలో చదివేటప్పుడు అన్ని ఏక్టివిటీస్‌లో ముందు ఉండేదాన్ని. ఒకసారి ప్రముఖ సంగీత దర్శకులు సాలూరి రాజేశ్వరరావుగారి కచేరీకి వెళ్లాను. అప్పటికే నా పాట విని ఉన్న మ్యూజిక్ కాలేజీ ప్రిన్సిపల్ శ్రీ పసుపతిగారు నన్ను శ్రీ రాజేశ్వర రావుగారికి పరిచయం చేసి, వారి కచేరీ అయ్యాక నా చేత రెండు కీర్తనలు పాడించారు. శ్రీ రాజేశ్వరరావు గారు చాలా ఇంప్రెస్ అయి, 1972లో కొలంబియా కంపెనీలో అన్నమాచార్య కీర్తనలది సింగిల్ ప్లే రికార్డ్ ఇప్పించారు. ఆ రోజుల్లోనే తిరుమల తిరుపతి దేవస్థానం ఎగ్జిక్యూటివ్ ఆఫీసర్ శ్రీ అన్నారావుగారినుండి అన్నమాచార్య కీర్తనల ప్రాజెక్ట్ చెయ్యటానికి ఆహ్వానం వచ్చింది. మొదట నడిచి కొండ ఎక్కి శ్రీ వేంకటేశ్వరుడికే రిపోర్ట్ చేసాను. దేవళానికి వెనుకవైపునే ఉన్న అన్నమాచార్యగారి సంతతి ఎదుట రెండు కీర్తనలు పాడి, అప్పుడు ఎగ్జిక్యూటివ్ ఆఫీసరుగారికి రిపోర్ట్ చేసాను. 1978 నుండి 82 దాకా అన్నమాచార్య కీర్తనల మీద వర్క్ చేశాను.

‘అన్నమాచార్య భావనా వాహిని’ని ఎప్పుడు స్థాపించారు? మీరు ఈ సంస్థని ఏ ఉద్ధేశంతో స్థాపించారు? ఈ సంస్థ కార్యకలాపాలేమిటి?
1983లో ‘అన్నమాచార్య భావనా వాహిని’ ని స్థాపించాము. అన్నమాచార్య కీర్తనలను ప్రచారం చెయ్యాలనే ఉద్దేశ్యంతోనే దీన్ని స్థాపించాము. మా సంస్థలో ఔత్సాహికులైన కళాకారులకు సంవత్సరానికి నలభైమందికి అన్నమాచార్య కీర్తనలను నేర్పిస్తాము. సంవత్సరం తరువాత పరీక్ష పెట్టి సర్టిఫికెట్స్ ఇస్తాము. బాగా పాడగలవారిని ప్రోత్సహించి కచ్చేరీలకు కూడా తీసుకువెళతాము. అన్నమాచార్యుల జయంతి, వర్ధంతి ఉత్సవాలను ఘనంగా జరిపిస్తాము. జాతీయ పరిధిలో అన్నమాచార్యుని కీర్తనలమీద పోటీ నిర్వహించి, ప్రతిభను ప్రోత్సహిస్తున్నాము. పోటీలో పాల్గొనే ప్రతి పోటీదారుకు కనీసం పది అన్నమాచార్య కీర్తనలు వచ్చి ఉండాలి. పోటీలో ఒకటి వాళ్లకి నచ్చింది, ఒకటి జడ్జిగారు అడిగింది పాడాలి. ఫస్ట్ ప్రైజ్‌గా ప్యూర్ గోల్డ్‌మెడల్ ఇస్తాము. సెకండ్ ప్రైజ్ తంబుర, థర్డ్ ప్రైజ్ శ్రుతి బాక్స్ ఇస్తాము.
బహుమతిగా సంగీతానికి సంబంధించినవే ఇవ్వడం విశేషమే. అన్నమాచార్యుల కీర్తనల మీద వాద ప్రతివాదాలున్నాయి కదా. మీకు తెలిసిన నిజాలు చెప్తారా?
నాకు తెలిసినంతవరకు అన్నమాచర్యులవారివి ముప్ఫై రెండు వేల కీర్తనలు. అన్నమాచార్యులవారి మనవడు తాళ్ళపాక పెద తిరుమలాచార్య ఈ కీర్తనలన్నీ రాగిరేకులమీద చెక్కించారు. వీటన్నింటినీ తిరుమలలో సంగీత భాండగారంలో ఇప్పటికీ పదిల పరిచారు. ప్రతి శాసనం మీద అన్నమాచార్యుడు ఆనతి ఇచ్చిన సంకీర్తన అని ఉంటుంది. ఒకటి రెండు కీర్తనల్లో భావప్రకటనలో స్వాతిశయం కనిపించింది.
కనుక ఆ కీర్తనలు అన్నమయ్యవి కావు అంటారు. కానీ ఏది నిజం కాదండి. అన్నమాచార్యుడు దైవాంశ సంభూతుడయినప్పటికీ ఆయనలోనూ మానవ సహజమైన భావావేశాలు ఉన్నాయి.
విదేశాలు వెళ్లారు కదా! అక్కడివాళ్లు ఎలా స్పందించారు?
విదేశాల్లో కచేరీలు చేసేటప్పుడు ఆడియన్స్ కొంతమంది ‘వేంకటేశ్వర గీతమాలిక’ లోని కొన్ని కీర్తనలు పాడమని కోరారు. నాకంటె ముందే నా కాసెట్ అమెరికాలో ప్రాచుర్యం పొందినందుకు ఆనందమనిపించింది.
అన్నమయ్య కీర్తనల్లో శృంగారం ఎక్కువపాళ్లు ఉన్నదనే వాదనని మీరు సమర్ధిస్తున్నారా?
లేదు. అన్నమయ్య కీర్తనల్లో శృంగారం ఉన్నమాట నిజమే. ఈ శృంగారం అతిగా ఉండదు. గుంభనగా ఉంటుంది. ఇందులో భగవంతుడు నాయకుడు. భక్తుడు నాయిక. వీరిమధ్య సాగే ప్రణయభావాలు దివ్యశృంగారమే కాని భౌతిక శృంగారం కాదు. అనితర సాధ్యమైన భావన, జీవాత్మ పరమాత్మల సంగమం. దీన్ని అర్థం చేసుకోవటానికి ఆధ్యాత్మిక సంస్కారం కావాలి. భగవంతుడే సర్వస్వం అనుకోవటం వల్ల అన్నమయ్య తనలో కలిగిన ప్రతి భావాన్ని అంత అందంగా మలచగలిగాడు.
మీకు చాలా అవార్డులు వచ్చాయి కదా:
అన్నిటికంటే ప్రేక్షకుల నుంచి వచ్చే ప్రతిస్పందనే నాకు ఎంతో పెద్ద పురస్కారం.
మీరు కథలు కూడా రాస్తారు కదూ!
ఏదీ! టైం ఉండదండి. ‘ఆంధ్రప్రభ ‘, ‘జూల’, ‘కథానిక’, ‘స్వాతి’ లో జాతిపిత జ్ఞాపకం ప్రచురితమయ్యాయి.
మీ జీవితాశయం ఏమిటి?
అన్నమయ్య కీర్తనలు ప్రచారంలోకి తీసుకురావటమే నా ఆశయం. అన్నమయ్య మీద టీ.వీ.కి ప్రోగ్రాం చేస్తున్నాం. ప్రపంచవ్యప్తంగా శ్రీ అన్నమాచార్యుని భావనా వాహిని విశిష్టత వ్యాపించింది. నాకు ఆ తృప్తి చాలు.
***
రచన: వి. రాజారామమోహనరావు
“కోకో – మా కుక్క పేరు, మీకు నచ్చిందా? కోకో వెనకాల ఒక కథ ఉంది. దానికన్నా ముందు లియో గురించి చెప్పుకోవాలి.
పక్షుల్నీ, కుక్కల్నీ ఇంట్లో పెంచడం నాకు అయిష్టం. హాయిగా తిరగాల్సిన వాటిని బంధించటమేమిటని నా అభిప్రాయం. కానీ మా అమ్మాయికి వాటిని పెంచడం అంటే ఎంతో ఇష్టం. ఎవరింట్లో ఏ పెంపుడు జంతువు కనిపించినా వాటితో తెగ ఆడేది. అయినా నాకు ఇష్టం లేదని తెలిసి ఎప్పుడూ ఏ కుక్కనీ ఇంటికి తెచ్చుకుందామని పేచి పెట్టలేదు. పెద్దవాళ్ళకి ఇష్టం లేని పనులు చేయకూడదన్న పద్ధతిలో పెరిగింది.
ఇప్పుడు అదీ పెద్దదయింది, దానికి ఓ కొడుకు అంటే మా మనవడు మానస్… తొమ్మిదో క్లాస్… చిత్రమేమిటంటే జంతువులు అంటే వాడికి మా అమ్మాయి కన్నా పిచ్చి. వాడంటే నాకెంతో ముద్దు.
మొత్తానికి వాడి కోరికను కాదనలేక మా అమ్మాయిఓ కుక్క పిల్లని తెచ్చింది. తెల్లటి ఒళ్ళు, నుదుటి మీద నల్లటి మచ్చ. దానికి మూడో నెల. ‘లాబ్రడార్’ అంటారట,  చూడటానికి చాలా అందంగా ఉంది. మన ఇంట్లో ఈ కుక్క వద్దని నేను ఎంతగా చెప్పినా మా మనవడి మాటే నెగ్గింది. దాని పేరే ‘లియో’. దానికినేనెంతో ఎంతో దూరంగా ఉంటూ వచ్చాను, కానీ అది నాకు దూరంగా ఉండకుండా దగ్గరవుతూనే వచ్చింది. దగ్గరికి రావడం, కాళ్ళు నాకడం, పొమ్మన్నా వినకుండా నా కాళ్ళ దగ్గరే పడుకోవటం… నాలుగు నెలల్లో నేనూ అదంటే ఇష్టపడటం ఆరంభమైంది. లియోఎంతో అందంగా తయారయింది. ఎవరు దాన్ని చూసినా చూపు తిప్పుకోలేకపోతున్నారు.
క్రమేపీ లియో మా ఇంటి మెంబర్ అయిపోయింది. ఇంట్లో మేము దాని కోసం ఒకచోట చేరి కలిసి గడిపే సమయం పెరిగింది. దానివల్ల మా దగ్గరితనం కూడా పెరిగింది. పెంపుడు జంతువుల ఉపయోగాల్లో ఇదొకటి అనుకుంటా. లియోని మా వాళ్లతో సమానంగా నేను దగ్గరికి తీసుకుంటున్నాను, జంతువులంటే దూరంగా ఉండే నన్ను లియో లొంగదీసింది.
అలాగే ఏడాది గడిచింది. లియోకి అన్నీ ప్రత్యేకం… దాన్ని తుడిచే బట్టలు, పడక వగైరా. మాలో ఓ భాగం అయిపోయింది. అంతా బాగున్న టైములో అలా అవుతుందని మేము ఎవ్వరం అనుకోలేదు.
లియో జబ్బు పడింది. తినకూడనిదేమి తిందో, తాగిందో… తినడం మానేసింది. మేం విషయం గ్రహించి డాక్టర్ దగ్గరికి తీసుకెళ్లేటప్పటికీ ఆలస్యం అయింది. ఎన్ని మందులు వేసిన లియో దక్కలేదు, చచ్చిపోయింది. అదీ నా కాళ్ళ దగ్గర, నా కళ్ళముందే చచ్చిపోయింది. నాకు పెద్ద షాక్. మా మానస్, అమ్మాయి ఏడ్చేశారు.చచ్చిపోయింది కుక్కే బంధువు కాదు, కానీ బాధ మాత్రం చాలా ఎక్కువ పడ్డాం. “ఇదంతా కుక్కని పెంచడం వల్లే కదా… ఇంకెప్పుడూ ఇలాంటి పని చేయకండి” అని గట్టిగా చెప్పాను.
***
ఆరు నెలలు గడిచిపోయాయి. ఆ రోజు మా మనవడు మానస్ పుట్టినరోజు, సాయంత్రం ఆరింటికి పార్టీ పెట్టుకున్నారు.
నాలుగవుతుండగా బయటకెళ్ళిన మా అమ్మాయి, మనవడు తిరిగి వచ్చారు. కూడా చిన్న కుక్కపిల్ల ఉంది. తేవడమే కాదు తెగ ముద్దులాడుతున్నారు. భూమి నుంచి అరగజం ఎత్తులో ఉంది, బ్రౌన్ కలర్.
“తాతయ్యా… ఇది టిబెట్ బ్రీడ్… లాసా ఆప్సో. పెద్దగా ఎదిగిపోదు, ఇదే సైజులో ఉంటుంది, అందరితో కలిసిపోతుంది. చాలా ముద్దుగా ఉంది కదూ” అంటూ మానస్ దాన్ని నా దగ్గరికి తీసుకొచ్చాడు.
నాకు విపరీతమైన కోపం వచ్చింది. లియో చచ్చిపోయినప్పటి బాధ గుర్తుకొచ్చింది. “బుద్ధి లేదా! మళ్లీ కుక్కను ఎందుకు తీసుకొచ్చారు? వెంటనే పంపించేయండి. అది ఉంటే నేను ఇంట్లో ఉండను, నేనో  అదో తేల్చుకోండి” అన్నాను.
నా దగ్గరకు వచ్చి మా అమ్మాయి ఏదో చెప్పబోయింది. నేను వినిపించుకోకుండా దాన్నీ అరిచాను. నాకు బీ.పీ. పెరిగిపోయింది, నా ముఖం ఎర్రబడింది. ఆ కుక్కపిల్లని నా ముందు నుంచి తీసుకెళ్లిపోయారు. గట్టిగా అలా అరిచానని ఎంతో  బాధపడ్డాను కానీ నా మనసు మారలేదు. ‘వద్దు… వద్దు… ఏ కుక్కలూ వద్దు, బాధా వద్దు’ అనుకున్నాను. ఈ గొడవతో అమ్మాయి, మనవడు దిగులు పడ్డారు. బర్త్ డే పార్టీ డల్ గానే గడిచింది.
తెల్లారింతర్వాత, అమ్మాయి, మనవడు బిక్కముఖాలతో నా దగ్గరికి వచ్చారు. “కుక్కని వెనక్కి ఇచ్చేస్తాం నాన్నా! నీకన్నా మాకు ఏదీ ఎక్కువ కాదు” అంది అమ్మాయి. దానికి తనూ సిద్ధమే అన్నట్టు నిలబడ్డాడు మనవడు.
నా కళ్ళు చెమర్చాయి. వాళ్ళ ప్రవర్తనకో, నాకోసం కుక్క మీద వాళ్ళ అమితమైన ఇష్టాన్ని చంపుకుంటున్నందుకో… కుక్కపిల్ల వెర్రిదాన్లా నా వేపే చూస్తోంది. ‘వెఱ్ఱిముండ, దానికీగొడవలేం తెలుసు పాపం!’ అనిపించింది.
అప్రయత్నంగానే, “ఉంచుకుందాం… కుక్కపిల్లని వెనక్కి ఇవ్వక్కర్లేదు” అన్నాను.
నమ్మలేనట్టు ఒకళ్ళనొకళ్ళు చూసుకున్నారు అమ్మాయి, మనవడు.
“నిజంగానా?” అన్నారు.
“నిజమే, ఉంచేసుకుందాం” అన్నాను, కుక్క పిల్లని నా చేతుల్లోకి తీసుకుంటూ.
వాళ్ళ సంతోషం అంతా ఇంతా కాదు. ఆ కుక్క పిల్లే కోకో.
ఇప్పుడు కోకో మాలో భాగం, అందరం దానితో ఆడతాం, అదీ అందరితో ఆడుతుంది.
చిత్రం ఏమిటంటే, ఈ పెద్దవయసులో చిన్నవాళ్లతో సమంగా నేనూ కోకోతో  ఆడటం కోకో మహత్యం లాగే ఉంది.
“పెట్స్ వల్ల మరింత దగ్గరగా, సంతోషంగా ఉంటాం కదు తాతయ్యా?” అన్నాడు మానస్.
అక్షరాలా నిజం అనిపించింది. అంతేకాదు పిల్లల మనసులు మెత్తన.  కోకోలాంటి వాటి చేరువలో అవి మరింత అభిమానంగా, ప్రేమగా తయారవుతాయి.
జంతువులనేమిటి, ప్రకృతి అనేమిటి, దేన్నైనా ఎంత ఎక్కువగా ఇష్టపడి ప్రేమించగలిగితే జీవితం అంత బాగుంటుంది, ఇష్టంగా ఉంటుంది.
***
రచన: రవీంద్ర కంభంపాటి
ఆ రోజు ఉదయం మెయిల్ బాక్స్ ఓపెన్ చేసిన రాజేష్ కి తన క్లయింట్ డగ్లస్ నుంచి మెయిల్ కనిపించింది.  ‘హై ఇంపార్టెన్స్ ‘ అని మార్క్ చేసి ఉండడంతో, ఏమైనా ఎస్కలేషన్ వచ్చిందేమోనని వెంటనే ఆ మెయిల్ ఓపెన్ చేసేడు రాజేష్.
వచ్చే నెల,  ఇండియాలో ఉన్న తమ టీం ని కలవడానికి వస్తున్నానని,  మూడు రోజులు ఉంటానని సారాంశం ! సాధారణంగా డగ్లస్ ఇండియా వచ్చినప్పుడు,  తమ కంపెనీతో పాటు,  తమకి కాంపిటీషన్ గా భావించే విప్రో,  ఇన్ఫోసిస్ లని కూడా కలుస్తాడు.  కానీ ఆ మెయిల్ లో ఉన్న ఎజెండా ప్రకారం,  ఈ ట్రిప్ మొత్తం తమ కంపెనీతోనే గడపబోతున్నాడు !
ఎందుకు? అని ఆలోచనల్లో ఉండగానే,  రాజేష్ ఫోన్ మోగింది.  అవతలపక్కన అమెరికాలోని తమ సేల్స్ హెడ్ అమోల్.
“డగ్లస్ నుంచి మెయిల్ చూసేవా?” అమోల్ స్ట్రెయిట్ గా పాయింట్ లోకి వచ్చేసేడు.
“చూసేను. .  ఈ సారి మొత్తం ట్రిప్ మనతోనే ఉండబోతున్నాడు!” చెప్పేడు రాజేష్
“అంటే. .  నీకు ఏమిటి అర్ధమైంది?” అమోల్ ప్రశ్న
ఉదయాన్నే ఈ వెధవ క్విజ్ ప్రోగ్రామొకటి,  అని మనసులోనే విసుక్కుని,  పైకి “రెండు పాజిబిలిటీస్ ఉన్నాయి. .  ఫస్ట్. .  మన ప్రాజెక్ట్స్ మీద ఏదైనా కంప్లైంట్ ఉండి,  దాన్ని గురించి డిస్కస్ చెయ్యడానికి. . సెకండ్. .  మన వర్క్,  రేట్స్ తో చాలా ఇంప్రెస్ అయ్యి,  ఇన్ఫోసిస్,  విప్రో వాళ్ళ ప్రాజెక్ట్స్ కూడా మనకే ఇచ్చే అవకాశం డిస్కస్ చెయ్యడం” అన్నాడు రాజేష్
“గుడ్. .  మన ప్రాజెక్ట్ క్వాలిటీ మీద కంప్లైంట్స్ ఏమీ లేవు కాబట్టి,  నువ్వు చెప్పిన సెకండ్ పాజిబిలిటీ కే ఎక్కువ ఛాన్స్” అన్నాడు అమోల్
“యా. .  ఇంకొక్క వారం మాత్రమే టైం ఉంది. . ఎజెండా కరెక్ట్ గా ప్లాన్ చెయ్యాలి,  రోజూ సీనియర్ మేనేజ్మెంట్ తో మీటింగ్స్ పెడతాను,  అలాగే ఇన్ఫోసిస్ వాళ్ళు,  విప్రో వాళ్ళు చేస్తున్న ప్రాజెక్ట్స్ తాలూకు స్కిల్స్ మన దగ్గిర కూడా ఉన్నాయి అని గట్టిగా ఎస్టాబ్లిష్ చేసేలా డగ్లస్ తో మీటింగ్స్,  డెమోలు ప్లాన్ చేస్తాను” చెప్పేడు రాజేష్
“గుడ్. .  నువ్వు కరెక్ట్ గానే ఆలోచిస్తున్నావు. .  డగ్లస్ కి వాళ్ళ కంపెనీలో చాలా పేరుంది. .  అతన్ని సరిగా ఇంప్రెస్ చేసేమంటే,  మన కాంపిటీషన్ దగ్గర ఉన్న ప్రాజెక్ట్స్ అన్నీ మనకే వచ్చేస్తాయి. .  అన్నట్టు,  తనకి ఇండియన్ ఫుడ్ చాలా ఇష్టం. .  ప్రతి రోజూ,  హైదరాబాద్ లో ఉన్న బెస్ట్ హోటల్స్ కి తీసుకువెళ్ళండి” అంటూ ఫోన్ పెట్టేసేడు అమోల్.
సీనియర్ మానేజ్మెంట్ కి ఈ విషయమై మెయిల్ పెట్టి,  డగ్లస్ వచ్చే ఆ మూడు రోజులూ,  తమ మానేజ్మెంట్ లో ఎవరెవరు అతన్ని కలవాలి,  ఏ ఏ టాపిక్స్ మీద ప్రెజెంటేషన్స్ ఇవ్వాలి,  హైద్రాబాద్ లో ఏ ఏ హోటల్స్ కి తీసుకెళ్ళాలి లాంటి విషయాలతో ఆ వారం అంతా బిజీ బిజీగా గడిచిపోయింది రాజేష్ కి.  పైపెచ్చు,  శంకర్ దాదా ఎంబీబీఎస్ లో చిరంజీవి వాళ్ళ నాన్న వచ్చినప్పుడు వాళ్ళ అడ్డాని హడావిడిగా హాస్పిటల్ గా మార్చేసిన టైపులో,  తమ ప్రాజెక్ట్ ఫ్లోర్ అంతా డగ్లస్ వాళ్ళ కంపెనీ తాలూకు పోస్టర్లు,  బ్యానర్లు కట్టేసేరు.
రాజేష్ వాళ్ళ బాస్ నారాయణన్ ముందే చెప్పేసేడు,  “మన టీమ్ అందరిలోకి డగ్లస్ నీకే క్లోజ్. .  కాబట్టి,  అతన్ని ఇంప్రెస్ చేసి ఆ విప్రో,  ఇన్ఫోసిస్ వాళ్ళ ప్రాజెక్ట్స్ అన్నీ మనకే వచ్చేలా చూసేవంటే,  నీ అప్రైజల్,  ప్రమోషన్ నేను చూసుకుంటాను !”  దీంతో రాజేష్ కి ప్రెషర్ మరింత పెరిగింది !
మొత్తానికి డగ్లస్ హైదరాబాద్ వచ్చేడు.  అతన్ని ఎయిర్పోర్ట్ లో రిసీవ్ చేసుకుని,  స్పెషల్ గా బుక్ చేసిన మర్సిడిస్ బెంజ్ కారులో ఇనార్బిట్ మాల్ ఎదురుగా ఉన్న ఐటీసీ కోహినూర్ హోటల్ కి తీసుకువచ్చేరు రాజేష్ వాళ్ళ టీం !
“మీరు నన్ను ఓ ఇండియన్ మహారాజా లాగ ట్రీట్ చేస్తున్నారు” అన్నాడు డగ్లస్,  “భలే జోకే”వంటూ గాఠిగా నవ్వేరు రాజేష్ అండ్ టీం.
“డగ్లస్. . మీ ఇండియా స్టే మర్చిపోలేనిదిగా చేసే పూచీ నాది. .  రేపు సాయంత్రం మీకు డిన్నర్ ట్రైడెంట్ హోటల్లో అరేంజ్ చేసేను,  అలాగే ఇక్కడ ‘తాజ్ ఫలక్ నామా ‘ అనో గొప్ప హోటల్ ఉంది. .  ఒకప్పుడు హైదరాబాద్ నిజాం తన అతిధులకోసం ఆ ప్యాలస్ ని గెస్ట్ హౌస్ లా ఉపయోగించేవాడు. .  మీకు బాగా నచ్చుతుంది. .  ఆ రోజు,  మా సీనియర్ మానేజ్మెంట్ మీకు అక్కడ డిన్నర్ ఇవ్వబోతూంది” అన్నాడు రాజేష్
“వెరీ నైస్. .  స్ప్లెండిడ్.” అంటూ తన హోటల్ రూమ్ లోకి వెళ్ళడానికి లేచేడు డగ్లస్ !
ఆ తర్వాత రెండు రోజులూ బిజీ బిజీగా గడిచేయి.  తమ కంపెనీలోని బెస్ట్ టెక్ లీడ్స్ తో ప్రెజెంటేషన్స్ ఇప్పించేడు రాజేష్.  ఆ ప్రెజెంటేషన్స్ అన్నీ చాలా ఆసక్తిగా విన్నాడు డగ్లస్.  ట్రైడెంట్ లో డిన్నర్ విపరీతంగా నచ్చేసింది డగ్లస్ కి.
అదే మాట అతను రాజేష్ తో చెబితే,  “రేపు రాత్రి ఫలక్ నామాలో డిన్నర్ ఇంకా బావుంటుంది” అన్నాడు రాజేష్
“అవునవును.  నేను కూడా రేపు సాయంత్రం కోసం ఆసక్తిగా ఎదురు చూస్తు న్నాను. .  మీ సీనియర్ మేనేజిమెంట్ అంతా వస్తున్నారు కదా?” డగ్లస్ ప్రశ్న
“యా. .  యా. .  అందరూ వస్తున్నారు” ఉత్సాహంగా బదులిచ్చేడు రాజేష్,  అతని మనసులో అప్పటికే నిర్ధారణ చేసేసుకున్నాడు,  ఇంకొన్ని రోజుల్లో తమ ప్రత్యర్థి కంపెనీల ప్రాజెక్టులు తమకే రాబోతున్నాయని !
మర్నాడు సాయంత్రం అందరూ తాజ్ ఫలక్నామాకి బయల్దేరేరు.  బయల్దేరేముందు,  డగ్లస్ రాజేష్ ని అడిగేడు,  “నువ్వు నా కార్లో వస్తావా?” అని.
“ష్యూర్ డగ్ల” అని రాజేష్,  డగ్లస్ తో అతని మెర్సిడెస్ ఎక్కేడు.  మిగతా మేనేజర్లు వాళ్ళ ప్రకాష్ రావు అని వాళ్ళ కార్లు ఎక్కేరు.
“ఎలా ఉంది ఈ ట్రిప్?” కార్ బయలుదేరగానే అడిగేడు రాజేష్
“చాలా ఎగ్జైటింగ్ గా ఉంది. .  ఈ రెండు రోజులూ బాగా గడిచేయి. .  టైం వెల్ స్పెంట్” అన్నాడు డగ్లస్
“థాంక్ యు డగ్లస్” అన్నాడు రాజేష్
“అయ్యో. . నేనే మీకు థాంక్స్ చెప్పాలి. .  ఓ విషయం చెప్పు. .  ఇవాళ నేను కలవబోయే మీ మేనేజర్స్ లో కీ పర్సన్ ఎవరు?”
రాజేష్ సాలోచనగా అన్నాడు,  “నా మేనేజర్ నారాయణన్ మీకు తెలుసు కదా. .  అతని మేనేజర్ ప్రకాష్ రావు అని ఉన్నారు. .  ఆయన కీ పర్సన్. .  ఇవాళ డిన్నర్ కి ఆయన వస్తున్నారు”
“వావ్. .  ఇవాళ ఆయన్ని కలవాలి. .  ఇక్కడికి వచ్చే ముందు కనుక్కున్నాను. .  ఇన్ఫోసిస్,  విప్రో కన్నా మీ కంపెనీ వాళ్ళు బాగా పే చేస్తారట కదా. .  నాకు మా కంపెనీ పెద్దగా నచ్చట్లేదు. . ఆ ప్రకాష్ ని కలిసినప్పుడు,  అమెరికాలో మీ కంపెనీ లో పని చేసే అవకాశం ఉందేమో కనుక్కోవాలి. . .  ఈ ట్రిప్ పర్పస్ అదే.” అంటూ చెప్పుకుపోతున్నాడు డగ్లస్!
* * *
రచన: రామా చంద్రమౌళి
	‘‘ఒకసారి మళ్ళీ చెప్పండి ’’ అన్నాడు డాక్టర్‌ కుమార్‌ చాలా ఆశ్చర్యంగా. .  విభ్రమంతో. .  చిత్రంగా ఎదుట కూర్చుని ఉన్న ఆ పెద్దమనిషి ముఖంలోకి చూస్తూ.
	ఆ పెద్దాయన ఏమీ చెప్పలేదు.  సూటిగా డాక్టర్‌ కళ్ళలోకి ఓ లిప్తకాలం చూచి ఏదో చెప్పడానికి ఉద్యుక్తుడౌతూండగా. ,
	‘‘ఐతే మీరు మనుషులను ప్రేమించే శక్తిని కోల్పోతున్నారు. .  యామై కరక్ట్‌. ? ’’ అన్నాడు డాక్టర్‌ కుమార్‌. .  ప్రసిద్ధ సైకియాట్రిస్ట్‌.  గత ముప్ఫై ఏళ్లుగా వేలమంది మానసిక రోగులతో సహవాసం చేస్తూ ఆ వృత్తిలో    ఉన్నతుడిగా గుర్తించబడి రాష్ట్రపతి అవార్డ్‌ పొందినవాడు.  ఆయన కన్సల్టేషన్‌ ఫీ ఐదువందల రూపాయలు.  రోజుకు ఇరవై మంది పేషంట్స్‌ ను మాత్రమే చూస్తాడు.  అప్పాంట్‌మెంట్‌ దొరకడం కష్టం.
	‘‘ఉహూ…  కాదు ’’ చాలా స్పష్టమైన సమాధానం.
	‘‘మరి.?’’
	‘‘నేను మనుషుల్ని ప్రేమించలేకపోతున్నాను’’
	‘‘ఓ. .  మనుషుల్ని ప్రేమించే శక్తిని కోల్పోవడం కాదు. .  అసలు మనుషుల్నే ప్రేమించలేకపోతున్నారు ’’ అని లోలోపల సన్నగా. .  తనలోతానుగా. .  కొద్దిగా చికాగ్గా. .  అసహనంగా గొణుక్కూంటుండగా. ,
	అతనన్నాడు. .  ‘‘ డాక్టర్‌ గారూ. .  ఒక మనిషి మరో మనిషిని బేషరతుగా . .  ఆ మాటకొస్తే ఏ జీవినైనా ప్రేమించగలగడం ఒక గొప్ప మానవీయ లక్షణం. .  ఐతే ఎవరైనా మరో మనిషిచేత నిజాయితీగా ప్రేమించబడడం గొప్ప అద ృష్టం. .  కదా ’’ అన్నాడు.  ఎందుకో డాక్టర్‌ కుమార్‌ కు ఎక్కడో ఒక పిడుగుపడ్డ అనుభూతి కలిగింది.  నిజానికి అప్పుడు ఎక్కడా ఏ పిడుగూ పడలేదు,  ఏ ఉరుములు మెరుపులుగానీ లేవు.  అదొక మామూలు శీతాకాలపు తొమ్మిది గంటల రాత్రి.  సన్నగా చలి మొదలౌతోంది అప్పుడప్పుడే.  కాని గదిలో 25వ నంబర్‌ పై ఎ. సి పనిచేస్తున్నా డాక్టర్‌ కుమార్‌ కు కొద్దిగా ఉక్కపోయడం మొదలైంది.
	‘ఈ ప్రేమించడం. .  ప్రేమించబడ్డం. .  ప్రేమించే శక్తి. .  బేషరతుగా ప్రేమ. .  ’ ఏమిటిదంతా. .  ఈ ముసలాయనకు ఈ చిత్రమైన మానసిక పరిస్థితి ఎందుకొచ్చింది.  దేనికోసం ఈయన బాధపడ్తున్నాడు.  అసలు ఈయన సమస్యేమిటి.
	‘‘ఊఊఊఁ.,  ’’ అన్నాడు సాలోచనగా తనకు తెలియకుండానే.
	ఏ జవాబూ స్ఫురించదు.  మనస్సునిండా శూన్యం.  ఏదీ పాలుపోక ఆయన ముఖంలోకి చూశాడు అభావంగా.
	ఎదుట ఆయన ఊర్కే అలా . .  బయటికి కిటికీలోనుండి చూస్తున్నాడు చీకట్లోకి. .  మౌనంగా.
	నిజానికి డాక్టర్‌ కుమార్‌కు ఆ వ్యక్తి బాగా తెలుసు.  అతని పేరు శంకరనారాయణ.  రిటైర్డ్‌ ప్రొఫెసర్‌.  ఇంజనీర్‌.  మెడికల్‌ కాలేజ్‌ లో ప్రతిరోజూ మార్నింగ్‌ వాక్‌లో కలుస్తూంటాడు. .  ఒంటరిగా అక్కడెక్కడో దూరంగా చెట్లలో నడుస్తూ కనిపిస్తూంటాడు.  మనిషిని చూడగానే ఎవరికైనా ఒక అనిర్వచనీయమైన గౌరవ భావం ఏర్పడి నమస్కరించబుద్దౌతుంది.  ముఖంనిండా వెలిగే చిర్నవ్వు. .  కళ్ళలోనుండి బయటికి దూకే కాంతి. .  వర్చస్సు.  చాలా తరచుగా అతనిగురించి పత్రికల్లో వార్తలు వస్తూంటాయి. .  అతనొక పెద్ద రచయితా,  కవీ అని తర్వాత్తర్వాత తెలిసింది.
	కాని ఎప్పుడూ పరిచయం ఏర్పడలేదు.
	దాదాపు పదిహేనేళ్ళ అపరిచయ పరిచయం తమది.
	శంకరనారాయణను డాక్టర్‌ కుమార్‌ ఆ రోజు మొదట దాదాపు ఎనిమిది గంటల సమయమప్పుడే సి సి కెమెరాలో చూశాడు బయట ఒ. పి కౌంటర్‌ లో డబ్బు కట్టి విజిటర్స్‌ కుర్చీల్లో కూర్చూంటూండగా.  కూర్చోగానే వెనక్కి ఒరిగి చేతిలోని ఏదో పుస్తకాన్ని తెరిచి అందులో లీనమైపోయాడు.  అప్పటినుండి ఒక్కరొక్కరు తన దగ్గరికి వస్తూ వెళ్లిపోతున్నారు. .  కాని శంకరనారాయణ రావడంలేదు.  గేట్‌ బాయ్‌ ను పిలిచి అడిగాడు కుమార్‌ ‘ ఆయనెందుకు రావట్లేదు ’ అని.
	‘‘సర్‌. అతనేదో ప్రత్యేక విషయం మీతో మాట్లాడాలట. .  అందరికన్నా చివర్న లీజర్‌ గా వచ్చి కలుస్తానన్నాడు మిమ్మల్ని ’’
	అట్లాగే చివరి పేషంట్‌ గా వచ్చి చెప్పిన విషయం . .  ఇది.  ‘తను మనుషుల్ని ప్రేమించలేకపోతూండడం ’
	చిత్రమైన సమస్య.
	ఇద్దరి మధ్యా అవాంచిత నిశ్శబ్దం కొద్దిసేపు గడిచిన తర్వాత. .  డాక్టర్‌ కుమార్‌ ఏదో ఒక నిస్సహాయమైన ‘ స్కిప్‌ ’ ను చెప్పి భేటీని వాయిదా వేద్దామనుకుంటూండగా. .  శంకరనారాయణ అన్నాడు. .  ‘ నిజానికి ప్రతి జీవికీ జన్మతః కొన్ని లక్షణాలు సంక్రమిస్తాయి. .  ఉదాహరణకు. .  చేపకు పుట్టగానే ఈత వస్తుంది. .  సింహం పిల్లకు పుట్టుకతోనే వేటాడే లక్షణం అబ్బుతుంది. .  పక్షులకు రెక్కలు మొలవగానే ఎగిరే లక్షణం అటువంటిదే. .  కాని సకల జీవులన్నింటికీ కామన్‌ గా ఒక లక్షణం మాత్రం తప్పక పుట్టుకతోనే ఊపిరితోపాటే వస్తుంది. .  అదేమిటో తెలుసా. ,  ’’
	సూటిగా చూశాడు డాక్టర్‌ కుమార్‌ కళ్ళలోకి. .  చూచి క్షణకాల మాగి. ,
	అప్పుడు గమనించాడు కుమార్‌. .  శంకరనారాయణ కళ్ళు మిలమిలా కాంతితో మెరవడం.
	‘‘చెప్పండి.  ’’
	‘‘ఎదుటి జీవిని ప్రేమించడం . .  మనిషిని మాత్రమే కాదు ఏ జీవినైనా ప్రేమించడమనే గుణం భగవంతుడు జీవులన్నింటికీ జన్మతః ప్రసాదించిన గొప్ప వరం. .  కాని తాము అభివృద్ధి చెందుతున్నామనుకుంటున్న మనుషులు మాత్రం భగవత్‌ ప్రసాదితమైన ఈ ‘ ప్రేమించే ’ మూల లక్షణాన్ని క్రమక్రమంగా కోల్పోతున్నారు.  నేనైతే పూర్తిగా కోల్పోయాను డాక్టర్‌.  ’’
	ఏమీ తోచక అవాక్కై అతన్నే చూస్తున్న డాక్టర్‌ కుమార్‌ ఒక్కసారిగా,  అనూహ్యంగా శంకరనారాయణ వెక్కెక్కి ఏడ్వడం గమనించి చకితుడైపోయాడు.  మనిషికి గుండెల్లో ఏదో నొప్పి వస్తే విలవిల్లాడినట్టు బాధతో గిలగిల్లాడిపోతున్నాడు శంకరనారాయణ.  పూర్తిగా అభౌతికమైన   ‘ ప్రేమించలేక పోవడం ’ అనే ఈ చిత్రమైన మానసిక,  మార్మిక,  తాత్విక స్థితి మనిషిలో ఇంత నొప్పినీ,  వేదననూ కలిగిస్తుందా.
	భరించలేని నొప్పిని. .  భరించలేక వెక్కెక్కి దుఃఖించే నొప్పిని అతనా క్షణం అనుభవిస్తున్నాడా.
	ఇప్పుడు తనేం చేయాలి.  నిజానికి ఇదొక వ్యాధా.  ఈజిట్‌ ఎ డిజార్డర్‌. .  రుగ్మత కిందికే వస్తుందా ఈ చిత్రమైన విచికిత్స.
	‘‘మనుషుల్ని ప్రేమించలేకపోతున్నట్టు మీకెలా తెలుస్తోంది సర్‌’’
	‘‘ఆకలౌతున్నట్టు మనిషికెలా తెలుస్తుందో..  మనసున్న మనిషికి ఎదుటి మనిషిని తను ప్రేమించలేకపోతున్నట్టూ. .  ఇంకా స్పష్టంగా లోలోపలికి తొంగి చూచుకుంటే. .  కొందరిని అయిష్టపడ్తున్నట్టూ. .  ద్వేషిస్తున్నట్టూ,  అసహ్యించుకుంటున్నట్టు కూడ మనకు తెలుస్తుంది.  ఐతే ఈ వర్తమాన జీవన విధానంలో ఎవరికీ తమలోకి తాము తొంగి చూచుకునే తీరికగానీ. .  సంస్కారంగానీ,  ఆత్మాన్వేషణ జరుపుకునే ఔన్నత్యంగానీ లేవు.  వెనుకట ఉండేవి. .  మా చిన్నప్పుడు మనుషులు ఇంతగా ప్రేమరాహిత్యంలో జీవించేవాళ్లు కారు ’’ అని ఒక్క క్షణం ఆగగానే. ,
	డాక్టర్‌ కుమార్‌. .  అప్రయత్నంగానే . .  ‘‘సర్‌. .  ఈ సమస్య చాలా చిత్రంగా. .  సున్నితంగా ఉంది.  ఇట్‌ నీడ్స్‌ సం అనాలిసిస్‌.  మనం. .  మనం. .  ’’ అని తత్తరపడ్తూండగా. ,
	శంకరనారాయణన్నాడు ‘‘సర్‌. .  నేను మళ్లీ కలుస్తాను మిమ్మల్ని ఒక వారం రోజుల తర్వాత. .  ’’ అని లేచాడు కుర్చీలోనుండి.
	ఎందుకో కుమార్‌కు సిగ్గనిపించింది ఆ సంక్లిష్ట పరిస్థితిలో.  తనను ఆ విపత్కర పరిస్థితినుంచి తప్పించి రక్షించాడీ పెద్దాయన అనిపించి ఊపిరిపీల్చుకున్నాడు.
వెళ్తున్న అతనితో. .  ‘‘సర్‌. .  మీ ఐదువందల రూపాయల ఫీ. .  తీసుకెళ్లండి ప్లీజ్‌ . .  నేను మీకు చేసిందేమీ లేదు కదా.’’ అన్నాడు కుమార్‌ చాలా నిస్సహాయంగా.
	శంకరనారాయణ తలుపు దగ్గర నిలబడి ‘‘ఉండనీయండి డాక్టర్‌. .  నన్ను ఇంత విపులంగా వినడమే మీరు నాకు చేసిన ఉపకారం’’ అని తలుపు దగ్గరగా వేసి వెళ్లిపోయాడు.
	అవాక్కయి చూస్తున్న డాక్టర్‌ కుమార్‌ కు. .  ఆ సంక్లిష్ట స్థితి ఏమిటో అర్థం కాలేదు కాని. .  తెలియని ఒక శూన్యవ్యాకులత ఏదో అతన్ని ఆక్రమిస్తూండడం మాత్రం తెలుస్తోంది స్పష్టంగా.
* * *
	అప్పుడే శీతాకాల వర్షం వెలిసి. .  చల్లగా గాలి వీస్తోంది.
	ఎక్కడినుండో చర్చి గంటలు వరుసగా ఏడు మోగి ఆగిపోయాయి.  వాతావరణం నిండా తేమ. .  తడి. .  దూరంనుండి తేలివస్తున్న ఇంటిప్రక్కనున్న విశాలమైన తోటలోని లిల్లీ పూల పరిమళం. .  ఇక కుదురుకుంటున్న పొగమంచు తెరలు .  అస్తమయానంతర మసక చీకటి సంరంభం వ్యాపిస్తూ.
	సిటీ గ్రాండ్‌ హోటల్‌ ఎదురుగా. .  మాతాశ్రీ ఫర్నిచర్‌ ప్రక్క సందులోని అపార్ట్‌ మెంట్స్‌. .  ఐదవ అంతస్తులోని. .  పెంట్‌ హౌజ్‌. ,
	దూరంగా భద్రకాళి చెరువు. .  కొండలు. .  రంగంపేట రోడ్‌ పై ట్రాఫిక్‌ హడావుడి. .  కొన్నేండ్లుగా విడిచిపెట్టబడి శిథిలావస్థలో ఉన్న ఒకప్పటి వైభవ ప్రతీక ‘ హోటల్‌ ఏకశిల ’.  దాన్ని చూస్తున్నప్పుడల్లా ఎంత మహోజ్జ్వలమైన వ్యవస్థైనా ఎప్పుడో ఒకప్పుడు తప్పక నశించిపోతుందని సిద్ధాంతీకరించి చెప్పే ‘ ప్రాడక్ట్‌ లైఫ్‌ సైకిల్‌ ’ థియరీ స్ఫురిస్తూ.  ,
	వెనుక కాకతీయ మెడికల్‌ కాలేజ్‌ ప్రపంచం. .  గుబురు గుబురుగా చెట్లు. .  పాత క్వార్టర్స్‌. .  కొత్తగా నిర్మితమౌతున్న ‘ కాళోజీ వైద్య విజ్ఞానశాస్త్ర విశ్వవిద్యాలయ ’ ప్రాంగణం రూపుదిద్దుకుంటున్న హంగులు.  పురాధునిక సమ్మేళన సౌందర్య విభవం.
	చుట్టూ ఒక ఉద్విగ్న సంచలిత ప్రపంచం.
	ఇక్కడ తన ఇంట్లో మాత్రం ఎవ్వరూ లేరు.  ఒక్కడే తను.  మొత్తం నలుగురు సభ్యులు ఉండాలి కుటుంబంలో.  కాని లేరు. .  ఎప్పుడిరటికొస్తారో. .  ఎప్పుడు రారో. .  ఎక్కడికెళ్ళారో. .  ఏమీ తెలియదు.  కొడుకు. .  ఉద్యోగం. .  ఎప్పుడూ క్యాంపులు. .  కోడలు కరీంనగర్‌ జిల్లాలో జిల్లా అధికారిణి. .  అప్‌ అండ్‌ డౌన్‌ లు. .  జీవితమంతా రావడం. .  పోవడం. .  ప్రయాణాలు. .  మీటింగ్‌ లు. .  సంపాదనలు. .  ప్రమోషన్‌లు.
	ఇద్దరు పిల్లలు. .  కాలేజ్‌ లు. .  పి. జి లు. .  డిగ్రీలు.  ఎప్పుడు ఏ సినిమా హాల్లోనో. .  ఏ బేకరీ షాప్‌ లోనో. .  పిజ్జాలు. .  బర్గర్లు. .  ఫ్రైడ్‌ చికెన్‌ లు.  ఇంటికి ఎప్పుడొస్తారో. .  వచ్చినా ఎవరి గదుల్లోకి వాళ్ళు చొరబడి. .  ఏమేమి చేస్తారో . .  ఎవరెవరితో తిరుగుతారో. .  చెవుల్లో ఇయర్ఫోన్లతో. .  ఇంటర్‌ నెట్‌ లతో. .  ఇల్లు ఒకటే. .  కాని ఎవరి ప్రపంచాలు వారివే. .  ఎవరి జీవితం వాళ్ళదే. .  ఎవరికీ టైం లేదు. .  ఎవరికీ ఒక్క క్షణం నిలబడి తీరిగ్గా మాట్లాడే ఓపిక లేదు.  వాళ్ల దృష్టిలో జీవితమంటే పరుగు. .  జీవితమంటే అతి పెద్దదైన చిన్నది. .  స్టాప్‌ నాట్‌. .  జస్ట్‌ రన్‌.
	పెద్ద ప్రపంచంలో అతి చిన్నగా మనిషి. .  అతి చిన్న మనిషిలో పట్టలేనంతగా పెద్ద ప్రపంచం.
	అసలు మనిషికి ఏం కావాలి. ? ఎంత కావాలి. ? ఒకరికోసం ఒకరు జీవించడం. .  ఒకరికోసం ఒకరు మరణించడం. .  ఒకరిని ఒకరు ప్రేమించడం. .  ప్రేమించడంకోసమే జీవించడం. .  ఇవి తెలుసా ఈ తరానికి.
	తను తాతయ్య. .  అమ్మమ్మ లేదు.  వెళ్లిపోయింది విముక్తమై.  తాతయ్యతో ఉండవలసిన అనుబంధమే లేదెవరికి.  తండ్రితో కొడుక్కి లేదు. .  కోడలుకు అస్సలే లేదు కన్సర్న్‌.  ఒట్టి పేకమేడలు.  కూలిపోవడం తర్వాత. .  అస్సలు నిలబడలేవు.
	ఒక కూతురు. .  అమెరికాకు వలస.  గ్రీన్‌ కార్డ్‌. .  సిటిజన్‌ షిప్‌. .  వలసలు బ్రతకడానిక్కాదు. .  ఇంకా ఇంకా సౌకర్యాలూ,  సుఖాలూ,  ఆస్తిపాస్తులూ అపారంగా పొందడానికి.  ఎంత ఆస్తి. .  ఎన్ని సుఖాలు. .  ఎన్ని బ్యాంక్‌ బ్యాలన్స్‌ లు.  మమ్మీ డాడీలు. .  సంకర భాష. .  సంకర సంస్కృతి.  సంకర జీవితం.
  ‘‘నాన్నా. . మన శ్రీదేవి ఇక్కడ బాల్టిమోర్‌ లో ఒక బ్లాక్‌ నీగ్రో రిచర్డ్స్‌ ను ప్రేమించింది నాన్నా. .  దే గాట్‌ మ్యారీడ్‌ ఇన్‌ చికాగో . .  జస్ట్‌ ఫర్‌ ఇన్‌ ఫర్మేషన్‌ టు యు. .  అంతే. .  ఏమీ చేయలేము నాన్నా మనం. ’’
	‘‘ఔను ఏమీ చేయలేము. ’’ . .  ఏవరూ ఏమీ చేయలేకపోవడమే నిజం.
	కాస్సేపు ఊర్కే అలా ఆకాశంలోకి చూస్తూ కూర్చున్నాడు శంకరనారాయణ నిశ్చేష్టుడై.
	‘నేను మనుషుల్ని ప్రేమించలేకపోతున్నాను డాక్టర్‌ ’’
	ఎందుకు. ? అన్న సమస్యతో కదా తను గత వారం డాక్టర్‌ కుమార్‌ దగ్గరికి వెళ్లింది.
	అతనేమీ చెప్పలేకపోయాడు.  తెలుసు తనకు అతనేమీ చెప్పలేడనీ. .  ఏమీ చేయలేడనీ.
	అసలు ప్రేమ అనే ద్రవ్యమే మృగ్యమై అంతరించిపోతున్న వేళ. .    ‘ ప్రేమ ‘ గురించి ఆలోచించే డెబ్భై ఏళ్ళ తను. .  ఒక రచయితగా. .  ఇంజనీర్‌ గా ,  ఒక ప్రొఫెసర్‌ గా. ,
	ఒక పిచ్చోడా.
	తన చుట్టూ ఉన్న ఈ కుటుంబ సభ్యులలో,  ఈ సంబంధీకులలో ఎవరిని ప్రేమించాలి. .  ఎవరిచే ప్రేమించబడాలి.
	శంకరనారాయణకు తను రాసిన కుప్పలు తెప్పల పుస్తకాలు. .  పాఠ్య గ్రంథాలు. .  పొందిన సన్మానాలు. .  ప్రేక్షకుల కరతాళధ్వనులు . .  ఇంటినిండా విస్తరించిన జ్ఞాపికల మూటలు. .  అన్నీ లీలగా జ్ఞాపకమొస్తూ. .  మగతగా నిద్ర వస్తున్నట్టనిపిస్తూ.
	కల. .  కలలో చప్పట్లు. .  చప్పట్లు. .  ఎడతెగని చప్పట్లు.  చప్పట్ల నిషా.
	పల్చగా వ్యాపిస్తూ స్వప్నం. .  నీరెండలా. .  నీడలా. .  పచ్చి గడ్డిపై. .  ఒక ఫుట్‌ బాల్‌. .  తను. .  తనే. .  చటుక్కున ఒక బలమైన పాదమెవరిదో ఎక్కడినుందో వచ్చి ఫట్ట్‌ న తన్నింది బాల్‌ ను గట్టిగా.
	బంతి గాలిలోకి లేచి. .  కొట్టుకుపోతోంది రివ్వున. .  ఎటో.
* * *
	ఆ రోజు . .  మళ్ళీ చిట్టచివరి పేషంట్‌ గా. ,
	సైకియాట్రిస్ట్‌ డాక్టర్‌ కుమార్‌ తో మాట్లాడుతూ. ,
	‘‘ప్రేమించడం..  ప్రేమించబడ్డం అన్న ఈ రెండు చర్యలు కనుమరుగైపోతూ మనుషులు కేవలం ప్రేమను నటిస్తున్న తరంలో జీవిస్తున్న వర్తమాన వ్యవస్థలో. .  అసలు మీరెందుకు ప్రేమ గురించి ఇంత తీవ్రంగా ఆలోచిస్తున్నారు సర్‌. .  జస్ట్‌. .  లీవిట్‌.  జనరేషన్‌ మారిపోయింద్సార్‌. . ’ లివింగ్‌ ఫర్‌ సెల్ఫ్‌.  నీకోసం నువ్వు జీవించి నీకోసమే నువ్వు అంతరించిపో ’ అన్న వ్యవస్థలోకి మనుషులు పరివర్తిస్తున్న వేళ. .  సర్‌ ఇదంతా ట్రాష్‌. ’’ అంటూనే తను ఏమి చెబుతాడో కనీసం వినకుండా. .  ‘‘ ఎక్స్క్యూజ్‌ మీ . .  ఒక ఆపరేషన్‌ ఉంది. .  మళ్ళీ. .  ఐ విల్‌ కాల్‌ యు సర్‌ ’’ అని తెచ్చిపెట్టుకున్న హడావిడితో కుమార్‌ వెళ్ళిపోవడం. .  తెలుస్తోంది తనకు.
	తప్పించుకుంటున్నాడు. .  తన ప్రశ్నకు జవాబు లేదతని దగ్గర.
	జవాబు లేనప్పుడు తప్పించుకుపోవడమో. .  మనిషిని తప్పించడమో. .  ఏదో ఒకటి కదా ఎవరైనా చేసేది.
	ఇది మూడవ వారం.  మూడూ ఇంటూ ఐదు. .  పదిహేను వందల రూపాయల ఫీ.
	జవాబు ఎదుటివాడు చెప్పలేనపుడు విజ్ఞుడైన వాడు తన ప్రశ్నకు జవాబును తనే కనుక్కోవాలి.
	ఇంటికొచ్చేసరికి రాత్రి తొమ్మిదీ నలభై ఐదు.
	ఐదవ అంతస్తు. .  పెంట్‌ హౌజ్‌. .  బయట రోడ్డుపై ఎవని పరుగు వానిదే.
	మామూలే. .  ఎవరూ రాలేదింకా ఇంటికి.  కోడలు ఫోన్‌ చేసింది. .  చేసి ‘‘ రావట్లేదివ్వాల. .  రేపు మినిస్టర్‌ గారి విజిట్‌ ఉంది ’’ అని ఫోన్‌ పెట్టేసింది.  కొడుకు పత్తా లేడు.  పిల్లలు. .  వ్చ్‌. .  ఎక్కడున్నారో. .  ఎప్పుడొస్తారో. .  వస్తారో రారో. . తెలియదు.
	పిల్లలు ఒకప్పుడు తనకు బయపడే స్థితి నుండి తనను భయపెట్టే స్థితికి ఎదిగిన తర్వాత. ,
	మిగిలేది భయం. .  ప్రేమ రాహిత్యం . .  అరాచకత్వం.
	ఒక ఆధ్యాత్మిక పుస్తకం పట్టుకుని కూర్చున్నాడు శంకరనారాయణ.  ఇప్పుడిక తనను ఆదుకోగలిగింది పుస్తకం. .  లేదా సంగీతం.
	‘ఆనందాన్నిచ్చే హార్మోన్లు.. ’ అని శీర్షిక.
	‘ఏ మూవింగ్‌ పార్ట్స్‌. .  లేకుండా కేవలం స్పందించే అపురూప వ్యవస్థతో అనేకానేక రసాయనిక స్రావాలతో జీవన వ్యాపారాన్ని నిర్వర్తించే అపూర్వ సృష్టి ఈ మానవ శరీరం.  స్వయం నియంత్రిత చాలక వ్యవస్థ ఇది.  ఐతే మనిషిని పరమానంద పర్చగల నాలుగు హార్మోన్ల గురించి తెలుసుకోవడం విజ్ఞులైనవారికి అవసరం ’ అని రాస్తూ పోయాడు రచయిత.  ఒకటి. .  ఎండార్ఫిన్‌. .  ఇది వ్యాయామం ద్వారా,  ధ్యానం ద్వారా ,  సంతృప్తికర రతిక్రియానంతరం నాడీ మండలం నుండి విడుదలయ్యే ‘ ఫీల్‌ గుడ్‌ హార్మోన్‌’.  హాప్పీనెస్‌ బూస్టర్‌.  రెండవది. .  డోపమైన్‌. .  మనిషి మంచి పనులు చేసి సంతృప్తిని పొందినపుడు మెదడునుండి విడుదలయ్యే న్యూరోట్రాన్స్‌ మిట్టర్‌.  మనిషిలో నిక్షిప్తమై ఉండే ఏడవ శిరో ఊర్థ్వ కుండలినీ చక్రం. .  ‘సహస్రార ’ సంబంధిత ‘ పిట్యుటరీ గ్లాండ్‌ ’ దీన్ని విడుదల చేస్తుంది.  మూడవది. .  సెరోటోమిన్‌. .  ఇది మనిషి మూడవ కన్నుగా పిలువబడే పెనియల్‌ గ్రంథిలో మనిషి సమాజానికి ఉపయోగపడే పనులను చేసినప్పుడు విడుదలై మనిషికి పరిపూర్ణతను ప్రసాదిస్తుంది.  మూడ్స్‌ను నియంత్రిస్తుంది.  అందుకే దీన్ని ‘ లవ్‌ హార్మోన్‌ ’ అని కూడా పిలుస్తారు.  నాల్గవది. .  ఆక్సిటోసిన్‌. .  ఇదికూడా మనిషిలోని అత్యున్నత సహస్రార చక్రం నుండి విదుదలయ్యే న్యూరో ట్రాన్స్మిట్టర్‌.  ఇది మనిషిని ప్రేమ మూర్తిగా పరివర్తింపజేస్తూ మనుషులను ఒక దగ్గరికి చేర్చే ‘ వసుదైక కుటుంబం ’ అన్న భావనను నెలకొల్పే నాయకున్ని. . లేదా దైవసమాన వ్యక్తిని రూపొందిస్తుంది.  ’
	శంకరనారాయణకు. .  మనిషికి తనలోనే నిక్షిప్తమై ఉన్న మహత్తర శక్తులగురించీ. .  మనిషి నిర్వర్తించగలిగే మానవ కల్యాణ కారక విధులను నిర్వహించినప్పుడు శరీరం ప్రతిస్పందిస్తూ రసాయనికంగా అందించగలిగే న్యూరో ట్రాన్స్‌మిట్టర్ల గురించీ. .  అర్థమై. ,
	అతను వికసించాడు.
	తృప్తిగా కళ్ళు మూసుకున్నాడు ప్రశాంతతతో.
* * *
	ఫోన్‌ చేసి ఆ పూట శంకరనారాయణ సైక్రియాట్రిస్ట్‌ డాక్టర్‌ కుమార్‌ అప్పాయింట్‌మెంట్‌ తీసుకుని. ,
	రాత్రి తొమ్మిదిన్నర. .  మళ్లీ చివరి పేషంట్‌. .  శంకరనారాయణ.
	నిజానికి డాక్టర్‌ కుమార్‌ ఈ శంకరనారాయణతో ఒక రకంగా విసిగిపోయాడు.  అది వాళ్ళ నాల్గవ భేటీ.  ఆ రోజుతో శంకరనారాయణ చెల్లించిన ఫీజు నాల్గూ ఇంటూ ఐదు. .  రెండు వేలు.
	కుమార్‌ మెదడులో శంకరనారాయణ సమస్యే తిరుగుతోంది. .  ‘ సర్‌. .  నేను మనుషుల్ని ప్రేమించలేకపోతున్నాను ’ అన్నది.
	ఇప్పుడేమంటాడో మళ్ళీ.
	‘‘చెప్పండి సర్‌ ’’ అన్నాడు కుమార్‌.
	‘‘ఈ నాల్గు వారాలుగా పాపం మీరు మీ స్థాయిలో నా సమస్యకు ఒక చికిత్స కోసం పాకులాడుతున్నారు .  కాని పరిష్కారం దొరకడంలేదు. .  ఐతే నా సమస్యకు పరిష్కారం నాకు దొరికింది సార్‌.’’
	‘‘ఔనా..  రియల్లీ. .  హౌ ’’ అన్నాడు కుమార్‌ అప్రయత్నంగానే. ఉత్సుకతతో
	‘‘సర్‌. .  మీరు ఈ చిన్న మూడు నిముషాల వీడియో క్లిప్పింగ్‌ ను చూడండి” అని తన చేతితోని ఒక వింత గాడ్జెట్‌ ను క్లిక్‌ చేసి ఎదురుగా ఉన్న తెల్లని గోడపై ఒక వీడియో ను ప్రొజెక్ట్‌ చేశాడు.  ’’
	పచ్చని మొక్కలూ,  కొమ్మలూ కిటికీ అవతల ఉన్న,  ధారాళంగా వెలుతురు పడ్తున్న ఒక మంచి హాల్‌ లో. .  మెత్తని పరుపుపై ఒక మూణ్ణెల్ల వయసున్న పసిపాప కళ్ళు తెరిచి చూస్తున్న క్లోజప్‌ షాట్‌ అది.  పాప కిలకిలా నవ్వుతోంది.  ముఖం నిండా పరిపూర్ణ నిర్మలత.  శుద్ధకాంతి.  అప్పుడు. .  ఆమెకు తల్లి వయసున్న ఒక స్త్రీమూర్తి ముఖం పాప ముఖం దగ్గరికి వచ్చింది ముఖం నిండా ప్రసన్నతతో.  పాప తన లేత పువ్వుల్లా ఉన్న రెండు పసి చేతులనూ ఆ స్త్రీమూర్తి చెక్కిళ్ళపై ఆన్చుతూ . .  స్పర్శిస్తూ. .  ప్రేమగా తడుముతూ. .  కిలకిలా నవ్వుతూంటే. .  ఆ తల్లివంటి స్త్రీ పారవశ్యతతో పులకించిపోతూ పాపను ముద్దాడడానికి పైపైకి వంగుతూ. .  అప్పుడా క్షణం వాళ్లిద్దరి మధ్య ఉన్నది కేవలం ఒట్టి మానవీయ శుద్ధ స్పర్శ.  పరస్పరత.  సాంద్రతరమైన ప్రేమ . .  గాఢ యిష్టత.  ఇంకే స్వార్థమూ,  భావనా లేని   విశుద్ధ అనురాగం.
  ‘‘డాక్టర్‌ గారూ..  ఈ పాప ఆమెకు బిడ్ద కావల్సిన అవసరంలేదు.  ఆమె పాపకు తల్లి కావల్సిన అవసరమూ లేదు.  నిజానికి వీళ్లిద్దరూ తల్లీ పిల్లా కారుకూడా.  ఐనా ఈ ఇద్దరూ ఒక శిశువుగా. .  మాతృమూర్తిగా పొందుతున్న ప్రేమమయమైన తాదాత్మ్యత మాత్రం స్వచ్ఛమైందీ,  నిర్మలమైందీ.  వీళ్లిద్దరున్న ఆ మధురక్షణంలో. .  కేవలం నిస్వార్థమైన ప్రేమ తప్పితే ఇద్దరిలోనూ ఇంకే భావమూ లేదు.  పైగా ఇద్దరూ హృదయరీత్యా. .  ఒట్టి ఖాళీ హృదయంతోనే చేరువౌతున్నారు .  వాళ్ళ మనసుల్లో ఇంకే భావమూ లేదు.  ’’
	కుమార్‌ వింటున్నాడు శంకరనారాయణను జాగ్రత్తగా.
	‘‘అంటే. .  మనిషి ఎదుటి మనిషిని సంపూర్తిగా ప్రేమించాలంటే. .  పూర్తి ఇష్టంతో ఆ వ్యక్తికి చేరువ కావాలి.  నిర్మల హృదయంతో స్వీకరించగలగాలి.  ఏ మాలిన్యమూ లేకుండా హృదయాన్ని పరిశుభ్రమైన ఖాళీ గ్లాసులా ఉంచుకోగలగాలి. .  అంతే.’’
	‘‘. . .’’ వింటున్నాడు డాక్టర్‌ కుమార్‌.
	‘‘ఇన్నాళ్ళూ నా కుటుంబ సభ్యులూ. .  ఇతరేతర పరిచయస్తులైన లోకులూ నా హృదయాన్ని కలుషితం చేసి దాన్ని బురదతో నింపేశారు.  నేనిప్పుడు నన్ను నేను శుభ్రం చేసుకుని ఖాళీ చేసుకోవాలి.  నిర్మలం కావాలి.  మామూలు పరిభాషలో చెప్పాలంటే నా మనసును నేను కడుక్కోవాలి.  అప్పుడు ఖాళీ ఐన నేను మళ్ళీ మనుషులను ప్రేమిస్తూ వాళ్ళను నా మనుషులుగా స్వీకరించ గలుగు తాను’’
	ప్రొజెక్షన్‌ ఆగిపోయింది.
	శంకరనారాయణ కుర్చీలోనుండి లేచి నిలబడి ‘‘వస్తాను డాక్టర్‌. .  మిమ్మల్ని చాలా ఇబ్బంది పెట్టాను’’ అని నడిచాడు డోర్‌ దగ్గరికి.
	తేరుకుని డాక్టర్‌ కుమార్‌ టేబుల్‌ పైన పెట్టుకున్న రెండు వేల రూపాయల నోట్‌ ను తిరిగి ఇద్దామని శంకరనారాయణను పిలువబోయే లోపలే ఆయన నిష్క్రమించాడు బయటికి.
	ఒక మనిషి హృదయంలోకి ఆత్మీయునిగా మరో వ్యక్తి ప్రవేశం పొందాలంటే ఆ హృదయంలో కొంత నిజమైన ప్రేమా,  చోటూ,  ఖాళీ   ఉండాలిగదా మరి.   
* * * 
