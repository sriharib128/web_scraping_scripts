మాలిక పత్రిక తరఫున నిర్వహిస్తున్న పదచంద్రిక విషయంలో చాలా నిరుత్సాహంగా ఉంది. రాను రాను ఈ పదచంద్రిక పూరించేవారు తగ్గిపోతున్నారు.  ఈ ప్రహేళిక రూపురేఖలు మార్చాలా? మరీ కష్టంగా ఉందా? అసలు కారణమేమిటో తెలియడంలేదు. అందుకే గతనెలలో స్పందన లేకుండా ఉన్న జె.కె.మోహనరావుగారు కూర్చిన పదచంద్రికనే మళ్లీ ఇవ్వడం జరుగుతుంది.
మాలిక పత్రిక తరఫున ఇచ్చే కినిగె బహుమతి ఈసారి ఉత్తమ బ్లాగు టపా వనజగారు రాసిన ఈ టపాకు ఇవ్వడమైంది. ఎప్పుడూ సీరియస్ పోస్టులు రాసే వనజగారు మనందరం ఎదుర్కునే మార్కెటింగ్ మాయాజాలం గురించి రాసారు.
జగ్గయ్యపేట రంగురాళ్లు చాలమ్మా…
ఇక తెలుగు వికీపీడియాకు సంబంధించి ఎటువంటి లాభాపేక్ష, స్వార్ధం లేకుండా కొంత సమయం వెచ్చించి విలువైన సమాచారాన్ని ఇతరులకోసం వికీలో పొందుపరుస్తున్న వికీపీడియన్లకు చిరు సత్కారం ఇవ్వాలనుకుంటున్నాంః  ఈసారి ఈ బహుమతి రాజశేఖర్ గారికి ఇవ్వబడుతుంది.
వనజగారికి, రాజశేఖర్ గారికి చెరో రూ.116 ల కినిగె గిఫ్ట్ కూపన్ ఇవ్వబడుతుంది..దీనితో ప్రింట్ లేదా ఈ పుస్తకాలను కినిగెనుండి కొనుగోలు చేయవచ్చు.
మీ రచనలు  పంపవలసిన చిరునామా: editor@maalika.org
అక్టోబర్ సంచికలోని విశేషాలు:
0.   సంపాదకీయం
1.  పారశీక చందస్సు – 5
2.  సరిగమల గలగలలు – 1
3.  జీవితపధ సోపాన పుటలు (పలక – పెన్సిల్)
4.  లేఖాంతరంగం – 1
5.  పంట పండింది 
6.  అనగనగా బ్నిం కధలు – 3
7.  సంభవం – 5
8.  పోరుగీతమై విప్లవిస్తా
9.  రఘువంశం – 3
10. చారిత్రక సాహిత్య కధామాలిక 
11. ఇంటర్యూ – ఇన్నర్ వ్యూ
12. నల్లమోతు శ్రీధర్ వీడియోలు
13.  మాలిక పదచంద్రిక – 13
14. జయదేవ్ గీతపదులు – 3
సంపాదకీయం: భరద్వాజ్ వెలమకన్ని

ఈసారి సంపాదకీయం మేము పాఠకుల వద్దనుండి ఆశిస్తున్నాం. విషయం: రాబోయే 2014 ఎన్నికల గురించి. ఈ విషయం పై మీ అభిప్రాయాలను వ్యాఖ్యల ద్వారా పంచుకోవచ్చు. ఆ వ్యాఖ్యల సారాంశాన్ని సంపాదకీయంలో కొన్ని రోజుల తఱువాత పొందుపరుస్తాం.
 
ముందుగా మా అభిప్రాయం:
 
మళ్ళీ ఎన్నికల సమయం వస్తోంది. పార్టీల హడావిడి మొదలయ్యింది. ఈసారి భీకర పోరు తప్పదంటున్నారు విశ్లేషకులు. సంపాదించుకున్న పరువంతా పోగొట్టుకున్న మన్మోహనుడొకవైపు,  ప్రధానికాగల లక్షణాలున్నాయో లేవో తెలియని రాహుల్ ఇంకోవైపు, తన గొప్పలన్నీ నిజాలో, అబద్ధాలో జనాలకి తెలియకుండా నెట్టుకొస్తున్న మోడి మరోవైపు బరిలో ఉన్నారు. వీరు గాక ములాయం, నితీష్ లాంటివారు కూడా సై అంటున్నారు.
 
అయితే ఇక్కడి విషయం సగటు భారతీయ వోటరు ఆలోచన గురించి. అయిదేళ్లకొకసారి పడేసే ముష్టికి ఆశపడి ఎక్కువ డబ్బులిచ్చిన పార్టీలకి వెయ్యాలా? తన అత్మప్రభోధాన్ని బట్టి వెయ్యాలా లేక “None of the above” నొక్కాలా అన్నది చిక్కు ప్రశ్నే. ఎవరి ఉద్దేశ్యాలు వాళ్లవి.
 
ప్రజాస్వామ్యంలో ప్రజలనుబట్టే పాలకులుంటారు. ఇలాంటి నాయకులు దొరకటం మా ఖర్మ అని తలబాదుకుని ఏడ్చే బదులు ఎన్నికల సమయంలో సరయిన వారిని ఎన్నుకుంటే ఆ బాధలుండవు కదా.  అదీగాక ఎన్నికలలో జయాపజయాలు  ముఖ్యంగా చదువుకున్నవాళ్లలో  ఓటువెయ్యని వారి వల్ల నిర్ణయించబడుతున్నాయి.  చదువుకున్నవారందరూ ఒక్క పూట టీవీ సీరియళ్ళు మానేసి ఓటు వేస్తే వచ్చే ఫలితాలు అద్భుతంగా ఉంటాయనటంలో సందేహం లేదు. ఓటు వేయడం మానేస్తే మనకేం నష్టం లేదనుకుంటాం కాని ఫలితాల మీద ప్రభావం చూపిస్తుంది. తద్వారా ఏవరో ఒక నాయకుడు ఎన్నికై మనను ఐదేళ్లు పాలిస్తాడు.. కనీసం వచ్చే ఎన్నికలలోనైనా ముందుగా రిజిస్టర్ చేసుకుని, అర్హత కలిగినవారందరూ వోట్లు వేస్తే అది భారత ప్రజాస్వామ్యానికో సుదినం కాగలదు…
 
మరి మీరేమంటారు?
రచన: జెజ్జాల కృష్ణ మోహన రావు                                                                                 
 
 
 
 
రమల్ ముసమ్మన్ మహ్జూఫ్ అమరిక పారసీక, ఉర్దూ భాషలలో మిక్కిలి ప్రసిద్ధి చెందిన ఛందస్సు.  దీనిని ఈ విధముగా వ్రాస్తారు: =-== / =-== / =-== / =-= .  దీనికి సరిపోయే గురు లఘువుల అమరిక UI UU UI UU / UI UU UIU. ఈ అమరిక గల వృత్తమును దేవప్రియ అంటారు.  క్రింద దేవప్రియకు ఒక ఉదాహరణము –
 
దేవప్రియా – ర-త-మ-య- ర, యతి (1, 9)
15 అతిశక్వరి 8739
 
పాలవెల్లీ మేల్మి మల్లీ  – ప్రాణవల్లీ ప్రేయసీ
కాలి మువ్వై చెల్మి పువ్వై  – కందు నవ్వై రా శశీ
పూలతోటై మేలి బాటై  – ముద్దుగా దేవప్రియా
మాల వేయన్ లీల లీయన్  – మంచి జేయన్ రా ప్రియా
 
ఇందులో చతుర్మాత్రయైన గగమునకు బదులు భ-గణమును (UII) ఉపయొగిస్తే సుప్రసిద్ధమైన మత్తకోకిల వృత్తము మనకు లభిస్తుంది.  ఈ మత్తకోకిల పుట్టు పూర్వోత్తరాలను నేను మత్తకోకిల కథ [1] అనే వ్యాసములో  సవివరముగా తెలిపియున్నాను.  దానిని తప్పకుండ చదువమని పాఠకులకు విజ్ఞప్తి చేస్తున్నాను.
 
ఈ మత్తకోకిల లయ మిశ్రగతి.  త్ర్యస్ర, చతురస్ర, ఖండ గతులు మూడు, నాలుగు, ఐదు మాత్రాగణాలకు సరిపోతాయి.  ఈ మిశ్రగతిలో రెండు విధములయిన మాత్రాగణములు ఉంటాయి.  మత్తకోకిల లయలో మూడు, నాలుగు మాత్రలు పదేపదే వస్తాయి.  ఈ వృత్తము దక్షిణ భారత దేశములో తమిళ, కన్నడ భాషలలో మొదట ఉపయోగించబడినది.  కన్నడములో, మలయాళములో దీని పేరు మల్లికామాలె(ల).  కాని తెలుగులో ఇది మత్తకోకిలగా నన్నెచోడుని కాలమునుండి వ్యవహరించబడుచున్నది.  సంస్కృతములో దీని పేరు విబుధప్రియా లేక చర్చరీ.  చర్చరీ ఒక నాట్యవిశేషము.  బహుశా ఈ నాట్యము చేసేటప్పుడు ఈ లయతోడి పాటలను పాడే వారేమో?
 
క్రింద మత్తకోకిలకు నా ఉదాహరణ –
 
వందనమ్ముల నిత్తు నే – భవ  – బంధనమ్ముల ద్రుంచరా
సింధుజాహృదయేశ్వరా – సిరి  – చిందుతో కరుణించరా
నందనందన పుష్పముల్ – నవ  – నందనమ్మున బూఛెరా
అందగాడని యందురా – హరి  – యందమౌ మది వేచెరా
 
మూడు, నాలుగు మాత్రల మిశ్రగతిలో ఎన్నో విధములైన పద్యములు ఉన్నవి, అందులో కొన్ని – మత్తకోకిల, అదే లయతో ఉండే యితర వృత్తములు, వృషభగతిరగడ, భామినీషట్పది, యక్షగానములలోని త్రిపుటరేకులు, గురజాడవారు ప్రచారములోనికి తెచ్చిన ముత్యాలసరము, ఇత్యాదులు. గురజాడ అప్పారావేమో తాను ముత్యాలసరమును పారసీకమునుండి గ్రహించానని చెప్పారు. కాబట్టి రమల్ ముసమ్మన్ మహ్జూఫ్ ముత్యాలసరమునకు మాతృక అని చెప్పవలసి ఉంటుంది. ఈ మాత్రాగణముల లయతో వ్యావహారిక భాషలో కందుకూరి రుద్రకవి జనార్దనాష్టకమును [2] వ్రాసినాడు.  అందులోనుండి ఒక పద్యము –
 
నిన్న రాతిరి చవికలోపల – నీవు చెలి కూడుంటిరా
ఉన్న మార్గము లన్నియును – నేనొకతె చేతను వింటిరా
విన్న మాత్రము గాదురా నిను – వీధిలో గనుగొంటిరా
కన్నులారా దనుజమర్దన – కందుకూరి జనార్దనా
రుద్రకవి జనార్దనాష్టకము – 4
 
ఇట్టి లయలో ఉండే జాతి పద్యమునకు నేను కోకిలస్వరము అని పేరుంచాను.  ఈ లయతో, జనార్దనాష్టకపు స్ఫూర్తితో కృష్ణుడిపైన ఒక అష్టకమును ఒకప్పుడు వ్రాసినాను.  దానిని ఇక్కడ చదువవచ్చును –
 
మాత్రా మత్తకోకిలయైన కోకిలస్వర జాతిపద్యములో శ్రీకృష్ణాష్టకము –
 
కాలి గజ్జెలు ఖంగు మంచన – కవిత పొంగెను నా మదిన్
లాలి పాడుచు నుంటి నీకని – లాస్య మాడుచు నుంటి నేన్
గోల చాలుర లీల లాపర – గోప నందన నిదుర పో
కేల దట్టెద కలలు గానర – కృష్ణమోహన నిదురలో – (1)
 
బొంకు మాటల పలుక కింకను – మోసపోతిని నేనిటన్
ఱంకులాటలు చాలుచాలుర – రాత్రి యెక్కడ నుంటివో
వంకలను నే వినను చాలిక – వట్టి మాటల కట్టరా
కింకిణీస్వరములకు వేచితి – కృష్ణమోహన తృష్ణతో – (2)
 
చెంగుచెంగున గంతు లేయుచు – చేయి కలుపగ రమ్మురా
రంగురంగుల పూలమాలను – రక్తితో నే వేతురా
సంగతుల నే గూర్మి మీఱగ – సరసమాడుచు చెప్పనా
రంగ రారా కృష్ణమోహన – రాసకేళికి వేళయెన్ – (3)
 
భారమాయెను బ్రదుకు ధరలో – బర్హిపింఛము కానకన్
దూరమాయెను మంచి రోజులు – దోర వయసున క్రుంగితిన్
క్రూరుడ హృచ్చోరుడా నా – కోరికల క్రొమ్మారుడా
క్షీరఫలమధుశర్కరాదుల – కృష్ణమోహన యిత్తు రా – (4)
 
గానగంగను ముంచి తేల్చెద – గమ్మనగు నా పదములన్
వీణ మీటెద తానములతో – వినగ నిదె తొందరగ రా
ప్రాణమున బ్రతి యూర్పు నీదే – పాహి యని నే వేడెదన్
క్షీణ మయె నీ కోర్కె దివ్వెయు – కృష్ణమోహన చూడరా – (5)
 
గీత ముపదేశించు గురువా – ఖేలనాక్రియలోలుడా
నూతనస్వర సృజన కిరవా – నొవ్వు దీర్చెడు మందువా
చేతనమ్ముల కల్పతరువా – చింతనమ్ముల చిత్రమా
గీత యేదిర నాదు బ్రదుకున – కృష్ణమోహన తెలుపరా – (6)
 
వేయి కన్నులతోడ నిచ్చట – వెదకుచుంటిని నిన్ను నేన్
మాయ చాలుర మర్మ మేలర – మాధవా నను జూడరా
చేయి కలుపర చిన్మయా నా – చింత లెల్లను దీరురా
గేయముల నాతోడ బాడర – కృష్ణమోహన యిప్పుడే – (7)
 
నిన్న రేతిరి వస్తివా యని – నేను వేచితి నిజముగా
కన్నె బహుమతి తెస్తివా యని – కాచి నిల్చితి కన్నయా
వెన్నముద్దుల నిస్తువో యని – వెన్నెలలలో వేచినా
గిన్నెపాలను పిల్లి తాగెను – కృష్ణమోహన రావిదేం – (8)
 
ఆశ లన్నియు నీవెరా నా – యంతరాత్మయు నీవెరా
పాశములతో బంది యైతిని – ప్రక్కరా ముద్దీయరా
లేశమైనను నిన్ను మఱువర – లీన మయ్యెద నీ హృదిన్
క్లేశహారీ వనవిహారీ – కృష్ణమురళీధర హరీ – (9)
 
మిశ్రగతి నడకలో మత్తకోకిల లేక పారసీక ఛందస్సు రమల్ ముసమ్మన్ మహ్జూఫ్ వీటిని అనుసరించిన చిత్రగీతాలు ఎన్నో ఉన్నాయి.  క్రింద కొన్ని ఉదాహరణలను మీ ఆనందానికై ఇస్తున్నాను –
 

తెలుగులోని పాటలలో [3] సంతానం చిత్రములో లతా మంగేష్కర్ పాడిన “నిదురపోరా తమ్ముడా” మూడు, నాలుగు మాత్రలతో సాఫీగా సాగుతుంది.
క్రింద ఒక రెండు పంక్తులు –
 
నిదుర పోరా తమ్ముడా నిదుర పోరా తమ్ముడా
నిదురలోనా గతమునంతా నిముసమైనా మఱచిపోరా
కరుణ లేని ఈ జగాన కలత నిదురే మేలురా
కలలు పండే కాలమంతా కనులముందే కదలిపోయే
లేత మనసుల చిగురుటాశా పూతలోనే రాలిపోయే
 

డాక్టర్ చక్రవర్తి చిత్రములోని “పాడమని నన్నడగవలెనా” పాటలో మత్తకోకిల లయ ఉన్నది –
 
పాడమని నన్నడగవలెనా పరవశించీ పాడనా
నీవు పెంచిన హృదయమే యిది నీవు నేర్పిన గానమే
నీకు గాకా ఎవరికొరకూ నీవు వింటే చాలు నాకూ
 

ఈ దశాబ్దములో విడుదలైన గోదావరి చిత్రములోని “రామ చక్కని సీతకి” అనే పాటలో కూడ మత్తకోకిల లయ గలదు. అందులో నుండి ఒక చరణము-
 
ఉడుత వీపున వేలు విడిచిన పుడమి అల్లుడు రాముడే
ఎడమ చేతను శివుని విల్లును ఎత్తె నా రాముడే
ఎత్తగలడా సీత జడనూ తాళీ గట్టే వేళలో
 

కన్నడములో ఈ అపూర్వమైన లయతో రెండు పాటలు ఉన్నాయి [1]. అవి  (i) గోపాలకృష్ణ అడిగ వ్రాసిన “యావ మోహన మురళి కరెయితొ” (ఏ మోహన మురళి పిలిచెనొ – మైసూరు మల్లిగె – గాయని రత్నమాలా ప్రకాశ్ ,

అమెరికా అమెరికా – గాయకులు – రాజు అనంతస్వామి, సంగీతా కట్టి . ఒకే లయతో, తాళముతో ఉండే పాటలను ఏ విధముగానైనా, ఏ రాగములోనైనా పాడవచ్చునని మొదటి ఉదాహరణ తెలుపుతుంది.

(ii) జ్ఞానపీఠ పురస్కారమును పొందిన కె. వి. పుట్టప్ప వ్రాసిన “దోణి సాగలి ముందె హోగలి”. ఈ పాటలో యాదృచ్ఛికముగా మత్తకోకిల అనే పదము కూడ దొరలినది. కువెంపు పాటను నేను అదే మెట్టులో తెలుగులో తర్జుమా చేసాను. దానిని మత్తకోకిల కథలో  [1]చూడగలరు.
 
హిందీ చిత్రాలలో కూడ రమల్ ముసమ్మన్ మహ్జూఫ్ ఛందస్సులో ఎన్నో పాటలు ఉన్నాయి.  క్రింద రెండు గజలు ఉదాహరణలను ఇస్తున్నాను –

(i) అన్‌పఢ్ చిత్రములో లతా పాడిన సుప్రసిద్ధమైన “ఆప్కీ నజరోఁ నే సమఝా ప్యార్ కా కాబిల్ ముఝే”,

(ii) జిందగీ ఔర్ మౌత్ చిత్రములో మహేంద్ర కపూర్ ,

ఆశా భాఁస్లే పాడిన “దిల్ లగా కర్ హం యే సంఝే జిందగీ క్యా చీజ్ హై” .
 
మొదటి పాటను (ఆప్కీ నజరోఁ నే సమఝా ) నేను అదే మెట్టులో అదే అర్థములో తెలుగులో అనువాదము చేసినాను [4].  ఆ పాటను వింటూ తెలుగులో పాడుకొనండి –
 
నీదు కన్నులు దెలిపె ప్రియ నా ప్రేమ నీ సంతసముగా
ఆగు మో హృది యొక్క క్షణ మిదె నాకు గమ్యము దొరికెగా
 
ఔను నీ సమ్మతి యది నాకు అతి ఆనందము
చెప్పె చూపులు నిజముగా వందనమ్ముల దెలుపుచు
నవ్వుతూ నా జీవితములో జేరితివిగద హాయిగా
ఆగు మో హృది యొక్క క్షణ మిదె నాకు గమ్యము దొరికెగా
 
నీకు గమ్యము నేనెగాదా నాకు గమ్యము నీవెగా
నాకు లేదుగ భయము లేవియు నీవు పక్కన ఉండగా
గాలివానకు తెలియజేయుడు నాకు ప్రియుడిట దొరికెగా
ఆగు మో హృది యొక్క క్షణ మిదె నాకు గమ్యము దొరికెగా
 
పడెగదా నా యెడదపైన నీదు నీడల మాయలే
దిక్కుదిక్కుల మ్రోగెగా వంద నాదస్వరములే
రెండు జగముల ముదము లన్నియు నేడె నాకే దొరికెగా
ఆగు మో హృది యొక్క క్షణ మిదె నాకు గమ్యము దొరికెగా
 
ఒకే లయను స్వతంత్రముగా ఎందరికి సృష్టించవలెనని ఊహ కలుగుతుందో అనే విషయము ఈ ఛందస్సు విషయములో అక్షరాల నిజము.  పారసీకములో రమల్ ముసమ్మన్ మహ్జూఫ్, తెలుగులో మత్తకోకిల, కన్నడ మలయాళములలో మల్లికామాల, తమిళములో ఏళు శీర్ విరుత్తం, సంస్కృతములో చర్చరీ – అందుకే నాకు మత్తకోకిల అంటే  ఎంతో యిష్టము!
 
అంకితము – ఇటీవలే దివంగతులయిన నా అన్నగారు జెజ్జాల కృష్ణమురళీధర్‌గారి స్మృతికి అంజలిగా యీ వ్యాసమును ప్రేమాభిమానాలతో నేనర్పిస్తున్నాను.
 
గ్రంథసూచి –
 
[1] మత్తకోకిల కథ – ఈమాట జూలై 2012 – http://www.eemaata.com/em/issues/201207/1964.html?allinonepage=1
 
[2] జనార్దనాష్టకము – కందుకూరి రుద్రకవి – http://www.eemaata.com/em/issues/201207/1972.html
 
[3] చిత్రగీతములలో ఛందస్సు – తానా జ్ఞాపిక సంచిక తెలుగు పలుకు 2013 – ఈమాట జూలై 2013 – http://www.eemaata.com/em/library/tana2013/2172.html?allinonepage=1
 
[4] ఈమాట జనవరి 2012 – నాలుగవ అభిప్రాయము – http://www.eemaata.com/em/issues/201201/1878.html
 
 
రచన : మాధవపెద్ది సురేష్ చంద్ర  
 
 
అంకురార్పణ….
 
‘సంగీతం’ మనకున్న మానసిక రుగ్మతలని పోగొట్టే గొప్ప సాధనం, 1967 నుండి 1973 వరకూ ఎన్నో ప్రోగ్రామ్స్ విజయవాడలో, భావనా కళా సమితిలో హార్మోనియం ఎకార్డియన్ వాయించే వాణ్ని. 1974 నుండి 1990 ఎకార్డియన్ ప్లేయర్‌గా, తరువాత కీబోర్డ్ ప్లేయర్‌గా ఎన్నో సినిమాలకీ, కచేరీలకీ వాయించటం జరిగింది. అలాగే 1988 నుండి సంగీత దర్శకుడిగా సుమారు 58 సినిమాలు పూర్తి చేసాను. నంది అవార్డ్స్ (1996) తో సహా ఎన్నో అవార్డ్స్ వచ్చాయి. గొప్ప సంగీత దర్శకులతో, వాయిద్య కళాకారులతో, గాయనీ గాయకులతో నా పరిచయం, ఎన్నో అనుభవాలన్నీ క్రోడీకరించి మీ ముందుంచటానికి ప్రయత్నిస్తున్నాను.
 భవదీయుడు
మాధవపెద్ది సురేష్ చంద్ర
 
 

ఇంటిపేరులోనే షడ్జమం, రిషభం ఇముడ్చుకున్న ప్రముఖ సంగీత దర్శకుడు సాలూరి రాజేశ్వరరావుగారి కుటుంబంతో మాధవపెద్ది కుటుంబాలకి 50 ఏళ్లకి పైగా అనుబంధం ఉంది.
మా చిన్నాన్నగారు గోఖలే గారికి ఆయన పాటలన్నా,మాటలన్నా ఎంతో ఇష్టం. ఇంకో చిన్నాన్నగారు సత్యంగారు ఎన్నో మంచి పాటలూ, పద్యాలు ఆయన సంగీత దర్శకత్వంలో పాడారు. అన్నయ్య రమేష్‌కి రాజేశ్వరరావుగారు ఒక బంగారు అవకాశం ఇచ్చారు, అది ‘రాం-రహీం’ చిత్రంలో మధుర గాయకుడు మహ్మద్‌ రఫీతో కలిసి పాడడము. బహుశా మహ్మద్ రఫీగారితో పాడిన ఏకైక గాయకుడు (తెలుగులో) అన్నయ్యే అవటం ఈ జన్మలో మరచిపోలేని అనుభూతి. తరువాత కూడా ఎన్నో మంచి పాటలూ, పద్యాలూ అన్నయ్యచేత పాడించారు. మా అత్తగారు కస్తూరిగారికి రాజేశ్వరరావుగారి ప్రైవేట్ సాంగ్స్ అంటే ప్రాణం. ఆవిడ కూడా మంచి గాయకురాలు. మా అమ్మగారికీ, నాన్నగారికీ కూడా ఆయన పాటలంటే ప్రాణం.
 
నాకు రాజేశ్వరరావుగారి కుటుంబంతో 1970 నుంచే పరిచయం. నేనూ, అన్నయ్యా విజయవాడలో ‘భావనా కళాసమితి’ లో  ‘లైట్ మ్యొజిక్ ప్రోగ్రామ్స్’ చేసే రోజుల్లో అన్నయ్యకున్న పరిచయంతో వాసు (ఇప్పటి ప్రసిద్ధ సంగీత దర్శకుడు వాసూరావు; రాజేశ్వరరావుగారి మూడో అబ్బాయి) మాకు ఎలక్ట్రిక్ గిటార్ వాయించటానికి మద్రాస్ నుండి వచ్చేవాడు. అప్పుడప్పుడు మాష్టారి రెండో అబ్బాయి పూర్ణచంద్రరావు కూడా ఎలక్ట్రిక్ గిటార్ వాయించటానికి వచ్చేవారు. గిటారు అద్భుతంగా ప్లే చేసేవారు.

నాకన్నా ముందు 1970 ప్రాంతాల్లో అన్నయ్య, మద్రాసు వచ్చాడు ప్లేబాక్ సింగర్‌గా స్థిరపడటానికి. నేను మా నాన్నగారు చనిపోయాక 1973 డిసెంబర్ 4వ తేదిన మద్రాసు వచ్చాను, ఇన్‌స్ట్రుమెంట్ ప్లేయర్‌గా సెటిల్ అవటానికి. అయితే యాదృచ్ఛికంగా ఆ రోజు ఘంటసాలగారి జన్మదినోత్సవం అవటం నేను మరచిపోలేను.
మొట్టమొదట సినిమాల్లో ఎకార్డియన్ ప్లేయర్‌గా టి.చలపతిరావుగారు అవకాశం ఇచ్చారు. (మా అన్నయ్యకి కూడా తొలి అవకాశం ఆయనే ఇచ్చారు) రాజేశ్వరరావుగారింటికి రెగ్యులర్‌గా వెళ్తూండేవాణ్ని అవకాశాలకోసం.  1974లో ఒక చిత్రం రి-రికార్డింగ్‌లో వాయించటానికి నన్ను పిలిపించారు. ఆయన చాలా సంతోషించారు. అప్పుడు ఆయన దగ్గర ఎకార్డియన్ షోళాపూర్ రామారావుగారు, మంగళమూర్తిగారు వాయిస్తూండేవారు. అప్పుడప్పుడు జాయ్, బెన్ కూడా వాయిస్తుండేవారట. తరువాత అపుడప్పుడు రికార్డింగ్స్, రి-రికార్డింగ్స్‌కి వాయిస్తుండేవాణ్ని, సుమారు 30, 40 కాల్‌షీట్స్ వర్క్ చేసాను.
అప్పుడు నాకు ఆయన ఆర్కెస్ట్రాలో కృష్ణయ్యర్, రాజగోపాల్‌గారు (రాజేశ్వరరావుగారి అసిస్టెంట్స్) వయొలిన్ ప్లేయర్ అప్పికొండగారు, ఫ్లూట్ ప్లేయర్ సంజీవిగారు, క్లే వయోలిన్ ఆదిశేషుగారు, కంపోజింగ్ ప్లేయర్ తబలా మణిగారు, ఇటివంటి ప్రసిద్ధ కళాకారులతో పరిచయం అయింది!
అవన్నీ మధురానుభూతులే.
ఇప్పటికీ కృష్ణయ్యర్ గారూ, నేనూ అప్పుడప్పుడు కలుస్తూ ఉంటాం.
రాజేశ్వరరావుగారి మ్యూజికల్ నైట్స్‌లో నేను పాల్గొనేవాణ్ని. 1975లో కాకినాడ, విజయ నగరంలో భారీఎత్తున జరిగిన ఆయన ప్రోగ్రామ్స్‌లో అన్నయ్య, రాజేశ్వరరావుగారు రాం-రహీం పాటలు కలసిపాడటం ఎలా మరచిపోతాను?
అలాగే మద్రాసులో కొంతకాలం తరువాత కళాసాగర్ ఆధ్వర్యంలో డా. సినారెగారి కంపీరింగ్‌లో అందరు గాయనీ గాయకులతో మద్రాసు యూనివర్సటీ సెంటెనరీ ఆడిటోరియంలో ఎక్స్‌ట్రార్డినరీ ప్రోగ్రాం ఇచ్చారు. బాలుగారు, రాజేశ్వరరావుగారూ ‘మల్లీశ్వరి’ చిత్రంలోని ‘ఆకాశవీధిలో’ పాటను ఎంతో హృద్యంగా పాడారు. ఆ పాటలో మాస్టారు చాలా ఇంప్రోవాయిజ్ చేసి పాడారు (ఒక ఆలాపన) అధ్బుతం!

 
నేను సంగీత దర్శకుణ్ని అవటానికి కొద్ది రోజుల ముందు సినీ సంగీత ప్రపంచానికి సంబంధించిన మాహామహుల ఆశీర్వాదాల్ని తీసుకోవటం జరిగింది.
 
నా మొదటి సినిమా ‘హైహై నాయకా’ రికార్డింగ్‌కి (మొదటి పాట-ఇది సరిగమలెరుగని రాగము – రచన : జొన్నవిత్తుల) పాటవిని, మనస్పూర్తిగా ఆశీర్వదించారు. పైగా జంధ్యాలతో ఒక మాటన్నారు, ఇతను మంచి ‘కీబోర్డ్ ప్లేయర్‌గా’ పేరు సంపాదించాడు. భవిష్యత్తులో ఉత్తమ సంగీత దర్శకుడిగా అద్భుతంగా రాణిస్తాడని. ఎంతో స్పందించాను ఆయన ఆశీర్వాదానికి, ఆయన్ని మేమంతా నాన్నగారని పిలిచేవాళ్లం. నన్నుకూడా వారి పెద్ధ కుటుంబంలో ఒక అబ్బాయిగా స్థానం ఇచ్చారు. తరువాత నా సంగీత జీవితానికి తిరుగులేని పునాదివేసిన విజయావారి ‘బృందావనం’ పాటల ఆవిష్కరణకి ఆయనే చీఫ్ గెస్ట్ గా వచ్చారు.
ఇంకో విషయం – రాజేశ్వరరావుగారిని మాధవపెద్ది వంశం మరచిపోదు. ఎందుకంటే మాధవపెద్ది వంశంలో పేకాటకి చాలా ప్రాముఖ్యత వుంది. చిన్నవాళ్లూ, పెద్దవాళ్లూ, ఆడా, మగా అందరూ పేకాటాడతారు. మా మామ్మ అనేది ‘మన పిల్లలు పుడుతూ ‘కేర్ కేర్’ అనర్రా, ‘పేక్ పేక్ అంటారని. అటువంటి పేకాట గురించి కొసరాజుగారు అద్భుతంగా రచించగా రాజేశ్వరరావుగారు ‘అయ్యయ్యో చేతిలో డబ్బులు పోయేనే‘ అనే పాటని మాధవపెద్ది సత్యంగారు, పిఠాపురం గార్లచే పాడించటం విశేషం, దైవ సంకల్పం.  మాస్టారి ఆర్కెస్ట్రాలో వారి పెద్దబ్బాయి రామలింగేశ్వరరావుగారు పియానో, కీబోర్డ్ వాయించేవారు. మాస్టారి అల్లుడు వెంకటేష్‌గారు ప్రఖ్యాత మాండోలిన్ ప్లేయర్, కె.వి. మహదేవన్‌గారి వద్ద ఆస్థాన విద్వాంసుడు. వెంకటేష్‌గారి అబ్బాయి రాజు ఇవాళ మంచి కీబోర్డ్ ప్లేయర్. ‘బైరవద్వీపం’ విడుదల తరువాత ఒకరోజు నాన్నగారు ‘చాలా బాగా కంపోజ్ చేసారు మీరు’ అన్నప్పుడు నేషనల్ అవార్డ్ పొందిన అనుభూతిని ఎలా మరచిపోతాను? మాస్టారుగారు అందర్నీ ‘ఏవండీ’, ‘సార్’ అని పిలిచేవారు. ప్రైవేట్ సాంగ్స్‌కి ఒరవడి లాంగ్విటీని ఇచ్చారు. ఎంతో విద్వత్తున్న మనిషి. అప్పట్లోనే ‘చంద్ర లేఖ’అనే ఒక మోడర్న్ మ్యూజిక్ ఇచ్చారు. ‘భక్త జయదేవ’లో ప్రణయ పయోనిధి పాటకి పది రాగాల్లో అద్భుతంగా కంపోజ్ చేసారు. వీణ పాటలు ఆయన ప్రత్యేకత. ప్రపంచంలో ఎంతోమంది ఆయన భక్తులు. ఆయన కుమారుల అభివృద్ధిని చూసుకున్నారు. అప్పుడప్పుడూ ఆశీర్వాదంకోసం ఆయన వద్దకు వెళ్లేవాణ్ని ఇప్పుడు ఆయనా, అమ్మగారూ ఇద్దరూలేరు. ఆ యింటికి వెళ్లాలంటే మనస్సులో ఎంతో వెలితి. కానీ ఆయనతో పనిచేసిన అనుభూతులు ఎప్పుడూ మరచిపోలేను. నాకు తెలిసినంత వరకూ తెలుగు సినీ సంగీత ప్రపంచంలో త్యాగరాజు, ముత్తుస్వామి దీక్షితులు, శ్యామశాస్త్రిగార్లు ఎవరో కాదు ఘంటసాలగారు,పెండ్యాల గారు, సర్వశ్రీ రాజేశ్వర రావుగారు .
 
శ్రీ సాలూరి రాజేశ్వరరావుగారి అసిస్టెంట్ శ్రీ కృష్ణయ్యర్ గారు అనుభవాలు :
 
రాజేశ్వరరావుగారు చేసిన మొదటి వీణపాట ‘ఏమని పాడేదనో’ సింధుబైరవి. తరువాత ‘పాడమని నన్నడగవలెనా‘ ఇత్యాది పాటలు చాలా ప్రాచుర్యం పొందాయి. ఆయనకి నౌషాద్ గారంటే చాలా ఇష్టం. అలాగే ఎస్.డి.బర్మన్‌గారు, శంకర్-జైకిషన్, లక్ష్మికాంత్-ప్యారేలాల్ అన్నా చాలా ఇష్టం. సైగల్ గారితో చాలా అనుబంధం వుంది. సైగల్‌గారు కలకత్తాలో హార్మోనియం ఇచ్చారు. మాష్టారికి 1955-1876 వరకూ ఆయన అన్ని సినిమాలకీ అసిస్టెంట్‌గా పనిచేసారు కృష్ణయ్యర్‌గారు. రాజగోపాల్ గారు చాలా వేగంగా ‘నొటేషన్స్’ రాసేవారు. ఎందుకంటే మాష్టారు హర్మోనియం మీద కానీ, పియానో మీదకానీ చాలా ఫాస్ట్‌గా కంపోజ్ చేసేవారు. కండక్టింగ్ కూడా రాజగోపాల్ గారే చేసేవారు. సింగర్స్‌కి పాటలు నేర్పేపని కృష్ణయ్యర్ గారు చేసేవారు. రాజేశ్వరరావుగారికి వయొలిన్స్ అన్నా, ఫ్లూట్, వీణ, సితార్ అన్నా చాలా ఇష్టం. ఫ్లూట్ మొదట్లో ‘ముత్తు’ గారు వాయించేవారు. తరువాత విజయా సంస్థలో ‘గోవిందస్వామి’ వాయించేవారు. తరువాత సంజప్పగారు వాయించేవారు. పియానో దివాకర్‌గారు వాయించేవారు. తరువాత మాష్టారి పెద్దబ్బాయి రామలింగేశ్వరరావు గారు వాయించేవారు. వీణ ముందు శర్మ బ్రదర్స్ వాయించేవారు (ఒకరు వయొలిన్, ఒకరు వీణ వాయించేవారు). పిలచిన బిగువటరా (మల్లీశ్వరి) వీరు వాయించినదే. తరువాత రంగారావుగారు (ప్రఖ్యాత సంగీత దర్శకులు) వాయించేవారు. అయితే ఎక్కువగా ‘చిట్టిబాబు’ గారు వాయించారు (ముఖ్యమైన వీణ పాటలన్నీ), సితార్ అన్నపూర్ణగారు మొదట్లో వాయించేవారు, తరువాత అప్పుడప్పుడు అహ్మద్ హుస్సేన్ ఖాన్ వాయించేవారు. తరువాత ‘జనార్దన్’గారు ఎక్కువ పాటలకీ రీ-రీకార్డింగ్స్‌కి వాయించేవారు. ఈమని శంకరశాస్త్రిగారు కూడా ఒకటి, రెండు పాటలకి వీణ వాయించారు. మాష్టారికి భీంప్లాస్, మోహన, శుద్దసావేరి ఇత్యాది రాగాలంటే చాల ఇష్టం. మోహనరాగంలో శుద్దమధ్యమం వాడినది (చాల సమ్మోహనకరంగా) బహుశా మాష్టారే.  ఎక్కువగా భరణి,  జెమిని (కోటేశ్వరరావుగారు సౌండ్ ఇంజినెర్) లతో రికార్డ్ చేసారు. వాహిని (కృష్ణయ్యర్, శివరాం గార్లు సౌండ్ ఇంజినీర్స్) తో కూడా రికార్డ్ చేసేవారు. అప్పుడు కె.విశ్వనాథ్‌గారు అసిస్టేంట్ సౌండ్ ఇంజినీర్ (వాహిని లో). రాజేశ్వరరావుగారి పాటలు వినటానికి సులభంగా వున్నా పాడటానికి కొంచెం కష్టపడాలి. కాంప్రమైజ్ అయ్యేవారు కాదు. అందుకే ఆయన్ని అర్థంచేసుకున్న నిర్మాతలూ, దర్శకులే ఆయనచేత సంగీతం చేయించుకునేవారు. పనికి కొంచెం ఆలస్యంగా వచ్చేవారుట. సింధుబైరవిలో ‘ఏమిటో ఈ మాయా’ (పి.లీల గారు) పాటకీ, ‘ఏమని పాడేదనో’ (పి.సుశీలగారు) పాటకీ ఎంతో వైవిధ్యం చూపించారు. ఎక్కువ పాటలు ఘంటసాల గారు, లీలగారు, సుశీలగారే పాడారు.
 
ఎస్.రాజేశ్వరరావుగారి కొన్ని హిట్స్:

నిలువుమా!
నిలువుమా ! నిలువుమా! నీలవేణీ
నీ కనుల నీలినీడ
నా మనసూ నిదురపోనీ
నిలువుమా నిలువుమా నీలవేణీ.
అడుగడుగున ఆడే లే నడుము సొంపులా
తడబడే అడుగుల నటనల మురిపింపులా
సడిసేయక ఊరించే…
సడిసేయక ఊరించే వయ్యరపు ఒంపుల
కడకన్నుల ఇంపుల గడసరి కవ్వింపులా
నడచిరా నడచిరా నాగవేణీ
నీ కనుల నీలినీడ నా మనసూ నిదురపోనీ
నిలువుమా నిలువుమా నీలవేణీ
అద్దములో నీ చెలువు తిలకింపకు ప్రేయసీ
అలిగేవు నీ సాటి చెలిగా తలబోసి
నా ఊర్వశి రావే రావేయని పిలువనా
ఆ సుందరి నెరనీకు నీ గోటికి సమమౌనా
రా చెలీ నినుమదీ దాచుకోనీ
నీ కన్నుల నీలినీడ నా మనసూ నిదురపోనీ
నిలువుమా నిలువుమా నీలవేణీ.
చిత్రం : అమరశిల్పి జక్కన్న
గానం : ఘంటసాల, పి.సుశీల
రచన : సముద్రాల సీనియర్
 
జగమే మారినది మధురముగా ఈ వేళ

జగమే మారినది మధురముగా ఈ వేళ
జగమే మారినది మధురముగా ఈ వేళ
కలలు కోరికలు తీరినవి మనసారా
జగమే మారినది మధురముగా ఈ వేళ
మనసాడెనే మయూరమై పావురములు పాడే
ఎల పావురములు పాడే
ఇదే చేరేను గోరువంక రామచిలుక చెంత
అవి అందాల జంట
నెనరు కూరిమి ఈనాడే పండెను
నెనరు కూరిమి ఈనాడే పండెను
జీవితమంతా చిత్రమైన పులకింత
జగమే మారినది మధురముగా ఈ వేళ
విరజాజుల సువాసన స్వాగతములు పలుక
సుస్వాగతములు పలుకా … ఆ… ఆ,,, ఆఆఆఆఆఆ ఆ….
విరజాజుల సువాసన స్వాగతములు పలుక
సుస్వాగతములు పలుకా
తిరుగాడును తేనెటీగ తీయదనము కోరి
అనురాగాల తేలి
కమ్మని భావమే కన్నీరై చిందెను
కమ్మని భావమే కన్నీరై చిందెను
ప్రియమగు చెలిమి సాటిలేని కలిమి
జగమే మారినది మధురముగా ఈ వేళ
కలలు కోరికలు తీరినవి మనసారా
జగమే మారినది మధురముగా ఈ వేళ
చిత్రం: దేశద్రోహులు
గానం: ఘంటసాల
రచన:ఆరుద్ర
 
 
నేరుతునో లేదో

పల్లవి :
నేరుతునో లేదో ప్రభు నీ పాటలు పాడ
ఇది చల్లని వేళైనా ఇది వెన్నెల రేయైనా
నిదురరాదు కనులకు శాంతిలేదు మనసుకు
మదిలో వేదన ఏదో కదలె రాధకు
ఇది చల్లని వేళైన…
చరణం : 1
నీ దయలాగున వెన్నెల జగమంతా ముంచె
నీ మధుర ప్రేమ యమున కడలంతా నించె
మరి మరి ముల్లోకములను మురిపించే స్వామీ
మనసు చల్లబడ దాసికి కనిపించవేమి…
ఇది చల్లని వేళైనా…
చరణం : 2
నీ వేణువు కోసం బ్రతుకంతా వీనులాయె
నీ దరిశనమునకై ఒడలంతా కనులాయె
బడలే బ్రతుకున ఆశలు వెలిగించే దేవా
సడలే వీణియ తీగలు సవరించి పోవా…
ఇది చల్లని వేళైనా ఇది వెన్నెల రేయైనా
చిత్రం: పూజాఫలం
గానం: పి.సుశీల
రచన: దేవులపల్లి కృష్ణశాస్త్రి
 
వినిపించని రాగాలే

వినిపించని రాగాలే కనిపించని అందాలే
అలలై మదినే కలచే కలలో ఎవరో పిలిచే
వినిపించని రాగాలే…
తొలిచూపులు నాలోనే వెలిగించె దీపాలే
చిగురించిన కోరికలే చిలికించెను తాపాలే
వలచే మనసే మనసు
వినిపించని రాగాలే…
వలపే వసంతములా పులకించి పూచినది
చెలరేగిన తెమ్మెరలే గిలిగింతలు రేపినవి
విరిసే వయసే వయసు
వినిపించని రాగాలే…
వికసించెను నా వయసే
మురిపించు ఈ సొగసే
విరితేనెల వెన్నెలలో కొరతేదో కనిపించే
ఎదలో ఎవరో మెరిసే…
వినిపించని రాగాలే కనిపించని అందాలే
అలలై మదినే కలచే కలలో ఎవరో పిలిచే
వినిపించని రాగాలే…
తొలిచూపులు నాలోనే వెలిగించె దీపాలే
చిగురించిన కోరికలే చిలికించెను తాపాలే
వలచే మనసే మనసు
వినిపించని రాగాలే…
వలపే వసంతములా పులకించి పూచినది
చెలరేగిన తెమ్మెరలే గిలిగింతలు రేపినవి
విరిసే వయసే వయసు
వినిపించని రాగాలే…
వికసించెను నా వయసే
మురిపించు ఈ సొగసే
విరితేనెల వెన్నెలలో కొరతేదో కనిపించే
ఎదలో ఎవరో మెరిసే…
వినిపించని రాగాలే….
చిత్రం : చదువుకున్న అమ్మాయిలు
గానం : పి.సుశీల
రచన : దాశరధి
సమీక్షకులు: అరిపిరాల సత్యప్రసాద్                                                                            
 
 
 
 
కొన్ని పుస్తకాలుంటాయి. వాటిల్లో ఆత్మకథలుంటాయి. తమ జీవితంలో ఎత్తులు – పల్లాలు, నవ్వులు – ఏడ్పులు, సోత్కర్షలు – పరనిందలు వుంటాయి. లిస్టేసుకుంటే శ్రీపాద నుంచి ముళ్లపూడి దాక చాలానే వున్నాయి.
కొన్ని పుస్తకాలు వుంటాయి. వాటిల్లో ఆత్మకథల్లాంటి కథలుంటాయి. చిన్నప్పడు అమ్మ పెట్టిన గోరుముద్దలు, నాన్న పెట్టిన చీవాట్లు, స్కూలు ఎగ్గొట్టడాలు, సరదాలు సంబరాలు.. నోస్టాల్జిక్ గా వుండి ఒకసారి సొంతవూరు వెళ్ళొచ్చినంత బాగుంటాయి. నామిని, ఖదీర్ బాబు ఈ లిస్టులో చెప్పుకునే పేర్లు.

ఇంకొన్ని పుస్తకాలుంటాయి. వాటిని ఆత్మకథలనలేము, ఆత్మకథాత్మకంగా రాసిన కథలనలేము. కానీ వాటికి దగ్గరగా వుంటాయి. ఇదిగో పూడూరి రాజిరెడ్డి రాసిన “పలక పెన్సిల్” అదే కోవలోకి వస్తుంది. ఏమిటి వాటికి వీటికీ తేడా అంటే – చాలా వరకూ బయోగ్రఫిక్ కథలు తాము పుట్టిన దగ్గర్నుంచి బతికినంతకాలం తమ చుట్టు పక్కల జరిగిన వాటి గురించో, తమకు పరిచయమైన వారి గురించో రాస్తుంటారు. అంటే ఆ మనిషికి బాహ్యంగా జరిగినవన్న మాట. ఈ పుస్తకంలో వున్నవి దాదాపుగా అన్నీ రచయిత మనసులోనే జరుగుతాయి. అందువల్ల ఇవి బయోగ్రఫిక్ కథలు అనడానికి ఆస్కారం లేకుండా పోయింది. బహుశా “మనో”గ్రఫిక్ కథలు అంటే సరిపోతుందేమో.
అసలు ఇందులో వున్నవాటిని కథలనాలో, వ్యాసాలనాలో, మ్యూజింగ్స్ అనాలో తెలియదు. పైగా “అసలు దాన్ని ఏదో ఒక పరిధిలోకి ఎందుకు ఇమడ్చాలి?” అని ముందుమాటలో రచయితే ప్రశ్నించాడు కూడా. కాబట్టి వాటిని ఏమనకుండా వదిలెయ్యడమే ఉత్తమం. అయితే సౌలభ్యం కోసం వీటిని ఫీచర్స్ అందాము. ఎందుకంటే ఇందులో వున్నవన్నీ (రెండు మినహాయించి) సాక్షి ఫన్ డేలోనూ, ఒకటి ఈనాడు ఆదివారం అనుబంధంలోనూ ఫీచర్స్ గానే వచ్చాయి కాబట్టి.
ఒక రచయిత జీవితం గురించి చదువుతున్నకొద్ది ఆ రచయితతో మనకి పరిచయం ఏర్పడుతుంది. ఆ రచయిత తన ఆలోచనలనీ, వివిధ అంశాల మీద తన అభిప్రాయాలని చెప్తుంటే, అవి చదివి అతన్ని మరింత దగ్గరచేసుకుంటాము. ఏదైనా ఒక విషయాన్ని రాయచ్చా రాయకూడదా అన్న భేషజాన్ని వదిలిపెట్టి నిర్మొహమాటంగా తన మనసులో మాటలు రచయిత చెప్పేస్తే, ఆ ఆలోచనలు చదివే పాఠకుడికి ఆలోచనలతో కూడా కలిశాయంటే ఇక ఆ రచయిత చాలా ఆప్తుడిగా మారుతాడు. సరిగ్గా రాజిరెడ్డి పుస్తకం చదివితే అలాగే అనిపిస్తుంది.
పత్రికల్లో ఫీచర్ సందర్భానుసారంగా వస్తాయి కాబట్టి వస్తు సారూప్యం వుండే అవకాశం తక్కువు. పైగా ఇవి ఒక వరసలో రాసినవి కావు (పదాలు పెదాలు మినహాయించి). అందువల్ల వీటన్నింటిని పుస్తకం వేస్తే కలగాపులగంలా కనిపించే అవకాశం వుంది. అయితే రాజిరెడ్డి ఈ ఫీచర్స్ ని కూర్చిన విధానం వల్లే పుస్తకానికి సొగసు అబ్బింది. పుస్తకం మూడు భాగాలు చేశారు. బాల్యం తాలూకు జ్ఞాపకాలు “బలపం” పేరుతోను, ఆ తరువాత యవ్వనం తాలూకు అనుభవాలు “పెన్సిల్” పేరుతోను, మెచ్యూరిటీతో పుట్టిన ఆలోచనలు “పెన్ను” పేరుతోనూ విభాగం చేశారు. బలపం విభాగంలో ఫీచర్స్ పసివాడి అమాయకత్వం, ఊరి జ్ఞాపకాలు, అమ్మ, బాపు, తమ్ముడు వీరందరి చుట్టూ తిరుగుతాయి. “వయసు పెరిగినకొద్దీ ’ఇన్నోసెన్స్’ తగ్గిపోతుంది” అని రచయిత చెప్పుకున్నట్లే బలపం విభాగం దాటి వెళ్తుంటే తగ్గిపోతున్న “ఇన్నోసెన్స్” స్పష్టంగా తెలుస్తుంది. ముందెక్కడో చెప్పినట్లు ఇవి ఆత్మకథాకథనాలు లాంటివి కాబట్టి నోస్టాల్జిక్ అనుభవాన్ని ఇస్తాయి.
పెన్సిల్ విభాగంలో ఉన్న ఫీచర్స్ చూస్తే అవి “కలం స్నేహం”తో మొదలై “ప్రేమ” మీదుగా, అప్పుడప్పుడే ఎరుకకు వస్తున్న “స్త్రీ “ అనే మిస్టరీని తెలుసుకునే ప్రయత్నం చేస్తూ, పెళ్లి, సంసారం, పిల్లల దగ్గరకు వచ్చి ఆగుతుంది. ముగిసే ముందు కాస్త తాత్విక ధోరణిలోకి వెళ్ళి “నేనెవరిని?” అని ప్రశ్నించుకుంటూ ముగుస్తుంది. ఈ విభాగం ఫీచర్స్ లో మనం రచయిత మనసులోకి ప్రయాణం చేస్తాము. అతని ఆలోచనల తెలుసుకోని మన ఆలోచనలతో బేరీజు వేసుకోని – “అరే అవున్నిజమే.. నేనిలాగే అనుకుంటాను..” అనుకుంటూ ముందుకు సాగుతాము. రచయిత పరిణితి గమనించి గౌరవిస్తాము. ఉదాహరణకి “కోనసీమ వాకిట్లో కొబ్బరాకుల కౌగిట్లో” చూడండి. ఒక తెలంగాణా బిడ్డ కోస్తాంధ్రాలో పెళ్ళికి వెళ్తాడు. చుట్టూ వున్న కొబ్బరిచెట్లు, పచ్చదనం చూసి ముందు “రిచ్ గా కనిపించినా, వ్యవహారంలో అదో పేద కాలనీ” అని గుర్తిస్తాడు. ప్రస్తుత సామాజిక రాజకీయ పరిస్థితిలో ఒక జర్నలిస్టు ఆ వ్యాఖ్య చెయ్యకపోయినా చెల్లుబాటు అయిపోగలదు. కానీ రాజిరెడ్డి పరిణితితో మాట్లాడతాడు. ఇలాంటిదే మరొకటి “స్త్రీ నుంచి స్త్రీ”కి అనే ఫిచర్ లో – స్త్రీ అనగానే అందమైన నాజూకు అమ్మాయే ఎందుకు గుర్తుకురావాలి? అమ్మో, కూలిపని చేసే సరస్వతో ఎందుకు గుర్తుకురాదు అని అడుగుతాడు. “మధుపం” రచయితకి ఇదో కొత్త దృష్టికోణం.
చివరిభాగం “పెన్ను”లో హైకూ కవితల్లా, జెన్ కథల్లా చిన్న చిన్న వాక్యాల్లో పెద్ద పెద్ద ఆలోచనల్ని అందించే ప్రయత్నం చేశారు. కొన్ని సాదాగా వున్నా కొన్ని చెమక్కులు వాటిని మరిపిస్తాయి. “ఉత్తమ పురుషుడు”లో పెదనాన్న, జడచైతన్యంలో “మల్లయ్య” కళ్ళముందు కదలాడి జ్ఞాపకంగా వుండిపోతారు. అంత పదునుందీ చిన్న కథల్లో.
పూడూరి రాజిరెడ్డి ఇంకా ఎన్నో రాశాడు. వృత్తి పరంగా తప్పక కొన్ని, రాయక తప్పక మరికొన్ని రాశాడు. కొత్త కొత్త ప్రక్రియలు చేశాడు. కథలు రాశాడు. వీటన్నింటిలో కొన్నింటినే ఎంచుకోవడం, వాటిని ఒక తార్కికమైన (లాజికల్) వరసలో పెట్టడం వల్ల పుస్తక రూపం సార్థకమైంది. అదే విషయాన్ని అన్వర్ బొమ్మ అట్టమీదే పట్టి ఇచ్చేసింది. మొత్తం మీద సారంగ బుక్స్ (తెలుగులో)   ప్రయత్నం  కొంత ప్రయోగంలా వున్నా ప్రయోజనకరంగా కూడా వుంది. పలక పెన్సిల్ అంటూ విరుద్ధమైన పేరెందుకు పెట్టారో రచయిత ముందు మాటలో తెలుస్తుంది. అయితే “ఒక మగవాడి డైరీ” అని ఉపశీర్షిక ఎందుకు పెట్టాల్సివచ్చిందో అర్థం కాలేదు. ఆ వ్యక్తీకరణలో (మధుపం జ్ఞాపకం వుంటే) ఇదేదో జండర్ వ్యవహారం అనిపించేలా వుంది.
ఇందులో వున్నవన్నీ ఒక్క ఊపులో చదివేయడం సాధ్యం కాదేమో కానీ అడపాదడపా తీసి అక్కడక్కడ చదువుకున్నా బాగానే వుంటుంది. రాజిరెడ్డిని పరిచయం చేసుకున్నట్లు వుంటుంది. మళ్ళీ ఎప్పుడన్నా రాజిరెడ్డి కనపడితే మనకి చాలా ఆప్తుడు అనిపిస్తుంది. అంతకు మించి ఈ రచయిత కూడా ఎక్కువ ఆశించినట్లు లేదు.
ఈ పుస్తకం నవోదయలో లభిస్తుంది.
Navodaya Book House
Opposite Arya Samaj Mandir,
Near Kachiguda crossroads, Hyderabad 500027
Phone No: 040 24652387
ఒక్కో పుస్తకం వెల రూ. 75 /- మాత్రమే.
ఇండియా బయట పుస్తకాలు కొనుక్కో దల్చుకున్న వారు అమెజాన్ ద్వారా కొనుక్కొవచ్చు. లేదా సారంగ నేరుగా కొనుగోలు చేస్తే షిప్పింగ్ ఉచితం. సారంగ నుంచి నేరుగా పుస్తకాలు కొనుగోలు చేయదల్చుకుంటే editor@saarangabooks.com కు మెయిల్ చేయండి . అమెరికా లో పుస్తకాల వెల ఒకొక్కటి 6.95 డాలర్లు.
 
రచన: రేణుక అయోల
 

సరళ దగ్గరనుంచి ఉత్తరం రాగానే చాలా సంతోషం అనిపించింది.
తీరిగ్గా కూర్చుని ఉత్తరం చదవడం మొదలు పెట్టాను..
ఆ గుండ్రటి అక్షరాల వెంట నా చూపులు పరుగులు తీసాయి..
 
సరోజా (అంటూ ఆప్యాయంగా పిలుస్తున్నట్లే మొదలుపెట్టింది ఉత్తరం.)
మొన్న మా మేనత్త కొడుకు  పెళ్లికి వెళ్లవలసి వచ్చింది. నీకు తెలుసుగా సుందరం అని మా ఇంటికి వచ్చేవాడు గుర్తుందా? ఎర్రగా పొడుగ్గా వుండేవాడు. మన ఇద్దరం వాడికి ఆంధ్రా అమీతాబ్ అని పేరు పెట్టాం.  వాడికే పెళ్లి కుదిరింది. ఎంత అల్లరి చిల్లరగా  ఉండేవాడో ఒకానొక దశలో. మామేనత్త బెంగ పెట్టేసుకుంది అసలు వీడు బాగుపడతాడా అని. కాని ఈ రోజు వాడో పెద్ద డాక్టరు. అమెరికా అమ్మాయిని పెళ్ళి చేసుకుంటున్నాడు.  త్వరలో అమెరికా వెళ్లిపోతాడు కూడా. అందుకే  మా మేనత్త ఎక్కడ లేని చుట్టాలని పిలిచింది పెళ్లికని.
 
కాని సరోజా ఆ పెళ్లి చూసాక ఎందుకనో నాలో చాలా అసంతృప్తి పేరుకు పోయింది.  ఎటువైపు చూసినా ఆర్భాటాలు, ఆడంబరాలు.  ఎంత ఖర్చుపెడుతున్నామా అన్నధ్యాసే గాని ఒక చక్కటి సంప్రదాయం కరువైపోయిందనిపించిందే.  పెళ్లికూతురి ముఖంలో సిగ్గు కన్నా మేకప్ పాడైపోతుందేమో అన్న ఆత్రం ఎక్కువ కనిపించింది.  తన మొహంలో సహజంగా కనిపించే సిగ్గు, అమాయకత్వం కరువై పోయాయి. వారం పదిరోజులనుంచి బ్యూటి పార్లల్ కే వెళుతోందిట.  ఆ పెళ్లి మేకప్ కోసమే కొన్ని వేల రూపాయలు ఖర్చు పెట్టారుట.  అంత అవసరమా అనిపించింది నాకైతే..
 
ఇలా అన్నానుకో నన్నో పాతకాలం దానిలా చూస్తారు. సరే! ఇంతకి నేను చెప్పాలనుకున్న విషయం మరచిపోయి ఏదో రాస్తున్నాను కదూ సరోజ.  ఆ పెళ్ళిలో  ఆడపిల్ల తరపు వాళ్ల చుట్టం అనుకుంటా, ఆవిడ వాళ్లకి ఏమవుతారో తెలియదు గాని నా పక్కనే కూర్చున్నారు.  చాలా అందంగా వున్నారు దగ్గరదగ్గర యాభైఏళ్ళు ఉంటాయానుకుంటా. ఆ వయసులో కూడా చాలా అందంగా వున్నారే!  ఆవిడనే చాలా సేపటివరకు చూస్తూ కూర్చున్నాను..
 
మర్నాడు ఆవిడ ఎక్కడ కనిపించలేదు. ఎందుకోగాని ఆవిడని మరచిపోలేక పోయాను.  మా మేనత్తని అడిగాను ఆవిడఎవరని ఈ వాళ కనిపించలేదని? సరోజా!  మా మేనత్త చెప్పిన విషయం వినగానే షాక్ అయిపోయాననుకో.. ఆవిడకి ఒక్కడే కొడుకుట బెంగుళూరులో చాలా పెద్ద పోజిషన్ లో ఉన్నాడుట.
పిల్లాడు చిన్నగా ఉన్నప్పుడే ఆవిడ భర్త పోతే, ఆవిడ అందం చూసి ఎంతమంది పెళ్లి చేసుకుంటామన్నా కొడుకు కోసం అత్తగారింట్లోనే వుండిపోయి, ఉద్యోగం చేసుకుంటూ కొడుకుని పెంచి పెద్దచేసి, కొడుకు దగ్గరే వుండిపోదామని ఉద్యోగానికి  రిజైన్ చేసి వెళ్లారుట. కాని సరోజా! ఆశ్చర్యకరమైన విషయం ఏమిటో తెలుసా? కోడలికి ఆవిడ అందంగా వుండడం నచ్చలేదుట..
 
ఎంత తెలివిగా ఆవిడని ఆవిడదారి చూసుకునేలా చేసిందో తెలుసా? ఒకే ఒక భయంకరమైన అపవాదు వేసింది ఆ కోడలు. ఆవిడ వొంటిమీద చాలా సహజంగా వచ్చిన చిన్న ఎలర్జీని మందులతో పొతుంది కాని ఎవరితో తిరిగితే ఇలాంటి ఎలర్జీ వచ్చిందో అంటూ అపవాదు వెయ్యగానే ముందు వెనకా ఆలోచించకుండా ఆ కొడుకు కూడా సందేహం పడ్దాడుటే. అంతే ఆవిడ  ఎంత ఏడ్చిందో చెప్తుంటే మనసు వికలం అయిపోయిందంటే నమ్ము.ఇప్పుడు ఆవిడ ఒంటరిగా ఉంటోందిట.  యవ్వనం, అందం అన్నీ పోగొట్టుకుని, కన్నకొడుకు కూడా ఇది నమ్మాడా అన్న బెంగ తోడేస్తుంటే ఆవిడ అలా ఎప్పటికీ జీవచ్ఛవంలా వుండాలా? అదే మగవాడైతే వెంటనే పెళ్ళి చేసేసుకుంటాడు కదా….
 
ఈ పిల్లలకోసం ఇన్ని త్యాగాలా? అసలు ఆడవాళ్లు జీవితాంతం ఇలా ఎవరో ఒకరికోసమో బతుకంతా గడపాల్సిందేనా? ఓపక్క  మగవాళ్లతో సమానంగా వేలకి వేలు సంపాదిస్తూ, విడాకులు నిమిషాలమీద
తీసుకుని తెలివిగా తమ జీవితాన్ని చక్కదిద్దుకుంటున్నారు. మరోపక్క ఇలాంటి వాళ్లు… ఎన్నో సందేహలు తీరకపోయినా ఇలాంటి వాళ్లు తారసపడ్దప్పుడు మనసు చెదిరిపోతుంది.
 
నీ జవాబుకోసం ఎదురు చుస్తూవుంటాను నీ అభిప్రాయం కోసంకూడా….
నీ నేస్తం సరళ
 
సరళ రాసిన ఉత్తరం చదవడం అయిపోయాక కూడా,  సరళకి ఎదురైన అనుభవం గురించి చాలా సేపు ఆలోచించాను. తనకు వెంటనే సమాధానం రాయాలనిపించింది.  ఉత్తరం రాయడం మొదలు పెట్టాను…
 
 
 
 
రచన: సైఫ్ అలీ గోరే   
*
ఏమిటి కోలాహలం
ఏదో పర్షాకాలపు పంటని
కురులని సవరించుకుంటూ
ఎవరో ఉత్సాహం తో కోస్తున్నట్లు
 
రాణివాసాలకు ఈ వార్త వెళ్తే
వ్యామోహాల శాసనాలు
భూత ప్రేతాలై వెంబడించేస్తాయి కదా!
 
*
కర్బూజా పళ్ళ కోసం
గూఢచారులెవరో
రహాస్య యుద్ధాలు చేసుకునే
ముహూర్తం తిరిగి పుడుతుంది కదా!
 
ప్రతాపశీలులెవరో
ఉసికొల్పడానికేనా ఈ పూలు
ఈ ఫకీర్ల గ్రహం మీద
వికసిస్తున్నాయన్నట్టుంది .
 
*
ఐనా
అదృష్టవంతులని
ఏ చీకటి వ్యతిరేకించదని
అధికార క్షేత్రంలో కూర్చోని ఉన్న
నిట్టూర్పుకు చెప్పండి .
 
అందరు గుమిగూడాకా
ఆ చెక్కిలి కొండమీద
ఇంకెవరి సమ్మతి కోసం
జీవితం నిరీక్షించదు .
 
*
పంట చేతికి వచ్చాక
నేను పట్టాభిషేకుడిని ఐన రాజునవుతా
పిచ్చి కొమ్మల్లో అందని పిచ్చి పళ్ళకోసం
ఊగిసలాటలు ఉమ్మేసి
ముద్దుల కోసం వజూ చేసుకుంటా
 
వర్షాకాలం పంట
మరో నాలుగు కాలాలు
దాచుకుంటా
*
రచన : బ్నిం మూర్తి 
నవ్విపోదురుగాక …  (ఝాన్సీ గళం)
 
ఇదో సరదా కథ!
చిన్నప్పుడు పడ్డ సరదా పెద్దయ్యాక కూడా కొనసాగించడంతో ఏ విధమైన హానీ జరగని హాయైన కథ!!
వయసు పెరిగినకొద్దీ మనకి ఇష్టాలు మారిపోతుంటాయి.
కొన్ని మొహమాటపడి మార్చుకుంటాం!
కొన్ని మోజుతీరి మార్చుకుంటూ వుంటాం!
ఇంకొన్ని వాటికన్నా మించినదేదో ‘లభ్యం’ కావటంతో.. కేలండర్ల దొంతర్లో అడుగంటి పోతాయి….!
 
చిన్నప్పుడు అమ్మ ఇష్టం- ఆ తర్వాత మరో అమ్మాయికి ఆ ఇష్టాన్ని ట్రాన్స్‌ఫర్ చేసుకుంటాం!
అయితే ఈ ‘ఇష్టం’ (నవ్వుకోవడానికి) నా కథకి ముడిసరుకయింది గానీ..
‘నవ్విపోదురుగాక…’ అని కృష్ణశాస్త్రిగారి మాటని కిరీటంగా పెట్టుకొని ఆదరణ పొందింది…
‘ఎవరి పిచ్చి వాళ్లకి ఆనందం’ అనెయ్యకుండా… విని నవ్విపొండి
 
 

రచన: సూర్యదేవర రామ్మోహనరావు
suryadevaranovelist@gmail.com
http://www.suryadevararammohanrao.com/ 
 
 
 
 
 


 
క్షణాల్లో… నిమిషాల్లో ఆ వార్త దేశమంతటా పాకిపోయింది.
హత్యా రాజకీయాలు నశించాలి…
కిరాయి హంతకుల్ని మట్టుబెట్టాలి…
టెర్రరిజాన్ని అణగద్రోక్కాలి…
విశ్వంభరరావు అమర్ రహే…
మీ వెనుక మేం వున్నాం పి.ఎమ్…
లాంగ్ లివ్ విశ్వంభరరావు
అనే నినాదాలతో దేశ ప్రజలు పోటేత్తి పోయారు.
పి.ఎమ్. పేరిట దేవాలయాల్లో పూజలు – యాగాలు, మసీదుల్లో, చర్చిలలో ప్రార్ధనలతో దేశం యావత్తు పూనకం వచ్చినదానిలా వూగిపోయింది.
అప్పటికిగాని ప్రతాప్‌సింగ్‌కి, అర్జున్‌చౌహాన్‌కి విశ్వంభరరావుకి ప్రజల్లో వున్న పలుకుబడి, అభిమానం, ప్రేమ, అండదండలు పూర్తిగా అర్థం కాలేదు.
అర్థమవుతూనే డీలాపడిపోయి వెంటనే తమ ఎత్తుగడల్ని మార్చేసుకున్నారు.  
వెంటనే ప్రెస్‌ని పిలిచి హత్యా రాజకీయాలు నశించాలి – హత్యా సంఘటనపై వెంటనే ఉన్నతస్థాయి విచారణ జరిపించాలని బల్లగుద్ది మరీ డిమాండ్ చేశారు.
అదే రాజకీయమంటే-
వెనక్కెళ్ళి పొడవటం- ముందుకొచ్చి పరామర్శించటం.
అవన్నీ పేపర్లలో చూసిన విశ్వంభరరావు వేదాంత ధోరణిలో నవ్వుకున్నారు.
మూడురోజులపాటు దేశంలోని దినపత్రికలన్నీ వేరే వార్తల్నే ప్రచురించలేదు.
పి.ఎమ్. పై హత్యాప్రయత్నం వార్త… 
అది చేసింది ఎవరై వుంటారన్న ఊహాగానాలు.
విశ్వంభరరావు దేశానికి చేసిన చేస్తున్న నిస్వార్త్ధ సేవల గురించి సంపాదకీయాలు వెల్లువలా వచ్చేశాయి.
నాలుగోరోజుకి సంచలనం ఒకింత సద్ధుమణిగింది.
విశ్వంభరరావు మీద ప్రజల్లో మరింత ప్రేమాభిమానాలు, గౌరవం, సానుభూతి పుట్టుకొచ్చాయి. ఆయన్ని పి.ఎమ్. గానే కాక వ్యక్తిగతంగా కూడా ఆరాధించటం మొదలైంది ప్రజల్లో.
 
*                                  *                                  *                                  *    
 
నాలుగోరోజు సాయంత్రానికి అత్యంత కట్టుదిట్టమైన భద్రతా ఏర్పాట్ల మధ్య రహస్యంగా తన అధికారిక నివాసానికి చేరుకున్నారు పి.ఎమ్.విశ్వంభరరావు.
ఆయన్ని చూస్తూనే చలించిపోయిన భారతి పరుగున వెళ్ళి ఆయన గుండెలమీద వాలిపోయి పొగిలి పొగిలి ఏడ్చింది.
భారతికి తనమీదున్న ప్రేమాభిమానాలకు కదలిపోయారు పి.ఎమ్.
ఆయన కళ్ళవెంటా నీళ్ళు వచ్చేశాయి.
ఆయన ఆప్యాయంగా భారతి తలని నిమురుతూ చాలాసేపు నిశ్శబ్దంలో మునిగిపోయారు.
ఆ దృశ్యాన్ని అలా చూస్తూండిపోయాడు రుషికుమార్. అతని కళ్ళల్లోనూ సన్నటి నీటిపొర.
 
*                                  *                                  *                                  *    
 
ఆ రాత్రే దేశ ప్రజలనుద్దేశించి దూరదర్శన్‌లో ప్రసంగించారు పి.ఎమ్.
తనపట్ల ప్రేమాభిమానాలు కురిపించిన దేశ ప్రజలకు కృతజ్ఞతలు తెలుపుకున్నారే తప్ప ఏవర్నీ నిందించలేదు. మరెవర్ని అనుమానించినట్లు మాట్లాడలేదు.
ఆయన దేశప్రజలకిచ్చిన సందేశం-
ఉన్న నాయకులు పోతే కొత్త నాయకులు పుట్టుకొస్తారు. నెహ్రూ పోతే లాల్ బహదూర్‌శాస్త్రి రాలేదా? ఆయన పోతే ఇందిరాగాంధీ రాలేదా? ఆమె పోతే మొరార్జీదేశాయ్ రాలేదా? ఆయన దిగితే చరణ్‌సింగ్ రాలేదా? ఆయన దిగితే తిరిగి ఇందిరాగాంధీ రాలేదా? ఆమె పోతే రాజీవ్‌గాంధీ రాలేదా? ఆయన దిగితే వి.పి.సింగ్ రాలేదా? ఆయన దిగితే చంద్రశేఖర్ రాలేదా? ఆయన దిగి- రాజీవ్‌గాంధీ పోతే పి.వి. రాలేదా? నేను పోయినా, దిగినా మరొకరొస్తారు.
నాయకులు కావాలంటే పుట్టాగొడుగుల్లా పుట్టుకొస్తారు. వారిలో ఒక్కరిద్దరైనా నిజంగా దేశానికి, ప్రజలకి మేలు చేసేవారుండకపోతారా?
దేశం ముఖ్యం… దేశమొక్కటిగా వుండటం ముఖ్యం.. ప్రజలు ముఖ్యం… అందరిలో దేశభక్తి వుండటం ముఖ్యం. అంతేకాని నాయకులు ముఖ్యం కాదు.
దేశమొక్కటే – నాయకులే ఎందరో. ఎవరున్నా, పొయినా దేశ భవిష్యత్ ముందుకు దూసుకుపోవటం ఆగదు. కాలం అంతకంటే ఆగదు.
కాకపోతే దేశానికి ఇప్పుడు కావాల్సింది పేడపురుగుల్లాంటి రాజకీయ నాయకులు కాదు-
శేషన్ లాంటి నిజయితీపరులు…
ఖైర్నార్ లాంటి నీతిమంతులు…
రాచెల్ చటర్జీ లాంటి ధైర్యవంతులు…
కిరణ్‌బేడీ లాంటి సాహసవంతులు…
కె.సి.ఎస్.గిల్ లాంటి సింహాలు కావాలి. అలాంటి లక్షణాలున్న వాళ్ళే దేశనాయకులు కావాలి. అప్పుడే మనదేశం బాగుపడుతుంది. మరింత వేగంగా ముందుకెళుతుంది.
అలాంటి వార్ని ప్రోత్సహించండి – పొగడండి – సన్మానించండి – మెచ్చుకోండి – అలాంటివారికి అండగా నిలబడండి.    
అప్పుడే అలాంటి నీతిమంతులు, నిస్వార్థ సేవాతత్పరులు పుట్టుకొస్తారు. అలాంటి వారి పుట్టుకకు మీరు తోడ్పడండి… అని ముగించి చివరగా-
జైహింద్…. జైహింద్… జైహింద్… అని గుండె లోతుల్లోంచి నినదించారు విశ్వంభరరావు.
డైరెక్టుగా టెలీకాస్ట్ అయిన ఆ ప్రసంగం దేశ ప్రజల్ని మంత్రముగ్దుల్ని చేసింది.
దూరదర్శన్ సిబ్బంది పి.ఎమ్. రెసిడెన్స్ నుంచి వెళ్ళిపోయాక డైనింగ్ టేబుల్ దగ్గరకొచ్చారు పి.ఎమ్. ఆయన కెదురుగా రుషి అక్కడే వున్నాడు.
భారతి భోజనం వడ్డించే ఏర్పాట్లలో వుంది. 
రెండు ఎకరాల సువిశాల పచ్చిక మైదానంలో వున్న పి.ఎమ్. రెసిడెన్స్ గంభీరమైన నిశ్శబ్దంలో మునిగివుంది.
సెక్యూరిటీ సిబ్బంది బ్లాక్ కేట్ కమెండోస్ బి.ఎస్.ఎఫ్ జవానుల బూట్ల నాడాల శబ్దం మాత్రం అప్పుడప్పుడూ వినిపిస్తోంది. 
భారతి భోజనం వడ్డించినా దాని జోలికి వెళ్ళకుండా పరధ్యానంగా వుండిపోయారు పి.ఎమ్.
ఆయన మొహంలో ఏదో విషాదపు చాయ స్పష్టంగా తొంగి చూస్తోంది. 
విషయమేమిటో అర్థంకాక రుషి, భారతి కనుసైగను అర్థం చేసుకుంటూ-
“ఎంటంకుల్… ఏమిటలా వున్నారు?” ఒక తల్లిలా అనునయంగా ఆయన గడ్డాన్ని పట్టుకొని అడిగింది. 
ఆయన ఒకసారి తలెత్తి ఆ ఇద్దరి వైపు చూసి కళ్ళనీళ్ళు పెట్టుకునారు.
అది చూస్తూనే ఇద్దరూ ఖిన్నులయిపోయారు. 
తనపై జరిగిన హత్యా ప్రయత్నం తలుచుకొని భయపడేంత పిరికివారు కాదు విశ్వంభరరావు.
మరి దేనికా కన్నీళ్ళు?
అదే అడిగింది భారతి. 
ఆయనొకసారి భారతికేసి చూసి “నా చివరి ఘడియ వరకు నువ్వు నా దగ్గరే వుండి నా నోట్లో నాలుగు తులసినీళ్ళ చుక్కలు పోస్తావమ్మా?” ఆ మాటలంటున్నప్పుడు ఆయన కంఠం ఎందుకో వణికింది.
అది వింటూనే భారతి నిలువునా ద్రవించిపోయింది.
“నాకు తలకొరివి నువ్వు పెడతావా బాబూ?” రుషికేసి చూస్తూ అడిగారాయన మసకభారిన కళ్లను తుడుచుకుంటూ.
రుషి, భారతి ఏడుపును ఆపుకోలేకపోయారు.
ఒక్క ఉదుటున లేచి ఆయన పక్కకు వెళ్ళి ఆయన్ని చిన్నపిల్లాడిలా తమ అక్కున చేర్చుకుని బోరుమని ఏడ్చేశారు. 
పుట్టి బుద్దెరిగాక కంటితడి పెట్టెరుగని రుషి- కఠోరమైన బ్లాక్ క్యాట్ కమెండో శిక్షణలో అరితేరి, అరివీర భయంకరుడైన రుషి కంటితడి పెట్టటం అదే మొదటిసారి. 
అది చూస్తూ పి.ఎమ్ మరింతగా కదిలిపోయాడు.
“ఎందుకర్రా అలా చిన్నపిల్లలా ఏడుస్తారు? ఇప్పుడేమయిందని? ఊ… మీలో ఒకరు నాకు కొడుకైతే, మరొకరు కోడలు, కోడలే కూతురు కూడా” అంటూ ఆ ఇద్దర్ని దగ్గరకు తీసుకుని వారి తలల్ని నిమిరారాయన. 
అప్పుడర్థమయింది ఆ ఇద్దరికి ఆయనెందుకు బాధపడుతున్నది.
అర్థమయిన ఆ క్షణానే ఆ ఇద్దరూ ఒక నిర్ణయానికొచ్చేశారు- తమ ప్రాణాల్ని, ప్రేమని, అభిమానాన్ని అడ్డుపెట్టయినా ఆయన్ని కాపాడుకోవాలని.
ఆ క్షణానే పి.ఎమ్ ఒక నిర్ణయానికొచ్చేశారు-ఆ ఇదర్ని కలపాలని అందుకే వెంటనే ఆయన తేరుకున్నారు.
“చూశావా రుషి! నీ కాబోయే భార్య నాకు బట్టలు కూడా కొని పెట్టడం లేదు…” నవ్వుతూ అలకనటిస్తూ బుంగమూతితో అన్నారు పి.ఎమ్. 
క్షణాల్లో అక్కడి వాతావరణం తేలికపడింది.
“నాకున్నది నాలుగు జతల బట్టలే! మొన్న హత్యా ప్రయత్నం సంఘటనలో ఒక జత చినిగిపోయింది. అజ్ఞాతవాసంలో నా మతిమరుపుతో ఒక జత పోగొట్టుకున్నాను. ఇప్పుడెలా మరి?”
ఆ ఇద్దరూ నవ్వు, ఏడుపు కలగలసిన తమ కళ్ళను తుడుచుకొని గుండెల్లో పెరిగిపోయిన భారాన్ని తగ్గించుకున్నారు వెంటనే.
ఆయన్ని డైవర్ట్ చేయడం ఆ సమయంలో చాల అవసరం అని ఆ ఇద్దరూ గ్రహించారు.
“ఏం పొగరుబోతుపిల్లా… బట్టలెందుకు కొనలేదు? తిండిలో పొదుపు సరే! బట్టల్లోకూడానా? నీలాంటి పీనాసిదాన్ని పెళ్ళి చేసుకుంటే కడుపుకు తిండే కాదు. కట్టుకోడానికి బట్ట కూడా వుండదు” ప్రేమగా కోప్పడ్డాడు రుషి భారతిమీద. 
“ఈ అంకుల్ పెద్ద ఖతర్‌నాక్. ప్రభుత్వ ఖజానాలోని డబ్బుని దుర్వినియోగం చేయకూడదు. అది దేశ ప్రజలది. మనది కాదని చెప్పింది, చెప్పేది ఈయనేగా? ఇప్పుడు నా మీద నింద వేస్తారా? మీకు రేపుదయం బ్రేక్‌ఫాస్ట్ బంద్” అంది భారతి చిరుకోపంతో. 
పెద్దగా నవ్వేశారు విశ్వంభరరావు.
“మీ ఇద్దర్నీ ఇలా చూస్తుంటే నాకు కనులపండుగగా వుంది” అని తడిదేరిన కళ్ళను తుడుచుకుని-
“నేనీ రోజు నా చేత్తో భోజనం చేయను” అన్నారాయన చిన్నపిల్లాడు మారాం చేస్తున్నట్లుగా.
ఆ ఇద్దరూ నవ్వుకోని అన్నం కలిపి చెరొక ముద్దా తినిపించసాగారు.
 
*                                  *                                  *                                  *    
 
న్యూడిల్లీ- కరోల్‌బాగ్‌లోని ఓ ఖాదీషాపు. ఎవరో తెలీదు. సాక్షాత్తు దేశ ప్రధానికి భారతి ఆ షాపులో దుస్తులు తీసుకుందన్న విషయం అక్కడి వారికి తెలిస్తే? 
అందుకే ఆ షాపులోని మేనేజరు అడిగిన ప్రశ్నలకు ఎలా జవాబులు చెప్పాలో ఆమెకు అర్థం కాలేదు.
ప్రస్తుతం ఆమెకు ఆ ప్రశ్నలే జ్ఞాపకానికొస్తునాయి. 
“మా అంకుల్ వయస్సు దాదాపు మన ప్రధానిగారున్నారు చూశారూ… అచ్చు.. ఆయనలాగే వుంటారు. అంతే వయసు…” భారతి అలా చెప్తున్నప్పుడే విచిత్రంగా ఆమె ముఖంలోకి చూశాడు ఆ మేనేజరు.
ఎవరి పేరైనా చెప్పొచ్చు.. వయస్సు చెప్పొచ్చు… ప్రధానమంత్రి పేరే ఎందుకు చెప్పిందీవిడ?
కొన్ని ఖాదీ జతలను భారతి ముందుంచి “మీ అంకుల్ కలర్ కూడా మన ప్రధానిగారివంటి కలరేనా అమ్మా…” అనుమానంగా అడిగాడు ఆ మేనేజరు.
“అవును” అంది భారతి అనాలోచితంగా.
గుండే గుభేలుమంది ఆ మేనేజరుకి. అతని బ్రెయిన్‌లో ఎక్కడో పెద్ద ముల్లు, చిన్నముల్లు, కలిసి టంగ్ టంగ్‌మని రెండూ ఒకేసారి కొట్టిస్తున్న చప్పుడు…
మూడు జతల బట్టల్ని సెలక్టు చేసింది భారతి.
ఖరీదు విషయంలొ పీచు పీచు బేరమాడింది.
చివరగా డబ్బులిస్తున్న సమయంలో “బిల్లుమీద పేరు రాయాలి. పేరు చెప్పండమ్మా…” అని ఆ మెనేజరు అడగడం, భారతి పరాకుగా-
“విశ్వంభరరావు… ప్రైంమినిస్టర్ ఆఫ్ ఇండియా” అని చెప్పెయ్యడం ఆ మేనేజరు ప్రాణాలు పోయిన వాడిలా అయిపోవడం గుర్తుకొచ్చి నవ్వుకుంటూ కారెక్కింది భారతి. 
ఆ కారుకి కొంచెం దూరంలో ఆ షాపు మేనేజరు, ఓనరు మిగతా సిబ్బంది మొత్తం వినయంగా నిలబడి భారతివైపే ఆశ్చర్యంగా చూస్తున్నారు.
“నేనప్పుడే అనుకున్నాను సుమీ… ప్రైంమినిస్టరుగారమ్మాయి. చూడు తండ్రిలాగానే, ఆ అమ్మాయి ఎంత సాదాసీదాగా వుందో.. అంతే… ఎంతయినా గాంధీయన్ గదా..” ఓనర్ చలనం లేకుండా అయిపొయిన మేనేజర్‌తో చెప్తున్నాడు.
రెండు మూడు గ్లాసుల నీళ్ళు తాగాకగానీ, మేనేజరు మాట్లాడలేక పోయాడు.
కరోల్‌భాగ్ నుంచి అక్బర్ రోడ్డువైపు వెళ్ళే క్రాస్‌రోడ్స్ దగ్గర రెడ్ సిగ్నల్ చూసి కారు స్లో చేసింది భారత్. ఆ కారుకి కుడిపకన అప్పుడే ఆ క్షణంలోనే అక్కడకు వచ్చి ఆగింది లైట్ బ్లూ కలర్ ఫియట్ కారు. 
ఆ ఫియట్ కారులో బేక్ సీట్లో కూర్చున్న వ్యక్తి నెమ్మదిగా కారు గ్లాస్ డోర్‌ని కిందకు దించాడు. షర్టు జేబులో పెన్‌టార్చి సైజులో వున్న మినీ కెమారాను బయటకు తీశాడు.
కుడిచేతి పిడికిట్లో వున్న ఆ కెమెరా, హెడ్‌మీదున్న బటన్‌ని ప్రెస్ చేశాడు.
కెమెరా పనిచేస్తున్న చిన్న చప్పుడు… అంతా అరక్షణంలోనే జరిగిపోయింది.
భరతి చూపు సిగ్నల్ మీదే వుంది.
రెడ్ సిగ్నల్, గ్రీన్ సిగ్నల్‌గా మారడంతో కారు సర్రుమని ముందుకు కదిలిపోయింది.
ఫియట్‌కారులోని వ్యక్తి తన చేతిలోని మినీ కెమెరాను జేబులొ వేసుకుని సిగరెట్ తీసి వెలిగించాడు.
ఆ వ్యక్తి-
శోభరాజ్!
 
*                                  *                                  *                                  *    
 
సాయంత్రం నాలుగున్నర దాటింది. జనపధ్ ఏరియాలో శివాలయం ముందు కారాపింది భారతి.
ఆ దారంట వస్తున్నప్పుడు కాసేపు శివాలయంలోకెళ్లి కూర్చోని రావడం భారతికి అలవాటు.
కారు దిగి, నిశ్శబ్దంగా వున్న గుడిలోకి అడుగుపెట్టింది. మండపాల్లో కూర్చుని సాధువులు కబుర్లాడుకుంటున్నారు. గర్బగుడి చుట్టూ ప్రదక్షణం చేసి కాసేపు ఈశ్వరుడ్ని ప్రార్ధించి గుడిమెట్లమీద కూర్చుందామె. 
గుడి పైభాగంలో కిటికీల అంచున కూర్చుని పావురాలు చేస్తున్న కువకువలు వింతగా ప్రతిధ్వనిస్తున్నాయి.
ఎందుకో అకస్మాత్తుగా ఆమెకు రుషికుమార్ జ్ఞాపకానిచొచ్చాడు. ఆమె పెదవుల మీద చప్పుడు చెయ్యని సన్నని నవ్వు…
రుషికుమార్ చాలాసార్లు అడిగిన ప్రశ్న ఆమెకు చటుక్కున జ్ఞాపకాని కొచ్చింది.
“చూడు భారతి.. నీకు ఎప్పుడైనా, ఏదైనా నీ పర్సనల్ విష్యయం నాతో చెప్పాలనిపిస్తుందా?”
“అంటే?”
“పర్సనల్ విషయం అంటే తెలీదా?”
“అంటే.. ఎలాంటి పర్సనల్ విషయమని?”
“దాని గురించే నేనడుగుతోంది. పర్వాలేదు… నేను అనుకోనులే. అంకుల్‌కి కూడా చెప్పనులే.. నాతో చెప్పెయ్.”
ఆ ప్రశ్నకు తను చాలాసేపు ఆలోచించడం జవాబు దొరక్కపోవడం గుర్తుకొచ్చింది భారతికి.
ఎందుకలా అడుగుతున్నాడు రుషికుమార్.
రుషి తనతో ఎప్పుడూ ఏకాంతంగా మాట్లాడలేదు. ఏకాంతంగా మాట్లాడాలని కూడా కోరుకోలేదు.
తను రుషితో ఏకాంతంగా మాట్లాడాలనుకుంటోందా?
ఎందుకు?
రుషి అంటే తను.. తన మనసు యిష్టపడుతోందా?
‘ఇష్టపడి….”
ఆ తర్వాత మరి ఆలోచించలేకపోయిందామె. చటుక్కున ఒక పావురం వచ్చి ఆమె భుజమ్మీద వాలడంతో ఆలోచనలన్నీ తెగిపోయిన దండలోని ముత్యాల్లా జలజలమని కిందకు రాలిపోయాయి.
చిన్న గోళీకాయల్లా తిరుగుతున్న పావురం కనుబొమలవైపు చూసిందామె.
“హలో…”
పావురం ‘హలో‘ అని పలకరించడం ఆశ్చర్యంగా వుందామెకు.
“హలో…. “హలో…”
అప్పుడు తలతిప్పి చూసింది భారతి.
కొంచెం దూరంలో ఠీవిగా నిలబడి తనవైపే చూస్తున్నాడు రుషికుమార్.
“నేనిక్కడున్నట్టు నీకెలా తెల్సింది?” ఆశ్చర్యంగా అడిగిందామె.
“కలోచ్చింది.. కల్లో నడుచుకుని వచ్చాను. అంతే… ఎదురుగా కలలోని దేవనాయిక…”
రుషి తనను మొట్టమొదటిసారిగా పొగుడుతున్నాడు.
“ఏమిటీ.. అబ్బాయిగారి నోటి వెంబడి చిలకపలుకులొస్తున్నాయ్?” చిరుకోపాన్ని నటిస్తూ అంది భారతి.
ముందుకొచ్చి ఆమె కళ్ళల్లోకి చూస్తూ…
“చూడూ పిల్లా! దేవనాయిక అన్నది నిన్ననుకుని పొంగిపోతున్నట్టున్నావ్… సరేలే.. వెనక్కి ఒకసారి తిరిగి చూడు…”
తటాల్మని తలతిప్పి చూసింది భారతి. ఆమె ఆనుకుని కూర్చున్న రాతిస్తంభం మీద అందంగా మలచిన అప్సరస!
“సరే.. లే…” అన్నట్టుగా మూతిని మూడు వంకర్లుగా తిప్పి, గబుక్కున చిరుకోపంతో లేచి నిలబడింది భారతి.
ఏమిటీ.. అమ్మాయిగారికి కోపం వచ్చిందా?”
గబగబా కారు దగ్గరకొచ్చి డోరు తెరిచి డ్రైవింగ్ సీట్లో కూర్చుందామె. పరుగు పరుగున వచ్చి డోరుకి ఆనుకుని నిలబడ్డాడు రుషికుమార్.
“ఏయ్ భారతీ! ప్రైంమినిస్టర్‌గారు ఇంకో రెండు గంటలసేపు ఆ ఫారిన్ ఎంబాసిడర్స్ మీటింగ్‌లోంచి బయటికి రారు. అందుచేత..”
“అందుకే నువ్విలా రోమియాలా తిరుగుతున్నావని నాకు తెల్సు.”
ఏయ్ భారతీ! నువ్వు బుద్ధిగా వింటావంటే ఓ ఇంపార్టెంట్ విషయము చెప్తాను.”
“ఏమిటి?” బుంగమూతి పెడుతూ అంది భారతి అతని ముఖంలోకి సూటిగా చూస్తూ.
‘నాకు చాలా రోజుల నుంచి ఏదో అనుమానంగా వుంది” అతని ముఖం క్షణకాలంలో సీరియస్‌గా ఆయిపోయింది అనుకోకుండా.
“ఎప్పుడూ ఆఫీసుగోలేనా?”
“చెప్పొంది విను అమ్మడూ…”
“ఏమిటి అనుమానం? అంకుల్‌కి శతృవులు ఎక్కువవుతున్నారు. నువ్వు చాలా జాగ్రత్తగా వుండాలి. నీ ఆఫీస్ స్టాఫ్‌ని జాగ్రత్తగా వుంచుకోవాలి. ఇంతేనా?’
“అది కాదులే…”
“మరేంటి?”
“రాళ్ళల్లోంచి నీళ్ళొస్తాయంటారు నిజమేనా?’
“అదా నువ్వడిగేది?”
“అవును”
“వెళ్ళి ఏ జియాలజిస్టునో అడుగు”
“నువ్వే నా జియాలజిస్టువి! ఎందుకో తెలుసా? నన్ను రాతి మనిషినని ఎప్పుడూ నా గొడవే తప్ప, మిగతా హార్ట్ కి సంబంధించిన విషయం నీతో మాట్లాడనని అంటావుగదా? నా అనుమానం ఏంటో తెల్సా… ? ఈ మనిషి కరకు రాతి గుండెల్లో గంగాజలంలాంటి ప్రేమధార పుట్టేసిందేమోనని…”
గబుక్కున కిలకిలా నవ్వింది భారతి.
ఆ నవ్వు వైపే అలా తన్మయతతో చూస్తూ వుండిపోయారు రుషికుమార్ ఒక్కక్షణం.
“అయిపోయింది కదా… నే వెళుతున్నా..”
“భారతీ ఒక్కమాట! రేపు ఇదే మీటర్లలో ఇక్కడే కలుద్దామా?” నెమ్మదిగా అడిగాడతను.
“వాతావరణం బాగుంటే…” యాక్సిలేటర్ నొక్కుతూ అంది భారతి. 
ఆ సమయంలో ఆమె మనసు చాలా ఆనందంగా వుంది. రుషికుమార్ సమక్షంలో కొన్ని గంటలు కబుర్లాడుతూ గడపాలని వుంది.
ముందుకు వెళ్ళిపోతున్న కారువైపు చూసి, తన జీప్ వైపు నడిచాడు రుషి. డ్రైవింగ్ సీట్లో కూర్చుని లాక్ ఓపెన్ చేశాడు.
జీప్ ముందుకు కదిలింది. అతన్ని ఆ గుడికెళ్ళేలా చేసింది, భారతిని కలిసేలా చేసింది విశ్వంభరరావే అని భారతికి తెలీదు.
సరిగ్గా అదే సమయంలో…
ఆ దేవాలయంలోని మండపంలో కూర్చున్న సాధువులకు కొంచెం దూరంలో మెట్ల పక్కన చాటుగా కూర్చున్న వ్యక్తి లేచి నిలబడ్డాడు…
ఆ వ్యక్తి శోభరాజ్!
అప్పటికే అతని చేతిలో ఉన్న మినీ కెమరాలో ఉన్న రీల్ మొత్తం భారతి, రుషికుమార్‌ల ఫోటోల్తో నిండిపోయింది.
ఈ అవకాశం కోసమే అతను చాలా రోజుల నుంచి ఎదురు చూస్తున్నాడు.
తన పని సంతృప్తికరంగా పూర్తిచేసిన శోభరాజ్ దేవాలయంలో నుంచి బయటికొచ్చాడు.
శోభరాజ్ మెట్లమీద కూర్చున్న యువతీ, యువకుల్ని అతి రహస్యంగా ఫోటోలు తీయడం ఆ మండపం మీద కూర్చున్న సాదువుల్లో ఓ సాధువు గమనించాడు.
అతను శోభరాజ్‌ను ఎక్కడ చూసినా గుర్తుపట్టగలడు. శోభరాజ్ ఆకారం ఎందుకో అతని మెదడులో ముద్ర పడిపోయింది. ముప్పై ఏళ్ళ ఆ సాధువు పేరు రూపనీర్…!
 
*                                  *                                  *                                  *    
 
అడవి దారిలో జీపు నలభై మైళ్ళ వేగంతో పరుగులు తీస్తోంది. జీపుని సవ్యసాచి డ్రైవ్ చేస్తున్నాడు. వెనుక సీట్లో డాక్టర్ నవనీత్, ఆ పక్కన దిశ కూర్చున్నారు. ఎదురుగా వున్న సీటు మీద పొడవాటి ఇన్సులేటెడ్ ప్లాస్టిక్ బ్యాగ్ వుంది. ఆ బ్యాగ్‌లో అరగంట క్రితం చిల్లర్‌గా మారిన సత్యవర్ధన్ శవం వుంది.
సత్యవర్ధన్ శవాన్ని క్రిస్టియన్స్ వాడే శవపేటికలో వుంచితే, ఎవరికైనా అనుమానం రావచ్చునన్న ఉద్దేశ్యంతోనే, ఆ శవాన్ని ఇన్సులేటెడ్ ప్లాస్టిక్ బ్యాగ్లో వుంచారు.
ప్లాస్టిక్ బ్యాగ్‌లో సహజంగా టెంపరేచర్ పెరుగుతుంది. బయట వేడి ఒక్కో డిగ్రీ పెరిగే కొద్దీ, కణాలు మెంబ్రెన్స్‌కి నష్టం జరుగుతుంది.
ఆర్గానిజమ్స్ కణాల పొరలు నాశనం కావడం, ఎంజైమ్ కెమికల్స్ పాడైపోవడం, రీవార్మ్ జరిగేటప్పుడు సహజంగా జరిగే ప్రక్రియ – అలా ఎందుకు అరుగుతుందో శాస్త్రవేత్తలకు యింతవరకూ అంతుపట్టలేదు.
అదే కాకుండా సత్యవర్ధన్ కరెంట్ షాక్‌వల్ల నరాలు పూర్తిగా కమిలిపోయి, రక్తప్రసరణకు ఆటంకం ఏర్పడి చనిపోయాడు. ఆ బ్లడ్ సెల్స్‌లో మళ్ళీ చైతన్యం కలిగించాలంటే, ఆపరేషన్ జరగడానికి ఎక్కువ సమయం తీసుకోకూడదు.
ఆ విషయాన్నే సీరియస్‌గా ఆలోచిస్తున్నాడు డాక్టర్ నవనీత్.
మరో నలభై నిమిషాల తర్వాత జీపు మృతసంజీవని ఆఫీసు దగ్గర ఆగడంతో, కిందకు దూకి డాక్టర్ నవనీత్ ఇన్సులేటెడ్ బాక్స్‌ని కిందకు దించాడు. సవ్యసాచి వచ్చి తోడుపట్టగా, ఆ చిల్లర్‌ని లేబరేటరీకి తీసుకుపోయారు.
అప్పటికే అక్కడ చిల్లర్‌ను భద్రపరచడానికి అవసరమైన ఏర్పాట్లను పూర్తిచేసింది డాక్టర్ విజేత. అది పూర్తయ్యాక వెంటనే బయలుదేరి, మూడు గంటలసేపు ప్రయాణించి అడవి మధ్యలో వున్న మృతసంజీవనీ లేబరేటరీలోని స్పెషల్ రూమ్‌లో వుంచారు. ఆ రూమ్‌లో మూడు ఏసీలు, అయిదు నిలువెత్తు ఐస్ బాక్సులూ వున్నాయి.   
చిల్లర్‌గా మార్చిన శవాన్ని, ఆపరేషన్ కోసం సిద్ధం చెయ్యాడానికి మొట్టమొదట చేపట్టే ప్రక్రియ అది.
ఆపరేషన్ ప్రారంభమైంది. డాక్టర్ విజేతతోపాటు, డాక్టర్ నవనీత్ కూడా ఆపరేషన్ రూమ్‌లో వున్నాడు.
నలభై నిమిషాల తర్వాత చెప్పింది విజేత.
“రక్తం బాగా పోయింది.”
చిల్లర్‌గా మారిన సత్యవర్ధన్ బ్లడ్‌గ్రూప్ కోసం డాక్టర్ నవనీత్ గబగబా బయటికొచ్చి, స్టోర్‌రూమ్ వైపు నడిచాడు. ఆ స్టోర్ రూమ్ బ్లడ్ బ్యాంక్. మనిషి శరీరంలో వుండే వివిధ గ్రూపుల రక్తాన్ని బాటిల్స్‌లో అక్కడ భద్రపరుస్తారు. వివిధ బ్లడ్ బ్యాంక్స్ నుంచి. ప్రైవేట్ వ్యక్తుల నుంచి, ఆ బ్లడ్‌ని కొనడం జరుగుతుంది. ఆ బ్లడ్ బ్యాంక్‌కి ఒక ఇన్‌చార్జి వున్నాడు.
డాక్టర్ నవనీత్‌ని చూడగానే, విశ్వమొహన్ సీట్లోంచి లేచి విష్ చేశాడు. తనకు కావాలసిన బ్లడ్ గ్రూప్ గురించి చెప్పాడు నవనీత్. ఆరు బ్లడ్ బాటిల్స్ తీసి, రిజిస్టర్లో ఆ విషయం రాసుకున్నాడు విశ్వమోహన్. నవనీత్ ఆ రిజిష్టర్లో సంతకం చేసి, ఆ బాటిల్స్‌ను తీసుకున్నాడు.
ఆపరేషన్ రూమ్‌లోకి రాగానే చెప్పింది విజేత.
“డాక్టర్ నవనీత్! అనదర్ ప్రాబ్లం. ఇతని కిడ్నీ ఒకటి పాడైపోయింది. మన ఆపరేషన్‌కి పెద్ద అడ్డంకు కాదనుకోండి. కానీ ఫ్యూచర్ ఆపరేషన్స్ దృష్ట్యా, మనం కిడ్నీస్‌ని కలెక్ట్ చేయాల్సిన అవసరం వుంది.”
వెంటనే అతను ఇంటర్‌కమ్ తీసుకుని, సంబంధిత డిపార్ట్‌మెంట్‌కి ఆర్డర్స్ ఇష్యూ చేశాడు.
“ఎస్.. డాక్టర్! మేము ఆ ప్రయత్నంలో వున్నాం.”
సరిగ్గా ఆ సమయంలోనే చనిపోయిన సత్యవర్ధన్ చర్మంలోకి, నీడిల్‌ని ఇంజెక్ట్ చేసి, రక్తాన్ని సిరంజ్‌లోకి తీస్తోంది డాక్టర్ విజేత.
 
*                                  *                                  *                                  *    
 
న్యూడిల్లీ…
ప్రైమ్ మినిస్టర్స్ సెక్యూరిటీ చీఫ్ అఫీసు…
అతి త్వరలో న్యూడిల్లీలో జరగబోయే పార్టీ ప్రతినిధుల సభకు సంబంధించిన ఇంటెలిజన్స్ రిపోర్ట్ కాపీని, సీరియస్‌గా చదువుతున్నాడు రుషికుమార్. మొదట ఎర్రకోటలో దాదాపు పదిలక్షలమంది కార్యకర్తలతో ర్యాలీ సమావేశం. ఆ సమావేశంలో ప్రధాని విశ్వంభరరావు తను గత రెండేళ్ళుగా చేపట్టిన వివిధ అభివృద్ధి కార్యక్రమాల గురించి సభలో వివరిస్తారు.
దేశవ్యాప్తంగా వివిధ రాష్ట్రాల నుంచి మొత్తం ఇరవై లక్షలమంది కార్యకర్తల్ని సమీకరించాలని అంచనా. 
అప్పటికే అయా రాష్ట్రాలోని పార్టీ ప్రతినిధులు, పార్లీమెంట్ సభ్యులు, మంత్రులు, కార్యకర్తల సమీకరణ ప్రయత్నాల్లో వున్నారు.
సమావేశం తర్వాత, సిరిఫోర్ట్ ఆడిటోరియంలో జరిగే ప్రతినిధులసభలో పార్టీ అధ్యక్షుణ్ని ఎన్నుకుంటారు.
ప్రధాని సెక్యూరిటీ కోసం అయిదు వేలమంది స్పెషల్ ఆర్మ్‌డ్ కమెండోస్‌ని ప్రత్యేకంగా ఏర్పాటు చేశారు.
నివాస భవనం దగ్గర్నించి, ఎర్రకోట మీటింగ్ ప్రదేశం వరకూ వెళ్ళే రోడ్స్ అన్నిటినీ, ఆ రోజు క్లోజ్ చేస్తారు. సమావేశం జరగడానికి ముందు, వారం రోజుల నుంచి ఎయిర్‌పోర్ట్స్, రైల్వేస్టేషన్స్, బస్టాండ్స్ ఇతర ముఖ్య ప్రదేశాల దగ్గర నిఘా పెంచుతారు.
ఆ రిపోర్ట్‌ను జాగ్రత్తగా ఫాలో అవుతున్న రుషికుమార్ చూపులు ఒక వాక్యం దగ్గర ఆగిపోయాయి.
అయినప్పటికీ ఇన్ని లక్షలమంది ప్రజల మీద నిఘా వెయ్యడం చాలా కష్టం. గత రెండు నెలలుగా విదేశీ ట్యూరిస్టుల సంఖ్య బాగా పెరిగింది. శత్రువర్గాలు, ట్యూరిస్టుల రూపంలో దేశంలోకి ప్రవేశించడానికి ఆస్కారం  వుంది. 
ఆ రిపోర్ట్ సారాంశం రుషికుమార్‌కి అర్థమైపోయింది.
ఒక పక్క పార్టీ నాయకుల్లో అంతర్గత కలహాలు… ప్రధానిని పదవిలోంచి దించెయ్యడానికి జరుగుతున్న కుట్రలు… ఆ బలమైన కుట్రల వెనక, బలమైన విదేశీ హస్తం వుండే విషయం వాస్తవం. 
శత్రువర్గాలు ప్రధాని విశ్వంభరరావు మీద దాడి చెయ్యడానికి, ఎర్రకోట ర్యాలీ రోజునే ఎంచుకుంటే…
తన అభిప్రాయంతోనే ఇంటెలిజెన్స్ వర్గాలు కూడా ఏకీభవించడంతో, ఆలోచనలో పడ్డాడు రుషికుమార్.
ఆ పరిస్థితిలో తను, తన బలగం అప్రమత్తంగా వుండడం తప్ప మరేమీ చెయ్యలేదు.
దీర్ఘంగా నిట్టూర్చి, సీట్లోంచి లేవబోతూ ట్రేలో వున్న బ్రౌన్ కలర్ కవర్‌వైపు చూశాడు. దానిమీద పి.ఎమ్  ఆఫీస్ క్లర్క్ వేసిన పర్సనల్ అనే స్టాంప్ ప్రత్యేకంగా కనిపిస్తోంది.
గబుక్కున ఆ కవర్ని అందుకున్నాడు రుషికుమార్, వెంటనే కవరుచించి, లోపల లెటర్ని బయటకు తీశాడు.
తన ఏకైక తమ్ముడు గిరీష్‌కుమార్ నుంచి ఆ లెటర్. వాడికి లెటర్స్ రాయడమంటే చాలా బద్ధకం. ఎప్పుడో, ఏదో అవసరమయితేనే తప్ప – ఫోన్ చేసే మనస్తత్వం. 
ఉత్తరమంతా చదివాడు.
గిరీష్ వసంత అనే అమ్మాయిని ప్రేమించడం, స్వంత వూరు తీసికెళ్ళడం… గురించి రాసిన ఉత్తరం అది.
ఊరిలో తాతయ్య తప్ప, తమకెవరూ లేరు. తల్లీ తండ్రీ యాక్సిడెంట్‌లో చనిపోయిన విషయం చటుక్కున గుర్తుకొచ్చింది.
తను అర్త్జంటుగా పెళ్ళి ఎందుకు చేసుకోవాల్సి వచ్చిందో రాసి-ప్రేమించి, పెళ్ళి చేసుకున్నందుకు, నీకు ముందుగా చెప్పనందుకు కోపగించుకోవు కదూ… అని రాశాడు గిరీష్.
“ముందుకు చెప్పి పర్మిషన్ తీసుకుని చేసుకుంటే, అది లవ్ మ్యారేజ్ ఎలా అవుతుందిరా మైడియర్ భాయ్” నవ్వుతూ తనలో తనే అనుకున్నాడు రుషి.
వెంటనే గిరీష్‌కి ఉత్తరం రాసి, కొత్త దంపతులిద్దరూ అర్జంటుగా ఢిల్లీ రావాలని, తన దగ్గర వారం రోజులు గడపొచ్చని రాశాడు. తనే స్వయంగా కవరుని అంటించి ప్యూన్‌ని పిలిచి, అర్జంటుగా ఆ ఉతరాన్ని పోస్టుబాక్స్‌లో వేసి రమ్మన్నాడు రుషి.
ఆ ఉతరాన్ని తీసుకుని పోస్టు చేసి వచ్చాడు ప్యూన్.
రెండు గంటల తర్వాత ఢిల్లీ నుంచి మిగతా ఏరియాలకు వెళ్లే ఉత్తరాల్ని సార్ట్ చేస్తున్న పోస్టాఫీసు సిబ్బందిలోని ఒక స్టాఫ్ మెంబర్ నెల్లూరు జిల్లాకు పంపించాల్సిన తన చేతిలో వున్న రుషికుమార్ ఉత్తరాన్ని ఒకసారి చూసి, దాని కవరు మీదున్న ఎడ్రస్‌ను నోట్ చేసుకుని ఆ ఎడ్రస్‌ను తీసుకుని పబ్లిక్ బూత్ వైపు నడిచాడు.
రిసీవర్ని అందుకుని ఒక నెంబర్‌కు డయల్ చేశాడు.
“హల్లో.. నేను సార్! భాటియాని.”
“హలో భాటియా… ఎనీ ఇన్‌ఫర్మేషన్…” అవతలి గొంతు ప్రశ్నించింది.
“ఎస్ సర్… నేనో అడ్రస్ చెప్తాను… రాసుకోండి…” అని భాటియా గబగబా అడ్రస్ చెప్పాడు.
“గుడ్ ఇంఫర్మేషన్! అలాగే ఆ లెటర్లో ఏవుందో చదువు… రాత్రి సిల్వర్ భౌల్ బార్లో కలుసుకో. ఓ.కె…” ఫోన్ పెట్టేశాడు ఆ వ్యక్తి.
ఆ వ్యక్తి శోభరాజ్. 
ప్రధాని విశ్వంభరరావు మర్డర్ కోసం, చాల కాలిక్యులేటెడ్‌గా ఒక్కొక్క పథకాన్నీ అమలు చేస్తున్న శోభరాజ్, తనచేతిలోని పేపర్లో ఉన్న గిరీష్‌కుమార్ అడ్రస్‌వైపు చూస్తూ ఆలోచనలో పడ్డాడు.
 
*                                  *                                  *                                  *    
 
కృష్ణాజిల్లా, నందిగామ లైబ్రరీలోకి యిద్దరు కుర్రాళ్ళు ప్రవేశించారు.
ఇద్దరి వయసూ దాదాపు పాతికేళ్ళలోపు.
పోస్టుగ్రాడ్యూయేషన్ పూర్తిచేసి, జాబ్ హంటింగ్‌లో వున్నారు. రోజూ ఓ రెండు గంటలసేపు వారికి లైబ్రరీలో పేపర్ల్లు, మేగజైన్లు చూస్తూ గడపడం అలవాటు.
ఆ ఇద్దరిలో ఒక కుర్రాడి పేరు రమేష్, రెండోవాడి పేరు కామేశ్వర్. 
కామేశ్వర్ హిందూ పేపర్ రెగ్యులర్‌గా చదువుతాడు. రమేష్‌కి అన్ని పేపర్లూ ఒకటే. కర్రకుర్చీల్లో కూర్చుని పేపర్లు అందుకున్నారు యిద్దరూ.  
కామేశ్వర్‌కి సైన్స్ వార్తలపట్ల ఆసక్తి ఎక్కువ. మరీ ఇంట్రెస్టు కలిగించే న్యూస్ ఐటమ్స్‌ని ఎవరూ చూడకుండా కట్‌చేసి, ఇంటికి పట్టుకుపోయి ఓ ఫైల్‌లో అతికిస్తాడు. అది అతని హాబీ.
సైన్సు వార్తల కోసం వెతుకుతున్న అతని కళ్ళు చటుక్కున ఒకచోట ఆగిపోయాయి. మొదటసారి ఆ వార్త గబగబా చదివాడు… రెండోసారి ఎక్సయిటింగ్‌గా చదివాడు. మూడోసారి థ్రిల్లింగ్‌గా చదువుతూ, పక్కనున్న రమేష్‌ని మోచేత్తో పొడిచాడు.
“ఓరేయ్… రమేష్… నేను చెప్పానా… ఎప్పుడో ఒకప్పుడు నేను చెప్పే విషయం నిజమవుతందని చెప్పానా” అన్నాడు కామేశ్వర్.
‘ఏమైంది” అతను తల తిప్పకుండానే అడిగాడు.
“ముందు ఇది చదువు” అంటూ ఆ వార్తను తనే బయటికి చదివాడు. చదివి- “నీకర్థమైందా” అని అడిగాడు.
“లేదు… పూర్తిగా కాలేదు… తెలుగులో చెప్పు…” అతను అన్నాడు.
“చచ్చిపోయిన మనిషిని బ్రతికించొచ్చట… ప్రస్తుతం ఆ ఎక్స్‌పరిమెంట్స్ అమెరికాలో విస్తృతంగా జరుగుతున్నాయట. అమెరికాలోని ఒక సంస్థ ఆధ్వర్యంలో ఇండియాలో ఆ పరిశోధనలు జరుగుతున్నాయట… ఇండియాలోని ఆ సంస్థ ఇటీవల ఓ పిల్లి మీద ప్రయోగం చెసి. చచ్చిపోయిన పిల్లిని బ్రతికించిందట.”
“చచ్చిన పిల్లిని బ్రతికించారా.. నేనమ్మను” అన్నాడు అతను.
“నిజంరా బాబూ… ఈ న్యూస్ చదువు.”
“సైన్స్ వార్తల పేరిట అలాంటి వార్తల్ని కొంతమంది క్రియేట్ చేస్తార్రా.. ఈ న్యూస్‌లు నిజంకావు.” 
“ఇడియేట్… ప్రస్తుతం మన ఇండియాలోని ఆ సంస్థ శవాలమీద ప్రయోగాలు చేస్తోందట.. అతిత్వరలో… ఆ ప్రయోగ ఫలితాలు తెలుస్తాయట.”
“శవం… బ్రతుకుతుందా?” పిచ్చింగా నవ్వాడు రమేష్.
“నిజంరా… ఏం నువ్వు నమ్మవా నేను నమ్ముతాను.”
“నువ్వు నమ్ముతావని నాకు తెలుసుగానీ,నువ్వు నమ్మి ఏం చేస్తావు? ఆ సంస్థ ఎక్కడుందో కనుక్కుంటావా?”
“ఒరేయ్ రమేష్! తెలివితక్కువ ప్రశ్న వేసిన ఒక ఐడియా యిచ్చావ్‌రా.. ఆ సంస్థ ఎక్కడుందో… దాని బాసెవడో నేను కనుక్కుంటాను.”
“కనుక్కొని?”
“రమణారెడ్డి, రేలంగి, ఎస్వీరంగారావుని నేను బ్రతికిస్తాను.”
“రమణారెడ్డి, రేలంగి, ఎస్వీరంగారావుల్ని… నువ్వు…” బ్రహ్మానందంలా అభినయం చేస్తూ అన్నాడతను.
“అవున్రా! వాళ్ళనే నాకెంత యిష్టమో నీకూ తెలుసు… వాళ్ళని బ్రతికిస్తే…”
“ఇంత సడన్‌గా నీకు పిచ్చెక్కుతుందని నేననుకోలేదురా. ఏదో మనిషి పునర్జన్మ. చచ్చిపోయిన మనుషులు మళ్ళీ పుడతారని… ఏవో లెక్చర్లు యిస్తున్నావని సరదాగా విన్నానుగానీ… ఆ మాటలు కూడా పిచ్చికి సంబంధించినవేనని నాకు తెలీదురా. పద… వెళ్ళిపోదాం” అని హిందూ పేపర్ని అతని చేతుల్లోంచి లాగి, టేబుల్ మీద పడేసి, కామేశ్వర్ చేతిని పట్టుకుని, లైబ్రరీలోంచి బయటకు లాక్కొచ్చాడు అతను.
మరో రెండు నిమిషాలయ్యాక మళ్లీ కామేశ్వర్ లైబ్రరీలోకి పరుగెత్తి, అయిదు నిమిషాల తర్వాత గబగబా బయటికొచ్చి, హిందూ పేపర్లోంచి దొంగతనంగా కట్ చేసిన న్యూస్ ఐటమ్‌ని తీసి మళ్ళీ చదివాడు.
“ఓర్నాయనోయ్… ఆ పేపర్ కటింగ్‌ని కుళ్ళు కాలవలోకి విసిరేస్తావా… లేదా…” కోపంగా అన్నాడతను.
“ఓరేయ్… రమేష్! నువ్వు నా బెస్ట్ ఫ్రెండ్‌వ్ కదా… నన్నర్ధం చేసుకోరా.. చూడు నాన్న… ఎక్కడో దగ్గర డబ్బులు సంపాదిస్తాను. మనం అర్జంటుగా హైద్రాబాద్ వెళదాం” సీరియస్‌గా అన్నాడు కామేశ్వర్.
“ఏం…దు…కూ…?”
“ఇలాంటి పెద్ద పెద్ద పరిశోధనా సంస్థలన్నీ, అక్కడే వుంటాయి కదరా.. హిందూ పేపర్లో న్యూస్ ఐటమ్ వచ్చింది. ఆ సంస్థ ఎక్కడుందో వాళ్ళకు తెలుస్తుందిరా.”
అయోమయంగా, ఆరు పిచ్చికుక్కలు ఒకేసారి కరిచినవాడిలా కామేశ్వర్ వైపు చూశాడతను.
“ఒరేయ్ నువ్వు కాదనకు… నువ్వు కాదంటే మన ఫ్రెండ్‌షిప్ మీద ఒట్టే.”
అలా జాలిగా అడుగుతున్న కామేశ్వర్ వైపు జాలిగా చూశాడు అతను.
హైద్రాబాద్ అనగానే రమేష్‌కి మెంటల్ హాస్పిటల్ జ్ఞాపకానికొచ్చింది. మరీ వీడి పిచ్చి ముదిరితే జాయిన్‌చేసి వచ్చెయ్యెచ్చనే నిర్ణయానికి వచ్చేశాడు.
“అలాగేరా… ఎప్పుడూ ప్రయాణం?” అని అడిగాడతను.
“రేపు… రేపు వెళ్దాం… ” సాలోచనగా చెప్పాడు కామేశ్వర్.
మర్నాడు వాళ్ళిద్దరూ హైద్రాబాద్‌కు బయల్దేరారు.
 
*                                  *                                  *                                  *    
 
నలభై ఎనిమిది గంటలు గడిచాయి. ఆ నలభై ఎనిమిది గంటలూ క్రయోనిక్ సంస్థలోని ఏ ఒక్కరూ నిద్ర పోలేదు.
డా!! విజేత అయితే లేబరేటరీలోంచి బయటికి రాలేదు.
“డా!!సవ్యసాచీ! మనం అనుకున్నంతగా అంతా జరిగితే, చచ్చిపోయిన వ్యక్తిలో మరో గంటలో చలనం రావచ్చు” సవ్యసచితో విజేత చెప్పి నలభై అయిదు నిమిషాలైంది.
మనిషి శవంగా మారిపోయాక శవానికి ప్రత్యేకంగా పేరుండదు. ఫలానా వ్యక్తి శవం అంటాం. కానీ క్రయోనిక్స్ పరిశోధనలో చిల్లర్‌గా మార్చిన ప్రతి శవానికీ ప్రత్యేకమైన కోడ్‌ని ఏర్పాటు చేస్తారు. ఎందుకంటే చచ్చిపోయిన శవం బ్రతికినప్పుడు ఆ మనిషి రెండో మనిషి కింద లెక్క. పూర్వపు జ్ఞాపకాలు ఆ వ్యక్తికి వుంటే, అదే పేరును కంటిన్యూ చేయవచ్చు. లేదా కొత్త పేరును పెట్టడానికి వీలుగా-
ప్రస్తుతం ఆ శవానికి పెట్టిన కోడ్ ‘zzz’  త్రిబుల్ జడ్.
విజేతకి ఆ పరిశోధన చాల ఎక్సైటింగ్‌గా వుంది.
ఒకపక్క కంప్యూటర్ స్క్రీన్స్ మెద బ్లూ లైన్స్ చకచకా పరుగులు తీస్తున్నాయి.
అరగంట క్రితం నరాల్లోకి పంప్ చేసిన బ్లడ్ నెమ్మది నెమ్మదిగా దేహమంతా ఆక్రమించుకుంటోంది.
ఆక్సిజన్ సిలిండరుని ఆన్ చేసింది విజేత. మొత్తం హృదయ భాగాన్ని ఎక్స్‌రేలా చూపించే కంప్యూటర్ స్క్రీన్ వైపు కళ్ళార్పకుండా చూస్తోందామె.
క్రయోనిక్ zzz నగ్నంగా వుంది.
హార్ట్ లోకి  ఆక్సిజన్ వెళ్ళటం వల్ల ఆ భాగం పెద్దగా ఉబ్బటం గమనించింది విజేత.
ముక్కు దగ్గర వేలుపెట్టి చూసింది. ఎలాటి గాలీ రావడం లేదు.
ఒన్… టూ… త్రీ… ఫోర్… ఫైఫ్…. సిక్స్… సెవెన్… ఎయిట్…
దూరంగా డా!!నవనీత్, మరికొంతమంది డాక్టర్లు ముళ్ళమీద నిల్చున్నట్టుగా నిల్చున్నారు.
చేతి వాచీ వైపుచూసుకుని శరీరానికి మినిమం టెంపరేచర్‌ని యివ్వటానికి ఏర్పాటు చేసిన వార్మింగ్ మెషిన్ బటన్‌ని నొక్కింది.
సరిగ్గా- 
సరిగ్గా-
మూడు నిమిషాల తర్వాత-
ప్రపంచ శాస్త్రజ్ఞుల మెధస్సుకు అపురూపమైన నిదర్శనంలా నిలిచిపోయే అద్భుతమైన సంఘటన ఆ తలకోన అడవుల్లోని ఆ లేబరేటరీలో జరిగింది.
మనిషికి ఏడు జన్మలుంటాయనే సిద్ధంతం ఈనాటిది కాదు. భౌతిక శరీరం మాయమైనప్పటికీ, ఆత్మ గాలిలో తిరుగుతుంటుందనీ, ఆ ఆత్మా మళ్ళీ మానవ శరీరంలోకి ప్రవేశిస్తుందనే నమ్మకానికి సంబంధించి ప్రపంచ వ్యాప్తంగా ఉదాహరణలు యిచ్చేవారు వున్నప్పటికీ, శాస్త్రీయంగా రుజువు చేసేవారు మాత్రం లేరు.
చంద్రమండలం మీద యూరీగగారిన్ కాలుమోపినప్పుడు ప్రపంచము ఎలా ఆశ్చర్యపోయిందో, అంతకంటే వందరెట్లు ఆశ్చర్యం కలిగించే సంఘటన అక్కడ జరగడానికి ఇంకా కొన్ని నిమిషాల టైము మాత్రమే వుంది.
క్రయోనిక్ zzz కి సంక్షిప్త రూపం c zzz
“కమాన్! సి త్రిబుల్ జడ్ కమాన్….” విజేత నుదుటి మీద చిరు చెమటలు.
ఆ ఏ.సి.రూంలో లైట్స్ వెలుగు నెమ్మది నెమ్మదిగా పెరుగుతోంది.
కాంతి…
భరించలేని కాంతి…
శవం చర్మం లోపల కెమికల్ రియాక్షన్స్ ఏర్పడే వేడికి తోడు, బయట నుంచి కూడా తగిన వేడిని అందచేసే ప్రక్రియ… పెరుగుతున్న లైట్ల వెలుగు, ఆ లైట్ల వెలుగుని భరించడానికి అనువుగా డా!!కళ్ళకు ప్రత్యేకంగా అమెరికా నుంచి తెప్పించిన గాగుల్స్ వున్నాయి.
లైట్ బ్లూ కలరు కంప్యూటర్ స్క్రీన్ మీద అంతవరకూ వచ్చిన లైన్స్ మారిపోయాయి.
సన్నటి రెడ్ కలర్ లైన్!
సి త్రిబుల్ జెడ్ హార్ట్‌బీట్‌కు నిదర్శనం ఆ రెడ్‌లైన్, ఆ రెడ్ లైన్‌ని చూడగానే విజేత కళ్ళు c zzz గుండెవైపు చూశాయి.
నీటితో నిండిన రబ్బరు ట్యూబ్ కదిలినట్లు హార్ట్ పైభాగంలో చిన్న కదలిక.
డాక్టర్స్! ఉయ్… ఆర్… సక్సెస్… సక్సెస్….” అది అరుపు కాదు.
గెలుపు…!!
మనిషి మరణం మీద సాధించిన గెలుపు!! విక్టరీ ఎగెనెస్ట్‌లైఫ్…
సవ్యసచితోపాటు అందరి కళ్ళూ వింతగా, ఆనందంగా మెరుస్తున్నాయి.
అందరి చూపులూ c zzz మీదే వున్నాయి.
వెంటనే అప్పటికే సిద్ధంగా ఉంచిన వీడియో ప్రొజెక్టర్ ఆన్ చేశాడు సవ్యసాచి
సరిగ్గా అదే సమయంలో-
C zzz కుడికాలు బొటనవ్రేలు… నెమ్మ…దిగా… నెమ్మ…దిగా కదిలింది.
కంప్యూటర్ మానిటర్స్ అన్నీ పనిచేయడం ప్రారంభించాయి.
C zzz శరీరంలోని నాళాల్లో రక్తం నెమ్మదిగా ప్రవహిస్తోంది.
చీమ చిటుక్కుమంటే వినిపించేంత నిశ్శబ్దం అక్కడ అలుముకుంది. అందరూ ఊపిరి బిగబట్టి, ఏదో తెలీని ఉద్వేగంతో, ఆకాశాన్ని అంటిన ఆనందంతో, కనురెప్ప వేయటం కూడా మర్చిపోయి ఎదురుచూడసాగారు.
సరిగ్గా పదినిమిషాలు గడిచాయి.
 
*                                  *                                  *                                  *    
 
C zzz కి ఏవో మాటలు వినిపిస్తున్నాయి.
“హలో… హలో… హలో! నా మాటలు నీకు వినిపిస్తున్నాయా?”
ఆ మాటలు కోడ్‌గా మారిపోయిన సత్యవర్ధన్‌కి వినిపిస్తున్నాయి. ఆ మాటలు చెవికి చాలా.. చాలా దగ్గరగా వినిపిస్తున్నాయి. తన కనురెప్పల్ని ఎవరో తెరిచే ప్రయత్నం చేస్తున్నారు.
“మిస్టర్! C zzz ! నీఅసలు పేరు నీకు తెలుసా?”
ఎవరో అడుగుతున్నారు.
C zzz గా మారిన సత్యవర్ధన్‌కి అదంతా అన్యూహ్యంగా వుంది.
ఏం జరిగింది తనకీ?
అతని కళ్ళు నెమ్మదిగా తెరచుకున్నాయి. ఎదురుగా.. భరించలేని వెలుగు.  ఆ వెలుగులో మంచులో చిక్కుకుపోయిన బొమ్మల్లా ఎవరో వ్యక్తులు! తన సమీపంలో ఒక వ్యక్తి!
ఎవరా వ్యక్తి?
తను ఎక్కడున్నాడు? ఇంతకీ తనెవరు? ఎదురుగా ఉన్న వ్యక్తుల పెదాల్లోంచి ఏవో మాటలు వస్తున్నాయి. ఆ మాటలు తనకెందుకు వినిపించడం లేదు?
వాళ్ళు చేతుల్తో చేస్తున్న సంజ్ఞలు కనిపిస్తున్నాయి.
ఇంతకీ వాళ్ళెవరు?
తనెందుకు ఇక్కడ ఇలాంటి పరిస్థితిలో వున్నాడు?
“కళ్ళు తెరిచాడు. మనల్ని చూస్తున్నాడు. అతని పేరేంటో అడగండి మిస్ విజేతా!” దూరం నుంచి సవ్యసాచి అన్నాడు ఆనందోద్వేగముతో.
“నీ పేరు? వాట్ ఈజ్ యువర్ నేమ్…?” మొదటిసారి, రెండోసారి, మూడోసారి అడిగింది విజేత
ఆ పెదాల కదలిక సత్యవర్ధన్‌కి తెలుస్తూనే వుంది.
c zzz జవాబు చెప్పలేకపోతున్నాడు? తన మాటలు అతనికి వినిపించడంలేదా? అతని చెవులు పనిచేయడంలేదా? ఇంతకీ అతనికి స్పర్శజ్ఞానం వుందా?
ఆ ఆలోచన వచ్చిన వెంటనే గుండుసూదిని తీసుకుని అతని చేతి మీద పొడిచింది.
చర్మం మీద చిన్న నొప్పి, బాధ, కానీ… ఆ బాధను చెప్పలేకపోతున్నాడు c zzz.
సి త్రిబుల్ జెడ్ చెవి దగ్గర గట్టిగా శబ్దం చేసింది విజేత.
ఆ మోత ఆ ఆపరేషన్ థియేటర్లో చాలా పెద్దగా వినిపించింది.
కానీ సి త్రిబుల్ జెడ్‌కి మాత్రం ఏవో లోయలో గంటల శబ్దంలా వినిపించింది. చాతీ కదలికలు, పక్కటెముకల కదలికలు, ఊపిరితిత్తులు పైకి, కిందకూ లేవడం, నరాల్లో రక్తప్రసరణ… ప్రతి ఒక్కింటినీ టెస్ట్ చేస్తోంది డా!!విజేత.
సరిగ్గా అదే సమయంలో-
స్టెతస్కోప్‌తో పరీక్ష చేస్తున్న విజేత ఏదో కొండచిలువ మీద పడ్డట్టుగా ఉలిక్కిపడింది.
“డాక్టర్స్… సవ్యసాచీ.. గెట్ ఎవే ఫ్రమ్ హియర్… క్విక్” పెనుకేక పెడుతూ సి త్రిబుల్ జెడ్‌కి వుంచిన కనెక్షన్స్ మెయిన్ కంట్రోల్ సిస్టమ్‌ని ధడాల్మని ఆఫ్ చేసేసింది.
సి త్రిబుల్ జెడ్‌లో ఒక్కసారి కదలికలన్నీ ఆగిపోయాయి. రక్తప్రసరణతో సహా..
“డా!! విజేత.. వాట్ హేపెండ్?” కంగారుగా గ్లాస్ డోరు తెరచుకొని లోనికొచ్చాడు సవ్యసాచి. అతని వెనక మిగతా డాక్టర్లు.
“మరో క్షణం మనం ఆలస్యం చేస్తే మనం చాలా ప్రమాదంలో పడేవాళ్ళం డాక్టర్… C ZZZ ఎయిడ్స్ పేషెంట్” నెమ్మదిగా చెప్పిందామె.
“అంటే… C ZZZ ని చంపేశారా?”
“ఎస్ డాక్టర్ తప్పదు. ఏయిడ్స్ రోగిని బ్రతికించడంవల్ల ఉపయోగం లేదు. అందుకే…”
“ఇప్పుడేం చేస్తారు?”
“మన ఫస్ట్ ఎక్స్‌పరిమెంట్‌కి నిదర్శనంగా లేబరేటరీలో వుంచుదాం.”
మళ్ళీ C ZZZ ని బ్రతికించడానికి వీలుంటుందా?’
“ఇట్స్ పాజిబుల్… బట్… ముందు C ZZZ ని ఎయిడ్స్ నుంచి క్యూర్ చెయ్యాలి.”
“అదేలా… శవంలో ఎయిడ్స్ రోగాన్ని ఎలా మాయం చెయ్యగలం.”
“చేయలేం కనుక చంపేశాను డాక్టర్ సాబ్!” చిన్నగా అంది విజేత. 
ఈసారి అప్‌సెట్ అయింది విజేత కాదు. సవ్యసాచి, పక్కనున్న డాక్టర్లు, మిగతా సాంకేతిక బృందం.
“ఎయిడ్స్‌కి సరైన మందుకనుగొనబడిన తర్వాతే తిరిగి ఇతడ్ని బ్రతికించే ప్రయత్నం చేయటం బెటరు. అందుకే ఇలా చేశాను” నిట్టూరుస్తూ అంది డా!! విజేత.
మరో ఇరవై నిమిషాల తర్వత C ZZZ కోడ్, సత్యవర్ధన్ శవం చిల్లర్‌గా మారి, అల్యూమినియం సిలిండరులో కెళ్ళిపోయింది. ఆ సిలిండరు స్టోర్‌రూమ్‌లో పెట్టించాక లేబరేటరీలోంచి బయటకు వచ్చింది డా!!విజేత.
 
*                                  *                                  *                                  *    
 
డాక్టర్ సవ్యసాచి దీర్ఘంగా అలోచిస్తున్నాడు. మిగతా డాక్టర్లు కూడా నిశ్శబ్దంగా కూర్చున్నారు.
“దిసీజ్ అవర్ హండ్రెడ్ పర్సంట్ సక్సెస్… మీకెందుకలా వరీ అవుతున్నారో నాకర్ధం కావడం లేదు” లోనికెళ్తూ అంది డా!!విజేత.  
“లేదు డా!!విజేత… నో డౌట్… ఇట్స్ ఫెంటాస్టిక్… బట్ ఇట్స్ అవర్ బాడ్‌లక్… ప్రపంచ సైన్సు చరిత్రని ఒక్కక్షణంలో సవాల్ చేయగలిగే అరుదైన క్షణాన్ని మనం కోల్పోయాం. అదే నా బాధ…” అన్నాడు సవ్యసాచి నిరాశగా.
“నో డాక్టర్! ఇదే మన లాస్ట్ ఫెయిల్యూర్… పిల్లిమీద మనం చేసిన ప్రయోగానికి బాధపడ్డామా… అలాగే ఇది కూడానూ… మనకు అర్జంటుగా శవాలు కావాలి. ఆ విషయం మీరు మర్చిపొయినట్లున్నారు. ఈసారి మనం రెండు మూడు శవాలమీద మనం ఒకేసారి పరిశోధనలు చేయబోతున్నాం” చెప్పింది డా!!విజేత. 
“అనాధ శవాలపై మనం పరిశోధనలు చేస్తే, ఆ శవాన్ని మనం మనిషిగా చేసినా, మనకు ఉపయోగం లేదు మిస్ విజేతా! ఎందుకంటే మన ఎక్స్‌పరిమెంట్స్ ప్రపంచవ్యాప్తం కావాలంటే మనకు ఫేమస్ పర్సనాలిటీ శవం కావాలి” అన్నాడు నవనీత్.
“అంటే మనమే కిల్లర్స్‌గా మారి, ఏ.వి.ఐ.పినో చంపాలంటారు?” జోక్‌గా అంది విజేత. అక్కడ పేరుకుపోయిన వాతావరణాన్ని తేలికపరుస్తూ.
“వి.ఐ.పీ శవాలు మనకు కావాలంటే చాలా కష్టం. మన ఫేమస్ పర్సనాలిటీస్ ప్రతి ఒక్కరికీ అంటే పొలిటీషియన్స్, ఇండస్ట్రీయలిస్ట్స్, సోషల్ వర్కర్స్ అందరికీ… ఖననాలమీద, దహనాలమీద నమ్మకం ఎక్కువ. తను దేహాల్ని, హాస్పిటల్స్లో ప్రయోగాలకు అప్పగించే సంప్రదాయంగానీ, దూరదృష్టి గాని మనదేశంలో లేదు” అన్నాడు సవ్యసాచి.
“ప్రస్తుతం మన సంస్థ సాదించిన సక్సెస్‌కి ఏదైనా ఆధారం వీడియో కేసెట్, ఆ కేసెట్‌ని రహస్యంగా మనం పాపులర్ చేసి క్రయోనిక్‌గా మారాలనుకునే వ్యక్తుల్ని పట్టుకుంటే…”
“కష్టం… ముందు మనల్ని పిచ్చివాళ్ళుగా జమకట్టి, పోలీస్ స్టేషన్లోనో, మెంటల్ హాస్పిటల్లోనో పడేస్తారు. మనకు ముందు రెండైనా, మూడైనా శవాలు కావాలి. అంతేగదా.. శవాల్ని సంపాదించే బాధ్యత నాది. ఓ.కె! డాక్టర్స్” టేబుల్‌మీదున్న ఇండియన్ ఎక్స్‌ప్రెస్ పేపరుని చేతుల్లోకి తీసుకుంటూ అన్నాడు సవ్యసాచి. 
డా!!విజేతతో పాటు అందరూ లేచారు. సరిగ్గా అదే సమయంలో లోనికి అడుగుపెట్టింది దిశ.
అయిదు నిమిషాల తర్వాత ఆ రూమ్‌లో సవ్యసాచి, దిశ మాత్రమే వున్నారు. యధాలాపంగా పేపరులోని వార్తల్ని చూస్తున్న సవ్యసాచి ఒక వార్తని రెడ్‌పెన్‌తో మార్క్‌చేసి రెండోసారి చదివాడు. తలెత్తి దిశవైపు చూస్తూ- 
“దిశా! మనకిప్పుడు శవాలు కావాలి. కొంచెం ఫేమస్ పర్సనాలిటీస్ శవాలైతే… మనకు ఉపయోగపడతాయి. సీ… దిస్ న్యూస్ ఐటెమ్…” ఆ పేపరుని ఆమె ముందుకు తోశాడు అతను.
ఆ వార్తను చదివిందామె.
“కానీ…” ఏదో చెప్పబోయింది.
“మీ డౌట్ నాకర్ధమైంది దిశా… ఆ వ్యక్తి ఇంకా చనిపోలేదు కదా అని.. కదా…”
“అవున్సార్!”
“సికింద్రాబాద్‌లోని రెండువందల సంవత్సరాల శివాలయానికి ఆయన వంశపారంపర్య పూజారి. అయిదో తరంవాడు. ఎనభై ఏళ్ళ మనిషి ప్రస్తుతం ఆస్పత్రిలో వున్నాడు. అంటే… రేపో, నేడో చనిపోడానికి ఆస్కారం వుంది. ఆ శవాన్ని మనం మేనేజ్ చెయ్యలేమా?”
“చెయ్యగలం. కానీ ఆయన బధువులెవరైనా వుంటే?”
“లేదు మిస్ దిశా… అతను చచ్చిపోయిన మరుక్షణం ఆ శవాన్ని మనం స్వాధీనం చేసుకుంటాం.”
“అంటే…”
“ఎస్… మిస్ దిశా! మానవ కళ్యాణం కోసం శవాల్ని దొంగిలించే దొంగలుగా మారడంలో తప్పు లేదనుకుంటా.”
వెంటనే జవాబు చెప్పలేదు దిశ.
“ఓ.కె! సర్… యాజ్ యూ లైక్… ఆ రోజే మీకు చెప్పాను. బాస్ ఆర్డర్ ఈజ్ ఫైనల్ అని” అంది దిశ స్థిరంగా.
“బీ రెడీ… రేపు మార్నింగ్ ప్లయిట్‌కి మనం హైద్రాబాద్ వెళుతున్నాం” చెప్పాడు డా!!సవ్యసాచి.
మరో పదినిమిషాల తర్వాత ఆ రూమ్‌లోంచి బయటకు వచ్చింది దిశ. 
సికింద్రాబాద్‌లోని ఆ పురాతన శివాలయానికి వంశపారంపర్య పూజారి అయిన ఆ వ్యక్తి పేరు దివ్యానందస్వామి. దివ్యానందస్వామి శవాన్ని దొంగిలించుకుని రావాలన్న సవ్యసాచి ఆలోచన వెనక వున్నది ప్రయోగానికి కావల్సిన శవం ఒక్కటే కాదు. అతని మెదడులో వున్న రెండో ఆలోచనని అతను దిశకు చెప్పలేదు.
 
*                                  *                                  *                                  *    
 
న్యూడిల్లీ…
ప్రధాని రెసిడెన్స్- డైనింగ్ హాల్లో విశ్వంభరరావు, భారతి వున్నారు.
“ఏమిటి విశేషాలు?” అలవాటుగా అడిగాడాయన. గత నాలుగైదు రోజులుగా వరసగా విదేశీ గెస్టులతో లంచ్, డిన్నర్లు తీసుకోవడం వల్ల విశ్వంభరరావుతో భారతికి మాట్లాడే అవకాశమే తక్కువైపోయింది.
“రెడ్‌ఫోర్ట్‌లో పార్టి ర్యాలీ మీటింగ్ గురించి… రుషి… ఎక్కువ వర్రీ అవుతున్నాడు” నెమ్మదిగా చెప్పిందామె.
“అంటే నన్నెవరైనా చంపుతారనా… లేక నా పదవి పోతుందనా?’ ఆ మాటకు బదులివ్వలేకపోయిందామె.
“చూడు భారతీ! దేశంలో అత్యున్నత స్థానంలో వున్న ప్రతివ్యక్తికీ, ప్రమాదం ఎప్పుడూ మాటు వేసే వుంటుంది. ఆ ప్రమాదం పేరే పదవీ గండం.. డొంట్‌వర్రీ… పదవి ఎవరికీ శాశ్వతం కాదు, అలాగే ప్రాణాలు కూడా. ఎప్పటికప్పుడు నన్ను దించెయ్యాలని ఎన్ని కుట్రలు జరగలేదు.”
“పదవి గురించి కాదు అంకుల్ నేననేది”
“ప్రాణాలు గురించా? అంటే మర్డరే” పెద్దగా నవ్వి “చూడమ్మా నేను చాలా మొండివాడిని. నా ప్రాణంకూడా మొండిదే. నన్నెవరయినా చంపినా నేను మళ్ళీ బ్రతికొచ్చి వాళ్లను చంపేసి వెళ్ళిపోతాను.”
సింక్‌లో చేతులు కడుక్కొని, ఆ హాల్లోంచి బయటికెళ్తూ-
“ఇలాంటి భయాలన్నీ నీలో ఇంజెక్ట్ చేస్తున్నది ఆ రుషేనా? అయినా మీ యిద్దరు కాకుండా నా గురించి ఇంకెవరు బాదపడతారు చెప్పు. చూడు భారతీ! మీ ఇద్దరూ నా దగ్గరున్నంతకాలం నన్నెవ్వరూ ఏమీ చేయలేరు. డొంట్‌వర్రీ!”
గబగబా ముందుకెళ్ళిపోతున్న విశ్వంభరరావువైపు అయోమయంగా చూస్తూ నిల్చుండిపోయింది భారతి.
ఆ తర్వాత-
తన అఫీసులోని చాంబర్‌వైపు నడిచింది భారతి.
భారతి ఆఫీసులోకి అడుగుపెట్టడంతోటే ఆమె పి.ఏ.మీరానాయర్ చిరునవ్వుతో విష్ చేసింది.
“మిస్ మీరా! ఎనీ న్యూస్?”
“ఎస్ మేడం! మీకోసం ఓ పర్సనల్ లెటరొచ్చింది” లేచి ఆ లెటర్ని తీసి భారతికిచ్చింది.
కవరుమీదున్న టైప్‌డ్ లెటర్స్‌ని చూస్తూ చాంబర్‌లోకి అడుగుపెట్టి ఆ కవరుని చింపింది.
గులాబీరంగు పేపరుమీద మూడే మూడు వర్డ్స్-
ఐ లవ్ యూ! ఆ అక్షరాల్ని చూడగానే భారతి బుగ్గల్లో సన్నటి సిగ్గు ప్రవేశించింది. ఎప్పుడూ తీరిక లేకుండా బిజీగా తిరిగే రుషికుమార్ అంత తీరికగా లవ్ లెటర్ పంపడంవల్ల ఆశ్చర్యపోయిందామె.
“సిల్లీ గై” మనసులోనే అనుకుంది. పక్కనే వున్న ఫోన్ రిసీవరుని అందుకుని రుషికుమార్‌కి డయల్ చేసింది.
కానీ రుషి అరగంట క్రితమే ఆఫీసు నుంచి బయటకు వెళ్ళిపోయాడని తెలియడంతో ఆమె మనసులో ఎక్కడో చిన్న అసంతృప్తి.
 
*                                  *                                  *                                  *    
 
జనం…
కొన్ని లక్షలమంది జనం….
ఎర్రకోటకు వెళ్ళే విశాలమైన వీధుల నిండా జనం… ఎటు చూస్తే అటు స్పేషల్ కమెండోలు… పెట్రోలింగ్ వ్యాన్లు…
బ్యానర్ల రెపరెపలు… నినాదాల ఘోష… హడావుడిగా వెళ్లిపోతున్న వీఇపీల కార్లు. 
ఎర్రకోట ముందున్న విశాలమైనంలో అంతెత్తున ఏర్పాటు చేసిన వేదిక…
అందరి కళ్లూ ఒక వ్యక్తి కోసం ఎదురుచూస్తున్నాయి.
మైక్‌లో ఎవరో పాడుతున్న దేశభక్తి గీతం వినిపిస్తోంది.
ఆకాశంలో ఎగురుతున్న హెలికాప్టర్లు… ఆ హెలికాప్టర్లలోంచి జల్లు జల్లులుగా కురుస్తున్న పూలవాన.
సరిగ్గా అదే సమయంలో ఆ వేదికకు ఇరవై అడుగుల దూరంలో సర్రమని హారన్ చేసుకుంటూ వచ్చి ఆగింది పైలెట్ వ్యాను- ఆ వెనక స్పెషల్ కమెండోస్ జీపు…. ఆ వెనక మూడు కార్లు- ఆ మధ్య కారులోంచి ఒక వ్యక్తి గంభీరంగా, హుందాగా దిగారు.
ఆయన చుట్టూ స్పెషల్ కమెండోలు, సెక్యూరిటీ స్టావ్!
ఆయన తనకు నమస్కరిస్తున్న రాజకీయ ప్రముఖులకు, విదేశీ ప్రముఖులకు నమస్కారం చేసుకుంటూ గబగబా ముందుకు అడుగులు వేస్తున్నారు.
ఎవరో ఇద్దరు ముగ్గురు ఆయన కాళ్ళకు దండాలు పెట్టబోయారు- మెడలో దండలు వేయబోయారు.
కానీ సెక్యూరిటీ స్టాఫ్ వారిని పక్కక్కు తోసేశారు.
మరో అయిదు నిమిషాల్లో ఆయన వేదిక ఎక్కి మైకు ముందు నుంచున్నారు.
తన ప్రసంగాన్ని కొనసాగించారు…
సరిగ్గా-
సరిగ్గా అదే సమయంలో సన్నటి చినుకులు. కానీ లక్షలాది ప్రజలో ఏమాత్రం చలనం లేదు.
అయిదు నిమిషాలు… పదినిమిషాలు.. ఆయన ఉపన్యాసం అనర్ఘళంగా సాగుతోంది.
సరిగ్గా-
అదే సమయంలో ఆ వేదికకు ముప్పై గజాల దూరంలో వున్న జనంలోంచి ఒక వ్యక్తి లేచి నిలబడ్డాడు.
చాలామంది లేచి నిలబడి పక్కకు వెళ్ళి మళ్ళీ వచ్చి కూర్చోవడం జరిగే ప్రక్రియే కాబట్టి ఆ వ్యక్తిని ఎవరూ గమనించలేదు.
ఆ వ్యక్తి నెమ్మదిగా వడ్డున నుంచున్న జనం దగ్గరకొచ్చి కాసేపు నిలబడి నెమ్మదిగా ముందుకు రాసాగాడు.
వర్షపు చినుకుల ఉధృతి నెమ్మదిగా పెరుగుతోంది… ఒక్కొక్కరూ లేచి నిలబడుతున్నారు.
అయినా వేదిక మీదున్న ఆ వ్యక్తి ప్రసంగం ఆగలేదు.
లేచి నిలబడి అటూ ఇటూ వెళుతున్న వ్యక్తుల్ని రాసుకుంటూ వారి మధ్య నుంచి ఆ వ్యక్తి నెమ్మది నెమ్మదిగా ముందుకు, మున్ముందుకు చొచ్చుకు పోతున్నాడు.
వర్షం ఉధృతి పెరుగుటోంది.
జనం లేస్తున్నారు ఆ వర్షాన్ని తట్టుకోలేక
సరిగ్గా అదే సమయంలో-
ఆ వ్యక్తి అటూ ఇటూ ఒకసారి చూసి తననెవరూ గమనించడం లేదని నిర్ధారించుకుని తన కుడిచేతిని నడుం దగ్గర ప్యాంటులోకి పోనిచ్చి కొద్ది క్షణాల్లో బయటకు తీశాడు.
కనువిప్పి మూసేటంతలో వేదిక మీద వ్యక్తివైపు ఎయిమ్ చేసి ట్రిగ్గర్ నొక్కాడు.
ధన్… ధన్… ధన్…
అంతే.. మరుక్షణంలో అగ్నిజ్వాలలా అలుముకున్న గందరగోళం.
మహాసముద్రపు కెరటాల్లా లేచిపోయిన జనం.
ఆ జనంలో ఆ వ్యక్తి కలిసిపోయాడు.
వేదిక మీద వ్యక్తి అప్పటికే కుప్పకూలి కిందపడిపోయారు. అప్పటికే ఆయన్ని స్పెషల్ కమెండోలు రౌండప్ చేసేశారు.
ఎటు చూస్తే అటు హాహాకారాలు. తొక్కిసలాటలు… క్షణకాలంలో పోలీసుల బాష్పవాయువులు… లాఠీచార్జీలు… అదొక రణరంగంలా మారి పోయింది.
ఒకరి కాళ్ళకింద ఇంకొక్కరు పడి బాధతో అరుస్తున్న వ్యక్తులు…
అరుపులు… అరుపులు…
 
*                                  *                                  *                                  *    
 
చటుక్కున మెలుకువ వచ్చింది దిశకు.
బెడ్‌మీద గబుక్కున లేచి కూర్చుంది టి.వి.వైపు చూసింది. టీవీని ఆఫ్ చేసి కిటికీ రెక్కలు తెరిచింది.
చల్లటిగాలి రివ్వుమని ముఖానికి కొట్టింది.
చాలారోజులకి మళ్ళీ తనకో కల వచ్చింది.
దేశనేతను ఎవరో మర్డర్ చేయటానికి ప్రయత్నిస్తున్నారు. ఎవరా నేత? ఆయన్ని మర్డర్ చేయడానికి ఎవరు ప్రయత్నిస్తున్నారు?
గత రెండు రోజులుగా చేసిన కార్యక్రమాల్ని జ్ఞాపకం చేసుకుంటోందామె.
శవాల కోసం అన్వేషణలో భాగంగా గత రెండు రోజులుగా చాల న్యూస్ పేపర్స్‌ను తిరగేసిందామె.
ఆ ప్రక్రియలో భాగంగానే శ్రీకాకుళంలో మారుమూల గ్రామంలో ప్రధాని విశ్వంభరరావుపై జరిగిన హత్యాప్రయత్నం…ప్రతిపక్షాలు ఆ ప్రయత్నాన్ని ఖండించడం… మర్డర్ జరగడానికి కారణాలు.. అ ప్రాంతంలోకి మర్డర్‌గా భావిస్తున్న వ్యక్తి రావడం.. ఆ సంఘటన తర్వాత క్షణాల్లో అతను మాయమైపోవడం విషయంలో పత్రికలు ప్రచురించిన ధారావాహిక వ్యాసాలని ఆసక్తికరంగా చదివింది దిశ.
ఆ వార్తల ఫలితమేనా తన డ్రీమ్!
నో… నో… జరిగిపోయిన సంఘటనలు తనకు కలలుగా ఎప్పుడూ రాలేదు ఏదో జరగబోతోంది….
అందుకే దేశంలో జరుగుతున్న రాజకీయాల పరిణామాల వార్తలను నిశితంగా చదివింది.
అతి త్వరలో-
ప్రధాని విశ్వంభరరావు ఆధ్వర్యంలో ఎర్రకోట దగ్గర మీటింగ్ జరగబోతోంది.. ఒక పక్క పార్టీలోని అంతర్గత వర్గాలు ఆయనని పదవిలోంచి దించెయ్యడానికి కుట్రలు చేస్తున్నాయి.
ఆ రెండు వార్తల్ని విశ్లేషించిన దిశ తనకొచ్చిన డ్రీమ్‌కు సంబంధించిన సంఘటనకు డైరీలో నోట్ చేసుకుంది.
తనకొచ్చిన కల గురించి ఎవరితో డిస్కస్ చెయ్యాలో ఆమెకు అర్థం కాలేదు.
చాలాసేపు ఆలోచించిన మీదట ఆ డ్రీమ్ గురించి సవ్యసాచితో డిస్కస్ చేయాలని నిర్ణయించుకుంది.
 
*                                  *                                  *                                  *    
 
 
 
 
 
 
 
రచన: వేంకటేశ్వర చారి 
రాయల సీమంటే..
ఫ్యాక్షనిజం,
బాంబుల మోతలు,
వేట కొడవళ్ల వీరవిహారం
తెగిపడే కుత్తుకలు, నెత్తుటి ధారలు..
ఇంతే  మీకు  తెలిసింది..
ఇదే మీరనుకుంటున్నది..అంతేకదూ..
కానీ,
ఆ బాంబుల మోతల వెనకాల
ఎన్నో గుండె కోతలున్నాయి
అయిన వారికోసం బరువెక్కిన హృదయాలున్నాయి
పై కెత్తిన కరుకు కొడవళ్ల వెనుక
బాధలతో బరువెక్కిన మానవీయ గాథలున్నాయి
ఆ నెత్తుటి చారికల మాటున దాగి….
అణగారిన  బతుకుల రోదనలు,వేదనలన్నాయి
రత్నాల సీమ రాళ్లసీమగా మారుతుంటే.
మావత్వంతో ధాతృత్వం ప్రకటించిన ధీరోదత్తత దాగి ఉంది
అదేమీ  మీకు తెలియదు..అంతకంటే ఆలోచించరు  మీరు
కానీ..
పదహైదు సంవత్సరాల అనురాగ బందం నాది
రాయల సీమ మట్టితో..
తుంగ భద్రమ్మ జలతారు పైట కొంగుతో
నా కన్నీళ్లు తుడిచి,ఓదార్చిన అనుభవం నాది
కృష్ణమ్మ ఒడిలో సేదదీరిన హృదయం నాది
అన్నా..అంటూ రాలసీమ సోదరులు
అక్కున చేర్చుకుని ఆదరించిన వాన్నినేను
అందుకే సీమ గురించి…
మీకు తెలియని నిజాలు,ఇజాలు చెబుతున్నా..
నా  రాయసీమ అనురాగాల సీమ
రాగ బంధాల సంగమ సీమ
నమ్మితే ప్రాణాలు ఇస్తుంది.
నమ్మించి మోసంచేస్తే..
పగిలిన గుండె రగిలి,
రక్తపుటేరులు పారిస్తుంది
అందుకే ..
నాటి రాయల సీమ రత్నాల సీమ
నేటి రాయల సీమ, రాగాల భామ
చివరిమాట..
రాష్ట్రం విడిపోయింది..పోనిండు
అన్నదమ్ములు విడిపోవడం
వేరు కుంపట్లు పెట్టుకోవడం
మన సంస్కృతిలో ఓ భాగం
బాధలేదు..పడను..
కాని..
రా సీమకు అన్యాయం జరిగితే సహించను
ఆ దేవున్నైనాఎదిరిస్తా..పోరు గీతాన్నై  విప్లవిస్తా..
విభ్రమిస్తా..పరాక్రమం ప్రదర్శిస్తా..
సీమకు న్యాయం జరిగిన తర్వాతే విశ్రమిస్తా…!
