 రచన: ఇమడాబత్తుని వెంకటేశ్వర రావు                                                                                                                      
 
2006 జున్ నెలలో ఉద్యోగమునుంచి రిటైరు అయ్యాను. ఉద్యోగము చేసే రోజుల్లో విహార యాత్రలకు, పుణ్యక్షేత్రాలను దర్శించడానికి దొరికే సెలవులు తక్కువ గనుక, నచ్చిన యాత్రలకు 2006 నుండి ప్రతి సంవత్సరము ఒకటి చొప్పున ఏర్పాటు చేసుకున్నాము. నా శ్రీమతి అంజలి కూడా రిటైరు అవడము మూలంగా ఇద్దరికి యాత్రలకు వెళ్ళడానికి బాగా కుదిరింది. ఆస్త్రేలియా, స్కాట్లండు, మరియి ఈజిప్టు దేశాలు ముందుగా దర్శించిన తరువాత పుణ్య తీర్ధాలు, దేవాలయాలు, చారిత్రాత్మక కట్టడాలు, దేవతల నివాస స్థలాల వైపు దృష్టి మళ్ళింది.
 
మానస సరోవరము అత్యద్భుతమైన, విశాలమైన (చుట్టు కొలత ౧౦౬ కి.మీ) సరస్సు వాల్మీకి రాసిన రామాయణంలో ఈ సరస్సు బ్రహ్మదేవుడు తన మనసులో సృష్టించినాడని వ్రాశాడు. బ్రహ్మ మనసునుండి పుట్టినది గనుక మానస సరోవరము అనడము జరిగినది. ఈ సరోవర మహిమల ప్రసిద్ధి వాసికెక్కినది. దేవతలు ఈ సరోవరములో స్నానము చేయడానికి స్వర్గలోకమునుండి ప్రతి రాత్రి వస్తుంటారని, పండుగ రోజుల్లో, నిండు పున్నమి రాత్రులలో తప్పక వస్తారని ప్రతీతి. తమ నిజ రూపములో రావడం, పది మందికి కనిపించడము ఇష్టము ఉండదు గనుక వారు నక్షత్ర రూపములో వచ్చి సరోవర ప్రాంతములో విహరించి, జలకములాడి తిరిగి వెళ్తారని అనుకోవడము నిజము. విష్ణుమూర్తి, లక్షిదేవి శేషతల్పము మీద ఈ సరస్సులో అపుడపుడు కనిపిస్తారని కూడా విన్నాము. ఈ సరస్సు కైలాస పర్వతానికి చాలా దగ్గరగా ఉండడము మూలంగా శివుడు నటరాజుగా సరోవర తటాన్ని దర్శించి ఆనంద తాండవము చేస్తాడని కూడా ప్రతీతి. అలాంటి మహాత్మ్యము కలిగిన సరోవరాన్ని దర్శించాలని, అందులో జలకాలాడి పునీతులము కావాలని ఎన్నో రోజులనుండి కోరిక.
 
అంత దూరము వెళ్ళినపుడు శివపార్వతులు నివసించే కైలాస పర్వతాన్ని కూడ దర్శించాలనే పట్టుదల ఈ విహారానికి నాంది పలికింది. ఈ పర్వత శిఖరాన శివుడు పార్వతి, కుమారులు విఘ్నేశ్వరుడు, కుమారస్వామి, నది తదితర ప్రమధగణాలతో నివసిస్తారని, ఈ పర్వతాన్ని ఎక్కగలిగితే వచ్చే పుణ్యము పునర్జన్మ లేకుండా చేస్తుందని, మృత్యువును జయించినట్లేనని శాస్త్రాలు ఘోషిస్తున్నాయి. పార్వాతీదేవికి జన్మనిచ్చిన పర్వతరాజు మేరు, మహారాణి మేనక నివాసము కూడా ఈ పర్వతశ్రేణిలో ఉండడం వలన ఈ విహారము వలన పుణ్యము, పురుషార్ధము కలసి వస్తుందని కోరిక మరీ బలపడింది.
 
ఈ రెండు సుప్రసిద్ధ, చారిత్రాత్మక, ఆద్యాత్మిక స్థలాలు సముద్రమట్టానికి చాలా ఎత్తులో ఉండడము మూలంగా అందరికి వీలుపడదు. కైలాస శిఖరము పూర్తి ఎత్తు ౨౧,౦౦౦ అడుగులు. ఐతే మానవమాత్రులు పోగలిగిన ఎత్తు ౧౯,౦౦౦ అడుగులు మాతమే. ఆ చివరి రెండువేల అడుగుల ఎత్తున ఉన్న పర్వత శిఖరము ఎప్పుడూ తెల్లని మంచుతో నిండి వుంటుంది. శివుని దర్శనము ఈ మానవ సహజమైన శరీరానికి అందనిది. శివుడు గాని, విష్ణుమూర్తి కాక ఇంకే దేవున్నైనా చేరాలంటే మన శరీరమేకాక, మనస్సుకూడా నిర్మలమై, దైవభక్తితో పునీతమై వుంటేనే వీలు పడుతుంది. అంటే ఆధ్యాత్మికంగానే వీలు పడుతుంది. ఆ అదృష్టము కొందరు మహాత్ములకే వీలుపడుతుంది. మనలాంటి మానవ మాత్రులకు కనీసము పర్వత ప్రాంగణము. పర్వత శ్రేణి పైకి వెళ్ళగలిగితే ఆ అదృష్టమే చాలుననే కోరిక మనలను ఈ ప్రయత్నానికి పురికొల్పుతుంది.
 
మనకు ౧౦ నుండి ౧౨ వేల ఆడుగుల ఎత్తు వెళ్ళిన దగ్గరనుండి ప్రాణవాయువు (ఆక్సిజన్) తక్కువౌతున్న విషయము తెలుస్తుంది. మానససరోవరము కూడ ౧౪ వేల అడుగుల ఎత్తులో వున్న సరస్సు. వీటిని దర్శించాలంటే పుణ్యము చేసి వుండాలనే విషయము కాక, శరీరానికి తగిన వ్యాయామము కూడ చేసి వుండాల్సిన అవసరము వుంది. ఈ యాత్ర మొదలుపెట్టే ముందు కనీసము ౩ నుండి ౬ మాసములు వరకు ప్రాణాయామము, యోగాసనములు, కొండలు గాని గుట్టలు గాని ఎక్కిన అనుభవము, పూర్తి ఆరోగ్య నియమాలు పాటిస్తున్న శరీరము కావాలి. ఈ ౧౫ రోజులకు చలికి, వీచే చలి గాలులకు, మంచు పర్వతాలకు, ఏర్పాట్లు సరిగా లేని వసతి గృహాలకు, నడుములు కుదించే కంకర రోడ్లమీది వాహన యాత్రలకు ఒళ్ళు హూనమై మీ ఓర్పును పరిక్షిస్తాయి. గుండె నొప్పి కాని, గుండెకు మరే జబ్బైన ఉన్నవారు ఈ యాత్రకు సాహసము చేయవద్దని తేల్చి మరీ చెప్పుచున్నారు. పోదలచుకున్న వారెవరైనా వైద్య పరీక్షల తర్వాత డాక్టరు సలహా పాటించి చేయగలమన్న నమ్మకము ఉంటే తప్ప ఈ యాత్ర చేయకూడదు.
 
ఈ యాత్ర రెండు విధాలుగా చేయవచ్చు. భారత ప్రభుత్వము ద్వారా ఏరాటు చేసిన యాత్ర టిబెటు దేశములోనున్న పై రెండు పుణ్యక్షేత్రాలను భారతదేశము ఉత్తరపుటెల్లలనుండి వెళ్ళవచ్చు. కాని ఈ యాత్ర నెల రోజులు పట్టడమే గాక పర్వతశ్రేణి మీద నడవడము చాల ఎక్కువగా వుంటుదని అంటారు. రెండవ మార్గము కాట్మండు, నేపాలు మీదుగా నేపాలు దేశ సరిహద్దులు దాటి టిబెటు ప్రవేశించి వెళ్ళవలసి వుంటుంది. ఈ యాత్ర విహరణ యాత్రల ఏజన్సీ ద్వారా వెళ్తే వీసాలు, వసతి గృహాలు, బస్సులు, జీపులు, గుర్రములు తదితర వసతులన్ని వాళ్ళే ఏర్పాటు చేస్తారు. ఈ యాత్ర వివరాలన్ని విశదంగా రాయాలంటే చాలా సమయము కావలసి వస్తుంది గనుక ఒక్కొక్క మెట్టుగా తెలుసుకుందాము.
 
౧. నేపాల్ నుండి టిబెట్ సరిహద్దులోనున్న న్యాలమునకు ౧౦ గంటైల ప్రయాణము బస్సులో గడిపాము. నేపాల్ దేశము ప్రకృతి సౌందర్యము చెప్పనలవి కాదు. రోడ్డుకు ఇరు వైపుల ౧౦౦ అడుగుల ఎత్తైన వృక్షాలు బారులుదీరినట్లు వున్నాయి.  కొండలు, పర్వతశ్రేణులు ౩ వేల అడుగులనుండి ౧౨ వేల అడుగుల వరకు చేరాయి. ఆ కొండలలో నుండి సెలయేరుల, వాగులు, నదులు, కొండలలోనుండి క్రిందకు దూకుతుంటే ఆ దృశ్యాలు చూడడానికి కళ్ళు చాలవు. దేవుడు ఆ ప్రాంతాన్ని అంత అందంగా సృష్టించాడు. బహుశా ఇదే మొదటిది, మరల చివరి దృశ్యము అయింది ఈ మొత్తము యాత్రలో. ఒకసారి టిబెటు చేరిన తర్వాత కొండపైన చెట్టు చేమలు ఏమి లేవు. కారణము ప్రాణవాయువు తక్కువవడమే. కొండలన్ని బోడిగా, పచ్చదనముకోసము గోడు గోడున విలపిస్తున్నాయి. న్యాలములో ఆ ఎత్తును అలవాటు చేసికోవడానికి ఒక రోజు ఆగాలి. ఆక్సిజన్ తక్కువ వుండడము మూలంగా పీల్చడానికి సరిపోతుందంతే అలసిపోతే గాలి దొరకడము కష్టము.
 
౨. న్యాలమునుండి సాధారణంగా యాత్రికులు ’సాగా’ పట్టనములో బసచేస్తారు ౮ గంటల ప్రయాణము తర్వాత మా యాత్ర నడుపుతున్న సుపర్ వైజర్ మమ్ములను ’దెంగ్‍పా’ అనే గ్రామమువరకు తీసికొని వెళ్ళాడు. అచటినుండి మరల ’పర్యాంగ్’ గ్రామములో ఆగకుండా మానససరోవరానికి వెళ్ళి రెండు రాత్రులు విశ్రాంతి తీసికొనే వుద్దేశముతో ఈ ఏర్పాట్లు చేయవలసి వచ్చింది.
 
౩. దెంగ్‍పా నుండి ప్రొద్దున్నే బయలుదేరి మానససరోవరము వైపు బయలుదేరాము. ఈ ప్రయాణములో రోడ్లు విశాలంగా బాగా ఉన్నాయి. మానససరోవరము యింకా ౧౦ మైళ్ళు ఉందనగానే కైలాస పర్వత శిఖరము, విశాలమైన సరోవరం మాకు కన్నులకు కట్టినట్లుగా కనపడింది. ఆ దృశ్యాలు చూడగానే మా హృదయానందము చెప్పనలవికాదు. మనస్సు ఎపుడెపుడు చేరుతామా, సరోవరాన్ని ఎప్పుడు తిలకిస్తామా అనే ఉత్కంట ఎక్కువ కాసాగింది. ౩౦ నిమిషాలలో సరోవర తీరము చేరాము. చాలా మంది యాత్రికలు ఆరోజు రావడము ఒడ్డున గుడారములు వేసికొన్నాము. కాకపోతే ఆ చల్లని (౩౦ డెగ్రీలు ఫారెన్‍హీట్), గంటకు ౨౦ మైళ్ళ వేగంతో వీచే గాలులకు గుడారాలు ఊగిపోయాయి. ఆ సాయంత్రము కొంతమంది పవిత్ర సరోవరములో స్నానాదులు ఆచరించడానికి వెళ్ళారు. సరోవరము చాలా నిర్మలంగా, విశాలంగా నీలవర్ణంలో ఉన్న సముద్రమా అనిపిస్తుంది. అలలు లేకుండా మెరుస్తూ కనిపించే జలరాశిని చూస్తుంటే అలా కూర్చుండిపోవాలని పించింది. ఆ జలాశయము చుట్టు కొలత ౧౦౮ కి.మీ. లోతు బహుశా ౧ కి.మీ. వుండవచ్చు (లోతైన చోటు), సరోవరము మీద ఎవరూ పడవలలో వెళ్ళకూడదు. స్నానము చేయాలంటే నదిలో దూకి ఈతలు కొట్టినట్లు చేయలేము. చలికి రక్తము గడ్డకట్టవచ్చు. తిరుపతి కోనేటిలో మునక వేసి బయటికి వచ్చినట్లు ఒకటి రెండు మునకలు వేయగలిగితే గొప్పే. కాకపోతే ఆ రెండు నిమిషాల కాలములో సంపాదించుకున్న పుణ్యము అమోఘమైనది. తీర్ధము తీసికొంటేనే అదృష్టము అన్నమాట. మేము సరోవరములో స్నానము చేయడం అంటే మహా అదృష్టము అన్నమాట. మేము పున్నమి రాత్రి అచ్చటకు చేరాము. ఆ రోజు కొందరికి  నక్షత్రాలు మూడవ ఝామున సరోవరములో రాలుతున్నట్టు కనిపించాయి.
 
రెండు రాత్రులు సరోవర తీరాన వుండి ౪౫ మంది లో ౩౦ మంది కైలస పర్వతము ఎక్కడానికి బయలుదేరినాము. సరోవరము ౧౪,౫౦౦ అడుగుల ఎత్తు ఉంది. కైలాస పర్వతము ౧౫,౦౦౦’ నుండి ౧౯,౦౦౦’ ఎత్తు వరకు వెళ్ళవచ్చు. మూడు రోజులు పడుతుమ్ది ఎక్కి దిగడానికి. పైకి వెళ్ళే వాళ్ళకు ఆక్సిజన్ సిలిండరు ఇస్తారు.  కావాలంటే గుర్రాన్ని, గుర్రము నడపడానికి ఒక రౌతు, సామాను తేవడానికి ఒక షెర్సాను కూడ డబ్బు ఇచ్చి ఏర్పాటు చేసికొనవచ్చు. యువకులకు, ఆరోగ్యవంతులకు కాలినడక సరిపడవచ్చు. కాని అలసట కలిగితే మాత్రము గాలి దొరకదు. అందువలన నేను అశ్వాన్ని అద్దెకు తీసికొన్నాను. మనము కొంతవరకు నడచినా అలసట అనిపిస్తే గుర్రము ఎక్కవచ్చు. దారిలో మాంధాత పర్వత శ్రేణిలో కొంతదూరము పయాణించాము. ’రాక్షసతాల్’ అనే సరోవరాన్ని చూశాము. ఇచ్చట రావణుడు శివుని గురించి తపస్సు చేశాడు. ఆ నీళ్ళు ఎవరూ ముట్టరు. డర్బెణ్ అనే గ్రామములో బస దిగాము. ప్రక్కనే యమ ద్వారము అనే కట్టడము వుంది. ఆ ద్వారము ఒక ప్రక్కనుండి వేరొక ప్రక్కకు వెళ్ళి ముమ్మారు ప్రదక్షిణ చేస్తే మృత్యువును జయించినట్టి అమి చెపుతారు. తార్కాణము ఏమిటంటే అది దాటుతూనే మనము కైలాస పర్వతము మీద కాలు పెడ్తున్నాము. కైలాస పర్వతము శివుని కొండ కనుక యముడు దగ్గరకు రాలేడు. ఆ ధైర్యముతో, శివ పార్వాతుల స్మృతులతో భజనలతో కొండ ఎక్కుతుంటే ఆ ఆనందము వర్ణనాతీతము. కొండమీద గుడి లేకపోవచ్చు. గుడిలో విగ్రహాన్ని చూసేకన్నా సాక్షాత్తు శివ పార్వతులు నివసిస్తున్న కొండను దర్శించి, ఆధ్యాత్మికంగా వారిని దర్శించే అదృష్టము కన్నా వేరేమి కావాలి? కైలాస పర్వతము పరిక్రమణ మూడు రోజులు పడుతుంది. మొత్తము దూరము ౪౮ కిలోమీటర్లు. రెండు రోజులలో పర్వత శిఖరము వరకు చేరవచ్చు. శిఖరము అంచు ౧౯,౦౦౦ అడుగులు మాత్రమే మొదటి రోజు ౧౩ కి.మీ. కొండ పైకి ఎక్కాము. కొందరు యువకులు కాలినడకనే పైకి వెళ్ళడము మొదలు పెట్టారు. నేను కూడ సుమారు ౫౦ సంవత్సరాల క్రితము వుత్సాహముతో కొండలెక్కాను. కాని ఇప్పుడు మాత్రము అశ్వారోహణము చేశాను. దీరపుక్ అనే వూరిలో రాత్రి బస సేశాము. పడుకోవడానికి మట్టి అరుగుల మీద పరువులు వేసి ఇచ్చారు. మాతో వచ్చిన వంటవాళ్లు వండి వార్చేశారు. తిని, చలికి నాలుగు జతల బట్టలు వేసికొని రెండు గొంగళ్ళు మీదకప్పుకుని పడుకొన్నాము.
 
ప్రొద్దున్నే లేచి కాలకృత్యాలు తీర్చుకోడానికి చెట్లలోకి పోవలసి వచ్చింది. మరల ఉపాహారముల తరువాత కొండ ఎక్కడము మొదలు పెట్టాము. ఈ రోజు కొండ మీదికి ౧౫ కెలోమీటర్లు ఎక్కాలి. డొల్మాలాపాస్ కొండ లోయల్లో, కొండ అంచుల్లో ప్రయాణము చేస్తూ, భజనలు చేస్తూ, శివున్ని ప్రార్ధిస్తూ కొంద మీదికి చేరాము. ప్రమాద చిహ్నాలు ఏవీ కనిపించలేదు. కైలాస శిఖరాన్ని ఎక్కుతున్నామన్న సంతోషము, ఆనందము మమ్ములను వుక్కిరి బిక్కిరి చేసింది. ఎడ్మండ్ హిల్లరీ, టెన్సింగ్ నార్కె ఎవరెస్టు శిఖరాన్ని ఎక్కినపుడు ఎంత సంతృప్తి పొందారో మాకు కైలాస శిఖరము ఎక్కినపుడు అంత సంతోషము అయింది. జీవితములో అంతకన్న సధించ వలసినదేమి లేదన్నంత ఆనందము కలిగింది. ఆక్సిజన్ ఇబ్బంది ఏమి కలుగలేదు. ౧౯,౦౦౦ అడుగుల ఎత్తు చేరగానే నిలబడి నలుదిక్కులూ చూశాము. శివ నామాన్ని జపించి మరల పర్వతారోహణకు సిద్ధపడ్డాము. శిఖరము పైన ౫ నిమిషాలకన్నా ఎక్కువసేపు వుండడము ప్రమాదకరమని, ఆక్సిజన్ చాలని కారణంగా విపత్తు రావచ్చునని ముందే యాత్ర పర్యవేక్షకులు చెప్పియున్నందున వెంటనే క్రిందికి దిగటానికి నిశ్చయించుకున్నాము. ౩౦ మంది యాత్రికులము సుమారు ఒకే గంటలో పర్వతారోహణ మొదలు పెట్టినా, ఎవరి ఓపికనుబట్టి వాళ్ళు వేర్వేరు సమయములలో
శిఖరారోహణము చేయడము జరిగింది. నాతోపాటు నా సహాయకులిద్దరు, మరో ఇద్దరు యాత్రికులు ఒకేసారి శిఖరము మీదకు చేరాము. మాధవి అనే తోటి యాత్రికురాలు కూడా మాతో పాటు పైకి వచ్చింది. పైనుండి క్రిందికి దిగడము అంత కష్టము కాకపోయినా దాదాపు ౧ కిలోమీటరు క్రిందికి నిలువుగా దిగాలి. గుర్రాలను పంపించి వేసి మా షెర్పాలతో దిగడము మొదలు పెట్టాము. శిఖరమునకు దగ్గరలోనే పార్వతిదేవి జలకాలాడిన గౌరీ కుండము అనే చిన్న జలాశయము మాకు కనిపించింది. కాని ఆ పర్వత వాలులో అక్కడకు దిగి తిరిగి రావడము ప్రమాదకరమని తెలిసి ఒక షెర్పాకు మాధవి డబ్బిచ్చి పంపి పుణ్య జలాన్ని తెప్పించింది. ఆమె మాకు కూడ కొంచెము ఇచ్చింది ఇంటికి తెచ్చుకోవడానికి. ఒక రెమ్డు మూడు గంటలలో ౧౯,౦౦౦ అడుగుల నుండి ౧౭,౦౦౦ అడుగులకు వచ్చాము. అచ్చట కొంతసేపు విశ్రాంతి తీసికుని బయలుదేరుతుంటే వర్షపు జల్లులు మమ్ములను పునీతులను చేశాయి. రెయిన్ కోట్ల సహాయముతో నెమ్మదిగా దిగివచ్చి, ముందుగా వచ్చి వేంచేస్తున్న కొంతమంది యాత్రికులతో కలిసి ’లంచ్’ కొరకు తెచ్చుకొన్న ఆహారాన్ని స్వీకరించాము.
 
మరల అందరము కలిసి క్రిందకు దిగడము మొదలు పెట్టాము. చిన్న చిన్న సెలయేరులు గల గలా పారుతుంటే వాటిని దాటుతూ, పర్వత శ్రేణులను తిలకిస్తూ, సంతోషముతో ఆయాసము, అలసటనుకూడ మరిచిపోయాము. సాయంత్రము ౫ గంటలకు ’జుతుల్ పుక్’ అనే గ్రామములో రాత్రి బస ఏర్పాటు చేసికొన్నము.
 
వంటవాళ్ళు వీలైనంత త్వరలో భోజనము ఏర్పాటు చేశారు. అందరము భోజనాలు ముగించి ఆరోజు యాత్రను సమీక్షిస్తూ రాత్రి అరుగులమెద వేసిన పరుపులమీద పడుకొన్నాము. వళ్ళు నొప్పుల గురించి తలచుకొంటే బాధ ఎక్కువౌతుందని శుభ్రంగా నిద్రపోయాము. వంట వాళ్ళు, షేర్పాలు గుడారాలు వేసికొని పడుకొన్నారు. ప్రొద్దునే లేచేటప్పటికి ఆ ప్రాంతమంతా మంచుతో కప్పబడి వుంది. ౩-౪ అంగుళాల మంచు రాత్రి పడింది. చూడడానికి మంచు పర్వతాల మధ్యలో, కొండలలో, లోయలలో ఆ నివాసము ఎంతో వింతగా వుంది. మా అదృష్టము కొద్ది ఆ మంచు ఈ రోజు కురిసింది. నిన్న కురిసి వుంటే మా పర్వతారోహణ కష్టమై యుండేది. మంచులో పైకి రాళ్ళ మీద ఎక్కడము కష్టము. ఉపాహారములు మిగించి ౮ గంటలకు ముందే తిరిగి కొండ క్రిందికి చేరడానికి బయలుదేరాము. తిరిగి మా గుర్రాలు మాకు చేరాయి. కొంత దూరము పూర్తి చేశాము. చివరి మెట్టుగా ’అష్ట పది’ అనే ప్రాంతములో ఆగి కైలాస్ శిఖరాన్ని, గణేశ్, నంది, భైరవ పర్వతశ్రేణులను చూడడానికి ప్రయత్నించాము. కాని వాతవరణము మంచుతో, మంచు పొగతో కూడి వుండడం వలన అంత బాగా కన్పించలేదు. మేము దిగి వచ్చేసరికి అక్కడ వున్న యాత్రికులందరూ మేము క్షేమంగా తిరిగి వచ్చినందుకు సంతోషిస్తూ అందరము కలిసి మానస సరోవరమునకు దారి పట్టాము. ఆ రాత్రి మానస సరోవర ప్రాంతములో బస చేశాము. ఈ రోజు స్నానదికములు, పూజలు చేయలేదు. ఒక్క రోజైనా అనారోగ్యము పాలు కాకపోవడము మా గ్రూపు అదృష్టము. తెల్లవారగానే ’సాగా’ కు ప్రయాణము సాగిందాము. సాయంత్రము ౫ గంటలకు చీకటి పడక ముందే సాగా పట్టణము చేరాము. అదృష్టము కొద్ది హుటల్లో వేడి నీరు స్నానానికి దొరికింది. కాకపోతే ౩ గంటలు కాలము వుంటుంది. అందువలన త్వరగా స్నానాలు ముగించాము. రూముకు ఇద్దరు ముగ్గురు చొప్పున ఏర్పాటు అయిన బసలో రాత్రి విశ్రాంతి తీసికొని మరు రోజు టిబెటు దేశాం లోని న్యాలము లో ఒక రాత్రి వుండి మరు రోజు ఖాట్మండు చేరాము. కాట్మండులో మరల విశ్వనాధున్ని పార్వతీదేవిని దర్శించి కృతజ్ఞతలు తెలుపుకొని ఆ రోజు హూటల్లో విశ్రాంతి తీసికొన్నాము. మరు రోజు వుదయము డిల్లీ కి విమానయానమునకు తయారైనాము. మిత్రులందరికి, యాత్ర పర్యవేక్షకులకు కృతజ్నతలు తెలిపి పవిత్ర మానాస సరోవర, గౌరీ కుండము నందలి పుణ్య తీర్ధాన్ని ఒకటి రెండు సీసాలలో భద్రపరచి డిల్లీ చేరాము.
 
ఈ రోజుతో ౧౫ రోజుల మానస సరోవరం, కైలాల పర్వత యాత్ర ముగిసినట్లే. జీవిత సాఫాల్యానికి ఒకమెట్టు. అందులో చివరి మెట్టుగా పరిగణించే కైలాస యాత్ర సుఖంగా, క్షేమంగా జరిగినందుకు, ఆ అవకాశాన్ని యిచ్చిన పరమాత్మునికి కృతజ్నతలు తెలిపికొని జన్మ ధన్యము చేసికొన్నాము.
 
ఓమ్ నమ: శివాయి.
రచన : శర్మ జి ఎస్
లచ్చా , లచ్చా, ఓ లచ్చా, నా అబ్బడాల సుబ్బలచ్చా , నానొచ్చా, తొరగా రాయే ……. .
ఏటే ఎంతకీ రాయేటే , ఓ ! అదా యిసయం , నానొచ్చే  ఏలకి మోటుగుంటే బాగుండదని , నీటుగ అద్దంలోనికి  సూత్తూ, సాటుగ బొట్టూ  కాటుకెట్టుకుంటున్నావంటే. మనం మనం ఒకటే గదంటే, నాకాడ నీకు సోకేటే ? అయినా , నీ సోకు నాకు తెల్వదేటే ? లచ్చ్క్హా ఓ లచ్చా , ఈ సోకుల సాకులతో ఆలస్సం సేయక తొరగా రాయే , రాయే తొరగా రాయే .
( ఎంతకీ రాకపోయేసరికి   )
ఏటే రాదేటే ? ఇంటో నేదా ? ఎటెల్లిందబ్బా ? ఎన్నిచార్లు సెప్పాలే , నా సాటున నీవెన్ని ఏసాలేసినా పర్లేదే , ఎటొస్సీ నాకు తెల్వదు
గదంటే  ఆ ఏసాలు. సీ…. సీ…. నిన్ననుకొని ఏం నాభమే . మా అప్ప , అదేనే , మీ అమ్మ  నిన్నంటగట్టి నాకీ తిప్పలు తెస్సి పెట్టినాదె. సచ్చేది సావక నా సెయ్యట్టుకొని, తన సేతిలో ఎట్టుకొని, నిన్నేలుకుంటానని పెమాణకం సేయించొకొన్నాదె . అద్గదె అక్కడ కొట్టిందె దెబ్బ. పేదోళ్ళు మాణిక్క్యలెట్టుకోకపోయినా పెమాణకాలకి కట్టుబడి ఉంటారు గదంటె. ఆ అల్సు చూసుకొనిగదంటె ,నీవాడిందే ఆట పాడిందే  పాటగా సెలామణి సెయ్యమని నా పాణాలను తోడేలులా తోడేత్తున్నావు గదంటె.ఎంతకాలమిలా ఏలతావో , ఎంతకాలమిలా ఏడిపిత్తావో నానూ సూత్తాలేయే.
సీ…. సీ…. ఇట్టాంటి పెల్లాముతో కాపురం సేసేకంటే పురం వదలి ఎల్లటమే మేలంట. ఔనౌను నాను ఊరొదలి ఎల్తే ,ఊళ్ళో ఆసాముల బట్టలుతికే మడేల్ మరొకడెవడు లేడు గంద.సరెలే అని సాకిరేవుకెల్లి బట్టలుతుక్కొద్దామా అంటె ,ఆ సాకిరేవేమో ఊరిసివర సస్సినాదే.ఆడకి ఓ పెద్దపులి ఒంటరిగా వస్సి , సంసారాన్నే ఎట్టిందంట. నానిపుడు రేవుకాడకెల్లేదెట్టాగంటా ? ఎట్టాగాంటా ? ఎట్టాగాంటా ? పోనీ ధైర్నం సేసి పోతే…… , అమ్మో ఇంకేటన్నా ఉందా నాయాల్ది , పెపంచకం మొత్తం తలకిందులయిపోదూ . అలా తలకిందులయిన పెపంచకాన్ని , మల్లా మామూలు పెపంచకం సెయ్యాలంటే , గోపంచకం సల్లితే గాని , మామూలు పెపంచకం గాదంట. అంత గోపంచకం  నానేడ పట్టుకొచ్చేది,ఇదంతా దేనికిలే. అసలు నానాడకెల్లకుంటే పోలా.
ఆ….. తట్టినాది, తట్టినాది , నా తలకు తట్టినాది.ఆ పులిని సంపి ఆనమాలు తెస్సి యిస్సినోడికి రాజుగోరు , అద్దరాజమిస్సి , తన కూతుర్నిస్సి పెల్లి సేత్తనని దండొరా కొట్టించినాడు గంద.ఇది గుత్తొస్సినాక కూడా నాను సావటమేమిటి ? ఓ ఏల నానే ఆ పులిని నానే సంపితేనో …… , నానే ఆ పులిని సంపితేనో …….అబ్బ, అబ్బ,అబ్బ , నా అదురుట్టమే అదురుట్టం గందా! నా అదురుట్టం ఎదురుగొట్టంలా ఎకాయికీ ఆకాసాన్నే అంటుకుంటుండాదె. అబ్బ, అబ్బ, అబ్బ , నా అదురుట్టమే అదురుట్టం గందా!
( ఆనందంలో తేలియాడుతుంటాడు  ,  ఆ ఆనందాన్నుండి మెల్లగా తేరుకుని )
ఓ ఏల ఆ పులి నా మీదకే తిరగబడితే….. ? ఆ….. ఏటౌతదేటి ? అదురుట్టం ఎనక్కెల్లి ముదరట్టాన్ని ముందుకు నెట్టేత్తది.
ప్చ్ అంతే గంద. అస్సలు ఈ జీవితానికి ఎపుడైనా తెగింపు కావాలంట, అపుడే ముగింపు వత్తదంట .
( ఇంతలో పులి అరుపు విన్నవాడై )
అయ్యబాబోయ్ , పులి… ,పులి…, అరుత్తుండాదె , అమ్మో ఇటే వత్తుండాదె . సచ్చానురోయ్ , సచ్చానురోయ్ ,సచ్చానురోయ్
( పరుగెత్తుతూ ,  ఎనక్కి తిరిగి చూసి ) ఆ! ఏం ధైర్నం ? ఏం ధైర్నం  ? సూడబోతే  సొరకాయంతలేడు , సొరసేపలా  పరుగులు  తీస్తుండాడు. ఏంటా పరుగు ?  ఏ కాయకీ  పులిమీదకే దూకేత్తుండాడే .
( శబ్దాలన్ని ఒక్కమారుగా నిశ్శబ్దంలో చేరిపోయేసరికి )
ఏటబ్బా ? ఇది . ఏడా సడి , సప్పుడు నేదే . పులి నేదూ , పిలగాడూ నేడే . కాసింత ముందుకు పోయి సూత్తా, కాసింతన్నా తెలియక పోతుందా ( అనుకొంటూ ముందుకు పోతాడు , అచ్చట పడుకొని ఉన్న పులిని చూసినవాడై ) అయ్యబాబోయ్  పులి…పులి…పు..లే….పు..లి ( వణుకుతున్న గొంతుతోనే అయినా ఈతని అరుపులకు  ఆ పులి లేవలేదు. బాగా గాఢనిద్రలో ఉన్నదనుకున్నవాడై ) ఇదే మాంఛి సమయంగంద, ఎనకమాలగా ఎల్లి రాల్లేత్తే పొలా ?
ఆ దెబ్బతో దాని బూజు వదులుద్ది , నాను రాజు నయే మోజు తీరుద్ది. ( మెల్లిగా చిన్న చిన్న రాళ్ళు ఏరుకొచ్చి వేస్తాడు ,అయినా   ఆ  పులి లేవలేదు . )నానేసిన రాళ్ళు తగలకూడనిచోటే తగిలినట్ట్లుండయి. దెబ్బకు సస్సూరుకున్నాది నాయాల్ది . ఇంకా ఈడెందుకు ?  రాజుగోరికాడకెల్తే పోలా !
( నిండుకొలువును అలంకరించిన రాజుగారిని చేరుకున్నవాడై )
మారాజులుంగోరికి దండాలు , మారాజులుంగోరికి దండాలు . నానే ఆ పులిని సంపినాది . కావాలంటే  సూసుకోండి. ఇదుగో పులీ ,అదుగో తోకా!( చూపిస్తుంటాడు , రాజుగారినుంచి బదులు రాకపోయేసరికి  ) ఏటీ ఇంకా ఆలొసిత్తుండారేటి ?  పులిని సంపి ఆనమాల్లు తెమ్మంటె , పులినే సంపి తెస్సినాడేమిటనా ? ఆడె ఉంది అసలు కిటుకు. ఈ సమయంలో ఆ సామెత గుత్తుసేసుకోవటం  ఎంతైనా సందర్బోచితం. సదువుకొన్నవానికంటే సాకలోడు ( మడేల్ ) మేలంటారు . ఏటికో  తెలుసా ?
ఇందుకే ఓన,మాలు ఆనమాల్లు తెలియనొణ్ణి కనుకనే , పులినే ఈడకు ఈడ్సుకొచ్చినా. సూసుకోండి బాగా,  ఏదీ రాకుమారిని పిలిపించండి, దండలు మార్సుకొని దండాలెడతాం.మిమ్మల్నే మాంగోరు, నాయాల్ది ఇటు మాట్టాడుతా వుంటే , అటెటో సూత్తారేటి ?
( రాజుగారు చూస్తున్న వైపు తన చూపు మరల్చి , కంగారుగా )
ఆడు… ఆడు… ఆడే …ఆడే… ఆ పిలగాడే , సచ్చానురోయ్ , కొంప మునిగిందిరోయ్ . ఇపుడేం సెయ్యటం ?  ఇపుడేం సెయ్యటం ? సెప్పుమా …ఆ…గుత్తొస్సింది , గుత్తొస్సింది, మా అయ్య సెప్పిండుగా , ఇబ్బందులకాలంలో ఇట్టమైనవారిని తల్సుకొని , పిల్సుకుంటే  వస్సి ఆదుకుంటార్రా అని. మరి నాకిట్టమైనది ఈ పెపంచకంలో నా లచ్చేగా! .లచ్చా ,లచ్చా,ఓ లచ్చా,నాను సచ్చా , రాయే , తొరగా రాయే. రాజుగోరు నిన్ను ముండమోయించి , రాకుమారిని ముత్తైదువని సేసేత్తుండారే  . తొరగా వస్సి రాజుగోరి కూతుర్ని ఏడుకోవే , రాయే ,తొరగా రాయే.లచ్చా  ,లచ్చా, ఓ లచ్చా, నాను సచ్చా , రాయే , తొరగా రాయే.
( తెర పడుతుంది )
రచన: పద్మ పోడూరి

రఘు నుంచి మెయిల్ వచ్చింది, దయచేసి నన్ను మీరు అని పిలవకండి అని. రఘు మా స్నేహితుని మేనల్లుడు. ఈ మధ్యనే పరిచయమయ్యాడు. నా మనసులో ఒక కొంటె ఆలోచన వచ్చింది. మళ్ళీ సారి కనిపించి నప్పుడు మా అమ్మలా, ఒరేయ్ అనిపిలిస్తే ఎలా వుంటుంది అతనికి అని ఆలోచించా.  చిన్నగా నవ్వుకున్నా.
ఇంట్లో అందరికన్నా చిన్నదాన్ని అవడం వలన అంతా నువ్వు అనే అంటారు నన్ను. స్కూల్ లో అంతా నువ్వు అనే పిలిచేవారు. కాలేజీలో చేరాక, మొదటి సారి గా నన్ను మీరు అని పిలవడం మొదలు పెట్టారు. నిజం చెప్పొద్దూ, చాలా సరదా వేసేది. ఏదో పెద్దరికం వచ్చినట్టు ఫీల్ అయిపోయా. నన్ను వాళ్ళు గౌరవిస్తే నాకు బాగానే వుండేది. కానీ, కాలేజీ లో ప్రతి రౌడీ వెధవల దగ్గరనుంచి గారు, మీరు అంటూ మాట్లాడడానికి మనసు వప్పుకునేది కాదు. ఆ మధ్య ఒక యోగ టీచర్ చెప్పాడు. అందరిలోనూ ఆత్మ వుంటుంది, ఆ ఆత్మే భగవంతుని రూపం. అంటే మనలోనే దేముడు వున్నాడు. అలానే అందరిలోనూ దేముడు ఉన్నాడని ఆలోచిస్తే, లోకమంతా స్వర్గమయం అవుతుంది అని. అయితే, మనలో దేముడు వున్నాడు అంటే బాగానే అనిపిస్తోంది, కానీ అవతలి వాడి లో మాత్రం రాక్షసుడు కనిపిస్తున్నాడు.. అదీ ప్రాబ్లం. వాడిని నువ్వు అంటే, వాడెక్కడ ‘ఒసేయ్’ అని పిలిచేస్తాడో అని భయం వేసేది. తెలుగు భాషలో ఈ ప్రాబ్లం వుంది కనుక చాలా మందితో ఇంగ్లీష్ లో మాట్లాడితే బెటర్ అనిపించేది. కానీ అవతలి వెధవకి ఇంగ్లీష్ వచ్చి చావాలి కదా.
ఈ ‘ఒరేయ్, ఒసేయ్ పదాలు చాలా విచిత్రమైన పదాలు. పుస్తకాల్లో చదివాము అనుకోండి, ఓరి, ఓసి, ఓయి అనగానే, ‘ఓరీ దురాత్మా’ అనే పదమే గుర్తుకు వస్తుంది. మనకి కావలిసిన వాళ్ళు పిలిచే ఈ పదాలు ఎంతో ప్రేమగా అనిపిస్తాయి, అయితే, రోడ్డున్న పోయే ఏ వెధవో, ఏమే, ఒసేయ్ అంటే మాత్రం పళ్ళు రాల గొట్టాలని అనిపిస్తుంది కదామరి.
మా అమ్మగారు కనిపించిన ప్రతీ వాడిని, ‘ ఒరేయ్ అని సంభోదిస్తుంది. ఒకసారి మా అమ్మగారు స్నేహితురాలింటికి నన్ను వెంట తీసుకుని బయలు దేరారు. దారి మధ్యలో, నడుస్తున్న మా అమ్మ గారు, ఒక నిముషం ఆగి, “ఒరేయ్, మీ అమ్మ ఇంట్లో వుంది రా?” అని గట్టిగా కేక వేసింది. నేను గతుక్కు మన్నాను. ఎవరిని ‘ఒరేయ్ : అంటోందా అని. మేము ఎవరింటికి వెళ్తున్నామో వాళ్ళ అబ్బాయి. ఆ అబ్బాయి అటూ ఇటూ చూసి, నా వైపు కొంచం సిగ్గు పడుతూ చూసి , ‘ఉన్నారండి” అని సమాధానం ఇచ్చాడు.
‘ మీ ఇంటికే వెళ్తున్నాములే’ అనేసి ముందుకు సాగారు మా అమ్మగారు.
నేను కొంచం దూరం వెళ్ళాక, ‘ఏమిటమ్మా, అలా అందరిని ‘ఒరేయ్’ అంటావు? పాపం ఆ అబ్బాయి ఎలా సిగ్గుపడ్డాడో చూసావా ” అని విసుక్కున్నాను.
మా అమ్మ గారు ‘ఏమిటే నువ్వు మరీనూ, వాడేమైనా మీ నాన్నగారా , ఏమండీ అని పిలవడానికి? ” అంటూ ఎదురు ప్రశ్న వేసింది. “అదేమిటి నాన్నగారు కాక పోతే కనిపించిన ప్రతీ వాళ్ళనీ ఒరేయ్ అంటామేమిటి? అని అడిగాను. ‘లేకపోతే, ఆ బొడ్డూడని వెధవని ఏమండీ అనాలా? ” అంటూ మరో ప్రశ్న వేసింది. ఈవిడతో ఇక మాట్లాడడం కష్టం అనుకుని, నోరుమూసుకుని ఊరుకున్నాను.
మా అమ్మని అమ్మగారు అని పిలవను కదా, ఏదో పనిమనిషి పిలిచినట్టు వుంటుంది. కానీ, ఇలా ఆలోచిస్తూ వుంటే, మనం పిలిచే పిలుపు, మనకి ఆ వ్యక్తి మీద వుండే గౌరవానికీ ఏమీ సంబంధం వుండనవసరం లేదు. నాన్నగారిని నాన్న గారు అని కొందరు అంటారు, నాన్న అని కొందరు అంటారు. అమ్మ కన్నా మనకి ఈ ప్రపంచంలో ఎవరు ఎక్కువ? కానీ అమ్మని మన దక్షిణ భారతీయులు “నువ్వు” అనే అంటాము కదా. ఉత్తర భారత దేశం లో తల్లిని మీరు అని పిలవడం చాలా సామాన్యం. కానీ మన మనసుకి దగ్గరగా వున్న వ్యక్తులని ‘ఒరేయ్, ఒసేయ్, నువ్వు’ అంటూ పిలిస్తేనే బాగుంటుందని అనిపిస్తుంది. మా చిన్నాన్న గారి అమ్మాయిలూ, అబ్బాయిలు, మా అన్నయ్యలూ, మావయ్యలూ, అత్తయ్యాలూ, ఏమే, ఒసేయ్ అంటూ వుంటే, ఆ పిలుపులో ఎంతో ప్రేమ ఆప్యాయత అనిపిస్తుంది.
మా అత్తవారి ఇంట్లో ఏమే, ఒసేయ్, ఒరేయ్ పిలుపులు లేవు. పేరుపెట్టి పిలుచుకోవడమే. అందుకనే, చాలా కాలం తరవాత, పుట్టింటికి వెళ్తే, అక్కడ మా బంధువులు ‘ఏమే పద్మా బాగున్నావే, ఒసేయ్ రేపు మా ఇంటికి భోజనానికి రావాలేవ్ అంటూ మాట్లాడుడుతూ వుంటే, “అయ్యో, నన్ను ప్రేమించే వాళ్ళందరికీ దూరం అయ్యానా అనిపిస్తుంది.
నేను ఒకసారి మా పుట్టింటికి వెళ్ళినప్పుడు, చిన్నాన్న గారి అబ్బాయి వచ్చాడు వాడి కొడుకు మహి తో వచ్చాడు. ‘ఏరా రామం బాగున్నావా?” అని పలకరించా. ఏమేవ్ ! నువ్వెప్పుడు వచ్చావే’ అంటూ ఎంతో ప్రేమగా వాడు నాతో మాట్లాడాడు. ఓ గంట తరువాత, వెళ్ళిపోతూ వుంటే వెళ్ళే లోగా మా ఇంటికి భోజనానికి రావే అని పిలిచాడు. అలాగేలేరా అన్నాను. మర్నాడు ఏదో పని మీద వెళ్తూ ఒక్కడే వచ్చాడు. (అప్పటికి) మా నాలుగేళ్ల కొడుకు, రామాన్ని చూస్తూనే, ‘ఒరేయ్ రామం మావయ్యా, మహిగాడిని తీసుకురాలేదిమిరా ?” అని అరిచాడు. నేను సిగ్గుతో చచ్చిపోయా. మా రామం పక పకా నవ్వేసాడు. “నిన్నే మా ఇంటికి తీసుకుని వెళ్దామని వచ్చానురా” అంటూ. బహుశా మా అబ్బాయి, నేను రామాన్ని ఒరేయ్ అని పిలవడం విన్నట్టున్నాడు. తప్పురా, ఒరేయ్ అనకూడదు అన్నా, మరి నువ్వు అంటున్నావు అని అడిగాడు. మరి మావయ్య నీకన్నా పెద్ద కదా అందుకని అలా పిలవ కూడదు” అన్నా.
వాడేదో ఆటలలో పడి సరే అని వెళ్లి పోయాడు. లేక పోతే, వాడి ప్రశ్నలకి జవాబు చెప్పడం కష్టం.
నేను మా ఆయనా, పెళ్లి కాక మునుపునుంచి చాలా పరిచయం వున్నవాళ్ళం. అందుకే మా ఆయన్ని ‘ఏమండి’ అని పిలవను. నువ్వు అనే సంభోదిస్తా. అలా అని ప్రేమగా ‘ఒరేయ్’ అంటానని మాత్రం అనుకోవద్దు. అయితే, నాతో పని చేసే ఒకాయన, వాళ్ళ ఆవిడని, ‘ఏరా’ ‘ఒరేయ్’ అంటూ పిలవడడం చాలా సార్లు విన్నా. మొదట్లో ఎవరో మొగాడితో మాట్లాడు తున్నాడని అనుకున్నా.. తరవాత అతని భార్యనే ‘ఒరేయ్, ఏరా’ అంటున్నాడని తెలిసింది. అతను అలా మాట్లాడు తూ వుంటే, ఏదో “దోస్తానా” సినిమా చూస్తున్నట్టు అనిపిస్తుంది.
ఈ ఒరేయ్, ఒసేయ్ లాగానే, వాడు, వీడు అనే పదాలు కూడా కొన్ని సార్లు ఇబ్బందిలో పెడతాయి. మా అక్క కొడుకు, ఒక సారి, వీధిలో ఆడుకుంటూ వుంటే, ఇంటికి వచ్చిన వ్యక్తిని చూసి, ” అమ్మా, ఇంటి ఓనరుగాడు అద్దె కోసం వచ్చాడే” అని కేక వేసాడు. చెప్పొద్దూ మాకు నవ్వు వచ్చింది. కానీ ఆ ఇంటి ఓనరు గాడి మోహం చూడాల్సిందే.
మా పక్కింట్లో సుశీలమ్మ గారు అని వుండే వారు. ఆమె మనవరాలు, కొడుకు కూతురు ఒక మూడేళ్ళ పాప రాధ చాలా ముద్దు ముద్దుగా వుండేది.. చిన్న పిల్ల అయినా మాట స్పష్టంగా వుండేది. సుశీల అమ్మగారి కూతురి పెళ్లి కుదిరింది, కానీ పెళ్లి ఒక రెండు సంవత్సరాల తరవాత చెయ్యడానికి నిశ్చయమయింది. కాబోయే అల్లుడు వస్తూ పోతూ వుండే వాడు. ఆ అబ్బాయి వచ్చినప్పుడు ఈ మూడేళ్ళ పాపా, ఆ అబ్బాయి గురించి, “అమ్మా, వాడు ఎవడో వచ్చేడే ఒకసారి, ‘ వీడు మళ్ళీ వచ్చేడే’, అంటూ ఇంట్లోకి పరిగెత్తుకుని వచ్చి చెప్పేది. . ‘తప్పమ్మా అలా వాడూ వీడు అనకూడదు’ ‘మావయ్య వచ్చాడు అని చెప్పాలి. అని చెప్పేది వాళ్ళ అమ్మ
ఆ తరవాత, ఆ పాపకి ఎప్పుడు కోపం వచ్చినా, “వాడూ, వీడు” అంటూ వుండేది. ‘వాడూ వీడూ” అంటే అదేదో తిట్టు అనుకునేది. అంటే, డానికి కావలిసిన బొమ్మా ఇవ్వలేదనుకోండి, వాళ్ళని ‘ వాడు, వీడు” అని తిట్టేది. వాళ్ళ అమ్మ తనకి కావలిసిన డ్రెస్ వేసుకో నివ్వక పోతే, “వాడు వీడు” అని తిట్టేది. ఇలా కొంత కాలం జరిగాకా, సుశీలమ్మ గారు, మెల్లిగా ఆ పాపకి నచ్చ చెప్పేరు. తప్పమ్మా, అలా మాట్లాడ కూడదు. ఎవరైనా కొత్తవాళ్ళు పలకరిస్తే, ‘నమస్కారమండి, బాగున్నారా? మా ఇంటికి మీరు తప్పకుండా రావాలి’ అని పిలవాలి. … ఇలా అన్నీ నేర్పించింది మనవరాలికి.
రెండు రోజులు పోయాకా, రెండు వీధుల ఆవతల పేరంటానికి వెళ్తూ సుశీలమ్మ మనవరాలిని వెంట వేసుకుని బయలు దేరింది.
ఇంతలో, “అమ్మా బాగున్నారా?” అనగా విని సుశీలమ్మ ఆగారు. “ఏమే రాములమ్మా బొత్తిగా కనిపించడం లేదు, ఈ ఊళ్లోనే వున్నావా అని అడిగింది సుశీలమ్మ. బాగానే ఉన్నానమ్మ, అనకాపల్లి వెళ్లి ఈ మధ్యనే వచ్చా.. ఈ పాప ఎవరమ్మ అని అడిగింది. నా మనవరాలే, నా కొడుకు కూతురు అని చెప్పింది సుశీలమ్మ.
వెంటనే తడుము కోకుండా, ‘నమస్కారమండి, బాగున్నారా? మా ఇంటికి తప్పకుండా రావాలి” అని గడ గడా అప్పచెప్పినట్టు చెప్పేసి, రెండు చేతులూ జోడించింది. ఆ రాములమ్మ ఓ రెండేళ్ళ క్రితం వాళ్ళ ఇంట్లో పనిమనిషి. సుశీలమ్మకి నోట మాట వస్తే వట్టు.
రచన: G.V. సాయి భరద్వాజ్
 
పుత్రోత్సాహము తండ్రికి
పుత్రుడు జన్మించినపుడు పుట్టదు, జనులా
పుత్రుని కనుగొని పొగడగ
పుత్రోత్సాహంబు నాడు పొందుర సుమతీ…!
 
పదిమంది తన కొడుకును పొగుడుతుంటే  అప్పుడు తండ్రికి  పుత్రోత్సాహం కలుగుతుంది అని సుమతీ శతకంలో బద్దెన చెప్పారు.   అటువంటి కొడుకు మంచివాడే అవుతాడు. ఉదాహరణకు రాముడు లాగా అన్నమాట.
అసలు మంచిగా ఉండడం అంటే ఏంటి అన్నవిషయానికి వస్తే , ఒకరి ప్రవర్తన పది మందికి ఆదర్శంగా ఉంది అంటే దానిని మంచి నడవడి అంటారు…అటువంటి వారు ఒక క్రమపద్దతిలో జీవించడానికి ఇష్టపడతారు దానినే క్రమశిక్షణ అంటారు. అంటే  క్రమశిక్షణ, నడవడి ఒకదానికి ఒకటి చాలా దగ్గర సంబంధాలు కలిగి ఉన్నాయని అర్దం. మంచి వారికి ఉండే ముఖ్యమైన రెండు లక్షణాలు ఇవే… అవే విజయానికీ సోపానాలు…
మనిషి జీవితంలో క్రమశిక్షణ, నడవడి రెండూనూ కలిగి ఉండడం తప్పని సరి…  కానీ ఇక్కడ ఒక చిక్కు ఉంది. మంచి అన్నది కాలాన్ని బట్టి మారుతుంటుంది. ఒకప్పుడు మంచి అయినది మరొకప్పుడు చెడుగా మారవచ్చు.. కాబట్టి కాలాన్ని బట్టి ప్రవర్తించడం కూడా కాస్త అవసరమే..
అసలు మంచి పనులు అంటే ఏంటి?, పదిమందికి ఉపయోగపడడం, వినయం, విధేయత కలిగి ఉండడం,పరోపకారతత్వం కలిగి ఉండడం, పెద్దలు వట్ల గౌరవభావం కలిగి ఉండడం, అబద్దాలు ఆడకుండడం, అందరూ మెచ్చుకొనే పనులు చెయ్యడం అనే వాటిని మంచిపనులు అంటారు.
మంచి నడవడి కలిగిఉండడం, ధర్మానికి కట్టుబడి ఉండడం వల్ల సంఘంలో గొప్పతనం వస్తుంది. అతను పదిమందికి ఆదర్శంగా మారుతాడు.  మనం సంపాదించిన ఆస్తులు, డబ్బు ఇవేమీ పోయేటప్పుడు మనతోరావు. మిగిలేది మనం చేసిన మంచి పనులు మాత్రమే. మంచి అనేది ‘ఎప్పటికీ చెడిపోని పదార్దం’  లాంటిది. అలాంటి మంచివారిని అందరూ గౌరవిస్తారు..  ఎవరో ఇచ్చే గౌరవం, అగౌరవాలు పక్కన పెడితే మన మనసుకు తృప్తి కలిగి ఉండడానికి ఈ మంచినడవడి ఎంతగానో దోహదపడుతుంది.
మంచిగా ఉండడం వల్ల కష్టాలొస్తాయా ?  నిజమే వస్తాయి… మంచి నడవడి ఉన్న ఎంతోమంది అనేక కష్టాలు పడ్డారని మన పురాణాలు చెప్తున్నాయి.  పాండవుల  మంచి తనమే  వారిని కష్టాలకు గురిచేసింది, అబద్దమే ఆడకూడకుండా మంచిగా ఉండాలి  అనుకున్న హరిశ్చంద్రుడు ఎన్ని కష్టాలు పడ్డారో చెప్పనవసరం లేదు.  మంచితనం ఒక్కోసారి అసమర్ధత కిందకూడా జమకట్టబడుతుంది. అంటే మంచికి కట్టుబడ్డవారు అనేక కష్టాలకు గురైయ్యారు అన్నమాట. ఒక్కోసారి మన మంచితనానికి‘వంచనే’ ఫలితం కావచ్చు. పాండవులలాగా ఎన్నో దుర్మాగాలకు గురి  కావచ్చు.. కానీ, మంచి నడవడి ఉన్న వ్యక్తులు ఈ లౌకిక ఇబ్బందులకు జంకకూడదు. తమ ఆదర్శాలను విడువకూడదు.  అలాంటి వారికి ఆ దేవుడు తప్పకుండా సహాయం చేస్తాడు. అన్నిది తప్పక గుర్తుంచుకోవలసిన విషయం.
‘ సాధూనాం దర్శనం పుణ్యం స్పర్శనం పాపనాశనమ్ ’  అని అంటారు. మంచివారిని చూచిన మాత్రం చేత  పుణ్యం లభిస్తుంది అని అర్దం. నిజంగా అలాంటి మంచి నడవడి గల వ్యక్తులు ఈ లోకంలో ఉండడం వల్లనే ఇంకా లోకం సస్యస్యామలంగా, సుఖంగా  ఉందని నా అభిప్రాయం.   మంచి నడవడిని మించిన గొప్పది ఈ ప్రపంచంలో వేరొకటి లేదు. దీనికి ఉదాహరణగా ఆవు-పులి కధనే తీసుకుంటే, తన బిడ్డకు పాలు ఇచ్చి తిరిగి వచ్చి తనను చంపమన్న ఆవుతో పులి “నీ మంచితనమే నిన్ను కాపాడింది” అనడంలో తెలియడంలేదా మంచితనపు గొప్పతనం.  కాబట్టి మంచిని మించినది ఈ లోకంలో మరోటిలేదు. స్వార్ధపు ఆలోచనలతో,  కల్మషాలతో నిండిన మనసులతో జీవితాలను వ్యర్ధం చేసుకోకండి.
ప్రస్తుతకాలంలో మంచి అన్నదానికి తావేలేకుండా పోయింది. ఎక్కడ చూసినా ఎప్పుడు చూసినా.. అన్యాయాలూ, అక్రమాలూ,నేరాలూ, స్కాములూ!   ఎవరి స్వార్దం వారిది, వృద్దాప్యంలో పెద్దలకు ఆసరాగా ఉండవాలసిన బిడ్డలే, చెయ్యాల్సి వచ్చిందే అనుకొని కసురుకుంటూ, సూటిపోటిమాటలతో పెద్దల మనసును గాయపెడుతున్నారు. మెదట్లో చెప్పిన పద్యానికి పూర్తి విరుద్దం అనమాట. పెద్దలను అగౌరవిస్తూ,లోకానికి అలానే ప్రచారం చేస్తుంటారు. ఇవన్నీ మంచి నడవడి అనిపించుకోవు.. గొప్ప వ్యక్తిత్వం అంటే ఒక ఉద్యోగం సాధించి కాస్త డబ్బు సంపాదించి సమాజంలో హుందాగా తిరగడం కాదు… తన ప్రక్కన ఉన్న వారిని సంతోషంగా ఉంచగలడం లోనే ఉంది. చదువు సంస్కారం , మంచితనాన్ని నేర్పిస్తుంది అంటారు.. కానీ దాన్ని కళ్లతో మాత్రమే చూడగలగేవారు ఎంత చదివినా దాని నుండీ ఏమీ నేర్చుకోరుఅన్నది మాత్రం నిజం. ప్రపంచానికి మాత్రం మంచిగా ఉండడం కోసం ఎన్నో కృత్రిమమైన అలవాట్లు, హావభావాలు, కమ్యూనికేషన్ స్కిల్స్ అంటూ డబ్బుకట్టిమరీ నేర్చుకొని ప్రపంచాన్ని మోసం చేస్తుంటారు.  ప్రేమ అభిమానం, అప్యాయత అన్నవి కరువవుతున్న ఈ రోజులలో తన వారిని ప్రేమగా చూసుకుంటూ, లోకానికి ఉపయోగపడేలా పైన చెప్పినట్లు ‘మంచి నడవడితో’ ఉండడం ఎంతమందికి సాధ్యమవుతుంది…?
 
రచన: ఉమాభారతి
త్రేతా యుగములో, నాలుగు వేదముల నుండి నాలుగు నాట్యాంగములను గ్రహించి,  బ్రహ్మదేవుడు ‘నాట్యవేదము’ నిర్మించెనని ‘నాట్యశాస్త్రము’ చెబుతుంది.  ఐదవ వేదంగా సృష్టించబడిన నాట్యశాస్త్రాన్ని  దేవతలతో పోరాడి శివుని అనుగ్రహంతో మానవకోటికి అందించిన వాడు భరతముని.
‘దుఃఖార్తానాం శ్రామార్తానాం శోకార్తానాం తపస్వినాం
లోకోపదేశజననం కాలే నాట్య మేత ద్భవిష్యతి’
‘నాట్యము’ ఉపదేశాత్మకమే  కాక,  హితమును, ధైర్యమును, క్రీడను, సుఖమును కూడా కలిగించుననీ, దుఃఖార్తులకు, శ్రమార్తులకు, శోకార్తులకు, దీనులకు, విశ్రాంతి కలిగించునని ‘నాట్యశాస్త్రము’ నందు సూచింపబడినది. ఇంకనూ, భావ రాగా తాళ సమ్మేళనమై, త్రైలోక్య అనుకరణమై, మనసుకు ఆనందాన్ని, ఆహ్లాదాన్ని కలిగింప జేసే నవరస భరితమయిన కళ, ‘నాట్యమే’ నని బ్రహ్మదేవునిచే వివరించబడినది. (నాట్యశాస్త్రము-నాట్యోత్పత్తి)
***
పలు యుగాల అనంతరం, భూలోకాన మానవులు నాట్యవేదాన్ని ఎంత మాత్రం సద్వినియోగ పరుస్తున్నారో  చూద్దామని, స్వర్గలోకాన ఉన్న భరతమునికి  ఓ ఆలోచన కలిగింది.  దానికి రెండు కారణాలు : ఆంధ్రదేశాన ‘నాట్యం’ యొక్క తీరు తెన్నుల్లో చిత్ర  విచిత్ర మైన మార్పులు వచ్చాయని వినడం వల్ల కొంత, స్వర్గలోకంలో నండూరి వారి భావగీతాలు – ఎంకి – జానపద నృత్య రీతి వర్ణనలు విని మరికొంత ఆసక్తి పెరిగింది.
మొత్తానికి మహాశివుని అనుమతితో, తన భూలోక పర్యటనకి ముహూర్తం పెట్టాడు భరతముని.  ఆయనికి సహాయంగా ‘నర్తకి’ అనే కళాకారిణి.  ఆవిడ పుడమిన, నృత్య కళాకారిణిగా పేరు ప్రతిష్టలు గడించి, ఓ మంచి జీవనాన్ని సాగించిన పిదప, స్వర్గం చేరి భరతమునికి సహాయకురాలిగా  పదవి చేపట్టింది.  ప్రస్తుత భూలోక పద్ధతీ మర్యాదలు బాగా తెలిసిన మనిషి కూడా కావడంతో, తన వెంట ‘భూలోక పర్యటనకి’, నర్తకినే ఎంచుకున్నాడు భరతముని. అనుకున్న ప్రకారం, నిర్దేశించిన ముహూర్తానికే  ‘భూలోక పర్యటన’కి బయలుదేరారు భరతముని, నర్తకి.  అలా పుష్పక విమాణంలో పయనించి  శివరాత్రి పర్వదినాన, అర్ధరాత్రి సమయానికి, వారిరువురు శ్రీశైల మల్లికార్జున స్వామి ఆలయ ప్రాంగణంలో ఆగారు. భక్తకోటి జాగరణ కోసం, భజన, హరికథ, ‘శివలీల’ నృత్య నాటిక, మొదలైన ప్రదర్శనలు మహా జోరుగా సాగుతున్నాయి.  అందమైన నృత్య కళాకారిణులు కొందరు శివతాండవ నృత్యము, రావణబ్రహ్మ నటనము వంటి అంశాలు ప్రదర్శించారు.  ఆలయ ప్రాంగణంలో అదృశ్యంగానే ఉండి, ఆ దృశ్యాలని తిలకిస్తూ “సౌందర్య కళా నైపుణ్యంతో యువ  నర్తకీమణులు, ఇలా భావ రాగ తాళ యుక్తముగా నర్తించుచున్న దృశ్యము కంటే, సుందరమైనది  ఈ ప్రకృతిలో వేరు లేదేమో!” అంటూ ఆ అద్భుతమైన నాట్యాన్ని, ఆ మధుర గానాన్ని మెచ్చుకుంటూ, తిరిగి పుష్పక విమాణంలో బయలు దేరారు భరతముని, నర్తకి.
***
స్వర్గాన నండూరి వారి భావ గీతాలు, ఎంకి వర్ణనలు ఆలకించి,  ఆనందించిన భరతముని, ఆంధ్రదేశానికి  ఆయువు  పట్టైన  పల్లెసీమల  వైపు మళ్ళించాడు పుష్పక విమానాన్ని.  ఆ పచ్చని పోలాలవైపు చల్లగా, హాయిగా ప్రయాణం చేస్తున్న సమయంలో, ఆడుతూ పాడుతూ పని చేసుకొంటున్న పల్లె  పడుచులు  కొందరు, చక్కని  జానపద  గీతాలని ఆలపిస్తూ, మరికొందరు, వీరి  పాటలకి  లయబద్దంగా  అడుగులు  వేస్తూ వయ్యారులు ఇంకొందరు  భరతుని  కంటపడ్డారు.   అలుపనేది  తెలియకుండా  పాడుకొంటున్న వారి జానపదాలకి, వారి పల్లెతనపు వేషధారణకి  ముగ్ధుడయ్యాడు భరతముని. ఆయనలోని కళా హృదయం స్పందించి కవిత్వం పెల్లుబికింది ……
ముద్దుల మోమున బొట్టెట్టి
చక్కని చెక్కిట చుక్కెట్టి
నింగిన కదిలే జాబిల్లీ
మనసున విరిసే మరుమల్లే
సిరిగల జుత్తును సిగగట్టి
సన్నని నడుముకు గొలుసెట్టి
పుడమిన ఆడే చిరునెమలి
జగతిన నిండిన వెన్నెలలే
తామర కన్నుల కాటుకెట్టి
మెత్తని పదముల మువ్వలెట్టి
చిరుసిరి నగవులు చిందించి
నటనల నర్తన మాడేలే
అంటూ సాగి, ఆయన గళం నుండి వెలువడిన చక్కని కవితకి, నర్తకి ముగ్దురాలయ్యింది..
“స్వర్గంలో రంభ ఊర్వశులు,  ముక్కెరలు, మంజీరాలు, పట్టు పీతాంబరాలు ధరించి సాంప్రదాయ నృత్యాలు చేస్తారే తప్ప, ఇలా కాళ్ళకి కడియాలు, మోకాళ్ళ వరకు చేలములు, కొప్పు చుట్టూ బంతిపూలు అలంకరించరు కదా! భావగీతాలకి అడుగులు వేయరు కదా! ఎంకి తీరులోనూ, జానపద రీతిలోనూ నవ్యత ఉంది సుమా!” అంటూ భరతముని నర్తకితో పాటు మళ్లీ పుష్పక విమాణంలో బయలు దేరాడు…
తెలుగు వారు సాంప్రదాయ నృత్య కార్యక్రమాల్లో కొంత జానపద నృత్యం కూడా చేస్తూ ఉంటారని, ప్రజాదరణ పొందిన జానపదాల్లో ‘మొక్కజొన్న తోటలో’ అంటూ సాగే ఓ ఎంకి పాటకి నృత్యం ఆహ్లాదకరంగా ఉంటుందని నర్తకి వివరించింది.
***
ఈసారి కళలకి పుట్టిలైన మద్రాసు (చెన్నై) మహానగరం వైపు దారి తీసి, సరాసరి ‘వాహిని’  సినీ నిర్మాణ స్టూడియోలో దిగారు. బాల గాయకుల కోసం చిత్ర నిర్మాతలు ఆడిషన్స్ నిర్వహిస్తున్నారు.  అంతటా కోలాహలం.  ఎందరో బాల బాలికలు ఆ పోటీలో పాల్గొన్నారు.  చక్కగా  పాడుతున్నారు. వాళ్ళ తల్లితండ్రుల్లో కూడా ఎంతో ఉత్సాహం కనబడింది భరతమునికి.  ప్రత్యేకంగా  ఓ  పదేళ్ళ కుర్రవాడు, ‘పల్లెకు పోదాం, పారుని చూదాం’  అంటూ తానెంచుకొన్న చక్కని పాట ఆలపించి  ఆ పోటిలో నెగ్గి అందరి  అభిమానం పొందాడు.  “బ్రహ్మం గారు చెప్పినట్టు కలియుగాంతానికి ప్రతీ ఇంట ఈ పాటా, ఆటా ఉన్నాయన్నమాట. లలిత కళలన్నా, నాట్య సంగీతాలన్నా ప్రజలకి ఇంత ఆశక్తీ, మక్కువన్నమాటే.  బాగానే ఉంది, నర్తకీ!,”
అంటూ కళాభిమానులైన అక్కడి వారిని  ప్రశంసిస్తూ, నర్తకితో ముందుకు సాగాడు భరతముని.
కొంత దూరంలోనే  మరోప్రక్క, బారులుగా నర్తకులు, కాస్త విభిన్నంగా చేస్తున్న నృత్య దృశ్యాలని చిత్రీకరించడం చూసారు వారివురు .అవి నూతన నాట్యరీతులనీ, అవి నృత్య వేదికలపై ప్రదర్శనలకి కాక,  తెరపై  చూసే వినోదానికి, అంటే  సినిమాకే  పరిమితమని వివరించింది నర్తకి.
అటనుండి వెడలి చెన్నై పట్టణమంతా తిరుగుతూ, అక్కడ జరిగే ఎన్నో నృత్య ప్రదర్శనలు, సంగీత సాధనములు, అలాగే సర్వోపనిషత్సారమైన భగవద్గీత ప్రబోధనలు ఆలకించి, తిలకించి, ఆనందించి, నాట్య, కళా రంగాలలో క్రమంగా చోటు చేసుకుంటున్న మార్పులగురించి నర్తకితో ప్రస్తావిస్తూ, ప్రయాణం సాగించాడు భరతముని.
“నాట్య సంగీతాలకి కూడా ఎదుగూ బొదుగూ ఉండాల్సిందే! కళ అనేది కాలానుగుణంగా పద్ధతిననుసరించి, పరిధిలోనే ఉంటూ కళాత్మకమైన మార్పులని సంతరించుకోక తప్పదు మరీ,”  అన్న భరతముని విశ్లేషణ నచ్చింది నర్తకికి. “భావంలో, గీతంలో, నాట్యంలో నవ్యత రావాల్సిందే  కదా!,
బాగుంది బాగుంది,” అని అయన అనడం విశేషం అని నర్తకి భావించింది.
***
సంక్రాంతి చలిలో, అలా వారి పయనం సరదాగానే సాగి విజయనగరం చేరారు.  విజయనగరం లోని కన్యకాపరమేశ్వరి ఆలయ ప్రాంగణం భక్తులతో,  సంక్రాంతి సంబరాలతో, కిట కిటలాడుతున్న సాయం సమయమది.  సంక్రాంతికి  పిల్లల బోగి పళ్ళు, పెద్దవాళ్ళ గారాబాలు, దేవెనలు అన్నీ  తిలకించారు భరతముని, నర్తకి.  ఆ రోజు సంక్రాంతి పండుగ వేడుకల్లో భాగంగా,  నాయనమ్మ చుట్టూ చేరి మనవలూ, మనవరాళ్ళూ పాడుతూ ఆడుతూ గింగిరాలు తిరగడం చూసి చాలా ముచ్చటేసింది వారివురికీ.
“నాయనమ్మా, నాయనమ్మా వాడని ప్రేమే నీదమ్మ,
అమ్మ నాన్న కొట్టినప్పుడు, ఆదరించి, నను లాలించేవు
అడగక ముందే అన్నీ ఇచ్చి దేవతలాగా దీవించేవు”
అన్న పాటకి  పిల్లలు  వారి నానమ్మల కోసం చక్కగా అడుగులు వేయడం నచ్చింది  భరతమునికి.  ఇదంతా ప్రతి సంక్రాంతికి ఆ గుడి ఆవరణలో ఆ చుట్టు ప్రక్కల కుటుంబాలన్నీ కలిసి జరుపుకొనే సంబరమని, ఆయనకి వివరించింది నర్తకి.   తీర్ధ  ప్రసాదాలనంతరం తిరిగి  పుష్పకంలో
బయలు  దేరారు వారిరువురు.
***
పిదప,  హైదరాబాద్ మహా నగరంలోని అధునాతన నృత్యరీతులందు శిక్షణనిచ్చు స్టూడియోలో అడుగిడిన భరతముని,
సంబ్రమాశ్చర్యాల్లో  మునిగాడు.  అధునాతన దుస్తులు, అలంకరణలు, కదలికలు, గమ్మత్తైన సంగీతం,  గమనిస్తూ  ఆలోచనలో పడ్డాడాయన.
“నాట్యము దేశ, కాల, పాత్ర బద్ధమై  ఉండదని ‘నాట్యశాస్త్రము’ లోనే ప్రస్తావించాము కదా!,   మరి  మారుతున్న  కాలాలు,  చోటు చేసుకొంటున్నమార్పులు, కలిసిపోతున్న సంస్కృతుల ననుసరించి మార్పు తప్పదు కదా!  మార్పు  మంచిది  కావచ్చు  కూడా  నర్తకీ,” అంటూ సాగిపోయాడు భరత ముని.
అదే సంగతిపై  కొనసాగిస్తూ “నాట్యాన్ని ఆధారం చేసుకొని పాశ్చాత్య దేశాల్లో, ఆరోగ్యం మెరుగుదల కోసం వ్యాయామ పరంగా, ఎంతో వినియోగం ఉన్న కార్యక్రమాలు పెద్దెత్తున జరగడం, గమనించి, ప్రశంసించ వలసిందే, గురువుగారూ,”   అని నర్తకి మరో తాజా  సమాచారం అందించింది.
“అంతే కాదు, ’జూంబా’ (Zumba), ‘డిస్కో కార్డియో’ (Disco Cardio), లాంటి వ్యాయామ పద్ధతులకు ప్రపంచ వ్యాప్తంగా ఉన్న నృత్య రీతులే ఆధారమయ్యాయి,” అంటూ ముగించింది.
ఎంతో ఉత్సుకతతో వింటూ అంతా గమినిస్తున్న భరతమునితో, నర్తకి, ”అంతే కాదు మునివర్యా, ప్రపంచవ్యాప్తంగా ఉన్న మరెన్నో
నృత్యరీతుల్ని, నాట్య పరమైన ఎన్నో విశేషాలు, విషయాలు తెలుసుకోను, మనం వీలు చేసుకొని మరోసారి, మరో పర్యటన చేయవచ్చు,” అంటూ నింపాదిగా అటనుండి కదిలింది నర్తకి, భరతముని ననుసరిస్తూ.  “కాకపోతే , ఈ సారి పర్యటన అంటూ చేసినప్పుడు, అదృశ్యంగా కాకుండా, అన్నీ ప్రత్యక్షంగా తిలకించవలె  నర్తకీ ”  అన్నాడు చిరునవ్వుతో భరతముని.
ఇలా మరో వారం పాటు కోనసీమంతా,  ప్రయాణించి,  తిరిగి స్వర్గలోకం వెళ్ళాలని నిశ్చయించుకొని,  కాసేపు విశ్రాంతి కోసం,  మైసూర్ లోని బృందావనం వైపు పుష్పకం మళ్ళించాడు భరతముని.
వారి పర్యటన ఇలా కొనసాగుతూనే ఉంటుంది………..
 
************************************************
 
 
 
ప్రతి మనిషి పుట్టింది మొదలు చనిపోయే వఱకు  సుఖంగానే ఉండాలనుకొంటాడు. సుఖంగా జీవించడానికి తక్కిన జీవులకన్న మనిషికే  ఎక్కువ అవకాశాలున్నాయి.  కానీ అజ్ఞానం వల్ల, అనుభవం లేమి వల్ల మనిషి చేజేతులా సుఖాన్ని పోగొట్టుకుంటున్నాడు. ఇటువంటి సమయంలో మనిషిని బాల్యం నుండినే క్రమశిక్షణలో పెంచాల్సిన అవసరం చాల వుంది. మన సనాతన ధర్మాలను తెలుసుకొని మహాత్ముల జీవితాలను, సందేశాలను చదవడం చేత, సంస్కృతి పట్ల సదవగాహన కలిగియుండడం వల్ల మానవతా విలువలను రక్షించవచ్చు. ఇందుకు బాలల కథా సాహిత్యం ఎంతగానో ఉపకరిస్తుంది. మూర్ఖులైన రాజకుమారులను మార్చడానికి విష్ణుశర్మ కథా సాహిత్యాన్నే ఆశ్రయించాడు.
పుట్టిన ప్రతి మనిషి చనిపోక తప్పదు. ” అంట గడించిన కూటికి, ఎంతటి వాడైన కాటికి ” అనే పెద్దల మాటను మరువకూడదు. ఐతే ఈ సూక్తిని గుర్తుకు చేసుకొని నిరుత్సాహ పడకూడదు. సంపాదించి ఏమి చేస్తాం ? చదివి ఏమి సాధిస్తాం ? అని నీరసపడి సోమరితనాన్ని అలవారచుకోరాదు. జగత్తంతా ధర్మం మీద ఆధారపడి ఉందని శాస్త్రాలు చెప్తున్నాయి.సాధరణంగా ధనం ధర్మం ఉన్న చోటే ఉండాలనుకొంటుంది. కాబట్టి మనం సంపాదించే ధనం కూడా ధర్మంగానే సంపాదించాలి. అట్లా సంపాదించిన ధనాన్ని దానం చేయాలి. పిసినారి తనం ఉండకూడదు. అత్యాశ ఉండకూడదు. ఉదా:-
ఒకానొక దేశంలో ఆ దేశాన్నేలే రాజుకు ” ఒక వ్యక్తీ సుఖంగా జీవించడానికి ఎంత భూమి కావాలి ? ” అనే సందేహం వచ్చింది. మంత్రిని పిలచి సందేహాన్ని వ్యక్తం చేశాడు. మంత్రి ఆలోచించి తరువాత చెప్తానన్నాడు. ఈలోపు ప్రజల వద్ద – ” ప్రజలారా ! ఎవరైనా రాజువద్దకు వచ్చి వారికి కావలసినంత భూమిని ఉచితంగా తీసుకోవచ్చు. ఐతే భూమి కావలసిన వారు సూర్యోదయం తాము ఎన్నుకున్న ప్రదేశం నుండి బయలుదేరి సూర్యాస్తమయానికి బయలుదేరిన ప్రదేశానికి చేరవలసి ఉంటుంది. ఇది రాజు గారి ఆజ్ఞ ” అని చాటింపు వేయించాడు.
అది విన్న రైతొకడు బుట్టెడు సున్నం, మధ్యాహ్నానికి భోజనం వెంట తెచ్చుకొని రాజు అనుమతి తీసుకొని భూమిని ఎంపిక చేసుకొనడానికి బయలుదేరాడు. తనకెంత భూమి కావలెనో తనలో తాను ప్రశ్నించుకున్నాడు. వెయ్యి ఎకరాలైన ఉండక పొతే చాలదు, ఇల్లు కట్టుకోవాలి, సేద్యం చేయాలి అనుకొన్నాడు. నడుస్తే ఎక్కువ దూరం పోలేనని పరుగెత్తడం ప్రారంభించాడు. తానే గాక తన భార్యా బిడ్డలు, వారి సంతానం మొత్తం ఏ వంద మందికో సరిపోయేంత ఆస్తి సంపాదించాలని బుద్ధి పుట్టింది. త్రోవలో గుర్తుగా సున్నం వేసుకుంటూ పరిగెత్తుతున్నాడు. అన్నం తింటే సమయం వృథా అవుతుందని తినకుండా పరిగెత్తుతున్నాడు. ఈ ఒక్క రోజు కష్టపడితే జీవితమంతా సుఖంగా ఉండవచ్చనుకున్నాడు. సూర్యాస్తమయం లోగా పరిమితి లేకుండా శక్తి ఉన్నంతా పరుగెత్తాలనుకున్నాడు సూర్యాస్తమయం కావచ్చింది. బయలుదేరిన ప్రదేశానికి చేరుకోవాలి. అందుకు శక్తినంతా కూడగట్టుకొని వేగంగా పరుగెత్తాడు. అలసట వల్ల గమ్య స్థానాన్ని చేరుకొనక మునుపే క్రింద పడి చనిపోయాడు. రాజు, మంత్రి రైతును వెదుకుతూ వెళ్లి ఒకచోట చనిపోయి పడివుండటాన్ని చూశారు. బంధువులు వచ్చి దుఃఖిస్తూ ఆ శవాన్ని ఆరు అడుగుల గుంతలో పూడ్చిపెట్టారు.  మంత్రి రాజుతో – ” రాజా ! ఆనాటి మీ సందేహానికి సమాధానం దొరికింది. మనిషి అత్యాశ చూశారుగా. తృప్తి లేనన్ని రోజులు మనిషికి సుఖం ఉండదు. చివరిగా మనిషికి కావలసినది అతన్ని పూడ్చటానికి ఆరడుగుల భూమి మాత్రమే చాలు ” అని సమాధానం చెప్పాడు. దీనిని బట్టి చూస్తే ప్రస్తుత కాలంలో యువత ధనం కోసం ఏ విధంగా పరుగులు తీస్తున్నది తెలుస్తుంది. అందుకే పరుగెత్తుతూ పాలు త్రాగేదానికన్న నిలబడి నీళ్ళ త్రాగేది మేలు అన్నారు మన పెద్దలు.
బంగారు బాతుగ్రుడ్డు కథ కూడా ఇటువంటిదే. ఒక వేటగాడికి ఒకరోజు ఎగిరే పిట్టలేవీ దొరకక నిరాశగా వెనుదిరిగి పోతున్నాడు. ఒక కొలనులో బాతు కనబడింది. దాన్ని పట్టుకొని ఆపూటకు తినేందుకు సరిపోయిందని ఆనందంగా ఇంటికి వచ్చాడు. దాని గొంతు కోయడానికి కత్తి తీయుసరికి ప్రతిరోజూ ఒక బంగారు గ్రుడ్డు ఇస్తానని తనను చంపవద్దని బాతు వేటగాడిని వేడుకొనింది. అన్న మాట ప్రకారమే బాతు రోజుకొక బంగారు గ్రుడ్డు వేటగాడికి ఇవ్వసాగింది. ఏ కష్టము లేకుండానే వాడట్లా రోజులు వెళ్ళదీస్తున్నాడు. కొద్దిరోజులకు  రోజుకొకటిస్తే ఎన్ని రోజులైనా ఇంతే, అట్లా కాక దీన్ని చంపి దీని కడుపులో ఎన్ని బంగారు గ్రుడ్లున్నాయో అన్నీ తీసేసుకుందామనే ఆలోచన వాడికి వచ్చింది. అంతే, బాతును చంపి పొట్ట చీల్చి చూశాడు. దాని కడుపులో ఒక్క గ్రుడ్డు కూడా కనబడలేదు. అప్పుడు వాడు చాలా  దుఃఖించాడు. అందుకే దురాశ దుఃఖమునకు చేటు అన్నారు పెద్దలు.
కాబట్టి దురాశకు పోకుండా ధనాన్ని ధర్మంగా సంపాదించి దానం చేయాలి. దానం చేసే వారిలో కర్ణుడు అగ్రగణ్యుడని మనకు తెలుసు. అర్జునుడు ఇంద్రుని అంశతో కుంతికి పుట్టినవాడు. అందువల్ల ఇంద్రునికి అర్జునుడంటే ఇష్టమెక్కువ. కర్ణుడు, అర్జునుడు కూడా ద్రోణాచార్యుని శిష్యులు. అర్జునునికి, కర్ణునికి విలువిద్యలో పోటీ ఎక్కువ. కురుక్షేత్ర యుద్ధంలో అర్జునునికి కర్ణునితో యుద్ధం చేయడం చాల కష్టమైంది. ఇందుకు కారణం కర్ణుని కవచకుండలాలు.దేవతల వరంతో కర్ణుడు పుట్టుకతోనే  కవచ కుండలాలు శరీరాన్ని అంటిపెట్టుకుని వచ్చేలా పుట్టాడు. అర్జునుడు కర్ణుని జయించాలంటే కర్ణునితో ఆ కవచకుండలాలు తీసివేయించాలి. ఇంద్రుడు బ్రాహ్మణుని వేషంలో కర్ణుని దగ్గరకు వెళ్లి కవచ కుండలాలను దానం చేయమని అడిగాడు. కర్ణుడు వెంటనే కవచ కుండలాలను కోసి దానం చేశాడు. అదే విధంగా దధీచి, బలి చక్రవర్తి , శిబి చక్రవర్తి, రంతి దేవుడు మొదలైన ఎంతో మంది మహానుభావులు దానగుణంతో శాశ్వత కీర్తిని పొందారు.
మఱి దానము, ధర్మము తరువాత ఉన్నది విద్య. విద్య ఎందుకు అని ఆలోచించినప్పుడు మన ఆలోచనలు కద్ది దూరం వఱకే వెళ్ళుతున్నాయి. గుడ్డలు నలగకుండా, చేతులకు మట్టి అంటకుండ ఫ్యాను క్రింద కూర్చొని సున్నితంగా చేసే ఉద్యోగాల కొఱకే విద్య అని చాల మంది అభిప్రాయం. విద్య జీవితాన్ని సుఖవంతం చేసుకొనడానికే కాక పేదరికాన్ని పోగొట్టడానికి, సంపద వృద్ధి చేసుకొనడానికి, మానవ సమగ్ర వ్యక్తిత్వ వికాసానికి, నైతిక విలువలు కాపాడటానికి, దేశ సర్వతోముఖాభివృద్ధికి కూడా. విద్య ఎందుకు ? అనే ప్రశ్నలోనే విజ్ఞానమంతా ఉంది. నదికి రిజర్వాయరు కట్టడానికి కారణం నీటిని నిల్వచేసి కాలువల ద్వారా పంటలకు నీటిని ఉపయోగించుకొనడానికి.  విద్యను పొందడానికి ఆంతర్యం విజ్ఞానాన్ని బీరువాల నుండి తీసుకొని వచ్చి మెదడులో దాచడానికి కాదు, దానిని ఆచరణలో పెట్టి జీవనకార్యకలాపాలలో వినియోగించుకొనడానికి. విద్య విజ్ఞానాన్ని ఇస్తుంది. ఆచరణలో లేని విజ్ఞానం వ్యర్థం. నేడు సాంకేతిక విజ్ఞానం బాగా అభివృద్ధి చెందింది. రేడియో,టెలివిజన్,టెలిఫోన్ మొదలైన వాటిని మనిషి విజ్ఞానంతో తయారుచేశాడు. అదే విధంగా తదుపరి కూడా మనిషి విజ్ఞానం ప్రజోపయోగమైనదిగా ఉండాలి.
ఒకానొక ధనికుడు మంచి ఇల్లు కట్టాలనుకున్నాడు. అందుకోసం తన సేవకుని పిలచి కొంత ధనమిచ్చి గరుకుతనం లేకుండా నున్నగా ఉన్న మంచి కొయ్య స్తంభాలను కొనుక్కొనిరమ్మన్నాడు. సేవకుడు పల్లెలు,పట్టాణాలు అంతా తిరిగి తిరిగి ఎక్కడ చూసిన కొయ్య కొంత గరుకుగానే ఉండడంతో అవన్నీ తన యజమానికి పనికి రావని అనుకున్నాడు.అద్భుతమైన మంచి టేకు కొయ్యను కూడా పై కారణంగానే వదలిపెట్టాడు. చివరకు ఒక గ్రామంలో చిట్టచివరగా గల  అరటితోట పై అతని దృష్టి పడింది. ఆ అరటి స్థంభాలను చూసి ఆహా ! ఇవి ఎంత నున్నగా ఉన్నాయి. గరుకుతనం ఏ మాత్రం లేదు. మా యజమాని అదృష్టం పండింది. ఇక దీనిని వదలకూడదు అని దానికి ఎక్కువ వెల చెల్లించి అన్నింటినీ బండ్లమీదకు ఎక్కించి యజమాని దగ్గరకు తీసుకువెళ్ళాడు. యజమాని వాటిని చూసి ఏమిరా ! ఎందుకు పనికిరాని అరటిస్థంభాలు తెచ్చావు అనడిగాడు. అందుకతడు మీ అదృష్టం పండింది. చక్కని నునుపైన స్తంభాలు దొరికాయని చెప్పాడు. ధనికునికి కోపం వచ్చి ఒరేయ్! పై పైన   నునుపైన నునుపు చూసి తుచ్ఛమైన వస్తువుకు డబ్బులు తగలేశావు. దీనిలో సత్తువ లేదు. ఇది ఎందుకూ పనికిరాదని తిట్టాడు. ప్రాపంచిక జనుల ప్రస్తుత పరిస్థితి కూడా ఇదేలాగా ఉంది. విజ్ఞానాన్ని సద్వినియోగం చేసుకోకుండా పై పై మెరుగులు చూసి మోసపోతున్నారు.
బాలలకు విద్య తరువాత కావలసినది క్రమశిక్షణ. విద్యార్థి దశలోనే పిల్లలకు మంచి క్రమశిక్షణ అలవడాలి. విద్య ఉన్నా క్రమశిక్షణ లేకపోతే మనిషి నీచ స్థితికి దిగాజారిపోతాడు. అతడిని ఎవరూ గొప్పగా అనుకోరు,ఆదరించరు. ఉదా:- రావణాసురుడు సకలశాస్త్ర నిష్ణాత. అయినప్పటికీ పరస్తీ వ్యామోహం వల్ల చెడ్డవాడుగా కీర్తింపబడ్డాడు. ఒకసారి చెడ్డపేరు వచ్చిందంటే అది ఎప్పటికీ అందరికీ గుర్తుండిపోతుంది. సంఘం ఆ చెడ్డపేరు గలవాడి చేడుపనులను మరచిపోదు. ఉదా:-
ఒకానొక గ్రామంలో రామయ్య అనే వ్యాపారి ఉండేవాడు. అతనికి సోముడు అని ఒక్కగానొక్క కొడుకు. సోముని బాల్యంలోనే అతని తల్లి చనిపోవడంతో రామయ్య సోముని గారాబుగా పెంచాడు. అందువల్ల సోముడు అల్లరివాడుగా తయారయ్యాడు. ఏ పని లేకుండా ఊరంతా తిరుగుతూ,చీటికీ మాటికీ ఊర్లో అందరితో గొడవపడుతూ ఆ తగువులు ఇంటిమీదకు తెచ్చేవాడు. రామయ్య తనమంచి మాటలతో వారిని సాగనంపేవాడు. వారు వెళ్ళిన తరువాత తనింటి తలుపుకు ఒక మేకు కొట్టేవాడు. కానీ కొడుకును మాత్రం ఏమనేవాడు కాదు. ఇట్లా సోముడు ఇంటిమీదకు తగువులు తెస్తుండటం, రామయ్య తలుపుకు మేకులు కొడుతుండటంతో కొద్దిరోజులకు తలుపంతా మేకులతో నిండిపోయింది. దీనినంత గమనిస్తుండిన సోముడు తలుపుకు మేకులు ఎందుకు కొట్టావని తండ్రినడిగాడు. అప్పుడాయన – ” నాయన ! నీవు తగవులు యింటి మీదకు తచ్చినప్పుడంతా తలుపుకు ఒకమేకు కొడుతూ వస్తున్నాను ” అన్నాడు. ఐతే నేను తగువులు ఇంటిమీదకు తేవడం మానేస్తే మేకులు తీసేస్తావా అనడిగాడు సోముడు. నిన్ను ప్రజలు ఒక్కొక సారి పొగిడినప్పుడు ఒక్కొక్క మేకు తీసివేస్తానని ఆయనన్నాడు. అతడు కొద్దిరోజులు శ్రమించి ప్రజలతో సోముడు మంచివాడుగా మారాడనిపించుకున్నాడు. ప్రజలు సోముడిని పొగడినప్పుడంతా తలుపుకున్న ఒక్కొక్క మేకు తీసివేస్తూ వచ్చాడు రామయ్య. కొద్దిరోజులకు తలుపంతా మేకులు లేకుండా తయారయినది కానీ మేకులు కొట్టిన రంధ్రాలు మాత్రం అలాగే ఉండిపోయాయి. దీనిని  చూసి సోముడు – “నాన్న ! నేను మంచివాడుగా పేరు గడించాను, నీవు తలుపుకున్న మేకులు తీసివేశావు. కానీ తలుపుకు రంధ్రాలు మాత్రం అలాగే ఉన్నాయి, ఎట్లా ? ” అని ప్రశ్నించాడు. అందుకు రామయ్య – ”  బాబు ! నీవు మంచిపేరు తెచ్చుకునే వేళకు తలుపుకున్న మేకులు తీసివేసినది నిజమే, తలుపుకు రంధ్రాలు ఉండటం నిజమే. తలుపుకు రంధ్రాలు నిలచినట్లే నీవు చేసిన చెడుపనులు కూడా ప్రజలలో నాటుకొని ఉంటాయి. ప్రజలు దానిని మరువరు ” అని చెప్పాడు. అది విన్న సోముడు తాను చేసిన తప్పులకు పశ్చాత్తాపపడ్డాడు.      కాబట్టి చిన్న వయసులోనే క్రమశిక్షణ అలవరచుకొంటే తరువాత చింతించవలసిన అవసరం ఉండదు.
ఇంత వఱకు మనం దానం, ధర్మం,విద్య క్రమశిక్షణ గుఱించి తెలుసుకున్నాం. తరువాత సంఘంలో బ్రతకటానికి ధైర్యం కావాలి. ధైర్యం లేనివాడు ఏ పని చేయలేడు. ఒక పెద్దమనిషి తన ఐదేళ్ళ కొడుకుతో చచ్చిన పామును కఱ్ఱతో కొట్టిస్తున్నాడు. ఎలాగు చచ్చింది కదా, దాన్ని మరల కఱ్ఱతో కొట్టిస్తున్నావెందు?కని  దారిన పోయేవారడిగారు. మా అబ్బాయిలో భయం పోవడానికి అలా చేస్తున్నాను, ఇప్పుడు చచ్చిన పామును కొడితే పెద్దవాడైనప్పుడు బ్రతికిన పామును చంపగలడని సమాధానమిచ్చాడాయన. ఆయన మాటలలో సత్యం ఉంది.
మనదేశంలో పెద్దలు పిల్లలను ఇప్పుడిప్పుడు అన్నం పెట్టి కాక భయపెట్టి సాకుతున్నారు. క్రొత్త వారితో మాట్లాడాలన్నా,స్వగ్రామం వదలి దూరదేశం వెళ్ళాలన్నా, నీరు చూసినా,నెత్తురు చూసినా అన్నిటికీ భయం,భయం. భయాన్ని గుఱించి చమత్కారమైన ఒక కథ ఉంది. ఒక గ్రామంలో కలరా వచ్చి చాలామంది చనిపోయారు. ఒక సన్యాసి ఆ గ్రామానికి వచ్చి తిరిగి వెళ్ళుతూ దారిలో కనబడిన కలరా దేవతను ఎందరిని చంపావని అడిగాడు. అప్పుడామె నేను చంపినది పదిమందిని మాత్రమే అని బదులిచ్చింది. వందకు పైగా చనిపోయినట్లు విన్నానే నిజం చెప్పు అని సన్యాసి అడిగాడు. అందుకు కలరా దేవత – నిజంగానే నేను చంపినది పదిమందిని మాత్రమే, తక్కిన వారంతా భయం వల్ల చనిపోయారని చెప్పింది. అలా ఉంటుంది మనలో జీర్ణించుకుపోయిన భయం. భయాన్ని తొలగించుకుంటే తప్ప మన దేశం ప్రపంచంలో అభివృద్ది చెందిన దేశంగా మార్పు చెందదు.
                         పై కథలనన్నింటినీ గమనిస్తే పెద్దలమాట ,సద్దిమూట అనే సామెత నిజమని తేలుతుంది. లోక వ్యవహారం తెలుసుకోవాలంటే సాహిత్యం అవసరం. బామ్మలు , తాతయ్యలు పిల్లలకు కథలు చెప్పేది అందుకోసమే. ఇటువంటి బాలల కథా సాహిత్యంతోనే మానవతా విలువలను పెంపొందించుకోవచ్చు. అంటే కాక మానవ జీవన వికాసానికి తోడ్పడే ఒక గొప్ప ప్రక్రియ బాలల కథా సాహిత్యం.
 
రచన : రవి ENV
God is a God dammned word అంటాడు ఓషో. ’దేవుడు’ అన్న శబ్దం అంత తీవ్రంగా కలుషితమైపోయిందని ఆయన ఉవాచ. అవును మరి, ఎవరికి వారు ఆవిష్కరించుకోవలసిన సత్యాన్ని గురించి లక్ష మంది లక్ష రకాలుగా తమకు తోచినట్టు వివరిస్తూ పోతూ ఉంటే కలుషితం కాక మరేమవుతుంది? అలాంటిదే మరొక మాట ’ప్రేమ’. తెలుగు భాషలోనే కాదు ప్రపంచ భాషలన్నిటిలో ఇంత చెత్తపదం మరొకటి ఉండదు గాక ఉండదు. మన దిగజారుడు టీవీ సీరియళ్ళూ, సినిమాల దగ్గర మొదలుకుని, తాత్త్వికులు, మతప్రవక్తలు, బాబాలు అందరికీ ఈ శబ్దం అవసరమైపోయింది. దాంట్లో ఏదో కొత్తగా వెతకాలి. ఆ కనుక్కున్న దాన్ని ఆర్కిమెడిస్ లాగా అందరికీ చాటి చెప్పాలి. అలా చెప్పి అందరినీ ఆకర్షించాలి. పబ్బం గడవాలి. ఇదే తాపత్రయం!
profound విషయాలకు స్పష్టమైన నిర్వచనాలు ఉండవు. వాటిని చెప్పవలసి వస్తే ప్రతీకాత్మకంగా (ఎలిజీ) చెప్పడం గొప్ప పద్ధతి. చైనాలో బుద్ధుడు పుట్టిన కాలంలోనే లావు త్సు అనే దార్శనికుడు, తాత్త్వికుడు పుట్టాడు. అతని మతం తావోయిజం ఈ పద్ధతికి పెట్టింది పేరు. ఉదాహరణకు ప్రపంచం మిథ్య అనే విషయాన్ని ఒక చిన్న కథ ద్వారా చెబుతాడు జ్వాంగ్ జు అనే తావోయిష్టు గురువొకాయన. ఆ ఉదంతం ఇది.
అతనికి ఒకరోజు ఒక అందమైన, గాఢమైన కల వస్తుంది. ఆ కల గురించి అతని మిత్రుడితో సంభాషిస్తాడు.
” ఈ రోజు ఒక గాఢమైన కలగన్నాను. ఎంత గాఢమైన కల అంటే ఆ కల, కల అని ఇప్పటికీ నమ్మకం కలుగనంత గాఢమైనది. కలలో నాకు ఎందుకో అలా ఎగరాలనిపించింది. చూస్తూ ఉండగానే నాకు రెండు రెక్కలు వచ్చాయి. నా రెక్కలు అలా గాలిలో కొట్టుకోసాగినాయి. నేను ఎగురసాగాను. దేహం అందంగా మారిపోయింది. నాకు ఫలానా మనిషినన్న ఎఱుక లేకుండా పోయింది. నేనొక సీతాకోకచిలుకగా మారాను. పూలపైన వాలుతూ మకరందాన్ని గ్రోలుతూ, జీవితాన్ని పరిపూర్ణంగా అనుభవించసాగాను. ”
“అందమైన అద్భుతమైన అనుభవం కదూ” – అంటాడు మిత్రుడు.
“ప్రతి కథకూ ఏదో ఒక ముగింపు ఉన్నట్లు ఆ కల కూడా ముగిసింది. ఇప్పుడు నన్నొక సందేహం పట్టి పీడిస్తూంది. నేను జ్వాంగ్ జు అన్న మనిషినై, కలలో సీతాకోకచిలుకగా మారానా లేక సీతాకోక చిలుక తాలూకు కలనా? నా కలలో నాకు మనిషినన్న స్పృహ లేదు. సీతాకోకచిలుకనే నేనైనాను. ఇప్పుడు ఈ ప్రపంచం అనే వాస్తవం సీతాకోకచిలుక తాలూకు కలగానే అనిపిస్తూ ఉంది. ఏది నిజం?”
ఈ చిన్న కథ ద్వారా జీవితం అంటే మిథ్య అన్న భావాన్ని ఎంతో అందంగా చెప్పగలిగినాడాయన.
బౌద్ధ సాహిత్యంలో బుద్ధుడు చెప్పిన ప్రతి వాదానికి ఒక ఎలిజీ ద్వారా మిళింద పన్హ అనే పుస్తకం సమాధానం చెబుతుంది. ఇది గహనమైన విషయాలు సామాన్యునికి కూడా చేరగల సులువైన పద్ధతి.
సరే, మొదటికి వస్తే, దేవుడు, ప్రేమ వంటి కలుషితమైన పదజాలం లోనికి ’కవి’ అనే శబ్దం కూడా మెలమెల్లగా చేరుకుంటూంది. పద్యమో, కవితనో వ్రాసిన ప్రతి ఒక్కరూ ఈ పోస్టుకు అభ్యర్థులవడం సాధారణమైపోయింది. ఇంకాస్త పెద్ద పరిధిలో అయితే, ’ఫలానా కవి’. ఆ కవి ముందో వెనుకో ఒక విశేషణం తగిలించడమూ, ఆ పేరునూ, ఆర్భాటాన్ని చూసి నలుగురు ఆశ్చర్యపోవడమూ, సదరు కవిని మహా ’దార్శనికుడి’గా గుర్తించడమూ, ఇక ఆయన మహా తాత్వికుడయిపోయాడు కాబట్టి ఆయనకు గొడుగులు పట్టటం, బిరుదాలు, వ్యక్తిగత సన్మానాలు, వ్యక్తిగత గండపెండేరాలు ఇలా సర్వమూ ఒకదానివెనుక మరొకటి. ఒక ’తప్పుడు’ బాట ’రాచ’ బాట అవటమంటే అదే. ఆ బాట చూసి అలాంటి బాటను తమకు సరిపడినత్రోవలో నిర్మించుకోవాలనే వారు కొందరైతే, ఆ తప్పుడు బాటను రాచబాటగా భావించి అనుసరించే వారు మరికొందరు.
కవయః క్రాన్తదర్శినః, నానృషిః కురుతే కావ్యం అని అన్నారని చెప్పి ప్రతికవిని దార్శనికుడిగా గుర్తించడం పొఱబాటు, నిజాయితీలేమి కూడా. చాలా చాలా అరుదైన సందర్భాలలో మాత్రమే దార్శనికుడు కవిగా రూపొందడం జరుగుతుంది. దార్శనికుడికి ఉన్నది శబ్దార్థ, వస్తు జ్ఞానం కన్నా మౌలికమైన, అద్వైతానుభవం. నిజమైన దార్శనికులెవ్వరు తమ వద్దనున్నది (వస్తుగతమైన) ’జ్ఞానం’ అనలేదు. (బహుశా శంకరాచార్యులవారు తప్ప. శంకరాచార్యులవారు మేధావి, ’జ్ఞాని’ కూడా. అందుచేత ఆయన బోధ గహనం.) గౌతముడు ’తథాథ’ అంటాడు. As is.. అంటే సుఖము, దుఃఖము, ద్వేషము, స్నేహము, వేదనా, సంతోషము వంటి ద్వైతాలు అన్నీ హరించుకుపోయిన ఒక శూన్యత్వ, పూర్ణత్వ స్థితి. అదొక శుద్ధ నిర్వాణ దశ. ఈ దశ ఏదో అప్పుడప్పుడూ చుట్టపుచూపుగా వచ్చిపోయేది కాదని, దార్శనికుడి నిరంతర మానసిక స్థితే అదని తత్త్వవేత్త జిడ్డు కృష్ణమూర్తి ఉవాచ. ఇట్టి స్థితిలో ఉన్న వ్యక్తి చెప్పేది లౌకికమైన, బుద్ధితో గ్రహించగలిగిన సమాచారజ్ఞానం కాదు. ఆ చెప్పే అంశం ధ్యానానికి ప్రేరణ మాత్రమే. My words are not the arguments, but they are the indicators of truth. My finger points to moon. Look at the moon, but do not bother about my finger…. ఇంతకంటే స్పష్టంగా దార్శనికుడి తత్త్వాన్ని ఎవరూ చెప్పలేరేమో!
పైన చెప్పిన అద్వైత భావనకు ఖచ్చితంగా ఒక మెట్టు దిగువగా ఉన్నవాడు సౌందర్యరసాన్వేషి అయిన భావుక కవి, . కవిది మౌలికంగా అన్వేషణ, తపన. ఆ తపన తీవ్రతరమై, హృదయగతంగా, నిజాయితీగా ఉండి, దానికి భాష తోడయితే ఆ కవి భావాలలో మాధుర్యం పాఠకులకు అంత కోమలంగా తాకుతుంది. అలాంటి కవి పలుకులు మరొక సహృదయుణ్ణి, అదేవిధమైన తపన జ్వలిస్తున్నవాణ్ణి కొంతవరకు ఉత్తేజపర్చగలవేమో కానీ, తాత్వికంగా ఉపశమింపజేయలేవు.
కవి అంటే భావాలను స్పష్టంగా పాఠకులకు చేరవేసిన వాడు! వాటిని స్వీకరించటానికి పాఠకుడికీ ఒక అర్హత ఉండాలి. ఆ అర్హత ను సూచించడానికి ’సహృదయుడు’ అన్న శబ్దం మొట్టమొదటిసారి ఆనందవర్ధనుడు ఉపయోగించినాడు.
కవి లేదా సాహిత్యకారుడికి, దార్శనికుడికీ మధ్య తేడా స్ఫుటంగా తెలిసేదెలా?
దార్శనికుడి రచన ఒక అద్దం. అది వచనమైనా, కవితైనా ప్రత్యక్షంగా చర్చించే వస్తువుకన్నా, పరోక్షంగా సూచించబడే ప్రతీక ముఖ్యమైనది. దాన్ని గురించి తెలియాలంటే పాఠకుడిలో కొంతైనా అలౌకిక, ఆత్మగత భావనాస్రవంతి తప్పనిసరి. హిమాలయాలను చూచి వచ్చిన ఒక చిత్రకారుడు ఒక బొమ్మను గీస్తాడు.  ప్రేక్షకుడికి అందులో బొమ్మ మాత్రమే కాకండా హిమాలయాల తాలూకు నిశ్శబ్ద, నిసర్గ సౌందర్యం, మంచుకొండల తుషారమలయస్పర్శ ఇవన్నీ అదృశ్యంగా తాకినప్పుడు ఆ చిత్రం దృశ్యకావ్య స్థాయికి మించిన సౌందర్యభావన పొందుతుంది. అలాంటి రచన గురించిన చక్కని ఉదాహరణ ఈశావాస్యోపనిషత్తులో కనబడుతుంది.
పూర్ణమదః పూర్ణమిదమ్ పూర్ణాత్ పూర్ణముదచ్యతే |
పూర్ణస్య పూర్ణమాదాయ పూర్ణమేవావశిష్యతే ||
పై శ్లోకంలో ’వస్తువు’ అనబడేదేదీ లేదు. చదువుకున్న వందమంది వందరకాలుగా ఊహించుకోగల ప్రతీకాత్మక సూచనయే ఆ శ్లోకానికి వస్తువు. ఈ రకమైన శ్లోకం బౌద్ధికమైన జ్ఞానం తో వచ్చే సృజన కాదు. ధ్యానపూర్వకమైన స్థితినుండి వెలువడితేనే ఇటువంటి శ్లోకం సాధ్యం అవుతుంది.
కవులలో మేధావులు వేరు, భావుకులు వేరు. మేధావులు పాఠకుల కోసం నవ్యరచనాసంవిధానం తోటి అనన్యసామాన్యప్రతిభ తోటి రచనలు చేయవచ్చు, అనేకులు మెచ్చనూ వచ్చు. అయితే హృదయం ఉప్పొంగి ఒక తన్మయావస్థలో పొంగే కవిత్త్వధార ముందు ఆ మేధాసృజన నిలువదు. ఆలోచింపజేయడం కవిత్త్వలక్షణం అని చెప్పినవారు లేరు. అలంకారశాస్త్రవేత్త ఆనందవర్ధనుడు కావ్యం యొక్క అంతిమ ఉద్దేశ్యం ఆలోచన అని కాక, ఆనందమన్నాడు. పాఠకులకు నిర్భరశ్రమ కలిగించి పాండిత్యప్రకర్షను ఎలుగెత్తి చాటే కావ్యం వల్ల కలిగే ప్రతీతి ఆనందం అనేదాని కన్నా శ్రమతర్వాత వచ్చే విశ్రామసుఖమని, లేదా అహాన్ని తృప్తి పరిచే ప్రక్రియ అని అనడం సబబు. అలాంటి కవుల వాక్కులను దార్శనికుల స్థాయిలో తలచి ఆలోచించడం ఖచ్చితమైన పొఱబాటు.
కళాకారుడెప్పుడూ ఎప్పుడూ రెండవ తరగతి పౌరుడే అంటారు సుప్రసిద్ధ వ్యాసకర్త తిరుమల రామచంద్ర గారు. చరిత్రలో కవులు నాయకత్వ స్థాయికి ఎదిగినది దాదాపుగా లేదు. కేవలం ఏదైనా నాయకుని అనుసరించడమో, లేదా ఏదైనా సిద్ధాంతాన్ని, భావజాలాన్ని ఉద్యోతించడం మాత్రమే కవుల పని. వ్యక్తిగతమైన అనుభవసారాంశాన్ని, ప్రతిభను, లేదా సృజనను సమాజానికి అన్వయించి మార్పును తీసుకురాగల సమర్థుడు దార్శనికుడు. నాటి బుద్ధుడు, శంకరాచార్యులు మొదలుకుని నేటి గాంధీ వరకూ అలాంటి పనినే చేశారు. వారి భావజాలాన్ని ప్రజలకు మరింత దగ్గరగా తీసుకుపోవడానికి తోడ్పడే వాడు కవి.
చాలా తక్కువగా, అరుదైన సందర్భాలలో దార్శనికుడూ, కవీ ఒక్కరు కావచ్చు. అట్టి కవులు సామాజిక దృక్పథంతో లేదా అత్మగతంగానూ రచనలూ చేయవచ్చుగాక. సామాజికమైతే ఆయన ’కవిత్త్వం’లో నైపుణ్యం కన్నా, ప్రయోజనమే పరమావధి గా దృగ్గోచరమౌతుంది. తెలుగునేలలో అటువంటి మహానుభావుడు వేమన. ఒక కవిని దార్శనికుడని పొఱబాటు పడడం ఎంత అనుచితమో, అలాగే దార్శనికుడిని కవిత్త్వపు తూకం రాళ్లతో కొలిచి, విమర్శించడం క్షమించరాని తప్పిదం. వేమన కవి కాడు, యోగి. ఆయన కవితను యే రకమైన ప్రమాణంతోనూ కొలవడం సరి కాదు. దార్శనికుని సృజనకు దేశకాలమానాలకు అతీతమైన ప్రత్యేకమైన ప్రయోజనం ఉన్నది.
ఏదేమైనా, కవులను/సాహిత్యకారులను గురించి అవధులకు మించి అంచనా వేయడం, దార్శనికుడిగా పొరబడ్డం తో బాటు, ఏవో కొన్ని విలక్షణమైన, లేదా ప్రయోజనాత్మక భావాలున్న కారణం చేత అలవి మాలిన విధంగా పొగడ్డం, తద్వారా ఒక ’తప్పుడు’ సాంప్రదాయానికి తెరతీయడం, దానికి ప్రతిస్పందన గా మరింత పొఱబాటు ఆలోచనలు, వారిని అభిమానించో, ప్రతిఘటించో మరొకరు అలాంటి సాంప్రదాయాన్నే తిరిగి సృష్టించటం, ఇలా ఒక అసహజమైన వాతావరణం సాహిత్య లోకంలో వేళ్ళూనుకుంది. ఇది కొన్ని ప్రమాదఘంటికలను మోగిస్తూంది. ఇటువంటి పెడధోరణుల వల్ల వచ్చే నష్టాలు పైకి కనిపించవు. కంటికి కనిపించే శత్రువు కన్నా కనబడని శత్రువు ప్రమాదకరం. poison కన్నా, slow poison మరింత ప్రమాదకరం. విద్వేషం ఒక్కసారిగా వెలువడేవిషం లాంటిదైతే అలవిమాలిన అభిమానం కొంచెం కొంచెం గా అలవాటు కాబడే విషం. విజ్ఞులు ఈ ధోరణిని, వీటి మూలాలను నిష్పక్షపాతంగా గుర్తించవలసిన అవసరం ఉన్నది.
రచన: గీత పసుపులేటి..
ఇప్పుడే తెలిసింది..
నా కడుపు కంటిలో
‘పాప’ కదిలినప్పుడే..
ఉదర్కపు ఉషోదయం
నా ముందు నిలిచింది
అమ్మా, నేను నెల తప్పాను.
 
నీ అరచేతి పొత్తిళ్ళలో
కళ్ళు తెరిచిన నాకు
నిన్నిప్పుడే చూడాలనిపిస్తోందమ్మా
నన్ను పురుడు పోసుకున్న పుట్టింటనే
నీకు అత్తిల్లయిన నా పుట్టింటనే
నేను అమ్మను కావాలనుంది
అమ్మా, నీ ఓడిలో వాలాలనుంది
నాకైదు నెలలు నిండాయి
 
పుడమి నన్ను మోస్తున్నట్లు లేదు
నేనే పుడమిని మోస్తున్నట్టుంది
కడుపులో వామనావతారం
మూడోపాదం ఎక్కడ పెట్టాలని అడుగుతోంది!
అమ్మా, పాప బావుందా..
నీకంటికి మరో ‘నేను’లా వుందా…
లేక మరో ‘నువ్వు’ లా వుందా…
తొమ్మిది నెలలు నేను మోశాను
ఆ తొమ్మిది నెలలు నన్ను మోసిన నిన్ను…
‘నిన్నే’ కనాలనుకున్నానమ్మా!
చెప్పమ్మా, పాప నీలా వుంది కదూ…!
పురుడు పోసుకున్నది నేనైతే
నా పురిటి నొప్పులన్నీ నువ్వే పడ్డావు
బాలారిష్టాలన్నీ తీర్చి
దిష్టి తీసి నన్ను అత్తింటికి సాగనంపావు
 
అమ్మా, పాపను బళ్ళో చేర్పించారు
కానీ, నా పాప పేరేమిటో
దానింటి పేరేమిటో..
అది నాకేమవుతుందో
దానికి నేనేమవుతానో
నాకిప్పుడే తెలిసింది..!
అమ్మా, పాప పేరు పక్కన నా ఇంటిపేరు లేదమ్మా
అమ్మా, ఇక దాని సర్టిఫికెట్లలో
నా సంతకం కనిపించనక్కర్లేదట!
అమ్మా, నా కన్న నా పాప ఇంటి పేరేమిటి?
నీకు పుట్టిన నా ఇంటి పేరేమిటి?
నిన్ను కన్న తల్లికి ఇంటి పేరేమిటి?
అమ్మా మన ‘ఇంటి’ పేరేమిటి?
అమ్మా, ‘మన’ ఇల్లెక్కడ?!!

 
శ్రీవిష్ణుహృత్కమలవాసిని, ఐశ్వర్యప్రదాయిని అయిన శ్రీలక్ష్మీదేవి, వైకుంఠంలో మహాలక్ష్మిగా, భూలోకంలో సస్య లక్ష్మిగా, స్వర్గలోకంలో స్వర్గలక్ష్మిగా, రాజ్యాల్లో రాజ్యలక్ష్మిగా, భక్తుల ఇళ్ళలో గృహలక్ష్మిగా, వివిధ రూపాలను ధరించి, ఈ సృష్ఠిలోని సకలప్రాణుల జీవితాలలో వెలుగులను వెదజల్లుతూ ఉంటుంది. ప్రకాశవంతంగా ఉండే అన్ని వస్తువులలో, శోభాయమానమయిన రూపంలొ విరాజిల్లుతూ ఉంటుంది. అలాగే, పుణ్యం చేసిన వారికి కీర్తిరూపంలో, రాజుల్లో తేజస్సు రూపంలో, వైశ్యులలో వాణిజ్యరూపంలో, పాపాత్ముల ఇళ్ళలో కలహాలు, ద్వేషాల రూపంలొ, పరోపకార పరాయణుల్లో దయాస్వరూపంలో ప్రకాశిస్తూ ఉంటుంది.
మహాలక్ష్మి క్షణ కాలం కూడా, పతిని విడిచి ఉండదు. ఆయన ఒక అవతార రూపం ధరించగానే, ఆవిడ ఆయనకు అనుగుణమయిన అనురూపాన్ని ధరిస్తుంది. రాముడికి – సీతగా, కృష్ణుడికి – రుక్మిణిగా,ఇలా యెన్నొ రూపాలు ధరించి, పతి వెన్నంటి ఉంటుంది. వీరిరువురీ అభేధ్య స్థితే లక్ష్మీనరాయణ హృదయానికి ఆపాదించబడింది. నారాయణ హృదయంలో 37 శ్లొకాలు ఉండగా, లక్ష్మీ హృదయంలో 108 శ్లొకాలు  ఉన్నాయి.  ఇహలోక సౌఖ్యాలన్నిటినీ విడిచి, ఆధ్యాత్మిక జీవితం గడపాలని కొందరు అంటుంటారు. కాని, ఇహం కూడా పరంలో భాగమే! మన జీవితాలు  ధనము చుట్టూ పరిభ్రమిస్తుంటాయి. ఆధ్యాత్మిక విషయాలలో సమున్నత స్థాయికి చేరుకోవాలంటే, ఐహిక జీవితంలో కోరికలన్నీ, సంపదల ద్వారా తీరి, పరులకోసం కూడా ధనాన్ని సద్వినియోగ పరచి, తమ పనులను ఫలప్రదంగా పూర్తీ చేసుకుని, ఒక పరాకాష్టకు చేరుకుంటేనే, మనిషి ఆధ్యాత్మికత వైపు పయనం సాగించగలుగుతాడు. అందుకే భృగు మహర్షి  ఇహ పర దాయిని అయిన ఆ జగన్మాతను, ఇహలోక సౌఖ్యాలను కోరుతూ, అంతర్లీనంగా మోక్షాన్ని ప్రసాదించమన్న సందేశాన్ని ఈ శ్లోకం లో ఇమిడ్చారు. అత్యంత మహిమాన్వితమయిన ఈ ‘లక్ష్మీ నారాయణ హృదయం’ లో మొదటి భాగమయిన ‘నారాయణ హృదయాన్ని’  క్రిందటి సంచికలో అందించాము. ఇష్టకామ్యార్ధ సిద్ధికి  మొదట ‘నారాయణ హృదయం ‘చదివి, తరువాత ‘లక్ష్మీ హృదయం’ చదివి, తిరిగి మరలా నారాయణ హృదయం చదవాలి.
శ్రీ లక్ష్మీ హృదయం
హరిః ఓం || అస్య శ్రీ ఆద్యాది శ్రీమహాలక్ష్మీ హృదయ స్తొత్ర మహామంత్రస్య భార్గవ ఋషిః, అనుష్టుబాది నానాఛందాంసి, ఆద్యాసి శ్రీమహాలక్ష్మీ సహిత నారాయణో దేవతా||
శ్రీం బీజం, హ్రీం శక్తిః ,ఐం కీలకం| ఆద్యాది శ్రీమహాలక్ష్మీ ప్రసాదసిద్ధ్యర్ధే జపే వినియోగః||
ఓం|| ఆద్యాది శ్రీమహాలక్ష్మీ దేవతాయై నమః హృదయే, శ్రీం బీజాయై నమః గుహ్యే, హ్రీం శక్త్యైః నమః పాదయోః,ఐం బలాయైః నమః మూర్ధాదిపాదపర్యంతం విన్యసేత్||
ఓం||శ్రీం, హ్రీం, ఐం, కరతలకరపార్స్వయోః, శ్రీం అంగుష్ఠాభ్యాం నమః, హ్రీం తర్జనీభ్యాం నమః, ఐం మధ్యమాభ్యాం నమః, శ్రీం అనామికాభ్యాం నమః, హ్రీం కనిష్ఠికాభ్యాం నమః, ఐం కరతల కరపృష్ఠాభ్యాం నమః||
శ్రీం హృదయాయ నమః, హ్రీం శిరసే స్వాహా, ఐల్ శిఖాయై వౌషట్, శ్రీం కవచాయ హుం, హ్రీం నేత్రాభ్యాం వౌషట్, ఐం అస్త్రాయ ఫట్, భూర్భువస్సువరోం ఇతి దిగ్బంధః ||
అధ ధ్యానం
హస్తద్వయేన కమలే ధారయంతీం స్వలీలయా!
హార నూపుర సంయుక్తాం మహాలక్ష్మీం విచింతయేత్ ||
భావం:  తనలీలావిలాసంతో ఇరుహస్తాల్లో కమలాలు ధరించి, హారాలు, మువ్వలగజ్జలు వంటి అనేక ఆభరణాలను ధరించిన మహాలక్ష్మీదేవిని స్మరిస్తున్నాను.
కౌశేయ పీతవసనామరవిందనేత్రాం పద్మాద్వయాభయవరోద్యతపద్మహస్తాం |
ఉద్యఛ్ఛతార్క సదృశాం పరమాంకసంస్థాం ధ్యాయేద్ విధీశనత పాదయుగాం జనిత్రీం ||
భావం: పద్మ దళముల వంటి కన్నులు కలది, పద్మముల వంటి కోమల హస్తాలతో అభయాన్ని ఇచ్చేది, ఉదయ భానుడి వంటి ప్రకాశవంతమయిన దేహము కలది, ఎరుపు-పసుపు మేళవించిన వస్త్రాలు ధరించినది, పరమార్ధ ప్రదాయిని, లోకమాత అయిన మహాలక్ష్మీదేవి పాదపద్మములను స్మరించుచున్నాను.
శ్రీ లక్ష్మీ కమలధారిణ్యై సింహవాహిన్యై స్వాహా ||
భావం: సింహవాహిని, కమల ధారిణి అయిన శ్రీలక్ష్మీదేవిని స్మరించుచున్నాను.
( ఈ శ్లోకాన్ని 10, 16,32, 56, లేక  108 సార్లు జపించాలి.)
పీతవస్త్రాం సువర్ణాంగీం పద్మహస్తద్వయాన్వితాం|
లక్ష్మీం ధ్యాత్వేతి మంత్రేణ స భవేత్ పృధివీపతిః||
భావం: బంగారు మేనిఛాయతో , పీతవస్త్రాలను (పసుపు రంగు) వస్త్రాలను , ఇరు హస్తాలలో పద్మాలు ధరించిన లక్ష్మీదేవిని పై విధంగా ధ్యానించిన వారికి మహారాజయోగం పడుతుంది.
మాతులుంగ గదాఖేటే పాణౌ పాత్రంచ బిభ్రతీ|
వాగలింగంచ మానంచ బిభ్రతీ నృపమూర్ధని||
భావం:  తన చేతులలో గద, డాలు,నిమ్మ పళ్ళతో నిండిన పాత్ర ధరించి, వాగలింగాన్ని గౌరవించే రాజుల నుదిటిపై వెలుగొందే లక్ష్మిని ధ్యానించుచున్నాను.
ఓం, శ్రీం, హ్రీం, ఐం||
వందే లక్ష్మీం పరశివమయీం శుద్ధజంబూనదాభాం
తేజోరూపాం కనకవసనాం సర్వభూషోజ్జ్వలాంగీం|
బీజాపూరం కనకకలశం హేమపద్మం దధానాం
ఆద్యాం శక్తిం సకలజననీం సర్వమాంగళ్య యుక్తాం||  1  ||
భావం:  దైవత్వానికి ప్రతిరూపమయినది, స్వచ్చమయిన బంగారం వలె దివ్యతేజస్సు కలది, కనక వస్త్ర ధారిణి , సకల ఆభరణాలతో మెరిసే దేహము కలది, దానిమ్మగింజలతో నిండిన కనక కలశాన్ని,పద్మాలను చేత ధరించినది, ఆదిశక్తి , లోకమాత అయిన లక్ష్మికి ప్రణామములు.
శ్రీమత్సౌభాగ్యజననీం స్తౌమి లక్ష్మీం సనాతనీం |
సర్వకామ ఫలావాప్తి సాధనైక సుఖావహాం ||  2  ||
భావం: తన ఉపాసనతో సకలసౌభాగ్యాలను కలిగించేది, అన్ని కోరికలనూ తీర్చేది, అదృష్టదాయిని,సనాతని అయిన లక్ష్మిని నుతించుచున్నాను.
స్మరామి నిత్యం దేవేశి త్వయా ప్రేరితమానసః |
త్వదాజ్ఞాం శిరసా ధృత్వా భజామి పరమేశ్వరీం||   3  ||
భావం: నీ వలన  ప్రేరితమయిన మనస్సుతో, నీ ఆజ్ఞను శిరసావహించి, పరమేశ్వరివయిన నిన్ను నిత్యం తలచుకుంటాను దేవీ !
సమస్తసంపత్సుఖదాం మహాశ్రియం
సమస్తకల్యాణకరీం మహాశ్రియం |
సమస్తసౌభాగ్యకరీం మహాశ్రియం
భజామ్యహం జ్ఞానకరీం మహాశ్రియం ||  4  ||
భావం:  సమస్త సంపదలను ప్రసాదించేది, సమస్త మంగళాలను కలిగించేది, సౌభాగ్యదాయిని, జ్ఞానప్రదాయిని అయిన మహాలక్ష్మీదేవిని భజిస్తున్నాను.
విజ్ఞాన సంపత్సుఖదాం మహాశ్రియం
విచిత్రవాగ్భూతికరీం మనోరమాం |
అనంతసౌభాగ్యసుఖప్రదాయినీం
నమామ్యహం భూతికరీం హరిప్రియాం  ||  5  ||
భావం: మానసిక ఉల్లాసాన్ని కలిగించేది, హరిప్రియ, వాగ్దాయిని, సర్వసంపదలను ప్రసాదించేది, విజ్ఞాన సంపద ద్వారా శాశ్వత ఆనందాన్ని ప్రసాదించేది అయిన మహాలక్ష్మికి వందనములు.
సమస్తభూతాంతరసంస్థితా త్వం
సమస్తభక్తేశ్వరి విశ్వరూపే |
తన్నాస్తి యత్త్వద్వ్యతిరిక్తవస్తు
త్వత్పాదపద్మం ప్రణమామ్యహం శ్రీః ||  6  ||
భావం:  తల్లీ! నువ్వు సర్వంతర్యామినివి. భక్తులందరికీ ఆరాధ్యదేవతవు. విశ్వరూపిణివి. నువ్వు కానిది ఏదీ ఈ లోకంలో లేదు. అట్టి నీ పాదపద్మములకు నమస్కారములు.
దారిద్ర్య దుఃఖౌఘ తమోనిహంత్రి
త్వత్పాదపద్మం మయి సన్నిధత్స్వ |
దీనార్తివిచ్ఛేదన హేతుభూతైః
కృపాకటాక్షైరభిషించ మాం శ్రీః ||  7  ||
భావం:  దుఃఖాన్ని, దారిద్ర్యాన్ని హరించే, నీ పాదపద్మముల సన్నిధిని నాకు ప్రసాదించు. నా లోని ఆర్తిని, దీనత్వాన్ని తొలగించే నీ కృపాద్రుష్టిని నాపై వర్షింపచెయ్యి తల్లీ !
విష్ణుస్తుతిపరాం లక్ష్మీం స్వర్ణవర్ణ స్తుతిప్రియాం |
వరదాభయదాం దేవీం వందే త్వాం కమలేక్షణే ||  8  ||
భావం: ఓ కమలేక్షణా! విష్ణు స్తుతిని వినుటకు ఇష్టపడే దానివి, బంగారు మేనిఛాయ కలదానివి అగు నీవు నీ వరద హస్తంతో నాకు అభయం ఇవ్వు తల్లీ!
అంబ ప్రసీద కరుణాపరిపూర్ణదృష్ట్యా
మాం త్వత్కృపాద్రవిణగేహమియం కురుష్వ |
ఆలోకయ ప్రణతహృద్గతశోకహంత్రి
త్వత్పాదపద్మయుగళం ప్రణమామ్యహం శ్రీః ||  9  ||
భావం:  అమ్మా! నీ పరిపూర్ణమయిన కృపాదృష్టితో, నా ఇంటిని దయాధనంతో నింపు. నా కలతలను తొలగించు. ఓ మహాలక్ష్మీ, నీ పాదపద్మములకు ప్రణామములు.
శాంత్యై నమోస్తు శరణాగతరక్షణాయై
కాంత్యై నమోస్తు కమనీయగుణాశ్రయాయై |
క్షాంత్యై నమోస్తు దురితక్షయకారణాయై
ధాత్ర్యై నమోస్తు ధనధాన్య సమృద్ధిదాయై ||  10  ||
భావం:  నిన్ను ఆశ్రయించిన వారిని రక్షించే శాంతమూర్తివి. అనేక సుగుణాలతో ప్రకాశించే దివ్యకాంతివి. అన్ని బాధలను క్షణాలలో నిర్మూలించే సహనశీలివి. ధనధాన్యాలతో అందరినీ కరుణించే భూమాతవు. నీకు అనేక నమస్కారములు.
శక్త్యై నమోస్తు శశిశేఖర సంస్థితాయై
రత్యై నమోస్తు రజనీకరసోదరాయై
భక్త్యై నమోస్తు భవసాగరతారకాయై
మత్యై నమోస్తు మధుసూదనవల్లభాయై ||  11  ||
భావం : చంద్రుడిని అలంకారంగా చేసుకున్న శక్తివి, చంద్ర సహోదరివయిన రతివి, భక్తితో ఆశ్రయించిన వారిని సంసారసాగరం దాతించె భక్తివి, మధుసూదనుడి పత్నివయిన మతివి అయిన నీకు నమస్కారములు.
లక్ష్మ్యై నమోస్తు శుభలక్షణలక్షితాయై
సిద్ధ్యై నమోస్తు సురసిద్ధసుపూజితాయై |
ధృత్యై నమోస్తు మమ దుర్గతిభంజనాయై
గత్యై నమోస్తు వరసద్గతిదాయకాయై ||  12  ||
భావం: అనేక శుభ లక్షణాలకు నెలవయిన లక్ష్మివి.దేవతలు, మునులు కొలిచే సిద్ధివి, దుర్గతులను నాశనం చెసే ధ్రుతివి, సద్గతిని చూపే మార్గదర్శివి అయిన నీకు నమస్కారములు.
దేవ్యై నమోస్తు దివి దేవగణార్చితాయై
భూత్యై నమోస్తు భువనార్తివినాశకాయై |
శాంత్యై నమోస్తు ధరణీధరవల్లభాయై
పుష్ట్యై నమోస్తు పురుషోత్తమవత్సలాయై ||  13  ||
భావం: దివిలో దేవగణాలచే పూజింపబడే దేవివి,భువిలో ఆర్తి హరించే భూతివి, ధరణిని ధరించే విష్ణువుకు సతివి, శాంతమూర్తివి, పురుషోత్తముడి వాత్సల్యాన్ని పొందిన పుష్టివి  అయిన నీకు నమస్కారములు.
సుతీవ్ర దారిద్ర్య తమోపహంత్ర్యై
నమోస్తు తే సర్వ భయాపహంత్ర్యై |
శ్రీవిష్ణువక్షస్థల సంస్థితాయై
నమోనమః సర్వవిభూతిదాయై ||  14  ||
భావం: అతి భయంకరమయిన దరిద్ర్యాన్ని కూదా హరించేదానివి, అన్ని భయాలను తొలగించే దానివి, అన్ని శుభాలను కలిగించే విష్ణు వక్షస్థల వాసినివి, అయిన నీకు నమస్కారములు.
జయతు జయతు లక్ష్మీర్లక్షణాలంకృతాంగీ
జయతు జయతు పద్మా పద్మసద్మాభివంద్యా |
జయతు జయతు విద్యా విష్ణువామాంకసంస్థా
జయతు జయతు సమ్యక్సర్వసంపత్కరా శ్రీః ||15||
భావం: చక్కటి ఆభరణాలను ధరించిన లక్ష్మివి, బ్రహ్మాది దేవతలచే కొలువబడే పద్మవు, విష్ణువుకు యెడమ తొడపై కూర్చునే విద్యవు, అన్ని సంపదలను ప్రసాదించె శ్రీలక్ష్మివి అయిన నీకు జయమగుగాక !
జయతు జయతు దేవీ దేవసంఘాభిపూజ్యా
జయతు జయతు భద్రా భార్గవీ భాగ్యరూపా |
జయతు జయతు నిత్యా నిర్మలజ్ఞానవేద్యా
జయతు జయతు సత్యా సర్వభూతాంతరస్థా ||  16  ||
భావం: దేవతలచే పూజింపబడే దేవివి, భృగు మహర్షి కుమార్తె అయిన భద్రవు, భాగ్య స్వరూపానివి, శుద్ధ జ్ఞానాన్ని ప్రసాదించే నిత్యవు, అన్ని ప్రాణులలో నివసించే సత్యవు అయిన నీకు జయమగుగాక !
జయతు జయతు రమ్యా రత్నగర్భాంతరస్థా
జయతు జయతు శుద్ధా శుద్ధజాంబూనదాభా |
జయతు జయతు కాంతా కాంతిమద్భాసితాంగీ
జయతు జయతు శంతా శీఘ్రమాగచ్ఛసౌమ్యే ||  17  ||
భావం: వెలలేని రత్నముల గర్భాంతరాలలో ఉండే రమ్యవు, స్వచ్చమయిన బంగారంలాగా వెలిగే శుద్ధవు, ప్రకాశవంతమయిన అంగాలతో వెలిగే కాంతివి, శాంతవు, సౌమ్యవు అయిన నీకు జయమగుగాక. నువ్వు త్వరగా రా తల్లీ.
యస్యాః కలాయాః కమలోద్భవాద్యా
రుద్రాశ్చ శక్రప్రముఖాశ్చ దేవాః |
జీవంతి సర్వేపి సశక్తయస్తే
ప్రభుత్వమాప్తాః పరమాయుషస్తే ||  18  ||
భావం: శివుడు, ఇంద్రుడు, మొదలయిన దేవతలు నీ శక్తి వల్లనే మనగలుగుతున్నారు. నీ వల్లనే తరగని ఆయుష్షును , ఆధిపత్యాన్ని పొందుతున్నారు. నీ కళళతో కమలం నుండి ఉధ్భవించిన నీకు నమస్కారములు.
||ముఖబీజం||
ఓం – హ్రాం – హ్రీం – అం – ఆం – యం – దుం – లం – వం ||
లిలేఖ నిటిలే విధిర్మమ లిపిం విసృజ్యాంతరం
త్వయా విలిఖితవ్యమేతదితి తత్ఫలప్రాప్తయే |
తదంతికఫలస్ఫుటం కమలవాసిని శ్రీరిమాం
సమర్పయ సముద్రికాం సకలభాగ్యసంసూచికాం ||  19  ||
భావం: బ్రహ్మ నా నుదుట వ్రాసిన తలరాతను , నీ రాతతో తిరగరాసి, నాకు శుభం కలిగేలా దీవించు తల్లీ. ఆ శుభాలనుండి మంచి ఫలితాలు కలిగేలా, నీ అదృష్ట ముద్రికను కూడా వాటి వద్ద వ్రాయి తల్లీ.
||పాదబీజం||
ఓం – అం – ఆం – ఈం – ఏం – ఐం – కం – లం – రం
కలయా తే యథా దేవి జీవంతి సచరాచరాః
తథా సంపత్కరీ లక్ష్మి సర్వదా సంప్రసీద మే ||  20  ||
భావం: సకల చరాచర జగత్తు, ఉనికికి కారణం నువ్వే! సంపదలను ప్రసాదించే లక్ష్మివయిన నీవు, సదా నాపై ప్రసన్నురాలిగా ఉండు దేవీ !
యథా విష్ణుర్దృవం నిత్యం స్వకలాం సన్న్యవేశయత్ |
తథైవ స్వకలాం లక్ష్మి మయి సమ్యక్సమర్పయ ||  21  ||
భావం : విష్ణువు అనునిత్యం తన కళల నుంచీ కొంత భాగం దేవతలకు ఎలా అందిస్తాడో, ఓ లక్ష్మీ, అదే విధంగా నీవు కూడా నీ కళలలో కొంత భాగాన్ని నాకు అనుగ్రహించు.
సత్వసౌఖ్యప్రదే దేవి భక్తానామభయప్రదే |
అచలాం కురు యత్నేన కలాం మయి నివేశితాం ||  22  ||
భావం:భక్తులకు అన్ని శుభాలను కలిగిస్తూ అభయమిచ్చే ఓ దేవీ! నీ కళలతో నాయందు నివసిస్తూ స్థిరంగా ఉండు.
ముదాస్తాం మత్ఫాలే పరమపదలక్ష్మీః స్ఫుటకలా
సదా వైకుంఠశ్రీర్నివసతు కలా మే నయనమోః |
వసేత్సత్యే లోకే మమ వచసి లక్ష్మీర్వరకలా
శ్రియశ్శ్వేత ద్వీపే నివసతు కలా మే స్వకరమోః ||  23  ||
భావం : పరమపదదాయిని అయిన లక్ష్మీ కళ నా ఫాలమందు, వైకుంఠవాసిని అయిన  లక్ష్మికళ నా కన్నులయందు, బ్రహ్మ యొక్క లక్ష్మీ కళ  నా వాక్కునందు , శ్వేత ద్వీపమందు నివసించే లక్ష్మీకళ నా కరములయందు  ఉండుగాక.
|| నేత్ర బీజం ||
ఓం – ఘ్రాం – ఘ్రీం – ఘ్రేం – ఘ్రైం – ఘ్రోం – ఘ్రౌం – ఘ్రం – ఘ్రః ||
తావన్నిత్యం మమాంగేషు క్షీరాబ్ధౌ శ్రీకలా వసేత్ |
సూర్యాచంద్రమసౌ యావత్ తావల్లక్ష్మీపతిశ్రియౌ ||  24  ||
భావం: సూర్యచంద్రులు ఉన్నంత వరకు లక్ష్మీనారాయణులు నాకు తోడుగా ఉండుగాక. పాలసముద్రమందు నివసించే లక్ష్మీదేవి యొక్క కళలు నా  అంగముల యందు స్థిరనివాసము ఏర్పరచుకోనుగాక.
సర్వమంగళసంపూర్ణా సర్వైశ్వర్యసమన్వితా |
అద్యాదిశ్రీమహాలక్ష్మీః త్వత్కలామయి తిష్ఠతు ||  25  ||
భావం:  ఓ ఆదిలక్ష్మీ! సకల శుభాలకూ నెలవయిన, సకల సంపదలు కలిగిన, నీ కళ నాయందు స్థిరనివాసం ఏర్పరచుకొనుగాక.
అజ్ఞానతిమిరం హంతుం శుద్ధజ్ఞానప్రకాశికా |
సర్వైశ్వర్యప్రదామేస్తు త్వత్కలా మయి సంస్థితా ||  26  ||
భావం: అన్ని సంపదలనూ కలిగించే నా యందు కొలువున్న నీ కళ, నాలోని అజ్ఞానమనే అంధకారాన్ని తొలగించి, శుద్ధజ్ఞానమనే వెలుగులను నింపుగాక.
అలక్ష్మీం హరతు క్షిప్రం తమస్సూర్యప్రభా యథా |
వితనోతు మమ శ్రేయస్త్వత్కలా మయి సంస్థితా ||  27  ||
భావం:  సూర్యుడు తన కిరణాలతో చీకట్లను పారద్రోలినట్లు, నాయందు ఉన్న నీ కళ నా దారిద్ర్యాన్ని తక్షణమే  హరించి, శుభములను కలిగించుగాక !
ఐశ్వర్యమంగళోత్పత్తిః త్వత్కలాయాం నిధీయతే |
మయి తస్మాత్కృతార్థోస్మి పాత్రమస్మిస్థితేస్తవ ||  28  ||
భావం: నీ కళలు నాయందు ఉండుట వల్లనే నాకు సంపదలు, శుభములు కలుగుచున్నవి. నీవుండుటకు తగిన నెలవయి, నేను కృతార్ధుడనయితిని. తల్లీ, నీకు కృతఙ్ఞతలు.
భవదావేశభాగ్యార్హో భాగ్యవానస్మి  భార్గవి |
త్వత్పృసాదాత్పవిత్రోహం లోకమాతర్నమోస్తుతే ||  29  ||
భావం: ఓ భార్గవీ! నీవు నాయందు నివసించుటవలన, నేను భాగ్యవంతుడిని అయితిని. ఓ లోకమాతా! నీ అనుగ్రహం వలన నేను పునీతుడనయ్యాను . నీకు నా నమస్కారములు.
పునాసి మాం త్వత్కలయైవ యస్మాత్
అతస్సమాగచ్ఛ మమాగ్రతస్త్వం |
పరంపదం శ్రీర్భవ సుప్రసన్నా
మయ్యచ్యుతేన ప్రవిశాదిలక్ష్మీః ||  30  ||
భావం: నీ కళలచే నన్ను పునీతం చేసావు. ఓ దివ్య లక్ష్మీ! నా యందు దయ ఉంచి, నా ఎదుటకు వచ్చి, అచ్యుతునితో కూడి, నాయందు ప్రవేశించుము.
శ్రీవైకుంఠస్థితే లక్ష్మి సమాగచ్ఛ మమాగ్రతః |
నారాయణేన సహ మాం కృపాదృష్ట్యావలోకయ ||  31  ||
భావం: వైకుంఠవాసినివయిన ఓ లక్ష్మీ!నారాయణుడితో కూడి, నా ఎదుటికి వచ్చి, నీ కృపా దృష్టిని నాపై ప్రసరింప  చేయుము.
సత్యలోకస్థితే లక్ష్మి త్వం మమాగచ్ఛ సన్నిధిం |
వాసుదెవేన సహితా ప్రసీద వరదా భవ ||  32  ||
భావం: సత్యలోకమందున్న ఓ లక్ష్మీ! నన్ను కరుణించి,వాసుదేవునితో కూడి,  నా వద్దకు వచ్చి, నన్ను అనుగ్రహించు.
శ్వేతద్వీపస్థితే లక్ష్మి శీఘ్రమాగచ్ఛ సువ్రతే |
విష్ణునా సహిత దేవి జగన్మాతః ప్రసీద మే ||  33  ||
భావం:  శ్వేత ద్వీపమందు నివసించే ఓ లక్ష్మీ! సత్సంకల్పంతో వేగిరమే రా! ఓ జగన్మాతా! నాయందు ప్రసన్నురాలివయి విష్ణువుతో కూడి వేగిరమే రమ్ము.
క్షీరాంబుధిస్థితే లక్ష్మి సమాగచ్ఛ సమాధవే |
త్వత్కృపదృష్టిసుధయా సతతం మాం విలోకయ ||  34  ||
భావం: క్షీరసముద్రమందు నివశించే లక్ష్మీ, మాధవునితో కూడి రమ్ము. నీ అమృత దృష్టిని దయతో సదా నాపై ప్రసరింపచేయుము.
రత్నగర్భస్థితే లక్ష్మి పరిపూర్ణహిరణ్మయి |
సమాగచ్ఛ సమాగచ్ఛ స్థిత్వాశు పురతో మమ ||  35  ||
భావం: రత్నగర్భవయిన ఓ లక్ష్మీ! నీవు సంపూర్ణ స్వర్ణ మయివి. రా తల్లీ, త్వరగా నా ముందుకు రా.
స్థిరా భవ మహాలక్ష్మి నిశ్చలా భవ నిర్మలే |
ప్రసన్న కమలే దేవి ప్రసన్న హృదయా భవ ||  36  ||
భావం: ఓ మహాలక్ష్మీ! నా వద్ద స్థిరంగా ఉండు. పద్మమునందు నివసించే నిర్మలమయిన,  ప్రసన్నమయిన  దేవీ! నాపై దయ ఉంచి, అచంచలవై నా వద్ద నిలువుము.
శ్రీధరే శ్రీమహాలక్ష్మి త్వదంతస్స్థం మహానిధిం |
శీఘ్రముద్ధృత్య పురతః ప్రదర్శయ సమర్పయ ||  37  ||
భావం:  సకల సంపదలకూ నెలవయిన ఓ మహాలక్ష్మీ! నీలో ఉన్న అమూల్య సంపదలను త్వరగా వెలికి తీసి, నాకు తెచ్చి ఇమ్ము.
వసుంధరే శ్రీవసుదే వసుదోగ్ధ్రి కృపామయి |
త్వత్కుక్షిగతసర్వస్వం శీఘ్రం మే సంప్రదర్శయ ||  38  ||
భావం:  ఓ వసుంధరా! శ్రీ వసుదా! దయామయీ! నీ వద్ద గల నిధులన్నీ నాకు చూపించి, శీఘ్రమే నాపై వర్షింప చేయుము.
విష్ణుప్రియే రత్నగర్భే సమస్తఫలదే శివే |
త్వత్గర్భగతహేమాద్రీ సంప్రదర్శయ దర్శయ ||  39  ||
భావం:  ఓ విష్ణుప్రియా! నీవు రత్నములను నీ గర్భమునందు ధరించినదానవు.  ఓ శివా! నీవే అన్నిటినీ ప్రసాదించే దానవు. నీ గర్భమందున్న నిధులను, స్వర్ణాన్ని, దయతో నాకు చూపించుము.
రసాతలగతే లక్ష్మి శీఘ్రమాగచ్ఛ మే పురః |
న జానే పరమం రూపం మాతర్మే సంప్రదర్శయ ||  40  ||
భావం:  పాతాళము నందు ఉన్న ఓ లక్ష్మీ! త్వరగా నా పురానికి రా! నీ దివ్య స్వరూపము నాకు తెలియదు తల్లీ…దయతో సాక్షాత్కరించు.
ఆవిర్భవ మనోవేగాత్ శీఘ్రమాగచ్ఛ మే పురః |
మా వత్స భైరిహేత్యుక్తా కామంగౌరివ రక్ష మాం ||  41  ||
భావం:  తల్లీ, మనోవేగంతో నా పురానికి వచ్చి, ‘బిడ్డా, భయపడకు,’ అంటూ  కామధేనువు లాగా నాకు అభయమిచ్చి, నన్ను రక్షించు.
దేవి శీఘ్రం మమాగచ్ఛ ధరణీగర్భసంస్థితే |
మాతస్త్వద్భృత్యభృత్యోహం మృగయే త్వాం కుతూహలాత్ ||  42  ||
భావం:  భూగర్భము నందు నివసించే ఓ దేవీ, త్వరగా నా వద్దకు రా! నీకొరకు ఉత్సుకతతో వేచే, నీ సేవకులకు సేవకుడను.
ఉత్తిష్ఠ జాగృహి మయి సముత్తిష్ఠ సృజాగృహి |
అక్షయ్యా హేమకలశా సువర్ణేన సుపూరితా ||  43  ||
నిక్షేపాన్నే సమాకృష్య సముద్ధృత్య మమాగ్రతః |
సమున్నతాననా భూత్వా సమ్యగ్దేహి ధరాతలాత్ ||  44  ||
భావం( 43& 44):  అమ్మా, లే , లేచి త్వరగా రా, నా పట్ల సదుద్దేశంతో, బంగారంతో నిండిన అక్షయ హేమ కలశాన్నివెలికి తీసి చూపి, మోదముతో నాకు ప్రసాదించు.
మత్సన్నిధిం సమాగచ్ఛ మదాహితకృపారసా |
ప్రసీద శ్రేయసాం దోగ్ధ్రి లక్ష్మీర్మే నయనాగ్రతః ||  45  ||
భావం: ఓ లక్ష్మీ! దయతో నా కళ్ళముందుకు రా తల్లీ! వచ్చి నాకు కీర్తిని, ధనాన్ని అనుగ్రహించు.
అత్రోపవిశ్య లక్ష్మి త్వం స్థిరా భవ హిరణ్మయీ |
సుస్థిరా భవ సంప్రీత్యా ప్రసన్నా వరదా భవ ||  46  ||
భావం: బంగారుమేనిఛాయ కల లక్ష్మీ! నా వద్దకు వచ్చి, నా ఎదుట స్థిరముగా కూర్చొని, ప్రసన్నంగా, ఆత్మీయంగా నన్ను అనుగ్రహించు.
అనీతాంస్తు త్వయా దేవి నిధీన్వై సంప్రదర్శయ |
అద్య క్షణేన సహసా దత్వా సంరక్ష మాం సదా ||  47  ||
భావం: ఓ దేవీ! నీవు తెచ్చిన సంపదలను నాకు చూపించి, తృటిలో అవన్నీ నాకు అనుగ్రహించి, నన్ను రక్షించు.
మయి తిష్ఠ తథా నిత్యం యథేంద్రాదిషు తిష్ఠసి |
అభయంకురు మే దేవి మహాలక్ష్మి నమోస్తుతే ||  48  ||
భావం:  ఇంద్రాది దేవతల వద్ద నీవు ఎలా ఉంటావో, అలాగే స్థిరంగా నా వద్ద ఉండి , నాకు అభయాన్ని ఇవ్వు. ఓ మహాలక్ష్మీ దేవీ, నీకు ప్రణామములు.
సమాగచ్ఛ మహాలక్ష్మి శుద్ధజాంబూనదస్థితే |
ప్రసీద పురతః స్థిత్వా ప్రణతం మాం విలోకయ ||  49  ||
భావం:  స్వచ్చమయిన బంగారంలో నివసించే ఓ మహాలక్ష్మీ! ప్రసన్నురాలవై నా వద్దకు వచ్చి, నీకు ప్రణమిల్లె నన్ను కటాక్షించు.
లక్ష్మీర్భువంగతా భాసి యత్ర యత్ర హిరణ్మయీ |
తత్ర తత్ర స్థితా త్వం మే తవ రూపం ప్రదర్శయా ||  50  ||
భావం:  నీవు భువిలో ఎక్కడ ఉన్నా, బంగారంలా మెరుస్తావు. తల్లీ , అక్కడే ఉంటూ నీ స్వరూపాన్ని నాకు దర్శింపచేయ్యి.
క్రీదంతీ బహుధా భూమౌ పరిపూర్ణకృపా మయి |
మమ మూర్ధని తే హస్తమవిలంబితమర్పయి ||  51  ||
భావం:  ఓ దయామయీ! ఈ భువి నీకు ఆట స్థలము. నీవెక్కడ క్రీడిస్తున్నా, దయతో నీ అభయ హస్తాన్ని నా శిరస్సుపై ఉంచు.
ఫలభగ్యోదయే లక్ష్మి సమస్తపురవాసిని |
ప్రసీద మే మహాలక్ష్మి పరిపూర్ణమనోరథే ||  52  ||
భావం:  అదృష్టాన్ని పెంపొందించే ఓ లక్ష్మీ! సర్వవ్యాపి వయిన నీవు, నా యందు దయ ఉంచి, నా కోరికలను తీర్చుము.
అయోధ్యాదిషు సర్వేషు నగరేషు సమాస్థితే |
వైభవైర్వివిధైర్యుక్తైః సమాగచ్ఛ ముదాన్వితే ||  53  ||
భావం:  అయోధ్యాది అన్ని పట్టణాలలో ఉండే లక్ష్మీ! అనేక విధములయిన, నాకు యుక్తమయిన సంపదలతో నన్ను అనుగ్రహించు.
సమాగచ్ఛ సమాగచ్ఛ మమాగ్రే భవ సుస్థిరా |
కరుణారసనిష్యంద నేత్రద్వయవిలాసిని ||  54  ||
భావం:  కరుణా రసముతో వెలిగే కన్నులు కల ఓ దేవీ! నీవు రా , వచ్చి నా వద్ద సుస్థిరంగా ఉండు.
సన్నిధత్స్వ మహాలక్ష్మి త్వత్పాణిం మమ మస్తకే |
కరుణాసుధయా మాం త్వమభిషిచ్య స్థిరం కురు ||  55  ||
భావం:  ఓ మహాలక్ష్మీ! నీవు వచ్చి, నీ అభయహస్తాన్ని నా శిరస్సుపై ఉంచి, నన్ను ఆశీర్వదించు. తేనే వంటి నీ దయాదృష్టితో నన్ను అభిషేకించి, నా మనస్సు నిశ్చలంగా ఉండేలా దీవించు.
సర్వరాజగృహే లక్ష్మి సమాగచ్ఛ బలాన్వితే |
స్థిత్వాశు పురతో మేద్య ప్రసాదేనాభయం కురు ||  56  ||
భావం:  సకల రాజ గృహాలలో నివశిస్తూ, వారికి బలాన్ని ప్రసాదించే ఓ లక్ష్మీ! నా గృహానికి కూడా విచ్చేసి, నాకు అభయమివ్వు తల్లీ.
సాదరం మస్తకే హస్తం మమత్వం కృపయార్పయ |
సర్వరాజ స్థితే లక్ష్మి త్వత్కలా మయి తిష్ఠతు ||  57  ||
భావం:  అమ్మా !సాదరంగా నీ చేతిని నా తలపై ఉంచి, ప్రేమతో, దయతో నన్ను ఆశీర్వదించు. రాజులందరిలో రాజ కళగా కొలువున్న ఓ లక్ష్మీ! నీ కళ నన్ను కూడి ఉండుగాక.
అద్యాది శ్రీమహాలక్ష్మి విష్ణువామాంకసంస్థితే |
ప్రత్యక్షం కురు మే రూపం రక్ష మాం శరణాగతం ||  58  ||
భావం:  ఆదిలక్ష్మిగా, విష్ణుమూర్తి వామాంకము నందు కొలువున్న శ్రీ మహాలక్ష్మీ! నీ దివ్య రూపాన్ని నాకు సాక్షాత్కరింప చేసి, నీ శరణా గతుడనయిన నన్ను రక్షించు.
ప్రసీద మే మహాలక్ష్మి సుప్రసీద మహాశివే |
అచలా భవ సుప్రీతా సుస్థిరా భవ మద్గృహే ||  59  ||
భావం:  ఓ మహాలక్ష్మీ! నా యందు ప్రసన్నురాలవు కమ్ము. ఓ మహాశివా! మోదముతో, అచంచలవై, సుప్రసన్నవై, స్థిరముగా నా గృహమందు నివశించు.
యావత్తిష్ఠంతి వేదాశ్చ యావచ్చంద్ర దివాకరౌ |
యావద్విష్ణుశ్చ యావత్త్వం తావత్కురు కృపాం మయి ||  60  ||
భావం:  వేదాలు ఉన్నంతవరకూ, సూర్యచంద్రులు ఉన్నంతవరకూ, లక్ష్మీనారాయణులు ఉన్నంతవరకూ, నీవు నాపై దయ చూపించు, కృపామాయీ!
చాంద్రీ కలా యథా శుక్లే వర్ధతే సా దినే దినే |
తథా దయా తే మయ్యేవ వర్ధతామభివర్ధతాం ||  61  ||
భావం:  చంద్ర కళలు శుక్లపక్షంలో దినదినాభివృద్ధి చెందినట్లు, నాపై నీ దయ అంతకంతకూ వృద్ధి చెందుగాక!
యథా వైకుంఠనగరే యథా వై క్షీరసాగరే |
తథా మద్భవనే తిష్ఠ స్థిరం శ్రీవిష్ణునా సహ ||  62  ||
భావం:  వైకుంఠమ్ లో, పాల సముద్రంలో, నీవు ఎలా స్థిరంగా ఉంటావో, అలాగే విష్ణువుతో కూడి, నా గృహమందు స్థిరంగా నివసించు.
యోగినాం హృదయే నిత్యం యథా తిష్ఠసి విష్ణునా |
తథా మద్భవనే తిష్ఠం స్థిరం శ్రీవిష్ణునా సహ ||  63 ||
భావం:  యోగుల మనస్సులలో విష్ణువు స్థిరనివాసం ఏర్పరచుకున్నట్లు, నా గృహమందు నీవు విష్ణువుతో కూడి స్థిరముగా నివసించుము.
నారయణస్య హృదయే భవతీ యథాస్తే
నారాయణోపి తవ హృత్కమలే యథాస్తే |
నారాయణస్త్వమపి నిత్యవిభూతథైవ
తౌ తిష్ఠతాం హృదిమమాపి దయాన్వితౌ శ్రీః ||  64  ||
భావం:  ఓ లక్ష్మీ! నారాయణుడి హృదయంలో నీవు, నీ హృదయకమలములో నారాయణుడు ఎలా ఉంటారో, అలా మీరు ఇరువురూ నా హృదయంలో ఉంటూ, నా పై దయ చూపించండి.
విజ్ఞానవృద్ధిం హృదయే కురు శ్రీః
సౌభాగ్యవృద్ధిం కురు మే గృహే శ్రీః |
దయాసువృష్టిం కురుతాం మయి శ్రీః
సువర్ణవృష్టిం కురు మే కరే శ్రీః ||  65  ||
భావం:  నా మనస్సు నందు విజ్ఞానాన్ని, నా గృహమునందు అదృష్టాన్ని, పెంపొందించు లక్ష్మీ ! నా పై దయా వృష్టిని, నా చేతుల్లో కనక వృష్టిని కురిపించు లక్ష్మీ!
న మాం త్యజేథాః శ్రితకల్పవల్లి
సద్భక్తి చితామణి కామధేనో |
న మాం త్యజేథా భవ సుప్రసన్నే
గృహే కళత్రేషు చ పుత్రవర్గే ||  66  ||
భావం:  ఆశ్రితకల్పవల్లి వయిన నీవు నన్ను విడువకు. సద్భక్తులకు కామధేనువు, చింతామణి వంటి నీవు, నన్ను విడనాడకు. సుప్రసన్నంగా, నన్నే కాక నా భార్యాబిడ్డలను కూడా అనుగ్రహించు.
||కుక్షిబీజం||
ఓం – అం – ఆం – ఈం – ఏం – ఐం ||
అద్యాదిమాయే త్వమజాండబీజం
త్వమేవ సాకార నిరాకృతీత్వం |
త్వయా ధృతాశ్చాబ్జ భవాండ సంఘాః
చిత్రం చరిత్రం తవ దేవి విష్ణోః ||  67  ||
భావం:  ఓ ఆదిమాయా! నీవు ఈ విశ్వానికే మూలమయిన అండానివి. సాకార, నిరాకార స్వరూపిణివి. శివుడు, బ్రహ్మాది దేవతలకు సహరించేదానావు. ఇక విష్ణువుతో నీ చరిత్ర అత్యంత మహిమాన్వితమయినది.
బ్రహ్మరుద్రాదయో దేవా వేదాశ్చాపి న శక్నుయుః |
మహిమానం తవస్తోతుం మందోహం శక్నుయాం కథం ||  68  ||
భావం:  బ్రహ్మరుద్రాదులకు, వేదాలకు సైతం నీ మహిమను పొగడ సాధ్యము కాదు. ఇక, మందబుద్ధినయిన నేను నిన్ను ఎలా స్తుతించాను తల్లీ!
అంబ త్వద్వత్సవాక్యాని సూక్తాసూక్తాని యాని చ |
తాని స్వీకురు సర్వజ్ఞే దయాలుత్వేన సాదరం ||  69  ||
భావం:  జగన్మాతా, నీ పుత్రుదనయిన నా మాటలు నీకు నచ్చినా, నచ్చకపోయినా, సర్వజ్ఞు రాలవయిన నీవు, నా భావాన్ని గ్రహించి, ఆదరంతో నాపై దయ చూపించు.
భవంతం శరణం గత్వా కృతార్థాస్స్యుః పురాతనాః |
ఇతి సంచింత్య మనసా త్వామహం శరణం వ్రజే ||  70  ||
భావం:  నా పూర్వీకులు నిన్ను శరణు కోరి, క్రుతార్దులయినారని, నా మనసునందు భావిస్తూ, నేను కూడా నీకు సంపూర్ణ శరణాగతుడినయ్యాను.
అనంతా నిత్యసుఖినః త్వద్భక్తాస్త్వత్పరాయణాః |
ఇతి వేద ప్రమాణాద్ధి దేవి త్వాం శరణం వ్రజే ||  71  ||
భావం:  సత్పరాయణులయిన నీ భక్తులు ఎల్లలు లేని నిత్యానందాన్ని పొందుతారనే వేదవాక్యం ప్రకారం, నేను నిన్ను శరణు కోరి ఉన్నాను.
తవ ప్రతిజ్ఞా మద్భక్తా న నశ్యంతీ త్యపి క్వచిత్ |
ఇతి సంచింత్య సంచింత్య ప్రాణాన్ సంధారయామ్యహం ||  72 ||
భావం:  నీ భక్తులకు ఎప్పటికీ నాశనం లేదు, అన్న నీ ప్రతిజ్ఞను నమ్మి, నీ కోసం నా ప్రాణాలు నిలుపుకుంటూన్నాను తల్లీ.
త్వధీనస్త్వహం మాతః త్వత్కృపామయి విద్యతే |
యావత్సంపూర్ణకామాః స్యాం తావద్దేహి దయానిధే ||  73  ||
భావం:  ఓ తల్లీ! నీకు అధీనుడను. ఓ దయానిధీ! నాపై దయ చూపించు. నీ దయ ఉంటే , నా ఆశయాలు, కోరికలూ అన్నీ తీర్చుకోగలను.
క్షణమాత్రం న శక్నోమి జీవితుం త్వత్కృపా వినా |
న హి జీవంతి జలజా జలం త్యక్త్వా జలాశ్రయాః ||  74  ||
భావం:  నీటిని విడిచి చేపలు క్షణమయినా జీవించలేనట్లు, నీ దయ లేక నేను క్షణ కాలమయినా జీవింప జాలను.
యథా హి పుత్రవాత్సల్యాత్ జననీ ప్రస్నుతస్తనీ |
వత్సం త్వరితమాగత్య సంప్రీణయతి వత్సలా ||  75  ||
యది స్యాత్తవ పుత్రోహం మాతా త్వం యది మామకీ |
దయాపయోధరస్తన్య సుధాభిరభిషించ మాం ||  76  ||
భావం(75&76): తల్లి తన బిడ్డపై వాత్సల్యంతో, స్తన్యాన్ని దాచి, త్వరగా బిడ్డ వద్దకు వెళ్లి, పాలిచ్చి, బిడ్డను త్రుప్తిపరచినట్లు, నీవు నన్ను నీ బిడ్డగా భావిస్తే, నీ అమృతమయమయిన దయాస్తన్యంతో నన్ను అభిషేకించు.
మృగ్యో న గుణలేశోపి మయి దోషైకమందిరే |
పాంసూనాం వృష్టిబిందునాం దోషాణాంచ న మే మతిః ||  77  ||
భావం:  అసంఖ్యాకమయిన ఇసుక రేణువులు, వాన చినుకుల లాగా, నా పాపాలూ లేక్కలేనివి. అనేక దోషాలకు నిలయమయిన పాపాలఖనిని, నాలో ఒక్క సుగుణం కూడా లేదు.
పాపినామహమేకాగ్రో దయాలూనం త్వమగ్రణీః |
దయనీయో మదన్యోస్తి తవ కోత్ర జగత్త్రయే ||  78  ||
భావం:  నేను పాపులలో అగ్రగణ్యుడిని . నీవు పరమ దయామయివి. అందుకే, నీ దయను పొందదగిన అర్హత, మొట్టమొదట నాకే ఉంది తల్లీ!
విధినాహం న సృష్టశ్చేత్ న స్యాత్తవ దయాలుతా |
అమయో వా న సృష్టశ్చేదౌషధస్య వృథోదయః ||  79  ||
భావం:  నేను పుట్టకుండా ఉన్నట్లయితే, నీ దయ వ్యర్ధమయ్యేది. సృష్టిలో రోగాలే లేనప్పుడు, ఔషధాలు అన్నీ వ్యర్ధమే కదా!
కృపా మదగ్రజా కిం తే అహం కిం వా తదగ్రజః |
విచార్య దేహి మే విత్తం తవ దేవి దయానిధే ||  80  ||
భావం:  నీ దయ పెద్దదో, నేను పెద్దవాడినో, నీవే విచారించుకొని, దయానిదివయిన నీవు నాకు ధనాన్ని ప్రసాదించు.
మాతా పితా త్వం గురుసద్గతిః శ్రీః
త్వమేవ సంజీవనహేతుభూతా |
అన్యం న మన్యే జగదేకనాథే
త్వమేవ సర్వం మమ దేవి సత్యం ||  81  ||
భావం:  లక్ష్మీ! నీవే నాకు తల్లివీ, తండ్రివీ, గురువువూ, సద్గతిదాయినివి. నీవే నా జీవన హేతువువు. ఓ జగన్మాతా! నీవు తప్ప నాకు వేరే ఎవరూ కనిపించట్లేదు. నాకు అన్నీ నువ్వే తల్లీ, ఇది సత్యం.
|| హృదయబీజం ||
ఓం – ఘ్రాం – ఘ్రీం – ఘ్రూం – ఘ్రైం – ఘ్రౌం – ఘ్రః – హుంఫట్ కురు కురు స్వాహా ||
అద్యాదిలక్ష్మీర్భవ సుప్రసన్నా
విశుద్ధవిజ్ఞాన సుఖైకదోగ్ధ్రి |
అజ్ఞానహంత్రీ త్రిగుణాతిరిక్తా
ప్రజ్ఞాన నేత్రీ భవ సుప్రసన్నా ||  82  ||
భావం:  ఓ ఆదిలక్ష్మీ! నా యందు ప్రసన్నురాలవు కమ్ము. అజ్ఞానాన్ని హరించి, శుద్ధ విజ్ఞానాన్ని ప్రసాదించే త్రిగుణాతీతమయిన దేవీ, నా పట్ల ప్రసన్నురాలవై, నా జ్ఞాన నేత్రానివి కమ్ము.
అశేషవాగ్జాడ్య మలాపహంత్రీ
నవం నవం సుష్ఠు సువాక్యదాయినీ |
మమైవ జిహ్వాగ్రసురంగవర్తినీ
భవ ప్రసన్నా వదనే చ మే శ్రీః ||  83  ||
భావం:  మాటలోని రుగ్మతలను తొలగించి, నూతన పదాలతో కూడిన వాగ్దాటిని  ప్రసాదించే దేవీ,  నా నాలుక చివర, ప్రసన్న వదనవై, నా ముఖమునందు, నివసించుము.
సంస్తసంపత్సు విరాజమానా
సమస్తతేజస్సు విభాసమానా |
విష్ణుప్రియే త్వం భవ దీప్యమానా
వాగ్దేవతా మే వదనే ప్రసన్నా ||  84  ||
భావం:  అన్ని సంపదలలో నివసించేదానవు, అన్ని తేజస్సులుగా ప్రకాశించేదానావు. ఓ విష్ణుప్రియా, వాగ్దేవతా రూపములో, ప్రసన్న వదనవై, నా ముఖమునందు నివసిస్తూ, నన్ను వెలిగించు.
సర్వప్రదర్శే సకలార్థదే త్వం
ప్రభాసులావణ్య దయాప్రదోగ్ద్రి |
సువర్ణదే త్వం సుముఖీ భవ శ్రీః
హిరణ్మయీ మే నయనే ప్రసన్నా ||  85  ||
భావం:  నీ దయ అన్నిటినీ ప్రకాశింపచేస్తుంది. నీ దివ్య కాంతి, అందరికీ వెలిగే అందాన్ని ఇస్తుంది. ఓ హిరణ్మయీ! ఓ లక్ష్మీ! సుముఖంగా నా కళ్ళలో ఉంటూ, నన్ను వెలిగించు.
సర్వార్థదా సర్వజగత్పృసూతిః
సర్వేశ్వరీ సర్వభయాపహంత్రీ |
సర్వోన్నతా త్వం సుముఖీ చ నః శ్రీః
హిరణ్మయీ మే భవసుప్రసన్నా ||  86  ||
భావం:  అన్ని కోరికలనూ తీర్చే విశ్వమాతవు. అన్ని భయాలను పోగొట్టే సర్వేశ్వరివి. అందరికంటే గోప్పదానావు, స్వర్ణమయివి, ప్రసన్నవు, నా పట్ల దయ చూపించు తల్లీ.
సమస్త విఘ్నౌషు వినాశ కారిణీ
సమస్తభక్తోద్ధరణే విచక్షణా |
అనంతసమ్మోద సుఖ ప్రదాయినీ
హిరణ్మయీ మే నయనే ప్రసన్నా ||  87  ||
భావం:  అన్ని విఘ్నాలనూ తొలగించేదానావు, భక్తులను ఉద్ధరించి, అనంత సుఖాలను, అదృష్టాన్ని, విచక్షణను ప్రసాదించే నీవు, నా కన్నుల యందు కొలువుండు  హిరణ్మయీ!
దేవీ ప్రసీద దయనీయతమాయ మహ్యం
దేవాధినాథ భవ దేవగణాది వంద్యే |
మాతస్తథైవ భవ సన్నిహితా దృశోర్మే
పత్యా సమం మమ ముఖే భవ సుప్రసన్నా ||  88  ||
భావం:  ఇంద్రాదిదేవతలచే పూజించబడేదానవయిన ఓ దేవీ! అజ్ఞాన అంధకారములో ఉన్న నన్ను కరుణించి, నా కళ్ళలో నివసించు. విష్ణువుతో కూడి, నా ముఖమందు నివసించు.
మా వత్స భైరభయదానకరోర్పితస్తే
మౌళౌ మమేతి మయి దీనజనానుకంపే |
మతః సమర్పయ ముదా కరుణాకటాక్షం
మాంగళ్యబీజమిహ నః సృజ జన్మ మాతః ||  89  ||
భావం:  నీవు దయామయివి, దీన జనులకు అభయమిచ్చే దానవు కనుకనే,నా తలపై నీ చేతిని ఉంచి, ‘బిడ్డా, భయపడకు,’ అంటూ అభయమిచ్చావు.ఓ మాతా! నీ కరుణా దృష్టితో, నాలో  సద్భావనలను జనింప చెయ్యి.
||కంఠబీజం||
ఓం – శ్రాం – శ్రీం – శ్రూం – శ్రైం – శ్రౌం – శ్రం – శ్రాః ||
కటాక్ష ఇహ కామధుక్ తవ మనస్తు చింతామణిః
కరః సురతరుః సదా నవనిధిస్త్వమేవేందిరే |
భవేత్తవ దయారసో రసరసాయన చాన్వహం
ముఖం తవ కలానిధిర్వివిధ వాంచితార్థప్రదం ||  90  ||
భావం:  నీ చూపు కామధేనువు, నీ మనసు చింతామణి, నీ చెయ్యి కల్పవృక్షము, ఓ ఇందిరా! నీ లో నవనిధులు ఉన్నాయి. ఓ కళా నిధీ, అన్ని కోరికలనూ తీర్చే నీ ముఖబింబము నుండి ఉద్భవించే దయారసము అమోఘమయినది.
యథా రసస్పర్శనతోయసోపి
సువర్ణతా స్యాత్ కమలే తథా తే |
కటాక్షసంస్పర్శనతో జనానాం
అమంగళానామపి మంగళత్వం ||  91  ||
భావం:  పరసువేదిని తాకినా లోహం బంగారమయినట్లు, ఓ కమలా, నీ అనుగ్రహ దృక్కులు నన్ను తాకగానే, పాపినయిన నేను పున్యాత్ముడను అవుతాను.
దేహీతి నాస్తీతి వచః ప్రవేశాత్
భీతో రమే త్వాం శరణం ప్రపద్యే |
అతః సదాస్మిన్న భయప్రదా త్వం
సహైవ పత్యా మమ సన్నిధేహి ||  92  ||
భావం:  నీవు ఇస్తావో, ఇవ్వవో అన్న భయాన్ని విడచి, నిన్ను శరణాగతి కోరి ఉన్నాను. శరణాగతులను రక్షించే నీవు, నీ పతితో కూడి, నా ఎదుటకు రమ్ము.
కల్పద్రుమేణ మణినా సహితా సురమ్యా
శ్రీస్తే కలామయి రసేన రసాయనేన |
అస్తామతో మమ చ దృక్కరపాణిపాద
స్పృష్ట్యా సువర్ణవపుషః స్థిరజంగమాః స్యుః ||  93  ||
భావం:   ఓ రమ్యా! చింతామణి తో, నీ కళల తో కూడి నీవు,  ఈ చరాచర జగతిలో ఎవరిని స్ప్రుశిస్తావో, వారి కళ్ళు, చేతులూ, కాళ్ళు అన్నీ, పరసువేది తాకినట్లు స్వర్నమయమయి , స్థిరంగా ప్రకాశిస్తాయి.
అద్యాదివిష్ణోః స్థిరధర్మపత్ని
త్వమంబ పత్యా మమ సన్నిధేహి |
అద్యాదిలక్ష్మి త్వదనుగ్రహేణ
పదే పదే మే నిధిదర్శనం స్యాత్ ||  94  ||
భావం: ఆదిలక్ష్మివయిన నీవు విష్ణువుకు ధర్మపత్నివి. అమ్మా! నీ పతితో కూడి వచ్చి , నిదులవంటి ఆదిలక్ష్మీ మొదలయిన  నీ స్వరూపాలను ఒక్కటొక్కటే చూపిస్తూ, నన్ను అనుగ్రహించు.
అద్యాదిలక్ష్మీహృదయం పఠేద్యః
స రాజ్యలక్ష్మీమచలాం తనోతి |
మహాదరిద్రోపి భవేద్ధనాడ్యః
తదన్వయే శ్రీః స్థిరతాం ప్రయాతి ||  95  ||
భావం:  ఈ ఆదిలక్ష్మీ హృదయము చదివిన వారు ఎంతటి దరిద్రులయినా,రాజ్యలక్ష్మీ కటాక్షం వాళ్ళ ధనవంతులవుతారు. లక్ష్మి వారి వంశంలో స్థిర నివాసం ఏర్పరచుకుంటుంది.
యస్యస్మరణమాత్రేణ తుష్టా స్యాద్విష్ణువల్లభా |
తస్యాభీష్టం దదాత్యాశు తం పాలయతి పుత్రవత్ ||  96  ||
భావం: అట్టి భక్తుడు  తనను స్మరించినంతనే దేవి సంతుష్టురాలై, వారి  కోరికలన్నీతీర్చి, బిడ్డ వలే, వారిని రక్షిస్తుంది.
ఇదం రహస్యం హృదయం సర్వకామఫలప్రదం |
జపః పంచసహస్రం తు పురశ్చరణముచ్యతే ||  97  ||
భావం:  ఈ రహస్య హృదయం అన్ని కోరికలనూ తీర్చే శక్తి ఉన్నది. ఐదు వేల సార్లు చదివితే, కోరిన కోరిక సిద్ధిస్తుంది.
త్రికాలమేకకాలం వా నరో భక్తిసమన్వితః |
యః పఠేచ్ఛృణుయాద్వాపి స యాతి పరమాం శ్రియం ||  98  ||
భావం:  మూడు సార్లు జపించినా, విన్నా, లేక భక్తితో, ఒక్క సారి చదివినా, అతనికి కీర్తి, ఐశ్వర్యం లభిస్తుంది.
మహాలక్ష్మీం సముద్దిశ్య నిశి భర్గవవాసరే |
ఇదం శ్రీహృదయం జప్త్వా పంచవారం ధనీ భవేత్ ||  99  ||
భావం: ఈ మహాలక్ష్మీ హృదయాన్ని,ఐదు శుక్రవారాలు రాత్రిళ్ళు చదివితే, అతడు ఐశ్వర్యవంతుడు అవుతాడు.
అనేన హృదయేనాన్నం గర్భిణ్యా అభిమంత్రితం |
దదాతి తత్కులే పుత్రో జాయతే శ్రీపతిః స్వయం ||100||
భావం:  ఈ హృదయాన్ని అభిమంత్రించిన అన్నం గర్భిణీ స్త్రీలకు ఇస్తే, స్వయంగా విష్ణువే వారికి పుత్రుడయ్యి జన్మిస్తాడు.
నరేణాప్యథవా నార్యా లక్ష్మీహృదయమంత్రితే |
జలే పీతే చ తద్వన్శే మందభాగ్యో న జాయతే ||101||
భావం:  లక్ష్మీ హృదయాన్ని మంత్రించిన నీటిని తాగిన వారి వంశంలో అభాగ్యులు, దరిద్రులు పుట్టరు.
య ఆశ్వయుజ్మాసి చ శుక్లపక్షే
రమోత్సవే సన్నిహితే చ భక్త్యా |
పఠేత్తథైకోత్తరవారవృద్ధ్యా
లభేత సౌవర్ణమయీం సువృష్టిం ||102||
భావం:  ఆశ్వీజ శుక్ల పక్షమందు , శ్రీరామ నవమి నవరాత్రులలో, రోజుకొక్క మారు పెంచుకుంటూ, భక్తితో చదివిన వారి ఇంట కనకవ్రుష్టి కురుస్తుంది.
య ఏకభక్త్యాన్వహమేకవర్షం
విశుద్ధధీః సప్తతివారజాపీ |
స మందభాగ్యోపి రమాకటాక్షాద్
భవేత్సహస్రాక్షశతాధికశ్రీః ||103||
భావం:  వారానికి ఒక సారి చప్పున ఒక ఏడాది చదివితే, ఎంతటి దురదృష్టవంతుడయినా , లక్ష్మీ దేవి కటాక్షం వలన ఇంద్రునివలె సంపన్నుడవుతాడు.
శ్రీశాంఘ్రిభక్తిం హరిదాసదాస్యం
ప్రసన్న మంత్రార్థదృడైకనిష్ఠాం |
గురోస్మృతిం నిర్మలబోధబుద్ధిం
ప్రదేహి మాతః పరమం పదం శ్రీః ||104||
భావం: విష్ణుభక్తి, దాస్యం, అర్ధం తెలుసుకుని, ఈ మంత్రాన్ని ఏకాగ్రతతో చదవడం, గురువును తలచుకుంటూ, శుద్ధ జ్ఞానంతో పారాయణ చేసే వారు లక్ష్మీ కటాక్షం వలన మోక్షాన్ని పొందుతారు.
పృథ్వీపతిత్వం పురుషోత్తమత్వం
విభూతివాసం వివిదార్థసిద్ధిం |
సంపూర్ణకీర్తిం బహువర్షభోగం
ప్రదేహి మే లక్ష్మి పునః పునస్త్వం ||105||
భావం:  ఓ లక్ష్మీ !  నన్ను మరలా మరలా ఈ భూమికి అధిపతిని చెయ్యి. నేను పురుషోత్తముడను కనుక, తరగని కీర్తిని, సకల సంపదలను, సౌఖ్యాలను చాలా ఏళ్ళు అనుభవించేలా దీవించు.
వాదార్థసిద్ధిం బహులోకవశ్యం
వయః స్థిరత్వం లలనాసు భోగం |
పాత్రాదిలబ్ధిం సకలార్థసిద్ధిం
ప్రదేహి మే భర్గవి జన్మ జన్మని ||106||
భావం:  ఓ భార్గవీ! జన్మ జన్మలకూ నాకు వాక్ ధాటిని, ఆకర్షణా శక్తిని, దీర్ఘాయుష్షు ను, స్త్రీ సుఖాన్ని, పుత్రపౌత్రాభి వృద్ధిని, సంపదలను, ప్రసాదించు.
సువర్ణవృద్ధిం కురు మే గృహే శ్రీః
సుధాన్య వృద్ధిం కురు మే గృహే శ్రీః |
కల్యాణవృద్ధిం కురు మే గృహే శ్రీః
విభూతివృద్ధిం కురు మే గృహే శ్రీః ||107||
భావం:  నా గృహమందు బంగారం వృద్ధి పొందనీ, ధాన్యం పెరగనీ, శుభములు జరగనీ, సంపదలు వృద్ధి పొందనీ, ఓ లక్ష్మీ, నాకు అవన్నీ అనుగ్రహించు.
||శిరోబీజం||
ఓం . యం – హం – కం – లం – వం – శ్రీం ||
ధ్యాయేలక్ష్మీం ప్రహసితముఖీం కోటిబాలార్కభాసాం
విద్యుద్వర్ణాంబరవరధరాం భూషణాఢ్యాం సుశోభాం |
బీజాపూరం సరసిజయుగం బిభ్రతీం స్వర్ణపాత్రం
భర్త్రా యుక్తాం ముహురభయదా మహ్యమప్యచ్యుతశ్రీః ||108||
భావం:  చక్కటి చిరునగుమోము, కోటి సూర్యుల తేజస్సు, మెరుపు వర్ణము కల వస్త్రాలు ధరించినది, ఆభరణాలు, దానిమ్మ గింజలు నిండిన సువర్ణ కలశాన్ని చేత ధరించినది, కమల దారిణి, భర్తను అనుసరిస్తూ, అచ్యుతుని తేజస్సుకు కారణమయినది, భక్తులకు మరలా మరలా అభయాన్ని ఇచ్చేది అయిన లక్ష్మిని ధ్యానిస్తున్నాను.
 
||ఇతి శ్రీలక్ష్మీహృదయం సంపూర్ణం ||
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
రచన: ఆదూరి హైమవతి
” బాబయ్యగారూ! మీ కారు క్షణంలో మెరిసిపోయేలా తుడుస్తాను, మీ బూట్లకు కొత్తవాటిలా పాలిష్ చేస్తాను ,ఒక్కపదిరూపాయలు ఇప్పించండి,నిన్నటినుండీ జబ్బుగాఉన్నఅమ్మ,చూపులేని తమ్ముడు , నడవలేని అక్కఆకలితో నీరసించి పోతున్నారు. కనికరించండి బాబయ్యా! ” అంటూ మండిపోయే ఎండలో కాళ్ళకు చెప్పులు కూడాలేకుండా, కారు దగ్గరకొచ్చి బ్రతిమాలాడు డాక్టర్ రామనాధాన్ని  పన్నెండేళ్ళ పిల్లవాడు.
డాక్టర్ రామనాధం వింతగా  ఆ బాలుడికేసి చూసి ” ఏరా! కాళ్ళు కాలడం లేదా? అలా ఎండలో నిల్చున్నావ్ ?” అని అడిగాడు.
” బాబయ్యా! కడుపులో మంటముందు కాళ్ళమంట తెలీదయ్యా!” అని జవాబిచ్చాడు పేలవంగానవ్వుతూ..
” ఇంతకూ కారు కడిగించుకుని నీకు పది రూపాయలివ్వమంటావ్ ! అంతేనా?” డాక్టర్ రామనాధం అడిగాడు.
” ఔను బాబయ్యా ! మీ బూట్లకు కూడా పాలిష్ చేస్తాను “అంటూనే తన సంచీలోంచీ బూట్ పాలిష్, పాతగుడ్డ , బ్రష్ బయటికి తీశాడు వాడు.
” నీపేరేంటోయ్!” జాలిగా వాడ్ని చూస్తూ అన్నాడు రామనాధం .
” పేరేంటైతేనేంలే బాబయ్యా! పేరుపెట్టినోడు పారిపోయిండు, పేగు తెంచుకుకన్నతల్లి కదల్లేదు కారు తుడిపించుకుని కాసులివ్వండి బాబయ్యా! ” పేరు చెప్పకుండానే నిరాశగానిట్టూరుస్తూనే బ్రతిమాలాడు వాడు.
అవన్నీ వద్దులేకానీ ఇంద పదిరూపాయలు తీసుకో ” అంటూ పది రూపాయలు ఇవ్వజూపిన రామనాధంతో…
” వద్దు బాబయ్యా ! పని చేయందే డబ్బు తీసు కోను .” అంటూ ఖచ్చితంగా చెపుతున్న ఆ పిల్లవాడ్ని నిశితంగా చూశాడు రామనాధం.
ఉంగరాల జుట్టుతో, పఛ్ఛనిమేనిఛాయతో , చురుకైన కళ్ళతో ఆకర్షణీయంగా ఉన్న వాడిని చూస్తూ
” సరే ! బూట్ పాలిష్ చేసి ,కారు తుడిచి,డబ్బుతీసుకో ” అని తన కాళ్ళ బూట్ తీసి ఇచ్చాడు రామనాధం.వాడు జాగ్రత్తగా గుడ్డతో దుమ్ము దులిపి చక చకా పాలిష్ చేసి చొక్కతో పాలిష్ ఆరిందో లేదో తుడిచి చూసి , రామనాధం  ముందు ఉంచి ” చూడండి బాబయ్యా ! మెరవడంలేదూ?  ఈ గోపీగాడు చేశాడంటే అంతే మరి.”అన్నాడు ఆనందంతో మెరిసేకళ్ళతో.
” ఐతే నీపేరు ‘గోపీ ‘అన్నమాట ! ఔనా!” చూశావా నీ పేరు కనిపెట్టేశాను అన్నట్లు అడిగాడు రామనాధం. .
“భలే కనిపెట్టేశారు బాబయ్యా ! మీరు అలాగే కూర్చోనుండండి, నేను క్షణంలో మీ కారు’ కొత్తదా! అనిపించేలా తుడిచేస్తాను.”అంటూ గబగబా తనవద్ద ఉన్న ప్లాస్టిక్ బకెట్ తో గుడివద్ద ఉన్న బావి నుండీ నీరు తోడి తెచ్చి కారుతుడవడంలో లీనమైపోయాడు. పదినిముషాల్లో కారు తళ తళ లాడింది.
” చూశారా బాబయ్యా! మీ కారు కొత్తదిలా లేదూ?” ఆకారు యజమాని తనపనిని మెచ్చుకునోవాలని మెరిసేకళ్ళతో అన్నాడు గోపి.
” ఔను గోపీ ! క్రొత్త కారులాఉంది. ఇంద ఈపాతికా తీసుకో !” అంటూ డబ్బిస్తున్న రామనాధం వైపు ఆశ్చర్యంగా చూస్తూ ,
” అదేంటి బాబయ్యా! పాతిక రూపాయలు ఇస్తున్నారు ? పదేగా..” అంటున్న గోపితో
” గోపీ ! నీవు పనులు చక్కగా చేసినందుకు బోనస్ , సరా! తీసుకో , ఈ డబ్బుతో ఏంచేస్తావు?” కుతూహలం అణచుకోలేక అడిగాడు రామనాధం
” ముందు బన్ రొట్టెలు కొని మా అమ్మకు , అక్కకు , తమ్ముడికి పెడతాను.ఎంతోకాలంగా మా తమ్ముడు ఆపిల్ పండు కావాలని అడుగుతున్నాడు. వాడి కోరిక తీర్చుతాను. ఇదంతా మీదయ వల్ల బాబయ్యా!” అని తన పాదాలకు నమస్కరిస్తున్న గోపీని చూసి ” గోపీ మీ నాన్న ఎక్కడ? ఏంచేస్తుంటాడు?”
” అడక్కండి బాబయ్యా ! ఇందాకే చెప్పాగదా!మమ్మల్నిలా వదిలేసి తన మానాన తాను వెళ్ళి పోయాడు ” అంటున్న వాడి  ముఖం  ఎఱ్ఱగా జేవురించడం చూసిన రామనాధం ఆశ్చర్య పోయి సంభాషణ మరలించి ” సరే గోపీ ! వస్తాను , రేపు కూడా నా కారు కడిగి పెడతావుకదా?” అని కారు స్టార్ట్  చేసి వెళ్ళి పోయాడు రామనాధం.
మరునాడు కూడ అలా పనులు చేయించుకుని పాతిక రూపాయలు ఇచ్చిఒక చెప్పుల జత కూడా ఇచ్చాడు రామనాధం వాడికి. ” బాబయ్యా ! ఇంకొంచెం చిన్నదైతే మా తమ్ముడికి సరిపోయేది , ఈ జత వాడికి పెద్దదౌతుంది బాబయ్యా!” అంటున్న వాడిలోని భాతృ ప్రేమకు రామనాధం గుండె కదిలింది.
“ఇది నీవు వాడుకోరా!ఇలా ఉత్తికాళ్ళతో ఎండనపడి నడుస్తున్నావుగా! నీ తమ్మునికి మరోటి తెచ్చిస్తాన్లే  !” అన్నాడు రామనాధం.
” కాదు బాబయ్యా! ముందు వాడికి కాళ్ళ చెప్పులుకొన్నాకే నేనేసుకునేది! ఈ జతెక్కడ కొన్నారో చెప్పండి బాబయ్యా! నే నెళ్ళి మార్చి వాడికిస్తా.” అంటున్న గోపీ తెలివిని రామనాధం మనస్సులోనే మెచ్చుకున్నాడు.
“మరునాడు రామనాధం వాడికి మరో జత చెప్పులు తెచ్చి ఇచ్చాడు.” ఇంద గోపీ ! ఈ జత నీ తమ్మునికివ్వు.” అంటూ కవర్లోంచీ కొత్త చెప్పుల జత తీసి ఇచ్చాడు రామనాధం.
” బాబయ్యా! మన్నిం చండి ఇలా ఊరికే మీరు ఇస్తుంటే నాకు బావులేదయ్యా! మా అమ్మ ఊరికే ఏదీ తీసుకోవద్దని చెప్పింది , పని చేయించుకుని ఇవ్వండి. అపరిగ్రహం వద్దయ్యా!” అన్నాడు వినయంగా గోపి చేతులు కట్టుకుని తలవంచుకుని.
” ఓరినీ! నీకివన్నీ ఎలా తెల్సురా! పెద్దమాటలు అంటున్నావ్!” ఆశ్చర్యంగా అడిగిన రామనాధంతో,
“.” బాబయ్యా ! చదువంటే నాకెంతో ఇష్టం .మా అమ్మకు జబ్బు చేయకముందు తానే పనిచేసి నన్ను బడికి పంపేది.ఆ చదువు మరిచి పోకుండా మధ్యాహ్నంపూట సర్కార్ బడి కిటికీ వద్ద చేరి రహస్యంగా వింటుంటాను.లోనికి రానివ్వరు కదా!  అప్పుడు చదివిన పుస్తకాలు దాచుకుని రాత్రులు వీధి లైటు క్రింద చదువుకుంటుంటాను బాబయ్యా!మర్చిపోతానని” సిగ్గుపడుతూ చెప్పాడు గోపి.
” నీకు చదువంటే అంతిష్టమా గోపీ! ” మెల్లిగా అడిగాడు రామనాధం.
” ఔను బాబయ్యా! ఐతే నాకా అదృష్టం లేదు, నేను పనిచేస్తేనే మా ఇంట్లో అందరి కడుపులూ నిండేది.ఈజన్మ కింతే బాబయ్యా!” దిగులుగా అన్నాడు గోపి.
” గోపీ! నిన్ను నేను చదివిస్తాను నీవు బడికెళ్ళిచదువువుకుంటావా!?” అని అడిగాడు రామనాధం
అవన్నీ డబ్బున్న మారాజులకయ్యా! మాలాంటోళ్ళకు కడుపుకింత బువ్వదొరికే దేగొప్ప,ఇక చదవులెక్కడ?”
“గోపీ నీకు ఒక ఉద్యోగo ఇస్తాను వస్తావా నాతో?”
“అప్పుడు బాగా నీకిష్ట మైన  చదువు చదవొచ్చు. “
” అమ్మో!బాబయ్యా!కదల్లేని మా అమ్మకెవరు రొట్టెలు తెచ్చిఇస్తారు? అవిటిదైన మా అక్కనెవరు చూస్తారు?కళ్ళు లేని మా తమ్ముడికెవరు దిక్కు? వారిని వదలి మానాన్నలాగా నేనూ వెళ్ళి పోనా? రాను బాబయ్యా రాను.” భయంగా అన్నాడు  గోపీ ఓ వైపు తమను వదిలేసిపోయిన తండ్రిపై కసి కోపం వాడి మాటల్లో వినిపిస్తూనే ఉంది.
” అదికాదు గోపీ!నీవు ప్రతిరోజూ మీవాళ్ళను కలవచ్చు,మీ అమ్మకు అక్కకూ నేను వైద్యం చేయిస్తాను, మీ తమ్ముడికి కళ్ళు వస్తాయేమో చూద్దాం , నేను డాక్టర్ను తెల్సా?” ధైర్యం చెప్తున్నట్లు అడిగాడు డా.రామనాధం
” మీరు వైద్యులా బాబయ్యా! చెప్పారు కారే !మా అమ్మకు నయమైతే చాలు. ఆమే అందరినీ చూసుకుంటుంది. నేను ఎంచక్కా బడికెళ్ళి  చదివి ఉద్యోగంచేసి మావాళ్ళందర్నీ సాకుతాను.మా తమ్ముడికి ముందు కళ్ళుండేవి బాబయ్యా !వాడికి టపాకాయలంటే మహా ఇష్టం,ఒక దీపావళినాడు దేవాలయం వద్ద కాల్చుతున్న చిచ్చుబుడ్డికి దగ్గరగా వెళ్ళడం వలన  ఆ  రవ్వలు కళ్ళలోపడి చూపుపోయింది.వాడికి చూపు వస్తుందా బాబయ్యా?” ఆశగా అడుగుతున్న గోపీని చూసి రామనాధానికి ఎంతో ముచ్చటేసింది.   ” గోపీ పద మీ ఇంటికి వెళ్ళి మీ అమ్మను చూద్దాం.రా కారెక్కు.” అంటున్న రామనాధాన్ని దేవునిలా చూశాడు గోపీ.
” బాబయ్యా ! నా మురికిగుడ్డలతో కారెందుకుగానీ,తమరు పదండి గుడివెనక ఉన్నకాలనీలోమూడో వీధిలో ఆరో గుడిసె మాది. నేను వెనకాలే క్షణంలో పరుగు తీస్తాను ” .
” గోపీ !నీవేగా కారు తుడుస్తావ్ మురికైతే! పైగా మీ ఇల్లు నేను తెల్సుకోడం కష్టం రా రా ఎక్కు ” అని వాడిని రెట్ట పట్టి కారెక్కించి బయల్దేరాడు రామనాధం. దార్లో చాలా పండ్లు,బిస్కెట్స్ కొన్నాడు రామనాధం.  కారు పోయే దారిలేక దూరంగా కారు ఆపి తాను కొన్నవన్నీ పెట్టిన బుట్ట పట్టుకుని గోపీ వెంట నడిచాడు.
అది ఇల్లు అనడం కంటే  కప్పులేని ఒక పందిరి అనడం మేలు.” అమ్మా! ఎవరొచ్చారో చూడు.! బాబుగారు నే చెప్పానే ఆయన ” అంటూ పరిచయంచేశాడు గోపీ రామనాధాన్ని .కూర్చు నేందుకు  ఒక బండరాయి దులిపి చూపాడు గోపీ” బాబయ్యా ! మాఇంట్లో ఇదే కుర్చీ.  ”
రామనాధం కూర్చుని తాను తెచ్చిన  పండ్లు, బిస్కెట్స్ అన్నీ గోపీతల్లి వెంకమ్మకు ఇచ్చి,  ” అమ్మా! మీ గోపీ చాలామంచి వాడు, నిజాయితీ పరుడు ,ఇలాంటివాడికోసమే నేను వెదుకుతున్నాను. మా ఇంటికి ఉదయాన్నే  ప్రతిరోజూవచ్చి  సాయంకాలంవరకూ ఉండి వస్తే చాలు. మా పిల్లలకు స్నేహితులెవ్వరూ లేరు.వారితో  మాట్లాడి ఆడుకుని సాయంకాలానికి వచ్చి మీతోనే ఉంటాడు.దీనికి నేను జీతం ఇస్తాను, మీకు ఏలోటూ రాకుండా చూసుకుంటాను.మీకు ఇష్ట మైతే మా ఇంట్లోని ఔట్ హౌస్ లో ఉండవచ్చు, గోపీ చదువుకోవచ్చు, మీ అందరికీ నా చేతనైనంత వైద్యం చేయిస్తాను,నేను డాక్టర్ను,నా వల్లకానివీ  ఉన్నాయి, అవి అనుభవించ వలసిందే! ఆలోచించి రేపుచెప్పండి ” అని రామనాధం లేచి వెళ్ళాడు. గోపీ ఆయన్ను సాగనంపి వచ్చి,
” అమ్మా !నీకు బాగైతే అంతేచాలు.నేను ఆ ఉద్యోగంలో చేరనా అమ్మా!” అని అడిగాడు.
వెంకమ్మ ” నీకు ఏది మేలనిపిస్తే అది చేయి నాయనా ! ఆపైన దైవమే ఉన్నాడు, వయసుని మించిన బాధ్యత మోస్తూ మా అందరికీ నీవే దిక్కయ్యావు.” అంది.
“ముందు నేను వెళ్ళి చూసి వస్తాను, కొద్దిరోజులయ్యాక అందరం ఆ బాబుగారు చెప్పినట్లు వారింటి వద్దకే మారిపోదాం , అపుడు మీ గురించి నాకు దిగులుండదు.మనకు ధనంలేక పోయినా భగవంతుడు నాకు పని చేయగల శక్తి ఇచ్చాడు , అదే చాలు .”  అన్నాడు గోపీ తనశరీరంలో పనిచేయగల సత్తా  ఉందనే ధైర్యంతో.
ఆ మరునాడు గోపీ రామనాధంగారితో కలసి వారి ఇంటికి వెళ్ళాడు. గోపికి చాలా ఆశ్చర్య మేసింది , అంత పెద్ద ఇల్లు వాడెప్పుడూ చూసి ఉండలేదు. గేటులోనికెళ్ళాక కారు దిగి రామనాధంగారు,
” రా గోపీ , ఇదే మన ఇల్లు.” అంటూ లోపలికి నడిచాడు. బయట తోటలో ఉన్న కుళాయివద్ద కాళ్ళు చేతులు కడుక్కుని లోనికి వస్తున్న గోపీని చూసి ముచ్చట పడ్డారు రామనాధం , ఆయన భార్య వసుంధర.రామనాధం ద్వారా గోపీ గురించీ విన్న వసుంధర మొదటి చూపులోనే వాడి స్వభావాన్ని అంచనావేసింది.రామనాధంతో పాటుగా లోనికి వెళ్ళి ఆ ఇంటి ఐశ్వర్యాన్ని చూసి భయపడ్డాడు గోపీ , ‘ఇంత ఇంట్లో తాను ఉండగలడా! తను ఏమేం పనులు చేయాలో! ఈ ఇల్లoతా తుడవమంటారా?’ అనుకో సాగాడు.
“గోపీ ! ఇలారా! నీవు చేయవలసిన పని చెప్తాను ” అంటూ హాలు పక్కనే ఉన్న ఒక గదిలోకి దారి తీశాడు రామనాధం ,వసుంధరతో కలసి.ఆ గదిలోని  రెండు మంచాలపైన  ఉన్నరెండు  ఆకారాలను చూపుతూ ” గోపీ చూడూ !మా ఇద్దరు కొడుకులు చైతన్య, కైలాస్ లు .నీపనల్లా ప్రతి రోజూ వీరితో మాట్లాడటం , ఆడుకోడం, పాటలు పాడటం, వీరిద్దర్నీ ఆనందంగా ఉంచడం, వీరితో కలసి చదువుకోడం.. టీచర్లు ఇంటికి వచ్చి చదువు చెప్తారు.వీరు నడువలేరు ,కూర్చోబెడితే కూర్చుంటారు, పుట్టినపుడే ఇలా ఉన్నందున ఏ వైద్యం పనిచేయలేదు. ఉదయం , సాయంకాలం వీరిని వీల్ ఛైర్స్ లో తోటలో తిప్పడం,అంతే!” అంటూ తమ కొడుకులను చూపగా , గోపీ ఆశ్చర్యపడ్డాడు వారిని చూసి, జాలేసింది.
తన అమ్మ ,అక్క, తమ్ములకు సేవచేసి ఉన్నందున , వారికి సహకరించడం పెద్దపనిగా అన్పించలేదు ‘కాళ్ళు, నడుంక్రిందనుండీ చలనంలేని ఆ పిల్లలు ఇంత పెద్దమేడకు,ఈ డాక్టర్ ఆస్థికి వారసులా!’అని . భగవంతుడు తనకు తన తల్లిని, అక్కను,తమ్ముడ్ని తన కష్టంతో సాకగల మంచి ఆరోగ్యం ఇచ్చాడు. ఆరోగ్యాన్ని మించిన మహాభాగ్యం లేదనుకున్నాడు గోపి.
