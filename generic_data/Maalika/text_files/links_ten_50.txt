
రచన: శ్యామసుందర్ రావు
ఈ రోజుకి కూడా తల్లులు వారి పిల్లలకు ఆహారాన్ని పెట్టి ,”జీర్ణము, జీర్ణము వాతాపి జీర్ణము”అని అంటూ ఉంటారు ఎందుకో తెలుసా? అగస్త్యుడు వాతాపి అనే రాక్షకుడిని తిని జీర్ణించుకుంటాడు కాబట్టి తల్లులు వారి పిల్లలకు కూడా ఆవిధమైన జీర్ణ శక్తి కావాలని కోరుకుంటూ అగస్త్య మహర్షిని స్మరించుకుంటారు. అలాగే భారతావనిలో అనితర సాధ్యమైన మహత్కార్యాలను చేసిన మహాత్ముడు అగస్త్యుడు ఎన్నో ఇతిహాసాలు, పురాణాలలో కనిపిస్తాడు.ముఖ్యముగా రామాయణ, మహాభారతాలలో అయన ప్రస్తావన వస్తుంది అగస్త్యుడు సప్త ఋషులలో ఒకడు .ఈ మహార్షి పుట్టుక చాలా వింతైనది ఈయన అగ్ని దేవుడు , వాయుదేవుడు ఇద్దరి అంశలతో నిండుగా ఉన్న నీళ్ల పాత్ర నుండి ఉద్భవించాడు ఈయనకు కుంభ సంభవుడు, కలశజుడు, మిత్ర వరణ పుత్రుడు వంటి పేర్లు ఉన్నాయి అగస్త్య మహర్షికి చిన్నతనంలోనే దేవతలు ఉపనయనము చేసి పంచాక్షరీ మంత్రం ఉపదేశాన్ని చేశారు అప్పటి నుండి అగస్త్యుడు బ్రహ్మచర్యము తీసుకుని తపస్సు చేసుకుంటూ అరణ్యాలలో సంచరించేవాడు.
ఒకసారి అగస్త్యుడు అరణ్యములో తిరుగుతున్నప్పుడు సల్లకి చెట్టుకు తల క్రిందులుగా వ్రేఆలాడుతున్న మునులను గమనించి వారి చెంతకు చేరి,”మహాత్ములారా మీరెవరు ఇలా ఎందుకు వ్రేఆలాడుతున్నారు?”అని ప్రశ్నించాడు దానికి వారు “నాయనా మేము నీ పితృదేవతలము నీవు వివాహము చేసుకొని సంతానాన్ని కనే దాకా మాకు పుణ్యలోకాలు ప్రాప్టించవు అంతవరకూ మాకు ఇదే గతి నీవేమో బ్రహ్మ చర్యము వదలను అంటున్నావు ” అని చెపుతారు.తానూ వివాహమాడటానికి మంచి కన్య కావాలి కాబట్టి తన తపశ్శక్తితో విదర్భ రాజైన పుత్రకాముడికి ఒక చక్కని కుమార్తె జన్మించాలని వరమిస్తాడు ఆ వర ప్రభావము వలన జన్మించినదే లోపాముద్ర ఆవిడ సుగుణరాశి రూపవతి విద్యావంతురాలు. ఆవిడను వివాహము చేసుకొని ఆవిడతో ఆశ్రమానికి వస్తాడు.
సంసారజీవితము గడపటానికి ధనము కావలి కానీ ఆ ధనము కోసము తన తపశ్శక్తి వృధా చేయటము ఇష్టము లేక ఎవరైనా రాజుని ధనము అడుగుదామని బయలు దేరుతాడు మొదట అగస్త్యుడు శ్రుతర్వుడు అనే రాజును ధనము అడుగుతాడు అయన దగ్గర సరిపడినంత ధనము లేకపోవటం వాళ్ళ ఇద్దరు ప్రదశ్వుడు అనే రాజు దగ్గరకు వెళ్లగా అక్కడ అదే పరిస్థితి అవటంతో ముగ్గురు త్రిసదాన్యుడు అనే రాజు దగ్గరకు వెళ్లిన పని జరగదు అందుచేత అందరు మణిమతి పురానికి రాజైన ఇల్వలుడి దగ్గరకు వెళతారు ఇల్వలుడు తమ్ముడు వాతాపి అతనికి కామరూప విద్య అంటే కోరిన రూపములోకి మారే శక్తి ఉంది అలాగే ఇల్వలునికి చనిపోయిన వారిని బ్రతికించే మృత సంజీవని విద్య తెలుసు ఈ ఇద్దరు రాక్షసులు అవటం వలన వచ్చిన బ్రాహ్మణులను చంపి తినటానికి ఈవిద్యలను వాడుకొనేవారు వాతాపి మేకగా మారితే ఇల్వలుడు ఆ మేకను చంపి బ్రాహ్మణులకు భోజనముగాపెట్టి వాళ్ళు తిన్నవెంటనే వాతాపిని పిలిస్తే ఆ బ్రాహ్మణుల పొట్టచీల్చుకొని వాతాపి బయటకు వచ్చేవాడు కానీ అగస్త్యుని దగ్గర ఇల్వలుని పాచీక పారలేదు ఎందుకంటే ఇల్వలుడు వాతాపిని బయటకు రమ్మని పిలిస్తే అగస్త్యుడు “జీర్ణం జీర్ణం వాతాపి జీర్ణము” అంటాడు
ఆ విధముగా వాతాపి కదా ముగుస్తుంది లోకానికి వాతాపి పీడ విరగడవుతుంది ఇంకా ఇల్వలునికి అగస్త్యునికి ధనము ఇవ్వక తప్పదు అగస్త్యునికి దృఢస్యుడు అనే కుమారుడు తేజస్వి అనే మనుమడు కలిగారు కావున పితృదేవతలకు పుణ్యలోకాలు ప్రాపిస్తాయి.
వింధ్య పర్వతము యొక్క గర్వాన్ని అణచటంలో అగస్త్యుని పాత్ర ఉంది.అన్నిటికన్నా ఎత్తైన పర్వతము మేరు పర్వతము పై ఈర్ష్యతో వింధ్య పర్వతము దానికన్నా ఎత్తు ఎదిగి సూర్యని గమనాన్ని అడ్డగించసాగింది దీనితో రాత్రి పగళ్లు సక్రమముగా లేకుండా వేద విధులకు అంతరాయాలు ఏర్పడ్డాయి అప్పుడు దేవతలు అగస్త్యుని ఎదో ఒకటి చేయమని ఆర్ధించారు అప్పుడు అగస్త్యుడు తన భార్యతో వింధ్య పర్వతము దగ్గరకు వచ్చి తాము దక్షిణ దిశగావెళుతున్నామని తమకు దారి ఇవ్వమని అంటాడు మహర్షుల పట్ల భక్తి భావము ఉన్న వింధ్యుడు తన ఎత్తును ఉపసంహరించుకొని వారికి దారి ఇస్తాడు అగస్త్యుడు తాము తిరిగి వచ్చేదాకా అలాగే ఉండమని చెప్పి మళ్ళీ వెనుకకు తిరిగి రాలేదు వింధ్యుడు అలాగే తగ్గించుకున్న ఎత్తుతో అలానే ఉండిపోయాడు. ఆ విధముగా అగస్త్యుడు వింధ్యుని ఎత్తు పెరగకుండా కట్టడి చేసాడు లోకాలకు ఉపద్రవాలు రాకుండా నివారించాడు. వేరొక కథనం ప్రకారం, శివ పార్వతుల కళ్యాణానికి మహర్షులు అందరు హిమాలయా లకు రావటము వలన వారి శక్తికి ఉత్తరాన భూమి క్రుంగి పోవటం చూసి పరమేశ్వరుడు అందరి శక్తికి సమానమైన అగస్త్యుడిని దక్షిణ దిక్కున ఉండమని ఆదేశించాడు అక్కడినుండి శివ పార్వతుల కల్యాణాన్ని ప్రత్యక్షముగా చూసే వరాన్ని ప్రసాదించాడు
ఒకసారి బ్రహ్మదేవుడు అగస్త్యుని ఆశ్రమానికి వచ్చి,లోపాముద్ర విష్ణుమాయ అంశ అని, ఇప్పుడు విష్ణుమాయ కవేర రాజుకు ముక్తి నొసగటానికి ఘోరతపస్సు చేస్తుంది నీవు ఆవిడను వివాహమాడలి అని చెపుతాడు బ్రహ్మ దేవుని అజ్ఞాను సారము ఆవిడను వివాహమాడతాడు వివాహము అవగానే కవేర కన్య కావేరి నదిగాప్రవహిస్తుంది ఆ కావేరినదిలో స్నానము చేసినా కవేర రాజుకు ముక్తి లభిస్తుంది ఆ విధముగా కావేరి నది పుట్టుకకు అగస్త్యుడు కారణమవుతాడు వృత్రాసురుడు అనే రాక్షసుడు ఇంద్రుని జయించి రాత్రులందు మహర్షులను చంపి తిని సముద్రము లో దాక్కునేవాడు. ఆ రాక్షసుడి బెడద వదిలించుకోవటానికి మహర్షులు సముద్రజలాలను అగస్త్యునికి దానమివ్వగా అయన సముద్రాన్ని తన కమండలములో పట్టి ఔపోసన పడతాడు వృత్రాసురుడు సముద్రము నుండి బయట పడతాడు అప్పుడు ఇంద్రుడు ఇతర దేవతలు దధీచి దేహాన్ని ఆయుధాలుగా చేసుకొని వృత్రాసురుని సంహరిస్తాడు ఆ విధముగా సముద్రాన్ని ఒక్క గుక్కలో ఔపోసన పట్టిన ఘనుడు అగస్త్యుడు
శ్రీరాముడు అరణ్యవాసముచేస్తున్నప్పుడు దండకారణ్యములో అగస్త్యమహర్షిని దర్శిస్తాడు అప్పుడు అయన శ్రీరామునికి అక్షయమైన అమ్ములపొది విల్లు, ఖడ్గము ఇచ్చి దీవిస్తాడు రామ రావణ యుద్దములో గాయపడిన రామునికి విష్ణు మూర్తిగా గుర్తుచేసి, స్తోత్రము చేసి రాముని ఆదిత్య హృదయాన్ని ఉపదేసిస్తాడు ఇప్పటికి మనము ఆరోగ్యము కోసము పఠించే ఆదిత్య హృదయము అగస్త్య మహర్షి ప్రసాదించి నదే.అగస్త్యుడు,భార్య లోపాముద్రతో కలిసి గోదావరి తీరములో ని పుణ్యక్షేత్రాలను దర్శిస్తారు. అప్పుడు లోపాముద్ర ఏ ఏ తీర్ధాలు ముక్తినిస్తాయని అడుగుతుంది బాహ్య తీర్ధాల కన్నా మానస తీర్ధాలు ముక్తి నిస్థాయని అగస్త్యుడు చెపుతాడు అగస్త్యుడి ఇచ్చిన కృష్ణ కవచాన్ని ధరించి పరుశురాముడు ఇరవై ఒక్కసార్లు దండయాత్రలు చేసి రాజులను సంహరిస్తాడు ఇలా చాలా సందర్భాలలో ఆగస్టుని పాత్ర ఉంటుంది.
వరాహా పురాణము లోని అగస్త్య గీత, ద్వైద నిర్యాణ తంత్రం, స్కంద పురాణములోఅగస్త్య సంహితలను అగస్త్యుడు రచించాడు ఋగ్వేదమే కాక, ఇతర వైదిక సాహిత్యం కూడా అగస్త్యుడు రాశారు. తమిళ శైవ సాహిత్యంలో అగస్త్యుని శైవ సిద్ధునిగా వర్ణించారు. శాక్తేయం, వైష్ణవాలకు చెందిన పురాణాలలోనూ అగస్త్యుని ప్రస్తావన వస్తుంది.తమిళ సంస్కృతిలో అగస్త్యుడు తొలి తమిళ వ్యాకరణము రచించాడని ప్రసిద్ధి.
దక్షిణ ఆసియా లోని దేవాలయాలలో దొరికిన పురాతన శిల్పాలలో అగస్త్యుని విగ్రహం కూడా ఉండడం విశేషం. ఆగ్నేయ ఆసియాలో ఉన్న, ఇండోనేషియాలోని జావా దీవిలో ఉన్న శివాలయంలో ఈ విగ్రహం లభ్యమైంది .ఆ విధముగా అగస్త్యుడు హిందూ చరిత్రలో ఒక గొప్ప శక్తి వంతుడైన మహర్షి భారతీయ సంప్రదాయం ప్రకారం అగస్త్యుడు చాలా భారతీయ భాషల్లో గొప్ప పండితుడు.అతను మొట్టమొదటి నుండి హిమాలయ పర్వత ప్రాంతాల్లోఉన్నారని చెప్పటానికి గుర్తుగా ఉత్తరాఖండ్ రాష్ట్రములో కేదార్ నాధ్ వెళ్లే దారిలో అయన పేరుతొ ఒక ఊరు కూడా ఉన్నది
రచన: డా|| బాలాజీ దీక్షితులు పి.వి
నీవు ఊపిరివి
సుగంధాల పరిమళం పంచాలన్నా
మట్టిమధువుతో గుండె తట్టి లేపాలన్నా
ఆనందాల రెక్కలు కట్టి ఎగిరించాలన్నా
నీకు సాధ్యమే
నీవు క్షణంలో
వాలతావు  ఎక్కడైనా
నీవు సెకనులో
దూరతావు ఏగుండెలోనైనా
నీకు పరిచయంలేని
మంచి మనసంటూ లేదు ఈ అవనిపై
నీకు తెలియని
గొప్ప హృదయమంటూ లేదు ఈ భువిపై
నీవు చూడని
అందమంటూ లేదు ఈ నేలపై
అందుకే నిను ప్రార్దిస్తున్నా
ఓ నా చల్లగాలి
నాకు తగిన కన్యకను నా దరిచేర్చవా
నూరేళ్ళ జీవితానికి తోడుగా
రచన: చంద్రశేఖర్
నిన్ను చూసిన క్షణం
నన్ను మరిచిన క్షణం
నిన్ను తలచిన క్షణం
మది పులకించిన క్షణం
నిన్ను కలిసిన క్షణం
ఊహకందని క్షణం
నీతో మాట్లాడిన క్షణం
అనుభూతి పొందిన క్షణం
నీ స్నేహం పొందిన క్షణం
అదృష్టం పొందిన క్షణం
నీ ప్రేమ పొందిన క్షణం
అన్నీ పొందిన క్షణం
నిన్ను వీడిన క్షణం
ఊపిరి వదిలిన క్షణం
రచన:చందలూరి నారాయణరావు 
ప్రశ్నలు
మనసు లోతుగా మారుమ్రోగే
అర్ధంకాని అగాధాలే..
అనుభవాలై
పెనవేసుకొని మెలిపెట్టే
మొనదేలిన వేదనాయుధాలే…
ఎన్నాళ్ళుగా మోస్తున్నా
కుంగదీస్తున్నా
భారం తగ్గని  చేదు నిజాలే….
వయసు కరిగిపారే
భావసంద్రంతో
అలల కలల్లో స్రవించే తీపిబాధలే…
మనసు మెరుపులలో తేలియాడే
తరుగులేని ఊహాలే
తరిగిపోని ఆశలబాకులే.
ప్రశ్నలు జీవితమంతా
విధించుకొనే పరీక్షలే.
స్వీయశిక్షలే.
                 * * *

 
 

తెలుగు కథ గత దశాబ్ది కాలంలో పెను మార్పులకు లోనౌతూ తనను తాను పునర్నిర్వచించుకుంటూ, పునర్నిర్మించుకుంటూ వృద్ధిచెందతూ వస్తోంది. వర్ధమాన రచయితల అత్యాధునిక సామాజిక, అంతరిక, సంక్షుభిత సమస్యలతో పాటు లోతైన అవగాహన కలిగి తాత్విక నేపథ్యంతో కూడా భిన్న ఆలోచనలతో, భిన్న విలక్షణ చింతనతో, మనిషి వికాసానికి దోహద పడగల భిన్నమైన కథా వస్తువులను స్వీకరిస్తూ చాలా ధైర్యంగా సరికొత్త మానవీయ పార్శ్వాలను స్పృశిస్తున్నారు. ఈ క్రమంలో తెలుగు కథ బహుముఖీన విస్తరణతో తనదైన సొంత స్వరంతో ఒక ఆస్తిత్వాన్ని ప్రతిష్టిస్తున్న సంధి సందర్భమిది.
మరోవైపు తెలుగు నేల రెండు తెలుగు రాష్ట్రాలుగా విడిపోయి ఇన్నాళ్ళూ ఎవరికివారు కోల్పోయామనుకుంటున్న తమ తమ సాంస్కృతిక అస్తిత్వాలనూ, వైభవాలనూ పునరేకీకరించుకుంటూ వాళ్ళ వాళ్ళ జీవన, ప్రాంతీయ మూలాలను ప్రోది చేసుకుంటూ తమదే ఐన తమ స్వంత కొత్తగొంతును అన్ని సాంస్కృతిక కోణాల్లో బలంగా వినిపించాలని ఉత్తేజిస్తున్న సందర్భంకూడా ఇదే.
ఇంకోవైపు ఉహాతీతమైన సాంకేతిక విప్లవంతో మనిషి బహుదిశలో పురోగమిస్తూనే అసలైన మానవీయ మూలాలను విస్మరిస్తూ యువత ఏ తరానికీ అందని విచ్ఛిన్నతలకూ, విచ్చలవిడితనానికీ, అతి స్వేచ్ఛకూ, ఒక రకంగా విశృంఖలత్వానికీ బానిసైపోతూ, ఒకానొక రకమైన విచిత్ర ప్రవర్తనను అలవర్చుకుంటున్న ఆపేక్షాయుత ప్రపంచంలో.. బయటికి కనబడని.. అజ్ఞాత అనిశ్చితికూడా.. ఇదే
ఈ సంక్లిష్ట సమయంలో వస్తున్న నా కథా సంపుటి ఇది. దీంట్లోని ఇరవై కథలూ గత రెండేళ్ళలో రాసినవీ, అన్ని ప్రఖ్యాత పత్రికల్లో వెలువడి చాలా వరకు పోటీల్లో బహుమతులు గెలుచుకున్నవే. ఇవి అత్యాధునిక సామాజికుని అంతరంగాన్ని వ్యాఖ్యానిస్తున్నాయి. ఇదివరకటిలా వీటిని కూడా సహృదయులైన కథా ప్రియులు ఆదరిస్తారని ఆకాంక్షిస్తూ.
– రామా చంద్రమౌళి
‘ తాత్పర్యం’ కథా సంపుటి మొత్తం 6 కథా‌పురస్కారాలను సాధించింది. అవి
1) డా.ఎన్.రామచంద్ర కథా పురస్కారం, ప్రొద్దుటూరు
2) రంగినేని ఎల్లమ్మ కథా పురస్కారం, సిరిసిల్ల.
3) ప్రతిష్టాత్మక ‘ తెలంగాణ సారస్వత‌ పరిషత్తు, హైదరాబాద్, డా.కె.అంజిరెడ్డి కథా‌పురస్కారం.
ఇంకా ఏవేవో…మరిచిపోయిన.
ఇది ఇంగ్లీష్ లో prof.Indira babbellapati తో అనువాదం చేయబడిHE AND OTHER STORIES పేర అంతర్జాతీయ మార్కెట్‌లో విడుదలైంది.
ఈ అపూర్వమైన కథాసంకలనంలోని కథలను మాలిక పత్రికలో ప్రచురించడానికి రామాచంద్రమౌళిగారు అంగీకరించారు. 
*************************************************************************************
‘ చదువు వల్ల జ్ఞానం లభిస్తుంది. కాని జీవితం కేవలం జ్ఞానం వల్లనే సాఫల్యం కాదు. మనిషి విజయాలను హస్తగతం చేసుకోవాలంటే వాడికి ఊహాశక్తి ఉండాలి. జ్ఞానం కంటే ఊహాశక్తి గొప్పది. జ్ఞానికి హద్దులుంటాయి కానీ ఊహాశక్తి ఎల్లలు లేనిది ‘ ఐన్ స్టిన్ అంటున్నాడు చేతిలో ఉన్న పుస్తకంలో.
నలభై ఆరేళ్ల నిర్మల చేతిలోని పుస్తకాన్ని ఎదపై పెట్టుకుని ఆలోచిస్తోంది.
ఎదురుగా గడియారం.. ఐదు గంటలా పది నిముషాలు.
‘ తెల్లవారుతోంది ‘
కిటికీలోనుండి పల్చని వెలుతురు ఛాయలు కనిపిస్తున్నాయి.
ఎవరో కవి అన్నాడు..’ నిజానికి చీకటే శాశ్వతమైంది.. వెలుతురే మధ్య మధ్యలో వచ్చి పోయే అతిథి ‘ అని. నిజమేనేమో.. మనిషి కష్ట సుఖాలు చీకటి వెలుగుల్లాంటివే కదా. ఎవరి జీవితాల్లోనైనా అన్నీ కష్టాలే, అన్నీ సుఖాలే ఉంటాయా.
పిచ్చుకల కిచ కిచ చప్పుడు మొదలై క్రమంగా ఎక్కువౌతోంది. పిలుస్తున్నాయి అవి తనను. జీవుల మధ్య భాషకందని అతీత భాష ఒకటుంటుంది. అది జీవ భాష. లిపి ఉండదు.. వ్యక్తీకరణకు లొంగదు. హృదయాన్ని ఉక్కిరిబిక్కిరి చేస్తూ ద్రవింపజేస్తుంది.. నిగ్రహాతీతమైన ఉద్వేగంతో ‘ రీ చార్జ్ ‘ చేస్తూంటుంది ఎప్పటికప్పుడు. కొన్నేళ్ళుగా ఈ పిచ్చుకలకూ తనకూ మధ్య ఉన్న బంధం ఈ ఏ భాషకూ అందని హృదయ భాషేనా.
ఎన్నేళ్ళు..?
దాదాపు ఇరవై రెండేళ్ళయిందేమో . తమ పెళ్ళైన కొత్తలో.. ఆయనకు ఈ ఊరికి ట్రాన్స్ ఫరై వచ్చి.. కొత్తగా కాపురం. అప్పటినుండి..ఇదే ఇల్లు.. ఇదే గది..ఇవే గోడలు.. ఇదే వాకిలి.. ఇవే చెట్లు.. ఇవే పిచ్చుకలు.. అవే కిచకిచలు.
నిర్మల లేచి గుండెలపై ఉన్న పుస్తకాన్ని చేతిలోకి తీసుకుని ప్రక్కనున్న టీ పాయ్ పై పెడుతూ ప్రేమపూర్వకంగా అట్టపైకి చూచింది. అది కె.ఎన్. వై.పతంజలి రాసిన ‘ గెలుపు సరే … బతకడం ఎలా? ‘ అన్న చిన్న వంద పేజీల పుస్తకం. రాత్రి నుండి దాన్ని రెండు మూడుసార్లు చదివిందామె. ఊపిరందక మరణ శయ్యపై ఉన్న రోగికి ఆక్సిజన్ అందుతున్నప్పటి పునర్జన్మానుభూతి కలుగుతోంది.
‘ జీవితమంటే యుద్ధం కాదు.. నిరంతరం యుద్ధం చేయడం జీవితావసరం .. శత్రువుల్ని మన ప్రయోజనాలకోసం వాడుకోవాలి. లేదా వాడికి తాత్కాలికంగా లొంగిపోయి , చేతిలో కత్తితో వాడ్ని వెన్నంటి తిరగాలి. లేదా వాడ్ని మన గుంపులో కలిపేసుకుని వాడ్ని మన వీపు వైపు రాకుండా చూసుకోవాలి ‘ అంటాడు పతంజలి.
మన శత్రువు ఎంతటివాడో మనకు సరైన అంచనా ఉండాలి. ఒకవేళ వాడు యుద్ధ ట్యాంకరైతే మనం వెంటనే సీతాకోక చిలుకైపోవాలి. సీతాకోక చిలుకల్ని ట్యాంకర్లు ఏమీ చేయలేవు. సీతాకోక చిలుకలు కూడా ట్యాంకర్లను ఏమీ చేయలేవు. అప్పుడేమౌతుంది. యుద్ధం డ్రా ఔతుంది. ఐతే మనమే ఆ ట్యాంకర్ స్థానంలో ఉండి, మన శత్రువు సీతాకోకచిలుక స్థానంలో ఉంటే, అప్పుడు యుద్ధం డ్రా అవ్వదు. ఎందుకంటే మనం ట్యాంకర్ రూపంలోనుండి తొండ రూపంలోకో, గోరింక రూపంలోకో మారిపోతే సీతాకోక చిలుక మన నోటికి ఆహారంగా దొరుకుతుంది. శత్రువుల కళ్ళు కప్పడంకోసం సైన్యంలో ‘ కామెప్లాజ్ ‘ దుస్తులుంటాయి. వాటిని సందర్భాన్ని బట్టి రూపం మార్చుకోడానికి ఉపయోగిస్తారు. అవసరాన్ని బట్టి రూపం మార్చుకోవడం అనేది బతుకుదెరువు కోసం తెలుసుకోవాల్సిన అతి ముఖ్యమైన విద్య. యుద్ధంలో నూటికి నూరు పాళ్ళు గెలవాలంటే నువ్వు ముందు నీ శత్రువును గుర్తించాలి. నీకా గ్రహింపు ఉన్న సంగతి ఎదుటివాడికి ఎట్టి పరిస్థితుల్లోనూ తెలియడానికి వీల్లేదు .
ఇదీ మనిషికి జీవితం గురించి రచయిత తెలియజెప్పే ‘ ఎరుక ‘. తెలుసుకోవడమే జ్ఞానం.
శత్రువులు ఎప్పుడూ యుద్ధంలో ఎదుట నిలబడి కళ్లముందు ప్రత్యక్షంగా కనబడరు. చాలా సార్లు మన ప్రక్కనే మిత్రుల రూపంలోనో, బంధువుల రూపంలోనో, కుటుంబ సభ్యుల రూపంలోనో.. కొన్ని సార్లయితే భార్య రూపంలోనో, భర్త రూపంలోనో, కొడుకులూ, కూతుర్ల రూపంలోనూ కూడా ఉండొచ్చు. జీవితం గడుస్తున్న కొద్దీ మన చుట్టూ ఉన్న మనుషులు వాళ్ళ వాళ్ళ నిజస్వరూపాలతో ప్రత్యక్షమై మనను వెర్రెక్కిస్తారు. ధ్వంసిస్తారు. ఊహించని విధంగా జీవితాన్ని ఛిన్నాభిన్నం చేస్తారు. అందువల్ల ,మనిషిని ఒక అతి క్రూరమైన , విషపూరితమైన జంతువుగా మనం మొదట గుర్తించాలి.
తనచేత చాలా ఆలస్యంగా పక్కలోనే ఉన్న పామువలె మొట్టమొదటిసారిగా గుర్తించబడ్డ అతి కౄర జంతువూ, శత్రువూ నరసింహ. తన మాజీ భర్త.
నరసింహం జ్ఞాపకం రాగానే ఆమె పెను తుఫాను గాలికి చిగురుటాకులా వణికిపోయింది.
ఇదే శీతాకాలపు రాత్రి. జనవరి నెల. చాలా జ్ఞాపకం ఆ రాత్రి. ఒకనాటి మూడు గంటల రాత్రి తన ప్రక్కనే పడుకుని నిద్ర పోకుండా కళ్ళు తెరిచి అలా పైకి పైకప్పువైపు చూస్తూ ఉన్న నరసింహంను అప్పుడే చటుక్కున మెలకువ వచ్చిన తను అడిగింది ..” నిద్ర పోలేదా ” అని.
” ఉహూ.. నిద్ర రావట్లేదు .. నీతో కాస్త మాట్లాడాలి నిర్మలా ” అన్నాడు నరసింహం.
” మాట్లాడండీ.. ఉదయం మాట్లాడొచ్చు గదా.. దానికి ఇలా నిద్రపోకుండా మేల్కొని ఇంత రాత్రి ఎందుకు ”
దాడికి ముందూ, తుఫానుకు ముందూ, ఒక భయంకరమైన కుట్రను అమలు చేసేందుకు ముందూ ఒక గడ్డకట్టిన గాఢ నిశ్శబ్దం అనివార్యమై అలుముకుని ఉంటుంది. దాన్ని మనం గమనించం.
” నిర్మలా.. నాకు నీ నుండి విడాకులు కావాలి ” అన్నాడు నరసింహం చాలా నిలకడగా, స్థిరంగా . మనిషి గొంతును బట్టి అతను మానసికంగా ఎటువంటి దశలో ఉన్నాడో చాలా సుళువుగానే పసిగట్టవచ్చు. కాని అప్పుడు ఆ విషయం తనకు అంత స్పష్టంగా అర్థం కాలేదు. ఇప్పుడు తెలుస్తోంది. అతను ఒక ఖచ్చితమైన నిర్ణయానికి వచ్చే ఆ మాటను చాలా స్పష్టంగా చెబుతున్నాడని.
తుఫాను గాలి భయంకరంగా హోరుతో దాడి చేస్తున్నపుడు గడ్డి పరక ఊర్కే అలా వంగి, లొంగి తనను తాను కాపాడుకుంటుంది.
పైన పిడుగు పడ్డట్టు తనేమీ బెదిరిపోలేదప్పుడు. చేపకు పుట్టుకతోనే ఈత వచ్చినట్టు తనకు సహనం, సంయమనం పుట్టుకతోనే సంక్రమించినట్టు ఒక ఉత్తమ ఉపాధ్యాయుడైన తన తండ్రి పెంపకంలో చిన్నప్పుడే అర్థమైంది నిర్మలకు.
” ఎందుకు ” అందామె.
” నేను గీతను ప్రేమిస్తున్నాను ” అన్నాడు.
గీత తెలుసు తనకు. అతనితోపాటే అదే యూనివర్సిటీలో పని చేసే ఒక అసిస్టెంట్ ప్రొఫెసర్ ఆమె. పెళ్ళయిందామెకు. ఒక పాప కూడా.
తమకు ఇద్దరు కొడుకులు. కిషోర్, చైతన్య. పెద్దోడికి పదమూడేళ్ళు, చిన్నోడికి పదకొండు. ఎనిమిదో తరగతి ఒకడు. ఆరో తరగతి ఇంకొకడు. ప్రక్క గదిలో నిద్రపోతున్నారిద్దరు అప్పుడా క్షణం.
కొద్దిసేపు మౌనమే నిలబడింది తామిద్దరి మధ్య ఒక ఇనుప తెరవలె. అతను చాలా ఉత్కంఠతో ఎదురు చూస్తున్నాడు తానేమంటానోనని. తెలుస్తోందది అతని పాము బుసలా వినిపిస్తున్న గాఢ శ్వాసతో.
అతనే అన్నాడు. ” నేను అప్లై చేసుకుంటే అబుదాబిలో ప్రొఫెసర్ ఉద్యోగం వచ్చింది నాకు . గీత కూడా జాయిన్ కావచ్చు అక్కడే. ” అని.
నిర్ణయాలు జరిగి ఇక విమానం టేకాఫ్ ఔతున్న దశలో ఇక తానేమీ చేయలేని ఒక అనివార్య నిస్సహాయ స్థితి ఏదో సముద్రమంత దుఃఖాన్ని కుమ్మరిస్తోంది పైన . కాని.. తను చేయగలిగిందేమైనా ఉందా.
తన దృష్టిలో దాంపత్యం కేవలం ఇద్దరు మనుషుల మధ్య హృదయానికి మాత్రమే సంబంధించిన వ్యవహారం. పక్షి ఈ చెట్టు కొమ్మపైనుండి ఆ చెట్టు కొమ్మ పైకి వెళ్ళిపోయిందిప్పుడు. ఎందుకు.. ఏమో .. సహేతువైన కారణం ఏదీ తెలియదు.
ఒక అర్థరాత్రి.. ప్రక్కలో పడుకుని ఉన్న అనుకూలవతియైన భార్య యశోదనూ, పసి బాలుడు రాహులున్నీ వదిలి గౌతముడు అడవిలోకి దేన్నో వెదుక్కుంటూ పోయినప్పుడు.. ఎవరు మాత్రం ఏమి చేయగలిగారు. మామూలు సమాజంలో ఐతే.. కట్టుకున్న భార్యనూ, పసిగుడ్డు కొడుకునూ వదలి ఇలా అడవులకు పారిపోతే వీళ్ల గతి ఏమిటి అనీ, ఇలాంటి నువ్వు మరి పెళ్ళెందుకు చేసుకున్నావ్.. అనీ పదిమంది నిలబెట్టి పంచాయితి పెట్టి గౌతమున్ని నానా చివాట్లూ పెట్టేవారు. ‘ నేను జ్ఞానాన్వేషణకు వెల్తున్నాను ‘ అనంటే ముఖంమీద ఉమ్మేసి బుద్ది చెప్పేవాళ్ళు. కాని అలా జరిగిందా. ఉహూ.. చరిత్ర బుద్ధుని గురించి చెబుతుంది కాని యశోదనూ రాహులున్నీ మరిచిపోయింది.
” ఇప్పుడు నేను ఒప్పుకోకుంటే జరిగేదేమిటి ? ” అంది తను.
నరసింహం ఏమీ మాట్లాడలేదు. చాలా నిస్సహాయంగా , బేలగా చూశాడు. అప్పుడనిపించింది స్త్రీ పురుషుల మధ్య నిజంగా ప్రెమే ఉంటుందా.. లేక ఉన్నదంతా ప్రేమ పేరుతో విస్తరించిన కామమేనా.. అని . అతని పేరే నరసింహం.. ఎవరు పెట్టారో కాని.. అతను నిజంగానే సగం జంతువు సగం మనిషి. తత్వం కూడా అంతే. ఎన్నో అతి వికారమైన అతని చేష్టలను భరిస్తూ లోలోపలే సహిస్తూ అణకువగా నెట్టుకొస్తోంది తను. ఇప్పుడు జంతు ప్రవర్తన శాతం పెరిగి మనిషి క్రమక్రమంగా చచ్చిపోతున్నాడతనిలో. ఐతే అతనికి అద్భుతమైన తెలివుంది. దూసుకుపోయే లక్షణమూ ఉంది. ఐతే మనిషి తెలివి కేవలం ఆ వ్యక్తి వికసనకు మాత్రమే పనికొస్తుంది కాని సమిష్టిగా ఒక మానవ సమూహ వృద్ధికి దోహదం చేయదు.
కొద్ది క్షణాల్లో వందేండ్ల జీవితం గురించిన నిర్ణయం ప్రకటించవలసిన దుస్థితి అది.
మనిషి , మనసు మరో వేపు మళ్ళి, ఇక్కడ ఒట్టి శూన్యం మిగిలిన తర్వాత.. వ్చ్,
” సరే..” అంది తను అప్రయత్నంగానే. అని స్థిమితంగానే వెళ్ళి ప్రక్క గదిలో పడుకున్న ఇద్దరు పిల్లల ముఖాల్లోకి చూచింది. అప్పుడు వాళ్ళిద్దరూ.. తల్లి వీధి కుక్క ఒడిలో ధీమాగా ముడుచుకుని పడుకున్న పసి కుక్కకూనల్లా కనబడ్డారు. జాలేసి దుఃఖం ముంచుకొచ్చింది.
అప్పుడూ ఇంతే.. ఇదే శీతా కాలం. జనవరి నెల. చలి. బయట కిచకిచ పక్షుల అరుపులు.. పల్చగా విచ్చుకుంటున్న వెలుగు.. కొంత చీకటి.
ఒక్క నెలరోజుల్లోనే అంతా జరిగిపోయింది.. ఇద్దరి అంగీకారం ఉండడంవల్ల. కోర్ట్ చెప్పింది.. నరసింహం ప్రతిపాదన, తన మౌనాన్నీ పరిగణనలోకి తీసుకుని.. నరసింహం పెద్దోడు కిశోర్ బాధ్యతను తీసుకోవాలి తన వెంట ఉంచుకుని.. తను చిన్నోడు చైతన్యను స్వీకరించాలి. భరణంగా తనకో పది లక్షలు..నెల నెలా..,
డబ్బు అన్ని ఖాళీలనూ పూరించలేని ఒక చిత్రమైన విలువున్న దుష్ట ద్రవ్యం.
మనసు భళ్ళున ఒక గాజు పలకలా పగిలి ముక్కలయ్యింది. కాని మార్గముందా అంతకన్నా. ‘ యుద్ధం ఎప్పుడూ ప్రారంభానికి ముందే మొదలై, ముగియడానికి ముందే ముగిసిపోతుంది ‘ అని ఎక్కడో చదివింది తను.
కిశోర్ ను వెంట తీసుకుని నరసింహం శాశ్వతంగా వెళ్ళిపోయిన ఆ రాత్రి.. ఒక కాళరాత్రి తనకు.. మనిషిని దుఃఖం ఎంత భయంకరంగా కనబడకుండానే తినేసి ఏమీలేని ఒట్టి డొల్లను మిగులుస్తుందో తెలిసిందారోజు. చచ్చి బతకడమంటే కొద్దికొద్దిగా అనుభవంలోకి రావడం మొదలై,
మర్నాడే.. నరసింహం పని చేసిన యూనివర్సిటీ దూరవిద్యా కేంద్రానికి వెళ్ళి ఎమ్మే చదవడానికి దరఖాస్తును నింపి.. ఇక తలెత్తడం గురించి ఆలోచించడం మొదలెట్టింది తను.
మనిషికి చదువొక్కటే జీవించడానికి ఆలంబన. చదువు ధైర్యాన్నిస్తుంది. తెలివినీ వివేకాన్నీ ఇస్తుంది. చదువు ఈ లోకాన్ని సమగ్రంగా చదివే స్థైర్యాన్నిస్తుంది. అంతిమంగా అసలు ,మనిషి ఎందుకు ఎలా ఏ రకంగా జీవించాలో నేర్పుతుంది.
అనివార్యమైన పునః ప్రయాణం.. ఎమ్మే.. ఎం ఫిల్.. డాక్టరేట్ లోకి ప్రవేశం.
మనిషి మనసు కాంక్రీట్ లాంటిది. కాలం గడుస్తున్నకొద్దీ అది గట్టి పడ్తూ చివరికి ఒక నిర్దుష్ట ఆకారాని పొంది ఇక అభేద్యంగా మిగిలిపోతుంది.
కసి.. కసి .. కసి.. ఎవ్వరిపైననో తెలియని అనంతమైన కసి. ఒక్కోసారి చైతన్యను అలా ఊర్కే తనముందు నిలబెట్టుకుని అలా శూన్యంగా చూచేది వాడి కళ్ళలోకి .. భిన్నత.. విభిన్నత.. ఇక విభిన్నంగా జీవించడం.. చైతన్యను విభిన్నంగా తయారు చేయడం చేయాలి తను.
మనుషులు భిన్న భిన్న లక్షణాలతో జన్మిస్తారా.. తయారు చేయబడ్తారా.. ఒకే భూమిలో ఇనుము, బంగారం, రాగి, ప్లాటినం, యురేనియం వంటి భిన్న ఖనిజాలు దాగిఉన్నట్టే మనుషులు సహజంగానే భిన్న ధర్మాలతో, గుణాలతో పుడుతారా.
నరసింహం వెళ్ళిపోయిన మర్నాడే.. బడినుండి ఇంటికొచ్చిన చైతన్య కాళ్ళు కడుక్కుని పాలు తాగి హోం వర్క్ చేయడానికి సిద్ధపడ్తూండగా అంది తను.. ” నాన్నా.. ఇకనుండి నువ్వు ప్రతి రోజూ సాయంత్రం ఒక గంట ఊర్కే అలా బయట తిరిగి రావాలి.. తెలిసిందా ” అని.
వాడు ఆశ్చర్యపోతూ అన్నాడు ” ఎందుకమ్మా ” అని .
” ఊర్కే నాన్నా.. దాన్ని ఈ లోకాన్ని అధ్యయనం చేసేందుకు జరిపే ‘ పర్యటన ‘ అంటారు. అల్లూరి సీతారామరాజు తన మన్యం విప్లవానికి ముందు భారతదేశ పర్యటన చేశాడు.. గాంధీ గారు కూడా తన అహింసాయుత సత్యాగ్రహ పోరాట ఆరంభానికి ముందు ఈ దేశ స్థితిగతులను అధ్యయనం చేసేందుకు ఆసేతు హిమాచల పర్యటన చేసాడు. మీ క్లాస్ మేట్స్ లో ఎవరూ ఇలా చేయరుగదా. ఎవరూ చేయని విలక్షణమైన పనిని నువ్వు చేయాలి ఈ రోజునుండి. ” అంది తను. వాడు సాలోచనగా ముఖం పెట్టి, చేతిలోని పెన్నును జేబులో పెట్టుకుని మౌనంగా బయటికి వెళ్లిపోయాడు పర్యటించేందుకు. అప్పుడా క్షణం ఇక తపస్సుకుపక్రమిస్తున్న శివునిలా కనపించాడు చైతన్య. ఏ పనినైనా ఇతరులెవరూ చేయని విధంగా , ఇక అంతకంటే ఉత్తమంగా చేయలేని విధంగా చేయగల నైపుణ్యాన్ని చైతన్యలో ఉద్దీపింపజేయాలన్న ఆలోచన అంకురంగా మొలకెత్తిన సందర్భమది.
చైతన్య 7 వ తరగతిలో ఉన్నప్పుడు.. పర్యటన కు వెళ్ళొచ్చిన తర్వాత. . ఒక రోజు,
” నాన్నా.. ఏమి గ్రహించావీ రోజు. ”
” అమ్మా..ఈ రోజు.. స్టేడియం దిక్కు వెళ్లాను. అక్కడ ఒక కోచ్ లాంగ్ జంప్ క్రీడాకారులకు శిక్షణ నిస్తున్నాడు. శ్రద్ధగా ఒక మెట్టుపై కూర్చుని అన్నీ గమనించాను. నాకేమర్థమైందంటే.. బాగా దూరం దూకాలనుకుంటే .. ముందు మనం బాగా వెనకి పరిగెత్తి బాగా వేగంగా దూసుకుపోవాలని ”
” గుడ్.. వెళ్లిక. వెళ్లి ముఖం కడుక్కుని రా ”
చైతన్య 9 వ తరగతిలో ఉన్నపుడు .. ఒక రోజు
” చెప్పు నాన్నా.. ఎక్కడికెళ్ళావు ఈ రోజు ” అంది నిర్మల అప్పుడే వచ్చిన కొడుకును బూట్లు విప్పుకుంటూండగా.
” జ్ఞాన కేంద్రం జిల్లా గ్రంథాలయానికి.. లోపలికి వెళ్తూ .. ఆవరణలోని చెట్టుకింద మాట్లాడుకుంటున్న నలుగురు మిత్రులను చూశాను సైకిల్ స్టాండ్ వేస్తూ. అందులో ఒకడు మిగతా ముగ్గురికి క్లాస్ తీసుకుంటున్నాడు అనేకానేక ప్రపంచ విషయాలను చెబుతూ.. అవి రాజకీయాలని అర్థమైంది. లోపలికి వెళ్ళి చదువుకుని ఒక గంట తర్వాత వస్తూ మళ్ళీ ఆ నలుగురినీ గమనిస్తే వాడే ఇంకా ఉపన్యసిస్తున్నాడు. నా కర్థమైందేమిటంటే.. వాడు తన జ్ఞానాన్నీ, పాండిత్యాన్నీ ప్రదర్శిస్తున్నాడు. చుట్టూ ఉన్నవాళ్ళ దృష్టిని ఆకర్షించడానికీ,పొద్దుపోవడానికి ఇలాంటి పనికిమాలిన పనులను చాలా మంది చేస్తూంటారనీ . సమయాన్ని వృథా చేస్తారూ అని. నిజానికి తెలివిగలవాడు ఇతరులతో ఎప్పుడూ వాదించడు.. కాగా అతి తక్కువగా మాట్లాడుతూ ఇతరులను ఎక్కువగా వింటాడు.. కదమ్మా. ”
” కరెక్ట్.. ఒకటి చెప్పనా నాన్నా.. నోరు మూసుకోవాల్సిన సమయం ఏదంటే నువ్వు ఏదైనా చెప్పాలని అనుకుంటావే అప్పుడన్నమాట ” అంది నిర్మల చైతన్య కళ్ళలోకి చూస్తూ.
చైతన్య నవ్వాడు గలగలా.
చైతన్య ఇంటర్ సెకండియర్ లో ఉన్నపుడు,
” ఈ రోజు ఒక నా ఫ్రెండింటికి వెళ్ళానమ్మా. వాడి నాన్న ఒక పెద్ద లాయర్. ఎవరో తన క్లెయింట్ తో మాట్లాడుతున్నాడు. ప్రక్క గదిలో ఉన్న మాకు అంతా వినబడుతోంది. హెన్రీ టేలర్ అనే రాజనీతిజ్ఞుడు ఒక విషయం చెప్పాడు..కోర్ట్ లో నిజం చెప్పనక్కరలేదని వైరి ఇరు వర్గాలూ ఒక అవగాహనకు వస్తే ఇక అబద్ధం అనేది అబద్ఢం కాకుండా పోతుందని. నీతిగా, నిజాయితీగా ఉండక్కర్లేదని నాగరిక సమాజంలోని సకల వర్గాలూ ఒక అవగాహనకు వస్తే దేశంలో ఇక అవినీతికీ, అనైతికతకూ, వంచనకూ, అసత్యానికీ అగౌరవం ఏమీలేదు. కోర్టుల్లో భగవద్గీత, బైబిల్ లను చేతిలో పెట్టి భగవంతుడి సాక్షిగా ప్రమాణాలు చేయిస్తూంటే ఏ ఒక్కడన్నా సత్యం చెబుతున్నాడా ఈ దేశంలో ” చెబుతూనే ఉన్నాడు.
చైతన్యలో పరిణతి కనిపించి.. తను నాటిన మొక్క ఆరోగ్యంగా ఎదుగుతూ వృక్షంగా మారుతూంటే కలిగే ఆనందాన్ని పొందిందా క్షణం నిర్మల.
” ఈ రోజే నాకు పి హెచ్ డి ఎంట్రన్స్ లో రెండవ ర్యాంకొచ్చి సీటొచ్చిందిరా.. ఇక మూడేళ్లలో మీ అమ్మ .. డాక్టర్ నిర్మల..ఊ ” అంది . చైతన్య ” కంగ్రాట్సమ్మా. మా అమ్మ జీనియస్.. ” అంటూ.,
గది నిండా హృదయ పరిమళం.
బి టెక్ – రెండవ సంవత్సరం లో చైతన్య.
” ఈ రోజు పర్యటనకు వెళ్లలేదమ్మా .. అమ్మా ఈ రోజుతో మహాభారతం పద్దెనిమిది పర్వాలూ పూర్తి చేశాను.. అర్థమైందేమిటంటే.. అర్జునున్ని అధిగమిస్తాడని ద్రోణుడు కుట్రతో ఏకలవ్యుని బొటన వ్రేలుని తీసుకుని అశక్తుణ్ణి చేశాడు. మళ్ళీ వాడు తిరిగి సాధనతో నైపుణ్యాణ్ణి సాధిస్తే కురుక్షేత్రంలో వాడెక్కడ కౌరవ పక్షం వహిస్తాడో నని కృష్ణుడు వాణ్ణి చంపించాడు. అదే రకంగా ఇంద్రుడు అర్జునుని కోసం కర్ణుని కవచ కుండలాలను తీసుకుని వాణ్ణి దగా చేశాడు. ఐతే అందులో ద్రోణుడుగానీ, కృష్ణుడు గానీ, ఇంద్రుడుగానీ, భీష్ముడుగానీ బావుకున్నది ఏమీ లేదు. కాగా బైటపడి అపకీర్తి పాలయ్యారు. కాని ఇంతమంది చేత ఇన్ని పాపాలు చేయించి అంతిమంగా లబ్ది పొందిన అర్జునుడు మాత్రం ఎన్నడూ బైటపడలేదు. తన చేతికి మట్టి అంటకుండా అందరినీ మట్టి కరిపించాడు. అదీ బతుకు తెరువంటే. ఆ విద్య చాలా బాగా తెలిసిన కళా ప్రపూర్ణుడు అర్జునుడు. వాడి అన్న ధర్మరాజు ఆ విద్యలో కళాబ్రహ్మ. అందుకే అందరూ చచ్చి సాధించిన మహాసామ్రాజ్యానికి చక్రవర్తయి హాయిగా కూర్చున్నాడు.
ఇంకో విషయం.. శకుని తోడేలు లాంటివాడు.. తోడేలు తోకతో తన అడుగుజాడలు కనిపించకుండా చెరిపేస్తూ పోతుంది . ఇదొక దీర్ఘ కాలిక ముందు చూపు .. ” చెబుతూ పోతున్నాడు చైతన్య . ఆమె వింటోంది తృప్తిగా.
ఆ తర్వాత.. రెండున్నరేండ్లు గడిచాక.,
ఒకే రోజు రెండు శుభ వార్తలు విన్నారు నిర్మల, చైతన్య. ఆ రోజే గేట్ పరీక్షలో దేశం లోనే రెండవ ర్యాంక్ సాధించిన చైతన్య ఐ ఐ టి ఢిల్లీ లో కంప్యూటర్ సైన్స్ లో చేరాడు ఆన్ లైన్ అడ్మిషన్ లో. నరసింహం పని చేసి వెళ్ళిపోయిన యూనివర్సిటీ లోనే నిర్మల తన పి హెచ్ డి గోల్డ్ మెడల్ తో అసిస్టంట్ ప్రొఫెసర్ గా ఉద్యోగంలో చేరింది.
ఇద్దరూ ఆ రాత్రి ఇంట్లో కూర్చుని ఆమె చేసిన రుచికరమైన చికెన్ బిర్యానీ తింటున్నప్పుడు.. ఎవరో బజర్ నొక్కి ‘ బ్లూ డార్ట్ ‘ తరపున ఒక కవర్ ను అందించి వెళ్ళాడు నిర్మలకు. ఆమె దాన్ని అటూ ఇటూ తిరగేసి నిర్లక్ష్యంగా ప్రక్కనున్న టీపాయ్ పై పెట్టి అంది.. ” ఇక నువ్వు నీ భవిష్యత్తును నిర్మించుకోవాలి నాన్నా. ఆలోచించడం మొదలెట్టు ఇక..” అని.
” అమ్మా .. ఈ మనుషులకు ఒక మైకముంటుంది.. దానం చేసి షెబాష్ అనిపించుకోవడం ఒక నిషా. చిత్తూరు వి నాగయ్య అనే బ్రహ్మాండమైన సినీ ఆర్టిస్ట్.. ఈ దానకర్ణ బలహీనతకు లొంగి అడుగుపట్టి పోయాడు. భారతంలో కర్ణుడూ అంతే. శరీరాన్ని కోసి మరీ దానాలు చేశాడు . బలి చక్రవర్తి అని ఒకడు. వామనుడు వాణ్ణి మూడడుగుల నేలను దానమడిగి ఒక కాలితో భూమండలాన్నంతా ఆక్రమించి, మరో అడుగుతో ఆకాశాన్నంతా కబ్జా చేసి.. ఈ మూడవకాలునెక్కడ పెట్టాలని అడిగితే.. వీడు చూడు.. నిషా తలకెక్కి తలవంచుకుని కూర్చున్నాడు పైన పెట్టమని.. అతను చేసినవన్నీ పిచ్చి వేషాలు . బలి అప్పుడు అడగవలసిందేమిటంటే .. అన్నీ వేశాలు. అప్పుడతను.. అరేయ్ అబ్బాయ్.. నువ్వడిగింది మూడడుగుల నేల.. నేలనే తీసుకో. అంతేకాని ఓవర్ యాక్షన్ చేస్తూ ఆకాశం జోలికెందుకు పోతావ్ , దించు కాలు అని అనాలికదా. ” చెబుతూ పోతున్నాడు చైతన్య. నిజంగానే అద్భుతమైన లాజిక్ అర్థమౌతూ నిర్మల ఫకఫకా నవ్వింది.
తర్వాత.. అతను ఐ ఐ టి ఢిల్లీ.. నిర్మల యూనివర్సిటీ లో ఉద్యోగంలో చేరి,
మరో రెండున్నరేండ్లు గడిచిన తర్వాత.,
ఆ రోజే రాత్రి తమిళనాడు ఎక్స్ ప్రెస్ దిగి చైతన్య ఇంటికొచ్చిన ఆ రోజు రాత్రి,
భోజనమైన తర్వాత.. ” అమ్మా ఇక నా జీవితానికి ఒక లక్ష్యాన్ని ఏర్పర్చుకుని ఒక తుది నిర్ణయం తీసుకుంటున్నానమ్మా. నువ్వు జాగ్రత్తగా విని ఒక స్నేహితురాలిగా సలహా ఇవ్వాలి నాకు ” అన్నాడు చైతన్య. నిర్మల కొద్దిగా సర్దుకుని కూర్చుంటూ చిరు నవ్వు నవ్వింది చెప్పు.. అన్నట్టు.
మొదలెట్టాడు చైతన్య.
” ఇది విను..వెరీ ఇంట్రస్టింగ్.. 1923 లో ఒక సర్వే జరిగింది. ఆ రిపోర్ట్ ఏమి చెబుతోందంటే.. ప్రపంచంలోని ధనవంతులైన ఎనిమిది మంది ఒక చోట కలుసుకున్నారు ఒకసారి . వాళ్ళందరి దగ్గరున్న మొత్తం సంపదను కలిపితే ఆనాటి అమెరికా ప్రభుత్వం దగ్గరున్న మొత్తంకన్నా ఎక్కువ. అటువంటి వాళ్ళు విడిపోయి, ఓ 25 ఏళ్ళు గడిచిన తర్వాత అదే సర్వే సంస్థ వీళ్ళిప్పుడెలా ఉన్నారు – అని ఆరా తీసింది. ఆ ఎనిమిది మందిలో ఒకడు, చార్ల్స్ స్క్వాబ్ ఒక అతి పెద్ద ఉక్కు కంపనీ అధ్యక్షుడు తన జీవిత ఆఖరి సంవత్సరాలు అప్పు చేసి బతికాడు. రెండవ వాడు, హోవర్ట్ హబ్ సన్ ఒక అతి పెద్ద గ్యాస్ కంపనీ ఓనర్.. పిచ్చివాడై పోయాడు. మూడవ వాడు, ఒక పెద్ద సరుకుల కంపనీ అధికారి ఆర్ధర్ కాటన్ , జీవిత చరమంలో అప్పులు చెల్లించలేని స్థితికి చేరి అలమటించాడు. నాల్గవ వాడు,న్యూయార్క్ స్టాక్ ఎక్చేంజ్ ప్రెసిడెంట్ రిచర్డ్స్ విల్లీ జైలు పాలయ్యాడు. ఐదవవాడు, అమెరికా అధ్యక్షుని మంత్రి వర్గం లోని ఒకడు ఒకప్పుడు.. జైలు శిక్ష అనుభవించి బయటపడ్డాదు. ఆరవ వాడు, వాల్ స్ట్రీట్ లో పెద్ద పేరుగల జెస్సీ లివర్ మోర్ ఆత్మహత్య చేసుకున్నాడు. ఏడవ వాడు, ప్రపంచం లోని అతి పెద్ద గుత్తాధికారి ఇవర్ క్రూగెర్ ఆత్మహత్య చేసుకున్నాడు. ఇక ఎనిమిదవవాడు, బ్యాంక్ ఆఫ్ ఇంటర్నేషనల్ సెటిల్ మెంట్ అధ్యక్షుడు, లియాన్ ఫ్రేజర్ కూడా అత్మహత్య చేసుకున్నాడు. ఈ సర్వే ఏమి చెబుతోంది చెప్పమ్మా..” అని ఆగాడు చైతన్య.
నువ్వే చెప్పు అన్నట్టు చూచింది నిర్మల కొడుకు వైపు.
” అమ్మా.. మన జీవిత చక్రానికి ఆరు స్పోక్స్.. అంటే ఆకులున్నాయి. అవి కుటుంబం, ఆర్థికం, భౌతికం, మానసికం, సామాజికం , అధ్యాత్మికం. వీటిలో ఏ ఒక్కటి స్థానభ్రంశం చెందినా జీవిత సమతూకం భగ్నమౌతుంది. ఏ ఒక్క ఆకు లేకున్నా పయనం కుంటుపడ్తుంది. వీళ్ళందరూ కేవలం ‘ ఆర్థికమైన లావాదేవీలపైననే ‘ దృష్టినంతా కేంద్రీకరించి బతికారు. అందువల్ల వాళ్ళ చరమ దశ భయంకరంగా పరిణమించింది.
” అమ్మా.. నేను ఢిల్లీ ఐ ఐ టి లోనే ఎందుకు చేరానంటే.. ఈ భారత పుణ్యభూమి శిఖరమైన ఉత్తరభారత ప్రాచీన శతాబ్దాల చరిత్రను అధ్యయనం చేద్దామనీ, దాన్ని కూడా నువ్వు చెప్పిన పర్యటనలో భాగంగానే ఒక అవగాహనలోకి తెచ్చుకుందామనీ. ఇన్ టర్న్ షిప్ ప్రోగ్రాం కిందకూడా ఘజియాబాద్, మురాదాబాద్, ఉత్తరాఖండ్ హిమాలయ పర్వత శ్రేణులు.. వాటి మహాద్భుత హృదయాంతరంగం.. మానస సరోవరం, వారణాసి.. గంగా యమునా, మందాకినీ నదుల పరీవాహక ప్రాంతాలు.. కేదార్నాథ్, హరిద్వార్, పాట్నా, లక్నో మొదలుగా అప్పటి మొఘల్ , పురాతన హిందూ నాగరికతల అపూర్వ సమ్మేళన వైభవం .. అప్పటి మనుషుల మానవీయ ప్రాణసమమైన విలువలు.. రాహుల్ సాంకృత్యాయన్ రాసిన ‘ ఓల్గా టు గంగా ‘ నుండి.. ‘ ఋగ్వేదంనాటి ఆర్యులు ‘ దాకా.. ఒక మహత్తర వారసత్వ సంపదమ్మా మనది. అవన్నీ తెలుసుకుని.. పొంగిపోతున్నాను నేను.. ఈ పుణ్యభూమిపై పుట్టినందుకు.” అని కాస్సేపాగి.. తనను తాను ఏదో ఒక పారవశ్యంలో కోల్పోయి, ” అమ్మా .. నేనిప్పుడు.. ఒక నీటి బొట్టును చూచి నేను వృద్ధి చేసుకున్న నా తర్కజ్ఞానంతో అది చెరువు నీరా, నది నీరా, సముద్రం నీరా, బావి నీరా, కాలువ నీరా గుర్తుపట్టి పోల్చుకోగలను .. ” అని.. ఉద్వేగంతో కళ్ళు మూసుకుని.. కాస్సేపాగి మళ్ళీ అన్నాడు,
” అమ్మా.. మనిషే ఒక మహా రహస్యం ఎప్పుడూ. ఈ భూమ్మీద ఏ ఒక్క మనిషీ తన గురించి పూర్తిగా విడమర్చి ఏ ఇతర వ్యక్తికీ చెప్పడు. నాకు తెలుసు నువ్వు నాన్న అనబడే ఆ రాక్షస నరసింహం తో విడిపోయి.. జీవితంతో ఎంత సుదీర్ఘ యుద్ధం చేసావో. నన్ను నీ రెండు చేతుల మధ్య దీపంలా కాపాడి ఎలా రక్షించావో. సానపట్టి చిత్ర హింసలు పెట్టకపోతే వజ్రం మెరవదు. నన్ను సానపెడ్తూనే పోయావ్ నువ్వు. కాని చాలా త్యాగం చేశావమ్మా. అలసికూడా పోయావ్. నాకు తెలుసు ఆ నరసింహం ఏమయ్యాడో. ఆ గీతేమయ్యిందో. నాకు అన్నయ్య కావలసిన కిశోర్ హార్వర్డ్ లో ఎం బి ఎ చేసి ఎక్కడో సి ఇ ఒ కావచ్చు . కాని అతి ఒంటరిగా మిగిలి జీవిత మాధుర్యాన్నే కోల్పోయాడు అర్థ జంతువైన ఓ బేవార్స్ తండ్రి వల్ల. నేను ఇప్పుడవన్నీ ఆలోచించడం లేదు. ఎందుకంటే నాకు మనుషులను బలహీనపర్చే సెంటిమెంట్స్ అంటే పరమ అసహ్యం. నేను ఒక్కటే ఆలోచిస్తున్నాను. నేను ఈ నా సహ మానవ సమాజానికి ఏ రకంగా పూర్తిగా ఉపయోగ పడగలనా.. అని. మనిషి ఉద్యోగాలు కేవలం ఆ మనిషికే లాభదాయక మౌతాయి. అధ్యాపకుడు, డాక్టర్ , శాస్త్రవేత్త లాంటి వృత్తులను పవిత్రంగా నిర్వహిస్తే కొన్ని మానవ సమూహాలు బాగు పడ్తాయి. కాని మానవ సమాజాన్ని శాసించి ప్రజల  భవిష్యత్తును సమూలంగా మార్చగల శక్తి ఈ ప్రజాస్వామ్య సమాజంలో కేవలం రాజకీయ నాయకులకే ఉంది. ఐతే దురదృష్ట వశాత్తు భారతదేశం వంటి దేశాల్లో వ్యక్తిత్వమూ, నైతిక విలువలూ, సరియైన చదువూ, పారదర్శక ప్రవర్తన, అవినీతి రహిత తత్వమూ, ప్రజల ఉద్ధరణ పట్ల చిత్తశుద్ధీ లేనివాళ్ళే ఇన్నేళ్ళూ రాజకీయ అధికారాన్ని చేజిక్కించుకుని ఈ దేశాన్ని భ్రష్టు పట్టించారు. నిజానికి పూర్తి స్వచ్ఛమైన హృదయమున్న ఒక్క రాజకీయ నాయకుడు చాలు తను దేవుడై ఈ సమాజాన్ని స్వర్గతుల్యం చేసేందుకు.. నేను.. ఒక్కణ్ణి .. ఒక్కణ్ణే నా నిజాయితీ అన్న ఆయుధంతో రాజకీయాల్లోకి ప్రవేశించి ఒక కొత్త చరిత్రను సృష్టిస్తానమ్మా. దరిద్రంతో అలమటిస్తున్న ఈ దేశాన్ని స్వర్గధామం చేస్తా. అద్భుతాలు చేసి చూపిస్తా. ఐయాం డిటర్ మైండ్.. ఒక్క నీ అశీస్సులు కావాలి. అంతే. ”
నిర్మల పొంగిపోతోంది గంగలా అతను చెబుతున్నది వింటూ.
అందరిలా చైతన్య నేనిక అమెరికా పోతా, సాఫ్ట్ వేర్ ఇంజనీర్ గా ఉద్యోగం చేస్తూ పెళ్ళాన్ని బెంజ్ కార్లో కోర్చోబెట్టుకుని షికార్లు చేస్తా అనకుండా ఒక సమాజహితమైన నిర్మాణాత్మక ఆలోచనను కలిగి ఉన్నందుకు పొంగిపోతూనే ఆమె లేచి.. చైతన్య శిరస్సుపై రెండు చేతులనూ విప్పి కప్పి .. వంగి ముద్దాడింది చలించిపోతూ.
అప్పుడు.. ఆ వెన్నెల నిండిన శీతాకాలపు రాత్రి ఏ ఒంటి గంటో దాటింది. తల్లి ఒడిలో ఒదిగిపోయిన చైతన్య అలాగే నిద్రపోయాడు. చాలా సేపటి తర్వాత ఆమె పదిలంగా కొడుకు తలను ప్రక్కకు పక్క పైకి పదిలంగా, అపురూపంగా జరిపి, పైన దుప్పటిని కప్పి, సవరించి తన గదిలోకి వెళ్ళి మంచంపై ఒరిగింది.
ఇక మిగిలిన రాత్రంతా అర్థం కాని మౌన క్షోభే.. వద్దన్నా జ్ఞాపకం వస్తూ కిషోర్.. కిషోర్ తో ఉన్న అనుబంధం. వికృతమైన నరసింహం ఆలోచన.. అంతా హృదయాన్ని పిండేసే వేదన.
సరిగ్గా ఆ భగ్న హృదయంతోనే ఆ మధ్యే నరసింహం రాసిన., రెండు లేఖలను టేబుల్ సొరుగులోంచి బయటికి తీసి చదివింది మళ్ళీ.
హృదయం నిప్పులపై కాగితంలా దగ్ధమౌతూండగా, ఒక రకమైన జుగుప్స.. అసహ్యం.,
నిర్మలా,
నేను నీకు చేసిన అన్యాయం ఎవరూ తీర్చలేనిది.
వ్యామోహంలో నేను చేసిన దుశ్చర్య మన్నించదగ్గది కాదని నాకు తెలుసు. గీత నన్ను విడిచి మరో జర్మనీ వాడితో లేచిపోయింది. దానికి వ్యక్తులు ముఖ్యం కాదనీ, డబ్బే ప్రధానమని తెలియడానికి చాలా తక్కువ కాలమే పట్టింది నాకు. ఐతే తెలిసి చేసిన తప్పుకు నేను తగిన శిక్షను అనుభవించడానికి సిద్ధంగానే ఉన్నాను.
వీలుంటే, నన్ను మస్పూర్తిగా క్షమించగలవని ప్రార్థన.
– నరసింహం
నిట్టూర్చింది..దీర్ఘంగా.
మళ్ళీ నరసింహం జ్ఞాపకం భాషకందని ఒక రోత భావనను కలిగిస్తూండగా.. ఆ వికృతానుభూతి నుండి బయట పడ్డానికి.. అప్పటినుండి పిలుస్తున్న పిచ్చుకలకోసం లేచి నడుస్తూ.. పిడికెడు బియ్యపు గింజలకోసం వంటగది లోకి వెళ్ళిన నిర్మల తన చేతిలోని రెండు కవర్లను అప్రయత్నంగానే చటుక్కున స్టౌ వెలిగించి గుప్పున విచ్చుకున్న అగ్నిజ్వాలల్లో పడేసింది.
ఆ అసహ్యకర భావనలను కలిగి ఉన్న కాగితాలను అంటిపెట్టుకుని ఉన్న పాపానికి పాపం అక్షరాలుకూడా దహించుకుపోతున్నాయి.. అనుకుందామె.
బయటకు నడిచి.. దర్వాజా మెట్లపై కూర్చుని..చేతిలోని బియ్యపు గింజలను నేలపై చల్లగానే చుట్టూ మూగిన పిచ్చుకలు.. ఒకరకమైన జీవధ్వనిని వినిపిస్తూంటే.,
నిర్మల కళ్ళు మూసుకుని..అనుకుంది.. అంతిమంగా.. మనిషి ఎప్పుడూ తన జీవితాన్ని తానే నిర్మించుకుని తానే జీవించాలి..తప్పదు. ఒకరి జీవితాన్ని మరొకరు జీవించడం ఎవరికైనా ఎలా సాధ్యం. ? – అని.
వంటగదిలోనుండి కాగితాలు కాలుతున్న వాసన వస్తూనే ఉంది.. గాలిలో తేలుతూ.                      *
రచన: మణి గోవిందరాజుల
వణుకుతున్న చేతులతో  చీటీ ని గట్టిగా పట్టుకుంది ధృతి.
“హే! ధృతీ ! తొందరగా తెరువు. ఏమి రాసి వుందో మేము చూడాలి…ధృతి…ఓపెన్ ద స్లిప్…ధృతి…ఓపెన్ ద స్లిప్… రిధమిక్ గా అరవసాగారు చుట్టు వున్న స్టూడెంట్స్.
మిగతా విద్యార్థులంతా అరుపులతో ఎంకరేజ్ చేయసాగారు.
“రాజారాం మోహన్ రాయ్ కాలేజ్ ఆఫ్ ఇంజనీరింగ్” లో  ఆ రోజు రాగింగ్ జరుగుతున్నది. రాగింగ్ ని ప్రభుత్వం బాన్ చేసినా, సరదాగా చేసుకుంటాము,  వయొలెన్స్ లేకుండా అని ప్రిన్సిపల్ నుండి పర్మిషన్ తీసుకుని, పొద్దుటినుండి బాగా ఎంజాయ్ చేస్తున్నారు .ఫస్ట్ యియర్ స్టూడెంట్స్ ని  ఒక్కళ్ళని కూడా కదలనీయలేదు. అంతా సరదాగా ఉండబట్టి కొత్తగా కాలేజీలో చేరిన వాళ్ళు కూడా వాళ్ళతో బాటు అల్లరి చేస్తున్నారు. అంతటా చక్కని ఆరోగ్యకరమైన వాతావరణం వుంది. అందరూ అయిపోయారు. ఇక ధృతి ఒక్కతే మిగిలింది. అప్పటివరకు తన ఛాన్స్ వచ్చినా పక్కవాళ్ళకిస్తూ వెనక్కి వుండిపోయింది. ఇక లాస్ట్ అయ్యేసరికి గోల చాలా ఎక్కువయ్యింది. చీటీ తెరిస్తే అందులో ఏమి ఉంటుందో  అనే భయంతో తెరవకుండా అలానే పట్టుకుంది ధృతి. అందుకే పిల్లల గోల మరీ ఎక్కువయ్యింది.
“ఏయ్! ఇప్పటివరకు మేమందరమూ చేయలేదా? పాపం మంచివాళ్ళే మన సీనియర్స్… నో భయం, నో టెన్షన్. హాప్పీగా అందులో రాసి వుంది చేసెయ్యి” ఎంకరేజ్ చేసారు ఫ్రెండ్స్..
“ఏముటుందీ? మహా అయితే కాలేజి చుట్టూ తిరుగు అనో, గంతులు వేయమనో అంటున్నారు. ఇప్పటిదాకా మేము చేయలేదా ఏంటి? ఓపెన్ చేయి తల్లీ” అంటున్నారు మిగతా గాల్స్.
“ఇదిగో అమ్మాయ్! నేనసలే మంచివాణ్ణి కాదు.ఈ కాలేజీ లో ఎవర్నడిగినా చెప్తారు నా రౌడీయిజం గురించి. ఏదో మంచిగా చెప్తున్నాము. విన్నావా సరే… లేదంటే ఏమి జరుగుతుందో తెలుసా?” అందరిలోనుండి ముందుకొచ్చిన ఒక అబ్బాయి బెదిరింపుగా అడిగాడు.
ఆ అబ్బాయి బెదిరిస్తున్నట్లుగా అడుగుతున్నా కూడా  కళ్ళు. పెదవులు అల్లరిగా నవ్వుతున్నాయి..
“ఏమి జరుగుతుందేమిటి?” అన్నట్లుగా కళ్ళెత్తి చూసింది.
“బాబోయ్ ! కళ్ళెత్తితే చాలు కనకాభిషేకాలు” గుండె పట్టుకుంటూ అనుకున్నాడు.
“నలుగురం కలిసి నిన్ను పట్టుకుంటాము.ఇద్దరు నీ చేతులు పట్టుకుంటారు….”
అప్పటిదాకా భయంతో ముడుచుకుని కూర్చున్నదల్లా, లేచి నడుముమీద చేతులేసుకుని, నిటారుగా నిలబడి  “ఓస్! ఇంతేనా ..ఇంకా ఏమి చెప్తారా అని చూస్తున్నాను” అన్నది కళ్ళెగరేస్తూ.  అప్పటివరకూ ధృతి వెంట పడుతున్న అందరూ కూడా దయ్యాన్ని చూసినట్లుగా భయపడి ఒక్కవుదుటున  నాలుగడుగులు వెనక్కి వేసారు.ఇద్దరు ముగ్గురు స్టూడెంట్స్ మూర్ఛ వచ్చినట్లుగా కిందపడిపోయారు.వాళ్ళని చూసి పగలబడి నవ్వారు ఫ్రెషర్స్ అందరూ “వ్వె..వ్వే…”. థమ్స్ అప్ చేతులు పెట్టి కొందరు, చప్పట్లుకొడుతూ  కొందరు,  వెక్కిరిస్తున్నట్లుగా నవ్వారు.
“ఇంజనీరింగ్ లో సీట్ వచ్చినప్పటినుండి ఎదురు చూస్తున్నాను రాగింగ్ డే గురించి. ఎంతో ఊహించుకున్నాను. ఇంతేనా?” అల్లరిగ నవ్వింది ధృతి.
“అమ్మో! అమ్మో!  మీరు పిల్లలు కాదు పిడుగులు. మేము చేరిన దగ్గరినుండి చూస్తున్నాము ఇంత షాక్ యెప్పుడూ కొట్టలేదు” గుండెలు బాదుకుంటూ అన్నాడు అందులో ఒక అబ్బాయి.
చలనం లేకుండా నిలుచున్నాడు ధృతిని బెదిరించబోయిన అబ్బాయి.
“ఎనీ వే…థాంక్యూ! నిజంగానె భయపడ్డాము.లాస్ట్ యియర్ కూడా, కొన్ని కాలేజీల లో పిల్లలు ఆత్మహత్య  చేసుకున్నారని విని మా పెద్ద వాళ్ళు భయపడ్డారు. మమ్మల్ని కొన్ని రోజులు కాలేజీకే వెళ్ళొద్దన్నారు.కాని మీ అందర్నీ చూసాక చాలా హాయిగా అనిపించింది. రాగింగ్ ని ఈ విధంగా కూడా ఎంజాయ్ చేయొచ్చు అని మీరు ప్రూవ్ చేశారు. కంగ్రాట్స్. చిన్న డౌట్… మీరందరూ ఇంత సంస్కారవంతంగా వున్నారు .. మీ ఇంట్లో  ట్రిప్లెక్స్ సోప్ వాడతారా?” హాయిగా నవ్వేసింది.
“ఫ్రెండ్స్?”  చేతులు సాచింది.సీనియర్స్ అందరూ హాయిగా నవ్వుతూ షేక్ హాండిచ్చారు. అందరితో నవ్వుతూ గల గలా మాట్లాడుతున్న ధృతికి యేవో చూపులు గుచ్చుకున్నట్లయ్యి పక్కకి చూసింది. అప్పటివరకూ  ఎంతో భయపడ్డట్లుగా నటించి ఇప్పుడు ఎంతో కాన్ఫిడెంట్ గా మాట్లాడుతున్న ధృతిని ఆశ్చర్యంగా చూస్తున్నాడు ధృతిని బెదిరించిన అబ్బాయి. కన్నుకొట్టి అల్లరిగా నవ్వింది  “ఏయ్! రౌడీ… కమ్ హియర్” చూపుడు వేలితో పిలిచింది. నిద్రలో ఉన్నవాడిలా నడుస్తూ ధృతి దగ్గరికొచ్చాడు.
“ఇలా పట్టుకుంటారా?” మిగతా ఫ్రెషర్స్ కి సైగ చేసింది.వారిలో నుండి నలుగురబ్బాయిలొచ్చి ఆ అబ్బాయిని గట్టిగా పట్టుకున్నారు. వెంటనే ఇంకో ఇద్దరొచ్చి చేతులు పట్టుకున్నారు “ఇలానే చేతులు పట్టుకుంటారా?”
“అబ్బ ! మళ్ళీ కళ్ళెగరేసింది” మళ్ళీ గుండెలు పట్టుకున్నాయి ఆ అబ్బాయికి. ఏమీ మాట్లాడకుండా అన్నీ చేయించుకుంటున్న ఆ అబ్బాయిని చూడగానే జాలేసింది ధృతికి.
“ఇంక చాలు. వదిలేయండి పాపం” దయతల్చినట్లుగా చెప్పింది.
“ఇంతకీ  ఎవరు ఎవర్ని రాగింగ్ చేస్తున్నట్లో?” ఎవరో గొణిగారు చిన్నగా.
“ఏయ్! విశ్వా! నిన్ను రాగింగ్ చేస్తుంటే అలా చేయించుకున్నావేంటి?” అడిగాడో మిత్రుడు.
“అందమైన ఆడపిల్ల కన్ను గీటితే?” పాటందుకున్నాడు అప్పటికి ఈ లోకంలోకి వచ్చిన విశ్వ.
అందరూ నవ్వుతూ చప్పట్లతో ప్రోత్సహించసాగారు.చప్పట్లు, నవ్వులు,  ముచ్చట్లతొ హుషారుగా గడిచిపోయింది సమయం.ఇంతలో ఎవరికో ఆకలేసింది .
“పదండర్రా…  క్యాంటీన్ మీద దండయాత్ర చేద్దాము” ఒక్కళ్ళు కదిలేసరికి అందరూ పోలో మంటూ క్యాంటీన్ మీద కి దండ యాత్ర ప్రారంభించారు. ఒకళ్ళనొకళ్ళు పరిచయం చేసుకున్నారు అందరూ. కొత్తగా వచ్చిన ఫ్రెషర్స్ తో,ముందే వున్న సుందరాంగులతో కాలేజీ కాంపస్ కళ కళ లాడి పోతున్నది.   *********************************************************************************************************
ఆ రాత్రి పడుకున్నాడే కాని విశ్వ కి నిద్ర పట్టలేదు. మహానటి సావిత్రి లాగా నడుం  మీద చేతులేసుకుని   అల్లరిగా ప్రశ్నిస్తున్న ధృతి క్షణం కూడా కన్ను మూయనీయలేదు.బోర్లా పడుకున్నాడు,మళ్ళీ వెల్లకిలా తిరిగాడు.
మళ్ళీ పక్కకు పడుకుందామని చూసాడు.మీ ఇంట్లో      “ట్రిపుల్ ఎక్స్ వాడతారా?” అడుగుతున్నట్లనిపించి ఒక్కఉదుటున లేచి వెళ్ళి తల్లిని లేపాడు… అమ్మా! మనింట్లో ఏమి సబ్బు వాడతాము బట్టలకు?” అర్థరాత్రి లేపి బట్టల  సబ్బు గురించి అడుగుతున్న కొడుకుని పిచ్చి వాడిని చూసినట్లుగా చూసింది  వసంత. “పోరా! వెళ్ళి వాషింగ్ మెషీన్ దగ్గర వెతుక్కో పో.పని లేకపోతే సరి… అర్థరాత్రి నిద్ర లేపి మరీ అడుగుతున్నాడు, గొప్ప డౌట్” విసుక్కుంది. తల్లి చెప్పేట్లుగా లేదని వాషింగ్ మెషీన్ దగ్గరికి వెళ్ళబోతూ తన స్ఠితి తల్చుకుని నవ్వుకుంటూ  మంచం మీదకి చేరాడు విశ్వ.
వసంత రాజారావులకు   వినీల విశ్వ ఇద్దరు పిల్లలు. పిల్లలిద్దరూ ఎప్పుడూ చదువుల్లో ఫస్టే..ఎప్పుడూ కూడా వాళ్ళ చదువుల గురించి ఆలోచించాల్సిన అవసరం పడలేదు
రాజారావు తండ్రి వెంకట్రావుకి  కొడుకును డిగ్రీ వరకు చదివించడమే కష్టమయింది.
మధ్యతరగతి కుటుంబీకుడు అయిన  వెంకట్రావుకి పెళ్ళినాటికి   పెళ్ళికావాల్సిన  ఇద్దరు చెల్లెళ్లూ, చదువుకుంటున్న ఇద్దరు   తమ్ముళ్లూ  ఉన్నారు.తండ్రిది మామూలు ఉద్యోగం.అందుకని పెద్దకొడుకైన వెంకట్రావు తండ్రికి అండగా నిలబడి తన కర్తవ్యాన్ని, తన బాధ్యతలను చక్కగా నెరవేర్చాడు. రాజారావు చిన్నతనమంతా  మేనత్తల పెళ్ళిల్లు, వాళ్ళ పురుళ్ళు  పుణ్యాలు వాటికి కావలసిన ద్రవ్యాన్ని సమకూర్చుకోవడం లో తండ్రి పడుతున్న కష్టం చూసుకుంటూ పెరిగాడు. కాని తండ్రి మొహం లో చిరాకును ఎన్నడూ చూడలేదు. కర్తవ్యాన్ని బాధ్యతాయుతంగా సక్రమంగా  నిర్వర్తించడం లో  ఉన్న ఆనందాన్నే తండ్రి లో చూసేవాడు. అందుకే రాజారావుకి వాళ్ళింట్లో చిన్న చిన్న అపోహలూ అపార్థాలూ అందరిళ్ళల్లోలానే వాళ్ళింట్లోను ఉన్నా అవి పెద్దవి కాకముందే పెద్దన్నగా వెంకట్రావు వాటిని సర్దేవాడు.   అందుకే చెల్లెళ్ళూ తమ్ముళ్ళూ  అందరికీ వెంకట్రావు అంటే ప్రేమతో కూడిన  గౌరవం.. మేనల్లుళ్ళు మేనకోడళ్ళకైతే అమ్మమ్మ ఇంటికి రావాలంటే పండగే. ప్రతి సంవత్సరం సంక్రాంతికి అందరూ కలుసుకునే సందర్భం కోసం ఏడాదంతా ఎదురు చూసేవారు. ఇక ఊళ్ళో ఉన్న బాబాయిల కుటుంబాలు ప్రతిపండక్కీ కలుసుకునే వారు.వెంకట్రావు తన బాధ్యతలు నెరవేర్చుకునే
క్రమం లో కొడుక్కి చక్కటి విలువలు నేర్పగలిగాడు కాని విలువైన విద్యను అందించ లేకపోయాడు.కాని ఇంజనీరింగ్ చదవడమే  లక్ష్యాన్ని చేరుకోవడానికి మార్గం అని అనుకోని  రాజారావు తండ్రి కోరిక ప్రకారం డిగ్రీ చదివాడు. అప్పుడే కొత్తగా ఐటీ ఉద్యోగాల ప్రభంజనం మొదలయిన కాలం. అందుకే తాను కూడా కంప్యూటర్ కోర్సుల్లో జాయిన్ అయ్యాడు. అప్పో సప్పో చేసి అందరూ అమెరికా బాట పడుతున్నారు. కాని అప్పటికే అప్పుల్లో ఉన్న తండ్రిని అడగాలనిపించలేదు.
ఇంతలోపల హైదరాబాద్ లోనే ఐటీ ఉద్యొగాల హవా మొదలయింది. లక్కీగా కంప్యూటర్ జాబ్ వచ్జేసింది. ఉద్యోగ రీత్యా రెండు మూడు సార్లు విదేశాలకు కూడా వెళ్ళొచ్చాడు.  రాజారావు తర్వాత పుట్టిన రాశికి సర్వీస్ లో ఉండగానే పెళ్ళి చేసారు. రాజారావుకి  జాబ్ వచ్చిన వెంటనే  వసంత తో పెళ్ళయింది. వసంత కూడా చాలా అణకువ కలిగిన అమ్మాయి. అప్పటికే బాధ్యతలన్నీ పూర్తి చేసుకుని విశ్రాంతిగా ఉన్న వెంకట్రావు దంపతులకు మనవడు మనవరాళ్ళతో ఆడుకునేసమయం వచ్చింది.. నలుగురు మనవలు మనవరాళ్ళతో హాయిగా ఎంజాయ్ చేస్తున్నారు పెద్దవాళ్ళు. రాశి కొడుక్కి రాజారావు కూతుర్నిస్తే బాగుండునని ఉన్నా పిల్లల మనసుల్లో ఏముందో తెలియకుండా తాము తొందరపడటం ఎందుకని మిన్నకున్నారు.
***************************************************
“అమ్మా! తెలుసా ఈ రోజు ఎంత బాగా ఎంజాయ్  చేసామో… మీరంతా  రాగింగ్ అని భయపెట్టారు కాని అసలు భయపడ్డట్లుగా లేనేలెదు . చాలా బాగా రిసీవ్ చేసుకున్నారు”
“మా తల్లే… మా తల్లే…  మేము  రాగింగ్ అని భయపడింది నీ గురించి కాదు ..వాళ్ళ గురించే. ఇంతకీ వాళ్ళను  దయతల్చావా? ఏడిపించావా?” పప్పులో పోపేస్తూ అడిగింది ధృతి వాళ్ళమ్మ పూర్ణ.
ఒక్క క్షణం కళ్ళముందు అందమైన రూపం  కనబడి చిరునవ్వు వెలిసింది పెదాల మీద.
“ఏడిపిద్దామని చూసాను కాని పోనీలె అని వదిలేసాను” జీలకర్ర తీసి నోట్లో వేసుకుంటూ చెప్పింది.
“నిజమా! ఇంజనీరింగ్ కాలేజ్ వాళ్ళను నువు ఏడిపిద్దామని చూసావా?” అప్పుడే వంటింట్లోకి వచ్చిన తమ్ముడు కార్తి, చెల్లెలు ఆర్తి ఎక్జైటింగ్ గా అడిగారు.వాళ్ళిద్దరూ కవలలు.
ప్రేక్షకులు దొరికారు కదా అని విజృంభించింది  ధృతి. యాక్షన్ తో సహా మొత్తం సీనంతా వివరించసాగింది. పిల్లలిద్దరూ పక పకా నవ్వసాగారు. వాళ్ళతో పాటు పడి పడీ నవ్వుతున్న కూతుర్ని మురిపెంగా చూసుకుంది పూర్ణ.
అప్పుడే వచ్చిన దినేష్  కూడా నవ్వులతో హోరెత్తిస్తున్న పిల్లల్తో తాను కూడా కలిసి పోయాడు.
“ఇక చాలు… అన్నాలకి రాండి. పిల్లలూ కంచాలు పెట్టేయండి. ధృతీ గిన్నెలన్నీ టేబుల్ మీద సర్దు. ఏమండీ!  మీకు చిన్న పనే ఫ్రిజ్జు లో నుండి నీళ్ళు పెట్టండి…”  అందరికీ తలో పని చెప్పి తాను డైనింగ్ టేబుల్ దగ్గర సెటిల్ అయ్యింది.
“మాకేమో అన్ని పనులూ చెప్పి, నువ్వేమో హాయిగా కూర్చుంటావా మేమొప్పుకో ము…” హఠం చేస్తున్నట్లుగా అంది ధృతి.
“అమ్మ మొత్తం వంటంతా చేసిందిగా. మనం ఈ మాత్రం చేస్తే తప్పు లేదమ్మలూ” చెప్తూనే నీట్ గా టేబుల్ మీద అన్నీ పెట్టేసాడు దినేష్.
ఆ మాటలు వింటూనే ఇష్టంగా వెళ్ళి తండ్రి భుజం మీద తలపెట్టుకుంది ధృతి.
“నేను పుట్టినప్పటినుండీ వింటున్నా మీ ఇద్దరి ఈ సంభాషణ. ఇక వస్తారా అన్నాలకు?” ముద్దుగా విసుక్కుంది. “అసలైనా కొద్దిగా డైలాగ్స్ అన్నా మార్చరేమి?”
“అమ్మా నీకు బోర్ కొడితే చెవులు మూసుకో. మా  మంచి నాన్న. మా ఫ్రెండ్స్ ఇళ్ళల్లో   చూస్తుంటాను కదా ఎంత మేల్ డామినేషనో…వి ఆర్ లక్కీ …కదరా అర్తీ, కార్తీ… కార్తీ గుర్తుంచుకో పెద్దయ్యాక నువు కూడా నాన్న లాగా ఆడవాళ్ళని గౌరవించాలి”
“సరే అక్కా”  బుద్దిగా తలూపాడు వాడు.
“వాడు ఆడవాళ్ళని గౌరవిస్తాడు కాని నువు కాస్త మగవాళ్ళని గౌరవించడం నేర్చుకో. రోజూ కంప్లైంట్సే నీ గురించి”
“ఓ… ఆ కొత్తగా వచ్చిన వాళ్ళు చెప్పారా? వుండు రేపు వాడి సంగతి చెప్తాను. అయినా అందంగా వున్నానే అనుకో అడ్డమైన వాళ్ళు అడ్డమైన కాంప్లిమెంట్స్ ఇస్తే వూరుకుంటారేంటి?”
తనని పైనుండి కిందకి స్టైల్ గా చూపిస్తూ అన్నదల్లా   “అమ్మా పులుసు చాలా బాగుంది”  తల్లి కోపాన్ని గమనించి మాట మార్చింది.
“ఎందుకు బాగుండదూ? కిలో పంచదార పోస్తే?” కోపంగా అంది
నవ్వేసింది ధృతి. “అమ్మా! నువ్వేమీ కంగారు పడకు. నా జోలికి వస్తేనే ఏమైనా  అంటాను”
“అమ్మాయిలకి ఆ మాత్రం ధైర్యం వుండాలి పూర్ణా. పిరికి తనం నేర్పకు. ధృతీ… తప్పు చేయకు. తప్పు చేయకపోతే తలవంచకు. నీ పట్ల తప్పుగా ప్రవర్తించిన వాళ్లను వూరు కోవద్దు. అలా అని మరీ రాష్ గా వెళ్ళకు అన్ని రోజులు మనవి కావు” ఇంజనీరింగ్ గ్రాడ్యుయేట్ కాబోతున్న కూతురికి సింపుల్ గా  కాలేజీలో  ఉండాల్సిన  పద్దతి చెప్పాడు దినేష్..
“ధృతీ ఇప్పటివరకు నువు మెలిగిన ప్రపంచం వేరు.ఇక ముందు తిరిగే వాతావరణం వేరు. అక్కడ రకరకాల మనుషులుంటారు. అందరూ మంచిగా వుండరు. అలాగని అందరూ చెడ్డవాళ్ళు కారు. వాళ్ళని అబ్జర్వ్ చేయి.దేనికీ మటుకు తొందరపాటుతనం పనికి రాదు” అలా తనకు తోచినవి చెప్పసాగాడు దినేష్..అప్పటికే ఆర్తి కార్తి నిద్రతో తూగుతున్నారు.
“ఇక చాల్లేండి. మిగతా పాఠాలు రేపు చెప్పొచ్చు” వాళ్ళిద్దరినీ లేపుతూ చెప్పింది పూర్ణ.
“ఓ.కే… గుడ్ నైట్ నాన్నా..” చెప్పి పిల్లల  బెడ్ రూమ్ లోకి వెళ్ళిపోయింది ధృతి.
ధృతికి మంచం మీద వాలడమేమిటి అలా నిద్ర పట్టేసింది. ఎప్పుడొ అర్థరాత్రి ఏవో చూపులు గుచ్చుకుంటున్నట్లుగా అయ్యి మెలకువ వచ్చి లేచి కూర్చుంది. “అబ్బ! ఎలా చూసాడొ? అలా చూస్తున్నా తనెలా వూర్కుంది? అమ్మో! ఇది మొదట్లోనే ఆపెయ్యాలి” గుండెల మీద చేతులేసుకుని అనుకుంది. మంచినీళ్ళు తాగుదామని లేస్తూ కిటికీ లోనుండి బయటికి చూసింది.. మేఘాల మధ్యలోనుండి రెండు కళ్ళు ఆరాధనగా చూస్తున్నాయి.  “నిజానికి ఆ చూపులు అయోమయం చూపులు” నవ్వుకుని నీళ్ళు తాగొచ్చి పడుకుంది.
పూర్ణ  దినేష్ లకు  ధృతి పెద్ద కూతురు. ఆ తర్వాత తొమ్మిదేళ్ళకు  కవలలు కార్తి ఆర్తి పుట్టారు. పూర్ణ  దినేష్ లకు పిల్లల తోడిదే ప్రపంచం.దినేష్ తల్లి  సొంతూళ్ళో వుంటుంది. దినేష్ ఒక్కడే కొడుకు.ఆవిడకు బుద్దిపుట్టినప్పుడు వచ్చి నెల రోజులు ఉండి వెళ్తూ ఉంటుంది . ఇక్కడే ఉండమ్మా అంటే  ఇంకొద్ది కాలం పోయాక వస్తానంటుంది.ఆవిడ రాకపోతే  సెలవులు ఇచ్చినప్పుడు భార్యా పిల్లల్ని తీసుకుని ఊరికెళ్తాడు దినేష్.
పూర్ణ  తలితండ్రులు హైదరాబాద్ లోనే వుంటారు. పూర్ణకొక తమ్ముడున్నాడు అన్వేష్,  సాఫ్ట్వేర్ ఇంజనీర్ గా మంచి జాబ్ కూడా చేస్తున్నాడు.మనవరాలిని కోడలిగా చేసుకోవాలని పూర్ణ  పేరెంట్స్ కి వున్నా  పదేళ్ళ తేడా వుందని దినేష్ కాని ధృతి  కాని ఒప్పుకోలేదు .పూర్ణకి తమ్ముడికిచ్చి చేయాలని వున్నా కూతురు కూడా నో అనడంతో  ఏమీ మాట్లాడలేకపోయింది.
***********************************************************
మర్నాడు కాలేజీ కి వస్తూనే ధృతి కోసం వెతుక్కున్నాయి విశ్వ కళ్ళు. ఎక్కడా కనపడలేదు. కొద్దిగా నిరాశపడ్డాడు విశ్వ. తన క్లాస్ టైం అవుతుంటే అలాగే మళ్ళీ మళ్ళీ చూసుకుంటూ క్లాస్ కెళ్ళాడు.. వెళ్ళాడే కాని మొత్తం క్లాస్ వినలేక వెంటనే బయటికి వచ్చాడు. అరగంట అటూ ఇటూ చూస్తూ కాలక్షేపం చేసి .కాంపస్ గార్డెన్ లోని ఒక చెట్టుకిందకి చేరాడు.. అక్కడ  కూర్చున్న విశ్వ ని అతని ఫ్రెండ్స్ అందరూ ఆశ్చర్యంగా చూడసాగారు. సాధారణంగా విశ్వ క్లాసులు మిస్ చేయడు. ఎవరైనా చేస్తున్నా, వాళ్ళకొక గంట క్లాస్ పీకుతాడు… అందుకే విశ్వ, లెక్చరర్స్ కి పెట్ స్టూడెంట్ .మా పేరెంట్స్ కంటే నీ నస భరించడం కష్టంగా వుందిరా బాబూ…  అంటారు అతని స్నేహితులు. అలాంటిది ఒక్కడే అలా కనబడేసరికి అందరూ దగ్గరకొచ్చి అడిగిన వాళ్ళు, అతనికి తోడుగా పక్కన సెటిల్ అయిపోయారు.. కొద్దిసేపయ్యేసరికి అక్కడ పెద్ద గుంపు తయారయ్యింది.ఇక లాభం లేదని “బాగా తలనొప్పిగా వుందిరా మామా .పదండి క్యాంటీన్ కి వెళ్దాము.” అన్నాడు.  “నిజమేరా ! మన క్యాంటీన్ మామ చేతి కాఫీనే నీకు తలనొప్పి మందు” అందరూ ఏకగ్రీవంగా ఒప్పుకుని  క్యాంటీన్ వేపు దారితీసారు.
లోపలికి వెళ్ళేసరికి పెద్దగా నవ్వులు వినపడ్డాయి. అటు చూసిన విశ్వ కళ్ళు మెరిసాయి. అప్పటివరకు వున్న నీరసం అంతా ఎగిరిపోయింది.ఒక్కసారిగా  టన్నుల కొద్దీ వుత్సాహం ఒంట్లో  ప్రవహించసాగింది. అది దాచుకునే ప్రయత్నం ఏమీ చేయలేదు విశ్వ. సరాసరి వెళ్ళి ధృతి కూర్చున్న టేబుల్ దగ్గర కెళ్ళి “హాయ్ ధృతీ !” అన్నాడు.
ఇప్పుడు ఇంకా ఆశ్చర్యపోయారు ఫ్రెండ్స్..విశ్వ అందరితోనీ సరదాగా వుంటాడు. కానీ ఏ ఆడపిల్లని పనిగట్టుకుని వెళ్ళి పలకరించడు. అందుకే వాళ్ళకు ఆ ఆశ్చర్యం.
“హలో!” నవ్వుతూనే రిప్లై ఇచ్చింది.
“ఏంటో? మాకు చెప్తే మేము కూడా నవ్వుతాము కదా?”
ఆడపిల్లలందరూ ఒకళ్ళ మొహాలు ఒకళ్ళు చూసుకుని నవ్వుకున్నారు
“అదే మరి..గాల్స్ దగ్గరకొచ్చి ఏమి జోకారని ఎవ్వరన్నా అడుగుతారా?” మళ్ళీ నవ్వింది. జలతరంగిణిలా.
“ఓహ్! అయితే చెప్పొద్దులే  కాని ఏమి తీసుకుంటారు? కాఫీ? టీ?”
“ఓకే బాబా! చాలు మర్యాదలు… మా అందరివీ అయిపోయాయి.మేము వెళ్ళిపోతున్నాము. మీక్కావల్సినవి మీరు తీసుకోవచ్చు” పర్మిషన్ ఇస్తున్నట్లుగా చెప్పింది.
“అప్పుడేనా? కాసేపు కూర్చోవచ్చు కదా?”  రిక్వెస్టింగ్ గా అడిగాడు.
“ఒరేయ్ మామా! మాకలా షాకుల మీద షాకులివ్వకు. మావసలే వీక్ హార్ట్స్. దయచేసి మీరెళ్ళండమ్మా పిల్లలూ “  విశ్వ స్నేహితుడు ప్రణీత్ ఆడపిల్లల వేపు తిరిగి నమస్కారం చేసాడు
గోల గోలగా నవ్వుకుంటూ అందరూ వెళ్ళిపోయారు.
“ఏంట్రా సంగతి? మాకు తెలియాలి. అంతే. తెలియాలంటే తెలియాలి అంతే… ఇవ్వాళ నువు అంతా విచిత్రంగా ప్రవర్తిస్తున్నావు. ఎన్నడూ లేనిది క్లాసులు ఎగ్గొట్టావు… ఒక అమ్మాయిని నీ అంతట నీవు పలకరించావు. ఏంటీ సంగతి?” కళ్ళెగరేసాడు ప్రణీత్.
“ఏంటా సంగతి? పాపాయి ఏడ్చింది… ఏమీ లేదు కాని పదండ్రా వెళ్దాం క్లాసులకి” మాట మార్చి అందర్నీ క్లాసులకి లాక్కెళ్ళాడు విశ్వ. అనుమానపడుతూనే అనుసరించారు మిత్రబృందం.
“నిజమే! నేను చాలా విచిత్రంగా బిహేవ్ చేసాను.ఒక ఆడపిల్లకి నా ప్రవర్తన వల్ల మాట రాకూడదు.ఇక నుండీ నన్ను నేను అదుపు చేసుకోవాలి..ఇప్పటికి వదిలారు కాని మళ్ళీ ఇలా జరిగితే వదలరీ కోతులు.”నవ్వుకుంటూ నిర్ణయించుకున్నాడు
**********************సశేషం***********************
రచన: మాలతి దేచిరాజు
షాక్ నుంచి తేరుకున్నాడు ఇజాక్ కొన్ని సెకన్లకి..అతనికి ఏమీ అర్థం
కావట్లేదు అసలు అలా ఎలా చేసాను అనుకున్నాడు.
“బావా… నీ మనసులో ఏముందో ఈ పుస్తకం చెబుతోంది…” అంది తను బాధ నిండిన గొంతుతో.
“నీ మొహం… ఫస్ట్ ఆ బుక్ ఏమిటో చూడు సరిగ్గా…”అన్నాడు.
తను బుక్ చూసింది… మొహంలో చిన్నగా నవ్వు. అది ఏదో కథ అని, నసీమా అంటే అందులో క్యారెక్టర్ అని అప్పుడు అర్థం అయింది తనకి. పుస్తకం తెరవగానే చూపు లవ్ సింబల్ మీద కేంద్రీకృతం అవడం వల్ల వచ్చిన చిక్కు ఇదంతా అనుకుంది. 
మళ్ళీ వెంటనే ఏదో సందేహం కలిగి,
“అది సరే…అసలు నసీమా అన్న పేరు ఎందుకు రౌండ్ చేసావ్? ఇంతకీ ఏం కథ ఇది? ఎవరు రాసారు? టైటిల్ కూడా లేదు…” చకచకా ప్రశ్నల వర్షం కురిపించింది.
“అవన్నీ తీరిగ్గా తర్వాత చెప్తా గాని ముందు నువ్వు ఇంటికెళ్ళు!” అంటూ తరిమేసాడు తనని.
 ‘ఓ మై గాడ్… ఇలా కూడా జరుగుతుందా?’ అని నవ్వుకున్నాడు. ‘ఒక కథలో క్యారెక్టర్ తో ఇంత కనెక్టివిటీయా?  ఐ కాంట్ బిలీవ్ ఇట్!’ ముసిముసి నవ్వు నవ్వాడు.
పుస్తకం అందుకుని ఎక్కడవరకు చదివాడో అక్కడ నుంచి మళ్ళీ మొదలు పెట్టాడు.
***
సెంట్ మేరీస్ చర్చ్!  ఆదివారం కావడంతో అంతా కోలాహలంగా ఉంది. సెకండ్ మాస్
(ప్రార్థన) మొదలై పది నిమిషాలైంది. 
గబగబా అడుగులేస్తూ నడుస్తోంది, షీబా చర్చ్ వైపు. లోపలికెళ్ళి కూర్చుని ప్రార్థనలో నిమగ్నమైంది.
గంటన్నర తర్వాత ప్రార్థన ముగిసింది, ఫాదర్ అందరికీ బ్లెస్సింగ్స్ ఇస్తున్నారు. షీబా కూడా బ్లెస్సింగ్స్ తీసుకుని బయటకి వచ్చి ఆటోని పిలిచి ఎక్కింది.
“శాంతి గృహం అనాథ బాలల శరణాలయం” అని పెద్ద పెద్ద అక్షరాలలో రాసి ఉన్న ఒక ఇంటి ముందు ఆగింది ఆటో.  షీబా ఆటో దిగి డబ్బులిచ్చి లోపలికి కదిలింది.
ఆమె చేతిలో పెద్ద కవర్.
“ప్రైస్ ద లార్డ్ సిస్టర్” ఎదురవుతున్న నన్ ని విష్ చేసింది.
“ప్రైస్ ద లార్డ్ … గాడ్ బ్లెస్ యు…” అంది ఆవిడ.
పెద్ద హాల్ లో పిల్లలంతా కూర్చుని ఉన్నారు. ఒక మేజా బల్లని డెకరేట్ చేసి ఉంచారు. బోర్డ్ పైన ‘హ్యాపీ బర్త్ డే గౌతమ్ కృష్ణ’ అని ఇంగ్లీష్ లో రాసి ఉంది.
షీబా లోపలికి రాగానే పిల్లలంతా “హాయ్ అక్కా, హాయ్ అక్కా…” అంటూ చేతులూపారు. బదులుగా తనూ విష్ చేసింది.
పిల్లలు పుట్టిన రోజు పాట ఆలపిస్తున్నారు షీబా కేక్ కట్ చేస్తుంటే. పిల్లలకి ఫుడ్ స్పాన్సర్ చేసింది తను.  అందరూ ఆనందంగా తింటున్నారు.
“గత అయిదు సంవత్సరాలుగా,  ప్రతీ ఏటా… గౌతమ్ పుట్టిన రోజుకి నువ్వు ఇలా వచ్చి ఈ పిల్లలకి ఫుడ్ స్పాన్సర్ చేయడం, వాళ్లతో గడపడం ఆనందంగా అనిపించినా… ఒక్కోసారి నీ పిచ్చి ప్రేమ చూస్తుంటే భయం కూడా వేస్తుంది. అతను కాదంటే నువ్వు ఏమైపోతావో అని…” కారిడార్ లో షీబాతో నడుస్తూ చెప్పింది సిస్టర్ జోన్స్. మౌనం వహించింది షీబా.
“ఇప్పటికైనా నీ ప్రేమని అతనికి చెప్పి ఒప్పుకుంటే త్వరగా పెళ్ళి చేసుకో… లేదంటే కాలం గడిచే కొద్ది మరింత నొప్పి… ఆల్ ద బెస్ట్” అంది చిరునవ్వుతో.
ఆవిడ చెప్పిన దాంట్లో వాస్తవం ఉందనిపించింది తనకి. కానీ ఏం చేస్తుంది? ఇప్పటివరకు గౌతమ్ తో మాట్లాడిందే లేదు, రోజూ అతన్ని చూడటం తప్ప. అది కూడా తన హాస్టల్ కిటికీలో నుంచి ఉదయం ఒకసారి, సాయంత్రం ఒకసారి అంతే.  అప్పుడప్పుడూ అనుకుంటుంది, కేవలం తనని చూడటానికే తన హాస్టల్ రూమ్ అతని పెంట్ హౌస్ కి ఎదురుగా ఉందేమో అని… అయిదేళ్లుగా అతను ఖాళీ చేయకుండా అదే రూమ్ లో ఉండటం కూడా ఆశ్చర్యంగా అనిపిస్తుంటుంది తనకి. ఎప్పుడైనా అతను ఏ..టీ తాగటానికో , ఇంకేదైనా కొనడానికో వస్తే, వెంటనే వెళ్లి అతన్ని దగ్గర నుంచి చూస్తుంటుంది. అదో ఆనందం… కానీ ఎప్పుడూ అతను ఆమెని అంత పరిశీలనగా చూడలేదు, ఏదో ఏమరపాటులో చూస్తే చూసివుండొచ్చు. ఆ మాత్రం దానికే తను పడే సంబరం మాములుగా ఉండదు… తన పిచ్చి చూసి ఒక్కోసారి స్నేహితులు వేళాకోళం చేస్తుంటారు, ఒక్కోసారి జాలి పడతారు, ఒక్కోసారి హెచ్చరిస్తారు, ఒక్కోసారి అసలు పట్టించుకోరు. ఎవరెన్ని చెప్పినా, ఏమనుకున్నా తన ప్రేమ మాత్రం మారదు. ఇన్నాళ్ళ తన ఆశ నెరవేరడానికి మరుసటి రోజు జరగబోయే సంఘటన కారణం అవబోతుంది.
***
నసీమాను చూసి వచ్చినప్పటి నుంచి గౌతమ్ ముఖంలో కళ లేదు. పని మీద అతనికి ధ్యాస ఉండట్లేదు. ఇక తిండి, నిద్ర మాట సరేసరి… ఆఫీస్ లో తన డెస్క్ దగ్గర పరధ్యానంగా ఉన్న అతన్ని పలకరించాడు చందు.
“హే గౌతమ్… ఏమైంది? అలా ఉన్నావ్?”
“నథింగ్…”
“బిహైండ్ ద వర్డ్ నథింగ్, ఆల్వేస్ దేర్ ఈజ్ సంథింగ్…” అతని మాటలు నిజమనిపించాయి గౌతమ్ కి.
పొగలు కక్కుతున్న కాఫీని ఒక సిప్ చేసి…
“సో… నసీమాకి పెళ్ళి అవటం నిన్ను ఇంత కలవరపెట్టింది… అంతేనా..?” అని అడిగాడు.
“ఇదీ అని చెప్పలేను… తను నా సొంతం కాలేదనే బాధో, ఇంకొకరి సొంతం అయిందనే ఉక్రోషమో, నా ప్రేమని తనతో చెప్పలేకపోయాననే నిట్టూర్పో, పోనీ తనైనా నన్ను ఇష్టపడుతున్న సంగతి చెప్పలేదే అన్న దిగులో… ఏమిటో… నేనేం చెప్పలేను.” అంటూ బాధ పడ్డాడు.
“కూల్ డౌన్ గౌతమ్… ఇదొక ఫేజ్ అంతే… నూటికి తొంభై శాతం మందిది ఇదే సమస్య. ఈ బాధ కొన్నాళ్ళు పాటు ఉంటుంది… కాలం గడిచే కొద్దీ చేదు గతం కూడా తీపి జ్ఞాపకంగా మారిపోతుంది. మరో కొత్త పరిచయమో, స్నేహమో మనలో ఇంకో కొత్త ఆశల్ని , కోరికల్ని మొలకెత్తిస్తుంది. ప్రేమ పడేసిన చోటే మనం ఆగిపోకూడదు… లేచి నిలబడితే చెయ్యి ఇవ్వటానికి అదెప్పుడూ సిద్ధంగానే ఉంటుంది… నసీమా నీ ఫస్ట్ లవ్.
నీకు ప్రేమ అనే ఫీలింగ్ ని పరిచయం చేసింది తను… ఆ తొలిప్రేమని అలా గతంలాగే ఉండనివ్వు. నీ జీవితంలో రాబోయే మరో ఉదయానికి స్వాగతమివ్వు. బోర్ కొట్టిస్తున్నానా?”
“నో నో, అలా ఏం లేదు చందూ…”
“నేనూ లవ్ ఫెయిల్యూర్ నే.  కోలుకోడానికి చాలా టైం పట్టింది… కానీ ఇప్పుడు ఆల్ ఫైన్. అన్నిటికీ మందు… ‘మందే’ అని చెప్పను గానీ, ఒక రకంగా అదొక రిలీఫ్ యే అనుకోవాలి… లేకపోతే తాగలేం బ్రదర్..” నవ్వాడు.
గౌతమ్ కూడా లైట్ గా స్మైల్ ఇచ్చాడు.
“ఈవినింగ్ సరదాగా బార్ కి వెళ్లి రెండు రౌండ్స్ వేస్తే ఆల్ సెట్.” అంటూ లేచి వెళ్ళిపోయాడతను, “సీయూ ఇన్ ద ఈవినింగ్!” అని చెప్పి.
గౌతమ్ కి చందు మాటలు కొంత ఊరట కలిగించాయి. మనిషి మనసు విచిత్రమైనది. నిరాశకి లోనైన ప్రతీ సారీ ఏదో కొత్త ఆశాభావం కావాలి. లేదంటే మన మాట వినదది.
రాత్రి పదయింది. హైదరాబాద్ నగరంలో సగానికి పైకి మగాళ్ళు బార్స్ లోనే ఉండే రోజది.  పైగా వీకెండ్…
గౌతమ్, చందు కూడా ఒక బార్ లో సెటిల్ అయ్యారు. అప్పటికే… ఒకటి, రెండు రౌండ్స్ అయ్యాయి అని తెలుస్తోంది.
గౌతమ్ కి మందు అలవాటు లేదు అదే మొదటి సారి. మాటల్లో పడి ఎంత తాగాడో కూడా లెక్క తెలియలేదు. బాగా మత్తెక్కింది.
చందూది కూడా అదే పరిస్థితి. ఇంతలో వాళ్ళ దగ్గరికొచ్చి చేరాడు గోపాల్.
“హలో సార్, మై నేమీజ్ గోపాల్.” అన్నాడు, రోల్ అవుతున్న మాటలతో.
“హలో…” గౌతమ్.
“హలో..” చందు.
“మీరు లవ్ ఫెయిల్యూరా?” గౌతమ్ వైపు చూసి అడిగాడు, తూలుతూ.
“మీరెలా కనిపెట్టారు?”
“వీకెండ్ లో ఫుల్ గా తాగి తూగుతుంటే… అయితే లవ్ ఫెయిల్యూరైనా అయుండాలి, లేదా భార్యాబాధితుడైనా అయుండాలి. ఈ రెండూ కాకపొతే… బలిసిన బాపతైనా అయి ఉండాలి.” చివరి మాటకి గుర్రున చూసాడు గౌతమ్.
“అమ్మమ్మమ్మా… తప్పుగా అనుకోవద్దు. బలిసిన బాపతంటే, సౌండ్ పార్టీ అని.” అర్థం చేసుకున్నాడతను.
“మీ ఫేస్ చూస్తుంటే… లవ్ ఫెయిల్యూర్ లాగే అనిపించారు.” నవ్వుతూ చెప్పాడు.
“నేను లవ్ ఫెయిల్యూర్ కాదు…” గౌతమ్ చెప్పాడు.
“మరీ?” ఆశ్చర్యంగా చూస్తూ అడిగాడతను.
“ఇప్పుడూ… ఇద్దరూ లవ్ చేసుకుని అందులో ఎవరో ఒకరు ఇంకొకర్ని మోసం చేసో, సిట్యువేషన్ వల్లో వదిలేసిపోతే…
వాళ్ళు లవ్ ఫెయిల్యూర్!”
“కరెష్టే కదా…” గోపాల్.
“అసలు… ఒకరి లవ్ ని ఒకరు చెప్పుకోకుండా మనసులో దాచుకుంటే… వాళ్ళు లవ్ ఫెయిల్యూర్ ఎలా అవుతారు?”
“హండ్రెడ్ పర్సెంట్ అవరు… యు ఆర్ కరెష్ట్,  కరెష్ట్!” అంటూ పడిపోయాడు గోపాల్.
అప్పటికే చందు అవుట్ అయిపోయాడు.
బార్ నుంచి బయటకి వచ్చాడు, గౌతమ్. జోరుగా వర్షం… బైక్ స్టార్ట్ చేసి కదిలాడు.
రూమ్ కి వచ్చి రాగానే, అపార్ట్మెంట్ కింద బైక్ పార్క్ చేస్తూ  కూలబడ్డాడతను. వాచ్మెన్ చూసి, అతన్ని రూమ్ లోకి తీసుకెళ్ళి పడుకోబెట్టి దుప్పటి కప్పాడు.
***
తెల్లవారి చాలాసేపైంది. టైమ్ తొమ్మిది కావొస్తుంది. సోమవారం కావడంతో హాస్టల్ లో అందరూ చకచకా తయారవుతున్నారు, ఆఫీసులకి వెళ్లేందుకు.
షీబా మాత్రం గడిగడికీ కిటీకీ దగ్గరకొస్తుంది, చూస్తోంది. గౌతమ్ జాడ లేదు. అసలు రూమ్ తలుపు కూడా తీయలేదు. పోనీ… అసలు రాత్రి రూమ్ కి రాలేదా! అందామంటే బయట గొళ్ళెం, తాళం రెండూ వేసి లేవు. ఇలా ఇదివరకు కూడా జరిగింది. తన ఆఫీస్ టైముకి తనెళ్ళిపోయేది. గౌతమ్ కనిపించినా, కనిపించకున్నా… దాదాపు చూసే వెళ్ళేది.
కానీ ఈసారి ఎందుకో తను అతని రూమ్ వైపు చూస్తూనే ఉంది. సమయం పది… పదిన్నర… పదకొండున్నర… ఒంటిగంట… తన మనసేదో కీడు శంకించింది… 
వెంటనే లేచి కిందకు దిగి గౌతమ్ రూమ్ వైపు పరుగులు తీసింది.
టెర్రస్ పైకొచ్చి గౌతమ్ రూమ్ తలుపు తట్టగానే ఆమె చేతి ఒత్తిడికి తలుపు తెరుచుకుంది.
లోపల గడియ పెట్టి లేదని అర్థమైంది.
“గౌతమ్… గౌతమ్!!” ఇదే మొదటిసారి అతన్ని ఆమె పిలవడం. అతని కోసం ఆ పేరు పలకడం.
నచ్చింది తనకి ఆ భావన. ఎంతకీ బదులు లేదు… లోపలికి అడుగేసింది.
నిండా ముసుగు కప్పుకుని ఉందో ఆకారం , నేల మీద వేసున్న పరుపుపై పడుకుని.
కాస్త కంగారు పడింది తను. 
అడుగులో అడుగు వేస్తూ భయంగా అతన్ని సమీపించి,   “గౌతమ్!”అని నెమ్మదిగా ముసుగు తీసింది… వెచ్చగా ఉంది దుప్పటి. అతని మొహం అంత దగ్గరగా చూడటం తనకి ఆనందాన్నిచ్చింది. కానీ ఇలాంటి పరిస్థితిలో చూడటమే కాస్త బాధ కూడా కలిగించింది. 
అతని నుదుటి పై చెయ్యి వేసింది అనుమానంగా. ఒళ్ళు కాలిపోతుంది… తన గుండె కరిగిపోయింది. డాక్టర్ ని తీసుకురావడం… ట్రీట్మెంట్… క్షణాల్లో జరిగిపోయాయి. కానీ సాయంత్రం వరకు అతను పూర్తి స్పృహలోకి రాలేదు… అప్పటివరకు ఆమె అతన్నే చూస్తూ కూర్చుంది తన్మయత్వంగా. 
నెమ్మదిగా అతను స్పృహలోకి వచ్చి కళ్ళు తెరిచాడు. మసకగా కనిపిస్తోంది ఏదో రూపం. కళ్ళు చిట్లించి చూసాడు కనిపించింది తను పూర్తిగా, చేతిలో పాల గ్లాసుతో.
ఇబ్బందిగా లేవబోతున్న అతనికి సాయపడింది. అతన్ని దగ్గరకి తీసుకుని పాలు తాగిస్తున్నప్పుడు ఆమె మనసు పరవశించిపోయింది. 
అతను పాలు రెండు గుటకలు వేసి… “ఇంతకీ మీరు?” అడిగాడు.
“పక్క హాస్టల్ లో ఉంటాను… ఎప్పుడూ ఏడింటికే లేచే మీరు ఇంతసేపైనా బయటకి రాకపోయేసరికి ఏమైందో అని వచ్చాను… తీరా చూస్తే మీరిలా…” అంది సిగ్గు, కంగారు కలిసిన గొంతుతో.
“నేను మీకు తెలుసా?” 
“మీ పేరు, మీ ఉద్యోగం తెలుసంతే!” బదులిచ్చింది.
“మరి ఇదంతా…” ఆమెకి అర్ధం అయ్యిందని గుర్తించి ఆగాడు.
“వీధి చివర్లో, బస్ స్టాపుల్లో, ఆఫీస్ దగ్గర, ఇలా మనం రోజూ తిరిగే ప్లేస్ లో కచ్చితంగా కొంతమందినైనా రోజూ చూస్తుంటాం..  అదే వాళ్ళు ఒక్కరోజు కనబడకపోతే ఏమై ఉంటుందో అని ఒక్క క్షణమైనా ఆలోచిస్తాం… అలాంటిది మిమ్మల్ని గత అయిదేళ్లుగా చూస్తున్నా…”
అతని భ్రుకుటి ముడిపడింది…
అది గమనించిన తను, “నా బెడ్ కిటికీ పక్కన ఉండటంతో నేను లేవగానే సూర్యుడి కన్నా ముందు మిమ్మల్ని చూసిందే ఎక్కువ!” చెప్పింది.
అతను కుదుటపడ్డాడు.
“థ్యాంక్స్…  ఐ లైక్ యువర్ కైండ్ నెస్… మీ పేరు?” అడిగాడు.
“షీబా రత్న కుమారి” చెప్పిందామె ఆనందంగా. అతను తలూపాడు.
“నేను బయలుదేరుతాను. ఇడ్లీ,పాలు ఉన్నాయి. మజ్జిగ కూడా ఉంది… రాత్రి ఈ రెండు టేబ్లెట్స్ వేసుకోవాలి… సిరప్ ఒక స్పూన్… జాగ్రత్త…” అంటూ వెనక్కి రెండు, మూడు అడుగులేసి వెనుతిరిగింది.
“షీబా!”పిలిచాడతను… కాదు కాదు ఆమె దృష్టిలో తొలిసారి తన పేరు పలికాడు.
రెహమాన్ సంగీతంలో వేణు నాద స్వరం విన్నట్టనిపించింది తనకి.
ఎంతమంది మన పేరు పలికినా, మనం ప్రేమించిన వాళ్లు పలికితే ఆ ఆనందం వేరు.
ఆమె అతని వైపు చూసింది.
“థ్యాంక్ యూ!” అన్నాడతను. నవ్వి కదిలింది తను.
ఆమె ఆనందానికి అవధుల్లేవు. చిందులేసుకుంటూ హాస్టల్ లోకి వచ్చింది. కనిపించిన తన స్నేహితులందరినీ పట్టుకుని బొంగరంలా తిరిగింది. రూమ్ కి వచ్చి మంచం పై వాలింది రొప్పుతూ.
గుండె లోని ప్రేమంతా కళ్ళలోకి చేరి ఆనందపు అలలు సుడులు తిరుగుతున్నాయి. కళ్ళలోకి కన్నీరు చేరిందంటే మనసులోని ప్రేమ స్వచ్ఛమైనదని అర్థం.  కళ్ళలో నిండి ఉన్న ప్రేమతో అతని రూమ్ వైపు చూసింది.
“ఇక్కడ నుంచి అక్కడికి దూరం పదడుగులే కావొచ్చు… కానీ వెళ్ళటానికి అయిదేళ్ళు పట్టింది.” అనుకుంది మనసులో. 
ఆమె ఆ రోజంతా అలా అతని రూమ్ వైపు చూస్తూనే ఉండిపోయింది.
***
అప్పటి నుంచి గౌతమ్ కి, షీబాకి మధ్య పరిచయం పెరిగింది. కనిపించినప్పుడు పలకరించేవాడతను. (అతనికి కావాలని తను ఎదురు వెళ్ళేది అది వేరే విషయం.)
నెమ్మదిగా ఆ పరిచయం కాస్తా, స్నేహంగా మారింది. ఉదయం కలిసి ఆఫీసులకి వెళ్ళడం సాయంత్రం వచ్చాక ఏ పార్క్ కో వెళ్లి కబుర్లు చెప్పుకోవడం, ఆదివారం వస్తే గౌతమ్ రూమ్ కి తన ఫ్రెండ్స్ తో వెళ్లి చికెన్, మటన్ వండుకుని తిని ఎంజాయ్ చేసేవాళ్ళు. అప్పుడప్పుడు గౌతమ్ బట్టలు ఉతకడం, ఇల్లు శుభ్రం చేయడం లాంటివి చేసేది, గౌతమ్ ఎంత వద్దని వారించినా..  ఇలా ఓ నెల్లాళ్ళు గడిచింది..
***
ఆ రోజు రాత్రి – హాస్టల్ లో డిన్నర్ అయిపోయాక బయటకి వెళ్లి కేక్ తెచ్చింది షీబా. పన్నెండు దాటాక గౌతమ్ కి సర్ప్రైజ్ ప్లాన్ చేసింది. తన ఫ్రెండ్స్ ఎవరికీ ఏమీ చెప్పలేదు. తను మాత్రమే గౌతమ్ తో ఆ మూమెంట్ స్పెండ్ చేయాలనుకుంది.
అదే తన జీవితంలో తను చేసిన అతి పెద్ద తప్పని చాలా ఆలస్యంగా తెలుసుకుంది.
టైం పదకొండు ముప్పావు అయ్యింది. కేక్ తీసుకుని హాస్టల్ బయటకి వచ్చి గౌతమ్ రూమ్ వైపు వెళుతోంది తను. కాస్త చీకటి గానే ఉంది. నాలుగు కుక్కలు, ఒక స్కోడా కార్ ఉన్నాయి అంతే ఆ వీధిలో..
అయినా ఏముంది? నాలుగడుగుల దూరం. అపార్ట్మెంట్ లోకి ఎంటర్ అయ్యి టెర్రస్ పైకి వెళ్లి, గౌతమ్ రూమ్ ముందు నిలుచుంది. పన్నెండు అవ్వటానికి ఇంకా రెండు నిమిషాలుంది అనగా… వాచ్ చూసుకుని తలుపు కొట్టబోయింది.
ఉన్నట్టుండి ఆమె నోరుని నొక్కేసిందో చెయ్యి మరో చెయ్యి నడుమును  చుట్టుకుని పైకెత్తింది. మూలుగుతుంది తను. ఒళ్ళు గాల్లో తేలిపోయింది. గింజుకుంటున్న కాళ్ళని ఇంకెవరో పట్టుకున్నారు. చేతిలో కేక్ ప్యాకెట్ గుమ్మం దగ్గరే పడిపోయింది!
రెండు గంటల తర్వాత…
వీధిలో కుక్కలు మొరుగుతుంటే, ఆగి ఉన్న ఇన్నోవాలో నుంచి బయటకి విసిరేయబడింది షీబా… ఆమెనలా నిర్దయగా విసిరేసి రయ్యిమని వెళ్ళిపోయిందా కారు.
గుండెలు పగిలేలా ఏడుస్తూ, ఏమీ తోచని పిచ్చిదానిలా చూసింది అటూ,ఇటూ…
కొంత చీకటి, కొంత వెలుగు తప్ప ఏమీ కనబడలేదు తనకి. అలాంటి పరిస్థితుల్లో ఏం చేయగలదు ఏ ఆడపిల్ల అయినా!
దురదృష్టమైన విషయం ఏంటంటే, కనీసం ఇలా తన బ్రతుకుని నాశనం చేసిందెవరో కూడా తను చూడలేదు… ఇక ఎవరికి చెప్పుకుంటుంది?  ఏమని చెప్పుకుంటుంది? 
అడుగు తీసి అడుగు వేస్తుంటే కలిగే నొప్పిని పంటి కింద అదిమి పట్టుకుని నడుస్తోంది. ఎంత కన్నీరు వచ్చి ఏం లాభం, ఈ మచ్చని ఇసుమంత కడగలేనప్పుడు!
అసలు ఈ సమాజంలో స్త్రీ కి రక్షణ ఎప్పుడు ఉంటుంది? రాత్రి పూట గస్తీ కాసే పోలీసులేమయ్యారు? మీ చుట్టుపక్కల ఏదైనా వాహనం చాలా సేపు ఉంటే వెంటనే పోలిస్ లకు ఫిర్యాదు చేయాలనే సామాజిక బాధ్యత జనాల్లో నశించిందా? ఎవర్నని ఏం లాభం?
అసలీ సమయంలో బయటకి ఒంటరిగా రావడం కూడా తప్పే… ఇలా అనుకుంటూ హాస్టల్ చేరుకుంది.
స్నానం చేసి, నైటీ వేసుకుని బెడ్ పైన నడుము వాల్చింది… దుఃఖం ఆమె మనసుని దహిస్తోంది. కిటికీ చువ్వని పట్టుకుంది కోపంగా, కసిగా, బాధగా… ఏడుపు తన్నుకొస్తోంది, జరిగింది తలుచుకుంటే. నోటికి చెయ్యి అడ్డం పెట్టుకుంది. అయినా బాధ, ఏడుపు ఆపితే ఆగవు. వాటంతట అవి ఆగాల్సిందే… మనిషి ఎంత బాధలో ఉన్నా ఆకలీ, నిద్రా తప్పవు. ఆ రాత్రి తనక్కూడా కలత నిద్ర తప్పలేదు…
***
తెల్లవారింది. గౌతమ్ నిద్ర లేచి బయటకి వచ్చేసరికి, గుమ్మం దగ్గర పడి ఉన్న ప్యాకెట్ కాలికి తలిగింది. ఏమిటాని తెరిచి చూస్తే కేక్, దాని పైన “HAPPY BIRTHDAY GOUTHAM” అని వ్రాసి ఉండటం చూసి చిరునవ్వు నవ్వుకున్నాడు. 
ఆఫీసుకి వెళుతూ, షీబా కోసం చూసాడు. కనిపించలేదు. సాయంత్రం కలవచ్చనుకుని వెళ్ళిపోయాడు.
సాయంత్రం ఆఫీసు నుంచి రూమ్ కి వచ్చాక కూడా షీబా జాడ లేదు. లేడీస్ హాస్టల్ అవడంతో తను వెళ్లి అడగలేడు. చేసేదిలేక ఊరుకున్నాడు.
రెండు, మూడు రోజులవరకు షీబా గౌతమ్ ని కలవలేదు.
నాలుగో రోజు గౌతమ్ తన కొలీగ్ పాప బర్త్ డే పార్టీకి వెళ్లి వస్తున్నాడు.
పార్టీ సిటీ అవుట్ స్కర్ట్స్ లోని ఒక రిసార్ట్ లో అవుతోంది. అప్పటికే టైము పదకొండున్నర కావొస్తుంది. తను వెళుతున్న దారిలో ఒక రైల్వే ట్రాక్ దాటాల్సి వచ్చింది అతను. ట్రాక్ దాటుతుండగా, తన బైక్ సరిగ్గా ట్రాక్ మధ్యలో ఆగిపోయింది. కిక్ కొట్టాడు, స్టార్ట్ కాలేదు. మళ్ళా  కొట్టాడు, స్టార్ట్ కాలేదు.
ఇంతలో “కూ…”అని ట్రైన్ కూత వినిపించింది. తల తిప్పి కుడి వైపు చూస్తే కనుచూపు మేరలో సన్నగా ట్రైన్ లైట్ కనిపిస్తుంది. సరిగ్గా తనకి, ట్రైన్ కీ సగం దూరంలో ఒక ఆకారం నడుచుకుంటూ వెళుతోంది. మెరుపు వేగంతో దిగి, బైక్ పక్కకు తోసేసాడు ట్రాక్ కి అవతల.
పరుగు,పరుగున వెళుతున్నాడు… ట్రైన్ లైటింగ్ తన కంటి చూపుకి పోనుపోనూ పెద్దగా కనబడసాగింది. గౌతమ్ పరుగు వేగం పెరిగింది. ట్రైన్ లైటింగ్ పెద్దదవుతోంది.
ఆ ఆకారం ఒక స్త్రీ అని కొంత దూరం పరిగెత్తాక తెలిసింది. కానీ అతని చూపు ట్రైన్ లైట్ పైనే ఉంది. ఇంకా వేగం పెంచాడు… ట్రైన్ ఇంజెన్ లీలగా కనబడసాగింది తనకి. 
ట్రైన్ కి ఎదురెళుతున్న అమ్మాయి ట్రైన్ సమీపిస్తుండగా నిలబడింది. అదే ఆమెను కాపాడింది. ఆమె నిలబడేసరికి గౌతమ్ పరుగు పెంచడంతో ట్రైన్ ఆమెను సమీపించే సమయానికి చప్పున పక్కకు లాగేసాడు. ట్రైన్ రయ్యిమని వెళ్ళిపోయింది… ఇద్దరికీ ప్రమాదం తప్పింది.
తను కాపాడింది షీబాని అని తెలిసి ఒకింత ఆనందం, ఒకింత బాధ రెండూ కలిగాయి.
“ఏంటి షీబా ఇది?” మౌనంగా కూర్చున్న తనని అడిగాడు.
తను ఇంకా మౌనంగానే ఉంది.
“అడుగుతుంది నిన్నే..  చచ్చేంత కష్టం ఏమొచ్చింది?”
“నన్నేం అడగొద్దు గౌతమ్…” చెప్పింది తను నేల చూపులు చూస్తూ.
“పిచ్చి దానిలా మాట్లాడకు… ఎవరికైనా చెప్పుకుంటేనే కదా… సమస్య అయితే పరిష్కారం, కష్టం అయితే సాయం, బాధైతే ఓదార్పు దొరికేది?” అనునయంగా పలికాడు.
“నాది సమస్య కాదు, కష్టం కాదు, బాధ… అయినా అది ఓదారిస్తే పోయేది కాదు.” నిర్లిప్తంగా చెప్పింది, షీబా.
ఆమె పక్కన కూర్చున్నాడు గౌతమ్. 
భుజం మీద చెయ్యి వేసి, “ప్రాణంలా ప్రేమించావ్, నాతో కూడా చెప్పవా?” అనగానే అతని వైపు ఆశ్చర్యంగా చూసింది.
తనకేం అర్థం కాలేదు కాసేపు.  ఆమె ఆశ్చర్యానికి ఆనకట్ట వేస్తూ,
“నాకెలా తెలుసనుకుంటున్నావా? సిస్టర్ జోన్స్ నాకంతా చెప్పింది…” అనగానే
అమాంతం అతన్ని హత్తుకుని ఘొల్లున ఏడవసాగింది. 
అతను నిశబ్దంగా, తన గుండె మీద వాలిన ఆమె తలనిమురుతూ ఉండిపోయాడు.
కొంతసేపటికి ఆమె దుఃఖం తగ్గుముఖం పట్టింది. 
నెమ్మదిగా ఆమె ముఖాన్ని రెండు చేతుల్లోకి తీసుకుని, “ఏమైందో చెప్పు షీబా…” లాలనగా అడిగాడు.
ఆమెకి మళ్ళీ  దుఃఖం పొంగుకొచ్చింది… జరిగింది చెప్పింది… ఆకాశంలో ఉరుముల శబ్దం… 
తను బయటకి ఏడుస్తుంది, అతను లోపల బాధ పడుతున్నాడు… వెక్కివెక్కి ఏడుస్తున్న ఆమెను మరింత దగ్గరకి తీసుకున్నాడు. 
ఆ క్షణం అతని సాన్నిత్యం ఆమెకి కొంత సాంత్వన కలిగించింది.
షీబాకి అలా జరగడం గౌతమ్ ని బాగా కలచి వేసింది. ఇప్పుడు తనకి న్యాయం జరగాలి!
న్యాయం అంటే ఆ నలుగురితో ఆమెకి పెళ్ళి చెయ్యాలా? జరిగే పనేనా అది? వాళ్లకి శిక్ష పడేలా చెయ్యలి… దాని వల్ల ఆమెకి ఎలాంటి ఉపయోగం లేదు, కానీ ప్రతీకార వాంఛ తీరుతుంది, మరో ఆడదానికి ఇలాంటి అన్యాయం జరగకుండా ఉంటుంది. వాళ్ళని ఎలా అయినా పట్టుకుని తగిన శాస్తి చెయ్యాలి… ప్రతిజ్ఞ గా అనుకున్నాడు గౌతమ్ మనసులో.
కానీ ఎలా??? షీబా చెప్పిన ఆధారాల ప్రకారం వాళ్ళని పట్టుకోవడం కష్టమే… ముక్కూ, మొహం తెలియని వాళ్ళని పట్టుకోవడం కష్టం, ఒకవేళ పట్టుకున్నా తప్పు చేసింది వాళ్లే అని నిరూపించడం ఇంకా కష్టం… వాళ్ళకి తన చేతే బుద్ధి చెప్పించాలి… అంతే!
***
రచన: మన్నెం శారద
“ఈ రోజు నానీ బర్త్‌డే” స్వాతి ఎటో చూస్తున్నట్టుగా చెప్పింది.
వాష్‌వేసిన్ దగ్గర అద్దం ముందు నిలబడి షేవ్ చేసుకొంటున్న సారధి వెనక్కి తిరిగి చూసేడు. “ఈజిట్?” అంటూ.
అప్పటికే స్వాతి లోపలికి వెళ్లిపోయింది.
ఆమె చెప్పింది తనకేనని సారధికి తెలుసు. త్వరగా షేవింగ్ అయిందనిపించి స్వాతి ఉన్న గదిలోకి వచ్చేడు.
స్వాతి నానికి తల స్నానం చేయించి ఇస్త్రీ బట్టలు తొడుగుతోంది. “నిన్న చెప్పలేదేం? ఆఫీసు నుండి వచ్చేటప్పుడు కొత్త బట్టలు తెచ్చేవాడినిగా స్వాతి” అన్నాడూ.
స్వాతి మాట్లాడలేదు.
“నీకు నా మీద ఇంకా నమ్మకం కుదరటం లేదు కదూ. అయాం సారీ స్వాతీ. నానీ నువ్వు నాతో రారా?” అని గబగబా బట్టలు తొడుక్కుని నానీని వెంటబెట్టుకుని వెళ్ళిపోయేడు సారధి.
అతను వెళ్తోంటే అలానే చూస్తూ నిలబడిపోయింది స్వాతి. గంట తర్వాత నాలు పాకెట్స్ పట్టుకొని వచ్చారిద్దరూ.
“మమ్మీ! డాడీ చూడు నాకెంత మంచి డ్రెస్సు కొన్నారో?” నానీ ఉత్సాహంగా పాకెట్స్ విప్పి చూపించేడు.
“ఇవి స్వీట్సు. క్రిందవాళ్లకి పంపించు. పోతే సాయంత్రం వంట పెట్టుకోకు. సరదాగా నానీని అలా బీచ్ ఒడ్డున తిప్పి, హోటల్లో భోంచేద్దాం” అన్నాడు సారధి స్వాతి నుద్ధేశించి.
స్వాతి జవాబేం చెప్పలేదు.
ఆమె లోపలి కెళ్ళబోతుంటే సారధి మళ్లీ పలకరించేడు.
“చూడు. ఇది నీకోసం. చీరల సెలక్షన్ నాకంతగా తెలీదు. నీకు నచ్చుతుందనే..” అన్నాడు చీరని అందించుతూ.
స్వాతి అందుకోలేదు.
“ఇప్పుడెందుకు?” అంది నీరసంగా.
సారధి కనుబొమ్మలు ముడిపడ్డాయి. “పెళ్ళానికొక చీర తేవడానికి కూడా మొగుడికి సందర్భం కావాలా?” అన్నాడు కోపంగా.
అతని మాటలకి స్వాతి దిమ్మెరబోయినట్లు చూసింది.
“నాకిష్టమనిపించింది. మొదటిసారిగా తెచ్చేను. ఇష్టమైతే కట్టుకో. ఇంకెప్పుడూ ఇలాంటి వెధవ ప్రయత్నం చెయ్యను.”
సారధి విసురుగా ప్రక్క గదిలోకి వచ్చేసేడు. అక్కడే నిలబడ్డ నాని సారధి వైపు వింతగా చూడ్డం గమనించి “అరె! నువ్వింకా కొత్త బట్టలు తొడుక్కోలేదా? రా! రా! రా!” అంటూ లేని నవ్వు తెచ్చుకుని నానీకి బట్టలు తొడిగేడు సారధి.
“అమ్మకు బాగోలేనట్టుంది. వంటగదిలోకి వెళ్లి ప్లేటు తీసుకురా. మనమే ఈ స్వీట్స్ అందరికీ పంచేద్దాం.”
సారధి మాటలకి నానీ ఉత్సాహంగా పరిగెత్తుకెళ్ళి ప్లేట్సు తీసుకొచ్చేడు. వాటిలో ఎవరికెలా పంచాలో ఏర్పాటుగా పెట్టి “ముందు అమ్మ నోట్లో స్వీటు పెట్టి ముద్దు పెట్టిరా” అంటూ పంపించేడు. అయిదు నిమిషాల్లో నానీ వెనక్కొచ్చేడు. వాడి మొఖంలో ఎక్కడలేని దిగులు.
“అమ్మ ఏలుత్తోంది డాడీ!”
సారధి మ్రాన్స్పడి చూసేడు.
ఆ వెంటనే తేరుకొని “నువ్వెళ్లి ఈ స్వీట్స్  క్రింద అందరికీ యిచ్చిరా. నేను అమ్మని నవ్విస్తానుగా” అన్నాడు నవ్వుతూ.
నానీ ఉత్సాహంగా ప్లేటు తీసుకుని క్రిందకి వెళ్ళేడు.
నానీ అటు వెళ్లగానే సారధి ముఖాన్ని గంభీరత ఆవరించుకుంది. వెంటనే లోపలికి వెళ్ళేడు. స్వాతి బెడ్‌రూంలో మంచం మీద అటు తిరిగి పడుకుంది.
అతను తలుపు పట్టుకొని “ఇప్పుడు ఏడ్వాల్సిన ఘోరం ఏం జరిగింది?” అన్నాడు.
స్వాతి జవాబివ్వలేదు.
“స్వాతీ! అకారణంగా ఏడ్చేవాళ్లని వూరడించడం ఎవరివల్లా కాదు. నిన్నంత బాధపెట్టిన విషయం ఏమిటో చెప్పు. తప్పుంటే సరిదిద్దుకుంటాను. ఈ రోజు నానీ పుట్టినరోజు. వాడి ఉత్సాహాన్ని చంపేయటం తల్లిదండ్రులుగా మనకి ధర్మం కాదు. వాడు ఎదుగుతున్నాడు. మన మధ్యనున్న దూరం వాడికి ఈరోజు కాకపోయినా రేపయినా అర్ధమై తీరుతుంది. ఒకరిపట్ల మరొకరికి అవగాహన లేని తల్లీ, తండ్రిని చూసి వాడిలో నిరుత్సాహం చోటు చేసుకుంటుంది. వాడు అన్నింటిలో వెనుకబడి ఎందుకూ కొరగాకుండా పోతాడు. జరిగిన సంగతులే తలచుకుని వగచి జరగబోయే వాటికి సమాధి కట్టడమే నీ ఉద్ధేశ్యమైతే నేనేం చెప్పలేను. మనం ఏం చేస్తున్నా అది నానీ భవిష్యత్తుని తీర్చి దిద్దటానికేనని తెలుసుకుంటే నేను సంతోషిస్తాను.” సారధి మాట్లాడ్డం ఆపి స్వాతి వైపు చూసేడు.
స్వాతి దుఃఖం అధికమైనట్లుగా ఆమె భుజాలు ఎగసెగసి పడుతున్నాయి. సారధికి కోపం వచేసింది. దాన్ని అదుపులో పెట్టుకునేందుకు ప్రయత్నిస్తూ “స్వాతీ! నీకేమైనా పిచ్చి పట్టిందా? ఇంతకూ నీకో చీర తీసుకు రావటమేగా నేను చేసిన తప్పు. ఇష్టం లేకపోతే నేను చూస్తుండగానే రోడ్డు మీదికి విసిరేయి. ఇలా చేసి ధైర్యంగా నీ నిర్లక్ష్యాన్ని ప్రకటించుకో. అంతేగాని ఇలా ఏడ్చి నానీగాణ్ని బాధపెట్టడం ఎందుకు? నేను.. అసమర్ధుణ్ణే. శేఖర్ తెచ్చినంత ఖరీదయిన వస్తువులు తెచ్చి.. వాడిలా చూడలేను. కాని.. నాకూ మనసనేది ఒకటుందని నువ్వు గ్రహించగలిగితే చాలు.” అతను గదిలోంచి విసురుగా వెళ్ళిపోతుంటే స్వాతి కంగారుగా లేచి కూర్చుంది.
స్వాతికి మాట్లాడాలని.. ఆతనికి తన మనసులో బాధ చెప్పుకోవాలనే వుంది. కాని.. అది ఎలా చెప్పుకోవాలో.. ఎలా అతనికి దగ్గర కావాలో అర్ధం కావటం లేదు. ఆ బాధలోనే తను నిగ్రహించుకోలేక ఏడుస్తున్న విషయం అతనెలా గ్రహిస్తాడు?
అకస్మాత్తుగా క్రింద గట్టిగా కేకలు వినిపిస్తున్నాయి.
స్వాతి ఉలిక్కిపడి లేచి నిలబడింది.
అది సారధి గొంతే! సందేహం లేదు.
స్వాతి గబగబా బాల్కనీలోకొచ్చి తొంగి చొసింది.
సారధి జానకమ్మ రెక్క గట్టిగా పుచ్చుకొన్నాడు.
స్వాతి అయోమయంగా చూసింది.
“ఏం చెబుతున్నావు నానీతో. మళ్లీ నా యెదుట చెప్పు” సారధి గద్దిస్తున్నాడు.
అతని ఉగ్రరూపం చూసి స్వాతి వణికిపోయింది. గబగబా మేడ దిగి సారధిని యివతలికి లాగింది.
“ఏమిటిది? పెద్దావిడ అందులో ఆడమనిషి. ఏమిటీ దౌర్జన్యం? స్వాతి సారధి మీద విరుచుకుపడింది.
“అది ఆడదా? బ్రహ్మరాక్షసి. పచ్చటి జీవితాల్లో నిప్పు పెట్టే పిశాచి”
జానకమ్మ వణికిపోతూ నిలబడింది.
నానీ బెదురు బెదురుగా చూస్తున్నాడు.
“ఇంకెప్పుడయినా యిలాంటి పిచ్చివాగుడు వాగితే షూట్ చేసి పారేస్తాను. జాగ్రత్త. పసిపిల్లాడికి ఎక్కించే విషం ఇదా? ఏమ్మా! ఈవిడ పిచ్చెక్కి వాగుతుంటే వినోదం చూసే బదులు తప్పని చెప్పొచ్చుగా. సంసారాలు చేస్తున్నారు. మీకూ పిల్లలున్నారుగా? విధిచేత ఓడింపబడిన వాళ్ళని చూసి వెక్కిరించడమే మీకు సరదానా? ఇలాంటి వికృతమైన ఆనందమేనా మీరు పోగుచేస్కునేది.”సారధి అక్కడ నిలబడ్డ వాళ్లని విసురుగా అడిగేడు.
సారధి కంఠతీవ్రతకి చాలామంది లోపలికి పరుగెత్తేరు.
“చీ! చీ! ఇలాంటి లొకాలిటీలో వుండటం, వుండాల్సి రావటం నా ఖర్మ!” సారధి విసురుగా బయటకి వెళ్లిపోయాడు.
“సవతి తండ్రైనా పిల్లాణ్ణి బాగానే చూస్తున్నాడు. సొంత తండ్రులకన్నా సవతి తండ్రులే నయం. పుట్టినరోజు ఎంత బాగా చేస్తున్నాడో చూసి బుద్ధి తెచ్చుకోండి అన్నానే తల్లీ! అది తప్పయిపోయింది నీ సవతి మొగుడికి. కలికాలం తల్లీ. కలికాలం “రామ” అంటే “తిడుతున్నావేం” అన్నాడట వెనుకటికి ఎవడో. అయినా నీ మొగుడికి అంత దురుసుతనం పనికిరాదు.”
జానకమ్మ చెంపలేసుకుని అభినయిస్తోంటే స్వాతి వినలేనట్లుగా నానిని తీసుకుని పైకెళ్ళిపోయింది.
సారధి పిచ్చిపట్టినవాడిలా నడుస్తున్నాడు. సిగరెట్ పైన సిగరెట్ కాలుస్తున్నాడు. స్వాతి తనని అర్ధం చేసుకోలేకపోతోంది.
ఆమెని మూర్ఖురాలనుకోవాలా? లేక అమాయకురాలని భావించాలా? దానికి తోడుగా జానకమ్మలాంటి వాళ్ల మాటలు వింటుంటే పిచ్చెక్కేలా వుంది.
తను నానీకి సవతి తండ్రా?
నానీలో తను శేఖర్ని చూసుకుంటున్నాడన్న విషయం ఎవరికి అర్ధం అవుతుంది.
ఆఖరికి వాడి మనసుని కూడా పాడు చేయటానికి దుష్టశక్తులు ప్రయత్నిస్తున్నాయంటే మరీ బాధగా వుంది. 
ఇంకా వుంది
రచన: గిరిజ పీసపాటి
విశ్రాంతి తీసుకుంటూ, శేష జీవితం గడపవలసిన వయసులో కూడా గరిటె పట్టుకుని ఆ ఇంటా, ఈ ఇంటా వంటలు చేస్తూ సంపాదిస్తున్న తల్లిని డబ్బు అడగడానికి మనసొప్పకపోయినా, తనకు చదువు అంటే ఉన్న ఇష్టం, అంతంత మాత్రంగా ఉన్న తమ ఆర్ధిక పరిస్థితి కారణంగా తల్లికి విషయం వివరిస్తూ ఉత్తరం రాయక తప్పలేదు నాగకి.
వారం రోజులలోనే ఆవిడ దగ్గర నుండి ”తప్పకుండా డబ్బు పంపుతాననీ, ఎంత అవసరమౌతుందో తెలియజేయమ’ని జవాబు వచ్చింది.
ముందు ఎంట్రన్స్ టెస్ట్ రాయాలి కనుక దానికి ఎంత డబ్బు అవసరమో చెప్తూ, ముందు ఆ అమౌంట్ పంపమనీ, ఎంట్రన్స్ టెస్ట్ పాసయితే మిగిలిన సంవత్సరాల సంగతి తరువాత తెలియజేస్తా’నంటూ వచ్చిన కూతురి ఉత్తరం చూసి, అడిగిన సొమ్మును వెంటనే MO చేసింది అమ్మమ్మ.
వారం రోజులలో MO అందుకున్న నాగ ఆనందానికి అవధులు లేవు. వెంటనే భర్తకు డబ్బు ఇస్తూ “ఆలస్యం చెయ్యకుండా ఎంట్రన్స్ టెస్ట్ కి అప్లికేషన్ ఫార్మ్ తెప్పించండి” అంటూ చెప్పింది.
రెండు రోజులలో ఆంధ్రా యూనివర్సిటీ నుండి  BA ఎంట్రన్స్ ఫార్మ్ తెచ్చి, తనే స్వయంగా ఫిల్ చేసి, నాగ సంతకం తీసుకుని, సబ్మిట్ చేసి, ఎంట్రన్స్ కి ప్రిపేర్ అవడానికి గైడ్ కూడా కొని తీసుకచ్చారు పెదబాబు.
ఆరోజు నుండి చదువుపై దృష్టి పెట్టి, పట్టుదలగా చదివసాగింది నాగ. తరువాత ఎంట్రన్స్ టెస్ట్ రాయడం, పాసవ్వడం కూడా జరిగింది. తను BA ఎంట్రన్స్ పాసయిన విషయం తెలియజేస్తూ, మొదటి సంవత్సరం చదవడానికి ఎంత పంపాలో వివరిస్తూ తల్లికి ఉత్తరం రాసింది నాగ.
కూతురు పరీక్ష పాసయినందుకు ఎంతో సంతోషించింది అమ్మమ్మ. ‘పై చదువు చదవాలనుకున్న నీ కల సాకారమౌతున్నందుకు సంతోషంగా ఉందనీ, ఈ ఉత్తరంతో పాటు నువ్వు అడిగిన సొమ్ముకు అదనంగా మరికొంత సొమ్మును MO చేస్తున్నానని, బలమైన ఆహారం తీసుకోమని’ రాసింది అమ్మమ్మ.
BA మొదటి సంవత్సరం కూడా పాసయి రెండవ సంవత్సరం చదవసాగింది నాగ. తెలిసిన వాళ్ళు చెప్పగా ఇంటికి దగ్గరలోనే ఉన్న ఒక కాన్వెంట్ స్కూల్ లో టీచర్ గా జాయిన్ అయింది.
పిల్లలను కొట్టడం, తిట్టడం వంటివి చెయ్యకుండా, ప్రేమగా పలకరిస్తూ, చదువు చెప్పసాగింది. దాంతో పిల్లలు ఇంటికెళ్ళినా పేరెంట్స్ తో తమ టీచర్ గురించే మాట్లాడసాగారు. ఇదివరకటి కన్నా పిల్లలకు మార్కులు బాగా రాసాగాయి.
స్కూల్ ప్రిన్సిపాల్ గారైన విజయలక్ష్మి గారే కాక, పిల్లల తల్లిదండ్రులకు కూడా దేవి  టీచర్ అంటే బాగా ఇష్టం ఏర్పడింది.
(లక్ష్మీ నాగ కుమారి అయిన నాగ పేరు పెళ్ళయ్యాక నాగలక్ష్మీ దేవి గా మారడం చేత స్కూల్ లో అందరూ దేవి టీచర్ అనసాగారు.)
దాంతో కొందరు తల్లిదండ్రులు నాగను తమ పిల్లలకు ట్యూషన్ చెప్పమని రిక్వస్ట్ చేయగా, ‘సరేనని’ ఇంటి దగ్గర సాయంత్ర సమయంలో ట్యూషన్ చెప్పసాగింది.
అప్పటికే ఉద్యోగం, చదువుతో తీరిక ఉండట్లేదు. చిన్న వయసులోనే ఇంటి పని, వంట పని మొదలైన బాధ్యతలను వసంత తీసుకోబట్టి గానీ, లేకపోతే ఊపిరి కూడా సలిపేది కాదేమో
ఇంతలో వసంతకు ఆరోగ్యం దెబ్బతింది. చిన్నప్పటి నుండి బొద్దుగా, పుష్టిగా ఉండే పిల్ల హఠాత్తుగా సన్నబడి, బరువు తగ్గిపోసాగింది. పోనీ భోజనం సరిగా చెయ్యట్లేదా అంటే ఇదివరకు తినేదానికి రెండింతలు తినసాగింది. బహుశా వేసవి ఎండల వల్ల అలా అయిపోతోందనుకుంది నాగ.
ఇంతలో ఇంట్లో బియ్యం నిండుకోగా పెదబాబుకి, నాగకి సెలవు లేనందున రాముడువలస వెళ్ళి, పంట బియ్యం తీసుకురమ్మని (ప్రతీ నెలా బియ్యం మాత్రం రాముడువలస నుండి తెచ్చుకునేవారు) వసంతను పంపించారు.
పెద్ద మనవరాలు వచ్చిందని నాన్నమ్మ గారు సంతోషించి, వారం రోజులు ఉండి, వెళ్ళమని కోరడంతో సరేనంది వసంత. ‘అయ్యో! పుష్టిగా ఉండే పిల్ల ఇలా సన్నబడిపోయిందే అని బాధ పడిన ఆవిడ పిల్ల తేరుకోవాలని అరిసెలు, జున్ను, తాటి ముంజలు వంటివెన్నో తినిపించారు.
అయినా పిల్ల తేరుకోకపోగా మరింతగా క్షీణించిపోసాగింది. కాళ్ళు, ముఖం పొంగిపోయాయి. పొట్ట విపరీతంగా పెరిగిపోయి ముందుకు పొడుచుకు వచ్చింది. దాంతో భయపడిన ఆవిడ బొబ్బిలి తీసుకెళ్ళి తన స్నేహితురాలైన నర్స్ వరలక్ష్మి గారికి పిల్లను చూపించారు.
ఆవిడ పిల్లను చూసి, పిల్లకి జలోదరం అనే జబ్బు వచ్చిందనీ, పది రోజుల కన్నా ఎక్కువ బతకదని చెప్పగా భయపడి, మర్నాడే బియ్యం బస్తాతో సహా వసంతను వైజాగ్ పంపించేసారు.
వైజాగ్ బస్సు దిగేసరికి విపరీతమైన నీరసంతో కళ్ళు తిరుగుతుండగా, బస్తాను దించి పెట్టమని డ్రైవర్ ని, కండక్టర్ ని బతిమిలాడుకుని కాంప్లెక్స్ లోనే ఉన్న బెంచ్ పై పడుకుండిపోయింది.
అరగంట గడిచాక కాంప్లెక్స్ లో ఉన్న ప్రయాణికులలో ఇద్దరిని బతిమిలాడుకుని, వారి సహాయంతో ఆటో ఎక్కి, ఇంటికొచ్చి, తల్లిని ఆటో డబ్బు ఇమ్మని చెప్తూ మంచం మీద వాలిపోయింది.
పిల్లను చూసిన నాగ బెంబేలు పడుతూ ఆటోకి డబ్బులిచ్చి, బియ్యం బస్తా ఇంట్లో పెట్టించి, మంచి నీళ్ళు తెచ్చిస్తూ “వసంతా! ఏమిటిలా అయిపోయావు?” అనడిగింది ఆందోళనగా.
తల్లి అందించిన నీళ్ళు తాగి, తల్లిని కౌగలించుకుని భోరున విలపిస్తూ “అమ్మా! నాకు జలోదరం అట. నేను పదిరోజుల కన్నా బతకనట” అనగానే “ఎవరు చెప్పారు?” అని అడిగింది నాగ భయపడుతూ.
“మామ్మ నన్ను బొబ్బిలి తీసుకెళ్తే అక్కడ వరలక్ష్మమ్మ గారు చెప్పారు” అంది వసంత ఏడుస్తూనే. పదిహేనేళ్ళ కూతురికి అప్పుడే నూరేళ్ళూ నిండుతున్నాయనేసరికి బాధపడుతూ “వారంలో చనిపోతావని తెలిసి కూడా తోడుగా మనిషిని కూడా పంపకుండా ఒక్కర్తినీ బస్సు ఎక్కించి ఎలా పంపేసారే” అంటూ గుండెలవిసిపోయేలా ఏడవసాగింది నాగ.
దాంతో చుట్టుపక్కల ఇళ్ళవారు వచ్చి నాగను, వసంతను ఓదార్చసాగారు. రెండిళ్ళ అవతల ఉంటున్న రాణి గారు, వాళ్ళాయన వచ్చి “బొబ్బిలిలో ఒక నర్స్ చెప్పిన మాటలు నమ్మి ఏడవడం మంచిది కాదు దేవి గారూ! వసంతను ఇక్కడ ఉన్న డాక్టర్ కి ఎవరికైనా చూపించండి. వసంతకి ఏమీ కాదు. ఏడిస్తే సమస్య తీరదు” అంటూ సలహా ఇచ్చారు.
వెంటనే ధైర్యం తెచ్చుకున్న నాగ, క్షణం కూడా ఆలస్యం చెయ్యకుండా వసంతను తమకు పరిచయం ఉన్న డా. BD నాయుడు గారి దగ్గరకు తీసుకెళ్ళింది.
ఆయన ఎముకల వైద్య నిపుణుడు అయినా, పాత పరిచయాన్ని పురస్కరించుకుని వసంతను పరీక్షించి, అర్జంటుగా చేయించమని కొన్ని బ్లడ్, యూరిన్ టెస్టులు రాసి, వాటి రిపోర్ట్స్ తో వచ్చి కలవమన్నారు.
తన భర్త పని చేస్తున్న AVN C High School ఎయిడెడ్ మేనేజ్మెంట్ స్కూల్ కావడంతో అప్పటికి ఆరు నెలలుగా జీతాలు లేక, కేవలం తనకొచ్చే కొద్దిపాటి జీతం, ట్యూషన్ ఫీజులు కూడా ఖర్చులకు సరిపోక, పిల్లల జడగంటలు తాకట్టు పెట్టగా వచ్చిన డబ్బతో ఇల్లు నడిపింది ఇన్నాళ్ళూ. ఇప్పుడు ఆ డబ్బు కూడా అయిపోయింది.
డాక్టర్ తెలిసినతను కనుక పైసా కూడా ఫీజు తీసుకోలేదు. ఇలాంటి పరిస్థితుల్లో టెస్టులు చేయించడానికి కూడా చేతిలో డబ్బు లేక లేబ్ వాళ్ళని “మర్నాడు వచ్చి డబ్బు చెల్లిస్తానని, ప్రస్తుతం పిల్ల పరిస్థితి చూసి సాంపిల్స్ తీసుకోమని” బతిమిలాడుకుంది.
వాళ్ళు వసంత పరిస్థితి చూసి, జాలిపడి బ్లడ్, యూరిన్ సాంపిల్స్ తీసుకుని, రిపోర్ట్స్ మర్నాడు ఇస్తామని చెప్పడంతో ఇంటికి వచ్చారు. వాళ్ళు ఇంటికి వచ్చేటప్పప్పటికి, పన్నెండేళ్ళ గిరిజ తనకు చేతనయినట్లుగా వంట చేసి పెట్టడంతో తిని పడుకున్నారు. 
                 ***** సశేషం *****
