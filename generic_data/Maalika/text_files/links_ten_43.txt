రచన: G.S.S. కళ్యాణి
మహేంద్ర దాదాపుగా నాలుగు గంటలనుంచీ కారు నడుపుతున్నాడు. అతడి ప్రయాణం అతడి స్నేహితుడు సుబ్రహ్మణ్యం దగ్గరకి. సాధారణంగా, కారులో దూరప్రయాణాలు చెయ్యడమూ, అందులోనూ అతడి ప్రాణ స్నేహితుడు సుబ్రహ్మణ్యం దగ్గరకి వెళ్లడమూ మహేంద్రకి ఎంతో ఇష్టమైన పని. కానీ ఈసారి ఆ ప్రయాణం అతడికి కాస్త ఇబ్బందిగా తోస్తోంది. అందుకు కారణం లేకపోలేదు! వారం రోజుల క్రితం మహేంద్ర మంచిదనుకుంటూ చేసిన ఒక పని ఇప్పుడతడికి తప్పని అనిపిస్తోంది!
“ఆ సాధువు మాటల ఆంతర్యమేమిటీ?” పదే పదే తనను తనే ప్రశ్నించుకుంటున్నాడు మహేంద్ర.
అసలేం జరిగిందంటే, సరిగ్గా ఒక వారం రోజుల క్రితం మహేంద్ర సన్నిహితులు కొందరు మహేంద్రకు కరోనా బారిన పడినవారికి వాడే మందులలో అతి కీలకమైన కోవిడ్ మందును ముందుగా కొనుక్కుని తమ ఇళ్లల్లో దాచుకుంటే, తమ ఆప్తులకు అవసరపడినప్పుడు ఎక్కడికో పరిగెత్తాల్సిన అవసరం లేకుండా, మందు చేతిలోనే ఉంటుందని సలహా ఇచ్చారు. మహేంద్ర తల్లిదండ్రులు వృద్ధులు కావడంతో వారికి కరోనా సోకే అవకాశం ఎక్కువగా ఉంటుందని ఊహించి, మహేంద్ర తన సన్నిహితులిచ్చిన సలహాను పాటించి సదరు కోవిడ్ మందును అవసరానికన్నా ఎక్కువగా కొని దాచాడు. ఆ తర్వాత ఎంతో మంది అభాగ్యులకు ఆ కోవిడ్ మందు దొరకక వారి ప్రాణాలు పోయాయని అనేక వార్తలొచ్చాయి. ఆ వార్తలు విన్నప్పుడల్లా మహేంద్ర మనసులో ఏదో అపరాధ భావన కలుగుతూనే ఉంది! ఇప్పుడు మహేంద్ర ప్రాణస్నేహితుడైన సుబ్రహ్మణ్యం తల్లిదండ్రులకు కరోనా వచ్చింది. వారికి ఆ కోవిడ్ మందు అవసరపడింది! కోవిడ్ మందును వాడకపోతే వాళ్ళ ప్రాణాలు దక్కేటట్టు లేవని సుబ్రహ్మణ్యం మహేంద్రకి ఫోన్లో చెప్పాడు.
ఊరంతా కరోనా భయంతో అల్లల్లాడిపోతున్న తరుణమది. ప్రభుత్వంవారు లాక్-డౌన్ పెట్టినా, జనాలు ఇంటి గడప దాటి బయటకు రావడానికి భయపడుతున్నా, తనకు తల్లిదండ్రులతో సమానమైన సుబ్రహ్మణ్యం తల్లిదండ్రులను కాపాడేందుకు తన దగ్గరున్న కోవిడ్ మందును తీసుకుని, తన ప్రయాణానికి కావలసిన అనుమతిని పొంది మరీ సుబ్రహ్మణ్యం వాళ్ళ ఊరికి తెల్లవారుఝామునే బయలుదేరాడు మహేంద్ర. మహేంద్ర తల్లి సీత అతడికి దారిలో తినేందుకు పులిహోర డబ్బాలో పెట్టి ఇచ్చింది. దారిలో రోడ్డు పక్కన కారును ఆపుకుని పులిహోర తిన్న మహేంద్ర, ఆ పక్కనే ఉన్న చెట్టు మొదట్లో చెయ్యి కడుక్కున్నాడు. అయితే ఆ నీళ్లు ఆ చెట్టుకు అవతల పక్కన కూర్చుని ఉన్న ఒక సాధువు కిందికి వెళ్లి అతని బట్టలు తడిసిపోయాయి! ఊహించని ఆ ఘటనపై మహేంద్ర నొచ్చుకుని ఆ సాధువుకు క్షమాపణలు చెప్పాడు.
ఆ సాధువు చిరునవ్వు నవ్వి, “నీరు పల్లమెరుగు! నిజము దేవుడెరుగు!!”, అన్నాడు.
ఆ సాధువు నవ్వులో ఏదో సత్బోధ, పరమార్ధం గోచరించాయి మహేంద్రకి. అవునుమరి! కరోనా బారిన పడిన వారి వైద్యానికి అందుబాటులో ఉండాల్సిన కోవిడ్ మందు తన వద్దనున్న డబ్బాలో ఊరికే పడి ఉంది! తను చేసినది తప్పని మహేంద్ర మనస్సాక్షి చెబుతోంది. కానీ, తను చేసిన పని గురించి ఎవ్వరికీ చెప్పకపోతే వస్తే నష్టమేమిటని అదే మనసు తిరిగి మహేంద్రను ప్రశ్నిస్తోంది!
“ఒరేయ్ అబ్బాయ్! ఆ దేవుడు ఎక్కడో లేడురా! మనలోనే ఉన్నాడు!! అందుకే చెడ్డ పనులు చెయ్యకూడదు! అధర్మమైన వ్యవహారాలలో తల దూర్చకూడదు! మనం చేసే ప్రతి పనినీ ఎల్లవేళలా గమనించే సర్వజ్ఞుడు ఆ భగవంతుడని మనం ఎప్పుడూ మర్చిపోకూడదు!”, అని చిన్నప్పటినుండీ తనకు తన బామ్మ చెప్పిన మాటలు మహేంద్రకి గుర్తుకొస్తున్నాయి!
కోవిడ్ మందు విషయం ఆలోచించే కొద్దీ మహేంద్రలో తను తప్పు చేశానన్న భావన ఇంకా ఇంకా పెరిగిపోతోంది. ఎంతగా అంటే అతడి కాళ్ళూ, చేతులూ చల్లబడేటంత!! వెంటనే కారు ఎక్కి కూర్చుని సుబ్రహ్మణ్యం వాళ్ళుండే ఊరి వైపుకి కారు వేగంగా నడుపుతూ వెళ్ళిపోయాడు మహేంద్ర.
‘అసలే ఆ సుబ్రహ్మణ్యం నీతీ, నిజాయితీలకు అత్యంత విలువనిచ్చే మనిషి. స్వార్ధపరులంటే వాడికి గిట్టదు! నేను నా స్వార్ధం కోసం కొంత కోవిడ్ మందును నా దగ్గర నిల్వ చేసుకున్నానని వాడికి తెలిస్తే ఇంకేమైనా ఉందా?? మా స్నేహబంధానికి అది పెద్ద ముప్పు!! ఏదో ఒకటి చేసి వాడికి సద్ది చెప్పాలి!’, అని అనుకుంటూ మహేంద్ర సుబ్రహ్మణ్యం తల్లిదండ్రులున్న ఆసుపత్రి ముందు కారును ఆపాడు.
ఆసుపత్రి బయటే కనపడ్డాడు సుబ్రహ్మణ్యం. అప్పటి వరకూ దిగులుతో ఉన్న సుబ్రహ్మణ్యం మొహం మహేంద్రను చూడగానే కాస్త వికసించి, అతడి పెదవులపై చిన్న చిరునవ్వొకటి విరిసింది.
“ఏరా మహేంద్రా! కోవిడ్ మందు దొరికిందా?”, ఆత్రంగా అడిగాడు సుబ్రహ్మణ్యం.
“ఓ! మందు తీసుకొచ్చాను! నువ్వేమీ కంగారు పడకురా!”, అంటూ గబగబా కోవిడ్ మందులున్న డబ్బాను కారులోంచీ బయటకు తీశాడు మహేంద్ర.
“ఊళ్ళో ఎక్కడా దొరకని కోవిడ్ మందు నీకు దొరికిందంటే అది ఆ భగవంతుడి కృప తప్ప మరోటి కాదురా! ఆ దేవుడే నీ రూపంలో వచ్చినట్లుంది!!” అంటూ మహేంద్ర చేతిలోంచీ డబ్బాను తీసుకుని మరో మాట మాట్లాడకుండా నేరుగా డాక్టరుగారి గదికి పరిగెత్తాడు సుబ్రహ్మణ్యం.
“ఒక్క క్షణం ఆగరా!” అంటూ సుబ్రహ్మణ్యం వెంట పరిగెత్తాడు మహేంద్ర.
సుబ్రహ్మణ్యం చేతిలో డబ్బాను చూసి, “కోవిడ్ మందు వచ్చేసిందన్నమాట! ఇటివ్వండి!!”, అంటూ సుబ్రహ్మణ్యం చేతిలోని డబ్బాను తీసుకుని తెరిచి చూసి ఆశ్చర్యపోయాడు డాక్టరు.
ఎందుకంటే మహేంద్ర కొన్న కోవిడ్ మందులన్నీ ఆ డబ్బాలోనే ఉన్నాయి!
“ఇన్ని కోవిడ్ మందులు నీకెలా దొరికాయిరా?” మహేంద్రను ఆశ్చర్యంగా అడిగాడు సుబ్రహ్మణ్యం.
“ఆ.. అదీ.. నాకు తెలిసినవాళ్ల దగ్గర కోవిడ్ మందులు ఉన్నాయని తెలిసి వాళ్ళను బతిమలాడి, వాళ్ళదగ్గరున్నవన్నీ ఇక్కడ మన ఊరివాళ్లకు ఉపయోగపడతాయని పట్టుకొచ్చేశా!”, అని తడుముకుంటూ సమాధానం చెప్పాడు మహేంద్ర.
“ఒరేయ్ మహేంద్రా! నీదెంత మంచి మనసురా!! నువ్వు చేసిన పని మన ఊరిలో కరోనా బారిన పడ్డ ఎన్నో ప్రాణాలను కాపాడుతుంది! వాళ్లంతా నీ పేరు చెప్పుకుని బతుకుతారు!!”, అంటూ తన స్నేహితుడిని ఆప్యాయంగా కౌగలించుకున్నాడు సుబ్రహ్మణ్యం.
‘ఊరివాళ్ల సంగతి సరే! ఇప్పుడు నా దగ్గర అవసరానికి ఒక్క కోవిడ్ మందు కూడా లేకుండా పోయిందే!!”, అని మనసులో కాస్త బాధపడ్డాడు మహేంద్ర.
డాక్టరుగారు సుబ్రమణ్యం తల్లిదండ్రులకు కోవిడ్ మందునిచ్చారు. కొద్దిరోజుల్లో వాళ్ళు కోలుకుని మహేంద్రకు ఫోన్ చేసి ఆనందంతో కృతజ్ఞతలు చెప్పారు. కొన్నివారాలు గడిచాక అనుకోకుండా మహేంద్ర తల్లిదండ్రులకు కరోనా సోకింది.
‘నేను అనుకున్నంతా అయ్యింది! నన్ను కన్నవారికి కోవిడ్ మందు అవసర పడేలా ఉందనీ, తెప్పించి సిద్ధంగా ఉంచితే మంచిదనీ డాక్టరుగారు అంటున్నారు! ఇప్పుడెలా??’ అని అనుకుంటూ తెగ కంగారు పడిపోయాడు మహేంద్ర.
అంతలో, తమ దగ్గర మహేంద్ర తల్లిదండ్రులకు కావలసిన కోవిడ్ మందు ఉందని తెలుపుతూ, మహేంద్రను కంగారుపడవద్దని చెబుతూ మహేంద్రకి ఫోనులో అనేక మెసేజీలు వరుసగా వచ్చాయి. అవి చూసిన మహేంద్రకి విపరీతమైన ఆనందం, ఆశ్చర్యం కలిగాయి!
“ఏరా మహేంద్రా! ఎలా ఉన్నారు అమ్మా, నాన్నలు??” అని అడిగాడు విషయం తెలుసుకుని అప్పుడే అక్కడికొచ్చిన సుబ్రహ్మణ్యం.
“వాళ్లకి వెంటనే కోవిడ్ మందు కావాలిరా!” చెప్పాడు మహేంద్ర.
“ఉండు! నాకు తెలిసిన వాళ్ళ దగ్గర ప్రయత్నిస్తాను!” అంటూ ఫోన్ తియ్యబోయాడు సుబ్రహ్మణ్యం.
“ఒకసారి ఇవి చూడరా!’ అంటూ తన ఫోన్లో వచ్చిన మెసేజీలను చూపించాడు మహేంద్ర.
“అబ్బో! చూశావా మరి?? అందుకేరా! ‘నీరు పల్లమెరుగు! నిజము దేవుడెరుగు!’ అని అంటారూ!!”, అన్నాడు సుబ్రహ్మణ్యం నవ్వుతూ.
ఒకప్పుడు సాధువు నోటి వెంట విన్న సామెత ఇప్పుడు తన ప్రాణస్నేహితుడి నోటి వెంట విని అవాక్కయ్యాడు మహేంద్ర.
“ఏమిటలా చూస్తున్నావ్? అర్ధం కాలేదా?? అదేరా! మంచి పనులు చేసేవారికి అవసరం కలిగినప్పుడు మంచి మనసున్న వాళ్లంతా సహాయపడటానికి మరో ఆలోచన లేకుండా ముందుకు వచ్చేస్తారు. అచ్చం నీళ్లు పల్లానికి ప్రవహించినంత సులువుగా అన్నమాట! నువ్వొకప్పుడు కష్టంలో ఉన్నవారందరికీ కోవిడ్ మందు అందేలా చేసి సహాయపడ్డావు! ఆ నిస్వార్ధ గుణాన్ని ఎవరు చూసినా చూడకపోయినా, ఆ దేవుడు చూశాడు! అందుకే నీకు కష్టం కలిగినప్పుడు తగిన సహాయాన్ని సరైన సమయంలో ఆ పరమాత్ముడు నీకు అందిస్తున్నాడు! మరి ఆలస్యమెందుకు? ఆ సహాయాన్ని అందుకో!!” అన్నాడు సుబ్రహ్మణ్యం మహేంద్ర భుజాన్ని తడుతూ.
“అవునురా! నువ్వన్నది నిజమే! అన్నీ తెలిసిన సర్వజ్ఞుడు ఆ పరమాత్మ!!”, అని అంటూ మహేంద్ర కాస్త కుదుట పడిన మనసుతో తన ఫోనును చేతిలోకి తీసుకున్నాడు.
*****
రచన: జ్యోతివలబోజు
ఉతికిన బట్టలు, విడిచిన బట్టలు ఇస్త్రీ చేసే బట్టలు అల కుప్పలా వేసారేంటి? సర్దుకుంటే కాదా…
క్లాసు బుక్స్, హోంవర్క్ బుక్స్, అసైన్మెంట్ బుక్స్, రికార్డ్ బుక్స్, పెన్నులు, స్కెచ్ పెన్నులు అన్ని అల చెత్తకుండీల పెట్టుకుంటారేంటి బీరువా.. సర్దుకుంటే కాదా…
బెడ్‌రూమ్‌లో టేబుల్ అవసరమా, అసలే రూం చిన్నగా ఉంది..ఇదొకటి అడ్డంగా ఉంది తీసేయమంటే వినరు. వాడని కుర్చీలు, పాత సామాను ఎవరికైనా ఇచ్చేసి కాస్త ఇల్లు నీటుగా సర్దుకుంటే కాదా…
ఇది ఇల్లా .. రైతుబజారా.. ఏదీ పెట్టినవి పెట్టినచోట ఉండవు. ఎవరి సామాను వాళ్లు సరిగ్గా పెట్టుకుంటే నీటుగా ఉంటుంది. ఎవరి వస్తువులు వాళ్లకి ఈజీగా దొరుకుతాయి. ఒక్కరికి కూడా సర్దుకునే తెలివి లేదు.
ఏంటో ఈ కరోనా?… ఏంటో ఈ లాక్‌డౌన్… ఎక్కడికీ వెళ్లేట్టు లేదు. ఎవరిని పిలిచేట్టు లేదు. ఒక పార్టీ లేదు. ఒక ఫంక్షన్ లేదు.. ఈ చీరలన్ని మడతలు నలక్కుండా అలా కదలకుండా బీరువాలో మూలుగుతున్నాయి. ఈ జీవితమంతా (కరోనా కాలమంతా) నైటీలతోనే గడిచిపోయేట్టు ఉంది. ఐనా కూడా బట్టల బీరువా సర్దుకోవాలి తప్పదు.
బంధాలు, అనుబంధాలు, ఆరోపణలు, తంపులాటలు, ఆస్తి కావాలని ఒకరు, బంగారం కావాలని ఒకరు, అనుబంధాలు కావాలని కొందరు. సర్దుకోవాలి వీళ్లని కూడా. 
సర్దుకోవాలి.. సర్దుకోవాలి.. అవసరమైనవి మాత్రమే ఉంచుకుని, పనికిరానివి, అంత అవసరం లేనివి దూరం చేసుకోవాలి. అవతల పారేయాలి. అప్పుడే మనశ్శాంతి… ప్రశాంతి..శాంతి…
………………………………………………………………………..
రమా… ఇది ఇల్లా? చేపల మార్కెట్టా?..(ఈయనెప్పుడెల్లాడబ్బా..) ఇల్లు శుభ్రంగా ఉంచాలని తెలీదూ. ఎప్పుడు చూసినా ఆ టీవీ సీరియళ్లు, లేకుంటే ఫోనులో ముచ్చట్లు.. పనిమనిషి ఉంది. నెలకు రెండు వేలు జీతం ఇస్తున్నాం. దానితో అన్నా శుభ్రం చేయించవచ్చుగా. అది కూడా చేతకాదా? ఆ మంచం కింద దుమ్ము చూడు. సోఫాల మీద కవర్లు చూదు ఎంత మాసిపోయాయో. ఆఫీసులో కష్టపడి సాయంత్రం ఇంటికొస్తే నీటుగా ఉంటే హాయిగా ఉంటుందనుకోవడం నా పొరపాటు. అయినా నువ్వు పొద్దంతా ఇంట్లో ఉండి ఏం చేస్తున్నావ్. కనీసం ఇల్లన్నా నీటుగా పెట్టుకోవచ్చుగా..  నా బట్టలు వాషింగ్ మెషీన్లోనే ఉతుకుతున్నావు.. ఇస్త్రీ చేసి హాంగర్లకు వేసి పెట్టొచ్చుగా.. నేను ఇస్త్రీ షర్టు లేదని అరిచేదాకా నీకు తెలివి రాదు. అప్పుడు వాటిని ఇస్త్రీకి పంపిస్తావు. నీ చీరల మీద ఉన్న శ్రద్ధ నా బట్టల మీద ఉండదు. వంట చేసి పెట్టడమే గొప్ప అనుకుంటావ్. ఇల్లు కూడా అందంగా సర్దుకోవాలి. పెద్దలనలేదా ఇంటిని చూసి ఇల్లాలిని చూడమన్నారని. ఎవరైన చుట్టాలు వస్తున్నారంటేనే ఇల్లంతా నీటుగా సర్దుతావ్. రోజూ అలా ఉంచడానికేమైంది.. ఆ రాజేష్ వాళ్ల ఇల్లు చూడు. ఎంత అందంగా, నీటుగా ఉంటుందో. నువ్వూ ఉన్నావు ఎందుకు?
రేయ్ శిరీష్.. రమణి… ఏం చేస్తున్నారు.. ఆదివారం ఇంట్లో ఉన్నా ఆ ఫోనులు పట్టుకుని కూర్చుంటారు. మీ బీరువాలు, బట్టలు, పుస్తకాలు సర్దుకోవచ్చుగా..రోజూ బట్టలు, పుస్తకాలు, చెప్పులు పెన్నులు ఇష్టమొచ్చినట్టు రూమంతా పరిచేస్తారు.  మీరు కాలేజీలకు వెళ్లగానే  రూం అంతా సర్ది ఎవరి సామాను వాళ్లకు విడిగా పెడతాను. అయినా నిదానంగా తీయకుండా ఒక్క షర్టు కోసం మొత్తం లాగేస్తారు. మళ్లీ లోపల కుక్కేస్తారు. గాడిదల్లాగా  పెరిగారు ఎందుకు. ఇంకెప్పుదు తెలివొస్తుంది. మీ వస్తువులు మీరు సర్దుకోవడానికి ఏం రోగం..అంతంత ఖరీదు పెట్టి బట్టలు కొంటారు. వాటిని అలాగేనా పెట్టుకునేది. ఇస్త్రీ చేసి నీటుగా మడతపెట్టి ఉంచుకోవచ్చుగా.. చిన్నపిల్లలా తెలీదనుకోవదానికి. రోజూ చెప్పడానికి. మీ పనులు మీరు చేసుకోడానికేమైంది.  నేనేమన్నా మీ పనిమనిషినా? ఇరవై నాలుగు గంటలు మీ వెనకాల తిరుగుతూ సర్దిపెట్టడానికి. మళ్లీ మీ బట్టలు కుప్పలా కుక్కేసారంటే అన్నీ మూట కట్టి మేడ మీద రూములో పెట్టేస్తా. జాగ్రత్త.
పెళ్లికి అమ్మ, అత్టగారు పెట్టిన చీరలు ఎంత బావున్నాయో. ఇప్పుడు ఈ క్వాలిటీ అస్సలు రావట్లేదు. అప్పటి ఫుల్‌వాయిల్, నైలెక్స్ చీరలు రోజూ కట్టుకోవడానికి ఎంత బావుండేవో.  ప్లెయిన్ జార్జెట్ చీరలుంటే కొద్ది రోజులు మాచింగ్ ప్రింటెడ్ బ్లౌజుతో కట్టేసి మోజు తీరాక, ఆ చీరకి ప్రింటెడ్ బార్దరు వేయడమో, చేత్తో గొలుసుకుట్టు, కాడకుట్టుతో డిజైన్లు కుట్టుకోవడమో, అద్దాలు కుట్టడమో చేసేవాళ్లం. ఇపుడు ఆ అవకాశం లేనే లేదు. అన్నీ దొరుకుతున్నాయి. వేలకు వేల డిజైన్లు, ఎన్నో రంగులు, వెరయిటీల చీరలు వస్తున్నాయి. ఇరవై వేల ఇక్కత్‌ చీరలో వచ్చిన డిజైన్ ఫేమస్ అయితే అది రెండొందల చీరలో కూడా వేస్తున్నారు. ఎన్ని రకాల పట్టులో.. కొత్త ఫాషన్, కొత్త డిజైన్ చీర కొన్న నెలలోపే ఇంకో కొత్త ఫాషన్ వచ్చేస్తుంది. ఎన్ని చీరలున్నా ఇంకా చాలా లేవు అనిపిస్తోంది. ఈ కరోనా మూలంగా ఎక్కడికి వెళ్లటం లేదు. ఇంటికెవరూ రావట్లేదు. మూసిన తలుపులు మూసినట్టే ఉంటున్నాయి. ఇక జీవితమంత నైటీలతోనే గడిచిపోతుందేమో. ఇపుడు చీర కట్టాలంటే విసుగ్గా, బరువుగా కూడా అనిపిస్తోంది. రెండు బీరువాల్లో నిండిపోయాయి. సర్దుకోవాలి. అయినా సర్ది ఏం చేయాలి. కొన్ని పాతవి, ఎక్కువ కట్టనివి ఇచ్చేస్తే కాస్త ఖాళీ అవుతుందేమో. కొత్తవి కొంటే పెట్టుకోవచ్చు.. బీరువా సర్దాలి.. సర్దాలి. ఆయన ఆఫీసుకెళ్లాకనో, క్యాంపుకెళ్లాకనో ఈ పని పెట్టుకోవాలి… 
అమ్మల్లారా… అయ్యల్లారా.. ఆ దేవుని పిల్లల్లారా.. ఈ మాయామోహాలు పనికిరాదు. ఈ జీవితమే ఒక మిథ్య. ఏదీ నీది కాదు ఎవరూ నీవారు కాదు. రిటైరయ్యి చాలా కాలమైంది. ఇక నీవు కూడా సర్దుకోవడం మొదలు పెట్టు. ఇప్పుడేమి సర్దుకోవాలి స్వామి. ఎక్కడికి వెళ్లాలి అంటావా… ఈ జీవాత్మని విడిచి పరమాత్మని చేరే చివరి ప్రయాణం చేయాలి నాయనా.. దానికి ముందు ఇంతకాలం చేయాలనుకుని చేయలేనివి చేయడం, ఇవ్వాలనుకున్నవి ఇవ్వలేనివి ఇవ్వడం. తప్పులను దిద్దుకుని, అనుబంధాలని గుర్తు చేసుకుని.. ఇలాంటి విషయాలన్నీ సర్దుకొని తయారుగా ఉండు పిలుపు కోసం.
ఏహె… ఏంటో ఈ సర్దుడు.. ఇంటా , బయటా, కంప్యూటర్లో కూడా సర్దుకోవాల్సి వస్తోంది. నాకున్న లెక్కలేనన్ని పనులకోసం నా కంప్యూటర్ దెస్క్‌టాప్ మీద ఎన్నో ఫోల్డర్స్ ఉంటాయి. నా కొడుకు చూసి గోల పెడతాడు. మమ్మీ సర్దుకో.. అన్ని ఇలా నింపేసుకుంటే నీ సిస్టం స్లో అవుతుంది. తీసి లోపల పడేయ్ అంటాడు. సర్దాలి సర్దాలి.. పూర్తయిన ఫోల్డర్స్ లోపల భద్రంగా పెట్టుకోవాలి. ఎక్కడ పెట్టానో గుర్తు పెట్టుకోవాలి. వంటలు, పుస్తకాలు, ఫ్రెండ్స్, ఫామిలీ ఫోటోలు, పిల్లల, మనవళ్ల ఫోటోలు. ఇలా అన్నీ క్రమపద్ధతిలో సర్దుకోవాలి. అప్పుడే జీవితం సులువు అవుతుంది.. నిజమే అంటారా?? 

రచన: ధనలక్ష్మి పంతుల
ఓమ్ సరస్వత్యై నమః.
భజగోవిందం  ఆది శంకరాచార్యులు.
శ్రీమతి ఎమ్.  ఎస్.  సుబ్బలక్ష్మి గారు పాడిన రాగాలలోనే కూర్చిన తెలుగు పాట. 
1.
భజగోవిందం భజగోవిందం
గోవిందం భజ మూఢమతే
సంప్రాప్తే సన్నిహితే కాలే
నహి నహి రక్షతి డుకృణ్ కరణే 
గోవిందాయని సేవించుమురా
గోవిందాయనీ  మందమతీ
మరణము నిన్నూ పొందే సమయము
ఏ వ్యాకరణమూ రక్షించదురా
శంకరాచార్యులవారు ఒకరోజు అలా వీధిలో నడిచి వెళ్తుండగా  ఒక వ్యాకరణ పండితుడు  కృణ్  కరణే అని  శిష్యులకు బోధపరుచుచుండెను. అనగా కృణ్ అనే ధాతువు కి అర్థం చేయు (కరణే) అని.  ఆ పండితుడు అప్పటికే పెద్దవాడు.  వానిని జూచి
‘నాయనా! నీవు పెద్దవాడవు! ఇంకా ఎంతకాలం  ఈ వ్యాకరణ పాఠాలు చెబుతావు? ఇకనైనా ఆ గోవిందుని
స్మరింపుము.  మరణకాలము సమీపించినచో నిన్ను ఎంత పండితుడవైనా ఏ వ్యాకరణ పాఠమూ రక్షింపలేదు కదా! అని చెప్పేరు. 
2.
మూఢ జహీహి ధనాగమతృష్ణాం
కురు సద్బుద్ధిం మానస వితృష్ణాం
యల్లభసే నిజకర్మోపాత్తం
విత్తం  తేన వినోదయ చిత్తం 
మూఢుడ ధనముపై ఆశను వదలరా
వైరాగ్యమునూ మనసున నింపరా
శ్రమతో నీవూ పొందిన ధనముతో
ఆనందించర  ఆస్వాదించర!
ఈ లోకంలో  ఎంతమందో యుద్ధాలు చేసి,  ఒకరినొకరు చంపుకుని ,  మోసాలు దొంగతనాలు చేసి  బలవంతముగా తీసుకొని  ధనాన్ని సంపాదించి ఆనందము పొందుతున్నారు.  అలా ఎందుకు?
నీవు కష్టపడి సంపాదించిన ధనముతో  మనసులో ఆనందాన్ని అనుభవించు. ఈ ధనముపై ఆశను
వదిలిపెట్టి వైరాగ్యమును నింపుకొనుము అని చెబుతున్నారు. 
3.
యావద్విత్తోపార్జన సక్తః
తావన్నిజ పరివారో రక్తః
పశ్చాజీవతి జర్జర దేహే
వార్తాం కోపి న పృచ్చతి గేహే 
ధనమూ నీకూ యున్నంత వరకే
నీవారనుచూ చేరెదరెందరో
కాయము కృశించి జీవించిననూ
అడుగరు  నీయింట మంచీచెడునూ
ఎప్పుడైతే నీకు ధనము ఎక్కువగా ఉంటుందో,   అప్పుడు ఎక్కడెక్కడివారో వచ్చి మేము నీవారమని నీ చుట్టూ
చేరతారు.  నీవు ముసలి వాడవై శరీరము కృశించినపుడు నీ యింట్లోనే ఎవ్వరూ నీ మంచీ చెడూ అడుగరు కదా!
4.
మా కురు ధన జన యవ్వన గర్వం
హరతి నిమేషాత్కాలః సర్వం
మాయామయమిదమఖిలం హిత్వా
బ్రహ్మపదం త్వం ప్రవిశ విదిత్వా 
ధన జన యౌవ్వన గర్వము వద్దురా
క్షణమున నన్నీ హరించును కాలం
మాయా మయమౌ జగమును విడిచీ
తెలివిగ పొందుర పరబ్రహ్మమునూ
చాలామంది మాకు ఎక్కువమంది స్నేహితులు,  బంధువులు, మేమంటే ఇష్టపడేవారు ఉన్నారు మాకేమిటి తక్కువ? మాకు చాలా ధనముందని,  వయసులో ఉన్నామని ఎవరి మాటా వినకుండా చాలా గర్వంతో,  అహంకారంతో ఉంటారు.  ఎంతమంది ఉన్నా,  ఎంత ధనమున్నా,  యౌవనమున్నా మన ప్రాణం పోవడానికి పట్టే సమయం ఒక్క క్షణం.
ఎన్నిఉన్నా ఒక్కక్షణములో అన్నీ కాలంతో పాటు పోతాయి.  మనతో ఏదీ రాదు. ఈ జగమంతా వట్టి మాయ.
ఏదీ శాశ్వతం కాదు. అటువంటి ఈ మాయా ప్రపంచమును విడిచి తెలివిగ  పరబ్రహ్మ స్వరూపమును పొందండి.   అని చెబుతున్నారు శంకరాచార్యులవారు. 
5.
సుర మందిర తరు మూల నివాసః
శయ్యా భూతలమజినం వాసః
సర్వ పరిగ్రహ భోగ త్యాగః
కస్య సుఖం న కరోతి విరాగః 
దేవాలయమున వృక్షముక్రింద
నేలను నిద్రా జింక తోలే వస్త్రమై
అన్నీ విడిచిన సన్యాసికి మరి
ఇంతకుమించి సుఖమేముందిరా
అయ్యా! తమరు ఇంత చక్కని స్తోత్రాలు,  భగవద్గీత,  బ్రహ్మ సూత్రాలు అనేక భాష్యాలు , అన్నీ రాస్తున్నారు,  చెబుతున్నారు  మీకొక నివాసం ఏర్పాటు  చేయాలనుకుంటున్నాము.  అన్నారు కొంతమంది పెద్దలు.
“అయ్యా! ఏదో ఒక గుడిలో ఓ చెట్టుకింద  నేలమీద పడుకుని   ఓ జింక తోలు కట్టుకుని ఉన్నవానికి అన్నీ సుఖాలు విడిచిపెట్టిన సన్యాసికి నేలమీద నిద్ర లాటి వాటి కన్నా సుఖమేముంటుంది?నేను అన్నీ విడిచి పెట్టిన వానిని కదా! అన్నారు శంకరాచార్యులవారు. 
6.
భగవద్గీతా కించిదధీత
గంగా జలలవ కణికాపీతా |
సకృదపి యేన మురారి సమర్చా
క్రియతే తస్య యమేవ న చర్చ 
భగవద్గీత కొంచెము చదివినా
గంగా జలమును కొంచెము త్రావినా
ఒక్కసారైనా మురారిని తలచిన
యముడైనా దరికే రాగలడా!!
భగవద్గీతను కొంచెము అర్థము చేసికొని చదివినా,  కొంచెము పవిత్రమైన భావముతో గంగా జలమును కొంచెము త్రాగినా ఒక్కసారైనా ఆ విష్ణువుని స్మరించినా ఆ యముడు కూడ మీ వద్దకు రావడానికి ,  చూడడానికి సందేహిస్తాడు కదా!
7.
పునరపి జననం పునరపి మరణం
పునరపి జననీ జఠరే శయనం
ఇహ సంసార బహు దుస్తారే
కృపయా పారే పాహి మురారే 
మరిమరి జననం,  మరిమరి మరణం మరిమరి జననీ గర్భనివాసం
ఈ సంసారము దాటగలేనిది
కృష్ణా దాటించి రక్షింపుమయా!!
పుట్టుక, మరణం మరలమరల వచ్చుచుండును.  
జన్మించినపుడల్లా తల్లి గర్భమందు నివాసము తప్పదు.  ఈ సంసార సముద్రం ఎవరూ దాటలేరు.  ఓ  కృష్ణా! నీవే దయతో దాటించి మమ్ములను రక్షింపవయా!!
8.
గేయం గీతా నామ సహస్రం
ధ్యేయం శ్రీపతి రూపమజస్రం |
నేయం సజ్జన సంగే చిత్తం
దేయం దీనజనాయ చ విత్తం 
పాడర గీతా విష్ణు నామములను
ధ్యానము సేయర విష్ణువు నెపుడూ
విడువకు సజ్జన సంగతి నెపుడూ
దీనజనమునకు ధనమును ఈయరా
భగవద్గీతను , విష్ణు సహస్ర నామములను పాడండి! విష్ణువును ఎల్లప్పుడూ ధ్యానించండి.  మంచి మనుష్యులతో స్నేహము ఎప్పుడూ విడువవలదు.  అటులనే పేదవారికి ధనమును ఈయవలెను.  అని అందరికీ బోధించారు శంకరాచార్యులవారు. 
9.
అర్థమనర్థం భావయ నిత్యం
నాస్తితతః సుఖలేశః సత్యం |
పుత్రాదపి ధన భాజాం భీతి:
సర్వత్రైషా విహితా రీతి: 
ధనమెప్పుడునూ అనర్థమేతెచ్చునూ,
కొంచెము కూడాసుఖమే లేదే
పుత్రులు వలన ధన భయమే కల్గును
ఇదియే అంతట లోకము రీతీ
ధనమెప్పుడూ చేటు కలిగిస్తుంది.  ధనము వలన కొంచెము కూడ సుఖము లేదు. ఆఖరికి పుత్రులవలన కూడా  ధనముంటే భయమే కలుగుతుంది.  ఇదియే అంతా లోకములోనున్న విధము అని శంకరాచార్యులవారు చెప్పిరి. 
10.
గురుచరణా౦బుజ నిర్భర భక్తః
సంసారాదచిరార్భవ ముక్తః |
సేంద్రియమానస నియమాదేవం
ద్రక్ష్యసి నిజ హృదయస్థం దేవం 
గురు పదములపై భక్తిని యుంచుము
సంసారము నూ విడువగవలెనూ
ఇంద్రియములనూ మనసున అణిచిన
దేవుని నీవే  దర్శింతువులే 
మంచి గురువుల పాద పద్మములను భక్తితో  ఆశ్రయించాలి.  ఈ సంసారము నుండి విముక్తుడవు కావలెను. కోరికలను అదుపులో పెట్టుకోవాలి.  అప్పుడు నీకు ఆ భగవంతుని నిజమైన దర్శనము కలుగగలదు అని శంకరాచార్యులవారు చెప్పిరి. 
రచన: శ్యామసుందర్ రావు

గౌతమ మహర్షి హిందూ సాంప్రదాయంలో అత్యంత ప్రాధాన్యత కలిగిన సప్తర్షులలో ఒకడు.  గౌతమ గోత్రానికి మూలపురుషుడు  భరధ్వాజుడు.  ఈయన అంగీరస మూలానికి చెందిన వారే.  వేద కాలానికి చెందినవాడు ఈయన రాహూగణుడి కొడుకు. ఈయన భార్య పేరు అహల్య. ఈమె బ్రహ్మ యొక్క మానసపుత్రిక.  పురాణాల ప్రకారం బ్రహ్మ ఎవరైతే భూమిని మొత్తం ముందుగా చుట్టి వస్తారో వారికే అహల్య దక్కుతుందని ప్రకటిస్తాడు.  అప్పుడు గౌతముడు కామధేనువు చుట్టూ ప్రదక్షిణ చేయడం ద్వారా ఆమెను గెలుచుకుంటాడు.
గౌతముడు ఆచరించిన 60 సంవత్సరాల తపస్సు మహాభారతంలోని శాంతి పర్వములో ప్రస్తావించబడింది.  ఒకసారి గౌతముడు దండకారణ్యములో తపస్సు చేయగా బ్రహ్మ ప్రత్యక్షమై గౌతమ మహర్షి ఉన్నచోట భూమి సస్య శ్యామలముగా ఉంటుంది అని వరము ఇచ్చాడు. ఆ తరువాత శృత శృంగ గిరి అనే ప్రాంతములో ఆశ్రమము నిర్మించుకొని వచ్చిన అతిధులకు భోజనము పెడుతూ ఉండేవాడు.  నారద పురాణంలో ప్రస్తావించబడినట్లు ఒకసారి ఏకథాటిగా 12 ఏళ్ళు కరువు ఏర్పడగా, గౌతముడు ఋషులందరినీ పోషించి వారిని రక్షించాడు. విఘ్నేశ్వరుడు గౌతమ మహర్షి వ్రతాన్ని భంగము చేయటానికి ఆశ్రమానికి వచ్చి అక్కడే ఉంటాడు. అప్పుడు ఆశ్రమమం భూలోక స్వర్గముగా మారిపోతుంది
విఘ్నేశ్వరుడు గౌతమ మహర్షి సహాయముతో శివుని జాతాఝతములోని గంగను భూమి మీదకు తీసుకురాగలిగితే, తన తల్లి అయినా పార్వతి దేవికి సవతి పోరు తప్పుతుంది అని అలోచించి, ఆశ్రమములో బ్రాహ్మణులను అక్కడి నుండి తీసుకుపోవటానికి ఉపాయము ఆలోచిస్తాడు. అహల్య చెలికత్తెలలో ఒకరిని గోవుగా మార్చి గౌతముని పంటను నాశనము చేయటానికి పంపుతాడు. పంట మేస్తున్న గోవు పైకి గౌతమ మహర్షి ఒక గరికను విసరగా విఘ్నేశ్వరుని మాయ వలన ఆ గోవు చనిపోతుంది. అప్పుడు ఆశ్రమములో బ్రాహ్మణులూ ఇతర మునులు గౌతముని గోహాత్య పాతకానికి నిందిస్తారు. గౌతమ మహర్షి గోహత్య పాతక నివారణకు ఏమి చేయాలని బ్రాహ్మణులను అడుగుతాడు. వారు శివుడిని మెప్పించి శివుని జటాజూటములోని గంగను భూమి మీదకు తెప్పించగలిగితే, పాప విమోచనము కలుగుతుంది అని చెపుతారు. గౌతమ మహర్షి తన దివ్య దృష్టితో జరిగిన విషయాన్ని తెలుసుకొని, బ్రాహ్మణులను బండరాళ్లుగా మారిపొమ్మని శపిస్తాడు. బ్రాహ్మణులు తమని క్షమించమని వేడుకొనగా, శ్రీ కృష్ణావతారంలో శాపవిముక్తి కలుగుతుందని సెలవిస్తాడు. విఘ్నేశ్వరుడు లోకకళ్యాణము కోసము దైవకార్యము కాబట్టి, గంగను భూమికి తెమ్మని అడుగుతున్నాడు కాబట్టి, ఆ పని చేయాలని నిశ్చయించుకుంటాడు.
హిమాలయాలకు భార్య అహల్యతో వెళ్లి ఒంటి కాలి మీద శివుడి కోసము తపస్సుచేస్తాడు. శివుడు ప్రత్యక్షమై ఏమి కావాలి అని అడిగినప్పుడు, గంగను భూమి మీదకు వదలమని ప్రాధేయపడతాడు. శివుడు అలాగే గంగను వదిలితే, గంగ గోవు మరణించిన ప్రదేశముపై ప్రవహించిన వెంటనే గోవు బ్రతుకుతుంది. ఆశ్రమములో బ్రాహ్మణులు గంగలో స్నానమాకాహారచటానికి వస్తే, గంగా వెనక్కు వెళ్ళిపోతుంది.  అప్పుడు మళ్ళా గౌతముడు బ్రతిమాలితే గంగ వస్తుంది కాబట్టి ఆ నదిని గౌతమి అనియు,  గోవును బ్రతికించింది కాబట్టి గోదావరి అనే పేరుతో పిలబడుతుంది. ఆ విధముగా గోదావరి నది పుట్టుకకు గౌతమ మహర్షి కారకుడు ఈ వృత్తాంతము దేవి భాగవత పురాణములో వివరింపబడింది , గౌతమ మహర్షికి శతానందుడు అనే కుమారుడు (ఈయన మిథిలా నగరానికి రాజుయైన జనకుని కొలువులో ప్రధాన ఆచార్యుడు)  ఇద్దరు కుమార్తెలు ఉన్నారు. పెద్ద కుమార్తె అంజనాదేవి హనుమంతుని తల్లి,  రెండవ కూతురు ఉదంక మహర్షి భార్య.
మొదటినుండి ఇంద్రునికి అహల్యాపై గల వ్యామోహము వలన ఇంద్రుడు,  గౌతముడు సూర్యదయాన్నే గంగలో స్నానానికి వెళ్ళినప్పుడు ఇంద్రుడు గౌతముని రూపములో వచ్చి అహల్యను అనుభవిస్తాడు. తిరిగి వచ్చిన గౌతముడు దివ్యదృష్టితో జరిగిన విషయము తెలుసుకొని ఇద్దరినీ శపించాడు. శాపము వలన అహల్య రాయిగా మారుతుంది. ఇంద్రుడి శరీరము వేయి యోనులతో నిండిపోతుంది. తరువాత వారిద్దరి మీద జాలిపడిన గౌతముడు ఇంద్రుడి శరీరముపై ఉన్న యోనులను కళ్లుగాను,  రాయిగా మారిన అహల్య శ్రీరాముని పాద స్పర్శ వలన పూర్వ రూపము సంతరించుకొని తనను కలుసుకుంటుంది అని శాపవిమోచనం కలిగిస్తాడు
 మంత్రాల సృష్టికర్తగా (మంత్ర ధృష్ట) సుప్రసిద్ధుడు  ఋగ్వేదంలో ఈయన పేరు మీదుగా అనేక సూక్తులు ఉన్నాయి. గౌతముడు రచించిన ధర్మసూత్రాలు ఆయన పేరు మీదుగా గౌతమ ధర్మసూత్రాలుగా ప్రఖ్యాతి చెందాయి.  ఇవే మొట్టమొదటి ధర్మ సూత్రాలు అంటారు.  మనువు రాసిన ధర్మశాస్త్రాన్నే మొదటి మానవ జాతి ధర్మ శాస్త్రం అని కూడా అంటున్నారు.  గౌతముడు రాసిన ధర్మసూత్ర గ్రంథంలో ఇందులో 28 అధ్యాయాలు,  1000 సూత్రాలూ ఉన్నాయి.  నాలుగు ఆశ్రమాలూ,  నలభై సంస్కారాలూ,  చత్రుర్వర్ణాలు,  చాతుర్వర్ణాలు, రాజధర్మాలు, శిక్షాస్మృతులు స్త్రీ పాటించాల్సిన ధర్మాలు,  ఆహార నియమాలు,  ప్రాయశ్చిత్తానికి నియమాలు మొదలైన హిందూ ధర్మశాస్త్రంలోని అన్ని దృక్కోణాలు ఇందులో ఉన్నాయి.  ఈ విధంగా గౌతమ ధర్మశాస్త్రమనేది అత్యంత పురాతనమైన న్యాయశాస్త్ర గ్రంథంగా చెప్పవచ్చు.
రచన: నాగ మంజరి గుమ్మా
11.
    *చూత పత్రం*

చూత పత్రమేది? చూడగ తెలియునా? *
మామిడదియె కాద మంగళమ్ము*
తోరణమున, చేరు తొలి పూజ దేవుని*
ఔషధముగ నాకు లమరియుండు*
శ్రీ గణేశ పూజా పత్రాలలో చూత పత్రం ఒకటి. మంగళకరమైన మామిడి దీని మరో నామము. లేత మామిడి ఆకును పెరుగులో నూరి దానిని సేవిస్తే అతిసారం తగ్గుతుంది. మామిడి జిగురులో ఉప్పు చేర్చి వేడి చేసి ఔషధంగా పూస్తే కాళ్ళ పగుళ్ళు, చర్మవ్యాధులు నశిస్తాయి.
శరీరం కాలినప్పుడు : మామిడి ఆకులను కాల్చి, బూడిద చేసి ఈ భస్మాన్ని కాలిన గాయాలపై చిలకరించండి. దీంతో కాలిన గాయం మానుతుంది. దంతాలు గట్టిగా ఉండాలంటే : మామిడి తాజా ఆకులను బాగా నమలండి. నమిలినప్పుడు నోట్లో లాలాజలం ఊరుతుంది. దీనిని ఉమ్మేయండి. ఇలా నిత్యం చేస్తుంటే దంతాలు కదులుతుంటే దృఢంగా తయారవుతాయి. అలాగే చిగుళ్ళనుంచి రక్తం కారుతుంటేకూడా తగ్గుదల కనపడుతుందంటున్నారు వైద్యులు.
12.
     *దాడిమీ పత్రం*

దాడిమి యను పేర దానిమ్మ పత్రిని*
గణపతికిడి మొక్కు ఘనము గాను*
పత్రి ఫలము బెరడు బహు గుణముల జూపు*
స్వీయ వైద్యమెపుడు చేటు దెచ్చు*
దానిమ్మ లేదా దాడిమి. విఘ్నేశ్వర పూజలో మరొక పత్రి. ఈ ఆకులను కొద్దిగా దంచి కాచి కషాయం చేసి దానిలో తగినంత చక్కెర కలిపి సేవిస్తే.. ఉబ్బసం, అజీర్తి వంటి దీర్ఘ రోగాలే కాక, దగ్గు, వడదెబ్బ, నీరసం నుండి ఉపశమనం కలుగుతుంది. కాళ్ళ వాపులకు ఈ ఆకును వాపు ఉన్న చోట కడితే.. తగ్గుతాయి. ఈ పత్రి ఉల్లేఖన ఆయుర్వేదంలో ఉంది. ఇది కుష్టు వ్యాధికి, రోగాల నివారణకు ఉపయోగపడుతుంది. (కషాయముల వంటివి లోనికి తీసుకునే టప్పుడు వైద్యుని సలహా తీసుకోవాలి. సొంతవైద్యం పనికి రాదు. ఒక్కోసారి వికటిస్తాయి).
13.
.           *దేవదారు పత్రం*

హిమనగముల దొరకు ద్రుమరాజ మీ మాను*
దేవదారు యనెడి దేవ తరువు*
పుణ్య తీర్ధ వాసి పుణ్య జల విలాసి*
అమ్మ పెంచు పత్రులమరె నిచట*
బహు పుణ్యప్రదమైన హిమాలయాలలో పరమ పావని గంగానది కాలుపెట్టిన చోట పుట్టిన చెట్లు ఈ దేవదారు వృక్షాలు. పార్వతీదేవి పుట్టినింట పుట్టిన చెట్లు అంటే ఆమెకు ఎంత ఇష్టమో చెప్పనవసరం లేదు. ఆ చెట్టు బెరడు ఔషధం. నిలువెత్తున పెరిగే ఆ చెట్ల సొగసు ఎవరూ పాడుచేయకుండా సింహాలను కాపువుంచినదట హైమవతి. మరి ఆమె ముద్దుల తనయుని పూజించడానికి కావలసిన పత్రులలో చేరడానికి ఇంతకంటే ఏం కావాలి? దేవదారు ఆకులను తెచ్చి ఆరబెట్టి, తరువాత ఆ ఆకులను నునెలో వేసి కాచి, చల్లార్చిన తరువాత నూనె తలకి రాసుకుంటే మెదడు ,కంటి సంబంధ రోగాలు దరిచేరవు. దేవదారు మాను నుంచి తీసిన నూనె చుక్కలను వేడినీళ్లలో వేసి ఆ నీటితో స్నానం చేస్తే శ్వాసకోశ వ్యాధులు నయమవుతాయి.
(ఎవరైనా హిమాలయాలకు వెళితే పార్వతీదేవికి, చెట్టు పెంపకందారుకు, ముఖ్యంగా దేవదారు చెట్టుకు క్షమాపణ చెప్పుకుని పిడికెడు ఆకులు కోసుకుని తెమ్మని చెప్పండి. ఆ ఆకుల్ని నీరు, పసుపు, కుంకుమ, గంధము, పాలతో అభిషేకించి, పూజించి, మళ్ళీ అపరాధ నమస్కారం చేసి, transparent పొలిథిన్ కవర్ లో సీల్ చేసి ఉంచి, ప్రతి సంవత్సరం విఘ్నేశ్వరునికి ఒకసారి వినాయక చవితినాడు చూపించండి. ఏం చేస్తాం? మన ప్రాంతంలో లభించదు కదా)
14.
   *మరువక పత్రం*

మరువకమని పిలుచు మరువం మనసెరుగు*
మల్లె కాగడాల మధ్య చేర్చి*
కలిపి కట్ట నెర్ర కనకాంబరాలకు*
సరియగు జత నౌదు సరసులార*
శ్రీగణేశు పూజలో మరొక దివ్య పత్రం మరువక పత్రం. దీనికే మరొక పేరు మరువం. మగువల పాలిటి మరులు తీగ… మరువానికే మాటలు వస్తే, “మల్లెలు, కాగడా మల్లెలు, కనకాంబరాలతో నన్ను చేర్చి కట్టండి, మీ జడలో పెట్టండి, ఎంత అందమో చూడండి” అనదా?
ఈ పత్రి యొక్క ఔషధ గుణాలు :
కీళ్ళనొప్పులను తగ్గిస్తుంది. చర్మవ్యాధులను తగ్గిస్తుంది. హృదయ సంబంధిత వ్యాధులను తగ్గిస్తుంది. ఈ పత్రి సుగంధభరితంగా ఉంటుంది. కాబట్టి వేడినీళ్ళలో వేసుకొని స్నానం చేస్తే శరీర దుర్వాసన మాయమవుతుంది.
15.
.     *సింధువార పత్రం*

సింధువార పత్రి శ్రీగణేశు కొలిచె*
వావిలాకు పేర వాడుకగను*
వాత పట్లు తొలగు బాలింతలకు పూయ*
చూడ బిల్వమట్లు చూపుకట్టె*
సింధువార పత్రం పేరిట శ్రీ వినాయకుని కొలిచే మరొక పత్రం వావిలాకు. బాలింతలకు 11 వ రోజున చేయించే శుద్ధి స్నానమునకు వేడినీటిలో ఈ వావిలాకులు వేస్తారు. వాతపట్లు హరిస్తుంది. చూడటానికి బిల్వపత్రాల్లా అనిపిస్తాయి. మారేడు వృక్షంలా ఎదుగుతుంది కానీ వావిలి చిన్న మొక్క మాత్రమే.










రచన: డా||బాలాజీ దీక్షితులు పి.వి
ఈ సృష్టిలో ఎన్నో
గంధర్వలోకాలున్నాయి
ఆఘ్రాణించలేని దివ్యగాధాలున్నాయి
మరుపురాని మకరందాలున్నాయి
ఆత్మరాగం చలించి
ఫలించి, వరించి, తరించే అపూర్వ సంగమాలున్నాయి
ఇలాంటి ఈ విశ్వాన
కళకోసం, కవితార్చన కోసం
అమలిన ప్రణయ యాతన కోసం
జీవిత సత్యం కోసం
ఆనంద నృత్యం కోసం
అనురాగ లక్ష్యం కోసం
పరితపించే
అమందానంద హృదయం నాది
అందున వికసించే
సుమహార కోశం నీది
రచన: లక్ష్మి చివుకుల 
“ఈ పెళ్లి సంబంధం అయినా కుదిరితే తిరుపతి వెంకటేశ్వర స్వామీ.. నీ గుడికి నడుచుకుంటూ వచ్చి నీ దర్శనం చేసుకుంటాము తండ్రీ! నూతన వధూవరుల చేత కళ్యాణం చేయిస్తాను”… ఎడాపెడా చెంపలు వాయించుకుంటూ దేవునికి మొక్కుకుంటోంది అలివేలు.
 “నవీన్ !! రెడీ అయ్యావా ! ప్లీజ్ … ఈ  పెళ్లి చూపులలో అయినా,  ‘నేను అమ్మాయితో విడిగా మాట్లాడతాను….. మా అమ్మని నాన్నని బాగా చూసుకోవాలి…. మనమంతా కలిసే వుండాలి……’ అని చెప్పకురా. మమ్మల్ని చూసుకోపోయినా ఫరవాలేదు…. నువ్వు బావుండాలి…మీరిద్దరూ అన్యోన్యంగా వుండి పిల్లా పాపలతో సంతోషంగా జీవించాలి…. నువ్వు అలాంటి రూల్స్ పెట్టకురా ప్లీజ్ ..” అంటూ కొడుకుని ప్రాధేయపడుతోంది అలివేలు.
“అమ్మా! ఈ కాలం ఆడపిల్లలు ఎలా వున్నారో నీకు తెలియదు. ఏమి చెప్పాలి అన్నా ఏమి మాట్లాడాలి అన్నా ముందే మాట్లాడు కోవాలి. లేకపోతే పెళ్లి అయ్యాక లేనిపోని గొడవలు వస్తాయి. ముందే ఎందుకు చెప్పలేదు ? చెపితే నేను నిన్ను పెళ్లి చేసుకో పోయేదాన్ని కదా!!! అని మనల్నే తప్పు పడతారు. 
ఇదివరకు పెళ్లి చూపులకు వెళ్లి నప్పుడు ఏమయింది. ఆ అమ్మాయి కాలు మీద కాలు వేసుకుని కూర్చుని కాళ్లు ఊపుతూ నాకూ సెపరేట్ గా వుండడం ఇష్టం. నా జీతం నేనే ఖర్చు పెట్టుకుంటాను నా రూమ్ నాకూ సెపరేట్ గా వుండాలి. నా రూమ్ లోకి రావాలంటే డోర్ నాక్ చేసి రావాలి అని చెప్పలేదా?  ఆ కండీషన్లు విన్నాక నేను భయంతో వెనక్కి తిరిగి చూడకుండా వచ్చేసాను కాబట్టి సరిపోయింది. ఇప్పటి ఆడపిల్లలు అత్తగారి కుటుంబం అమెరికాలో వుండాలి అమ్మగారు వాళ్లు ఇంటి పక్కనే  వుండాలి అని కోరుకుంటున్నారు అమ్మా”.
“అలివేలూ పద పద! టైమ్ అవుతోంది. మళ్లీ వర్జ్యం వస్తుంది. అయినా నీ పిచ్చి గానీ ఇప్పటి రోజులలో అత్తగారు మావగారు వుంటే, వాళ్ళని లగేజీలనీ, కేరీ బేగ్ లని, చెత్త బుట్టలతోటీ పోలుస్తున్నారు. మనం ఎవరి మీదా ఆధారపడి లేము. అయినా మనకి ఏం తక్కువ? సిటీలో రెండు ఇళ్ళు వున్నాయి. మన అబ్బాయి సాఫ్ట్వేర్   ఉద్యోగం చేస్తున్నాడు. నెల తిరిగే సరికి లక్ష రూపాయలు వస్తాయి.
నాకూ పెన్షన్ వస్తుంది. ఎవరు ఎక్కడ వున్నా మన జీవితాలు మనం బ్రతకగలం” ఓదార్పుగా అన్నారు వాసుదేవరావు గారు. 
“మనం బ్రతకగలం కానీ వాడు నా తల్లిదండ్రులను బాగా చూసుకోవాలి. అందరం కలిసి ఉమ్మడి కుటుంబంగా వుండాలి అని కండీషన్లు పెడుతున్నాడు అందుకే కదా  వచ్చిన సంబంధాలు అన్నీ పోతున్నాయి? ఈ సంబంధం అయినా కుదిరితే బావుండును. కన్నందుకు మన బాధ్యత మనం తీర్చుకోవాలి కదండీ?!?!”.. 
“రండి! రండి!! కూర్చోండి. బావున్నారా మంచి నీళ్లు తీసుకోండి. ఈలోగా కాఫీ కలుపుతాను”. అంటూ ఒక విధమైన ఆదుర్దాతో పూర్వం పెళ్లి చూపులకు గుమ్మంలోకి మగపెళ్లి వారు వస్తే ఎంత హడావుడి చేసేవారో అంత టెన్షన్ తో అంత ఆత్మీయంగా వాళ్లని ఆహ్వానించారు సరళ వాళ్లు. 
“ఉజ్వలా ! ఈ కాఫీలు పట్టుకెళ్లి వాళ్లకి ఇయ్యమ్మా” అంటూ సరళ కాఫీ కప్పులు వున్న ట్రే అందించింది కూతురుకి.
నవీన్ కు హలో చెప్పి కాఫీ కప్ అందించింది. నవీన్ తల్లిదండ్రుల కాళ్ళకి నమస్కారం పెట్టింది.
టిఫిన్ లు కాఫీలు అయ్యాక అప్పుడు ఉజ్వల మాట్లాడడం మొదలుపెట్టింది.  
“ఈ పెళ్లి జరగాలంటే నావి  కొన్ని కండిషన్స్ వున్నాయి.. నేను మీతో మాట్లాడాలి” అని ఏదో చెప్పడానికి నోరు తెరవ బోతుంటే ఉజ్వల తల్లి కొంత ఆందోళనతో 
“అబ్బాయి నువ్వు ఏమైనా మాట్లాడాలనుకుంటే ఆ రూమ్ లోకి వెళ్లి మాట్లాడుకోండి” అంటూ ఆ సంభాషణ ఆపేయబోయింది.
“అమ్మా! రూమ్ లోకి వెళ్లి మాట్లాడుకునే విషయాలు ఏమీ లేవు. అందరి ఎదురుగా ఇక్కడే మాట్లాడతాను”.
దేవుడా!!! ఈ సంబంధం కూడా కుదిరేలా లేదు. ఈ అమ్మాయి ఎలాంటి కండిషన్స్ చెపుతుందో ఏమో! అని అలివేలు కూడా భయపడింది. 
“మా అమ్మ, నాన్నగారు మా నాయనమ్మని చాలా బాగా చూసుకునేవారు. మా నాన్నగారు చనిపోయాక మా నాయనమ్మని కూతుళ్ళు ఎంత పిలిచినా వెళ్లకుండా ‘మా కోడలు ఒంటరిది అయిపోయింది. దానికి సపోర్ట్ గా వుండాలి. పెళ్లి అయి కాపురానికి వచ్చినప్పుటి నుంచి ‘అత్తయ్యా అత్తయ్యా’ అంటూ నా వెనకనే తిరిగింది. ఏ పని చేయాలన్నా ఏ సమస్య వచ్చినా నన్ను సలహా అడగ కుండా ఏ పనీ చేసేదికాదు. అలాంటి కోడలని మనవరాలిని ఒంటరిగా వదిలేసి నేనూ ఎవరి దగ్గరకు రాను’ అని చెప్పి పంపేది. వాళ్లు అత్తా కోడలుగా కాకుండా తల్లీ కూతుళ్ళ లాగా వుండేవారు. అలాంటి పెంపకంలో పెరిగాను నేను.
నాకు అత్తగారిని మావగారిని ఎలా చూసుకోవాలో ఎవరూ నేర్పలేదు. అమ్మని నాయనమ్మని చూసి నేనూ అలాగే నా అత్తమామలని చూసుకోవాలి అని చిన్నప్పుడే నిర్ణయించుకున్నాను. 
మిమ్మల్ని నా తల్లిదండ్రుల్లా చూసుకుంటాను. జన్మలో వేరు కాపురం పెట్టను. అలాంటి ఆలోచన మీ అబ్బాయికి వున్నా నేను ఒప్పుకోను. నాకు నెలకి లక్ష రూపాయలు జీతం వస్తుంది. మీ అబ్బాయికి లక్ష రూపాయలు జీతం వస్తుంది. అందరం కలిసి ఒకే చోట హాయిగా బ్రతకగలం.
అన్నట్టు… మా అమ్మ కూడా నాతోబాటు వుంటుంది. మా అమ్మ వలన మీకు ఎలాంటి ఇబ్బందులూ రావు. నేను హామీ ఇస్తున్నాను. నా పెళ్లి అయిపోతే మా అమ్మ కాశీ వెళ్తాను. అక్కడే వుండిపోతాను. లేకపోతే రామేశ్వరం వెళ్లి పోతాను అంటోంది. మా అమ్మకు కొడుకు అయినా కూతురు అయినా నేనే! అమ్మను అత్తగారిని ఇద్దరినీ నా కళ్లలో పెట్టుకుని చూసుకుంటాను. నాకు తండ్రి లేని లోటు తెలియకుండా మావయ్య గారిలో మా నాన్నని చూసుకుంటాను. ఈ విషయంలో మీకుఎటువంటి  సందేహమూ అవసరం లేదు. 
నేను మూడు సంవత్సరాలుగా ఉద్యోగం చేస్తున్నాను. ఇప్పటికి 12 లక్షల రూపాయలు వరకూ, నా పెళ్లి కోసం దాచ గలిగేను. ఆ మొత్తం మీకు  ఇచ్చేస్తాను. నేనూ… నా అభిరుచులూ, కండీషన్లు మీకు, మీ అబ్బాయికీ నచ్చినట్లైతే,  రెండు వైపులా మీరే పెద్ద దిక్కుగా వుండి మా పెళ్లి జరిపించండి. ఆ డబ్బుతో బంగారు నగలే కొంటారో చీరలే కొంటారో పెళ్లికే ఖర్చు పెడతారో మీ ఇష్టప్రకారమే చేయండి”.
ఆ మాటలు విన్న ఆ నలుగురు ఆశ్చర్యంతో ఆనందంతో కాసేపు నిశ్శబ్దంగా వుండి పోయారు. అలివేలుకు అయితే కళ్లలో నీళ్లు కూడా  వచ్చాయి. ఇలాంటి కోడలు కోసమే కదా! ఇన్నాళ్ళు తన కొడుకూ, తానూ ఎదురు చూసింది. భగవంతుడు ఇలా నా కోరిక నెరవేర్చాడు. అని మనసులోనే భగవంతుడికి నమస్కారం చేసింది.  
నవీన్ కూడా చాలా సంతోషించాడు. “ఇలాంటి అభిప్రాయాలు, ఆదర్శాలూ ఉన్న అమ్మాయి భార్యగా రావాలి అని ఎన్నిసార్లు మనసులో అనుకున్నానో! కొంత మంది అమ్మాయిలని చూస్తే అసలు ఈరోజుల్లో అలాంటి వాళ్లు వుంటారా అనే సందేహం కూడా వచ్చేసింది.
ఇప్పుడు ఉజ్వలని చూసాక మనుషుల్లో ఇంకా మనసూ, మానవత్వం, ప్రేమాభిమానాలు బతికే ఉన్నాయని నమ్మకం మరింత బలపడింది” అనుకున్నాడు.
వాసుదేవరావు వెంటనే వాళ్ల ఇంటి పురోహితులు ఆంజనేయ శర్మ గారికి ఫోన్ చేసి వెంటనే రమ్మని ఎడ్రస్ పంపించారు. ఒక గంటలో ఆయన కూడా వచ్చారు.
పంచాంగం చూసి పది రోజుల్లో మంచి ముహూర్తం వుంది అని చెప్పారు. అందరూ ఆ ముహూర్తం ఓకే అనుకున్నారు.
“అమ్మా! ‘దీర్ఘాయుష్మాన్భవ ఇష్టకామ్యార్థ సిధ్ధిరస్తు’ అని దీవిస్తూ ప్రతీ ఆడపిల్లా నీలాగా ఆలోచిస్తే…. ఇంక వృద్ధాశ్రమాలతో పనిఉండదు. మళ్ళీ గతకాలపు ఉమ్మడి కుటుంబ వ్యవస్థ పటిష్టమౌతుంది.  కుటుంబాలలో మనుషుల మధ్య దూరాలు తగ్గి సమస్యలు సమసిపోతాయి” అంటూ ఆంజనేయ శర్మ గారూ కూడా ఆ అమ్మాయిని మెచ్చుకున్నారు.   
“ఇందులో నా స్వార్ధం కూడా ఉందండీ. మా అమ్మ మా నాయనమ్మని ఎలా చూసుకుందో అది చూసిన నేను నా అత్తమామలని ఎలా చూసుకోవాలో తెలుసు కున్నాను. అలాగే మా తరాన్ని చూసిన మా పిల్లలు కూడా మమ్మల్ని బాగానే చూసుకుంటారనే నమ్మకం నాకుంది.
ఉమ్మడి కుటుంబంలో పెరిగే పిల్లలు ఉన్నతమైన ఆదర్శాలతో, ధైర్యంగా ప్రేమగా ఆత్మీయంగా వుంటారు. ఒంటరితనం అస్సలు ఫీల్ అవ్వరు. ఏవైనా సమస్యలు వస్తే ధైర్యంగా ఎదుర్కోగలుగుతారు.
అలాగే మన తరువాత తరాలు కూడా ఉమ్మడి కుటుంబ విలువలు నేర్చుకోవాలి. పిల్లలు మనం నోటితో చెపితే ఏదీ నేర్చుకోరు. మనం ఆచరించి చూపిస్తే వాళ్లు అది చూసి నేర్చుకుంటారు. ఇప్పుడు వున్న జనరేషన్ కు వాళ్ల భాషలో చెప్పాలంటే…..  ట్రెండ్ ను ఫాలో అవ్వకూడదు ట్రెండ్ ని మనమే సెట్ చేయాలి”. 
అలా ఉజ్వలతో పెళ్లి చూపులు జరిగిన పదిరోజుల్లో కోడలిగా ఆ ఇంట్లో అడుగు పెట్టింది. అందరి ముఖాలు సంతోషంతో కళ కళ లాడాయి…
                       —-
