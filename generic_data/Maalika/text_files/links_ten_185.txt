రచన: డి.కామేశ్వరి
శారద జీవితం నాశనం కాకుండా ఏం చెయ్యాలా ఆని రాత్రంతా ఆలోచించింది రాధ. కాని అప్పటికే శారద నిండా మునిగిందని గుర్తించలేకపోయింది.
ఆ మర్నాడే పార్వతమ్మ గుండెలు బాదుకుంటూ “రాధమ్మా.. చూశావమ్మా మీ ఆయన ఎంత ఘోరం చేశాడో.. మా పిచ్చిమొద్దు శారదని..” ఆవిడ యింక చెప్పలేనట్టు కింద కూలబడింది.
రాధ నిర్వీణురాలై చూసింది. పార్వతమ్మగారికి ఈ విషయం తెల్సిపోయిందన్నమాట. శారద చెప్పిందా! ఎలా తెలిసింది.. ఇప్పుడావిడకి ఏమని చెప్పడం.. రాధ మొహం పాలిపోయింది.”ఏం జరిగింది పిన్నిగారు..” అని మాత్రం అనగల్గింది,
“ఇంకా ఏం జరగడమేమిటమ్మా తల్లీ.. నిలువునా నా కొంప ముంచాడమ్మా మీ ఆయన. ఏదో బుద్ధిమంతుడను కున్నాను. చెల్లెలులా చూసుకుంటున్నాడనుకున్నాను. మన వెనకే ఇంత చేస్తాడనుకోలేదమ్మా.. ఇప్పుడు నాకేం దారి రాధమ్మా. దాన్నేం చెయ్యను. నాకు కాళ్ళు చేతులు ఆడ్డం లేదు..” ఆవిడ ఏడవసాగింది.
రాధ బిత్తరపోయింది. ఆవిడ మాటలకి అర్ధం తెలియగానే ఒక్కక్షణం గుండె ఆగినట్లయింది. “పిన్నిగారు సరిగ్గా చెప్పండి.. ఎవరు చెప్పారు మీకు.. ఏం జరిగిందో..”
“ఇంకేం చెప్పాలే అమ్మా.. శారద నెల తప్పిందే అమ్మా. నేనో పిచ్చిముండని. నీ పురుడు హడావిడిలో అదీ నెల బయటుండలేదనే గుర్తించలేదే పిచ్చి మొహాన్ని. వారం రోజులనించి శారద తిండి సయించడం లేదు అంటూ లేచిపోతుంది.మొన్న,నిన్న వాంతులయ్యాయి. పైత్యం చేసిందనుకున్నాను. ఇవాళ మళ్ళీ అయ్యాయి. ఎప్పుడూ పక్కమీదపడి నిద్రపోతూంది. దాని వాలకం చూసి చటుక్కున అనుమానం వచ్చిందే అమ్మాయి. శారదని అడిగానే..”
“శారద ఏమంది?” ఆరాటంగా అడిగింది రాధ.
“దానికంత తెలివి వుంటే దాని బతుకు ఎందుకలా తగలడుతుంది. బయటున్నావే అంటే నవ్వుతుందే, తిండి తినవేమే అంటె వికారం అంటుందే, రెండు గట్టిగా తగలనిచ్చి ఏం చేశావే పాడుమొహమా .. ఏం జరిగిందే అంటూ తలమొత్తుకుంటుంటే”
“నన్నడుగుతావేం మాధవ్‌గారి నడుగు” అందే అది”ఆవిడ తలపట్టుకుని చెప్పింది.”రాధమ్మా.. నీ యింట్లో పిల్లలా తిరిగింది. ఆ అబ్బాయి యింత పని చేస్తాడనుకోలేదమ్మా. అభశుభం తెలియని యీ పిల్లని లొంగదీసుకున్నాడు. యింట్లో వుండి నీ కళ్ళు మూసుకుపోయాయి. యింటిపక్కనుండి నా కళ్ళకీ గంతలు కట్టాడమ్మా..”
రాధ దిమ్మెరపోయినట్లుండిపోయింది. శారద నెలతప్పింది. మాధవ్ ఆమె బిడ్డకు తండ్రి. యిప్పుడేం చెయ్యాలి తను.. శారద గతేం అవుతుంది? మాధవ్ ఏం అంటాడు! తీసికెళ్ళి అబార్షన్ చేయించి చేతులు దులుపుకుంటాడా? ఒక్కక్షణంలో ఆమె మెదడులో ఎన్నో ప్రశ్నలు తలెత్తాయి.
పార్వతమ్మ ఏడుస్తూ ముక్కు చీదింది.”రాధమ్మా.. యివి చేతులు కావు. కాళ్లనుకో. నలుగురికి తెలిసేముందే ఏదో చేసి పుణ్యం కట్టుకో. దిక్కుమొక్కు లేనిదాన్ని నేనేం చేస్తాను? అసలే దానికి పెళ్ళికాలేదని బెంగెట్టుకు చస్తూ గుండెలమీద కుంపటిని భరిస్తున్నాను. యిదిలా నా గుండెలోనే మంట పెడుతుందనుకోలేదమ్మా. అయినా నాది బుద్ధి పొరపాటు. యీడొచ్చినపిల్లని అలా వదిలాను” ఆవిడ నెత్తిమొత్తుకుంది.
అప్పటికే రాధ తేరుకుంది. చటుక్కున ఆవిడ పక్కన కూర్చుని “పిన్నిగారూ మీరూరుకోండి. మాధవ్ రాగానే విషయం కనుక్కుంటాను. ఎందుకిలా చేశాడో అడుగుతాను. ఏం చెప్తాడో విందాం. వుండండి. ముందు నన్ను శారదతో మాట్లాడనీయండి.
గంటసేపు శారదతో మంచి మాటలాడి, లాలించి, బుజ్జగిస్తూ ఒక్కో విషయం ఏం తెలీనట్టు లాగింది. అంతా విని..”శారదా.. నీవు నీకు తెలియకుండా యిలాంటి పని చెయ్యచ్చా? మాధవ్ అలా నిన్ను అడిగినప్పుడు నాకెందుకు చెప్పలేదు. అక్కయ్యా అంటూ స్వంత చెల్లెలిలా తిరిగావు. నానించి ఇదంతా దాస్తావా?” అంది రాధ బాధగా.
“బావగారు నీకు ఏమీ చెప్పద్దన్నారక్కయ్యా! వట్టు వేయించుకున్నారు.” అంది అమాయకంగా..
ఇంత జరిగినా తనకు జరిగిన అన్యాయం తెలుసుకోలేని అమాయకస్థితిలో వున్న శారదని చూసి జాలిపడాలో, కోపగించుకోవాలో అర్ధం కాలేదు రాధకి.
“శారదా! ఏడు ఎనిమిది నెలలనించి నా కళ్ళు కప్పి ఎంతపని చేశావు. శారదా యిది తప్పని, దీనివల్ల నష్టపోయేది నువ్వని తెలియదా శారదా! పుస్తకాలు చదువుతున్నావు. సినిమాలు చూస్తున్నావు. ఇలా కాలుజారిన ఆడపిల్లల గతి ఏమవుతుందో అర్ధం కాలేదా?” అంది.
యిప్పుడిప్పుడే శారదకి మాధవ్ ఎవరికీ చెప్పవద్దనడం, తన వికారం వాంతులు చూసి తల్లి తిట్టి ఏడవడం, రాధ మందలించి బాధపడడం అన్నీ చూశాక తను తప్పుపని చేసిందని అర్ధం అయింది. బేలగా చూస్తూ “అక్కయ్యా! నా మీద కోపం వచ్చిందా నీకు చెప్పలేదని” అంది అమాయకంగా.
“శారదా నీకెలా చెప్పను.. యిప్పటికన్నా నీకు అర్ధం కాలేదా? శారదా నీకు పాప పుడుతుంది తెలుసా? పెళ్ళికాకుండా పాపని కనకూడదమ్మా. నీకు పెళ్ళి కాలేదు. నీ భర్త ఎవరని చెప్తావు? నీ పాపకి తండ్రి ఎవరు అని అందరూ అడిగితే? ఈ దేశంలో పెళ్ళికాని తల్లిని లోకులు కాకులు పొడిచినట్టు పొడుస్తారమ్మా!”
“మాధవ్ అని చెప్తాను” శారద చటుక్కున అంది.
రాధ విషాదంగా నవ్వింది. “అలా చెప్పలేవమ్మా! చెపితే నిన్నే అందరూ తిడ్తారు. మాధవ్ నా భర్త, నీకు భర్త కాడు. సాధ్యమైనంత విపులంగా శారదకి తను చేసిన పనివల్ల జరిగిన అనర్ధం చెప్పింది అరగంట కూర్చుని.
అంతా విన్నాక శారద మొహంలో భయం పొడచూపింది. “మరి యిప్పుడెలా అక్కయ్యా.. పోనీ మాధవ్‌ని పెళ్ళాడమనేయ్” అంది.
ఆమె అమాయకంగా అన్న మాటలే తన కర్తవ్యం అని తట్టింది రధకి. శారదకి జరిగిన అన్యాయం సరిదిద్దాలంటే అదొకటే మార్గం. లేకపోతే అబార్షన్ చేయించి చేతులు కడుక్కోవాలా? ఆ తర్వాత ఇక శారద గతేమిటి? ఆమెని వాడుకుని వదిలేసేటంత నీచానికి దిగజారాడా మాధవ్. అంతకంటే ఏం చెయ్యాలి? శారదన్నట్టు మాధవ్‌ని పెళ్లాడమంటే.. మాధవ్ తన భర్త. శారదను ఎలా చేసుకుంటాడు తనుండగా? హుం! మా యిద్దరి మధ్య భార్యాభర్తల సంబంధం ఏం మిగిలింది? లోకంకోసం కల్సి కాపురం చేస్తూ నటించేకంటే శారదకి న్యాయం చేకూర్చటం న్యాయం కాదా.. ఆలోచనలతో మాధవ్ వచ్చేవరకు సతమతమయింది రాధ. మాధవ్‌తో మాట్లాడి ఏదో చెప్తానని పార్వతమ్మకి చెప్పింది.
****************
రాత్రి పదిగంటలకి యిల్లు చేరాడు మాధవ్. రాధని తప్పించుకోవడానికని తిన్నగా గదిలోకి వెళ్ళి తలుపులు మూసుకోబోయాడు. రాధ చటుక్కున గదిలోకి వచ్చింది. “మీతో మాట్లాడాలి” అంది సూటిగా.
మాధవ్ మొహం చిట్లించి “మనమధ్య యింకా ఏం మాటలున్నాయి” అన్నాడు.
“మన మధ్య లేవు. శారదకి మీకు మధ్య వున్నాయి. శారద నెల తప్పింది. యిప్పుడామెను ఏం చెయ్యదలిచారు. ఆ అమాయకురాలి తరఫున నేనడుగుతున్నాను. జవాబు చెప్పండి.” తీవ్రంగా అంది.
మాధవ్ ఒక్కక్షణం తెల్లబోయాడు. అతని కళ్లలో బెదురు స్పష్టంగా కనిపించింది అతని మొహంలోకి ఒక్కసారిగా రక్తం పొంగింది. “అబద్ధం. నన్ను.. నా మీద కోపంతో యిది పుట్టించావు నీవు. నన్ను అందరిలో అల్లరిపెట్టి నీకోపం తీర్చుకోవాలని….”
రాధ తిరస్కారంగా చూసింది. “అబద్ధం అయితే పార్వతమ్మగారినే పంపిస్తాను మాట్లాడటానికి” అంది.
ఆ మాట విని మాధవ్ “ఆవిడకెలా తెలిసింది? నీవు చెప్పావు అవునా?” అన్నాడు తీక్షణంగా.
“హు, పిల్లి కళ్ళు మూసుకుని పాలు తాగుతూ ఎవరూ చూడలేదనుకుంటుంది. ఎంతకాలం ఇలాంటి విషయాలు దాగుతాయి. శారద నెల తప్పింది. చేసిందానికి కాక చేయవల్సింది ఆలోచించండి.” గంభీరంగా అంది రాధ.
“ఎలా.. ఎలా అయింది? అసంభవం .. పిల్స్ యిచ్చాను.”
“అవును యిచ్చారు. అవి ఎందుకు వేసుకోవాలో మీరు చెప్పలేదు. తెలుసుకోగలిగే తెలివితేటలు ఆ అమ్మాయికి లేవు. కారణం చెప్పకుండా వేసుకోమంటే రెండు మూడు నెలలు వేసుకుని విసుగెత్తి మానేసిందా అమ్మాయి.”
“మైగాడ్.. వేసుకుంటున్నానని చెప్పిందే”
ఆ సిగ్గుచేటు విషయం అతని ముందు నిలబడి చర్చించడమే కంపరంగా వుంది రాధకి. ఇది కేవలం అతని ఒక్కడి విషయం అయితే తను పట్టించుకోకపోను. కాని శారద.. ఏం తెలియని అమాయకురాలు. చూస్తూ ఎలా వూరుకోగలదు. “జరిగిందాన్ని గురించి యింక విచారణ అనవసరం. జరగబోయేది ఏమిటని అడుగుతున్నాను” రాధ రెట్టించింది.
మాధవ్ జవాబుకి తడుముకున్నాడు.” ఏముంది, డాక్టరు దగ్గిరకు తీసుకెళ్ళు”
ఆమె హేళనగా నవ్వింది. “ఎంత సుళువుగా చెప్పారు. నా భర్త ఎవరికో కడుపు చేస్తే నేను తీసికెళ్ళి తీయించాలన్నమాట.”
“నీవు కాకపోతే వాళ్ళమ్మని తీసికెళ్లమను. చెల్లి, అక్కయ్య అనుకుంటారు కదా అందుకు అన్నాను” మొహం గంటుపెట్టుకుని అన్నాడు.
“గర్భం తీయించినంత మాత్రాన మీ బాధ్యత తీరిపోతుందా? యింక ఆ అమ్మాయి గతి ఏమిటి? ఆ అమ్మాయిని అవసరానికి వాడుకుని అలా వదిళేస్తారా?
“అయితే ఏం చెయ్యమంటావు యింకా. డబ్బిస్తను డాక్టరు దగ్గిరకు తీసికెళ్ళండి అంటున్నాను. అంతకంటే ఎవరు మాత్రం ఏం చేస్తారు?” అసహనంగా అన్నాడు.”ఎంత ఉదారూ?డబ్బన్నా యిస్తానంటున్నారు”వ్యంగ్యంగా అంది.
“రాధా! నీ వ్యంగ్యాలు, విసుర్లు కట్టిపెట్టు. ఇది నీకు సంబంధించని విషయం. ఆ సంగతి నేను చూసుకుంటాను వెళ్లవతలికి” రాధ హేళన భరించలేక కోపంగా అరిచాడు.
“నాకు సంబంధించని విషయ్మా యిది? నా భర్త విషయం నాకు సంబంధించనిదని నాకు తెలియదు. మీ విషయం నాకు సంబంధించకపోయినా, శారద నాతోటి స్త్రీ. నా తోబుట్టువులాంటిది. ఆమెకి అన్యాయం జరగడానికి వీల్లేదు.”నిష్కర్షగా అంది.
మాధవ్ కోపం మరోమెట్టు ఎక్కింది.”న్యాయం జరగాలంటే ఏం చెయ్యాలి” వ్యంగ్యంగా అన్నాడూ.
“ఆమెని మీరు పెళ్ళాడాలి. మీరు చేసిన తప్పుకి పరిహారం అది”
“ఏమిటి! శారదని పెళ్లాడాలా? ఆ పిచ్చిమొద్దుని పెళ్లాడాలా?” ఆశ్చర్యపోయినట్లన్నాడు.
రాధ ఏహ్యంగా అతనివంక చూసింది. “హు.. ఆ పిచ్చిమొద్దు దొంగచాటుగా సుఖం అందించటానికి పనికివచ్చింది గాని పెళ్లికి పనికిరాలేదా మిస్టర్ మాధవ్? శారదతో ఈ విధంగా ప్రవర్తించేముందే ఆలోచించవలసిన ఆలోచన అది. ఇప్పుడూ టూలేట్. ఇప్పూడు శారదని పెళ్ళి చేసుకోవాలి మీరు” కఠినంగా అంది.
“మతిపోయిందా నీకు? భార్య వుండగా మరో పెళ్ళి ఎలా చెల్లుతుందనుకుంటున్నావు?” వంక పెట్టాడు.
“భార్య! హు. నన్నింకా మీ భార్యగా చూస్తున్నారా? మనమధ్య ఆ బంధం ఏనాడో తెంపారు మీరు. లోకం కోసం కలిసి వుంటూ, మనల్ని మనం మోసం చేసుకుంటూ, లోకాన్ని మోసం చేసుకునే కంటే ఎవరి దారి వారు చూసుకోవడం మంచిది. ఇన్నాళ్ళుమీరు నన్నెంత దూరం చేసినా,నన్ను ఎంత చీదరించుకున్నా, నన్నూ నా పిల్లవాడిని ఎంత హీనంగా చూసినా మిమ్మల్ని ప్రేమించిన నేరానికి, వివాహబంధానికి కట్టుబడి మీ దగ్గిర వున్నాను. కాని యిప్పుడు నన్ను యింత మోసం చేసి నా వెనక ఇంత నాటకం ఆడిన మిమ్మల్ని క్షమించలేను. మీరీపని చేశారని తెల్సిన క్షణంలోనే మీ మీద వున్న కాస్త ప్రేమ చచ్చిపోయింది. ఇప్పుడింక మనమధ్య బంధానికింక అర్ధం లేదు. నేను ఎలాగూ నష్టపోయాను. శారదనికి అన్యాయం జరగడానికి వీలు లేదు. ఆమెకోసం నా స్థానాన్ని వదులుకోవాలని నిర్ణయించుకున్నాను.” ఆమె స్థిరంగా అంది.
“నీవు నిర్ణయించుకున్నా ఆ స్థానంలోకి ఆ పిచ్చిదాన్ని ఆహ్వానించలేను. నీవి వెడితే నాకింక పెళ్ళేకాదనా దాన్ని పెళ్లాడాలి? అసంభవం”
“మాధవ్! నీవిలా మాట్లాడడానికి సిగ్గుపడాలి. అమాయకురాలిని మోసం చేసి వలలో వేసుకుని పాడుచేసి యిప్పుడు పెళ్లనగానే నీకు సరిపోలేదనడం అమానుషం.. శారదని నీవు పెళ్ళిచేసుకోకపోతే…”
“ఏం చేస్తావు?” ఆమె కంఠంలో బెదిరింపు మాధవ్‌క్8ఇ అవమానంగా అంపించి సవాల్ చేశాడు.
“డైవోర్స్‌కి కోర్టుకి ఎక్కుతాను” అంది నిశ్చలంగా అతని కళ్ళలోకి చూసింది.
మాధవ్ అదిరిపడ్డాడు. డైవోర్స్.. కోర్టు.. అతని శరీరం కోపంతో వణికింది. అమాయకంగా తన మాటకి ఎదురు చెప్పని రాధ ఎంతలా బెదిరిస్తుంది? ఆమె ముందు తగ్గిపోవడానికి అహం అడ్డువచ్చింది. “కోర్టుకెక్కితే నష్టపోయేది నీవే, నాకేం” బింకంగా అన్నాడు.
“నష్టపోవడానికి నాకేం మిగలలేదు మాధవ్. ఇప్పుడిక నష్టపోయేది నీవే. నేను విడాకులు కోరితే అంతా బయటకు వస్తుంది. అన్ని కారణాలు తెలుస్తాయి. నీవు శారద బిడ్డకు తండ్రివని,నా బిడ్డకి తండ్రి ఎవడో రౌడీ అని. దాంతో నీవు, మీవాళ్లు కావాలనుకునే పరువు, ప్రతిష్ట మంట కల్సుతాయి. నన్నన్యాయం చేసినందుకు కోర్టు నాకు నష్టపరిహారం యిమ్మంటుంది..”
“యూ.. ఎంత ధైర్యం నీకు? నా మీద కసి యిలా తీర్చుకుంటావా?. నిన్ను .. ఏం చేస్తానో.. రాక్షసీ…”
“మాధవ్.. ఆడదానికి మగాడినించి కావల్సింది పిసరంత ప్రేమ,రవ్వంత సానుభూతి. ఆ రెండూ పురుషుని దగ్గిర దొరకనినాడు ఆమె హృదయం కరుడు కడుతుంది. ప్రేమకి బానిస అవుతుంది కాని నిరసిస్తే రాక్షసే అవుతుంది. నేనిలా అవడానికి కారణం నీవే మాధవ్. నేను చేయని నేరానికి నన్ను శిక్షించావు. ఆల్‌రైట్! అది పాత కథ. శారద చెయ్యని నేరానికి శిక్ష అనుభవించనీయను. ఆలోచించి రెండురోజులలో జవాబు చెప్పు..” రాధ యింక మాట్లాడవలసింది ఏమీ లేనట్టు గదిలోకి వెళ్లిపోయింది.
**************
“అయ్యో ఖర్మ.. మళ్లీ యీ గోల ఏమిట్రా బాబూ. నీ ప్రాణం శాంతిగా వుండకుండా నీమీద కక్ష కట్టినట్లు యిలా సాధిస్తుందేమిటిరా ఆ మహాతల్లి” మాధవ్ చేసిన నేరం కంటే రాధ కోర్టుకెక్కుతానని బెదిరించడం ఆ తల్లికి కష్టంగా వుంది. కొడుకు చేసిన సిగ్గుమాలిన పనిని “మగాడు ఏం చేస్తాడు. వయసులో వున్నాడు. పెళ్లాం వుండి లేనిదయినప్పుడు” అని సమర్ధించుకుంది. కాని రాధ కత్తికట్టినట్టు కోర్టుకెక్కుతానని బెదిరించడం ఆవిడకి అవమానంగా వుంది. అవధానిగారు దీర్ఘాలోచనలో వున్నట్టు కూర్చున్నారు. మాధవ్ ఏం చేస్తారో, ఏం చెప్తారో అలా చేస్తాను అన్నట్టు తన సమస్య తల్లిదండ్రుల ముందు పెట్టి తలదించుకుని కూర్చున్నాడు.
రాధ రెండురోజులలో జవాబివ్వమన్న క్షణం నించి ఎంత ఆలోచించినా అతనికి ఏం చెయ్యాలో అర్ధంగావడం లేదు. రాధది ఉత్త బెదిరింపు కాదని అతనికి అర్ధమైంది. చూస్తూ చూస్తూ శారదలాంటి అనాకారిని, వెర్రిదాన్ని పెళ్ళాడాలంటే అతని మనసు ససేమిరా అంటుంది. కాదంటే రాధ డైవోర్స్‌కి అప్లయ్ చేస్తే.. యిప్పటికే సగం చచ్చి వున్నాడు. ఇంకా కోర్టులు కేసులు బోనులో నిలబెట్టి వేసే ప్రశ్నలు, అందరికీ అంతా తెలియడం, యింక తను మొహం ఎత్తుకుని ఎలా నిలబడగలడు!.. ఈ విషయంలో ఎవరి సలహా అడగాలో కూడా తెలియలేదు అతనికి. తల్లిదండ్రుల్ని కాదని ఒకసారి దెబ్బతిన్నాడు. తన మేలు కోరేవారు తల్లిదండ్రులకంటే ఎవరుంటారు? తను చేసినపని నెమ్మదిగా, డొంకతిరుగుడుగా, రాధ కోర్టుకెడుతుందని బెదిరిస్తూందని చెపుతూ అసలు సంగతి బయటపెట్టాడు. ఆవిడ స్త్రీ కనక అన్నపూర్ణమ్మ లబలబలాడింది. అవధానిగారు మగవాడు కనక స్థిరంగా, శాంతంగా ఆలోచించాడు. కొడుకు ఎలాంటి ఊబిలో యిరుక్కున్నదీ అర్ధం చేసుకొన్నాడు. ఆలోచించి, ఆలోచించి ఆఖరికి “కానీ, ఇదీ ఒకందుకు మంచిదే మాధవ్.. రాధతో నీవెలాగూ సంసారం చేయడం లేదు. లోకంకోసం ఎన్నాళ్లు నటిస్తావు? అన్ని సుఖాలకి దూరం అయి ఎన్నాళ్ళు కాలక్షేపం చేస్తావు? రాధంతట రాధ నీకు అవకాశం యిస్తున్నప్పుడు ఆమెని వదుల్చుకోవదానికి నీకిది మంచి అవకాశం. ఆ కులం గోత్రం లేనిదాన్ని, చెడిపోయినదానితో నీ బంధాలు తెంచుకునే అవకాశం వచ్చింది. నీవు ఆమెతో కాపురం చేయకపోయినా రాధకి విడాకులు యివ్వందే మరో పెళ్ళి చేసుకునే వీలు లేదు నీకు. ఇప్పుడు ఆ అవకాశం ఆమే యిస్తుంది కనక నీవీ పెళ్ళి చేసుకో..”
“కాని.. కాని.. శారద… శారదనా?”
“కులమింటి కోతిమేలు మాధవ్.. అందరిని కాదని రాధని చేసుకొని నీవనుభవించిన ఆనందం ఏమిటి? ఈ పిల్ల మన కులం పిల్ల. కాస్త అమాయకంతా వుంటేనేం. మంచిది. నీవంటే ప్రాణం పెడుతుంది. ఆమె బిడ్డకి తండ్రివి కాబోతున్నావు. ఇప్పుడు తప్పించుకుంటే ఆ రాధ వూరుకోదు. నిన్ను బయటపెట్టి అల్లరిపాలు చేస్తే ఆ తరువాత నీవు కావాలంటే మాత్రం అయినింటి పిల్ల ఎలా దొరుకుతుంది? ఈనాటి ఆడపిల్లలు చదువుకున్నవాళ్లు నీ సంగతి తెలిసీ ఎవరు చేసుకోవడానికి ముందుకు వస్తారు? ఆలోచించు బాగా. ఆ శారదని చేసుకోవడమే మంచిది. అందం కొరుక్కుంటామా? సంసారం చేసేదానికి అందం ఎందుకు?” అవధానిగారు రాధని వదిలించుకునే అవకాశం వచ్చినందుకు ఆనందిస్తూ ఆ అవకాశం వృధా పోనివ్వలేదు.
“అవునురా నాయనా, యిప్పటికన్నా ఈ ఊబిలోంచి బయటపడరా బాబూ. ఎన్నాళ్ళురా ఓ అచ్చటా ముచ్చటా లేని కాపురం చేస్తావు దానితో. పట్టుమని పాతికేళ్లకే అన్ని సుఖాలు వదులుకుని ఎలా బతుకుతావురా? ఆ శారద కాస్త అమాయకురాలేగాని మంచిదిరా. మాట కాదనకు మాధవా” తల్లి బతిమిలాడింది. మాధవ్ ఆలోచనలో పడ్డాడు. అయిష్టంగా తలాడించక తప్పలేదు అతడికి.
***************
ఇంకా వుంది..
రచన-ఇందిరా గుమ్ములూరి, పి.హెచ్.డి. (తెలుగు లిట్.)

పురాణవైరగ్రంధమాలలో ఈ నవల మూడవది. దీని రచనాకాలం 1959. దీనిని కవిసామ్రాట్ విశ్వనాధ సత్యనారాయణగారు ఆశువుగా చెపుతుండగా శ్రీ పాలావజ్జల రామశాస్త్రిగారు లిపిబద్ధం చేసేరు.
నందివర్ధనుడు ప్రద్యోతవంశంలో చివరి రాజు. ఈతని పదవీచ్యుతుని గావించి, శిశునాగవంశజుడు, కాశీ రాజైన శిశునాగుడు మగధరాజ్యాన్ని ఆక్రమించిన వృత్తాంతమే ధూమరేఖ అనే ఈ నవలకు ఇతివృత్తం. ప్రద్యోతుడు, పాలకుడు, విశాఖయూపుడు, జనకుడు, నందివర్ధనుడు అనే పంచప్రద్యోతులు మగధదేశాన్ని నూటముప్ఫై సంవత్సరాలు పాలించారు. అనంతరం కలిశకం పదకొండు వందల ఎనభై నుండి పద్నాలుగు వందల అరవై ఎనిమిది వరకు శిశునాగులు మూడువందల అరవై సంవత్సరాలు పదిమంది పాలించారు. అంటే క్రీ.పూ. పందొమ్మిదివందల తొంభైనాలుగు మొదలు పదహారు వందల ముప్పైనాలుగు వరకు వీరు మగధని పాలించారు. వీరిలో మొదటివాడు శిశునాగుడు చివరివాడు మహానంది.
శిశునాగుడు కాశీరాజ్యానికి యువరాజు. కాశీరాజ్యం మగధకు సామంతరాజ్యం. మగధరాజైన నందివర్ధునుని కుమార్తె వేదమరీచి. తల్లి చిన్నతనానే చనిపోవటం చేత ఆడదిక్కులేని ఈమె పోషణ తండ్రి దగ్గర సరిగా జరుగదని ఎంచి, ఆ భారాన్ని తన నెత్తిన వేసికొని కాశీరాజ్యపు మారాణి చంద్రమతీదేవి వేదమరీచిని కాశీకి తీసుకొని వస్తుంది. చంద్రమతీదేవి నందివర్ధునుని పినతల్లి. వేదమరీచికి నాయనమ్మ. కనుక శిశునాగుడు వేదమరీచికి పినతండ్రి వరుస. వయసు తారమత్యం తక్కువ కావటం, కాశీనగరాన బాల్యాది ఒకటైన క్రీడాసాహచర్యం కారణాన వేదమరీచీ, శిశునాగులమధ్య ఒక అనూహ్యమైన, అసంస్కృతమైన సంబంధం పెంపొందుతుంది. ఆ రహస్యం వారిద్దరి మధ్యనే గూడు కట్టుకొని ఉండిపోయింది. ఈ కారణాన మగధ ప్రజలు, మంత్రులు ఎన్నిమార్లు పిలిచినా శిశునాగుడు వేదమరీచిని మగధకి వెళ్ళనీయలేదు. చివరకు తండ్రి నందివర్ధనుడు, వృద్ధమంత్రుల అభ్యర్ధన మేరకు వేదమరీచికి మగధకు పయనం కాకతప్పలేదు. ఈ ప్రయాణానికి శిశునాగుని అనుమతి లేదు.
వేదమరీచి చూపిన అలక్ష్యవైఖరికి తానామె పట్ల కావించిన పాపానికి మనస్సులో క్రుంగి, తీవ్ర అలజడికి లోనైన శిశునాగుడు సాయం సమయాన కాశీపురపు కోటను దాటి, గంగానది ప్రవహించని శ్మశానం దిక్కుగా అగ్నికాంతి లక్ష్యంగా వెళ్తాడు. అక్కడ ఒక పిశాచాకారం కర్రకు నిప్పటించి, దానినుండి వస్తున్న ధూమాన్ని పానం చేస్తూండటం చూస్తాడు. శిశునాగుని పరిస్థితిని గమనించిన పిశాచరూపుడు అతని ప్రతీకారాన్ని తను తీర్చిపెడతాననీ, తద్ధూమాన్ని పానం చేయమనీ ప్రోత్సహిస్తాడు. శిశునాగుడు ఆ పిశాచరూపుని గురువుగా స్వీకరించి, ధూమాన్ని పానం చేస్తాడు. ధూమపానానంతరం తాను చేసింది పాపం కాదనీ అది సహజమనీ అనుకొంటాడు శిశునాగుడు.
రాత్రంతా శిశునాగుని కోసం అన్వేషించిన భటులు చివరకు తత్ప్రదేశాన్ని కనిపెట్టి, యువరాజుని కోటకు చేరుస్తారు. శిశునాగుని కోసం పరితపిస్తూ, అకారణంగా వృద్ధుడైన తండ్రి వద్దకు వెళ్ళి, ఆశ్చర్యంతో “అయ్యో!తండ్రీ! అని సంబోధిస్తాడు కాష్టగత ధూమరేఖా పరిమళభరిత వాయు సహితమయిన తచ్చబ్దం వృద్ధుడైన రాజు నాసాపుటాల్లోకి ప్రవేశిస్తుంది. ఆ సమయాన రాజు కంటిలో ఒక విపరీతమైన భావాన్ని చూసింది శిశునాగొక్కడే. అంతవరకూ ఒక్కమాట కూడా పలుకని రాజు “నీ రాజ్యమును నీవు పాలించుకొనుము. నీ శత్రువులని నీవు దండించుకొనుము. నీ సుఖములను నీవంభవింపుము. నీ ప్రతీకారమును నీవు పాటింపుము” అని పలుకుతాడు. ఇది ఏదో గూఢమైన విషయంగా భావించిన రాణి, గూఢచారి చిత్రశిఖండిని పిలిపించి, యువరాజు కోటవదిలిన రాత్రి జరిగిన ఉదంతాన్నంతటినీ తెలుసుకొని రావలసిందిగా ఆజ్ఞాపిస్తుంది. మహామంత్రవేత్త, ఖగోళశాస్త్ర విద్వాంసుడు, సాముద్రికవేత్త అయిన పరాశరశాస్త్రి అనే వృద్ధబ్రాహ్మణుని చిత్రశిఖండి కలిసి జరిగిన విషయమంతా వివరిస్తాడు. అవైధికభావాలకి, అసంస్కృతకార్యాలకి ప్రతీకయైన జయద్రధుడు ధూమపానంద్వారా శిశునాగునిలోనూ, వృద్ధుడూ, రోగగ్రస్థుడైన తండ్రిని పరామర్శింపనేగిన శిశునాగ ముఖనిర్గత శబ్దం ద్వారా రాజులోనూ ప్రవేశించి, తనకు రూపాన్ని, ఉపాధిని కల్పించుకొన్నాడని పరాశరశాస్త్రి గ్రహిస్తాడు. రాజులో ప్రవేశించిన దిష్టపిశాచాన్ని ఎదుర్కొనటానికి, రాజ్యాన్ని అభౌమశక్తులనుండి రక్షించటానికి పరాశరశాస్త్రి తాను చిన్ననాడు నేర్చిన ఒకానొక మ్లేచ్ఛ మంత్రాన్ని ఉపాసింప మొదలెడతాడు.
ఈ మ్లేచ్ఛ మంత్ర ప్రభావంతో ప్రద్యోత వంశ చివరిరాజైన రిపుంజయుని కాలమ్నాటి వింధ్యగిరిస్వామి (జటాధారి) ని, వింధ్యపర్వతారణ్యాలలో విరిగి పడియున్న భైరవీదేవతా విగ్రహాన్ని, ఆమె ఎదుట ఇంధనవిద్యతో ఆహుతియైన వింధ్యగిరిస్వామిని, ఆ చితినుండి వచ్చే ధూమాన్ని, ఆ ధూమం కారణంగా పెరిగిన కొన్ని దుబ్బులని పరాశరశాస్త్రి చూసి, శిశునాగుడు పీల్చిన ధూమం ఈ దుబ్బులదేనని గ్రహిస్తాడు. అంతేకాక కాశీనగర ప్రాంతంలో కనబడ్డ దుబ్బులకున్న దుంపలను ఒకానొక కాలసర్పం కోసుకొని అతి త్వరితగతిని ఆంధ్రదేశానికి వెళ్ళటం, వాటి ధూమాన్ని నిద్రపోతున్న ఆంధ్రరాజ దుహిత వంకజాబిల్లి నాసాపుటల్లోకి ప్రవేశపెట్టటం తన మనోనేత్రాలతో చూస్తాడు. 
వింధ్యపర్వత ప్రాంతంలో దుబ్బులను, దుంపలను, కాశీనగరప్రాంతంలో మిగిలి ఉన్న దుబ్బులను తీసుకొని రావలసిందిగా పరాశరశాస్త్రి చిత్రశిఖండిచే నియమితులైన నలుగురు సేవకులనాజ్ఞాపిస్తాడు, ఆ దుబ్బులని రుబ్బించి గంగానదిలో కలిపిస్తాడు. ఆ దుంపలను కాల్చగా వినిర్గతమైన ధూమాన్ని ఒక రేచుక్కని మచ్చిక చేసుకొని, దాని నాసాపుటల్లోకి ప్రవేశపెట్టి దాన్ని తన గృహంలోనే పెంచుతూ ఉంటాడు. రిపుంజయుని పాలనాకాలంలో వింధ్యాకాంతారాల్లో జరిగిన విషయాలని, జయద్రధుని దుష్టసంస్కారయుత జీవితాన్ని బ్రతికియున్న నాటి పల్యంకికా వాహకులలో ఒకని ద్వారా ప్రాశరశాస్త్రి తెలుసుకొంటాడు. జయద్రధుడు సిద్ధాంతాలని ప్రచారం చేసే ఉద్ధేస్యంతోనే రాజులోకి పరకాయప్రవేశం చేసేడనీ, శిశునాగునిలోకి ధూమరూపాన ప్రవేశించాడనీ గ్రహిస్తాడు. పరాశరశాస్త్రి రాజు వద్దకు వెళ్ళి, ఆంధ్రరాజ దుహితతో శిశునాగునికి జతకూర్చటానికి అనుమతికోరి, ఆమెతో వివాహానికి అంగీకరింపజేస్తాడు. శిశునాగుడు గురువుకోసం ప్రతీక్షించనక్కరలేదనీ, తానే సర్వం సమకూరుస్తానని రాజు శరీరంలోని జయద్రధుడు పలుకుతాడు. ఆంధ్రరాజ పరివారం పెళ్ళికై కాశీరాజ్యానికి తరలివస్తుంది. వారు నగరంలోకీడుగుపెట్టక ముందే నగరంలోనున్న జయద్రధాత్మను, నగరంలోకి ప్రవేశింపబోయిన యోగిరూపజయద్రధుని పరాశరశాస్త్రి తనమంత్రశక్తి చేత అష్టదిగ్బంధనం కావిస్తాడు.
వంకజాబిల్లికి, శిశునాగునికి వివాహమవుతుంది. తనతండ్రికి సన్నిహితుడుగా ఉండి, సర్వరాచకార్యాలను నిర్వహిస్తున్న అజాతశత్రువనే వానితో వేదమరీచికి అనివార్య పరిస్థితుల్లో వివాహమవుతుంది. వేదమరీచికి వివాహమయిన విషయం తెలుసుకొన్న తరువాత వంకజాబిల్లి కాకవర్ణుడనే కుమారుని కంటుంది. కుమారుని జననంతో ఆమెలోని మన: కాలుష్యం తొలగగా, ఆమె బుద్ధి పాదరస సదృశంకాగా రాజ్యాధికారాన్ని తన చేతుల్లోకి తీసుకొంటుంది. మగధ ప్రభువైన నందివర్ధనుడు, వృద్ధమంత్రి కాలం చేస్తారు. కాశీరాజు శరీరాన్ని అంటిపెట్టుకొనియున్న జయద్రధుడు వంకజాబిల్లిచే ప్రేరితుడై, రాజు శరీరాన్ని వదిలి, మగధలో శిశునాగుడు రాజయేందుకు వలసిన అనుకూల పరిస్థితులని వేదమరీచి ద్వారా చేయించవలసిందిగా ప్రభోధితుడై, రాజు శరీరాన్ని వదిలి మరొక యోగి శరీరాన్ని పొంది, మగధని చేరుకుంటాడు. నాటినుండి మగధలో సర్వం జటాధారికి అనుకూలం అవుతుంది. రాజ్యంలో అజాతశత్రువు ప్రాబల్యం క్రమంగా తగ్గటం మొదలు పెడుతుంది.
పరాశరశాస్త్రి మరణిస్తేగాని కాశీరాజశరీరగతుడైన జయద్రధుడు తచ్చరీరాన్ని వదలలేడు. ఈ కారణంగా వంకజాబిల్లిచే మరణోపదేశం పొంది పరాశరశాస్త్రి ధూమపానం చేయించి సిద్ధం చేయబడ్డ శ్వానాన్ని జయద్రధునిపై ప్రయోగించటానికి సమాయత్త పరిచి, దానిని వంకజాబిల్లి, శిశునాగులకి మచ్చిక చేసి తాను మరణిస్తాడు. శిశునాగుడు కాశీకి రాజవుతాడు. మగధను చేరిన యోగి మగధలో అరాచకాన్ని సృష్టించగా అజాతశత్రువు పూర్వపు గౌరవాన్ని కోల్పోతాడు. శిశునాగుడు సతీసమేతుడై వేదమరీచిని పరామర్శించటానికి మగధకి వస్తాడు. యోగి కారణంగా వేదమరీచి హత్యకి గురై ఆ హత్యానేరం అజాతశత్రువుపై ఆరోపితమవటంతో ప్రజలకు అజాతశత్రువుపై వైముఖ్యం, శిశునాగునిపై ఆదరం ఏర్పడతాయి. శిశునాగ అజాతశత్రువులు చేసిన ద్వంద్వయుద్ధంలో శిశునాగుడు డస్సిపోగా, జయద్రధుడు తన ఖడ్గంతో అజాతశత్రుని ఖండించివేస్తాడు. పరాశరశాస్త్రి పెంచిన రేచుకుక్క, కాష్టగత ధూమనిపీత, వంకజాబిల్లికి మచ్చికైన కుక్క, ఆ వాసన ఉన్న వాని రక్తాన్ని పీల్చేకుక్క వంకజాబిల్లి కారణంగా జటాధారి రక్తాన్ని పీల్చిచంపి, ఆ జటాధారి ఖడ్గానికే ఎర అయి మరణిస్తుంది.
రచన:  -రాచవేల్పుల విజయభాస్కరరాజు

సాళువ నరసింహరాయలు మరణిస్తూ తన పసిబాలురైన కుమారులు రాజ్యభారాన్ని నిర్వహించడం ఇటు రాజ్యానికి అటు తన కుమారులకు క్షేమదాయకం కాదని భావించాడు. క్రీ.శ.1490 లో తన ఆరోగ్య పరిస్థితి మరింత విషమించింది. ఇక తనకు మరణం తప్పదని ముందే పసిగట్టిన సాళువ నరసింహరాయలు తన అవసానదశలో తనకు నమ్మిన   బంటుగా ఎదిగిన సర్వ సైన్యాధిపతి తుళువ నరసా నాయకున్ని రావించాడు. తన తదనంతరం విజయ నగర సామ్రాజ్య చక్రవర్తిగా తన కుమారుల్లో యోగ్యుడైన వారిని నియమించాలనీ, ఉదయగిరి,కొండవీడు, రాయచూరు దుర్గాలను స్వాధీనం చేసుకోవాలనీ, నరసా నాయకుడు రాజ కుటుంబ సంరక్షకుడిగా, రాజ ప్రతినిధిగా, ప్రధాన మంత్రిగా, సర్వసైన్యాధిపతిగా బాధ్యతలు స్వీకరించాలనీ మరణ శాసనాన్ని రూపొందించాడు. తన ఇద్దరు కుమారులతో పాటు మరణ శాసనాన్ని, రాజ్య కోశాగారమును నరసా నాయకునికి అప్పగించాడు. ఇది జరిగిన కొద్ది నెలలకే అనగా క్రీ.శ.1491 జూన్ నెలలో నరసింహరాయలు మృత్యు వాత పడ్డారు. నరసింహరాయల కుమారులిద్దరిలో పెద్దవాడు తిమ్మ భూపాలరాయలు కాగా చిన్నవాడు ఇమ్మడి రెండవ నరసింహ రాయలు. ఈయనకు దమ్మ తిమ్మరాయలు అని మరో పేరు కూడా ఉంది. సాళువ నరసింహదేవ రాయలు బ్రతికి ఉండగానే తన పెద్ద కుమారుడైన తిమ్మ భూపాల రాయలను తన తదనంతర చక్రవర్తిగా ప్రకటిస్తూ యువరాజ పట్టాభిషేకం గావించాడు. అయితే అనుకోని సంఘటనల రీత్యా తాను అకాల మరణానికి గురవుతూ తన కుమారులిద్దరిలో రాజ్యార్హత వయస్సు వచ్చేసరికి ఎవరి గుణగణాలు ఎలా ఉంటాయో, ఎవరు చక్రవర్తిగా అర్హత పొందగలరోననే సందేహం ఉండింది. అందుకే యోగ్యుడైన వారిని మాత్రమే రాజును చేయాలంటూ మరణ శాసనం రూపొందించి తద్వారా నరసా నాయకునికి ఆ స్వేచ్చనిచ్చి ప్రశాంతంగా కన్ను మూశాడు. తన ప్రభువైన సాళువ నరసింగ దేవరాయల కోరిక మేరకు యువరాజైన తిమ్మ భూపాలుని విజయ నగర చక్రవర్తిగా ప్రకటించాడు   తుళువ నరసా నాయకుడు.తాను రాజ కుటుంబ సంరక్షకునిగా, రాజ ప్రతినిధిగా, మహా ప్రధానిగా, సర్వసైన్యాధ్యక్షునిగా, ప్రధాన కోశాధికారిగా బాధ్యతలు స్వీకరించాడు. తిమ్మ భూపాలునికి తన అండదండల్లో సకల విద్యల్లో ఆరితేరేలా శిక్షణ నిచ్చి రాజరిక వ్యవహారాలన్నింటిని ఉగ్గుపాలతో నూరిపోయాలనుకున్నాడు నరసా నాయకుడు. అయితే రాజ్యంలోని కీలక పదవులన్నీ తానే స్వీకరించడంతో నరసా నాయకుడికి సమాంతరంగా ఎదుగుతున్న తిమ్మరుసు అనే మరో సైన్యాధిపతికి కంటగింపుగా మారింది. అందువల్ల నరసా నాయకుడు చేసే ప్రతి పనిని వ్యతిరేకిస్తూ వస్తున్నాడు. చక్రవర్తి కుటుంబంతో బంధుత్వం ఉన్న కారణంగా తిమ్మరుసును ఏమనలేక ఎలాగోలా సహిస్తూ తన పని తాను చేసుకుపోతున్నాడు నరసా నాయకుడు.  
నరసా నాయకుని మౌనాన్ని చూసిన తిమ్మరుసు మరింత రెచ్చి పోయి రాజ్యంలోని కొందరు సామంత ప్రభువులను తనకనుకూలంగా మలచుకొని నరసా నాయకునికి వ్యతిరేకంగా తయారు చేసాడు. వీలు చిక్కితే ఏదో ఒక సంచలనం సృష్టించి నరసా నాయకున్ని దోషిగా నిలబెట్టి ఆ పదవుల నుండి తప్పించాలనే పన్నాగంలో ఉన్నాడు తిమ్మరుసు. నరసా నాయకుడు విజయనగర పరిరక్షణ బాధ్యతలు పూర్తి స్థాయిలో చేపట్టాక రాజ్యానికి సంబంధించిన ఆదాయ     వ్యయాలను,మిగులుబాటును సమీక్షించాడు. ప్రజలకు భారమైన పన్నులను పునఃపరిశీలించి భారమైన వాటిని తొలగించాడు. అలాగే తన దివంగత ప్రభువైన సాళువ నరసింగుని చివరి కోరికైన రాయచూరు, ఉదయగిరి, కొండవీడు దుర్గాలను స్వాధీనం చేసుకోవాలనే ఎత్తుగడలకు ప్రాణం పోసే పనిలో తలమునకలై ఉన్నాడు. అంతలోనే తుళువ నరసానాయకునికి వెదకబోయిన తీగ కాలికి తగిలినట్లయింది. విజయనగర సామ్రాజ్యానికి చిరకాల ప్రత్యర్థులుగా ఉన్న బహమనీ రాజ్యంలో చీలికలేర్పడి పరిస్థితులు తారుమారారయ్యాయి. బహమనీ రాజ్య సామంతుడిగా బీజాపూర్ ను పాలిస్తున్న యూసూఫ్ ఆదిల్షా క్రీ.శ.1489 లో స్వాతంత్ర్యాన్ని ప్రకటించుకున్నాడు. పరదేశీయుడైన ఆదిల్షా బీజాపూర్ సామంతుడి స్థాయి నుండి స్వతంత్ర ప్రభువుగా చలామణి కావడం బహమనీ సుల్తానులు జీర్ణించుకోలేక పోయారు. పైగా విజయనగర అధీనంలోని మానువ కోటను తమ అండదండలతో గెలిచి, రాజ్యంలో కామధేనువు లాంటి రాయచూరు అంతర్వేదిని , ముద్గల్ దుర్గాలను అట్టిపెట్టుకొని తమకే ఎదురు తిరగడం బహమనీలకు పుండు మీద కారం చల్లినట్లైంది. దీంతో ఆదిల్షామీద యుద్ధం ప్రకటించమంటూ బహమనీ సుల్తానులు తమ మహా ప్రధాన మంత్రి అయిన కాశిం బరీదును ఆదేశించారు మానువ కోట ఆక్రమణతో విజయనగర సామ్రాజ్యానికి ఆదిల్షా శత్రువుగా మారాడు. అందువల్ల జరగబోయే యుద్ధంలో విజయనగర రాజు సహాయం తీసుకొని ఆదిల్షాను చావుదెబ్బ కొట్టాలనుకున్నాడు కాశింబరీదు. అనుకున్నదే తడవుగా తాము బీజాపూర్ సుల్తాను యూసూఫ్ ఆదిల్ఖాన్ పై యుద్ధం ప్రకటించనున్నామనీ, ఆ యుద్ధంలో తమతో చేయి కలిపి ఆదిల్ఖాన్ ను మట్టి కరిపిస్తే రాయచూరు, ముద్గల్ కోటలను తిరిగి విజయనగరానికే అప్పజెప్పుతామంటూ విజయనగర రాజ ప్రతినిధి తుళువ నరసా నాయకుడికి లేఖ ద్వారా కబురు చేశాడు. లేఖతో పాటు అనేక కానుకలను పంపాడు.   ఇదే అదనుగా భావించి ఇక ఏ మాత్రం ఆలస్యం చేయకుండా యుద్ధంలో బహమనీలతో చేతులు కలిపేందుకు అంగీకరించాడు నరసా నాయకుడు. క్రీ.శ 1491 లో మొత్తం సైన్యాన్ని సమీకరించుకున్నాడు నరసానాయకుడు.  
ఆరవీటి బుక్క రాజు మనుమడు రామరాజు తిమ్మరాజును సేనాధిపతిగా నియమించి తన సైన్యాన్ని రాయచూరు అంతర్వేదికి నడిపాడు. విజయనగర సైన్యం బీజాపూర్ రాజ్యంలోని అనేక ప్రాంతాలపై దాడి చేసి ఆ ప్రాంతాలను సర్వ  నాశనం చేసింది. రాయచూరు, ముద్గల్ వరకున్న భూములను అల్లకల్లోల పరచి అతి సునాయాసంగా కోటలను స్వాధీనం చేసుకుంది. యుద్ధంలో చావుదెబ్బ తిన్న యూసూఫ్ ఆదిల్షా అవమాన భారంతో కుతకుతలాడి పోయాడు. అనుకోకుండా అకస్మాత్తుగా విజయ నగర సైన్యం తనపై ఎందుకు దాడి చేసిందో తెలియజేయాలంటూ వేగుల ద్వారా  సమాచారం కోరాడు.అందులోఖాశింబరీదు పాత్ర ఉందని తెలుసుకొని మరింత ఆగ్రహంతో ఊగిపోయాడు. ఖాశిం బరీదు పాలిస్తున్న సామంతరాజ్యాన్ని స్వాధీనం చేసుకునేందుకు ఒక ప్రణాళిక రూపొందించి కొద్దికాలంలోనే ఖాశింబరీదుతో యుద్ధానికి దిగాడు ఆదిల్షా. ఆ యుద్ధంలో ఖాశింబరీదు ఓడిపోయాడు ఆదిల్షాలో విజయగర్వం తొణికిసలాడింది అదే స్ఫూర్తితో విజయనగరాన్ని ఓడించాలనిసంకల్పించాడు.
ఆ పిదప కొద్ది నెలల్లోనే అనగా క్రీ.శ.1493 లో విజయ నగరం పై యుద్ధం ప్రకటించాడు. తన సైన్యాన్ని కృష్ణానదీ పరీవాహక ప్రాంతం వెంట నడిపించాడు. పూర్తిస్థాయి యుద్ధ సన్నాహాలు చేసి విజయం కోసం అవసరమైన ఎత్తులు, ప్రత్యర్థుల ఎత్తులకుఎత్తులను చిత్తు చేసే యుద్ధ ప్రణాళికా రచనలో నిమగ్నమయ్యాడు. అంతలోనే ఉన్నట్లుండి ఆదిల్షా రోగగ్రస్థుడయ్యారు.దాదాపు రెండు నెలల పాటు ఆ రోగం ఆదిల్షాను పట్టి పీడించింది.యావత్ సైన్యం తమ ప్రభువు తిరిగి కోలుకోవాలని అల్లాను ప్రార్థించింది. ఇక్కడి పరిస్థితి ఇలా ఉంటే అక్కడ విజయ నగరంలో నరసా నాయకునికి కొన్ని  ప్రతికూలతలు ఎదురయ్యాయి. రాజ్యంలో అంతః కలహాలు కొనసాగడం క్షేమం కాదని భావించాడు నరసా నాయకుడు. వాటన్నింటిని ఎంతో చాకచక్యంగా, లౌక్యంగా సర్దుబాటు చేశాడు. అదే సమయంలో వేగుల ద్వారా ఆదిల్షా యుద్ధసన్నాహాలు, కృష్ణా నది ఒడ్డున సైన్య మోహరింపు సమాచారం అందుకున్నాడు. వెంటనే తాను కూడా అందుకు సన్నద్దమై బాలుడైన చక్రవర్తిని వెంటబెట్టుకుని యుద్ధ రంగాన కాలు మోపాడు నరసానాయకుడు రాయచూరు సమీపంలో యుద్ధ గుడారాలు నెలకొలిపి ఏ క్షణం లోనైనా యుద్ధం చేసేందుకు సిద్ధంగా ఉన్నాడు. ఆదిల్షా జబ్బు పడిన కారణంగా ముందుగా తాను యుద్ధం ప్రారంభిస్తే విజయనగర వీరోచిత గౌరవానికి భంగమని తలచి ప్రత్యర్హి చర్యలకై ఎదురు చూస్తున్నాడు నరసా నాయకుడు.ఈ విషయం వేగుల ద్వారా ఆదిల్షాకు చేరింది. వెంటనే తన సైన్య సాధారణ పునఃసమీక్షకు ఆదేశించాడు. తన సైన్య విభాగాల పట్ల సంతృప్తి చెందాడు.ఈ లోగా ఆరోగ్యం కూడా పూర్తి స్థాయిలో కుదుట  పడింది. దీంతో కృష్ణా నది తీర ప్రాంతం నుండి ముందుకు సాగి విజయనగర సైన్యానికి తొమ్మిది మైళ్ళ దూరంలో తన  సైన్యాన్ని మోహరించాడు ఆదిల్షా.కొద్ది రోజుల వరకు ఇరుపక్షాల నుండి ఏలాంటి యుద్ధ అలికిడి లేదు.  
నిర్ణీత యుద్ధ ప్రకటన కోసం ఇరుపక్షాలు కాచుకుని ఉన్నాయి. అది క్రీ.శ. 1493 వ సంవత్సరము. మే నెల 19వ తేదీ శనివారము.ఆ రోజు తెల్లారిందొ లేదో ఇరు సైన్యాలు రెట్టించిన పౌరుషంతో శరవేగంగా దూసుకు వచ్చి ఢీ కొన్నాయి. నరసానాయకుడు అప్పటికే అనేక యుద్ధాల్లో ఆరితేరినందువల్ల తనదైన ఎత్తుగడలతో సైన్యాన్ని ముందుకు దూకించాడు. బీజాపూర్ సైన్యంలో వీరాధివీరులైన అయిదు వందలమందిని హతమార్చాడు. చాకచక్యంగా ఆదిల్షాను బంధించాడు. ఫలితంగా బీజాపూర్ సైన్యం చెల్లాచెదురైంది. ప్రాణ భయంతో “బ్రతుకు జీవుడా” అంటూ వెన్నుజూపి పారిపోయింది. కాగా నరసా నాయకుడు జాలిపడి ఆదిల్షాను బంధ విముక్తుడిని చేసి హెచ్చరించి పంపాడు.ఈ నేపథ్యంలో కోట్లాది రూపాయల విలువైన సొమ్ము నరసా నాయకుడి వశమైంది. యుద్ధ నియమం ప్రకారం విజయ నగర సైన్యం శత్రువును దోచుకోవడంలో నిమగ్నమైంది.ఈ లోగా బీజాపూర్ సుల్తాన్ ఆదిల్షా నరసా నాయకుడికి ఒక రాజీ లేఖ పంపించాడు. తనకు ప్రాణభిక్ష పెట్టినందువల్ల తాను విజయనగరంతో రాజీ పడి ఇక నుండి సఖ్యతగా మెలగుతానన్నాడు. అందువల్ల రాజీ నియమ నిబంధనలను రూపొందించుకొని ఆ మేరకు పరస్పర ఒప్పందం కుదుర్చుకుందామన్నాడు.ఒప్పందంపై పరస్పరం సంతకాలు చేసుకోవాలి కాబట్టి చక్రవర్తిని వెంటబెట్టుకొని తగిన రక్షణతో రావాలంటూ నరసా నాయకుడికి కబురు చేసి సంధికి ఆహ్వానించాడు. 
చేతికి దొరికిన శత్రువుకు తాను ప్రాణభిక్ష పెట్టినందువల్ల తనకు భయపడి ఆదిల్షా తన పట్ల విధేయతతో సంధికి ఆహ్వానిస్తున్నాడని భావించాడు నరసా నాయకుడు. తన మొత్తం సైన్యాన్ని యుద్ధ క్షేత్రంలోనే వదలి అరివీర భయంకరులైన కొద్దిమంది వీరాధివీరులతో తన చక్రవర్తిని వెంటబెట్టుకుని బీజాపూర్ వెళ్ళాడు. ఇదే అదనుగా భావించిన ఆదిల్షా మొత్తం సైన్యంతో నరసా నాయకునిపై విరుచుకు పడ్డాడు. ఊహించని రీతిలో దొంగదెబ్బ తీసాడు. అయినా నరసా నాయకుడు భీతిల్లలేదు. తన కుర్ర చక్రవర్తిని కాపాడుకుంటూనే ఉన్న కొద్దిపాటి సైన్యంతో శత్రుసైన్యాన్ని చీల్చిచెండాడుతున్నాడు. తాము కొద్ది మంది మాత్రమే ఉన్నప్పటికీ ప్రాణాలకు తెగించి మొత్తం బీజాపూర్ సైన్యాన్ని కొన్ని ఘడియల పాటు నిలువరిస్తామనీ, ఈలోగా చక్రవర్తిని తీసుకుని విజయ నగరానికి చేర్చాలంటూ అంతరంగిక భద్రతా దళం      నరసానాయకుడిని అభ్యర్థించింది. ఇది సబబు గానే తోచడంతో ఒకవైపు శత్రువులను ఎదుర్కొంటూనే మరోవైపు చక్రవర్తిని తీసుకుని ఆఘమేఘాలపై బీజాపూర్ నగర శివార్లను దాటాడు నరసానాయకుడు. 
ఈ లోగా బీజాపూర్ సైన్యం ఒక ప్రణాళికతో మున్ముందుకు దూసుకు వచ్చింది. ముందుగా చక్రవర్తిని హతమారుస్తే విజయనగర రాజ్యం తమ చేతిలో ఓడిపోయినట్లవుతుందని చక్రవర్తిని, నరసానాయకున్ని వెంటాడారు.అయితే విజయనగర వీరాధివీరులు కొద్దిమందే ఉన్నప్పటికీ మొత్తం బీజాపూర్ సైన్యానికి అడ్డుగోడలా నిలిచారు. తమ చక్రవర్తి, సర్వ సైన్యాధ్యక్షుని వైపు కన్నెత్తి చూడకుండా నిలువరించారు. ఇలా అయితే కుదరదనుకున్న బీజాపూర్ సైన్యం వ్యూహం మార్చి విల్లంబుల సైన్యం ద్వారా ఏనుగుల పైనుండి దాడి చెయించింది. దీంతో చక్రవర్తి వెన్నులో ఓ బాణం దిగబడింది. అయినా నరసానాయకుడు వెరవలేదు. చక్రవర్తిని తీసుకుని శరవేగంతో విజయనగరం చేరుకున్నాడు. ఇక్కడ బీజాపూర్ సైన్యాన్ని నిలువరించిన విజయ నగర వీరుల్లో డెబ్బై మంది వీర మరణం పొందారు. యుద్ధ క్షెత్రంలో శత్రువును దోచుకుంటున్న విజయనగర సైన్యానికి ఇదేమీ తెలియలేదు. దీంతో వారంతా ఏమరుపాటుగా ఉన్న సమయంలో బీజాపూర్ సైన్యం విరుచుకు పడింది. దొరికిన వారిని దొరికినట్లు నరికేస్తూ అల్లకల్లోలం సృష్టించింది. అప్పుడు యుద్ధరంగంలో విజయనగర సైన్యం తరపున ఏడు వేల గుర్రాలు, మూడు వందల ఏనుగులు, అయిదు లక్షల కాల్బలం ఉంది. రాజీకని వెళ్ళిన తమ చక్రవర్తి, సర్వసైన్యాధ్యక్షులపై బీజాపూర్ సైన్యం మోసంతో దాడి చేసిందనీ, చక్రవర్తికి ప్రాణాంతక గాయం కావడంతో చక్రవర్తిని తీసుకుని నరసానాయకుడు విజయనగరం పారిపోయాడన్న వార్త గుప్పుమంది. దీంతో అంతమంది సైన్యం  ఉన్నప్పటికీ బీజాపూర్ సైన్యాన్ని ఎదుర్కోకుండానే విజయనగర సైన్యం వెన్నుచూపి పారిపోయింది. అలా పారిపోయేందుకు అవకాశం లేని రెండు వందల ఏనుగులను, వెయ్యి గుర్రాలను, అరవై లక్షల ఊన్లను అనగా పదునెనిమిది లక్షల పౌండ్ల నగదును వదిలేసింది. వాటితో పాటు లక్షలాది రూపాయల విలువైన ఆభరణాలు, వజ్రవైడూర్యాలు, శత్రువుల  చేతికి చిక్కాయి. 
చక్రవర్తి తిమ్మభూపాలునికి తగిలిన బాణం దెబ్బతో ప్రాణాంతక గాయమైంది. తీవ్ర అస్వస్థతకు గురైన చక్రవర్తికి రాజవైద్యులు మెరుగైన చికిత్స అందిస్తున్నారు. ఇదే అదనుగా భావించిన తిమ్మరుసు అనబడే ఓ దండనాయకుడు చక్రవర్తి హత్యకు కుట్ర పన్నాడు. నరసానాయకుడు చేసే ప్రతిపనిని వ్యతిరేకించే కీలక దండనాయకుడు ఈయనే. చక్రవర్తి సమ్రక్షకులలో ఒకరికి లంచం ఇచ్చి తిమ్మభూపాలునిపై విషప్రయోగం చేయించాడు. ఫలితంగా తిమ్మభూపాలుడు దుర్మరణం పాలయ్యాడు. నరసానాయకుడే అధికారాన్ని హస్తగతం చేసుకునేందుకు చక్రవర్తిని హత్య చేయించాడంటూ తిమ్మరుసు దుష్ప్రచారం ప్రారంభించాడు.. రాజకుటుంబ సమ్రక్షకుడు అయినందున తనకు తెలియకుండా రాజకోటలో చీమ కూడా అడుగు పెట్టలేదని, అందువల్ల నరసానాయకుడు చక్రవర్తిని మార్గమధ్యంలో చంపి, ఇప్పుడు విష ప్రయోగంతో మరణించినట్లు బుకాయిస్తున్నాడని తన అనుచరులతో ప్రచారం లేవదీసాడు. చక్రవర్తిని హతమార్చి తద్వారా రాజ్యం ఆక్రమించుకోవాలనుకుంటున్న నరసానాయకుడి కుట్రకు మరణ దండన విధించాలంటూ శిక్ష కూడా తానే ఖరారు చేసి నాటకీయంగా ఈ మాటలను కాబోయే చక్రవర్తి చెవిలో వేయించాడు.ఈ దెబ్బతో నరసానాయకుని అడ్డు తొలగిపోతుందని భావించాడు తిమ్మరుసు. తిమ్మరుసు కుట్రను పసిగట్టిన నరసానాయకుడు వెంటనే రెండవ నరసింహరాయలును విజయనగర చక్రవర్తిగా సింహాసనంపై కూర్చోబెట్టాడు. తన కుట్ర వల్ల ఏదో ఒకరోజు రెండవ నరసింహరాయలు చక్రవర్తి కాకతప్పదని
ఊహించిన తిమ్మరుసు ముందునుంచే రాయలును మచ్చిక చేసుకుంటూ వచ్చాడు పైగా చక్రవర్తి బంధువులందరూ తిమ్మరుసుకు వత్తాసు పలుకుతున్నారు. అదిగాక అనేకమంది రాజకుటుంబీకులు, రాజోద్యోగులు తిమ్మరుసుకు   కూడాబంధువులు.ఈ కారణంగా తిమ్మరుసును ఏమీ చేయలేక నరసానాయకుడు తన ఆగ్రహాన్నంతా మనసులోనే దాచుకున్నాడు. 
ఇంకా అణచి వేయాలన్న ఉద్దేశ్యంతో చక్రవర్తికి తిమ్మరుసు మరిన్ని చాడీలు చెప్పి నరసానాయకుని పట్ల ద్వేషం మరింత పెరిగేలా చేసాడు. దీంతో తిమ్మరుసు చేతిలో చక్రవర్తి కీలుబొమ్మగా మారాడు. పైగా కొన్ని లేనిపోని బలహీనతలకు అలవాటు పడ్డాడు. తన తమ్ముడైన గత చక్రవర్తిని చంపిన రాజద్రోహికి అత్యంత ప్రాముఖ్యతనిచ్చి కీలక బాధ్యతలు అప్పగించడం నరసానాయకుడు జీర్ణించుకోలేక పోయాడు. ఇందుకోసం ఒక పరిష్కార మార్గం ఆలోచించే లోగానే       నరసానాయకుడిని అన్ని కీలక పదవుల నుండి తప్పించి, సాధారణ దండ నాయకుడిగా కొనసాగాలంటూ ఆదేశించాడు చక్రవర్తి.. దీంతో నరసానాయకుడు తీవ్ర కలత చెందాడు. కొద్ది నెలలు గడిచాక తాను ఆనెగొంది అడవుల్లో వేటకు బయలుదేరతానంటూ చక్రవర్తి నుండి అనుమతి కోరాడు. అనుమతి లభించాక ముందుగా ఆనెగొంది, అక్కడి నుండి పెనుగొండ చేరుకున్నాడు. ఇక విజయనగరం రాకుండా అక్కడే మకాం వేశాడు. తనకు అనుకూలురైన సామంత ప్రభువులందరినీ సమీకరించి జరిగిన వృత్తాంతాన్ని వివరించాడు.ఈ సందర్భంగా సామంత రాజులందరూ నరసానాయకునికి అండగా నిలిచారు. ఆజ్ఞాపిస్తే ఏ క్షణం లోనైనా విజయనగరంపై దాడి చేస్తామంటూ భరోసా ఇచ్చారు. 
ఈ నేపథ్యంలో ఎన్ని రోజులైనా నరసానాయకుని జాడ లేదు. దీంతో చక్రవర్తికి అనుమానమొచ్చింది. నరసానాయకుని ఆచూకి తెలపాలంటూ వేగులను ఆదేశించాడు. ఎట్టకేలకు వేగులు నరసానాయకుని ఉనికిని కనుగొన్నారు. పెనుగొండ దుర్గంలో తలదాచుకున్నాడనీ, చక్రవర్తి పట్ల ఆగ్రహంతో ఉన్నాడని చక్రవర్తికి సమాచారమందించారు వేగులు.ఆ వెంటనే తగిన వివరణ ఇవ్వాలంటూ నరసానాయకున్ని ఆదేశించాడు చక్రవర్తి.ఆ మేరకు ఒక రాయబారిని పెనుగొండకు పంపాడు. ఇదే అదనుగా భావించిన నరసానాయకుడు తన వివరణ లేఖను రాయబారి వెంట చక్రవర్తికి పంపించాడు.  మీ తమ్ముడైన గత చక్రవర్తి తిమ్మ భూపాలుని విషప్రయోగంతో చంపించి తిమ్మరుసు రాజద్రోహానికి పాల్పడ్డాడు. అలాంటి ద్రోహి పై చర్యలు తీసుకోకుండా అక్కున చేర్చుకోవడం చక్రవర్తిగా మీకు సబబు కాదు. మీ తండ్రి గారు ఏ పరిస్థితుల్లో నాకు ఈ రాజ్యాన్ని, మీ ఇద్దరు అన్నదమ్ములను అప్పగించారో మరోసారి మీరు తెలుసుకోవాలి. మీ తమ్మున్ని చంపిన తిమ్మరుసు మిమ్ములను కూడా చంపి ఈ సిమ్హాసనాన్ని ఆక్రమించుకునే ప్రమాదముంది. అందువల్ల తిమ్మరుసుకు  తగిన శిక్ష విధించాలి. అలాగైతేనే రాజధానికి నేను తిరిగి వస్తాను. లేని పక్షంలో మీ తండ్రి గారు అప్పజెప్పిన మరణ   శాసన బాధ్యతల ప్రకారం బలవంతంగానైనా విజయనగరంపై దాడి చేసి రాజ్యాన్ని,చక్రవర్తిని కాపాడుకోవాల్సి ఉంటుందని లేఖ ద్వారా హెచ్చరించాడు. ఆ లేఖను అతని మూలంగానే చదివిన రెండవ నరసింహ రాయలు తిమ్మరుసుపై ఎలాంటిచర్యలు తీసుకోలేదు.అతని మూలంగానే తాను చక్రవర్తి కాగలిగాననీ,మరింత అభిమానం చూపించడం మొదలు పెట్టాడు. అంతటితో ఆగక నరసానాయకుడికి అనుకూలంగా ఉన్న రాజోద్యోగులకు వ్యతిరేకంగా చర్యలు తీసుకోవడం మొదలెట్టాడు. ఇక లాభం లేదనుకున్న నరసానాయకుడు పెద్ద సైన్యంతో విజయ నగరంపై దాడి చేసాడు. నాలుగైదు రోజుల పాటువిజయనగర ముట్టడి సాగింది. నరసానాయకుని సేనలు రెట్టించిన ఉత్సాహంతో కోట ముట్టడి గావిస్తూ ముందుకు     సాగారు. విజయ నగర సైన్యం నామ మాత్రంగా కూడా ప్రతిఘటించలేదు. పైగా నగర ప్రముఖులంతా నరసానాయకునికి అండగా నిలిచారు. దీంతో చక్రవర్తికి ఏం చేయాలో పాలుపోలేదు. వెంటనే ప్రధాన దండ నాయకులను పిలిపించి తిమ్మరుసు శిరస్సు ఖండించి ఆ తలను నరసానాయకుడికి పంపించాలంటూ ఆదేశించాడు. తక్షణమే చక్రవర్తి ఆదేశాలు అమలు జరిగాయి. తిమ్మరుసు తలను ఖండించి నరసానాయకుడికి పంపారు. దీంతో నరసానాయకుడు ఎంతో సంతోషించాడు. తనసైన్యాన్నంతా వెనక్కు పంపాడు. కొద్దిపాటి సైన్యంతో రాజకోటలోకి అడుగు పెట్టాడు. వెనువెంటనే నగర   ప్రముఖులువేలాదిమంది ప్రజలు నరసానాయకుడికి స్వాగతం పలికారు. న్యాయబుద్ధి కలిగిన నిజాయతీ పరుడంటూ  కొనియాడారు. ఎంతగానో అభిమానం కురిపించారు. విజయనగరానికి ఏ అవసరమొచ్చినా తామంతా బాసటగా నిలుస్తామని భరోసా ఇచ్చారు.  
(ఇంకా ఉంది)
సమీక్ష: పుష్యమీ సాగర్
 
మనిషిలోని స్వార్ధం ఎంతగా పేరుకుపోయినా, మనిషి తన గురించే ఆలోచించుకున్నా అక్కడ …అక్కడ మంచితనం, మానవత్వం ఉంది. జీవితం లో ఆనందాలని, కష్టాలని, విషాదాలన్నిటిని చక్కని శైలితో ఆకట్టుకునే విధంగా కధానికలు రాసి సంపుటిగా మన ముందుకు తీసుకు వచ్చారు కన్నెగంటి అనసూయగారు.  
పడమటి సంధ్య రాగం: మన చుట్టూ జరుగుతున్న వాటిని కథగా మలచడంలో ఎంతో శ్రద్ధ తీసుకున్నారు. మొత్తం 20 కధలు ఉన్నా వీటిలో వేటికవే ప్రత్యేకం.  ఓ గొప్ప రచయత్రి దీనావస్థని చూసి ఏమి చెయ్యలేని నిస్సయహత, చదువు విలువ తెలియని జనాలు చీత్కారాలతో, తిట్లతో రాళ్లతో కొడుతూ, ఓ గొప్ప రచయత్రికి జరిగిన అవమానాన్ని చెప్పిన తీరు జాలి గొలిపేదే. రచయతకి పుస్తకం అంటే ఎంత ప్రాణమో ఈ కధలో చూడొచ్చు అలాగే తను వచ్చిన పనిని మరిచి ఆ రచయిత్రకి జరిగిన అవమానాన్ని పోలీస్ వారికి రిపోర్ట్ చెయ్యడం ఇంకా ఈ దేశంలో బాద్యత బ్రతికే ఉంది అని అనిపిస్తుంది.
జీవన శిల్పం: పుట్టుకతోనే ఎవ్వరు మేధావులు అయిపోరు. తెలివి అనేది ఒక్కోరికి ఒక్కోలా ఉంటుంది.  తెలివి తక్కువగా ఉన్నంత మాత్రాన చిన్న చూపు చూడనవసరం లేదు. శేఖర్ తన బార్య లక్ష్మి చాల నెమ్మది, జడ పదార్ధం అని కించ పరుస్తున్నప్పుడు స్నేహితురాలు అయిన జయంతి వారిస్తుంది. స్త్రీకి సిగ్గు, బిడియం ఎక్కువ. ఈ మధ్య కాలంలో వాటిని చేధించుకొని వస్తున్నప్పటికీ అవి ఆమె సహజ లక్షణాలే కదా అవి జడ పదార్థం ఎలా అవుతుంది అని నిలదీస్తుంది ..శేఖర్ చదువుకున్నవాడే కదా…తను తన భార్య లక్ష్మిని మంచిగా చదివించి ఆమెలోని నైపుణ్యాన్ని వెలికి తీసి చూడమంటుంది. జయంతి చెప్పిన మాటలతో తన నిర్ణయాన్ని మార్చుకొని చక్కగా చూసుకుంటాడు తత్పలితం గా  రాష్ట్ర  ఉత్తమ ఉపాద్యాయురాలిగా ఎంపిక కావడం “జీవన శిల్పం” లోని మధురమే అంటే అతిశయోక్తి కాదు. 
వొడ్డుకు చేర్చిన కెరటం: రాజమండ్రి పుష్కరాలకు వెళ్తున్న ఓ కలెక్టర్ కి ఎదురు అయిన సంఘటనలు ఏమిటి… అమాయక పేద భ్రాహ్మణుడు పుష్కరాలకు పోకుండా విజయవాడకు ఎందుకు వెళ్ళాల్సి వచ్చింది. దాని వెనుక ఉన్న కారణం తెలిసుకున్నాక కలెక్టర్ తీసుకున్న నిర్ణయం ఏమిటి “వొడ్డుకు చేర్చిన కెరటం” లో ఎంతో బాగా చర్చించారు. అసూయ మనుషుల కళ్ళని కమ్మినప్పుడు అమాయకుల్ని ఉగ్రవాదులుగానే ముద్ర వేస్తాయి. ఈ కధలోని పేద భ్రాహ్మణుడు కొడుకుని అన్యాయంగా ఉగ్రవాది అన్న ముద్ర వేసి జైలుకు తీసుకువెళితే తోటి వారి లాగ పన్నెండు సంవత్సరాలకు వచ్చే పుష్కరాలకు పైసలు సంపాదించుకోలేని దయనీయ స్థితిని, పేదవారిపై కూడా లంచం జులుం చేస్తూ పోలీస్ లు చేసిన వీరంగానికి కోపము, బాధ సమ్మిళితంగా మనలో కలుగుతాయి.  ఏది ఏమైనా చివరకి నాన్నకి పిండప్రధానం చెయ్యాలన్న అమ్మ కోరికని పేద పురోహితుడితో పిండప్రధానం చేయించి వారికి జరుగుతున్న అన్యా యంపై జిల్లా కలెక్టర్ తీసుకోబోయే నిర్ణయం నిజంగా హర్షణీయమే. ఇంకా ఈ వ్యవస్థలో కాసింత మంచి మిగిలే ఉందని అనిపించింది. 
చైతన్యం: నిరక్షరాస్యత మనిషిని నలుగురిలో సిగ్గుపడేలా చేస్తుంది. ఇంట్లో పనిచేసే పనిమనిషి లెక్కల్ని చింత గింజలతో, కుంకుడు కాయగింజలతో చేసి లెక్కల తిప్పలను ఎలా అధిగమించింది, మనవడు పొరపాటున వాటిని ఆడుకుంటూ పడేస్తే ..పని మనిషి లెక్క కరెక్ట్ గానే చెప్పి ఆశ్చర్యపరుస్తుంది?ఇది ఎలా సాద్యం అంటే..రాత్రి బడి (వయోజన విద్య ) వలెనే సాద్యం అని చెప్తుంది ..చదువుకు వయసుతో సంబంధం లేదు అన్న మాటని ఈ కధ చెప్తుంది.
అమ్మా ! నాకు పుట్టాలని లేదు: అమ్మ తన స్వార్ధం కోసం ఫాం హౌస్ లో కూతురిని వదిలి పెట్టి వెళ్తుంది. బంగారాన్ని లాకర్ లో పెట్టి భద్ర పరుస్తుంది కాని కూతురు శీలాన్ని మాత్రం కాపాడుకోలేకపోతుంది. పైగా శీలం సంగతి ఏముంది మనం చెప్పుకుంటేనే తెలుస్తుంది పోయింది అని ..అదేమైన వస్తువా పోవడానికి అని తక్కువ చేస్తుంది ..ఇక కూతురు అయిన హర్షిత తనపై జరిగిన దానికి బాధపడుకుండా ఆ ఘోరం తాలూకు ఫలితాన్ని వదిలించుకోవాలని చూస్తుంది. తన ఆనందానికి, సంతోషానికి, స్వేచ్చ కి అడ్డుగా వున్న “గర్బం” తీసేయాలి అనుకున్నప్పుడు లోపల ప్రాణం పోసుకుంటున్న బిడ్డ వేసిన ప్రశ్నలకు హర్షిత దగ్గర సమాధానం ఉండదు ..హర్షిత దగ్గరనే కాదు ఈ సమాజంలో చాలా మంది దగ్గర ఎలాంటి ఆన్సర్ దొరకదు ..ఇలాంటి స్వార్ధపూరిత సమాజంలో నాకు చోటు వద్దు ., అమ్మా నాకు పుట్టాలని లేదు అంటూ తన పుట్టుకని చిదిమేసుకోవడానికి సిద్దపడుతుంది. ఇది నిజంగా దారుణమే కదా…!!
రెండొందలు: తనకు వ్యాపారం రాకున్న ఎలాగోలా నెట్టుకొస్తున్న ఓ వ్యాపారిని ఇద్దరు మహిళలు ఎలా బోల్తా కొట్టించారు? “రెండొందలు” మాయాజాలం లో ఎంత మంది మోసపోయారో. చివరికి సుబ్బారావు అతని బార్య ఏమి చేసారు ..వాళ్ళు వచ్చిన ప్రతీసారి 200 లాస్ అయ్యారు, ఒక్కోసారి 400 ని కూడా కోల్పోవాల్సి వస్తుంది. ఇలా కాదు అని ఒక రోజు వీరి పని పట్టాల్సిందే అని సుబ్బారావు నిశ్చయించుకొని వెంబడిస్తే ఒక బేకరీలో వీరు ఇద్దరు కనిపిస్తారు. అక్కడ వీరి మోసం బయటపెట్టి పోలీస్ లకు పట్టించడం కోసమెరుపు. 
వ్యసనం మనిషిని ఎంత దిగాజార్చుతుంది ..ఎంత మేధావి అయినా కూడా ఒకే ఒక్క వ్యసనం మనుషులని అందరిని దూరం చేస్తుంది గొప్ప గణిత మేధావి స్మోకింగ్ కి బానిస అయిన కూడా అతనిలో ఉన్న మేధాతనాన్ని కార్పొరేట్ కాలేజీ వాళ్ళు గౌరవిస్తార. ఆదరిస్తారు. అతని లోని వ్యసనం భరించినారంటే కేవలం అతని విద్వత్తు వల్లనే..అయితే అదే కాలేజీ కి వచ్చిన కెమిస్ట్రీ లెక్చరర్ ప్రతాప్ జీవితాన్ని పూర్తి గా మార్చేస్తుంది. తల్లి కూడా ఆ వ్యసనాన్ని మానిపించ లేకపోయినా కొత్తగా వచ్చిన ఒక అమ్మాయి ఎలా మార్చ గలిగింది. అదంతా ప్రేమ మహిమ అని వేరే చెప్పనవసరం లేదు కదా..ఆమె ప్రేమ పొందడం కోసం తన అలవాటుని త్యాగం చేస్తాడు ..అతని విల్ పవర్ ని చూసి పెళ్లి చేసుకోవడానికి ఒప్పుకుంటుంది చివరకి వ్యస్యనం నుంచి దూరంగా జరిగి జీవితాన్ని ఆనందమయం చేసుకుంటారు ప్రేమ, విల్ పవర్ వుంటే ఏదైనా సాదించవచ్చు అనే భావాన్ని “ఆ మదురిమ” లో ఎంతో బాగా చెప్పారు. 
ప్రోత్సాహం: జీవితంలో దెబ్బ తిన్న వ్యక్తికి ఆత్మవిశ్వాసం ఉండదు. వ్యాపారంలో లాస్ వచ్చింది అని తను ఏ పని చేసినా కలిసి రాదూ అని పని మానేసి కూర్చుంటాడు ..అదే సమయంలో భార్యని మంచి చదువు చదివించి ముందుకు వెళ్ళేలా చేస్తాడు ..మనిషి కి ఏది అయిన ఉండొచ్చు కాని సెల్ఫ్ పిటి ఉండకూడదు ..ఈశ్వర్ న్యూనతలో కూరుకు పోయినప్పుడు ఈశ్వర్ భార్య ఎంతో మంచి మాటలతో, జీవితం పై ఆశ కలిగేలా ప్రోత్సాహాన్ని అందిస్తుంది. పురుషుడి లో వుండే సహజమైన మేల్ ఇగో తో తను ఓపెన్ కావటానికి ఇష్టపడడు ..అప్పుడు భార్యనే సముదాయించి గొప్పగా ప్రేరణ కలిగించి ముందుకు వెళ్ళేలా చేస్తుంది ..ఇలా అందరి ఇళ్ళలో వుంటే ఎంత బాగుండునో కదా.
చిరునవ్వు: కాదేది ఉచితానికి అనర్హం: ఉచితం అంటే ఈ లోకం లో చాల మందికి లోకువ ..జన్మభూమి కార్యక్రమం లో భాగంగా ఏర్పాటు చేసిన దంత వైద్య పరిక్షల కోసం వెళితే ఎదురు అయిన చేదు అనుభవాలు ఏమిటి?  డాక్టర్ దేవుడి తో సమానం అంటారు. అలాంటి డాక్టర్ లు పేదరోగులకు, ఉచితంగా చేయించుకునే వారి పట్ల అసహనాన్ని, హేళనని మేళవించి చేసే వాఖ్యలు ఎలా గాయ పరిచాయి? ఆమె తన కింద పళ్లకు సపోర్ట్ చేసుకుందామని వెళ్ళినప్పుడు కుర్ర డాక్టర్ అన్న మాటలు విని కోపంగా క్లాసు పీకి వచ్చేస్తుంది. నవ్వు విలువ తెలియని డాక్టర్ రోగితో సమానం అని నిలదీసి వచ్చేస్తుంది. చిత్రంగా అదే కుర్ర డాక్టర్ ని పెళ్లి చేసుకుంటుంది. కధనం సాగుదలలో ప్రేమ అనే అంశాన్ని కూడా చొప్పించి రోగి కి ముందు గా మందు కన్నా డాక్టర్ చిరునవ్వే సగం రోగాన్ని నయం చేస్తుంది అని చెప్పారు. నేటి డాక్టర్ లు తెలుసుకోవాల్సిన అంశం ఇది. 
మరల బడికి: విద్యని నేర్పించాల్సిన గురువు. అది కూడా మారు మూల ప్రాంతం, గిరిజన ప్రాంతంలో ఉన్న బాలుడి పట్ల టీచర్ కాత్యాయని ప్రవర్తించిన తీరు నిజంగా అమానుషం. క్లాసు లీడర్ ఏమి చెయ్యాలో ఏమి చెయ్యకూడదో తనే చెప్పడం. వినకపోతే అందరి ముందు తిట్టి బెంచి మీద నిలబెట్టడం వంటివి చేసాక సైదులు ఇక తను క్లాసు లీడర్ గా ఉండనని తెగేసి చెప్తాడు. ఏ తప్పు చెయ్యని తనని ఎందుకు దండిస్తారు అని నిలదీస్తాడు. చదువు లో చురుకు గా వున్నా అలాంటి విద్యార్ధిని బెదిరించి స్కూల్ మానిపించేలా చెయ్యడంలో కాత్యాయని యొక్క తప్పిదం ఎంతైనా వుంది ..హెడ్ మిస్ట్రెస్ వచ్చి జరిగినదంతా తెలుసుకోవడం, అలాంటి విద్యార్ధి ని మరల స్కూల్ కి తీసుకు రాకపోతే జరిగే నష్టం గురించి వివరించాక తన తప్పు తెలుసుకొని మసులుకోవడం ఈ కధ యొక్క సారాంశం, పిల్లల పట్ల టీచర్ ఎంత ప్రేమగా మెలగాలో వివరిస్తుంది. దెబ్బ కొట్టకుండా వాళ్ళని సరి అయిన దారి లో పెట్టడం కూడా ఒక ఆర్ట్ అని చెప్పవచ్చు. 
ఇంకా ఈ సంపుటి లో “కొత్త మల్లెలు”, “వ్యాపారం”, “మధనం “, “గమ్యం “,  “పెరటి మొక్క” లాంటి మంచి కధలు ఉన్నాయి. తను చూసిన జీవితాన్ని, తమ చుట్టూ ఉన్నమనిషి భావోద్వేగాలని వొడిసి పట్టుకొని కధగా మార్చడంలో అనసూయ గారు విజయం సాదించారు. “సూక్షం లో మోక్షం” అన్నట్టు కొన్ని కధల నిడివి తక్కువగా ఉన్నా సబ్జెక్టు పరంగా ఏ మాత్రం వన్నె తగ్గదు అని చెప్పవచ్చు. అనసూయగారు సమాజంలో ఉన్న భిన్న కోణాన్ని పరిచయం చేస్తూ “జీవన శిల్పం” ని మన ముందు ఉంచారు. బాపు గారి నవరసాలు”ఈ కధలకు సరిగ్గా సరిపోతాయి అనడంలో ఎలాంటి సందేహం లేదు. ఏది ఏమైనా మంచి కధానిక సంపుటిని చదివిన తృప్తి ఇది చదివిన వారికి కలుగుతుంది . అనసూయ గారు మరిన్ని మంచి రచనలను అందించాలని కోరుకుంటూ ….
రచన: నాగలక్ష్మీ కర్రా

       ఇక్కడ వున్న కోవెల పేరుమీదే ఈ వూరుని ” తిరుపాంపురం ” అని పిలుస్తారు . తమిళంలో ‘ తిరు ‘ అంటే శ్రీ అని అర్దం . శ్రీ పాంపురం అనగానే నాగులకు సంబంధించిన కోవెల అని తెలుస్తూనే వుందిగా!
      తమిళనాడులోని కావేరీ నది తీరాన వున్న 108 స్వయంభు శివలింగాలలోనూ 59 వ స్థానంలో వున్నట్లు జ్ఞానసంబందార్ చే స్థుతించబడ్డ తీర్థం . చరిత్రకు అందిన ఆధారాల ప్రకారం గత మూడువేల సంవత్సరాల నుంచి పూజలందుకుంటున్న మందిరం .
       తమిళనాడులోని కుంభకోణం నుంచి పాండిచేరి రాష్ట్రంలోని కారైక్కాల్ కి వెళ్లే రోడ్డుమీద వున్న ‘ పేరలం’ కి ఏడు కిలోమీటర్ల దూరంలో వుంది యీ ‘ తిరుపాంపురం ‘ . ‘ పేరలం ‘ నుంచి ఆటోలు , మినీబస్సులూ తిరుపాంపురంకి వెళ్లడానికి దొరకుతాయి .
          కావేరీ నదీ తీరాన వున్న చిన్న పల్లె కావడంతో యీ వూరు పచ్చని పంటపొలాలు , కొబ్బరి తోటలతో కళకళ లాడుతూ వుంటుంది . కనుచూపుమేరవరకు పరచుకొన్న పొలాల మధ్య వున్న కోవెల . కుంభకోణం చుట్టుపక్కల వున్న కోవెళ్లతో పోలిస్తే చాలా చిన్న కోవెల అనే చెప్పుకోవాలి .
          ముఖ్యద్వారం కి యెదురుగా వున్న కొలను ని ‘ ఆదిశేష తీర్ధం ‘ అని అంటారు .
         ముఖ్య ద్వారం నుంచిలోనికి వెళితే యెదురుగా శివకోవెల , యెడమవైపున స్థల వృక్షమైన “జమ్మి” చెట్టు దానికి కట్టబడ్డ యెర్ర దారాలు , యెర్ర దారాలతో వ్రేలాడదీసిన చిన్న కర్ర వుయ్యాలలు , పసుపు బట్టలు కనిపిస్తాయి . స్వయంభూగా వెలసిన యీ ఈశ్వరుడు ‘ పాము నాధుడు ( పాంబునాధార్ )  అనే పేరుతో పూజలందుకుంటున్నాడు . ఈ మందిరంలో పార్వతీదేవి ‘ ప్రియసతి అమ్మ ‘ గా పూజలందుకుంటున్నది .
          శివుని దర్శించుకొని బయటికి వచ్చేక బయటి ప్రాంగణంలో ఈశాన్యాన చిన్న కోవెలలో రాహుకేతులు ఒకే శిలపై వున్న విగ్రహం వుంటుంది . ఈ కోవెల చుట్టూరా నాగప్రతిష్టలు వుంటాయి . ముఖ్యంగా పురాతనమైన రావి చెట్టుక్రిందన నాగ ప్రతిష్టలు యెక్కువగా వున్నాయి . కోవెల ప్రాంగణంలో రాహుకేతు హోమాలు , కాలసర్ప దోష పూజలు జరుగుతూ వుంటాయి .
           మందిరంలో ఉత్సవ విగ్రహాలు , నటరాజుని దర్శించుకోవాలి . నటరాజు శివుని ప్రసన్నరూపం కాబట్టి నటరాజుకు దండం పెట్టి కోరిన కోర్కెలు త్వరగా తీరుస్తాడట ఈశ్వరుడు .
         పామునాధుని సన్నిధికి యెడమవైపున వున్న అమ్మవారిని దర్శించుకున్నట్లు అనంతరం బయట ద్వారానికి దగ్గరగా యెత్తైన అరుగు మీద సూర్యుడు , చంద్రుడు , అగ్ని , కాలభైరవ విగ్రహాలను దర్శించుకోవాలి . వాటికి యెడమవైపున వున్న నారదుడు , జ్ఞానసంబందార్ , అప్పార్ , సుందరార్ విగ్రహాలను దర్శించుకోవాలి . తమిళనాడులోని వుండే శివకోవెళ్లలో జ్ఞానసంబందార్ , అప్పార్ , సుందరార్ విగ్రహాలు వుంటాయి , వీరు పరమ శివ  భక్తులు , శివుని స్తుతిస్తూ అనేక మైన గ్రంథాలు ( పథిఘాం)తమిళంలో రచించిన ఋషులు . అలాగే విష్ణు మందిరాలలో ఆళ్వారుల విగ్రహాలు వుంటాయి .
        వారంలో కనీసం మూడు నాలుగు రోజులు  ఈ కోవెలలో పాములు కనపిస్తాయట , అమ్మవారి సన్నిధిలో గాని ఈశ్వరుని సన్నిధిలో గాని తిరుగుతూ వుంటాయట . ఆదివారం , మంగళవారం , శుక్రవారం మందిరంలో మల్లెలు , మొగలి పువ్వుల వాసనలు వస్తాయట , అలా వాసనలు వచ్చిన తరువాత గర్భగుడిలో పాములు కనిపిస్తాయని యిక్కడి స్థానికుల కథనం .
ఈ గ్రామంలోను , మందిరంలోను అనేక మైన విషపాములు తిరుగుతూ వున్నా యెవరూ పాము కాటుకు గురి అవలేదని స్థానికుల చెప్పేరు .

      కోవెల యొక్క స్థల పురాణం తెలుసుకుందాం .
        పురాణ కాలంలో శివుని మెడలో అలంకారంగా వున్న నాగులు అనేక దివ్యశక్తులు కలిగి వుండేవారు . వినాయకుడు , దేవీదేవతలు , ఋషులు మునులు శివుని పూజించేటప్పుడు అతని మెడలో వున్న నాగులు తమనే వారు పూజిస్తున్నారని తలచి గర్వపడసాగేయి .
          శివుడు నాగుల గర్వభంగము కలిగించుటకు వారి దివ్యశక్తులు పోవునట్టుగా శాపమిస్తాడు . దివ్యశక్తులు పోవడంతో నాగులు వారి రాజైన ఆది శేషుని వద్దకు పోయి మొరపెట్టుకొనగా ఆదిశేషుడు  భూలోకములో శివ నివాసములైన మూడు ప్రదేశాలను తన పరివారముతో సేవించుకొనెనట , ఆ క్రమంలో శేషుడు యిక్కడి కొలనులో స్నానమాచరించి ప్రాతఃకాలమున ” కుందంత్తై ” లోను మద్యాహ్నం ‘ తిరునాగేశ్వరం ‘ లోను సాయంకాలమందు        ” తిరుపాంపురం ” లోను శివుని సేవించుకొని శివుని ప్రసన్నుని గావించుకొని తిరిగి తమ శక్తులను పొందెనట .
         వాయువు , అగ్ని , సూర్యుడు , చంద్రుడు , అగస్త్యుడు , దక్షుడు , గంగ , ఉమ , ఇంద్రుడు , బ్రహ్మ యీ ప్రదేశంలో ఈశ్వరుని సేవించుకొని తమ తమ శాపాలనుంచి విముక్తులయ్యారు .
        నారదుడు , జ్ఞానసంబందార్ మొదలయిన ఋషులు సేవించుకొని ఈశ్వరుని కృపను పొందారు .
        చోళులకాలంలో  ” కుళోత్తుంగ చోళుడు ” తన రాజ్యకాలంలో కావేరీ తీరాన వున్న అనేక మందిరాలను రాతి నిర్మాణాలుగా మార్చేడు , యీ మందిరాన్ని కూడా రాతి కట్టడంగా ” కుళోత్తుంగ చోళుడు ” మార్చేడు . అతని కాలంలోనే యితర రాజ్యాల రాజులు ‘ తిరుపాంపురం ‘ వచ్చి శివుని దర్శించుకున్నట్లు చారిత్రిక ఆధారాలు వున్నాయి .

      యేక శిల నిర్మిత మైన రాహుకేతుల విగ్రహం గురించి క్రింది కథ ప్రచారంలో వుంది .
      అమృతపానం చేసిన రాక్షసుడు పాము రూపంలో పారిపోతా వుండగా విష్ణుమూర్తి తన చక్రంతో పామును ఖండిస్తాడు , అమృతపానం వలన అమరుడైన ఆ రాక్షసుడు చక్రంతో రెండు ఖండాలుగా ఖండించబడి శిరస్సు భాగం రాహువు గానూ , తోక భాగం కేతువులా మారి నవగ్రహాలలో స్థానం సంపాదించుకున్నాడు . రాహుకేతువులు అర్ద శరీరాలతో వుండడంతో కించపడి , పామునాధుని  సేవించుకొని అతనిని ప్రసన్నుని గావించుకుంటారు .  ప్రసన్నుడైన శివుని తిరిగి యేక శరీరునిగా చేయమని ప్రార్ధించగా శివుడు రాహుకేతువులను యేకశరీరులను గావించి ఆ క్షేత్రం లో మాత్రమే యేక శరీరులుగా పూజలందుకొనేటట్లుగా షరతు పెడతాడు . ఈ క్షేత్రం లో యేక శరీరాన్ని పొందిన రాహుకేతువులు ప్రసన్నులుగా వుంటారు కావున యిక్కడ చేసుకొనే శాంతి పూజలు యెక్కువ ఫలితాన్నిస్తాయని భక్తుల నమ్మకం .
        ఇక్కడ ఈశ్వరుని , పార్వతీదేవిని , రాహుకేతువులకు అర్చనలు చేసుకున్నవారికి మనోవాంఛలన్నీ తీరుతాయని పూజారులు చెప్పారు .
        సంతానం కొరకు చేసే హోమాలు , రాహుకేతు శాంతి పూజలు , కాలసర్ప దోష నివారణార్దం హోమాలు మందిర పురోహితులు నిర్వహిస్తున్నారు . పురోహితులకు ఓ గంట ముందుగా చెప్పి తగినంత రుసుము చెల్లిస్తే హోమాదులు చేసుకొనే వీలువుంది .
          రాహుకేతు హోమాలు చేసుకొనే వారు ముందుగా మందిరానికి యెదురుగా వున్న ఆది శేష తీర్థంలో మూడుమునకలు మునిగి సాంప్రదాయ దుస్తులు ధరించి పూజలో కూర్చోవాలి . హోమం పూర్తయిన తరువాత పురోహితులు పూజచేసుకున్న వారి తలమీదుగా కలశలతో నీళ్లు పోసి స్నానం చేయిస్తారు తరవాత ఈశ్వరుని , అమ్మవారిని దర్శించుకోడంతో పరిహార పూజ పూర్తవుతుంది . మొత్తం పూజ సుమారు రెండుగంటల సమయం పడుతుంది .
           ఇంట్లో చేయించుకొనే శాంతి హోమాలకన్నా యిలాంటి క్షేత్రాలలో చేయించుకుంటే క్షేత్ర మహిమ వల్ల వందరెట్ల ఫలితం దక్కుతుందనేది పెద్దల మాట .
       ఓపిక వుండి వెళ్లగలగాలే తప్ప మనదేశంలో యిలాంటి అద్భుత క్షేత్రాలకు లోటు లేదు .
రచన-డా. వి. సీతాలక్ష్మి

“ఉపాధ్యాయాన్ దశాచార్య
ఆచార్యాణాం శతం పితా
సహస్రంతు పితౄన్మాతా
గౌరవేణాతి రిచ్యతే”
-మనుస్మృతి
“మాత జాతినే నిర్మించే నిర్మాత” గా మనవాళ్ళు గుర్తించారు. మన సంస్కృతి మాతృత్వ పరిమళంతో నిండి ఉంది. అమ్మతో సరిపడే బంధువు ఈ ప్రపంచంలో మరొకళ్ళుండరు. తల్లి ఒక పౌరుని ఉత్పత్తి చేసి సమాజానికి అందిస్తుంది. అతని/ఆమె పెంపకం, వ్యక్తిత్వం సమాజం మీద ప్రభావం చూపిస్తాయి. కాబట్టి మాతృత్వం వ్యక్తిగతమైనప్పటికి అది సామాజిక బాధ్యతగా ప్రతి తల్లి గుర్తించాలి.
జంతువులకి సంబంధించి “మర్కట కిశోర న్యాయం”, “మార్జాల కిశోర న్యాయం” అని రెండు న్యాయాలున్నాయి. తల్లికోతిని పిల్లకోతులు గట్టిగా కరచి పట్టుకొని తల్లితోపాటు తిరుగుతాయి. ఇక్కడ బాధ్యత పిల్లలకి ముందునుంచే తెలుస్తుంది. మార్జాలం అంటే పిల్లి, తన పసికూనలని నోట కరచుకొని ఏడిళ్ళు తిప్పుతుంది. ఇక్కడ బాధ్యత తల్లిది. మనం మనుష్యులం కాబట్టి కొంతకాలం మనం బాధ్యత పడినా, తరువాత వివేకంతో పిల్లలు స్వయంగా బాధ్యత తెలుసుకునేటట్లు చెయ్యాలి. చెడు ప్రవృత్తితోవున్న సంతానాన్ని ఓపికతో సంస్కరించి ఒక ఉత్తముణ్ణి సంఘానికి అందించాలి. ఇది గురుతరమైన బాధ్యత. బాల్యంలో ఎంత సంతృప్తితో సంతోషంగా జీవనం గడపగలిగితే, అంత ఆత్మవిశ్వాసం పిల్లలకి పెరుగుతుంది. చిన్నతనంలో పిల్లలకి తల్లి సర్వజ్ఞురాలిగా, అద్భుతశక్తిగా, రక్షణ కవచంగా కనిపిస్తుంది.
“కుపుత్రోజాయేత క్వచదపి కుమాతాన భవతి” అంటారు జగద్గురువు శంకరాచార్యులవారు. మనం అచ్చతెలుగులో “లక్కవంటి తల్లి, రాయి వంటి బిడ్డ” అంటుంటారు. ఇప్పుడా సమీకరణాలలో మార్పుకనబడుతోంది.
దుర్యోధనుని తల్లి “గాంధారీదేవి” పరమ ధర్మమూర్తి. గాంధారి పెంపకం కన్నా, తండ్రి గారాబం దుర్యోధనుని ఎక్కువ పాడుచేసింది. శ్రీకృష్ణరాయబార సమయంలో దుర్యోధనుడు ఎవరిమాటావినడు. తల్లి మాటయినా వింటాడేమోనని గాంధారిని పిలవమంటారు. గాంధారి వచ్చి భర్తతో “నీ పుత్రుడవినీతుడగుట ఎరిగి ఎరిగి వాని వశంబున నీవు” అంటుంది. “నీపుత్రుడు” అని గాఢమైన చెంపదెబ్బను మాటలుగా మార్చి కొట్టింది గాంధారి. అక్కడ కొడుకు దుర్మార్గాలకి కారణం భర్తేనన్నకోపం, అధర్మాన్ని సహించలేని దొడ్డగుణం ఆ తల్లిలో కనిపిస్తాయి. అలాగే దుర్యోధనుడు యుద్ధానికి వెడుతూ, తల్లికి నమస్కరిస్తాడు. పుత్రుడెంత దుష్టుడైనా ఆ సమయంలో తల్లి ఏం దీవిస్తుందో మనందరం ఊహించగలం. కానీ మన అంచనాలకు భిన్నంగా గాంధారి, “పుత్రకాయతో ధర్మస్తతో జయ:” (ధర్మం ఎక్కడ ఉంటే అక్కడే జయం కూడా ప్రాప్తిస్తుంది) అని దీవిస్తుంది. ఇలాంటి ధర్మమాతను ప్రపంచంలో ఎక్కడా చూడం, ఒక్క భారతదేశపు స్త్రీలలో తప్పా.
భారతంలో మరో మాతృమూర్తి “కుంతీదేవి”. సవితి పిల్లల్ని తన పిల్లలకన్నా మిన్నగా ప్రేమించిన తల్లి కుంతి. పాండవుల వనవాసానికి వెళ్ళే సమయంలో ఆమె సహదేవునితో అన్న మాటలు తల్లి హృదయవేదనకు సాక్షీభూతంగా నిలుస్తాయి.
“అన్న! సహదేవా! నీవును
నన్నలతో నరిగెదయయ్యట యడవులకే
వున్నను మతులందరు నిం
దున్నటులనాకు చిత్తమూరడి యుండున్” ….
భాగవతంలో అదితి వామనుడి కన్నతల్లి.
“నన్ను కన్నతండ్రి నా పాలి దైవమా
నా తప: ఫలంబ నా కుమార …”
ఈ మాటలు అదితివే కాదు. ఏ తెలుగు తల్లైనా ఇలాగే అంటుంది. కన్నకొడుకును “కన్నతండ్రీ” అని, కన్నకూతుర్ని “కన్నతల్లీ” అనీ పిలవడం తెలుగుభాషకు దక్కిన వరం.
యశోదాకృష్ణుల పరస్పరానుబంధం భాగవతంలో అమృతప్రాయమైన సన్నివేశాలున్నాయి “అమ్మా! మన్నుతినంగ నేశిశువునో …” అంటే ఆ పిచ్చితల్లి మాయలో పడిపోతుంది.
ఎందరో ఆదర్శమాతృమూర్తులు మనకి సాహిత్యంలోనూ దర్శనమిస్తారు. అలాంటి కొందరిపై ఒక విహంగ వీక్షణం.
ఆంధ్రమహాభారతంలో ఎందరో తల్లులు వారిలో ఒక ఆమె శకుంతల. కణ్వాశ్రమంలో మహర్షి కణ్వునికి పెంపుడు కుమార్తెగా పెరిగిన శకుంతల దుష్యంతుని గాంధార్వ వివాహమాడినప్పుడు ఆమె తనను హస్తినాపుర సామ్రాజ్యానికి రాణిని చేయమని కోరదు. తనకు జన్మించే పుత్రుని చక్రవర్తిగా చెయమని కోరుతుంది. అంతేకాదు. నిండుసభలో తనను భార్యగా అంగీకరించడానికి తిరస్కరించిన భర్తను నిలదీసింది. తండ్రితన సంతానాన్ని దగ్గరకు తీసుకుంటే కలిగే అనుభూతే వారు తనవారేననడానికి సాక్ష్యముంటుంది. తన బిడ్డ అవునో కాదో తెలియడానికి మరి ఏ ఇతర “డి.ఎన్.ఏ. పరీక్షలు” అక్కర్లేనంత ఖచ్చితంగా క్రింది పద్యం చెబుతుంది శకుంతల.
“విపరీత ప్రతిభాషలేమిటికి నుర్వీనాధ! యీ పుత్రగా
త్ర పరిష్వంగ సుఖము సేకొనుము ముక్తాహార కర్పూర సాం
ద్రపరాగప్రసరంబు చందనము జంద్ర జ్యోత్స్నయున్ బుత్రగా
త్ర పరిష్వంగమునట్లు జీవులకు హృద్యం చే కడున్ శీతమే”
విచిత్రమేమిటంటే తల్లి బాధ్యతారహితంగా పసిబిడ్డనైన తనను నిర్ధాక్షిణ్యంగా వదిలివెళ్ళిపోయినా, కణ్వుని పెంపకంలో ఎదిగిన శకుంతల తన కుమారుని కోసం భర్తతోనే వాదించి, నిలదీసింది. ఇలాంటి తల్లి పెంపకంలో పెరిగిన కుమారుడు కాబట్టే భరతుడు గొప్ప చక్రవర్తియై తన పేరుతోనే ఈ దేశాన్ని భరతఖండంగా నిలబెట్టాడు.
భోజరాజీయంలో గోవు జంతువేగాని, స్త్రీ మాతృత్వానికి ప్రతి రూపంగా అనంతామాత్య కవిచేత తీర్చదిద్దబడింది. అడవిలో తనను తినడానికి వచ్చిన పులిని, తన బిడ్డ కడుపునింపి వచ్చే అవకాశం ఇమ్మని బ్రతిమలాడుకోవడం గొప్ప సన్నివేశం. తనని చంపవద్దని గోవు కోరదు. తన బిడ్డకు కడుపునింపి వచ్చే అవకాశం ఇమ్మంటుంది. ఒక అద్బుతమైన పద్యం ఈ సంధర్భంగా …
“మునుమునుబుట్టె నాకునొక ముద్దులపట్టి యతండు పుట్టియే
డెనిమిది నాళ్ళ పాటి గలడింతియపూరియ మేయదేరడే
జనికడుపార జన్ గుడిపి చయ్యన వచ్చెద నన్ను బోయిర
మ్మని సుకృతంబుగట్టికొనవన్న దయాగుణముల్లసిల్లడన్”
గడ్డితినడం వల్ల తన ఆకలి తీరింది. తన బిడ్డ ఆకలితో ఉంది. అదే ధ్యాస. మాతృత్వం సమస్త ప్రాణకోటికి సమానమే అని కవి భావన. తన బిడ్డకు ఎన్నో నీతులు చెబుతుంది గోవు. తల్లిలేని బిడ్డ బ్రతుకు ఎంత బాధాకరమో సోదాహరణంగా వివరిస్తుంది.
“చులుకున జలరుహతంతువు
చులుకన త్నణకణము దూది చుల్కన సుమ్మీ
ఇలనెగయు ధూళి చులుకన
చులుకన మరి తల్లిలేని సుతుడు కుమారా?
అమ్మ మనం ఎలాంటి వాళ్ళమైనా తలచి సంతోషిస్తుంది. కంటి చూపు కందే దూరంలో ఉంటే చూసి కాపాడుతుంది. దగ్గరగా ఉంటే ఆప్యాయతగా అక్కున చేర్చుకుంటుంది. స్కాందపురాణం ఇలా చెప్తుంది.
“నాస్తి మాతృ సమ: కశ్చిత్
బాలానాం క్షీరజీవనం
నాస్తి మాతృ సమో నాధ:
నాస్తి మాతృ సమాగతి:”
జానపదసాహిత్యంలో కూడా అమ్మ, తన బిడ్డకోసం పడే తపనని ఎంత సహజంగా చూస్తామో!
“ఏడవకు ఏడవకు వెర్రి పాపాయి
ఏడిస్తే నీ కళ్ళు నీలాలు కారు
నీలాలు కారితే నేచూడలేను
పాలైనా కారవే బంగారుకళ్ళు
ఆడుకొని అమ్మాయి వచ్చె కాబోలు
అందెళ్ళ సందళ్ళు పందిళ్ళలోన
చదువుకొని అబ్బాయి వచ్చెకాబోలు
సరస్వతీ చప్పుళ్లు సందిళ్ళలోన …
అందుకే అమ్మ ప్రేమ అద్వితీయం, అపారం, అమూల్యం, దర్శనీయం. మన కుటుంబ వ్యవస్థలో పిల్లలకు ప్రముఖ స్థానం వుంది. కీ.శే. వేలూరి శివరామ శాస్త్రిగారి “మాతృహృదయం” కధ అమ్మ ప్రేమకి పరాకాష్త. ఇలా ఎన్నెన్నో సన్నివేశాలు తెలుగుసాహిత్యంలో చోటు చేసుకున్నాయి. అమ్మస్థానం ఎప్పుడూ అగ్రస్తానమే. శంకరాచార్యులైనా, రమణ మహర్షులైనా తల్లి గర్భము నుండి వచ్చిన వాళ్ళే. సన్యాసి అయివుండి కూడా శంకరాచార్యులవారు తల్లికి ఇచ్చిన వాగ్దానం ప్రకారం తల్లికి దహన సంస్కారాలు చేసారు. రమణ మహర్షి తన తల్లికి జ్ఞానబోధ చేసి జన్మరాహిత్యం ప్రసాదించారు. తల్లిని సమాధి చేసి దేవాలయం కట్టించారు. భార్యలో తల్లిని దర్శించిన యోగీశ్వరేశ్వరుడు. రామకృష్ణ పరమహంస జన్మించిన దేశంలో ఈ రోజున తిలక్ చెప్పినట్లు “గజానికొక గాంధారి కొడుకు” కనిపించడం దురదృష్టం. ఏమైనా తల్లి తన బాధ్యతని విస్మరించకుండా పిల్లల్ని పెంచగలిగినప్పుడు కొంతైనా సమాజ ఋణం తీర్చుకున్నట్లే.
రచన: టి.వి.ఎస్.శాస్త్రి
నాకు ఈ మధ్య ఒక కోరిక కలిగింది. మీరు నవ్వుకున్నాసరే! ఆ కోరిక చెప్పితీరుతాను. అది ఏమిటంటే ‘సన్యసించాలని’! ఆధ్యాత్మిక వాసనలు ఎక్కువై సన్యసించాలనుకోవటంలేదు. ప్రాపంచిక సుఖాలమీద మోజు ఎక్కువై సన్యసించాలనుకుంటున్నాను. అబ్బురపడకండి!అటువంటి కోరిక కలగటానికి కారణం, ఈనాటి కొంతమంది ‘సన్యాసుల’ జీవితాలను గురించిన విశేషాలు విన్న తరువాత నాకు మాత్రం అనిపిస్తుంది– బ్రతికితే సన్యాసిగానే బ్రతకాలని!ఈ మధ్య ఒక సన్యాసి కాని సన్యాసి 5 కోట్ల రూపాయల జరిమానాను 3 వారాల్లో కడతానన్నాడు !40 ఏళ్ళు ఉద్యోగం చేసి సంపాదించినా అందులో పావువంతు కూడా మిగుల్చుకోలేం! మనం పొదుపు చేసుకున్న ప్రావిడెంట్ ఫండ్ మధ్యలో తీసుకుంటే టాక్స్ వేస్తారట.  మధ్య తరగతి ప్రజలు పెడబొబ్బలు పెడితే దానిని ఉపసంహరించుకున్నారనుకోండి! 
ఈరోజు మన దేశంలో విపరీతమైన క్రేజ్ ఉన్నవాళ్ళు–సినిమాతారలు, క్రికెట్ క్రీడాకారులు, రాజకీయనాయకులు మరియూ సన్యాసులు. వీరందరిలో మొదటి స్థానం సన్యాసులదే! ఎందుకంటే మిగిలిన వాళ్ళందరూ సన్యాసులను ఆశ్రయించి, వారి ఆశీర్వాదాల కోసం ఎదురు చూసేవారే!
ఇవన్నీ గాక నా అదృష్టం బాగుంటే, నా వాగ్ధాటి జనానికి నచ్చితే రాబోయే రోజుల్లో నాకు ‘పద్మ’సత్కారాలు కూడా రావచ్చునేమో!  ఈ నా కోరికను ముందుగా నా ప్రాణ స్నేహితునికి తెలియచేశాను. వాడు ఆశ్చర్యపోయి–ఇదేమి కోరికరా బాబూ! ఎవరైనా వింటే నవ్వుతారు అని సూక్ష్మంగా మందలించాడు. వాడికి అసలు విషయం చెప్పిన తరువాత ఆనందంతో నా అభిప్రాయంతో  ఏకీభవించి, తొందరగా నిర్ణయం తీసుకో!అందులో ఇది మంచి సీజన్ కూడా అని చెప్పాడు.  సన్యాసులకు సీజన్ ఏమిటిరా అంటే, వాడు ‘నవరాత్రులు’వస్తున్నాయి, నాలుగు డబ్బులు సంపాదించుకోవటానికి ఇదే అనువైన కాలం   అని వాడికున్న పరిజ్ఞానాన్ని కూడా చూపించాడు. సన్యాసం పుచ్చుకున్నా వీడిని వదలకూడదని నిశ్చయించుకున్నాను. సన్యాసం పుచ్చుకుంటే మొదటి లాభం–మనం చేసిన అప్పులు తీర్చనవసరం లేదట! అలా అని ఒక లాయర్  మిత్రుడు చెప్పాడు, చెప్పటమే కాకుండా నాకు న్యాయశాస్త్ర గ్రంధాలను కూడా చూపించాడు. వాడు నాకొక సలహా కూడా ఇచ్చాడు. అదేమిటంటే “సన్యసించే ముందు విపరీతంగా అప్పులు చెయ్యి.  తరువాత సన్యసించు”అని. శ్రీ కృష్ణుడు గీతోపదేశం చేస్తుంటే, అర్జునుడు కృష్ణుని కాళ్ళ వద్ద నమస్కరిస్తూ శ్రద్ధగా వింటున్న దృశ్యం నా కళ్ళ ముందు కనపడింది. ఆ క్షణంలోనే నేను ఒక నిర్ణయం తీసుకున్నాను. 
అదేమిటంటే నా ఆశ్రమానికి వీడినే న్యాయ సలహాదారుడిని చేయాలని! ఆశ్రమాలకు న్యాయ సలహాదారులు కూడా కావాలని వాడు చెప్పేదాకా నాకు తెలియదు. ఇలా నాకు కలిగిన కోరికను అందరికీ చెప్పాను, నా పిల్లలూ భార్యకూ తప్ప!ముందు బయట వాళ్లకు చెబితే, వారి ద్వారానే వీళ్ళకు తెలిస్తే బాగుంటుందని నా అభిప్రాయం. అదీగాక నా కోరికను సమర్ధించటం కోసం, పీకల దాకా ఇరుక్కున్న నా మిత్రులు, నాభార్యా పిల్లలనూ వాళ్ళే చచ్చినట్లు ఒప్పిస్తారు. నేను సన్యసించటానికి అన్నిటికంటే ముఖ్య కారణం–నాకు అమెరికాలో కూడా కొంత బేస్ ఉండటం. కళ్ళ ముందు డాలర్ల కల్పవృక్షం కనపడింది. ఇంతవరకూ బాగానే లాక్కొచ్చాను కదూ! పేరు కూడా నిర్ణయించుకున్నాను–‘శ్రీ సదానందేంద్ర స్వామి’. పేరు కూడా బాగుంది కదూ! ‘సదానందం’ కోసమే కదా సన్యసిస్తున్నది! వేషం భాష ఇవన్నీ పెద్ద విశేషాలేమీ కావు. నా స్నేహితులకు అన్నీ నచ్చాయి. నా కన్నా వాళ్ళ తొందర ఎక్కువైంది. ఎందుకో వాళ్ళ మీద నాకు కొద్దిగా అనుమానం వేసి ఇలా అడిగాను—“ఇంత అవగాహన, సన్యాసుల జీవితాలను గురించి పూర్తిగా తెలిసిన మీరు సన్యసించకుండా, నన్నెందుకు ముందుకు తోస్తున్నారు?”అని. దానికి వాళ్ళు చెప్పిన సమాధానం—“నీవు నాలుగు మాటలు మాట్లాడి బ్రతకగలవు. పైగా మహారాజశ్రీ శ్రీగిరీశం గారికి ఉన్నట్లు కొద్దిగా eloquence కూడా ఉంది. ప్రస్తుతపు రోజుల్లో సన్యాసులకు కావలసిన అర్హతలూ, లక్షణాలూ మాలో కన్నా నీలోనే పుష్కలంగా ఉన్నాయి. ” చాలావరకు కన్విన్స్ అయ్యాను.  అనవసరంగా ప్రాణస్నేహితులను శంకించినందుకు బాధ కూడా పడ్డాను. 
నా స్నేహితుల్లో ఒకడు మాత్రం చాలా భయపడుతున్నాడు. వాడు వేదాంత గ్రంధాలను ఎక్కువగా చదువుతాడు. వాడు చెప్పేదేమిటంటే, –“ఇంత జటిలమైన వేదాంత విషయాలను ఎలా చెప్పగలవు ?మరియూ వినే వాళ్ళ సందేహాలను ఎలా తీరుస్తావు?”అని. అప్పుడు వాడిని నేను సూటిగా ఒక ప్రశ్న వేశాను, “నీవు ఎంతకాలం నుండి వేదాంత గ్రంధాలను చదువుతున్నావు?నీ సందేహాలు ఏమైనా తీరాయా?” అని.  అందుకు వాడు తల అడ్డంగా తిప్పుతూ, “ఒకళ్ళు చెప్పింది మరొకళ్ళు చెప్పరు. వాళ్ళు చెప్పింది, వీళ్ళు ఖండిస్తున్నారు. వీళ్ళు చెప్పింది వాళ్ళు చచ్చినా ఒప్పుకోరు.  ఇంతవరకూ నాకు ఒక్క విషయం అర్ధం కాలేదు. ” అని వాడు చెప్పాడు. అయినా సరే వేదాంత ఉపన్యాసాలు వినటానికి వెళ్ళుతుంటాడు, వందల రూపాయలు పెట్టి పుస్తకాలు కొంటూ వుంటాడు. అప్పుడు వాడితో చెప్పాను, “నీలాంటి వాళ్ళు చాలా మంది ఉన్నారు, ఈ దేశంలో! వాళ్లకు ‘వేదాంత పిచ్చి’. మనం తెలుసుకోవాల్సిన విషయాలు బయట ఎక్కడో ఉంటాయని, వారి భ్రమ!మనకు అర్ధం కానివన్నీ గొప్పవనుకుంటారు కొందరు, అర్ధం చేసుకొనటానికి ప్రయత్నించరు మరి కొందరు!” అని చెప్పాను. ఇంతలో వాడు హడావుడిగా, ఇప్పుడు పత్రికా విలేఖరులు, TV వాళ్ళు వస్తున్నారట! అని బాంబు పేల్చాడు. ఏమి చెయ్యాలా అని ఆలోచనలో పడ్డాను. 
ఎందుకంటే, వారు వేసే ప్రశ్నలకు సమాధానాలు చెప్పటం అంత తేలికకాదు. నా ఆలోచనకు వాడే  బ్రేక్ వేసి– వాడే ఇలా చేస్తే సరిపోతుంది, అంత ఖంగారు దేనికి?అని నన్ను తేలిక పరిచాడు. “ఏమి చెయ్యాలో తొందరగా చెప్పు!” అని వాడిని తొందర చేశాను. వాడు ఇలా చెప్పాడు”స్వామి, మూర్ఖులతో మాట్లాడరు అని చెప్పి వారిని పంపివేస్తాను. ” “ఈ ఆలోచన నీకెక్కడి నుండి వచ్చిందిరా?”అని వాడిని అడిగితే వాడు–“పూర్వం నాకున్న ఒక మూర్ఖ భక్త స్నేహితుడు ఈ విషయం చెప్పాడు. “అని అన్నాడు. “ఇంక ఆలస్యం ఎందుకు? తొందరగా ఏదో ఒక పీఠం ఎక్కు. “అని వాడు తొందర పెడుతున్నాడు. అందుకు, నేను, “తొందర పడకు. ప్రజలు మనలను దైవాంశ సంభూతులుగా నమ్మాలంటే, వారికి కొన్ని శక్తులు (magics)చూపించాలి. చేతిలోంచి చిటికెడు బూడిద తీసి వారికి ఇస్తే, వారు మనకు గుప్పెడు బంగారం ఇస్తారు.  వారికి ‘విభూతియోగం!’,  మనకు ‘స్వర్ణయోగం!’. ప్రజలకు బూడిద ఇచ్చే విద్య నేర్చుకోవటం ఇంకా రెండు మూడు రోజులు పడుతుంది. అదీ గాక తన్మయత్వంతో నృత్యం చేసే నటనను కూడా నేర్చుకోవాలి!అవి పూర్తి కాగానే నీవన్నట్లు ఏదో ఒక పీఠం ఎక్కుతాను. పైగా నాకు ఒక కేంద్ర మంత్రిగారి మద్దతు కూడా ఉంది. మనకు రాబోయేది ‘స్వర్ణయుగం’. “పనిలో పని ‘రక్తపాతం’కూడా నేర్చుకో గురూ! నాలుగు డబ్బులు ఎక్కువ సంపాదించవచ్చు!”అన్నాడు నా స్నేహితుడు. “రక్తపాతం కాదురా ‘శక్తి పాతం’ అది. అంటే జనం నెత్తిన చేతులు పెట్టటం!’అని చెప్పి వాడిని సమాధాన పరచాను. వాడి సందేహాలన్నిటినీ తీర్చాననుకున్నాను. వాడు అంతటితో వదిలి పెట్టలేదు, ఇదే నా చివరి సందేహం, ఇదొక్కటి తీరుస్తే చాలు నాకు చాలా సంతోషం, అని ఇలా అడిగాడు వాడు, “అసలు వేదాంతం అంటే ఏమిటో చెప్పు చూద్దాం?”అని సూటిగా ఒక ప్రశ్న వేశాడు.
 కొద్దిసేపు ఆలోచించాను. నాకు ‘విప్రనారాయణ’ సినిమా గుర్తుకొచ్చింది. ఆ సినిమాలో దేవదేవి(భానుమతి), రంగరాజుని(రేలంగి)ని ఇదే ప్రశ్నవేస్తుంది.  అప్పుడు, రంగరాజు ఇలా చెబుతాడు, “చెప్పేవాడికీ, వినేవాడికీ ఇద్దరికీ అర్ధంకాని దానినే వేదాంతం అంటారు”అని. (శ్రీ సముద్రాల గారు ఎంత వి(స)లక్షణంగా చెప్పారో చూడండి! ఆ మహనీయునికి నా శ్రద్ధాంజలి!) అదే సమాధానాన్ని వాడికి చెప్పాను. వాడికి ఇదొక్కటే బాగా అర్ధమయినట్లున్నది.  సంతోషంగా వాడు కూడా నాకు పచ్చ జండా చూపించాడు. “నీ  ప్రణాళికతో నీవు ముందుకు పో! జనాన్ని నేను పోగు చేస్తాను. ఈ ‘వేదాంతం పిచ్చి’వాళ్ళలో నాకు ‘పిచ్చ’ సర్కిల్ ఉంది. వాళ్ళు విపరీతంగా వేదాంత గ్రంధాలను అప్పుచేసి మరీ వందల రూపాయలు పెట్టి కొంటుంటారు. అందులో ఈ మధ్య నీవు వ్రాయటం కూడా మొదలు పెట్టావు కదా!నీ పుస్తకాలను ‘అచ్చేసి’ఆంద్ర దేశం మీదికి వదిలే హక్కులు మాత్రం నాకే ఇవ్వాలి! పనిలోపనిగా వాటితో కలిపి నా వద్దనున్న పాత పుస్తకాలను కూడా ఏదో ఒక ధరకు అమ్ముకుంటాను. గో ఎహెడ్ !” అని వాడు చెప్పాడు. సన్యాసం స్వీకరించక ముందే చాలామంది శిష్యులు పోగయ్యారు. ఇందాకటి మిత్రుడి సందేహాలన్నీ తీరినాయి.  వాడి పనిలో వాడు  మునిగిపోయాడు. నా వేదాంత పరిజ్ఞానానికి వాడు అమితమైన ఆనందంపొంది, అప్పుడే రోజూ నా దగ్గరికి రావటం, జనాన్ని తీసుకురావటం మొదలు పెట్టాడు. ఇంక మంచి ముహూర్తం చూసి సన్యసించటమే నా తదుపరి కార్యక్రమం!  
(ఇది కేవలం  వ్యంగ్య, హాస్య రచన మాత్రమే! ఎవరినీ ఉద్దేశించి వ్రాసింది కాదు. ఎవరైనా భుజాలు తడుముకుంటే మాత్రం నా బాధ్యత కాదు!)
టీవీయస్. శాస్త్రి
రచన:అంబడిపూడి శ్యామసుందరరావు

సనాతన ధర్మము ప్రకారము భగవద్గీతలోని అంశాలు విశ్వానికి , అన్ని కాలాలకు సంభందించినవి. పంచమ వేదముగా పరిగణించబడే ద్వాపరయుగము నాటి మహాభారతములో భగవత్ గీతను సాక్షాత్తు శ్రీ కృష్ణ భగవానుడు కురుక్షేత్ర యుద్దములో అర్జునుడు తన” సన్నిహితులను బంధు జనాన్నిచంపాలా నేను యుద్దము చేయను”అని అన్నప్పుడు “చంపేదెవరు చచ్చేదెవరు”అని శ్రీ కృష్ణ పరమాత్ముడు  అర్జునిడిని  యుద్దానికి సన్నద్దము చేయటానికి గీతోపదేశము భోదిస్తాడు. పేరుకు ఈ గీతోపదేశము అర్జునిడికి చేసిన గీతా సారాంశము యావత్తు మానావాళికి చెందుతుంది.  భగవత్ గీతకు ప్రాంతముతో , జాతులతో, మతాలతో సంభందము లేదు సర్వ మానావాళికి ఉపయోగపడేది అందరు నేర్చుకోవలసిన పాఠాలను గీత చెపుతుంది . గీతలోని 18 అధ్యాయాలు మానవుని జీవితములోని వివిధ రకాల అంశాలను వివరిస్తుంది ముఖ్యముగా “నేను, ఆత్మ,  పరమాత్మ, భగవంతుని పట్ల భక్తీ, మోక్ష సాధన, భగవంతునిలో ఐక్యము “మొదలైన అంశాలను సాక్షాత్తు భగవంతుడే తెలియజేస్తాడు ఎందరో యోగులు,  మహానుభావులు గీతా సారాంశాన్ని పలువిధాలుగా సామాన్య జనానికి అర్ధమ్యేల వివరించారు ఇంకా వివరిస్తూనే ఉన్నారు.   ఎంత తెలుసుకున్నా ఇంకా తెలియవలసినది చాలా ఉన్నది అన్న భావన గీత విన్నప్పుడల్లా కలుగుతుంది ప్రస్తుతము గీత మానవాళికి చెపిన కొన్ని పాఠాలను క్లుప్తముగా తెలుసుకుందాము. 
1.  మనము మన పనిని ఫలితము ఆశించకుండా నిర్వర్తించాలి అనేది గీత చెప్పే మొదటి పాఠము. ఫలితము ఆశించకుండా మనస్పూర్తిగా పనిని నిర్వర్తిస్తే ఫలితము దానంతట అదే సిద్దిస్తుంది అని గీత భోధిస్తుంది. 
2.  శరీరము శాశ్వతము కాదు ఆత్మ మాత్రమె శాశ్వతము మన శరీరము ఒక వస్త్రము వంటిది వస్త్రము చినిగిపోయిన తరువాత కొత్త వస్త్రము ధరించినట్లు ఆత్మ ఒక శరీరాన్ని వదలి కొత్త శరీరాన్ని ప్రవేశిస్తుందని కృష్ణ భగవానుడు చెపుతాడు. 
3. ఈ ప్రపంచములోకి వచ్చినవారు ఏదో ఒక రోజు ఈ ప్రపంచాన్ని వీడి పోవలసినవారే ఎవరు శాశ్వతముకాదు కాబట్టి పుట్టక ఎంత సహజమో చావు కూడా అంత సహజమైనది సత్యమే నిజమైనది శాశ్వతమైనది.
4.  కోపమే అన్ని అనర్ధాలకు మూలము నరకానికి ఉండే ప్రధాన మూడు ద్వారాలలో కోపము ఒకటి మిగిలిన రెండు మోహము, అశ కోపము లో ఉన్న వ్యక్తి అలోచనారహితుడవుతాడు అప్పుడు విచక్షణా జ్ఞానాన్ని కోల్పోయి పశువులా ప్రవరిస్తాడు.  
5.  కర్మను అనుసరించేదే బుద్ది.  మనిషి తన జీవితకాలములో కర్మలను అనుభవించాలి.  
6.  ఈ జగత్తులో మార్పు అనేది సహజము కోటీశ్వరుడు యాచకుడిగాను, యాచకుడు కోటీశ్వడుగాను మారవచ్చు. ఏదీ శాశ్వతము కాదు. 
7.  ప్రతి మానవుడు ఖాళీ చేతులతో భూమిమీదకు వస్తాడు. ఖాళీ చేతులతోనే భూమిని వదలుతాడు. 
8.  నిత్య శంకితుడికి భూమి మీదగాని ఇక ఎక్కడైన గాని సుఖ శాంతులు లభించవు ముందు ఎవరైనా తన్ను తాను తెలుసుకొనే ప్రయత్నము చేయాలి. అప్పుడే సుఖ శాంతులకు దగ్గర అవుతాడు. సంతోషాన్ని పొందగలడు. 
9.  కోరికలను జయించాలి లేదా అదుపుచేసుకోవాలి అప్పుడే మనస్సుకు ప్రశాంతత లభ్యము అవుతుంది. కోరికల వెంబడి పరిగెత్తినంత కాలము అశాంతి మాత్రమే దొరకుతుంది.
10.  జరిగినది,  జరుగుతున్నది, జరగబోయేది  అంతా  మన మంచికే,  అని నమ్మేవారికి ఎప్పుడు మంచే జరుగుతుంది మనము నిమిత్త మాత్రులము అంతా భగవంతుని చేతుల్లో ఉన్నది మనము మన కర్మలను ఫలాపేక్ష లేకుండా నిర్వహించాలి అన్న కర్మ సిద్దాంతాన్ని నమ్మే వారికి ఎప్పుడు మంచే జరుగుతుంది. 
రచన-  గంటి సుజల (అనురాధ)
“మా అబ్బాయి అమెరికా వెడుతున్నాడు వదినా” అన్న మాటలు చెవిన పడ్డాయి. నా చిన్నప్పటినించీ ఈ మాట వింటున్నాను. అమెరికా ఏదో భూతల స్వర్గం అని అందరూ అక్కడికే పారిపోతున్నారు.మనిషి వలస వెళ్ళడం అన్నది అనాది నించీ వస్తోంది. ఇందులో కొత్త దనం ఏమీ లేదు.తన ఉన్నతి, స్వార్ధం కూడా మనిషికి అవసరమే.ప్రతిభ ఉన్నవాడు తన ప్రతిభకు గుర్తింపు కోసం వెడితే వెళ్ళిన వాళ్ళు బావుకున్నది తాము కూడా పొందాలని కొంత మంది వెడుతున్నారు.
విదేశాలలో ఉన్నదేమిటీ మన దేశంలో లేనిదేమిటి? అని ఆలోచిస్తే ప్రతిభ ఒక్కటే సరిపోదన్నది నిజం.దేశ రాజకీయాలు పక్కదోవ పట్టడమే. తనవాళ్ళకు పంచాలన్నది కొంత,రిజర్వేషన్ పేరుతో కొంత  ప్రతిభకు గుర్తింపు లేకుండా పోతోంది. వడ్డించేవాడు మనవాడైతే కడబంతిలో కూర్చోమన్నట్లు, ఉద్యోగాలకు, వ్యాపారాలకు కాలేజ్ సీట్ లకు అన్నింటా పలుకుబడి, రిజర్వేషన్స్.దీనికి విసిగిన వాళ్ళు గురజాడ వారు చెప్పినట్లు దేశమును ప్రేమించుమన్నా అన్న మాటకు అర్ధం విలువ తెలిసినా ముందు తాము బాగుపడితే దేశాన్నిబాగుపరచవచ్చని నిశ్చయించుకున్నారు. అందుకే 70&80 లో మొదలైన ఈ అమెరికా ప్రయాణం ఈ నాటికీ సాగుతోంది.ప్రతీ ఇంటా ఒకరు అమెరికా లో ఉంటున్నారు. అమ్మాయైనా, అబ్బాయైనా అమెరికా చదువుకు పంపేస్తే చాలన్న ధోరణి. ఇది కాక పోతే ఆస్ట్రేలియా, న్యూజిలాండ్ దేశాలు.మొత్తానికి ఇండియా నించి బైట పడడమే వారి లక్ష్యం.
విదేశాల్లో తమ ప్రతిభను చూపించుకుని తాము పైకి రావడం తో బాటు దేశానికి కూడా పేరు తెస్తున్నారు.ఇండియన్స్ సాధించలేనిదేదీ లేదన్న సంగతి లోకానికి చాటి చెపుతున్నారు.తెలుగు దేశం లో ఉండి తెలుగు మాట్లాడ్డం నామోషీగా పీలవుతున్నవాళ్ళుఇక్కడ ఉంటే అమెరికాలో సిలికానాంధ్రావాళ్ళు చేస్తున్న సేవకు జోహార్లనక తప్పదు. అక్కడికి వెళ్ళినా తమ పిల్లలకు మన భాష మన సంస్కృతిని నేర్పడం ద్వారా మన దేశ గౌరవాన్ని సజీవం చేస్తున్నారనడం లో అతిశయోక్తి ఏ మాత్రం లేదు.
అక్కడ చాలా ఏళ్ళుగా స్థిరపడ్డ వాళ్ళు అక్కడి వారి సంపాదనను ఇక్కడ మన దేశంలో ఇన్వెస్ట్ చేస్తున్నారు. దేశ ప్రగతికి తోడ్పడుతున్నారు.ఇక్కడ సేవా కార్యక్రమాల్లో తమవంతు సాయం అందిస్తున్నారు.అయినా సరిపోదు.మనవాడు మన దేశంలో తలెత్తుకు తిరగాలి
ఇవన్నీ బాగానే ఉన్నాయి.ప్రతీ దాంట్లో మంచీ చెడూ ఉంటాయి.అష్టకష్టాలు పడి పెంచిన తల్లితండ్రుల్ని వాళ్ళ మానాన వాళ్ళను వదిలేస్తున్నారు.కొంత మంది అస్సలు పట్టించుకోరు వాళ్ళ స్వార్ధం వాళ్ళను ఆ పని చెయ్యనివ్వదు. ఇంక కొంత మంది డబ్బుతో అన్నీ ఇవ్వగలమనుకుంటారు.డబ్బు ప్రేమను కొనిస్తుందా?అన్న విషయం ఒక్కసారి ఆలోచించాలి.
పులిని చూసి నక్కవాత పెట్టుకున్నట్లు అప్పోసప్పో చెసి అమెరికా డిగ్రీ తెచ్చేసుకుంటే బోలెడు డబ్బు సంపాదించవచ్చని కొంత మంది ఆలోచన. దానితో చాలామంది మోసాలకు గురి అయ్యి ఎక్కడా బతకలేక అవస్థలు పడడం కూడా జరుగుతోంది.దీనికి కారణం విదేశీ వ్యామోహం అనుకోవాలా? లేక దూరపు కొండలు నునుపన్న భావనా? ఉన్న ప్రతిభంతా విదేశాలకు వలస వెడితే మన దేశం ఏం కావాలి? మన దేశ ప్రగతికి పాటుపడే యువత ఏది? ఎప్పుడు చూసినా ఏదో ఒక స్ట్రైక్ అనో మరో కారణం తో చదువులు సాగక సరి అయిన సమయానికి డిగ్రీలు రాక తమ భవిష్యత్తు అగమ్యగోచరంగా మారుతున్న పరిస్థితి ఎదురైతే వారేం చెయ్యాలి? ఇలా జరగకుండా ఉండడానికి వేరే మార్గం లేదా?
మారుతున్న వ్యవస్థ లేదనే చెపుతోంది ప్రతీ చోటా రికమెండేషన్స్ లేకపొతే లంచాలు. డాక్టర్ సీట్ ఇంజనీరింగ్ సీట్ అన్ని కొనుక్కోవడమే. ఆ కొనుక్కోవడం పరాయి దేశం లో కొనుక్కుంటే ఖర్చుబెట్టిన డబ్బులు రాబట్టుకునే అవకాశం ఉంటుందన్నఆశ.ఈ పరిస్థితే ప్రతీవారినీ విదేశాలకు వలస వెళ్ళడానికి కారణమవుతోంది.రీసెర్చ్ చేద్దామనుకున్న వాళ్ళకు తగిన సౌకర్యాలు ఉండవు.ఉన్నా అక్కడ కూడా ప్రతిభ కన్నా మరేదో కావాలి.ఇవన్నీ లేని చోటు తమ ప్రతిభకు గుర్తింపు దొరికే చోటును వెతుక్కుంటూ వెళ్ళడం లో తప్పేముంది అనుకోక తప్పదు. 
ఇక్కడ ఇండస్ట్రీ మొదలు పెట్టాలన్నా వ్యాపారం మొదలు పెట్టాలన్న ముందు లంచాలు, ఆపైన టాక్స్ ల రూపేణా ముట్టచెప్పాల్సినది వెరసి వ్యాపారం దొంగ లెక్కలు చూపిస్తే కానీ బతికి బైట పడడం కష్టం అన్నది అందరికీ తెలిసినదే. మధ్య తరగతి కుటుంబాలన్నీ ఉద్యోగాల మీదా ఆధారపడ్డ వాళ్ళే.ఒకడ్ని కష్టపడి చదివిస్తే వాడు మిగిలిన కుటుంబ సభ్యులకు చేదోడువాదోడుగా మారతాడన్న ఆశ.ఈ ప్రక్రియ లో మన దేశ మేధస్సు ఇంకో దేశ అభ్యున్నతికి దోహదపడుతోంది. అలా కాక మన ఇంటి పంట మనకే ఉపయోగపడితే మన దేశం ఇంతకన్నా అభివృద్ధి పొంది అమెరికాని తలదన్నే దేశం గా భారత దేశం ఎదగలేదా? అప్పుడు అమెరికా వాడు మన రూపాయను నియంత్రించకుండా మనం వాడి డాలర్ ను నియంత్రించగలమేమో!
ఈ ఆలోచన ప్రభుత్వానికి కలగ చేసేది ఎవరు? ఏవో పిచ్చి కారణాలకు ఆత్మాహుతి చేసుకునే విధ్యార్ధులు వ్యవస్థను మార్చడానికి ప్రయత్నించలేరా?మన దేశం లోని ప్రతిభ బైటకు పోకుండా ఉండడానికి మరో గాంధీ,మరో భగత్, మరో చంద్రశేఖర్ ఆజాద్ లు జన్మించాలా? ఆలోచించండి.
రచన-బుసిరాజు లక్ష్మీదేవి దేశాయి
ఆటపాటల్లో స్నేహాలు వేరు. వయసు పెరిగాక, వ్యక్తిత్వం ఏర్పడినాక స్నేహాలు వేరు. బాల్యంలో, మంచి చెడు తెలియని కాలంలో ఆటల మాటల పాటల తోడుగా వచ్చే స్నేహంలో బాధ్యత ఉండదు. బంధం మాత్రమే ఉంటుంది. కానీ విచక్షణా జ్ఞానం తెలిసిన తర్వాత ప్రతి బంధంలోనూ, ప్రతి కర్తవ్యంలోనూ ఒక బాధ్యత ఏర్పడినట్టే, స్నేహబంధంలో కూడా ఒక బాధ్యత ఏర్పడుతుంది. స్నేహ ధర్మమంటే అదే. అంతే కానీ స్నేహితులు చేసిన ప్రతి పనీ, వ్రాసిన ప్రతి రచనా, పట్టిన ప్రతి పంతమూ సరైనవే అని నమ్మడం కానీ, అనుసరించడం కానీ నిజమైన స్నేహధర్మానికి వ్యతిరేకం. 
యుక్తము, అయుక్తము /తగినది, తగనిది అని తెలుసుకునే జ్ఞానం వచ్చిన తరువాత స్నేహితులలో ఎవరైనా తప్పుదారిలో వెళుతున్నప్పుడు హెచ్చరించడం చాలా ముఖ్యమైనది. స్నేహితుల్లో ఎవరికి అవసరమైనా సహాయం చేయడానికి ముందుకు వచ్చినట్లే, తప్పు అనిపించినపుడు చెప్పడం మంచిది. ఇందులో ఇంకో సమస్య ఉంది. ఏది తప్పు ఏది ఒప్పు అనే నిర్ణయం ఎట్లా చేయడం? ఒకరికి తప్పు అనిపించినది ఇంకొకరికి ఒప్పు అనిపించవచ్చు కదా? అప్పుడే చర్చ యొక్క పాత్ర వెలుగులోనికి వస్తుంది. తప్పొప్పుల చర్చలో ఎవరూ ‘పెద్ద’ గా ఉండవలసిన అవసరం లేదు. అసలు చర్చంటూ జరిగితే, ఏ విధంగా ఇది సమాజానికి ఉపయోగపడేది లేదా అవతలి వారికి అనవసరంగా హాని కలిగించే పనా అనే అభిప్రాయం బయటికి వచ్చినపుడు ఎవరి మనస్సాక్షికి వారికే ఆ మాట ఒప్పుకో తగినదా, కాదా అన్నది తెలుస్తుంది. కానీ స్వార్థప్రయోజనాలకు, తాత్కాలిక ప్రయోజనాలకు విలువ ఇస్తూ మనం ఒప్పుని ఒప్పుగా స్వీకరించలేని బలహీనతకు లోనవుతుంటాము. 
చాలాకాలంగా స్నేహితులైన వారికి ఒకరి బలహీనతలు ఒకరికి తెలుస్తాయి. ఈ విషయంలో తొందరపడి తప్పుచేస్తారేమో అని మనసుకు అనిపించినపుడు చెప్పడం స్నేహధర్మం. పాటించడం, పాటించకపోవడం అవతలివారి ఇష్టమే కానీ, అసలు చెప్పకుండా ఉండిపోవడం ఆ స్నేహితునికి, తనకూ, ఆ స్నేహానికే కాక సమాజానికి కూడా హాని చేయవచ్చు.
పరీక్షలు బాగా వ్రాయలేదనో, ఇంట్లో వాళ్ళో బయటివాళ్ళో ఏమన్నా అన్నారనో ఆత్మహత్యలకు పాల్పడేవారు, ఉద్యమాలకు బలిదానం అనుకొని మృత్యువును వరించేవారు, తీర్చలేని సమస్యల బారిన పడి జీవితం చాలించేవారెందరో ఆ నిముషం దాటితే రక్షింపబడే వారే. విలువైన ఆ నిముషాన్ని దాటించి, తోడుగా నిలబడడం స్నేహధర్మము. అంతే గానీ రెచ్చగొట్టడం, అనవసర సానుభూతి కురిపించి మరింత క్రుంగిపోయేలా చేయడం, అంతా అయిపోయాక ఆత్మహత్యను సమాజం మీద తోసేస్తూ సంతాపాలు వెలిబుచ్చడం కాకుండా, ధైర్యాన్నివ్వడమే స్నేహధర్మము. ఏ మార్గం మూసుకుపోయినా జీవితం ఆగిపోవలసిన అవసరం లేదని, ఇంకో మార్గం అన్వేషిస్తే దొరక్కుండా పోదని ధైర్యం చెప్పాలి. మనకు ఎవరి వల్ల ఏం జరగలేదో చింతించే బదులు, మనవల్ల ఇంకొకరికి ఏ కాస్తైనా జరిగే అవకాశం ఉందా, సమాజమో కుటుంబమో ఏదో ఒకదానికైనా మనం ఏం చేయగలమో ఆలోచిస్తే గొప్ప మేలు జరుగుతుందని చెప్పడము స్నేహధర్మము.
స్నేహధర్మాన్ని చక్కగా నిర్వర్తించినవారు, స్వార్థప్రయోజనం కోసం స్నేహధర్మాన్ని వక్రమార్గంలో నిర్వర్తించినవారు రెండు రకాలవారి స్నేహమూ ప్రసిద్ధికెక్కవచ్చు. వాటిలో ఏది ఆత్మోన్నతికి, ఏది ఆత్మపతనానికి దారితీస్తుందో తెలియచేసే ఉదాహరణలు మనకు భారతంలో కనిపిస్తాయి. 
అర్జునుడు యుద్ధ సమయంలో నిర్వీర్యుడైనపుడు, కర్తవ్యోన్ముఖుని చేసి శ్రీకృష్ణుడు తన స్నేహధర్మాన్ని చక్కగా అమలుపరిచాడు. ధర్మరాజుతో పాటు ఆవేశానికి గురియయిన అర్జునుని నివారించినపుడు, వనవాస సమయంలో ఎప్పటికప్పుడు వారు ధర్మమార్గాన్ని బలహీనతలకు గురై వీడకుండా స్నేహితుడై కాపాడాడు. ధర్మప్రియులైనప్పటికీ, కష్టాల కొలిమిలో కొట్టుకుపోతున్నప్పుడు దారి తప్పే సందర్భాలు మానవులకు సహజం. కాబట్టి ధర్మాచరణ చేయాలనుకున్న ఉత్తములకు పరీక్షలవంటి సమయాలలో అండగా నిలిచాడు. ఇందులో శ్రీకృష్ణుని స్వార్థ ప్రయోజనాలేవీ లేవు.
సహనాన్ని, మంచితనాన్ని, ధైర్యాన్ని పెంచడానికే శ్రీకృష్ణుని స్నేహధర్మం ఉపయోగపడింది. తద్వారా అర్జునుని ఆత్మోన్నతికి, సమాజహితానికి ఉపయోగపడింది.
తన స్వార్థప్రయోజనం నెరవేర్చినవాడైన దుర్యోధనుడు ఏ తప్పు చేసినా ఇంకా రెచ్చగొట్టినవాడు కర్ణుడు. స్నేహితులు మదమాత్సర్యాలతో ప్రవర్తిస్తున్నపుడు, వారికి తన బలంతో అండగా రావడం స్నేహధర్మం కాదు. అదే స్నేహధర్మమైతే అది వారిని ఏనాడూ కాపాడలేదు. వారి ఆత్మోన్నతి జరగలేదు సరికదా, సమాజానికి మరింత హాని జరిగింది. ఫలితంగా వారిరువురూ, వారి చుట్టూ ఉన్నవారు ఏనాడూ సహనాన్ని పెంచుకోలేకపోయారు,శాంతి పంచలేకపోయారు. తన కష్టసమయంలో అండగా ఉన్నాడు కాబట్టి స్నేహితుడైన వాడు కర్ణుడు. తన స్వంత యుక్తాయుక్త విచక్షణ ఏనాడూ ఉపయోగించి దుర్యోధనునికి మంచి చెప్పలేకపోయాడు. దుర్యోధనునికి దాసానుదాసునిగా తన ఆత్మను బానిసగా ఉంచి అధికారమదంతో ఏం చేస్తున్నా, అండగా నిలబడ్డాడు. కొండొకచో మరింత రెచ్చగొట్టాడు.
ఇంట్లో తల్లిదండ్రులు గానీ, తోబుట్టువులు గానీ మనం కొండమీది కోతి కావాలంటే తెచ్చిస్తుంటే ఏమౌతుంది? మనం దేనికీ పనికిరాకుండా పోతాము. దీక్ష, పట్టుదల, శ్రమపడే లక్షణం, పోటీపడే స్ఫూర్తి వీటన్నిటినీ పెంచినవారే మన ఉన్నతి కి కారకులు. అలా కాకుండా తానా తందానా అనే వారు చిట్టచివరికి మన పతనానికి కారకులవుతారు.
అదేవిధంగా స్నేహితులు కూడా సమయం, సందర్భం ఏర్పడినపుడు అవసరమైన సలహా ఇవ్వడం ద్వారా మంచి చేయడానికి ప్రయత్నించాలి. అంతే కానీ నాకెందుకనో, స్నేహం చెడిపోతుందనో, స్వార్థప్రయోజనాలు దెబ్బతింటాయనో చూసుకుంటే స్నేహితులకూ శత్రువులకూ తేడా ఏముంది? 
ఔను, కాదు అన్న చర్చ కూడా జరగనివ్వనిదైతే అది స్నేహం ఎలా అవుతుంది? ఆపాటి చనువు లేకపోతే ఆ స్నేహానికి అర్థమేముంది? 
“ఎప్పటికెయ్యది ప్రస్తుతమప్పటికా మాటలాడి నొప్పింపక తిరుగువారు ధన్యులని” చెప్పినది పరిచయంలేని వ్యక్తుల మధ్యలో, ముఖపరిచయం మాత్రమే ఉన్నవారి విషయంలో, తథాకథిత ‘ముఖపుస్తక’ పరిచయం మాత్రం ఉన్నవారి విషయంలో ఉండవచ్చు. అసలైన స్నేహితులకొఱకు ఆ పద్యం చెప్పబడలేదు.
నెయ్యము లోనను మాటలు
తియ్యగ నుండవలెనన్న దృష్టి తగద,దే
‘మయ్యా!  మంచి, చెడులివని
కయ్యము కాకుండ చెప్పి ఘనుడవు కావోయ్.
బంధుత్వాల కన్నా ఎప్పుడూ ఒక మెట్టు పైనుండే స్నేహాలకు కాలక్షేపమే కాక ఒక పిసరు బాధ్యత కూడా ఎక్కువేనని గ్రహించాలి.  అదీకాక ఇప్పుడు తల్లిదండ్రుల, గురువుల మాటలకన్నా తమ స్నేహితుల మాటైతేనే అర్థంచేసుకునే వాళ్ళెక్కువ. అటువంటప్పుడు స్నేహితులు ఇంకొంచెం బాధ్యతగా ఉండాల్సిన అవసరం లేదా?
అమ్మాయిలను/అబ్బాయిలను ఏడిపించే వాళ్ళకు, చిన్నవే కదా ఎవరికి తెలుస్తుందిలే అని దొంగతనాలు చేసేవాళ్ళకు, బండి నడపడంలో నియమాలను గాలికి వదిలివేసి ఇతరులకు ప్రమాదాలు కలిగించేవాళ్ళకు, ప్రతీ ఉద్యమానికి బడులు మూయడాలు, బండ్లను ఆపేయడాలు, బడ్డీకొట్లు మూసేయడాలు చేసే వాళ్ళకు, వ్యసనాల బారిన పడుతున్నవాళ్ళకు స్నేహితులు లేరా? ఉంటే వాళ్ళకు తెలిసిన మంచీ చెడూ చెప్పవలసిన అవసరం లేదా? 
తప్పకుండా ఉంది. దయచేసి మన మన సన్నిహిత స్నేహితులు తప్పు చేస్తున్నారనుకుంటే హెచ్చరిద్దాం. వద్దని చెప్దాం. ఇతరులకు ఇబ్బంది కలిగించడం తప్పు, తప్పని చెప్పడం తప్పుకాదు.  ఎవరి తప్పులూ వ్యక్తిగతం కాదు. వాటి ప్రభావం ఇతరుల మీద తప్పకుండా పడుతుంది. గృహహింస నివారణలో భాగంగా ఈమధ్య వస్తున్న ప్రకటన గమనిస్తే, “ఎక్కడైనా ఏ ఇంట్లోనుంచైనా పెద్ద గొడవ వినిపిస్తూంటే నిర్లక్ష్యం చేయకండి. ఒక్కసారి తలుపు తట్టండి, పిలవండి” అని సందేశం ఇస్తున్న ఆ ప్రకటన విలువైనది. ఒక్క నిముషం ఆ ఒక్క విలువైన నిముషం ఆపగలిగితే కొంతవరకూ చెడును ఆపగలము. అదేవిధంగా తప్పును తప్పు అని చెప్పడం తప్పుకాదు అని తెలుసుకుందాం.
వీధిలో అందరకూ చెప్పలేము, రౌడీలకు, రాజకీయనాయకులకు చెప్పలేము, మన స్నేహితులకు చెప్పలేమా? ఈ స్నేహితులనుంచే లేఖకులు, విలేఖరులు, దర్శకులు ఎందరో తయారవుతున్నారు. ఈ చెడు లక్షణాలను గ్లోరిఫై చేసే అలవాటును చెప్పి మాన్పిద్దాం. స్నేహధర్మం పాటిద్దాం.
