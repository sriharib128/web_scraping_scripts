రచన: – నండూరి సుందరీ నాగమణి
సుందరము సుమధురము ఈ గీతం:
మొన్ననే స్వాతంత్ర్య దినోత్సవాన్ని జరుపుకున్నాం కదండీ, ఈ నేపథ్యంలో వెలుగునీడలు చిత్రంలోని ‘పాడవోయి భారతీయుడా!” అనే గీతాన్ని గురించి ఈ నెల వివరించాలని అనుకుంటున్నాను.
అన్నపూర్ణా పిక్చర్స్ వారి పతాకంపై, 1961 జనవరి 7న విడుదలైన ఈ చిత్రానికి, శ్రీ ఆదుర్తి సుబ్బారావుగారు దర్శకత్వం వహించారు. మాటలు ఆత్రేయగారు వ్రాయగా, పాటలు శ్రీశ్రీగారు, కొసరాజుగారు వ్రాసారు. శ్రీ పెండ్యాల నాగేశ్వరరావుగారు సంగీతాన్ని అందించారు.
శ్రీయుతులు అక్కినేని నాగేశ్వరరావు, సావిత్రి, గిరిజ, జగ్గయ్య, యస్వీయార్, సూర్యకాంతం, రేలంగి మొదలైన వారు, ఈ చిత్ర తారాగణం.
‘పాడవోయి భారతీయుడా!’ అనే ఈ గీతాన్ని కవి శ్రీ శ్రీరంగం శ్రీనివాసరావుగారు వ్రాయగా ఘంటసాల, సుశీలగారలు ఆలపించారు. (కాలమాన పరిస్థితులబట్టి ఈ చిత్రం విడుదల అయిన నలభై రెండు సంవత్సరాల తరువాత కూడా మన దేశ దుస్థితి ఏమాత్రం మారలేదు, ఇంకా దిగజారిపోయింది, కులమతభేదాలు, అవినీతి, భాషాద్వేషాలు ఇంకా పెచ్చు మీరిపోయాయన్నది ఎంతో నిజం.) ఈ విషయం ఈ పాటలో ఆనాడే ఎంతో బాగా వివరించారనేది పాట వింటే మనకు అర్థమౌతుంది. ఎంతో కమనీయంగా ఆలపించిన ఈ గీతాన్ని దృశ్యపరంగా వైద్యకళాశాలలో స్వాతంత్ర్య దినోత్సవ సందర్భంగా వేదికపై అక్కినేని, నర్తకి రాజసులోచనలపై చిత్రీకరించారు. తెలుగు చిత్రసీమకు రాజసులోచన, యల్ విజయలక్ష్మి, ఇవి సరోజ వంటి నర్తకీమణులు వరాలని చెప్పవచ్చు. రాజసులోచన ఈ గీతాన్ని అద్భుతంగా అభినయించారు. ఇక అక్కినేనివారి అభినయం గురించి మనం వేరే చెప్పనక్కరలేదు. పాటలో సాహిత్యపరంగా ఎంతో ఉద్వేగంగా ఉండే భావాలను ముఖంలో సునాయాసంగా పలికించారు. చూసిన కొద్దీ చూడాలనిపించే ఈ దృశ్యకావ్యాన్ని, పాట గురించి తెలుసుకున్నాక వీక్షించుదాం. సరేనా?
మరి ఆ పాటలోని మాధుర్యాన్ని ఆస్వాదించుదాం రండి…
పాట సాహిత్యం:
ఆమె:
పాడవోయి భారతీయుడా…
ఆడిపాడవోయి విజయగీతికా… ఆ… ఆ…
బృందం:
పాడవోయి భారతీయుడా…
ఆడిపాడవోయి విజయగీతికా… ఆ… ఆ… ఆ
పాడవోయి భారతీయుడా…
(ఓ భారతీయుడా… పాడవోయి, ఆడుతూ పాడవోయి నీ విజయగీతాన్ని…)
ఆమె:
నేడే స్వాతంత్య్ర దినం… వీరుల త్యాగఫలం…
నేడే స్వాతంత్య్ర దినం… వీరుల త్యాగఫలం
నేడే నవోదయం… నీదే ఆనందం… ఓ…
(ఈ రోజే కదా స్వాతంత్ర్య దినోత్సవం! మన వీరుల త్యాగఫలమిది… నేడే ఓ కొత్త ఉదయం, నీదే ఆనందం…)
బృందం:
పాడవోయి భారతీయుడా…
ఆడిపాడవోయి విజయగీతికా… ఆ… ఆ…
పాడవోయి భారతీయుడా… …
అతడు:
ఓ… ఓ… ఓ…
స్వాతంత్య్రం వచ్చెననీ సభలే చేసి
సంబరపడగానే సరిపోదోయి…
స్వాతంత్య్రం వచ్చెననీ సభలే చేసి
సంబరపడగానే సరిపోదోయి…
సాధించినదానికి సంతృప్తిని పొంది…
అదే విజయమనుకుంటే పొరపాటోయి…
(స్వాతంత్ర్యం వచ్చిందని ఉత్సాహంగా సభలు చేసి, సంబరపడగానే సరిపోదు. మనం సాధించిన దానికి సంతృప్తిని పొంది అదే విజయమని భ్రమ పడటం చాలా పొరపాటు సుమా!)
ఆగకోయి భారతీయుడా…
కదిలి సాగవోయి ప్రగతిదారులా… ఆ… ఆ… ఆ…
బృందం:
ఆగకోయి భారతీయుడా…
కదిలి సాగవోయి ప్రగతిదారులా… ఆ… ఆ…
ఆగకోయి భారతీయుడా…
(ఆగకు భారతీయుడా! ప్రగతిదారులు వేసుకుని ముందుకు సాగిపో…)
అతడు:
ఆకాశం అందుకొనే ధరలొక వైపు…
అదుపులేని నిరుద్యోగమింకొక వైపూ…
ఆమె:
ఆకాశం అందుకొనే ధరలొకవైపు…
అదుపులేని నిరుద్యోగమింకొకవైపూ…
(ఓ వైపు ఆకాశాన్ని అంటే ధరలు… అరికట్టలేని నిరుద్యోగం మరో వైపు…
అతడు:
అవినీతి… బంధుప్రీతి… చీకటి బజారూ…
అలముకున్న నీ దేశం ఎటు దిగజారు?
కాంచవోయి నేటి దుస్థితి…
ఎదిరించవోయి ఈ పరిస్థితి… ఈ… ఈ… ఈ
(అవినీతి, బంధుప్రీతి, చీకటి బజారు… అలముకున్న నేటి దేశం ఎటు దిగజారిపోతున్నది? ఓ భారతీయుడా! నేటి దుస్థితి గమనించు… ఈ పరిస్థితిని ఎదిరించు!)
బృందం:
కాంచవోయి నేటి దుస్థితి…
ఎదిరించవోయి ఈ పరిస్థితి… ఈ… ఈ… ఈ
కాంచవోయి నేటి దుస్థితి… .
అతడు:
పదవీవ్యామోహాలూ కులమత భేదాలూ…
భాషాద్వేషాలూ చెలరేగే నేడూ…
ఆమె:
పదవీవ్యామోహాలూ కులమత భేదాలూ…
భాషాద్వేషాలూ చెలరేగే నేడూ…
(దేశమంతటా… పదవీవ్యామోహాలు, కులమత భేదాలు, భాషాద్వేషాలు చెలరేగుతున్నాయి…)
అతడు:
ప్రతి మనిషి మరియొకని దోచుకునేవాడే…
ప్రతి మనిషి మరియొకని దోచుకునేవాడే…
తన సౌఖ్యం తన భాగ్యం చూచుకునేవాడే…
స్వార్థమీ అనర్థ కారణం… అది చంపుకొనుటే క్షేమదాయకం…
(ప్రతీ మనిషీ ఎదుటి మనిషిని దోచుకోవాలని, తాను మాత్రమే బాగుపడాలని కోరుకుంటున్నాడు. స్వార్థమే ఈ అనర్థానికి కారణం. దానిని చంపుకుంటే తప్ప దేశప్రగతి జరగదు.)
బృందం:
స్వార్థమీ అనర్థ కారణం… అది చంపుకొనుటే క్షేమదాయకం…
స్వార్థమీ అనర్థ కారణం…
అతడు:
సమసమాజ నిర్మాణమే నీ ధ్యేయం…
బృందం:
నీ ధ్యేయం
అతడు:
సకలజనుల సౌభాగ్యమే నీ లక్ష్యం…
బృందం:
నీ లక్ష్యం
ఆమె:
సమసమాజ నిర్మాణమే నీ ధ్యేయం…
సకల జనుల సౌభాగ్యమే నీ లక్ష్యం…
బృందం:
సమసమాజ నిర్మాణమే నీ ధ్యేయం…
సకల జనుల సౌభాగ్యమే నీ లక్ష్యం…
(ఓ భారతీయుడా! సమసమాజాన్ని నిర్మించటమే నీ ధ్యేయం కావాలయ్యా… అలాగే, సకల జనులు సుఖ సంతోషాలతో ఉండటమే నీ లక్ష్యమయ్యా!)
అతడు:
ఏకదీక్షతో గమ్యం చేరిననాడే…
లోకానికి మన భారతదేశం అందించునులే శుభ సందేశం…
(ఈ విషయంలో అందరం ఏకదీక్షతో మన గమ్యం చేరిననాడు… ఈ ప్రపంచానికి మన భారతదేశం, శుభ సందేశాన్ని అందించి తీరుతుంది… అప్పుడే నిజమైన స్వాతంత్ర్యదినం…)
బృందం:
లోకానికి మన భారతదేశం అందించునులే శుభ సందేశం
లోకానికి మన భారతదేశం అందించునులే శుభ సందేశం
లోకానికి మన భారతదేశం అందించునులే శుభ సందేశం
(ఈ ప్రపంచానికి మన భారతదేశం, శుభ సందేశాన్ని అందించి తీరుతుంది… అప్పుడే నిజమైన స్వాతంత్ర్యదినం…)
ఈ పాటలో ‘పదవీవ్యామోహాలు’ చరణాన్ని ఆలపిస్తున్నప్పుడు ఘంటసాలవారి గళంలో ఎంతటి ఆవేదన ఉన్నదో పరికించండి. ‘సమసమాజ నిర్మాణమె’ అనే పంక్తులు రెండు ట్యూన్లలో విడివిడిగా వినిపిస్తారు గాయనీ గాయకులు. అది ఒక చక్కని సొబగు కదా… రాగమాలికగా శ్రీ పెండ్యాలవారు రూపొందించిన ఈ పాట శ్రవణపరంగా వింటున్నా, దృశ్యపరంగా చూస్తూ వింటున్నా మన ఒడలు గగుర్పొడుస్తుంది. ఆవేదన, బాధ, దుఃఖం, విచారం, ఉత్తేజం, సంకల్పదీక్ష కలుగుతాయి. దేశమాత మీద అంతులేని భక్తిభావం పొంగి పొరలుతుంది… మనం కూడా ఏదైనా చేయాలి, నీతిగా ఉండాలని, అవినీతికి లొంగకూడదన్న సంకల్పాలు కలుగుతాయి.
అందుకే ఈ పాట అంటే నాకు చాలా ఇష్టం. ఇటువంటి పాటలను ప్రతీ పాఠశాలలోనూ తరచుగా వినిపించాలి. అప్పుడే చిన్ననాటినుంచీ సమతాభావం పిల్లలకు కలుగుతుంది. అందమైన జాతీయత వారి మనసుల్లో రూపు దిద్దుకుంటుంది. తద్వారా దేశం బాగుపడుతుంది.
ప్రతీ స్వాతంత్ర్య దినోత్సవంనాడూ ఈ పాట వింటూ ఉంటాము. అలా సంవత్సరానికి ఒక్కమారు మాత్రమే కాక, ఇది నిత్యం ఆలపించే, ఆలకించే గీతం కావాలని, మనలో స్ఫూర్తిని పెంపొందించుకోవాలని నా ఆకాంక్ష.
మరి ఈ అందమైన గీతాన్ని ఈ క్రింది వీడియో లింక్ లో వినేద్దాం రండి.

రచన: కొంపెల్ల రామలక్ష్మి
సంగీతం నేర్చుకుంటున్న క్రమంలో, గీతాలు, స్వరజతుల తర్వాత, స్వరం, సాహిత్యం చక్కగా పాడడం తెలిసాక నేర్చుకునే తర్వాతి అంశం ‘వర్ణం’.
ఒక సంగీత విద్యార్థి వర్ణాల దాకా వచ్చే సమయానికి కొన్ని సంపూర్ణ రాగాలు, కొన్ని జన్య రాగాలు, వాటిలో ఔడవ రాగాలు (5 స్వరాలు ఆరోహణ మరియు అవరోహణలో ఉండే రాగాలు), షాడవ రాగాలు (6 స్వరాలు ఆరోహణ మరియు అవరోహణలో ఉండే రాగాలు), కొన్ని ఘన రాగాలు (నాట, గౌళ, ఆరభి, వరాళి, శ్రీరాగం అనే 5 రాగాలు), సప్త తాళాలు మొదలైన సంగీత పరమైన ఎన్నో అంశాలు తెలుసుకోవడం జరుగుతుంది. సంగీతంలో ఇంత పూర్వ పరిజ్ఞానంతో నేర్చుకోవలసినవి వర్ణాలు. కచేరీలలో కూడా పెద్ద పెద్ద విద్వాంసులు వర్ణంతో మొదలు పెట్టడం పరిపాటి.
ఒక వర్ణం సంపూర్ణంగా నేర్చుకోవడం, సాధన చెయ్యడం వల్ల, మనం ఏ రాగవర్ణం నేర్చుకుంటామో, ఆ రాగం యొక్క స్వరూపం పూర్తిగా అర్థం అవుతుంది. వర్ణంలో ఉండే స్వరాల వల్ల, రాగంలో సంచారాలు చాలా బాగా తెలుస్తాయి. ఇది, మనోధర్మం (రాగాలాపన, స్వరకల్పన వంటి అంశాలు) పాడడానికి (వాయిద్యం అయితే, వాయించడానికి) చాలా ఉపకరిస్తుంది. అందుకే సంగీత గురువులు వర్ణసాధన బాగా చెయ్యమని ప్రోత్సహిస్తూ ఉంటారు. విద్యార్థికి కూడా సంగీతం నేర్చుకోవడంలోని కష్టమైన దశ ఇదే. ఈ స్థాయిలో, చాలామంది విద్యార్థులు సంగీతం కొనసాగించాలా లేక, ఎక్కువ కష్టం లేని భక్తి సంగీత రచనలు నేర్చుకోవటంతో సరిపెట్టుకోవాలా అనే నిర్ణయాలు తీసుకోవడం జరుగుతూ ఉంటుంది.
సంగీతం మీద పట్టు సాధించాలి అంటే, సాధ్యమైనన్ని వర్ణాలు నేర్చుకోవాలి.
వర్ణాలు రెండు రకాలు
1. తాన వర్ణం
2. పద వర్ణం
తాన వర్ణాలను రెండు రకాలుగా విభజించారు
1. చిన్న వర్ణాలు
2. పెద్ద వర్ణాలు
ప్రసిద్ధ తాన వర్ణ రచయితలు –
వీణ కుప్పయ్యర్, తిరువత్త్యుర్ త్యాగయ్యర్, పట్నం సుబ్రహ్మణ్యయ్యర్, పచ్చిమిరియం ఆది అప్పయ్య, స్వాతి తిరునాళ్, రామ్నాడ్ శ్రీనివాసయ్యంగర్, ముత్తయ్య భాగవతార్ మొదలైనవారు.
ప్రముఖ పదవర్ణ రచయితలు –
వడివేలు, పల్లవి శేషయ్య, పొన్నయ్య పిళ్లే మొదలైనవారు.
ఆదితాళ రచనలుగా మనం నేర్చుకునే మోహనరాగ వర్ణం ‘నిన్నుకోరీ’, శంకరాభరణ రాగంలోని ‘సామి నిన్నే’, వంటివి చిన్నతాన వర్ణాలకు ఉదాహరణలు.
అట తాళ మరియు ఝoపె తాళ వర్ణాలు పెద్ద తాన వర్ణాలుగా విభజించారు.
ఈ వర్ణాలకు ఉండే అంగాల గురించి చెప్పుకున్న తర్వాత పద వర్ణం గురించి అర్థమవుతుంది.
వర్ణాన్ని రెండు భాగాలుగా విభజించారు –
1. పూర్వాంగం
2. ఉత్తరాంగం
పూర్వాంగంలో పల్లవి, అనుపల్లవి మరియు ముక్తాయి స్వరం ఉంటాయి. పల్లవి, అనుపల్లవి భాగాలు స్వర సాహిత్యాలలో కలిసి ఉంటాయి.
ముక్తాయి స్వరం పూర్తిగా స్వరాలతో కూడిన రచన.
ఉత్తరాంగంలో చరణం, ఎత్తుగడ స్వరాలు ఉంటాయి.
చరణం సాధారణంగా చిన్న రచనగా (ఒక్క ఆవృతానికి పరిమితం) ఉంటుంది. స్వర సాహిత్యాలతో కలిసి ఉంటుంది. ఎత్తుగడ స్వరాలు పూర్తిగా స్వరాలతో ఉండే రచన. కొన్ని వర్ణాలలో 3, కొన్నిటిలో 4, కొన్ని వర్ణాలలో 5 ఎత్తుగడ స్వరాలు ఉంటాయి. ప్రతీ ఎత్తుగడ స్వరం పాడాక, చరణం పాడాలి. ఇలా సాగుతుంది వర్ణం యొక్క గానం.
ఇప్పుడు పదవర్ణం గురించి ఒక్క విషయం చెప్పుకుందాం. తానవర్ణంలో ఉండే స్వరం మాత్రమే పాడే భాగాలు, ముక్తాయి స్వరం, ఎత్తుగడ స్వరాలు – వీటికి కూడా సాహిత్య రచన చేసిన వాటిని పదవర్ణాలుగా పేర్కొన్నారు. ఇవి నాట్యానికి అనుకూలంగా ఉంటాయి.
ఇప్పుడు మనకు వర్ణం యొక్క స్వరూపం, విభజన, పాడే విధానం అన్నీ తెలిసాయి. ఇప్పుడు వర్ణాలలో రాగమాలికల గురించి తెలుసుకుందాం.
నూకల చిన్న సత్యనారాయణ గారి ‘సంగీత సుధ’ గ్రంథం ప్రకారం మనకు 3 రాగమాలికావర్ణాల సంగీత లిపి (notation) లభ్యం అవుతోంది.
1. నవరాగమాలికా వర్ణం – వలచి వచ్చి – శ్రీ పట్నం సుబ్రహ్మణ్యయ్యర్
2. నవ ఘనరాగమాలికా వర్ణం – ఇంత కోపమేలరా – శ్రీ వీణ కుప్పయ్యర్
3. నవ రాగమాలికా వర్ణం – సామి నిన్నే – శ్రీ M. నాదముని పండితులు
ఈ మూడు రచనల్లో చాలా జనాదరణ పొంది, ఒక విద్యార్థి తప్పనిసరిగా నేర్చుకోవలసిన రచనగా పేర్కొన దగినది, పై మూడింటిలో మొదటిది.
ఆ రచన వివరాలు, అది రచించిన వాగ్గేయకారుని వివరాలు కూడా ఇప్పుడు తెలుసుకుందాం.
‘వలచి వచ్చి’ – నవరాగమాలికా వర్ణం:
ఈ రచన చేసిన ప్రముఖ వాగ్గేయ కారులు శ్రీ పట్నం సుబ్రహ్మణ్యయ్యర్. వీరు క్రీ. శ. 1845 సంవత్సరంలో తంజావూరులో జన్మించిరి. మనందరికీ సుపరిచితమైన, చాలా ఇష్టమైన కృతి, కదన కుతూహల రాగంలో చేయబడిన ‘రఘువంశ సుధాంబుధి చంద్రశ్రీ’ని రచించిన వారు వీరే. ఆ రాగం కూడా వారి సృజనే. వీరి రచనలు త్యాగయ్య రచనలను పోలియుండడం వల్ల, వీరిని ‘చిన్న త్యాగరాజు’, అని కూడా అంటారు. వీరి వాగ్గేయకార ముద్ర ‘వేంకటేశ’. అనగా, వారి ప్రతీ రచనలోనూ ‘వేంకటేశ’ అన్న పదం సాహిత్యంలో తప్పనిసరిగా ఉంటుంది. వీరు నూరుకు పైగా రచనలు చేసినట్టు తెలుస్తున్నది. వీరు, వర్ణాలు, కృతులు మరియు తిల్లానాలు కూడా రచించారు. ‘బేగడ రాగం’ పాడడంలో వీరు ప్రత్యేకమైన నైపుణ్యం ప్రదర్శించడం వల్ల వీరిని ‘బేగడ సుబ్రహ్మణ్యయ్యర్’, అని కూడా పిలిచేవారట.
వీరు రచించిన నవరాగమాలికా వర్ణం పేరుకు తగ్గట్టుగా 9 రాగాలతో తయారైన చక్కటి మాలిక.
***
పల్లవి:
వలచి వచ్చియన్న నాపై – చలము సేయమేరా సామి
అనుపల్లవి:
చెలువుడైన శ్రీ వేంకటేశ – కలసిమెలసి కౌగిలించ
చరణం:
పద సరోజముల నే నమ్మితిని
***
సాధారణంగా వర్ణాలలో సాహిత్యం చాలా సరళమైన భాషలో చేయబడుతుంది. అలాగే, రచన శృంగార పరమైనదిగా కనిపించినప్పటికీ, అంతర్లీనంగా మధుర భక్తి ద్యోతకమౌతుంది.
ఈ వర్ణంలోని పూర్వాంగం మరియు ఉత్తరాంగం, పల్లవి, అను పల్లవి, ముక్తాయిస్వరం, చరణం, ఎత్తుగడ స్వరాలు (చిట్ట స్వరాలు), అవి చేయబడిన రాగాల పేర్ల గురించి ఇక్కడ వివరిస్తాను.
పల్లవి – కేదారం
అనుపల్లవి – శంకరాభరణం
ముక్తాయిస్వరం – 1వ భాగం కళ్యాణి, 2వ భాగం బేగడ
చరణం – కాంభోజి
1 చిట్ట స్వరం – యదుకుల కాంభోజి
2 చిట్ట స్వరం – బిళహరి
3 చిట్ట స్వరం – మోహన
4 చిట్ట స్వరం – శ్రీ రాగం
చరణంలో ‘పద సరోజములనే నమ్మితి’ అనే పంక్తిలో పదస అనేవి స్వరాక్షరాలుగా పాడటం అనేది ఒక విశేషం.
ఈ రచన, దాదాపు అన్ని విశ్వవిద్యాలయాల సంగీత విభాగంలో ఒక ముఖ్యమైన పాఠ్యాంశంగా సంగీత విద్యార్థులకు నేర్పించడం జరుగుతుంది.
యూట్యూబ్ వంటి సాంఘిక మాధ్యమాల్లో ఈ రచనకు సంబంధించిన వీడియోలు చాలానే కనిపిస్తాయి. దాదాపు పెద్ద పెద్ద విద్వాంసులు అందరూ కూడా ఈ రచన పాడిన ఆడియోలు మరియు వీడియోలు మనకు అందుబాటులో ఉన్నాయి. భాగ్యలక్ష్మి చిత్రం కోసం శ్రీమతి టంగుటూరి సూర్యకుమారి గారు పాడిన వర్ణం యొక్క లింక్ ని ఈ క్రింద ఇస్తున్నాను. అయితే ఇందులో కేవలం ఆడియో మాత్రమే ఉంటుంది, విని ఆనందించగలరు.

మరిన్ని రాగమాలికల విశేషాలు వచ్చే సంచికలో ముచ్చటించుకుందాం.
***
రచన: మంగు కృష్ణకుమారి 
రమేష్, శుశ్రుత్, గౌతమ్, కిరీటిలు కూచొని గట్టి చర్చలు చేస్తున్నారు. వీళ్ళు నలుగురూ ఒకటే ఎపార్టమెంట్‌లో వేరు వేరు ఫ్లోర్స్‌లో ఉంటారు. ఒకటే స్కూల్లో ఫిఫ్త్ క్లాస్ చదువుతున్నారు. వాళ్ళ క్లాస్మేట్ కిరణ్ పుట్టినరోజు రెండురోజుల్లో ఉంది. వాడికి ఏ గిఫ్ట్ ఇవ్వాలా అని ఆలోచిస్తున్నారు.
ఒకొక్కళ్ళూ ఒకొక్కటి చెప్పేరు.
“అది కాదురా… కిరణ్ అసలే చాలా డబ్బున్న వాళ్ళబ్బాయి. మనం ఇచ్చేది గ్రాండ్‌గా ఉండాలి” శుశ్రుత్ అన్నాడు.
మల్లాగుల్లాలు పడి, మంచి క్రికెట్ బేటూ, కీ ఇస్తే పైకి ఎగిరి, దిగే బేటరీతో నడిచే విమానం బొమ్మా, పట్టాలమీద బేటరీతో నడిచే రైలూ, మంచి కామిక్ పుస్తకాలూ తలా ఒకరూ కొన్నారు. కిరీటి మావయ్య వీళ్ళకి బజారుకి వచ్చి సాయం చేసేడు.
కిరణ్ జన్మదిన వేడుకలు గ్రాండ్‌గా జరిగేయి. నలుగురూ మిత్రులూ ఘనంగా తాము కొన్న బహుమానాలన్నీ కిరణ్‌కి ఇచ్చేరు. ఒక గుమస్తా వచ్చినవన్నీ పక్కన భద్రపరచసాగాడు.
వేడుకలు‌ ముగిసి, ఇంటికి వచ్చిన దగ్గరనించీ, నలుగురూ హేపీగా ఫంక్షన్ కబుర్లే. అప్పుడే వాళ్ళకి‌ మరో బర్త్ డే పార్టీ పిలుపు. ఇది వాళ్ళ ఎపార్టమెంట్ వాచ్‌మెన్  కొడుకు శ్రీనివాసుది. ఈ శ్రీనివాసుకి ఇద్దరు చెల్లెళ్ళు.
పిల్లలు సరదా పడుతున్నారని, నాలుగో ఫ్లోర్‌లో శ్రీలక్ష్మిగారు తమింట్లో శ్రీనివాసు చేత కేక్ కట్ చేయించాలని,  ఎపార్టమెంట్ పిల్లలని సాయంత్రం పార్టీకి రమ్మంది.
రమేష్, శుశ్రుత్ విసుగ్గా మొహాలు పెట్టేరు. కిరీటి ఏడుపు మొహంతో, “మనం వెళ్ళక తప్పదురా, వెళ్ళకపోయేమా మా మావయ్యకి చాలా కోపం వస్తుంది. వీడికి ఏదో ఒకటి కొనాలి కాబోలు” అన్నాడు.
శుశ్రుత్ నిర్లక్ష్యంగా “మా ఇంట్లో ఓ పలక, పలకపుల్లల (బలపాల) డబ్బా ఉన్నాయి. అవి ఇచ్చేస్తే సరి” అన్నాడు.
ఇంచుమించు నలుగురూ అలాగే ఇంట్లో ఉన్న కారుబొమ్మా, పిల్లి, కుక్కల్లాటి బొమ్మలు గిఫ్ట్ పార్సిల్ చేసి శ్రీలక్ష్మిగారింటికి వెళ్ళి, శ్రీనువాసు కేక్ కట్ చేసినదాకా ముక్తసరిగా కూచొని, లాంఛనంగా వాడికి హేపీ బర్త్‌డే చెప్పేరు.
శ్రీలక్ష్మి గారు ప్లేట్లలో ఇచ్చిన కేక్ ముక్క, జిలేబీ, సమోసాలు ‘ఘుమ ఘుమ’లాడుతున్నా సరే, సగం తిని, సగం వదిలీసి, తాము తెచ్చిన కానుకలు శ్రీనివాసు చేతిలో పెట్టి వచ్చేసేరు.
శ్రీనివాసు, అతని చెల్లెళ్ళ ముఖాలు ఎంత వెలిగిపోతున్నాయో వాళ్ళ దృష్టిలో పడలేదు.
***
నాలుగు రోజులు గడిచేయి.
కిరీటి మామయ్య నలుగురు స్నేహితులనూ పిలిచేడు.
“ఒక్కసారి కిందకి వెళ్ళి చూడండి. శ్రీను చెల్లెళ్ళు ఏం చేస్తున్నారో చూసి, పైకి రండి” అన్నాడు.
నలుగురూ కిందకి దిగేరు. శ్రీనివాసు చెల్లెళ్ళు ఇద్దరూ వీళ్ళు ఇచ్చిన బొమ్మలతో ఆడుతున్నారు. శ్రీనివాసు కారు బొమ్మకి తాడు కట్టి రయ్యిన లాగుతున్నాడు. వాళ్ళ ఊరి పేర్లు చెప్తూ, ‘తోవలోంచి లెండి’ అని అరుస్తున్నాడు.
వాళ్ళమ్మ వచ్చి “జాగ్రత్తర్రా పిల్లలూ… ఆటలు అవగానే బొమ్మలన్నీ దాచండి. పడీవద్దు. ముద్దుగా ఉన్నాయి బొమ్మలన్నీ. అయినా, శ్రీనూ! ఆటలు ఆపి, నువ్వు శుశ్రుత్ బాబు ఇచ్చిన పలకమీద అక్షరాలు దిద్దు. మళ్ళీ అన్నీ పెట్టెలో దాచండి సుమా!” అంటున్నాది.
నలుగురిలోనీ వాళ్ళకి తెలీకుండానే ఆనంద వీచికలు. తాము ఇచ్చిన చిన్న బహుమానాలతో, వీళ్ళు ఎంత చక్కగా ఆడుకుంటున్నారో.  సంతోషంగా మేడమీదకి వెళ్ళి మామయ్యతో చెప్పేరు.
మామయ్య వాళ్ళతో “చూసేరు‌కదా… ఈ పిల్లలు మీరిచ్చినవి ఎంత అపురూపంగా, జాగ్రత్తగా చూసుకుంటున్నారో? మరి మొన్న కిరణ్ కి వేలకి వేలు పెట్టి గొప్ప బహుమానాలు కొని ఇచ్చేరు. అవి ఎలా ఉన్నాయో తెల్సా?” అన్నాడు.
రమేష్ చటుక్కున “ఈ సాదా బొమ్మలే వీళ్ళు ఆడుకుంటున్నారు కదా… మరి కిరణ్ వాటిని ఇంకా బాగా చూసుకోడా?” అన్నాడు.
మామయ్య ముఖమ్మీదకు నవ్వు వచ్చింది. అతను కిరణ్ నాన్నగారి కంపెనీలో సూపర్వైజర్‌గా పని చేస్తున్నాడు. అప్పుడప్పుడు వాళ్ళింటికి వెళుతూ ఉంటాడు.
“లేదు పిల్లలూ… మీరిచ్చిన నాలుగూ కాక, ఇంకొన్ని అలాటివన్నీ వాళ్ళ మామ్మ స్టోర్ రూమ్‌లో పడేసింది. ‘ఈ పిచ్చిపిచ్చివన్నీ అలా ఉంచండి. ఎప్పుడో ఒకప్పుడు వదిలించుకుందాం’ అంది కిరణ్ వాళ్ళ అమ్మానాన్నలతో. కిరణ్ కూడా వాళ్ళమామ్మ మాటలకి కిలకిలా నవ్వేడు”‌ మామయ్య చెప్పేడు.
నలుగురూ నిశ్చేష్ఠులయి ఉండిపోయేరు.
“ఏమర్రా… మీకు ఒక మంచిమాట చెప్తాను, వినండి. సహజంగానే ఎవరయినా, డబ్బున్నవాళ్ళకి ఖరీదైన బహుమానాలు ఇవ్వాలి అనుకుంటారు. పేదవాళ్ళు అనేసరికి ఒక చిన్నచూపుతో, ఏదో ఇంట్లో ఉన్న వస్తువు మొక్కుబడిగా ఇస్తారు. అది ఎంత తప్పో తెలుసా? నిజానికి మనం పేదవాళ్ళకి ఇస్తేనే మనం ఇచ్చినది సద్వినియోగం అవుతుంది. గొప్పవాళ్ళు అసలు మనం ఇచ్చినవి చూడనే చూడరు. మీరే చూసేరుగా…” అన్నాడు.
అప్పుడే బయటకి వచ్చిన అత్తయ్య అన్నాది,
“పిల్లలూ, ఈ విషయాన్ని ఏనాడో మారయ వెంకయ్య కవిగారు పోల్చి ఒక పద్యం చెప్పేరర్రా… వినండి… ఇది భాస్కర శతకంలోని పద్యం.
‘సిరిగలవాని కెయ్యెడక చేసిన మేలది నిష్ఫలంబగున్
నెఱి గుఱికాదు పేదలకు నేర్పున చేసిన సత్ఫలంబగున్
వఱపున వచ్చి మేఘుడొక వర్షము వాడిన చేలమీదటన్
కురిసిన గాక అంబుధుకర్వగ నేమి ఫలంబు భాస్కరా!’
నలుగురూ అర్థం కానట్టు ముఖాలు పెట్టుకుని చూస్తూ ఉంటే, ఆవిడే అంది. “మీకు బోధపడలేదు కదూ… భావం చెప్తాను వినండి” అని ఇలా అంది.
“ధనవంతునికి మనం చేసే మేలు వ్యర్థం. పేదవానికి చేస్తేనే ప్రయోజనం కలుగుతుంది. వానలు లేనపుడు, ఎండిపోతూ ఉన్న చేలమీద వానకురిస్తే ఫలితం ఉంటుంది కాని, సముద్రం మీద కురిస్తే ప్రయోజనం ఏమిటి?”
ఆమె తెలుగు టీచరే కాక తెలుగు అంటే ప్రాణం పెట్టే మనిషి.
కిరీటి గబగబా అన్నాడు. “నాకు ఇప్పుడు బాగా బోధపడింది అత్తా… ఈసారి ఇలాటి తప్పులు చేయం.”
మావయ్య ప్రేమగా నవ్వుతూ, “అంతే కాదర్రా… మీరంతా మన నీతి శతకాలు నేర్చుకోండి. వారానికి రెండుసార్లు మీ అత్త దగ్గర ఓ గంట కూచుంటే చాలు. ఇట్టే వచ్చేస్తాయి మీకు” అన్నాడు.
నలుగురూ వికసించిన ముఖాలతో, “తప్పకుండా మేమంతా మన తెలుగు శతకాలు నేర్చుకుంటాం” అని ముక్తకంఠంతో   మాట ఇచ్చేరు.
పిల్లల వైపు సంతోషంగా నవ్వుతూ చూసారు అత్తయ్య, మామయ్య.
***




 
మాలిక పాఠక మిత్రులకు, రచయితలకు, మిత్రులకు, శ్రేయోభిలాషులకు స్వాగతం సుస్వాగతం…
ఈసారి ప్రకృతి మనమీద కోపంగా ఉందా? అన్నీ అతివృష్టిగానే ఉన్నాయి. ఎండలు ఎక్కువే ఉండినాయి. ఇపుడు వానలు కూడ విజృంభించి కురుస్తున్నాయి. ఈ ఎండా వానల మధ్య ఈ రంగుల హరివిల్లు మనసులకు ఉల్లాసాన్ని ఇస్తుంది అనడంలో అతిశయోక్తి లేదు..
పాఠకులకు నచ్చే విధంగా వివిధ అంశాల మీద వివిధ రచనలు అందించడానికి మాలిక ఎప్పుడూ ప్రయత్నిస్తుంది. కథలు, కవితలు, వ్యాసాలు, కార్టూన్స్, సంగీతం, సాహిత్యం, ఆధ్యాత్మికం, పురాణాలు, సీరియల్స్, అనువాదాలు…
మీ రచనలు పంపవలసిన చిరునామా: maalikapatrika@gmail.com
ఈ ఆగస్టు మాసంలో మీకోసం వచ్చిన విశేషాలు:
1.  ‘డయాస్పోరా జీవన కథనం’ – ముళ్ళ గులాబి
3. లోపలి ఖాళీ – బ్రహ్మపీఠం
4. పరవశానికి పాత(ర) కథలు – రండి! స్కిప్టు మీద కూచోండి
5. ప్రాయశ్చితం – 3
6. అమ్మమ్మ – 49
7.  బాలమాలిక – ‘నీవే వెలుగై వ్యాపించు…’
8. సుందరము – సుమధురము – 4
9. వెంటాడే కథ – 20
10. తిత్తి కాసులు చెల్లె… తిరుణాలు చెల్లె
11. కర్ణాటక సంగీతంలో రాగమాలికలు – 2
12. దానశీలత
13. కార్టూన్స్ – భోగా పురుషోత్తం
రచన: కోసూరి ఉమాభారతి 
‘మారుతున్న యువత దృక్పధాలకి, నాటి తరాల మనస్తత్వాలకి నడుమ సంఘర్షణే  ‘ముళ్ళ గులాబి’  లోని కధాంశం’

“మమ్మీ! కరెక్ట్ గా ఆరు గంటలకి,  మిల్పిటాస్  బాబా టెంపుల్ కి వచ్చేయి.  నేను, మాలిని అక్కడ నిన్ను కలుస్తాము.
తరువాత  డిన్నర్ కి  వెళదాము….సరేనా?”  ఫోన్ లో కిరణ్.  ఉత్సాహంగా ఉన్నాడు మావాడు.  న్యూయార్క్  కాలేజీ  నుండి ‘లా’ డిగ్రీ తీసుకొని,  బిజినెస్ MBA   చేసాడు.   ఆరు నెలల క్రితమే శాంహోజే, కాలిఫోర్నియాలో  ఉద్యోగంలో చేరాడు.
తన స్నేహితురాలు,  క్లాస్మేట్  మాలిని, న్యూయార్క్ నుంచి మమ్మల్ని కలవడానికి వస్తుందని రెండు రోజుల క్రితమే చెప్పాడు.  ఊరెళ్లిన మావారు  రేపు సాయంత్రం ఇంటికి  వచ్చే లోగానే  నన్ను  కలుస్తానని మాలిని  తొందరపడితే,
ఇలా  ఏర్పాటు  చేసాడు కిరణ్.
సాయిబాబా టెంపుల్ దగ్గరే వాళ్ళ పిన్ని  ఇంట  ఉందిట ఆ అమ్మాయి.   “వర్క్ నుంచి  బయలుదేరి,  మాలినిని
తీసుకొని  రావడానికి  గంట పైనే  పడుతుంది  మమ్మీ.”  అన్నాడు  కిరణ్…
నాకూ  కొంత  ఆదుర్దాగానే ఉంది మాలినిని కలవాలని.  అంత ప్రత్యేకంగా ఆ అమ్మాయి మమ్మల్ని కలవడానికి రావడమంటే, విషయం మేమూహించేదే  అయ్యుంటుంది.   సాయంత్రం వరకు నాకు ఎన్నో ఆలోచనలు.
మా కిరణ్  ఎంచుకున్న అమ్మాయిని మేము కాదనేది ఉండదు కాబట్టి, మా ఇంట త్వరలో  కోడలు అడుగెడుతుందన్న మాట. మనస్సంతా  సంతోషంతో  నిండిపోయింది.
ఆలస్యంగా వెళితే  కిరణ్ కి ఇష్టముండదని, గుడికి కాస్త  ముందుగానే  బయలుదేరాను.  మేముండేది సాయిబాబా గుడికి అరగంట డ్రైవ్.  కిరణ్  అపార్ట్మెంట్, వర్క్ కి దగ్గరగా మాకు వంద మైళ్ళ దూరం ఉంటుంది.  వీకెండ్ (శనాదివారాలు) అయితేనే ఇంటికి వస్తుంటాడు.   ఆలోచించుకుంటూ  గుడి ఆవరణలోకి వచ్చేసాను. ఆ  రోజు  గురువారం.  గణేష  చతుర్ది కూడా  కావడంతో  ఆలయ ప్రాంగణం  జనంతో  నిండిపోయుంది.  ప్రసాదాలు,  పువ్వులు  పట్టుకొని   మెట్లెక్కుతున్న  చిన్న పిల్లల్ని గమనిస్తూ  పైమెట్టు మీద కూర్చున్నాను.
పది నిముషాలకి అల్లంత దూరాన కిరణ్, పక్కనే  మాలిని గబగబా నా వైపు వస్తూ  కనబడ్డారు.  నీలి రంగు పంజాబీ డ్రెస్ వేసుకొని, కిరణ్  ప్రక్కన  కాస్త పొట్టిగా, సన్నగా ఉంది మాలిని.  దగ్గరగా  వచ్చి నన్ను కలిసి, చేతులు జోడించి  “నమస్తే ఆంటీ,  మీరొచ్చి చాలా టైంఅయ్యిందా?” అంది మృదువుగా.  సుళువు లేని  తెలుగులో.  మా  పిల్లలు తెలుగు మాట్లాడినట్టే  ఉంది.
తెల్ల  గులాబీలా సుకుమారంగా  అనిపించింది.  దేవుణ్ణి దర్శించుకొని,  ప్రసాదం  తీసుకొని మెట్లపై  కూర్చున్నాము.  చక్కగా మాట్లాడుతూనే  ఉంది మాలిని.  “కిరణ్ మంచి స్నేహితుడు ఆంటీ,  నాకు  కాలేజీలో, చదువులో హెల్ప్  చేసేవాడు. మా  అమ్మావాళ్ళకి  కూడా  కిరణ్  అంటే చాలా ఇష్టం,” అంది.  కిరణ్ పై ఉన్న అభిమానం బాగా తెలుస్తుంది మాలిని మాటల్లో.  ముచ్చటేసింది  నాకు.  మా వాడి మనస్సులోని వలపుల తలపులకి  నేను మురిసి పోయాను.  ఆ సాయంత్రమంతా కబుర్లు సంతోషాలతో  గడిచింది.
“ఇవాళ డిన్నర్  వద్దులే,  ఆలస్యమయిపోయింది. శనివారం  ఇంటికి వచ్చి డాడీని కలవండి,” అని ఇద్దరికీ చెప్పి ఇంటి ముఖం పట్టాను.
***
ఇంటికొచ్చి  ఎంతో ఉత్సాహంగా, “అమ్మాయి నాకు నచ్చింది.  శనివారం కిరణ్ తో కూడా ఇంటికి వస్తుంది, మీరూ కలుస్తారుగా! దీవించేస్తే మన కిరణ్ ఓ ఇంటివాడవుతాడు,” అని మా ఆయనకి  ఫోన్  చేసి  చెబుతూనే పోయాను.  మా ఆయన  కూడా సంతోషించారు.  ఆనందంతో  రాత్రి  నిద్రపోలేదు.  ఎదిగి  ప్రయోజకుడైన  మా  ప్రియపుత్రుడు   కోరి  వరించిన  అమ్మాయిని తప్పక  ఆనందంగా  ఆమోదిస్తాము,  ఆహ్వానిస్తాము.
శనివారం  హడావిడిగా  వంట ముగించాను.
కిరణ్, మాలిని  లంచ్ కి వచ్చి సాయంత్రం వరకు ఉన్నారు.  చాల సరదాగా గడిచింది  సమయం.  చదువులు నుండి,
మాలిని  వాళ్ళ  కుటుంబ  విషయాల వరకు ఎన్నో సంగతులు మాట్లాడుకొన్నాము.
“అంకుల్,  మీకూ   కిరణ్  కి చాలా  పోలికలున్నాయి.”  అంటూ  మా వారితో ఎన్నో  కబుర్లు చెప్పింది  మాలిని.
***
మాలినితో  మాట్లాడాలనీ… తన  గురించి  తెలుసుకోవాలనీ… మా  భావాలు,  ఆనందాలు, అభిరుచులు  తనతో ప్రస్తావిస్తూ… తనవి అడిగి తెలుసుకుంటూ… ఆ తరువాత కూడా కొన్ని సార్లు కలిసాము.   ఆప్యాయంగా మాట్లాడేది మాలిని.  మా అమ్మాయి నిషి కూడా మాలినిని కలవడానికి  ఓ సారి చికాగో నుంచి వచ్చింది.  ఇద్దరూ స్నేహితు లయ్యారు.  మాలినితో మాకందరికీ సాన్నిహిత్యం ఏర్పడింది.
“అమ్మాయి బాగా నచ్చింది కూడాగా నీకు.  కిరణ్ తో ప్రస్తావించి, ఇక వాళ్ళ ఫ్యామిలీని ఆహ్వానించు.”  అని మా ఆయన ప్రోత్సహించారు.  మనసులు కలిసాయి ఇక మనువులే తరువాయని, సందేహపడకుండా సందేశంతో పాటు మంచి రోజు  చూసి
మా  ఆతిధ్యాన్ని  అందుకోమని  మాలిని వాళ్ళ కుటుంబాన్ని ఆహ్వానించాము.
***
కిరణ్  ఆ  అమ్మాయికి  ప్రపోజ్   చేసి, మా ఇరువురి కుటుంబాల సమక్షంలోనే డైమండ్ ఉంగరం  వేలికి  పెట్టాడు.
మరి కొంతకాలం సంతోషాలు, సమావేశాలు. కాబోయే  వియ్యంకులతో  కబుర్లు,  కమామీషు.  ఉత్సాహంగా
గడిచింది.
మాలిని  కుటుంబ  పరివారంతో   చిరకాల  స్నేహితుల్లా మెలిగాను.  మాలిని వాళ్ళ అమ్మ లక్ష్మి, నాన్న నారాయణ గారు, మాలిని చెల్లెళ్ళు, అంతా మమ్మల్ని కలవడం ఆనందంగా ఉందన్నారు.
“కిరణ్ లాంటి అబ్బాయి అల్లుడు అవడం మా అదృష్టం. అంతకన్నా ఎక్కువ  మీ వంటి అత్తగారు దొరకడం, మాలిని చేసుకున్న పుణ్యం,”  అని  పొగిడేసింది లక్ష్మిగారు.  నారాయణగారు కూడా అంత సంతోషాన్నీ వ్యక్తపరిచారు.
కిరణ్  అంటే  ఇష్టపడే  అమ్మాయే  కాదు,  కుటుంబమంతా అభిమానంగా ఉన్నారు.  వాళ్ళకీ  అబ్బాయిలు లేరు కనుక,
కిరణ్ ని  వారి  సొంత  కొడుకులా భావిస్తారు కూడానని  అనిపించింది.  ఆ మాటే వాళ్ళతోనూ అన్నాను.  కట్నాలు  ప్రసక్తే  అస్సలు లేదు.
కిరణ్ కి అలాంటి వన్నీ పడవు.  మాకూ అంతే.  ఇరువురూ  సంతోషంగా సంసారం చేసుకొని వందేళ్ళు మంచి జీవితం గడపాలనే తప్ప వేరే ఆలోచన లేదు.
***
ఇక జరగవలసిన కార్యక్రమం నిశ్చితార్దం.  ఇక్కడా?  అక్కడా?  ఏ భోజనం? ఎవరి సాంప్రదాయం? దేవుని గుడిలోనా? కళ్యాణ మండపంలోనా? ప్రశ్నలు, సందేహాలు. సంప్రదింపులు, సన్నాహాలు.  వీటన్నిటి నడుమ వచ్చింది వేసవి కాలం.  మా ఇంట మొదటి శుభ కార్యానికి అమ్మమ్మ తాతయ్యల దీవెనలుతో పాటు, ఏడుకొండల వెంకన్న ఆశీస్సులు కోసం  హైదరాబాద్,  తిరుపతి ప్రయాణం పెట్టుకున్నాము.
“ఆంటీ, కిరణ్ తో,  మీతో ఇండియా వెళ్ళాలని ఉంది.  ప్లీజ్, మీకు కష్టం కాదంటే మీతో పాటే వెళ్ళేలా ప్లాన్ చేసుకొంటాను.  అమ్మ వాళ్ళకి అభ్యంతరమే లేదు.” అని మాలిని ఫోన్ చేయడంతో మాలినితో పాటు బయలుదేరాము.
మా కుటుంబంతో, చుట్టాలతో ఆణుకువగా మెదిలింది ఆ అమ్మాయి.  సహజంగా ఓర్పున్న పడతిలా తోచింది.  కాకపోతే నాలుగు  రోజులు జబ్బు పడింది.  దగ్గరుండి చూసుకున్నాము నేను, కిరణ్.  ఢిల్లీ, ఆగ్రా వెళ్ళడం మానుకొని, తన ఆరోగ్యం తేలికయ్యాక తిరుపతి  వెళ్ళాము. దర్శనం  బాగా జరిగింది.  అందరిని  చూసాము, అంతటా తిరిగాము.  ఆశీస్సులతో, ఆనందాలతో ఇల్లు చేరాము.
***
నిశ్చితార్దానికి ముహూర్తాలు పెట్టించాము. ఆడ పెళ్లివారి ఊరి కోవెలలో జరప నిశ్చయించాము. కెంపులు చెక్కిన వజ్రాల హారం, పగ్గాల మీద నుండి ప్రత్యేకంగా తెప్పించిన చెంగావి పట్టుచీరతో పాటు అద్దాల గాజులు, జలతారు వోణీలు  తయారు చేయించి మాలినికి కానుకులుగా తెప్పించాము.  ఆ శుభదినాన… శుభ ముహూర్తానికి… శుభాకాంక్షలతో  శివారుల్లోని  ఆలయ  ప్రాంగణానికి  బయలుదేరాము.
మా బంగారుకొడుకు ఉల్లిపొర  రంగు  టస్సూర్  సిల్క్  దుస్తుల్లో,  నుదుట తిలకంతో, చెంపన  దిష్టి  చుక్కతో… ఉదయించే  సూర్యుడిలా  వెలిగిపోయాడు. ప్రతినిత్యం వాణ్ణలా అందంగా,  ఆనందంగా  చూడాలని,  మనస్సులోనే  దేవుడికి  దణ్ణం పెట్టుకొన్నాను.
తాంబూలాలు,  కట్నకానుకలు  సర్దుకొన్నాము.  సపరివార  సమేతంగా వడివడిగా  కదులుతున్నాము.  అంతలో అందింది కోవెల నుండి మాలిని పిలుపు.  “ఇదిగో వస్తున్నామే తల్లీ!” అంటూనే ఉన్నాను.  అటునుండి అలజడిగా బిగ్గరగా కిరణ్ తో ఫోన్ లో వాదిస్తున్నదని,  అదీ గొడవ పడుతున్నట్టు  అర్ధమయి  అవాక్కయ్యాము.  మమ్ముల తోడ్కొని వెళ్ళడానికి వచ్చిన ఆ అమ్మాయి తండ్రి, నారాయణ గారు నచ్చజెపుతున్నా … నా కన్న కొడుకుపై కక్షగా అరుస్తూనే పోయింది  ఫోనులో మాలిని.
అదురుతున్న గుండెల్ని అదుపు  చేసుకొని  అసలు సంగతేమిటా అని వాకబు చేసాము.
మా విడిదిలో, మా పరివారంతో ఉన్నందుకు, ఇక్కడే మా వాడి స్నానాలంకారాలు  అయినందుకు, తనని, తన వాళ్ళని ఒక్కింత  కూడా లెక్క చేయలేదంటూ అర్ధం లేకుండా మావాడిని నిష్కర్షగా తిడుతూనే  పోయింది ఆ అమ్మాయి.  అనూహ్యమైన ఈ మాటలకి, చేష్టలకి నా మనసున  అశాంతులు  చెలరేగాయి. ఉద్వేగంతో దు:ఖం ఆగలేదు, ఆలోచన సాగలేదు.
అదిరింపులు, బెదిరింపులు ఎరుగని వాడు, సుకుమారంగా, రాకుమారుడిలా ఎదిగినవాడు.. నా కంటి దీపం మా కిరణ్. సున్నిత మనస్కుడు వాడు మూగవోయాడు.  తనకి  తెలిసిన  మాలినియేనాని వాపోయాడు.
నారాయణగారు, తనపై  కూడా  ఫోన్ లో బిగ్గరగా అరుస్తున్న కూతురితో, “సరే, ఇంక శాంతించు, ఆంటీ  చాల బాధ పడుతుంది. మేము బయలుదేరుతున్నాము.” అంటూనే… ఇటు మాకూ  సర్ది  చెప్పి చేతలుడిగిన  మమ్మల్ని బయలుదేర దీశారు.
***
ఎంతటి  జాణతనం? ఎంతటి జ్వాలతనం?  కిరణ్  మనసు మలిన పడకుండా  ఏమి చేయాలి? వాడిని ఎలా ఆదు కోవాలి? ఆగని కన్నీటితో  కలలోలా కదిలాను.  ఏం  జరుగుతుందో  కూడా  తెలియని  పరిస్థితి.  మా వారు నా కన్నీళ్ళకి  చలించిపోయారు.  మనసు పాడయి జరుగుతున్న కార్యక్రమంలో పాల్గొనలేదు.  మాతో వచ్చినా, నిశ్చితార్ద  తంతు నుంచి దూరంగా గుడిలోనే ఉండిపోయారు.
నేను మాత్రం కిరణ్ కోసం, వాణ్ని అంటిపెట్టుకొనే ఉన్నాను.  నిషి మా వెంటే ఉంది.  నిశ్చితార్దం  అంటూ జరిగిన కార్యక్రమం… మా వారు అక్కడ లేకుండానే జరిపించారు.  ఏమయిందో ఎలా జరిగిందో? మాట మంతీ లేకుండా తిరిగి విడిది చేరుకొన్నాము.  ఆ పై  ఊరు వెళ్ళిపోయాము.  మనస్సు మొద్దు బారిపోయింది.  నా ఆలోచనంతా కిరణ్ గురించే.  మా జీవితాలు ఎటువంటి మలుపులు తిరుగుతాయో ఇక మీదట అని ఆలోచించి నా తల ముక్కలైపోతుంది.
***
రెండు నెలల వ్యవధి తరువాత,  కిరణ్  తన ప్రయత్నాలు మొదలెట్టాడు.  కలిసి కూర్చుని, విషయాలన్నీ మాట్లాడుకొని,
ఇరువైపులా పరస్పర  అవగాహన  తెద్దామని ఆ అమ్మాయిని ఎన్నో మార్లు అడిగాడు.  అయినా లాభం లేకపోయింది.  ఇంతటి మొండి అమ్మాయితో అసలు  జీవితం ఎలా  ఉంటుందోనని, కిరణ్ విషయంలో భయం వేసింది.
అంతటితో ఆగని  ఆ అమ్మాయి వీరంగం…  ‘వటుడు అంతై  అంతంతై’ అన్నసామెతగా, తల్లి లాంటి నన్ను దుయ్య బట్టేంత వరకూ వచ్చింది.  కిరణ్ కి ఏవో అప్రస్తుతపు మాటలు చెపుతూ, వాడికి నా పై కోపం రావాలని, బాహాటంగానే నన్ను తూలనాడుతూ, మాటల్లోనే కాక  లేఖలు కూడా రాసింది.   తనంటే ఇష్టపడక,  తన కంటే అందం, అంతస్తులున్న కోడలి కోసం నేను ఆరాట పడుతున్నానని, నా మీద అబద్దపు అభాండాలు మోపింది.  నా ముఖం చూడనంది, నా ఉనికే వద్దంది.
మా నుండి వాడిని వేరుచేయడమే ఆ అమ్మాయి ధ్యేయమయ్యిందని అర్ధమైపోయింది.  మా కిరణ్  కావాలనుకున్నదే దైనా, దేనికైనా వాడికి సంపూర్ణ స్వాతంత్ర్యముందని, అసలు వాడు ఏది చెయ్యాలన్నా  మేము వద్దనడం గాని,  వాడిని  దేనికైనా  మభ్యపెట్టడం గానీ,  మా పద్ధతే కాదని  ఆ అమ్మాయికి తెలియదు.
***
ఇంతా జరిగాక, పరిస్థితుల్లో ఎటువంటి మార్పు లేకుండానే  తాను నిర్ణయించిన సమయానికల్లా వివాహం  అవ్వాల్సిందే అని నిశ్చయించేసింది మాలిని.  నన్ను దూరముంచుతానని  నిర్మొహమాటంగా ప్రతిఘ్నలు కూడా చేసింది.  పైగా యివన్నీ రాసేది మా వాడికీ, నాకూను.  ఇంతటి వెరపు లేనిదనం, తెగింపు, పాపభీతే లేని కరుకుదనం, ఓర్వలేనితనం ఎందుకో?  తెలియక నిస్సత్తువయ్యాను, విలవిలలాడాను,  వేసారిపోయాను.
మనస్సు రాయి చేసుకొన్నాను.   నా మంచితనం, నా న్యాయం నిలుపుకోవాలి.  మా పిల్లలికి నేను అన్యాయం చేయలేను.  ఏదోలా ఆ అమ్మాయిని మళ్లీ మచ్చిక చేసుకోవచ్చునేమో, మనసు మార్చవచ్చునేమో, నా మీద కలిగిన అయిష్టత,  అనుమానం దూరం చేయవచ్చునేమో అని ఆలోచించాను. తను చిన్నపిల్లేగా,  మా అమ్మాయి నిషిలానే కదా.  తెలియకే ఇలా చేస్తుందేమో అని కూడా అనుకొన్నాను. కిరణ్ మనసు, వాడి సుఖం, సంతోషమే నాకు ముఖ్యం.  కనుక మాలిని  పుట్టినరోజున, నేనొక్కతినే వెళ్లి ఆ అమ్మాయిని కలవాలని  కూడా అనుకొన్నాను.
నా ఒక్కగానొక్క కొడుకు మనసు బాధపెట్టి, ఇలా పోట్లాటలు పెంచి, జీవితాన్ని దుర్భరం కానివ్వదలుచుకోలేదు.  కిరణ్ కి తెలుసు నేను ఏం చేసానో, ఎటువంటి మనిషినో,  కొడుకుగా నన్ను బాగా తెలుసుకొన్న వాడే.  కాకపోతే ఈ గొడవంతా ఎలా సమర్దించాలో తెలియని అయోమయంలో మునిగాడు.  మాలిని నన్ను చూడ్డానికి  ఇష్టపడలేదని అర్ధమయ్యింది.
అయినా కిరణ్ తో,  “కన్నా, నీవే ఎలాగో మమ్మల్ని కలుపు. పెళ్లి చేసేసుకో. అన్నీ  సర్డుకుంటాయిలే,”  అన్నాను.
వాడి నుండి నాకు వచ్చిన జవాబు నన్ను నిశ్చేష్టురాలిని చేసింది.  నేనేరుగని ఓ కొత్త సాంప్రదాయం.  ఇక వింత షరతులు విధించి,  కాబోయేవాణ్ణి  వేధించే ధోరణి అవలంభిస్తుందిట ఆ అమ్మాయి.  తలితండ్రులైన మమ్మల్ని తక్షణమే వీడవలెననీ, తనకి అత్తింటి వారి ఉనికే వద్దనీ, లేదేని పెళ్లి జరగదని కిరణ్  కి  జేసిందిట మాలిని.   పైగా పెళ్లి జరిగే  ఛాయలకే, నేను రాగూడదని కిరణ్ కి ఆదేశాలు జారీ చేసిందట కూడా.
వాళ్ళ అమ్మ  నాన్నలతో నేను మాట్లాడాలని మెసేజ్ పంపాను. “అంతా నా ఇష్టమే, వాళ్ళ  ప్రమేయమే లేదు, కాబట్టి నేనెలా అంటే అలా జరగాలి.” అని జవాబిచ్చింది.
***
గత పాతికేళ్ళగా నా ప్రపంచమే నా పిల్లలుగా ప్రశాంతంగా సాగిన నా జీవన కొలనులో పిడుగులే  పేలాయి. ప్రేమతో కట్టుకున్న
ఆశాసౌధాలు  కూలాయి.  మా బిడ్డని మానుండి చీల్చాలని వేచి ఉన్న ఓ తోడేలులా అనిపించింది, సుకుమారంగా కనబడే విషపూరిత ముళ్ళగులాబి మాలిని.
సుఖసంతోషాల్ని పంచాలనుకోనేవారితో  పాటు, వాటిని హరించాలనుకొనే మాలినిలాంటి వారూ ఉంటారు కదా అనుకొన్నాను. ఓపిగ్గా   జీవితకాలం పాటు ఆటుపోట్లకి తట్టుకొని,  ఏర్పరుచుకున్న  జీవన సౌధాన్ని,  ఎవరో  ఎక్కడినుంచో  వచ్చి..  ఆనందాలు హరించి.. కూల్చను  ప్రయత్నించగలరు.  కూల్చనూ  గలరు అనుకొన్నాను.  ఈ క్లిష్ట  సమస్యనుండి  బయటపడే మార్గం అన్వేషిస్తూ,  నిత్యం మనస్సు అలిసిపోయేది.
యువతలో  పురోగతి,  విద్యా విజ్ఞానాలతో  పాటు  కొందరిలో ఓ తెగింపు, ధిక్కార  ధోరణి  వల్ల  ఇలాటివి  జరుగు నేమోనని కూడా అనుకొన్నాను.   అస్సలు వివాహబంధంతో  ఏర్పడే  సున్నితమైన బాంధవ్యాలన్నా,  బంధుత్వాలన్నా, బాధ్యతలన్నా ఈ నాటి యువతకి అయిష్టత, అసహనమే అనిపిస్తుంది.  అర్ధంకాని  ఈ  వైనం,  విపరీతమైన  మాలిని నైజంకి నిర్ఘాంతపోయినా,  అయోమయావస్థలో ఉన్న ఆ అమ్మాయిపై  జాలి వేస్తుంది.
***
కాలం  నత్త  నడకలు  నడుస్తూ  మరో  నెల గడిచింది.  ఈ మధ్య  కిరణ్  బిజీగా ఉంటున్నాడు.   చూసి కూడా నెల పైనయింది. శనివారం పొద్దున్నే ఫోన్ చేసి, “ఐ యామ్ కమింగ్ ఇన్ టెన్ మినిట్స్, మీ ఇద్దరితో మాట్లాడాలి,” అన్నాడు కిరణ్.  కాస్త ఆదుర్దాగా ఉన్నా,  వాడికి ఇష్టమైన ఎగ్ కర్రీ, పూరి చేయడంలో ఉండిపోయాను.
ఓ అరగంటలో వచ్చి, నన్ను, వాళ్ళ డాడిని లైబ్రరీలో కూర్చోబెట్టి ఎదురుగా కార్పెట్ మీద చతికిలబడ్డాడు కిరణ్.   మా వంక చూస్తూ,  “ఎంతగానో అలోచించి,  నేను మాలినితో  బ్రేక్అప్  కే డిసైడ్ అయ్యాను.  మాలినిది,  చాల అసమంజస మైన  నడవడి, ఆలోచన  అనిపిస్తుంది.  నాకు నచ్చలేదు.  ఎవరికీ మంచిది కాదు.  అందరు అన్హాపీగా ఉండడం  బాగా లేదు.”  అంటూ   పైకి లేచి,  ” సో,  అదీ సంగతి,  నేను కూడా జాబ్ లో బిజీగా ఉండబోతున్నాను.   నువ్వు, డాడి ఇక ఏమీ దిగులు పడవద్దు”,
” ఐ యామ్ హంగ్రీ, ఫుడ్ ప్లీజ్,”  అంటూ కిచెన్ లోకి దారి తీసాడు కిరణ్.
****** 
ఒక భారతీయ ప్లాస్టిక్ సర్జన్ జీవిత చరిత్ర
ఆంగ్లమూలం : డా.లక్ష్మీ సలీమ్ ఎం ఎస్. : ఏమ్ సీ ఎచ్
తెలుగు సేత : స్వాతీ శ్రీపాద

1. బాల్యం
అందరి రాతలూ భగవంతుడు రాసే ఉన్నాడని అంటారు.
జీవితంలో ఏదో ఒకటి సాధించాలని అనుకున్నప్పుడు మనకు తెలియకుండానే మన శక్తి అంతా ఆ వైపుకే మళ్ళుతుంది. రసవాది పాల్ కియొహో చెప్పినట్టు “నువ్వు ఏదో ఒకటి సాధించాలని అనుకున్నప్పుడు విశ్వమంతా నీకు సహాయపడేందుకు సమాయత్తమవుతుంది
విజయవాడలో ఒక మధ్యతరగతి కుటుంబంలో పుట్టాను. నేను పుట్టినప్పుడు నాన్నకు చాలా కలిసిరాడంతో నాకు లక్ష్మి అని ఆ లక్ష్మీ దేవి పేరు పెట్టారు.
తాతినేని సూర్యనారాయణ మా నాన్నగారు, సివిల్ ఇంజనీరు. ఏడుగురు సహోదరులు . బ్రిటిష్ ప్రభుత్వం సాంక్షన్ చేసిన సివిల్ కాంట్రాక్ట్ పనులు రోడ్లు వెయ్యడం, వంతెనల నిర్మాణం చేసేవారు. ప్రాథమిక నిర్మాణాలకు శిక్షణ పొందిన వృత్తి నిపుణుల అవసరం ఎంతైనా ఉందని ఆయన నమ్మకం.
ఆ నమ్మకం వల్లే పథనిర్దేశకత్వం వహించి విజయవాడలో సివిల్ ఇంజనీరింగ్ , నిర్మాణం, కోర్స్ లకోసం, శిక్షణలో లోపాలు భర్తీ చేసేందుకు స్వతంత్ర్యంగా సాంకేతిక కళాశాలను ప్రారంభించారు. అదొక్కటే కాదు. ఆయన ఆడపిల్లలకు విద్యావశ్యకతను, దాని ప్రాముఖ్యతను గుర్తించి తన స్వగ్రామమైన అంగలూరులో బాలికల కోసమే ఒక ఉన్నత పాఠశాలనూ నిర్మించారు.
మా అమ్మ రాజేశ్వరమ్మ నలుగురు పిల్లలలో పెద్దది. చిన్నప్పుడే తల్లిని పోగొట్టుకోడం వల్ల అప్పుడే సంరక్షకురాలిగా మారి మిగతా వారిని చూసుకునేది. మాది పెద్ద ఉమ్మడి కుటుంబం అవడంతో అమ్మ సంరక్షకురాలిగా ఇంటికే పరిమితమైపోయింది.
పిల్లలకు నాణ్యమైన విద్య అందించాలని మా తలిదండ్రుల ఆశ. మా పెద్దన్నలు ఇద్దరూ సైకాలజీ లో, ఆర్గానిక్ కెమిస్ట్రీలో గోల్డ్ మెడల్స్ సంపాదించగా తమ్ముడు వినికిడి సమస్యల నిపుణుడు. మా ఇద్దరక్కలకూ హైస్కూల్ చదువయాక పెళ్ళిళ్ళు చేసేశారు. నేను వారికి పూర్తిగా భిన్నం. ఎన్నో ఉన్నతమైన కలలు నావి. పెళ్ళి అనేది నా దృష్టిలో చివరి ఆలోచన.
నా తలిదండ్రులు దాన్ని ఆమోదించడం నా అదృష్టం.
చాలా మంది పిల్లలు స్కూల్లో చదివే రోజుల్లో బయటకు ఆటలకు వెళ్ళేవారు, బొమ్మలతో ఆడే వారు, చెట్ల మధ్య పరుగులు పెట్టేవారు, లేదా ఇంట్లో అమ్మలు చేసిన పిండివంటలు తింటూ కనిపించేవారు.
నాకు మాత్రం బాల్యం పుస్తకాల మధ్యనే గడిచింది. అందువల్లే కావచ్చు ఒకటో క్లాస్ అవగానే డబుల్ ప్రమోషన్ ఇవ్వడంతో మూడో క్లాస్ కి, మళ్ళీ అక్కడా ఇచ్చిన డబుల్ ప్రమోషన్ కి అయిదో క్లాస్ కి వెళ్ళిపోయాను. ఆ రోజుల్లో స్కూళ్ళలో అలా ఇవ్వడం చాలా అరుదే మరి.
నా వ్యక్తిత్వం మీద ప్రభావం చూపిన సంఘటనలు స్కూల్ రోజుల్లో ఇంకా ఉన్నాయి. అవేమీ నన్ను మరింత మంచి మనిషిగా మార్చలేదు గాని నా వయసుకు మంచీ చెడూ తెలుసుకుని మరింత ఉన్నతంగా మారడానికి, మరికొంత పరిపక్వమవడానికి, ఉన్నత స్థితి ఆశించడానికి ఆస్కారమయ్యాయి. నిజానికి అవి నాకు వ్యతిరేకమనే అనుకోవాలి.
నేను తొమ్మిదో తరగతిలో ఉండగా మా తెలుగు టీచర్ మమ్మల్ని ఏమవాలని ఆశిస్తున్నామో అనే దాని గురించి
వ్యాసం రాయమన్నారు. నేను హృదయం అంతా గుమ్మరించి నా స్వప్నాలు, ఆశయాల గురించి అవసరమైన దానికన్నా
ఎక్కువే రాసాను. టీచర్ గారు పిలవడంతో నన్ను మెచ్చుకుంటారన్న ధీమాతో స్టాఫ్ రూమ్ లోకి వెళ్ళాను.
” లక్ష్మీ, ఈ వ్యాసం నువ్వే రాసావా?” కొంచం కోపంగా పేజీలు తిప్పుతూ అడిగారాయన.
” సర్, అవి నా ఆలోచనలూ , కలలూ. నేనే రాసాను.” అన్నాను.
” నిజంగా ఎక్కడి నుండీ కాపీ చెయ్యలేదు కదా?”
నేను వింటున్నదేమిటో నాకు అర్ధం కాలేదు. కాపీ కొట్టానని నిందించడం వల్ల ఒక రకమైన షాక్ లో ఉన్నాను.
నాకళ్ళవెంట నీటి ధారలు మొదలై నన్ను నేను సమర్ధించుకోడం ఎలాగా అని ఆలోచిస్తున్నాను.
” సర్, నాకు భవిష్యత్తు పట్ల గొప్ప కలలు ఉన్నాయి. నేను డాక్టర్నవాలి, అందులోనూ గొప్ప డాక్టర్ని. నేను ప్రజలకు సాయపడాలి. అవసరంలో ఉన్నవాళ్ళకు సేవచెయ్యాలి. ఆ విధంగా ఆలోచించడం తప్పా? ఈ కాగితాల మీదా ఉన్న ఆ పదాలే సరిగ్గా నేనేమిటో, నేనెవరో, నేనేమవుతాయో చెప్తాయి.”
నేను నా నిజాయితీ నిరూపించుకునే ప్రయత్నంలో ఆ పాటికీ దుఃఖం ముంచుకు వచ్చింది. ఎంతో నచ్చజెప్పాక అది నేను స్వయంగా నిజాయితీగా రాసిన వ్యాసమేనని, ఆయన నమ్మారు.
వ్యాసం ఎంతో గొప్పగా ఉండటం వల్ల నేనే రాసానంటే నమ్మలేకపోయానని అన్నారు. నాకు ఆ వ్యాసానికి క్లాస్ లో అందరికన్నా ఎక్కువ మార్కులు వచ్చాయి.
రెండో సంఘటన నేను పదో తరగతిలో ఉన్నప్పుడు జరిగింది. ఉన్నట్టుండి మా బోధన తెలుగు మీడియం నుండి ఇంగ్లీష్ మీడియంకి మార్చారు. తెలుగులో చదువుకునే మాకందరికీ ఇది పెద్ద సవాలుగా మారింది. అదీ ముఖ్యంగా మాకు బయాలజీ చెప్పే టీచర్ అమెరికన్. ఆమె ఉచ్చారణ అర్ధం చేసుకోడం కష్టంగా ఉండేది.
మరోసారి క్లాస్ లో చాలా తక్కువ మందిలో నేనూ చాలా శ్రమపడి ఆమెను అర్ధం చేసుకోడం, నోట్స్ రాసుకుని ఆమె చెప్పేది నా సహ విద్యార్ధుల కోసం తెలుగులోకి అనువదించడం చేసేదాన్ని. ఇది మళ్ళీ నన్ను ఇబ్బందుల్లోకి నెట్టింది. పదాలు వాక్యాలు ఒకేలా ఉండటం వల్ల నేను నా క్లాస్ మేట్ అసైన్మెంట్ కాపీ చేస్తున్నానని అభియోగం.
నాకు చాలా కోపమూ వచ్చింది, కలవరపెట్టింది కూడా. నేనేం చేసినా నాకు తిట్లు తప్పవని అనిపించింది. ఇది జరిగాక ఒక వారం మొత్తం నేనెవరితోనూ మాట్లాడలేదు. ప్రతివాళ్ళూ నా అసాధారణ ప్రవర్తన గమనించారు. మా హెడ్ మిస్ట్రెస్ నన్ను ఆవిడ ఆఫీస్ రూమ్ కి పిలిచి అనునయిస్తున్నట్టుగా మా బయాలజీ టీచర్ మిసెస్ వాల్టర్స్ పొరబాటు పడ్డారనీ నా మామూలు స్వభావం, ఇతరులకు సాయపడటం మానవద్దనీ చెప్పారు. ఆ తరువాత మా బయాలజీ టీచర్ కూడా నాతో మాట్లాడేందుకు మా ఇంటికి వచ్చే శ్రమ తీసుకున్నారు.
ఈ రెండు సంఘటనలు బహుశా నా వ్యక్తిత్వం గురించి నన్ను నేను ప్రశ్నించుకునేలా చేసినా నన్ను నేనుగానే ఉండేలా నాలో ఏ మార్పునూ తేలేకపోయాయి. అవే నన్ను మరికొంత దృఢంగా మార్చాయి.
నా బాల్యంలో మరో ఆసక్తి కలిగించే దశ, నేను పుట్టుకతో హిందూ మతస్థురాలినైనా కిస్టియన్ మిషినరీ స్కూల్లో చదువుకున్నాను. అక్కడ మేం రోజూ ఉదయం స్కూల్ అసెంబ్లీ సమయంలో బైబిల్ నుండి ఉల్లేఖించిన మాటలు చదివేవాళ్ళం. హిందువునై ఉండి క్రిస్టియన్ స్కూల్లో శిక్షణ పొందటం భవిష్యత్తు నాకోసం సిద్ధంగా ఉంచిన జీవితానికి, సలీమ్ తో ముడిపడనున్నదానికి ఒక సూచికలా అనిపించింది.
భగవంతుడు మనందరి రాతలూ రాసే ఉంచుతాడని అంటారు.
నాకోసమూ భగవంతుడు ప్లాన్ చేసి పెట్టాడని, నా జీవితంలో పెద్ద పాత్ర పోషించే నమ్మకాలు, మత సంఘర్షణలను ఎలా ఎదుర్కుంటాను అనేది అప్పుడు నాకెంత మాత్రమూ తెలియదు.
స్వప్నాల వినువీధిలో విహరించటం ఎప్పుడు మానవద్దు.
ఇంకా వుంది…
రచన: ప్రొ. రామా చంద్రమౌళి
డిసెంబర్‌ నెల.  రెండవ ఆదివారం.  విపరీతమైన చలి.  పొద్దెక్కి ఎనిమిది గంటలౌతున్నా.  అంతా పొగమంచే చిక్కగా.  మనిషికి ఎదుటనున్న మనిషే కనబడ్తలేడు.
‘గీ వరంగల్‌ ల గింత పొగమంచు ఎన్నడూ లేదు.  ఎవరో నగరమంతా దట్టంగా పొగను చిమ్మినట్టు.  ఏందో’ అనుకుంది ఇరవై నాలుగేళ్ల నిర్మల.
ఎల్లంబజార్‌ మాంసపు బజార్‌ ల.  వెనుక వరుసగా కాపుడు కొట్లు.  ఒకటే జనం హడావిడి.  వరుసగా బజ్‌ జ్‌ జ్‌ జ్‌ మని అరుస్తున్న బ్లోయర్ల చప్పుడుతో జీవధ్వని.  గాలినిండా చర్మం కాలుతున్నప్పటి కమురు వాసన గాఢంగా.  మార్కెట్‌ లోపలికి అడుగుపెట్టగానే రెండు వైపులా వరుసగా మాంసపు దుకాన్లు.  ఇంకాస్త పదడుగులు నడిస్తే రెండు వైపులా అరుగులపై కూర్చుని కూరగాయలు అమ్మే ఆడవాళ్ళు.  ఎక్కువగా ముసలోల్లే.  ఇంకాస్త పదడుగులేస్తే.  చేపల లక్ష్మి.  వరుసగా చేపల డ్రమ్ములు.  గంపల్లో జిలజిలా మెసుల్తూ చేపలు.  ఆమె ఎప్పుడూ బొమ్మె చేపల్నే అమ్ముతది.  గత ముప్పై ఏండ్లకు పైగా ఆమే అక్కడ చేపల అమ్మకానికి సర్వాధికారిణి.  హోల్‌ సేల్‌.  మరియు రిటైల్‌.  పక్కా తూకం.  పక్కా రేట్‌ కు పేరు మోసిందామె.  ఆమె చుట్టూ చేపలను అప్పటికప్పుడే చంపి, మన ముందే శుభ్రం చేసి, కోసి ముక్కలు చేసి కడిగి ఇచ్చే నలుగురైదుగురు నడీడు స్త్రీలు.  చుట్టూ తమ వంతు చేపలను కడిగించుకుని వెళ్లేందుకు ఎదురుచూస్తూ నిలబడ్డ కస్టమర్‌ జనం.
ఆ చేపల అడ్డా దాటితే.  వెనుక వరుసగా మేకల, పొట్టేళ్ళ తలకాయలనూ, కాళ్ళనూ కాపి, నీటితో కడిగి ఇచ్చే ఆరేడు కొట్లు పొగ చూరి, ఎప్పుడో ప్రభుత్వం వేయించిన నాసిరకం టైల్స్‌ పగిలి ఊడిపోయి.  పెచ్చులు పెచ్చులుగా చెదిరిపోయి.  కొన్ని బొగ్గులు.  కుప్పలు కుప్పలుగా కట్టె ముక్కలు, పెద్ద పెద్ద ప్లాస్టిక్‌ గంగాళాల్లో నల్లని మసి నీళ్ళతో.  అంతా పొగ.  ధూళి.  కమురు వాసన.  ప్రతి కొట్టు ముందూ కస్టమర్లు తమ కాళ్ళు, తలకాయల కోసం ఎదురు చూస్తూ.  ‘ఇంకెప్పుడమ్మా తొందరగా కానీ’ అని తొందర.  గద్దింపులు.  ప్రతి కొట్టు మీదా ఇద్దరు వ్యక్తులు.  ఒకరు వచ్చిన గిరాకీ నుండి పచ్చి కాళ్ళు, తలకాయలను తీసుకుని వరుసలో పెట్టడానికి.  మరో వ్యక్తి బట్టీ ముందు తపస్సులో ఉన్న ఋషిలా బ్లోయర్‌ ను ఒడుపుగా తిప్పుతూ సన్నని మంటమీద అటో రెండు కాళ్ళూ.  ఇటు మధ్యలో ఒక తలకాయను పెట్టి.  అటు ఇటు మంటల మధ్య సర్దుతూ…
అంతా ఒక సంరంభం.  హడావిడిగా అటు ఇటూ నడుస్తూ వస్తూ వెళ్లే మనుషులతో ఒక జీవన వ్యాపారం.
ఆ మూలకున్న చివరి కొట్టులో.  నిర్మల తదేకంగా చూస్తోంది బజ్‌ జ్‌ జ్‌ మని శబ్దిస్తున్న ఎర్రని మంటలోకి.
చిన్నప్పటినుండి.  ఏడో తరగతిలో ఈ ఎల్లంబజార్‌ కు తల్లి జమీలా బాయ్‌ వెంట తీసుకుని వచ్చింది మొదలు.  కొత్తదనంతో, చిన్నపిల్ల చేష్టలతో  ‘‘అమ్మీ నేను బ్లోయర్‌ ను తిప్పుతనే.  కాల్చిన కాళ్ళను కత్తితోటి గీకుతనే .  మై సాఫ్‌ కరూంగీ ’’ అని మారాం చేసి గిరాకీ కటికోల్ల దగ్గర బేరమాడి చేతులతోటి తీసుకొచ్చుకున్న ఒక మొండీ చార్‌ పైర్‌.  చటుక్కున వాళ్ళ చేతులనుండి లాక్కుని,
‘‘అన్నా అన్నా.  మై కరూగీ జల్దీ ఔర్‌ బెహ్తర్‌ ’’ అని అరుస్తూ తల్లి దగ్గరకొచ్చి  ఇచ్చి, నవ్వు ముఖం మీద
‘చూడు నేను గిరాకీని పట్టుకొచ్చిన’ అని.
అప్పుడు మొదలైన ఎర్రని నాలుకలను చిమ్ముతూ కాల్చే మంటలోకి చూచే అలవాటు.  మంట కాలుస్తుంది.  మాడుస్తుంది.  బుగ్గి చేసి బూడిదను మిగులుస్తుంది.  అంతిమంగా ఏమీ మిగలకుండా నిశ్శేషం చేస్తుంది.
మంట. బయటి మంట.  లోపలి మంట.  వయసు గడుస్తున్నకొద్దీ నిర్మలకు అర్థమైంది బయటి మంటకంటే లోపలి తీవ్రమైన మంటే అతి శక్తివంతమైనదని.
ఇటు అమ్మి జమీలా బాయ్‌.  అటు నోటినిండా జర్దా పాన్‌ నముల్తూ ముఖం నిండా మంటల నీడలు పారాడ్తూండగా తపస్సులో నిమగ్నమై   ఉండే యోగిలా.  మన లోకంలోనే లేని ఋషిలా.  బాపు కటికె దయానంద్‌.  ఏండ్ల పర్యంతం బ్లోయర్‌ తిప్పుతూ తిప్పుతూ .  గిరాకీ తెచ్చే పొట్టేల్‌ తలకాయల ముక్కు రంధ్రాల్లో ఒడుపుగా ఇనుప కడ్డీలను లోతుగా గుచ్చి దిగేసి .  దాన్ని చేతితో చురుగ్గా మంటల్లో మాడుస్తూ.  మరో చేత్తో బ్లోయర్‌ హాండిల్‌ ను ఆగకుండా తిప్పుతూ.  దాంట్లో ఎంతో నైపుణ్యం దాగి ఉంది.  మంట సన్నగా నిలకడగా రావాలె.  జ్వాల తెగకూడదు.  వేడి స్థిరంగా తాకాలె మొండికీ, పైర్‌ కూ.
ఇదొక రకమైన వృత్తి.  కటికోల్లు సాధారణంగా మేకలనూ, పొట్టేళ్ళనూ కోసి.  చర్మాలనూ, మాంసాన్నీ అమ్ము కుని దాంతో జీవిస్తారు.  అదే కుల వృత్తి.  ఇక దాంట్లో కస్టమర్లను మోసం చేయడాలు.  జోకుడులో దండీ కొట్టడాలు.  ఆడమేకలను కోసి మేకపోతులని దబాయించడాలు.  కల్తీ మాంసం.  బాట్లల్ల చీటింగ్‌ .  మరో దిక్కు మున్సిపాలిటీ వాళ్ళకు, పోలీసులకు, సానిటరీ ఇన్‌ స్పెక్టర్లకు.  తూనికలు కొలతలోల్లకు  మామూళ్ళు.  లంచాలు నజ్‌ రానాలు.  ఎన్నో తతంగాలు.
చిన్నప్పటినుండి అనుభవాలన్నీ వెరసి ‘బతకడం అంత సుళువేమీ కాదు’ అని చెప్పిన పాఠం.
నిర్మల ప్రక్కనే ఉన్న తన స్మార్ట్‌ మొబైల్‌ ను తాకింది చేతితో.  తెరపై టైం ప్రత్యక్షమైంది.  ఏడూ యాభై నిముషాలు.
‘టచ్‌ స్క్రీన్‌.  టచ్‌ స్కిన్‌. ’ నవ్వుకుంది నిర్మల.
తల్లి జమీలాబాయికి కేన్సర్‌.  కొలోన్‌ కేన్సర్‌ అని రెండు నెలలక్రితమే తేలింది.  ఫోర్త్‌ స్టేజ్‌ అన్నడు డాక్టర్‌.  కష్టమే అని తాత్పర్యం.  ఆరోగ్యశ్రీ పథకం కింద చికిత్స.  ఇక్కడ లోకల్‌ దవాఖాన.  ప్రతి పదిహేను రోజులకు ఒకసారి.  హైదరాబాద్‌ కు.  యశోద సికింద్రాబాద్‌ బ్రాంచ్‌ల.  ఆంకాలజీ ఫ్లోర్‌.  ఎందరు కేన్సర్‌ రోగులో.  వందలమంది.  ఆరోగ్యశ్రీ అనేది ఒక అంతులేని నిరంతర దోపిడీ పథకం.  ప్రజలు ఎంత బాగుపడ్తున్నారోగాని.  దవాఖాన్లూ డాక్టర్లు మాత్రం అతి పచ్చగా విలసిల్లుతున్నారు.
అమ్మ చనిపోవడం ఖాయం అని తేలిపోయింది.  కాని మనిషిని చివరి శ్వాసవరకు పీల్చి పిప్పిచేస్తూ డబ్బు దండు కోవాలెగదా ఆరోగ్యశ్రీ కింద.  అదే జరుగుతోంది.  కెమో థెరపీ.  రేడియేషన్‌.  సకల పరీక్షలు.  స్కానింగ్‌ లు.
అందువల్ల ఈ మూడు నెలలుగా.  ప్రతి ఆదివారం.  పండుగరోజులు.  గిరాకీ ఎక్కువగా ఉంటుందనుకున్న రోజుల్లో,  నిర్మల చేస్తోంది ఎల్లంబజార్‌ దుకాణం డ్యూటీ.  తలకాయలు, కాళ్ళు కాపుడు.  షాప్‌ నడుపుడు.  ఇంటి సభ్యులు.  నాయిన దయానంద్‌.  అమ్మమ్మ ఈశ్వరమ్మ, తమ్ముడు కిషన్‌.  అందరిలోనూ గడ్డకట్టిన దుఃఖమే.  ‘అమ్మ చచ్చిపోతుంది త్వరలో ’.  అనేది బహిరంగ రహస్యమైపోయింది ఇంట్లో.
‘చదువుకో బిడ్డా.  మా లెక్క ఈ మొండీ, పైర్‌ కాపుడు.  కాల్చుడు వద్దు బిడ్డా ’ అని.  తలకాయ కాళ్ళు కాపుతే అరవై రూపాయలు ఇప్పుడు.  పది రూపాయలనుండి చూస్తోంది నిర్మల.
చదువు.  చదువు.  ఇంజనీరింగ్‌.  బి. టెక్‌ కంప్యూటర్‌ సైన్స్‌.  తర్వాత గేట్‌.  పి. జి. సెట్‌.  ఎం. టెక్‌.  సాఫ్ట్‌ వేర్‌ ఇంజనీరింగ్‌.  ప్రైవేట్‌ ఇంజనీరింగ్‌ కాలేజ్‌ లన్నీ.  ఒట్టి బూటకం. అంతా ఫీజ్‌ రీ-ఎంబర్స్‌ మెంట్‌ వ్యాపారం.  కాలేజ్‌ కు రాని స్టూడెంట్స్‌.  దొంగలెక్కల అటెండెన్స్‌.  యూనివర్సిటీలతో కుమ్మక్కు.  బి. సి.  ఎస్‌. సి, ఎస్‌. టీ డిపార్ట్‌ మెంట్స్‌ తో అవగాహన.  అన్నీ పర్సెంటేజ్‌ లు.  కోట్లకు కోట్లు ప్రజాధనం మిస్‌ యూజ్‌.  స్టాఫ్‌ నాసిరకం.  వాళ్ళవి ఫేక్‌ డిగ్రీలు.  ఫేక్‌ పి. హెచ్‌ డి లు. ఫేక్‌ తనిఖీలు.  విద్యార్థులకు ‘ బయో మెట్రిక్‌ ’ మషీన్స్‌ పెడితే క్లోనింగ్‌ ఫింగర్‌ ప్రింట్స్‌ తయారు చేసుకుని వాటిని ప్రతిరోజూ ఉపయోగిస్తూ.  మేనేజ్‌ మెంట్స్‌ చీటింగ్‌.
ఈ దేశం నరనరాన అవినీతి.  చదువురాని వాళ్ళకంటే.  బాగా చదువుకున్న విద్యావంతులచేతనే భయంకరమైన దోపిడి.  అన్ని రంగాల్లో. .
ఎట్లా.  ఎట్లా.  ఈ దోపిడీ వ్యవస్థను ఎట్లా ప్రక్షాళన చేయాలె.  రాజకీయ నాయకుల్లో అవినీతి.  ప్రతివాడు కోతుల కంటే హీనంగా గోడలు దూకుతూ పార్టీలను మార్చడమే.  రాష్ట్రమేదైనా నీచ రాజకీయాల్తో బహిరంగంగానే శాసన సభ్యులతో క్యాంప్‌ లు నిర్వహిస్తూ ‘జస్ట్‌ పర్చేజ్‌’ . యువత క్రికెట్‌ మానియా.  ఇంటర్‌ నెట్‌ పిచ్చి.  బూతు సినిమాల వ్యసనం.  ఒక్క మొబైల్‌ తెరిస్తే సకల పోర్నో బరితెగింతలు.  విచ్చలవిడి సెక్స్‌.  హింస.  వావి వరుసలులేని అరాచకాలు.  ప్రభుత్వాధికారుల అంతులేని దోపిడి.  ప్రతివాడూ లగ్జరీ జీవితాన్ని స్వప్నించేవాడే.  క్విక్‌ మనీ.  క్విక్‌ గ్రోత్‌.  ఓవర్‌ నైట్‌.  కోటీశ్వరుడు కావాలన్న దురాశ.  ప్రభుత్వాలన్నీ ఒట్టి ప్రేక్షకపాత్ర.  వాళ్ళకు అధికారమే పరమావధి.
‘‘అమ్మా వీటిని కాపుతవా’’ అని గొంతొకటి.  పరిచయమున్న కంఠం.  ఎక్కడనో ఇదివరకు విన్నట్టు.
తలెత్తింది నిర్మల.  కలెక్టర్‌ జయరాముడు ఎదురుగా.  తెలుసామెకు.  కాని నిర్మల తెలియదు కలెక్టర్‌ కు.  అతి సాధారణంగా.  జనంలో కలిసిపోయి.  అతి నిరాడంబర జీవితాన్ని గడపడంలో పరమానందాన్ని పొందే ‘ మోస్ట్‌ సింపుల్‌ హ్యూమన్‌ బీయింగ్‌ ’ జయరాముడు.
అతని చేతిలో కొమ్ములు తిరిగిన ఒక పొట్టేల్‌ తలకాయ, నాలుగు బలిష్టమైన కాళ్ళు ఉన్నై.  చటుక్కున అందుకుంది నిర్మల.
‘‘థాంక్యూ.  ఎంతసేపైద్దమ్మా ’’
‘‘ఒక్క పావుగంట సర్‌. ’’
అప్పటిదాకా దట్టంగా అలుముకుని ఉన్న పొగమంచు కొద్దికొద్దిగా పల్చబడి విచ్చుకుంటోంది.
అనేక సందర్భాల్లో.  తెలంగాణ మలి ఉద్యమకాలంలో.  అనేక ధర్నాలు, రైల్‌ రోకోలు.  బంద్‌ లు, ప్రతిఘటనలు.  అన్నింటిలోనూ.  అధికారిక ప్రతిస్పందనల్లోనూ నిర్మల గమనించింది జయరాముడు గారిని.  ఆసక్తికరమైన అతని నిరాడంబర సమర్థతను గురించి విన్న నిర్మల ఎన్నోసార్లు ‘ ఈ దేశంలో ఇటువంటి అధికారులు ఒక్క యాభైశాతం మంది ఉన్నా ఎంతబాగుండును ’ అనుకుంది.
‘‘బాపూ.  ఈ సార్‌ వి తొందరగా చేయవే ’’ అని పొటేల్‌ తల ముక్కులోకి ఒక ఇనుప రాడ్‌ ను గబగబా గుచ్చి ముందున్న కర్రమొద్దుపై బలంగా గుద్ది.  తండ్రికి అందించింది.
అతను దాన్ని సర్ది.  బ్లోయర్‌ మంటను కొద్దిగా పెంచి.  నోట్లోని జర్దా పాన్‌ ను దవడ మార్చుకున్నాడు.  బ్లోయర్‌ ద్వని లయాత్మకంగా వినవస్తూనే ఉంది.
పొగమంచు దాదాపు తగ్గిపోయి.  మబ్బులను చీల్చుకుని వస్తున్న సూర్యుని కిరణాలు పడ్తూండగా.  ఆ పరిసరమంతా బంగరురంగుతో మెరుస్తోంది.  పాపం సూర్యునికేమిటి తేడా.  అది కబేళా ఐనా.  కనకదుర్గమైనా.  అవే స్వర్ణ కిరణాలు.  అదే దయ మానవాళిపై.
జయరాముడు.  ఆ పొగచూరిన, మసిపట్టిన ఇరుకు దుకాణంలోకి అలా అలవోకగా చూస్తూ ఉండిపోయాడు పరిసరాలను గమనిస్తూ.
ఆశ్చర్యపోయాడు.  ఎదురుగా గోడకు ఉన్న ఒక చెక్క ర్యాక్‌ లో కొన్ని పుస్తకాలున్నాయి.  ఒకటి గతరాత్రే అతను చదివిన ‘సేపియన్స్‌ ’ పుస్తకం.  యువల్‌ నోప్‌ హరారీ రాసిన ‘మానవజాతి సంగ్రహ చరిత్ర’.  ఇంకొకటి.  డేనియల్‌ గోల్మన్‌ రాసిన ఆసక్తికర పుస్తకం ‘ఎమోషనల్‌ ఇంటెల్లిజెన్స్‌ ’ .  అటుప్రక్కనేమో బాగా పాతగా.  పొగచూరినట్టున్న అట్టలతో ‘ భగవద్గీత.  టీకా తాత్పర్యం’ .  అక్షరాలు మాసిపోయినై.
‘మీ నాయిన ఆ భగవద్గీతను చదువుతడా’
‘అదే ఆయనను బతికించేది.  ఒక వేయిసార్లు చదువచ్చు’
జయరాముడు చటుక్కున ఒకరకమైన మైకంలో ఉన్న మనిషిలా బ్లోయర్‌ ను తిప్పుతూ మంటలోకి తదేకంగా చూస్తున్న దయానంద్‌ వైపు చూశాడు.
‘జ్ఞానదాహం.  ఎవరి సొత్తు ’ .  వాల్మీకి జ్ఞాపకమొచ్చాడతనికి ఎందుకో.
సరిగా ఆ క్షణమే జయరామునికి కొన్ని జ్ఞాపకాలు కురుస్తున్న చినుకుల్లా మదిలో వర్షించాయి.
ఆ రోజు.  జె ఎన్‌ టి యు.  హైదరాబాద్‌.  స్టూడెంట్స్‌ ఫీడ్‌ బ్యాక్‌ మీటింగ్‌ లో.  ఇదే నిర్మల.  చాలా ధైర్యంగా.  శాస్త్రీయంగా మాట్లాడింది.  ‘ మీరు ఇంజనీరింగ్‌ కాలేజీల చేతుల్లో తొత్తులు సార్‌.  ఇన్స్‌పెక్షన్‌ కు వస్తున్నట్టు రెండ్రోజుల ముందు చెప్పి వస్తే.  ఆ గ్యాప్‌ లో వాళ్ళు సర్దుకుని అన్నీ మీ ముందు చూపిస్తారు.  స్టాఫ్‌ ను కూలికి పట్టుకొచ్చి ముందు నిలబెడ్తరు.  సడెన్‌ గా చేయండి తనిఖీలను.  అప్పుడు బయటపడ్తుంది బండారం.  మీరు ఇంజనీరింగ్‌ కాలేజ్‌ ల పేరుతో దేనికీ పనికిరాని మానవ చెత్తను తయారు చేస్తున్నారు లక్షలకొద్దీ ’ గడగడా చెప్పుకుపోయింది వందల నిజాలను. లోపాలను.
అది పూర్తిగా నిజం.
తెలంగాణా ఉద్యమంలో ఎన్నోసార్లు పోలీసుల లాఠీ దెబ్బలుతిని.  ఈ నిర్మల అరెస్ట్‌ ఐ లాకప్‌ కావడం తెలుసు జయరాముడుకు.
ఒక రోజు  ఒక వందమంది యువతీయువకులను వెంట తీసుకుని వచ్చింది ఈ నిర్మల కలెక్టరేట్‌ కు.  కనీసం ఒక అరగంట సమయం కావాలని ముందే అడిగి తీసుకుని వచ్చింది.  ఒక ఐదుగురు సభ్యులను అనుమతించాడు లోపలికి జయరాముడు.
నిర్మల సంఘం పేరు ‘ DOG ’
‘‘చెప్పమ్మా.’’ అని ప్రశాంతంగా అడిగినప్పుడు ఆమె చెప్పిన పరిష్కారాలను విని ఆశ్చర్యపోయాడు తను.
‘‘సార్‌.  ఈ దేశం మొత్తం నీతినియమాలు లేని దుష్ట రాజకీయ నాయకుల చేతుల్లోనూ, తెరవెనుక ఉండి శాసించే కాంట్రాక్టర్ల చేతుల్లోనూ పూర్తిగా బందీ ఐ ఉంది సార్‌.  ప్రతిపనినీ తమ కాంట్రాక్టర్లకు ఇచ్చి కమీషన్లు దండుకునే వాళ్ళు రాజకీయ నాయకులైతే.  లక్షల కోట్ల రూపాయల ప్రాజెక్ట్‌ లతో పాటు.  రోడ్లనూ, భవనాలనూ, ఫ్యాక్టరీలనూ, ప్రజలకవసరమైన సకల సదుపాయాలనూ సమకూర్చే వ్యవస్థలన్నీ ఈ కాంట్రాక్టర్ల చేతుల్లోనే కూరుకుపోయి ఉన్నాయి.  వాళ్ళు కమీషన్లు చెల్లిస్తూ.  నాసిరకపు పనులతో మమ అనిపిస్తూ.  దేశాన్ని దోపీడీ చేస్తూనే ప్రజలకు భద్రత లేకుండా చేస్తూ.  ఒక భూమిపుండువంటి సమాజాన్ని తయారు చేస్తున్నారు.  దీన్ని చెక్‌ చేసే వ్యవస్థే పూర్తిగా కరువైంది.  ఇప్పుడు మీవంటి అధికారి సహకరిస్తే.  యువకులుగా మేము ఈ కేన్సర్‌ లాంటి అవినీతి వ్యవస్థను ప్రక్షాళన చేస్తాం సర్‌.  డాగ్‌ అంటే కుక్క సార్‌.  DOG అన్న ఈ మూడక్షరాలను తిరగేస్తే.  అది GOG గాడ్‌ ఔతుంది సర్‌.  మీకు ఒక DOG విశ్వశ్రీ గురించి చెబుతాం సర్‌.  మాది లక్ష్మీపురం ఏరియా.  మా దగ్గర ఆరు ప్రాజెక్ట్‌ లు నడుస్తున్నాయి.  ఒకటి మూడు కిలొమీటర్ల రోడ్దు.  దాని ఎస్టిమేషన్‌ పదిహేను కోట్లు.  ట్వంటీఫైవ్‌ పర్సంట్‌ ఎక్సెస్‌.  తెలుసు మాకు.  పని నాసిరకంగా జరుగుతుంది.  ఇప్పుడు .  మేము ప్రతిదినం ఒక బ్యాచ్‌ వెనుక బ్యాచ్‌.  కాంట్రాక్టర్‌ నిర్మించవలసిన రోడ్దు ప్రమాణాలను ఆ పని పూర్తయే వరకు ప్రతిరోజూ చెక్‌ చేస్తాం.  భారత పౌరులుగా మాకు ఆ హక్కు ఉంది.  అటు ప్రక్కన ఒక ఫ్లై ఓవర్‌ కడుతున్నారు.  దాని విలువ పన్నెండు కోట్లు.  మనం మౌనంగా ఉంటే.  అది వాడు కట్టిన నాలుగు నెలలకే కూలిపోతుంది.  మేము మా ‘ డాగ్‌ ’ సంఘం లో ఉన్న రిటైర్డ్‌ ఇంజనీర్స్‌ తో టైం టు టైం చెక్‌ చేయిస్తాం ప్రమాణాలను.  అట్లాగే ఒక చెరువు.  పదికోట్లతో.  దాన్నీ ఫార్స్‌ గానే చేస్తారు.  మేము దాన్నికూడా కాపలా కుక్కలా అడుగడుగూ చెక్‌ చేస్తూ.  మా ప్రజాధనాన్ని కాపాడుకుంటాం.  ఐతే.  ఈ మా ప్రవేశంతో మీకు రాజకీయ ప్రతిఘటన ఎదురౌతుంది.  మీరు.  ఒక ఆదర్శవాదిగా.  సామాజిక స్పృహ ఉన్న అధికారిగా.  మాకు మీ చేయూతనివ్వండి చాలు.  గీకిన అగ్గిపుల్లలా మేము ఎట్లా విజృంభించి ఈ వ్యవస్థకు అగ్నిచికిత్సను చేస్తామో  చూడండి. . ’’ అట్లా గుక్క తిప్పుకోకుండా అరగంట చెప్పుకుపోయింది నిర్మల ఆ రోజు.
జయరాముడు ఉబ్బితబ్బిభై పొంగిపోయాడు.  తను ఊహిస్తున్న కొత్త యువతరం ‘ డాగ్‌ ’ పేరుతో సర్వైలెన్స్‌ వ్యవస్థగా ఆవిర్భవించినందుకు.
ఆ నిర్మల.  ఈ నిర్మలేనా? ఒట్టి శుద్ధమైన, సారవంతమైన బురదలోనుండి.  ఎర్రని సూర్యకాంతితో కమలం వికసిస్తోందా.  అపరబ్రహ్మలా .  కొత్త సృష్టి ఈ యువతితో ఆరంభమౌతుందా.
ఏమో.  ఈ శాస్త్రీయ అవగాహనతో గనుక అడుగు ముందుకు వేస్తే.  మార్పు అనేది సంభవమేకదా.
జయరాముడు నిర్మల ముఖంలోకి ఆశగా చూస్తూనే ఉండిపోయాడు.  బురదలోనుండి పుట్టిన కమలమే గదా బ్రహ్మపీఠం.
ఆమె వెనుక ‘ ఎమోషనల్‌ ఇంటెల్లిజెన్స్‌ ’ పుస్తకం కనబడుతోందతనికి.  అటువేపు భగవద్గీతను ఆపోశనపట్టిన దయానంద్‌ రగులుతున్న నిప్పుల్లోనుండి వెలువడ్తున్న సన్నని మంటలోకి చూస్తున్నాడు యోగిలా.
ఉదయం నుండి దట్టంగా ఉన్న పొగమంచు ఎప్పుడో కరిగి విడిపోయింది.
*****
రచన: డా. వివేకానందమూర్తి
గోపాల్: నా రాధకి ఎలా వుంది డాక్టర్ గారూ!
డాక్టర్ : మిస్టర్ గోపాల్! మీరొక్కసారి నాతో అలా పక్కకి రండి.
గోపాల్ : ఏం డాక్టర్! కొడతారా! నేనేం తప్పు చేశాను.
డాక్టర్ : అదికాదు. నీతో రహస్యంగా మాట్లాడాలి (ఇద్దరూ కారిడార్ లోకి నడుస్తారు)
డాక్టర్ : ఆమె పరిస్థితి చాలా సీరియస్ గా వుంది.
గోపాల్ : ఆం! డాక్టర్ : కంగారుపడకండి. ఆపరేషన్ చేస్తే ఏ ప్రమాదం లేదు.
గోపాల్ : ఆపరేషన్! అపరేషన్!! మరో గత్యంతరం లేదా డాక్టర్!
డాక్టర్ : లేదు. ఆమె ఈ లోకాన్ని విడిచి పెట్టేలోపుగా ఆపరేషన్ చెయ్యక తప్పదు.
గోపాల్ : ఎంతవుతుంది డాక్టర్?
డాక్టర్ : రెండు లక్షల రూపాయలు.
గోపాల్ : రెండు లక్షల రూపాయలే! ఎప్పటిలోగా కావాలి డాక్టర్?
డాక్టర్ : సాయంత్రంలోగా.
గోపాల్ : ఎలా డాక్టర్?
డాక్టర్ : వూల్లో ఎడ్ల పందాలు జరుగుతున్నాయి. వాటిలో పాల్గొనండి. గెలిస్తే రెండు లక్షల రూపాయలు మీవే.
గోపాల్ : అలాగా! మరయితే ఎద్దు కానివాళ్ళను పందెంలో పాల్గొనిస్తారా డాక్టర్?
డాక్టర్ : మీరు ఎద్దు కానవసరం లేదు, ఒక రెండెడ్ల బండిని మీరు వేగంగా తోలాలి. దట్సాల్.
గోపాల్ : ట్రై చేస్తాను డాక్టర్.
డాక్టర్ : సిన్సియర్ గా చెయ్యండి. గెలుపు మీదే.
గోపాల్ : ఇంతకీ నా రాధ జబ్బేవిటి డాక్టర్?
డాక్టర్ : అది ఒక విచిత్రమైన వ్యాధి. రేపు జరుగబోయేవన్నీ నిన్న జరిగాయనుకొంటుంది. నిన్న జరిగినవన్నీ రేపు జరుగుతాయనుకొంటుంది.
గోపాల్ : ఈ వ్యాధి రాధకి ఎలా వచ్చింది డాక్టర్ ?
డాక్టర్ : దీని కంతకీ ఒక రకమైన సూక్ష్మజీవి కారణం. దురదృష్టవశాత్తూ అది మీ రాధలో ప్రవేశించింది. గోపాల్ : ఎలా డాక్టర్?
డాక్టర్ : వెరీ సింపుల్! ముక్కుద్వారా శ్వాసకోశంలోకి ప్రవేశించి, అక్కడి నుంచి ఎకాఎకీ ఎడమ అరికాలులోకి, మళ్ళీ అక్కడి నుంచి మెదడులోకి ప్రవేశించింది. ఆ సూక్ష్మజీవిది చాలా విచిత్రమైన మనస్తత్వం.
గోపాల్ : మీరు చాలా గొప్పవారు డాక్టర్! వ్యాధిని బలే కనిపెట్టారు.
డాక్టర్ : ఇదంతా నా గొప్పతనం కాదు. నిన్న ఆమె జడకి ఎక్స్ రే తీస్తే బైట పడింది.
గోపాల్ : అలాగా డాక్టర్! అయితే సరే, నేను ఎడ్ల పందాలకు వెళ్ళివస్తాను.
డాక్టర్ : బెస్టాఫ్ లక్, నేనీలోగా అపరేషనకు అన్ని ఏర్పాట్లు చేస్తాను.
— కట్ –
(కన్సల్టేషన్ రూమ్ లో)
డాక్టర్ : ఆపరేషన్ సక్సెస్!
గోపాల్ : ధ్యాంక్యూ డాక్టర్! ఇదుగో మీరడిగిన డబ్బు రెండు లక్షలు.
డాక్టర్ : వెరీగుడ్ (అందుకుంటూ) అయితే పందెం గెలిచారన్న మాట.
గోపాల్ : లేదు డాక్టర్! అది నా రాధ ఇన్సూరెన్స్ డబ్బు.
రచన: గిరిజా రాణి కలవల
ఇండియా నుంచి వచ్చిన ఫోన్ కాబోలు, ఆ విశ్వం అనే వ్యక్తితో … ఈయన మాట్లాడే మాటలు సురేంద్ర చెవిన పడుతున్నాయి.
ఆ మాటలలో ఏదో తెలియని వ్యధ, ఆ గొంతులో బాధ తొణికిసలాడడంతో… పక్కవారి సంభాషణ వినడం తప్పు అనిపించినా కూడా, ఆసక్తితో  వినసాగాడు.
అటువైపు ఆ విశ్వం ఏమని అన్నారో ఏంటో కానీ,
“ఏం చెప్పమంటావురా విస్సూ?  చెపితే, కడుపు చించుకుంటే కాళ్ళ మీద పడినట్లేగా?  ఇది అందరికీ తెలిసిన రహస్యమే. పిల్లల దగ్గర వుందామని  అమెరికా వచ్చిన తల్లిదండ్రుల్లో ఎక్కువమంది చెప్పేదే నేనూ చెపుతున్నాను.  ఇక్కడ వాతావరణంతోనే కాదు ఇక్కడ పిల్లలతో కూడా అడ్జస్ట్ అవడం కష్టమేరా!  నీకేం… నువ్వు ఆ గోల లేకుండా హాయిగా ఓల్డ్ ఏజ్ హోంలో గడిపేస్తున్నావు.  ఇక్కడ మా ఇద్దరికీ వయసు మీద పడిపోయింది. కొడుకు, కోడలు ఉద్యోగాలతో రోజంతా బిజీయే. పిల్లల చదువులు, ఆటలు వాళ్ళ హడావుడి వాళ్ళది. రోజంతా మేమిద్దరం ఒకరినొకరం చూసుకుంటూ కూర్చోవాలి. మనూళ్ళోలా ఎక్కడకి పడితే అక్కడకి స్వయంగా వెళ్ళలేము. ఏ శనాదివారాల్లో వాళ్ళకి కుదిరితే ఇదిగో ఇలా తీసుకువస్తారు. ఓపికుంటే ఏ వంట పనో, తోటపనో చేసుకుంటాము. సరే..చేసేది ఎవరికో కాదు నా మనవలకే కదా అని తృప్తి పడుతున్నాము. ఒక్కగానొక్క కొడుku, వాడి చేతుల మీదుగా వెళ్ళిపోవాలనే కోరిక మిగతావాటిని కప్పి పుచ్చుతోంది.”
అటువైపు నుంచి ఆ విశ్వం ఏమన్నాడో కానీ, దానికి జవాబుగా,
“ఔనురా! పిల్లల్ని కనడం, తర్వాత మనకోసం ఏదీ మిగుల్చుకోకుండా మొత్తం వాళ్ళకే ధారపోసి,  చివరకి ముది వయసులో వాళ్ళ మీద ఆధారపడడం కన్నా మరోటి బాధాకరం అనేది వుండదు. మనిద్దరం ఒకే పడవలో ప్రయాణం చేస్తున్నాము. నీ కొడుకు నిన్ను చూసుకుందికి తీరిక లేక, ఓల్డ్ ఏజ్ హోంలో చేర్పించినా,  అప్పుడప్పుడు వచ్చి కుశలం కనుక్కుని వెడుతూ వుంటాడు. మనం కూడా అంతకన్నా ఆశించకూడదురా!  వాళ్ళని తప్పు పట్టడం కూడా కూడదు. ఈ మాత్రం కూడా చూడని కొడుకులు కూడా వున్నారు.  తండ్రి భుజాల నిచ్చెన మీదుగా పైకి ఎగబాకి వాళ్ళ పబ్బం గడిచి పోయాక,ఆ నిచ్చెనని తోసేసే కృతఘ్నులు వున్నారు. తర్వాత ఆ తండ్రినే తలుచుకోని ప్రబుద్ధులు వున్నారు. వాళ్ళ కంటే మన కొడుకులు నయమే అనుకోవాలి మనం. సరే ఇక వుంటానురా విస్సూ!
ఆరోగ్యం జాగ్రత్త. వేళకి మందులు వేసుకుంటూ వుండు.” అంటూ  మాట్లాడిన మాటలు సురేంద్రకి చెళ్ళున తగిలాయి.
ఇంతలో, ముసలాయన కొడుకు కాబోలు, “నాన్నా! ఇక ఇంటికి వెడదాం పద.” అంటూ వచ్చి, తండ్రికి  చేయి అందించాడు. ఆ చేయూత పట్టుకుని వెడుతున్న ఆయనని చూస్తోంటే, గట్టిగా, ‘నాన్నా!’ అని పిలవాలనిపించింది సురేంద్రకి.
ఆయన వెళ్ళిపోయినా ఆయన మాటలే తన చెవులలో గింగిరాలు తిరగసాగాయి.
ఆయన మాటల్లో సత్యం లేకపోలేదు. తల్లి తండ్రులను పట్టించుకోనటువంటి  కృతఘ్నుడు, ప్రబుద్ధుడు తనేగా! తనని మించిన విశ్వాస ఘాతకుడు వేరే వుండడు అనుకున్నాడు సురేంద్ర.
జవసత్వాలుడిగిపోయి, తన కోసం కళ్ళలో వత్తులు వేసుకునే నాన్న గుర్తుకు వచ్చాడు. తల్లి లేని లోటు తెలియకుండా తనని పెంచాడు. తన కడుపు నింపడం కోసం, నాన్న ఆకలితో గడిపిన రోజులు గుర్తొచ్చాయి.
తండ్రి వున్న పొలం, ఇల్లు అమ్మేసి, తనకంటూ ఏదీ లేకుండా చేసుకువి, ఆ డబ్బుతో తనని అమెరికా పంపాడు.
‘ఈ చివరి వయసులో నాకు నీతో పాటు వుండాలని వుందిరా’ అని అడిగితే, భార్య సలహాతో తాను ఏం సమాధానం చెప్పిందీ గుర్తు వచ్చింది సురేంద్రకి.
“నాన్నా! ఇక్కడ నేనింకా సరైన ఉద్యోగంలో నిలదొక్కుకోలేదు. నిన్ను ఇక్కడకి తీసుకువస్తే చాలా ఇబ్బంది అవుతుంది.  ఇంకొన్నాళ్ళు పోయాక వీలుని బట్టి వద్దువుగానిలే” అంటూ ఫోను పెట్టేసాడు.  అంతేకాకుండా…తన ఫోన్ నెంబర్ మార్చేసి…తన ఆచూకీ తండ్రికి తెలీకుండా రహస్యంగా వుంచాడు. తన కోసం కళ్ళలో వత్తులు వేసుకుని ఎదురు చూసే తండ్రి కోరిక తీర్చనేలేదు.
కోరి చేసుకున్న భార్య మోజులో పడిపోయి, ఆర్ధికంగా స్ధిరపడ్డ సురేంద్ర తన ఉన్నతికి దోహదపడిన తండ్రికి  తన ఉనికిని తెలియనీకుండా రహస్యంగా దాచేసాడు.
సురేంద్ర కళ్ళలో పల్చని నీటిపొర. లోలోపల సంఘర్షణకి లోనవుతున్న భావోద్వేగాలు. సరిదిద్దుకోలేని తప్పు చేసాననుకున్నాడు.
ఈ ఆలోచనల పరంపరల నుంచి బయటకి వచ్చి చుట్టూ పరికించాడు.
సశేషం…
