
 
Jyothivalaboju
Chief Editor and Content Head
(తరి – నౌక, దరి – మేర, మురి – కులుకు, గర్వము, మురువు – సౌందర్యము, వెరవు – యుక్తి, పెర – అన్య, వెఱపు – భయము, చెఱపు – కీడు, చిరము – శాశ్వతము, క్షరము – నశించునది, పరము – ఇహము కానిది)
మార్చ్ అనగానే అంతర్జాతీయ మహిళా దినోత్సవం జరుపుకునే రోజు వస్తుందని తెలుసు. ఈ సందర్భంగా మాలిక పత్రికను ప్రత్యేక మహిళా సంచికగా ఆవిష్కరిస్తుంది. ఈ సంచికలో ప్రత్యేకత ఏంటంటే అందరూ మహిళా రచయిత్రులే.. ఈసారి పత్రిక ఒక్కసారి కాకుండా నాలుగు భాగాలుగా ప్రతీ ఆదివారం ఒక్కో భాగం విడుదల అవుతుంది. మొదటి భాగంలోని విశేషాలు…
మీ రచనలు పంపవలసిన చిరునామా: editor@maalika.org
1. భక్తి – ముక్తి
2. Happy Women’s Day 
3. వీణ
4. రాగలహరి – కళ్యాణి
5. దివ్య ద్విగళ గీతాలు
6. బేటి బచావ్
7. నెచ్చెలి 
8. మొండి గోడలు
9. తరుణి
10.జయహో మహిళా
11. కాలుతున్న పూలతీగలు
12.  పునీత
13. ఆడజన్మకెన్ని శోకాలో 
14. అన్ని బుుతువుల ఆమని
15. Tv9 నవీన 
16. లాంతరు వెలుగులో …
రచన: కోసూరి ఉమాభారతి
చిత్రాలు: వాసు చెన్నుపల్లి

బుడిబుడి అడుగుల బుజ్జాయికి
చిరునవ్వులొలికే పాపాయికి
అమ్మ తినిపించె గోరుముద్దలు
నాన్న కురిపించె ముద్దుమురిపాలు
 
పట్టుపావడలో  చిట్టితల్లి
తూనిగల్లె పరుగులెడుతూ
చిరుచేపల్లె తుళ్ళిపడుతూ
మురిపిస్తుంది మైమరిపిస్తుంది…
     
మోముపై  అల్లలాడు ముంగురులతో
పెదవులపై తరగని సిరినగవులతో
పదహారు ప్రాయాన జవరాల యువరాణి
నడయాడె నట్టింట నీలవేణి
 
నయగారాల నవవధువయ్యేను
అత్తింట అడుగిడి మేటి కోడలయయ్యేను
భర్త  ప్రేమలు, అత్తారి ఆప్యాయతలతో
ఆనందాలు వెల్లువై అతివ జీవనం విరసిల్లేను

 
ఎదుగుతున్న పిల్లలు
అందుతున్న గౌరవాలు
బరువు-బాధ్యతలు అధికమైనా
చవిచూసేనామె ‘అమ్మదనంలో కమ్మదనం!
 
అల్లుళ్ళు-కోడళ్ళ ఆగమనాలు
మనమల ముద్దు మురిపాలు
వెండౌతున్న కురులు
తడబడుతున్న అడుగులు
పెద్దరికమూ హుందాగనే సాగేను..
 
మేను అదిరినా, చూపు చెదిరినా
సాయంపట్టి ఆదరించే పరివారం
అడుగెయ్యను చేయూతనిచ్చే భర్త
అమ్మమ్మా, నానమ్మంటూ పిల్లా-జెల్లా
ఆమె ఉనికే పరిపూర్ణ సంతోషం!
 
అన్ని ఋతువుల ఆమనిలా
అతివ జీవనం నిత్యం వసంతం
 
 
 
 
 
 
 
 
 

1. సరస్వతిగారు ముందుగా మీ వివరాల్లోకి వెళ్లేముందు చిన్న ప్రశ్న.. మీ చిత్రాలను గమనిస్తే మీరు ఎక్కువగా కృష్ణుడిని  చిత్రించారు. దానికి గల కారణం చెప్తారా??
జ. దశావతారాల్లో కృష్ణుడిది ఎనిమిదవ అవతారం. ఈ అవతారంలో ఆ దేవదేవుడు ఒక సామాన్యమానవుడిగా జన్మించి, యాదవుల ఇంట బాలుడై, గోపాలుడై అల్లరి చేస్తూ పెరిగాడు. ఒక చిలిపి దొంగగా, ఒక బాధ్యతగల పౌరుడిగా, తల్లిదండ్రులకు ముద్దుబిడ్డగా,  ప్రేమికుడిగా, స్నేహితుడిగా, హితుడిగా , అందరినీ ఆదుకునే సమర్ధవంతుడైన నాయకుడిలా అంటే ఒక వ్యక్తి  ఏ విధంగా ఉండాలో అలా ప్రవర్తించాడు. దేవుడు ఎక్కడో లేడు ప్రతీ మనిషిలో ఉన్నాడు అని  అన్నీ తానై నిరూపించాడు. కృష్ణావతారంలో మనిషి  మనిషికి చేసే ఏ సహాయమైనా దేవుని తత్వమేనని బోధించాడు.
2. మీ గురించి చెప్పండి.. మీ బాల్యం, చదువు, కుటుంబం…
జ. మాది మహబూబ్ నగర్ జిల్లా.  ఆమనగల్లు అనే ఊరు. పుట్టింది, పెరిగింది అక్కడే..అమ్మ జానకమ్మ, నాన్న పేరు పరంధాములు. మేము 6 మంది ఆడపిల్లలం, నేను మూడవ సంతానాన్ని. ఇంటర్ వరకు ఊర్లోనే చదువుకున్నాను. ఇంటర్లో పెళ్లి కావడంతో ఆ తర్వాత హైదరాబాదు వచ్చాను. ఇక్కడే JNTUలో BFA లో చేరాను. 2002లో నా కోర్చు పూర్తయింది. కాని చాలా గ్యాప్ తర్వాత 2010లో JNTUలో MFA పూర్తి చేసాను. మావారి పేరు పాండు. పాప పూజ..

3. చిత్రకారుల్లో ఎక్కువగా పురుషులే ఉంఢడం గమనిస్తున్నాం. కాని మీరు ఒక మహిళగా ఈ చిత్రకళలో   మంచి పేరు ప్రఖ్యాతులు సంపాదించుకున్నారు. ఈ రంగం ఎంచుకోవడం గురించి మీ ఆలోచన, అభిప్రాయం…
జ. పురుషులకు ఉన్నంత స్వేచ్ఛ స్త్రీలకు లేదు. అది ఒకప్పటి మాట. ఇప్పుడు అందరూ సమానమే అని చెప్పొచ్చు..
4. మీ చిత్రకళకు మీ కుటుంబం నుండి ఎటువంటి  ప్రోత్సాహం, సహకారం లభిస్తోంది. ఈ కళనే మీరు వృత్తిగా స్వీకరించారా? లేక వేరే ఉద్యోగం చేస్తున్నారా?
పెళ్లికి ముందు తల్లిదండ్రులనుండి కొంత  ప్రోత్సాహం ఉండేది. ముఖ్యంగా వాళ్లకు ఈ చిత్రకళ గురించి ఏమీ తెలియదు. వద్దని చెప్పేవాళ్లు కాదు. అవునని చెప్పేవాళ్లు కాదు. అంతా నా ఇష్టపూర్వకంగానే చేసాను. ఒక ముఖ్యమైన విషయం చెప్పాలనుకుంటున్నాను. ప్రోత్సాహం అనేది సంపన్న కుటుంబాలలో అయితే ఒకలాగా, మధ్యతరగతి కుటుంబాలలో అయితే ఒకలాగా ఉంటుంది. మధ్యతరగతి వాళ్లకు ఈ కళ గురించి అంత అవగాహన ఉండదు. ఈ పెయింటింగ్స్ వల్ల ఎంత సంపాదిస్తారు అనే విషయం మాత్రమే వాళ్లు ఆలోచిస్తారు.  కాస్త సంపన్న కుటుంబాలలో మాత్రం కళ పట్ల మంచి ఆవగాహన, అభిమానం ఉంటాయి. చిత్రకళ యొక్క విలువ కూడా వాళ్లకు తెలుస్తుంది.  అయినా ఈ చిత్రకళ  కావాలనుకుంటే , నేర్చుకుంటే వచ్చేది కాదు.  అది దేవుడిచ్చిన వరం అని నా నమ్మకం. చిన్నతనంలో నాకు తెలియకుండానే  లక్ష్మీదేవి, వినాయకుడు మొదలైన  దేవతల బొమ్మలు వేసేదాన్ని.  పెయింటింగ్ అంటే మాత్రం చాలా ఇష్టం ఉండేది, ఇప్పటికీ ఉంది కూడా. ఆ ఇష్టమే నాకు బ్రతకడానికి దారి చూపింది.

5. మీ చిత్రాలు, వాటి శైలి  గురించి చెప్తారా??
ప్రారంభంలో నా చిత్రాలు ఎక్కువగా తెలంగాణ ప్రాంతపు ఆడవాళ్ల మీద , వాళ్లు చేసే పనుల మీద ఎక్కువగా కేంద్రీకరించి ఉండేవి.. బ్యాక్‌గ్రౌండ్‌లో ఆకులు,  వాటిలో కథకు సంబంధించిన విషయం మాత్రం  సరస్వతి ఆకు మీద ఉండే తెలియని ఆకారాలు (లైన్‌లు).. ఈ విధంగా చేయడానికి కారణం అయింది. కాలక్రమేణా అదే నాకు ఒక  ప్రత్యేకమైన శైలి ఏర్పరచుకోవడానికి కారణం అయింది.

6. మీ చిత్రాలకు ఎటువంటి ధీమ్స్ తీసుకుంటారు. కాన్వాస్ మీద చిత్రం వేయడం ప్రారంభించేముందు మీలో జరిగే ప్రిపరేషన్ ఎలా ఉంటుంది.. ఎలాటి శోధన చేస్తారు..  ఒక పెయింటింగ్ వేయాలనుకున్న తర్వాత ఎలా వేయాలని  ఆలోచిస్తారా? మీలో కలిగిన ఆలోచనకు చిత్రరూపమిస్తారా??
జ. నాకు శ్రీకృష్ణుడంటే చాలా ప్రేమ, అభిమానం..నేను ముఖ్యంగా “ శ్రీ కృష్ణ భగవానుడు “ అనే పుస్తకం ఆధారంగా తీసుకుని, అందులోని వివిధ అంశాలను, ముఖ్యమైన సంఘటనలు మొదలైన విషయాలను క్షుణ్ణంగా ఆవగాహన చేసుకుని అప్పుడు పెయింటింగ్ మొదలెడతాను. ముందుగా కొన్ని Key Sketches వేసుకొని అందులో ఏ composition బావుంటుందో చూసుకుని దాన్ని కాన్వాస్ మీదకు తీసుకుంటాను.  Canvas, Acrylic Colors, Pen Lines వాడి పెయింటింగ్ వేస్తాను.
7. మీకంటూ ఒక ప్రత్యేక శైలిని ఎలా, ఎప్పుడు ఏర్పరుచుకున్నారు??
జ. BFA తర్వాత చాలా రోజులు Free Lands చేసాను. తర్వాత చీరల మీద Figurative Works ( Rs.5000) చేసేదాన్ని. అది చేస్తూనే పెయింటింగ్స్, డ్రాయింగ్స్ ప్రాక్టీస్ చేసేదాన్ని.

8. మీకు ఇష్టమైన చిత్రశైలి ఏది??
జ.మొదట నేను Telangana Tradition మీదే ఎక్కువగా చిత్రాలు వేసాను. ఆ తరువాత గొల్లలు, వాళ్ల ఆవులు కాచే విధానం, ఆవులను కాసేటప్పుడు మురళి వాయించే విధానంలోకి వెళ్లిపోయాను. ఆ తరువాత complete mythology లోకి వెళ్లిపోయాను.

9. మీకు నచ్చిన/ఇష్టమైన/ స్పూర్తినిచ్ఛే చిత్రకారులెవ్వరు? ఎందుకు?
జ.నిజం చెప్పాలంటే పుస్తకాలు చదివే అలవాటు పెద్దగా లేదు. నా  పరిధిలో ఉన్నంతవరకు చెప్పగలను. మొదట నేను లక్ష్మా గౌడ్ సార్ వర్క్స్  చూసాను. ఆయన వర్క్ లో లైన్ డ్రాయింగ్ (transparence) నన్ను ప్రభావితం చేసింది. ఆ తరువాత లక్ష్మణ ఏలే సార్ వర్క్ లో తెలంగాణ tradition నాకు చాలా బాగా నచ్చుతుంది. రమేష్ గొర్జాల వర్క్స్ కూడా నన్ను ప్రభావితం చేసాయి.
10. ఈ రంగంలో చిత్రకారుడికి సంపూర్ణ స్వేచ్ఛ ఉందంటారా??  ఆర్టిస్టుకు నచ్చిన చిత్రాలు, కళారాధకులకు నచ్చిన చిత్రాలు అంటూ వేర్వేరుగా ఉంటాయా???
జ. చిత్రకారులకు స్వేచ్ఛ ఎప్పుడూ ఉంటుంది. ఇక చిత్రాల విషయానికొస్తే అది ఆయా చిత్రకారుల మీద ఆధారపడి ఉంటుంది. కొందరు వాళ్లకు నచ్చింది వేస్తారు. కొందరు చిత్రకారులు వాళ్లకు నచ్చి, సమాజానికి నచ్చే విధంగా చిత్రాలను వేస్తారు. నా దృష్టిలో మాత్రం కళారాధకులకు, కళాకారులకు నచ్చినట్టు పెయింటింగ్స్ వేస్తేనే బావుంటుంది. అఫ్పుడే ఆ కళాకారుడికి ఆదరణ, ప్రోత్సాహం లభిస్తుంది..

11. కొన్ని వర్ణాలు కొన్ని భావాలకు ప్రతీక అంటారు. చిత్రకళలో రంగులకు గల ప్రాముఖ్యం ఎటువంటిది?
జ. చిత్రకళకు వర్ణాలు చాలా ముఖ్యమైనవి. ఎందుకంటే ఈ ప్రతీ రంగుకు ఒక భావం ఉంటుంది. Figurativeలో కూడా ఒక రకంగా రంగులు(abstract)  ప్రాణంలాంటివి.. Abstract పెయింటింగ్ లో రంగులు ప్రముఖ పాత్ర వహిస్తాయి..
12. మీ చిత్రాల్లో మీకు చాలా ఇష్టమైన చిత్రం ఏది? ఎందుకంతగా నచ్చింది??
జ. నా చిత్రాలు అన్నీ నాకు నచ్చినవే. ఒక పెయింటింగ్ వేసేటప్పుడు అప్పటికి అది చాలా బాగుంది అనిపిస్తుంది. దాని తర్వాత వేసిన పెయింటింగ్ కూడా చాలా బావుంది అనిపిస్తుంది. రోజు రోజుకు వర్క్ లో improvement ఉంటుంది. ఆలోచనలు మారుతూ ఉంటాయి. డ్రాయింగ్ లో కూడా improvement ఉంటుంది. కాని ఈ  చిత్రం మాత్రం నాకు చాలా నచ్చింది..

 13. మీ వర్క్ లో మీరు మరచిపోలేని సంఘటన కాని, స్పందన కాని ఉన్నాయా?
జ. Muse Art Galleryలో  ఒకసారి నా సోలో షో జరిగినప్పుడు Shelture Display చేసాను. నా వర్క్స్ కు మంచి స్పందన వచ్చింది. గవర్నర్, వాళ్ల సతీమణి కూడా నా వర్క్స్ కు చాలా మెచ్చుకున్నారు. రాజ్ భవన్ లో పెట్టడానికి కూడా కొన్ని చిత్రాలను ఎంపిక చేసారు.  ఆ ప్రదర్శన వల్ల నాకు, నా చిత్రాలకు మంచి పేరు , గుర్తింపు వచ్చింది.
14. ఈ చిత్రకళారంగంలో మీకు నచ్చింది, నచ్చనిది ఏంటి??
జ. నచ్చింది.. పెయింటింగ్స్ వేస్తుంటే నన్ను నేను మర్చిపోతాను.  బయటి ప్రపంచంతో సంబంధం లేకుండా నాదైన లోకంలో ఉంటూ చిత్రాలు వేసుకుంటాను.   జివితంలో ఉండే కష్టాలు, బాధలు మరచిపోయి వర్క్ లో లీనం అవ్వడం వల్ల కాలం ఎలా గడిచిపోతుందో తెలియదు.
 
నచ్చనిది.. దీనివల్ల రిలేషన్స్ దూరం అవుతున్నాయి. నా కళను తప్పుగా భావిస్తున్నారు, నన్ను తప్పుగా అనుకుంటున్నారు. అది మనసుకు చాలా కష్టంగా ఉంటుంది..
15. చివరిగా మీ లక్ష్యం ఏమిటి? ఇంకా ఏం చేయాలి, నేర్చుకోవాలి, సాధించాలని అనుకుంటున్నారు…
జ. లక్ష్యం అంటూ ఏమీ లేదు. నేర్చుకోవాల్సింది ఇంకా చాలా ఉంది. చిన్నప్పుడు ఆడుతూ పాడుతూ బొమ్మలేసుకుంటూ ఉండేదాన్ని.  చిన్న వయసులోనే పెళ్లి అయిన తర్వాత అంతా చీకటిగా అనిపించింది. నా దగ్గర ఉన్న “కళ “ అనే చిన్న లాంతరు మాత్రమే ఉంది. అది పట్టుకుని ఎటువెళ్లాలో తెలీక, తేల్చుకోలేక చీకట్లో నిలుచున్నాను. నేను నిలుచున్న స్థలంలో ఒక అడుగు వేసేటంత వెలుతురు మాత్రమే ఉంది. అయినా ధైర్యం చేసి ఆ లాంతరు పట్టుకుని ఒక్కొక్క అడుగువేసుకుంటూ ఇంత దూరం ప్రయాణించాను. ఇప్పుడిప్పుడే నా దారిలో వీధి లైట్లు కనిపిస్తున్నాయి.  అందుకు కారణం చాలామంది నా దారిలో ఎదురై, నాకు తోడుగా నిలిచి, నన్ను ప్రోత్సహించి ముందుకు నడిపించారు, నడిపిస్తున్నారు.  అందుకు ప్రతీ ఒక్కరికి ( పెద్దలు, గాలరీవాళ్లు, మీడియావాళ్లు, తోటి కళాకారులు) పేరు పేరునా మనఃపూర్వక  కృతజ్ఞతలు తెలుపుకుంటున్నాను..
చివరిగా నేను ఇలా చిత్రకారిణిగా అందరి గుర్తింపు, మెప్పు పొందడానికి కారకులైనవారికి మనఃఫూర్వకంగా ధన్యవాదాలు తెలుపుకోవాలనుకుంటున్నాను..
మొదటిసారి హైద్రాబాద్ దాటి వెళ్లి ముంబాయిలో ఓ గ్రూప్ షో చేశాను. అది ఏలే లక్ష్మణ్ సార్ నాకు కల్పించిన గొప్ప అవకాశం. మొదటిసారి విమానం చూసి, ఎక్కిన సందర్భం. అది నాకు చాలా సంతొషాన్ని ఇచ్చింది. లక్ష్మణ్ సార్ కూడా నన్ను చాలా ఎంకరేజ్  చేసారు. అందుకు ఆయనకు సదా కృతజ్ఞతలు తెల్పుకుంటాను. బాల్గము నగేష్ గౌడ్ సార్ కూడా షో విషయంలో చాలా ఎంకరేజ్ చేస్తారు.
 
చిత్రకళా ప్రపంచంలోకి రాకముందు మొదటిసారి కలిసిన వ్యక్తి అవనీరావుగారు. నాకు ఏమీ తెలియని రోజుల్లో ఆవిడే నేను ఏ దారిలో వెళ్లాలో, ఎలా వెళ్లాలో, ఎలాటి జాగ్రత్తలు తీసుకోవాలో మొదలైన సలహాలు ఇచ్చి ప్రోత్సహించారు. ఒక స్థాయికి వచ్చిన తర్వాత మనను ఎవరైనా  గుర్తిస్తారు. కాని నాకంటూ  ఏ స్థాయి, గుర్తింపూ  లేని రోజుల్లోనే నా ప్రతిభను గుర్తించి అవనిగారు ఎంతో ప్రోత్సహించారు. ఆమెలో నాకు నచ్చే విషయం.. ఎప్ప్పుడు కూడా నెగటివ్‌గా ఆలోచించరు. అవనిగారు నా జీవితంలో మరచిపోలేని వ్యక్తి.  తర్వాత  “అలంకృత” art gallery  నిర్వహించే ప్రశాంతిగారు కూడా నా works విషయంలో చాలా సలహలు ఇచ్చి ప్రోత్సహించేవారు. నా చిత్రాలకు మంచి గుర్తింపునిచ్చింది ఈ గాలరీ..
నా చిన్నతనంలో అంటే స్కూలులో 8 – 10వ క్లాసువరకు కుటుంబం కంటే మా స్కూలు టీచర్ సత్యనారాయణ సార్ ప్రోత్సాహం ఎక్కువగా  ఉండేది. ఆయన డ్రాయింగ్ టీచర్ కాకున్నా నాకు చాలా సహాయం చేసారు. నేను వేసిన బొమ్మలు చూసి మెచ్చుకునేవారు. తన స్నేహితుడైన యాదగిరి సార్ వద్దకు డ్రాయింగ్ నేర్చుకోవడానికి పంపించి ప్రోత్సహించారు.
కుటుంబంలో అంటే మా పెద్దక్క భారతి వల్లే జీవితంలో మంచి , చెడు అనేది ఎలా ఉంటుంది అనేది తెలుసుకున్నాను. ఎన్నో విషయాలు నేర్చుకున్నాను. అమ్మది వేరే ప్రపంచం అందువల్ల అక్కతో ఎక్కువ చనువుగా ఉండేదాన్ని. ఆమె ఈ మధ్యే చనిపోయింది. అమ్మ కూడా ఈ మధ్యే చనిపోయింది. ఇప్పుడు నా కళను చూసి మెచ్చుకోవడానికి, ప్రోత్సహించడానికి ఎవరూ లేరు..
నా గురించి, నా కళ గురించి కొద్ది మాటలు చెప్పగలిగే అవకాశం ఇచ్చినందుకు మీకు కూడా కృతజ్ఞతలు..
 
 
 
 
 
 
 
 
 
 
 
 
 
రచన: షీతల్ మొర్జారియా, ఝాన్సీ లక్ష్మి

“నవీన” అనేది కేవలం ఒక కార్యక్రమం మాత్రమే  కాదు ఒక “నవీన” విధానం.
2006 లో ఒక డైలీ ప్రోగ్రాంగా టి.వి 9లో ప్రారంభించినప్పుడు అందరూ అన్నివైపుల నించీ తమ అభిప్రాయాలతో ముంచెత్తారు. మహిళా కార్యక్రమం కాబట్టి వంటలు, డైటింగ్, మేకప్ గురించిన సలహాలతో చుట్టుముట్టేసారు. వీటన్నింటినించీ సున్నితంగా తప్పించుకొని,  మా దృష్టికోణాన్ని ప్రకటించడానికి మేము చేసిన ప్రయత్నం చాలామందికి వింతగానూ, కష్టసాధ్యంగానూ అనిపించింది. ఎందుకంటే మేం మేకప్ కంటే వృత్తినీ, ఫాషన్ కంటే మహిళా వార్తలనీ ఎంచుకున్నాం. సంచలనాత్మక విశ్లేషణలకి దూరంగా ఉంటూ సాధారణ స్త్రీల స్పూర్తి దాయకమైన కధనాలకు పెద్దపీట వేశాం. ఇలాంటి అంశాలతో “నవీన”.  కార్యక్రమాన్ని ఆసక్తికరంగా రూపొందించడానికి మాకు మొదట్లో కొంత సమయం పట్టింది. కానీ ప్రారంభించిన కొద్ది కాలంలోనే “నవీన”.  మధ్యాహ్న సమయంలో మహిళా సాధికారతకు చిరునామాగా, హక్కుల గురించి చైతన్యపరుస్తూ, లింగవివక్షని ప్రశ్నిస్తూ,  ఒక ఉద్యమంలా మారింది.
ఇలాంటి కార్యక్రమానికి రూపకల్పన చేసేందుకు మాకు ప్రేరణ ఏమిటో తెలుసా? కోపం, నిరాశ.. అవును TV ల్లో, సినిమాల్లో, ఇతర మీడియల్లో, వార్తల్లో మూసవిధానాల్తో  మహిళ ల పాత్రల చిత్రీకరణ చూసీ, చూసీ మేం విసుగు చెందాం. రోజూ వచ్చే సీరియల్స్ లో అటు బాధితురాలూ, ఇటు బాధించేది స్త్రీ పాత్రే. స్త్రీలు వంటింటి కుందేళ్ళు గానో, ఇంటిని విచ్చిన్నం చేసే విలన్ గానో చూపించబడుతున్నారు.
ఇక సినిమాలు అందం తప్ప మరో కోణం లేని అంగడి బొమ్మగా చూపిస్తున్నాయి. అయితే అటు సెక్స్ వస్తువుగానో, భావోద్వేగాలని నియంత్రించుకోలేని కన్నీటి బొమ్మగానో కనిపిస్తారు. సాధారణ మహిళల సామాన్య దైనందిన జీవితాలకీ, మీడియా చూపించే స్త్రీ పాత్రలకీ హస్తి మశకాంతరం  ఉంది.
మన రాష్ట్రంలో ప్రాంతీయ టెలివిజన్  మహిళా కార్యక్రమాలకి అప్పటికే ఒక నిర్వచనం సృష్టించేసింది. మహిళ అంటే గృహిణి అనే ఉద్దేశ్యంతోనే అన్ని కార్యక్రమాలూ డిజైన్ చేశారు. అప్పటికీ, ఇప్పటికీ స్త్రీల కార్యక్రమాల తీరు అలాగే ఉంది.  వంటలు, మేకప్, ఫ్యాషన్, ఇంటిని తీర్చి దిద్దడం, చక్కటి ఇల్లాలిగా పేరు తెచ్చుకోవడం వంటి అంశాలే రాజ్యమేలుతున్నాయి. ఆశ్చర్యంగా , అక్కడక్కడా కొన్ని చర్చా కార్యక్రమాలు కనిపించినా, అవి కూడా సంప్రదాయ దృష్టి కోణం నుంచో లేదా మహిళా విజయాలు లేదా సలహాలకి మాత్రమే పరిమితమయ్యాయి. మరికొన్ని కార్యక్రమాలు మహిళా అంశాలపై చర్చ చేపట్టినా వాటిని నిర్దేశించే విధానాల్లో స్పష్టంగా బూజు పట్టిన పితృస్వామ్య భావజాల ఆధిపత్యం కనిపిస్తుంది. ఇటువంటి అంశాలు తెరపైకి తెచ్చినప్పుడు మీడియా సంప్రదాయ లింగ వివక్షనీ, కృత్రిమమైన సహనాన్నీ, నిశ్శబ్దాన్నీ ప్రోత్సహిస్తోంది. స్త్రీల జీవితంలో ప్రతినిత్యం కనిపించే సామాన్య, ‘దైనందిన’ తనం ఏ కార్యక్రమంలోనూ కనిపించదు. సాధారణ మహిళల భావోద్వేగాలు, ఆశయాలు, వారి వ్యక్తిగత, వృత్తి జీవన కోణం నుంచి ప్రతిబింబించవు. సరిగ్గా ఇక్కడే వాస్తవానికీ, మీడియాకి మధ్య ఉన్న అగాధాన్ని తగ్గించే ప్రయత్నం చేస్తోంది “నవీన”. . ఈ కార్యక్రమంలో సామాన్య మహిళల జీవితాలతో ముడిపడి ఉన్న అంశాలకి పెద్ద పీట వేశాం. అందుకే “నవీన”.  లో మహిళల పునరుత్పత్తి ఆరోగ్యాన్ని గురించి నిస్సంకోచంగా చర్చించాం.  స్త్రీ తన శరీరం గురించి ఎన్ని సందేహలున్నా చర్చించేందుకు సంకోచిస్తుంది, కానీ మేం ఆ సిగ్గు గోడల్ని కూల్చేసాం.
డైలీ షోగా ప్రారంభమైన “నవీన” మొదటి సంవత్సరం కాంపైన్ మోడ్ ( Campaign Mode) లో రన్ చేశాం. ఇక రెండవ సంవత్సరంలో ఒక పత్రిక ఫార్మాట్ ( Format) లో “నవీన”ని తయారు చేశాం. మహిళలకి సంబంధించినటువంటి వార్తలు, వృత్తికి సంబంధించిన అంశాల్తో ఒక ప్రత్యేకమైన మహిళా బులెటిన్ ని తయారుచేశాం. అమ్మాయిలకి, స్త్రీలకి సంబంధించిన న్యూట్రిషన్ ( Nutrition) ని ఒక ప్రత్యేక సెగ్మెంట్ లో ( Segment) డిస్కస్ చేసాం. ఇక మూడవ సంవత్సరంలో “నవీన” ఒక కొత్త రూపంలోకి అడుగు పెట్టింది. ప్రేక్షకులకి, ముఖ్యంగా మహిళా ప్రేక్షకులకి మరింత దగ్గరైన “నవీన” వారి జీవితాల్లో ఉన్నటువంటి అటు పర్సనల్ (personal) ఇటు  ప్రొఫెషనల్ ( professional) సమస్యలని  “నవీన” ద్వారా పరిష్కరించే ప్రయత్నం చేసాం. నిపుణుల్ని నేరుగా స్టూడియోకి తీసుకొచ్చి ప్రేక్షకులకి వివిధ అంశాలపై అవగాహన కలిగించాం. ఆరోగ్యం, విద్య, వైద్యంతో పాటు మానసిక ఆరోగ్యం గురించి ప్రత్యేకంగా చర్చించడం జరిగింది.  మేగజైన్ రూపంలో ఇటువంటి అంశాలను మాత్రమే కాకుండా కొన్ని నిఘా కధనాల్ని కూడా “నవీన” తయారుచేసింది. నేరుగా సంఘటనా స్థలానికే వెళ్ళి సమస్యను అర్ధం చేసుకుని నిఘా కెమేరాతో “నవీన”.  అందించిన స్టోరీస్ లో జైళ్ళు,  జోగినీలు, హిజ్రాల సమస్యలతో పాటు రాత్రి వేళల్లో రోడ్లు మహిళకు ఎంత సురక్షితంగా ఉన్నాయి? అన్న అంశాలపై వివిధ కధనాల్ని ప్రసారం చేశాం.
మిగిలిన కార్యక్రమాలకీ, “నవీన”కి మధ్య ఉన్న వ్యత్యాసం కేవలం “నవీన” చేపట్టిన అంశాలు మాత్రమే కాదు.ఈ కార్యక్రమాన్ని తయారు చేసి అందించే రీతిలో కూడా పూర్తిగా వ్యత్యాసం కనిపిస్తుంది. చాలా మటుకు మహిళా కార్యక్రామాలు అనగానే సుకుమారమైన అక్షరాలు, లేత రంగులూ,  సున్నితమైన సంగీతంతో కనిపిస్తాయి, కానీ “నవీన” తీరు వేరు. మొదటి చూపులోనే “నవీన” ధైర్యంగా, నిక్కచ్చిగా కనబడేలా డిజైన్ చెయ్యబడింది. ఇక ఈ కార్యక్రమానికి వాడిన సంగీతం కూడా మిగతా కార్యక్రమాల్లా సున్నితంగా కాక, అవసరానికి తగ్గట్టుగా ధైర్యంగా వినిపిస్తుంది. కార్యక్రామానికి సంబంధించి తయారుచేసిన ప్రోమోలు కూడా  ప్రత్యేకంగా, ఒక కధనాన్ని చెప్తున్నట్టుగా తీర్చిదిద్దడం జరిగింది. ఇక కార్యక్రమానికి వ్యాఖ్యాత అయిన ఝాన్సీ కూడా బలమైన గళాన్ని వినిపించగలిగే ఆధునిక మహిళ. వీటన్నింటి ద్వారా “నవీన” ఆశయం ఒక్కటే. మీడియాలో ఉన్న మహిళా చిత్రీకరణని సమూలంగా మార్చి, ఒక సమకాలీన మహిళా రూపాన్ని నిలబెట్టడం. తన కాళ్ళపై తాను నిలబడగలిగి, ధైర్యంగా ఆత్మ విశ్వాసంతో తన గళాన్ని వినిపించగలిగే “నవీన” మహిళని తయారుచేయడమే “నవీన”.  లక్ష్యం.. సమస్యల్లో ఉన్న మహిళలకి ఉపకరించేలా Toll Free నంబర్లని సైతం ప్రసారం చేయడం జరిగింది. ఏన్నో సందర్భాల్లో “నవీన”కి తమ సమస్యలు చెప్పుకోవడానికి దూర ప్రాంతాలనుంచి ఎందరో మహిళలు స్వయంగా వచ్చేవారు, లేదా ఉత్తరాల ద్వారా తెలియచేసేవారు. అటువంటి పరిస్థితుల్లో వారికి సరైన దిశానిర్దేశం చేసేందుకు వారిని “నవీన”లో పాల్గొనే నిపుణుల దగ్గరకి పంపడం జరిగేది.
స్త్రీవాదులు, ఉద్యమకారులు, డాక్టర్లు, కౌన్సిలర్లు, లాయర్లు అందరూ “నవీన”కి తమ వంతు సహకారాన్ని అందించారు. ప్రాంతీయ స్థాయిలో కానీ, జాతీయ స్థాయిలో కానీ “నవీన”.  చర్చించిన అంశాలు మరే ఇతర కార్యక్రమం కూడా ఇంత ధైర్యంగా చర్చించలేదు అని గర్వంగా చెప్పొచ్చు. ఉదాహరణకి స్త్రీల శరీరాన్ని గురించి మాట్లాడుతూ అటు సౌదర్యం,  ఇటు ఆరోగ్యం అన్న కోణం నించి మాత్రమే కాకుండా breast series అనే పేరుతో correct bra size  నుంచీ, breast cancer వరకూ మాట్లాడాం. అత్యాచారాల గురించి మాట్లాడుతూ Marital rape  అంటే,  ‘వివాహంలో రేప్’ గురించి కూడా మాట్లాడటం జరిగింది. లైంగిక సమస్యలగురించి మాట్లాడేటప్పుడు పురుషుల లైంగిక సమస్యల వల్ల మహిళలు ఎదుర్కొంటున్న మానసిక సమస్యల్ని సైతం “నవీన”లో చర్చించడం జరిగింది. ఇవన్నీ “నవీన”.  ధైర్యానికి నిదర్శనాలు. అన్నివేళలా సీరియస్ గా హక్కుల గురించి మాట్లాడే “నవీన”.  సరదాగా మగవారికి చిన్న చిన్న వంటలు నేర్పించేందుకు superman   అనే ప్రత్యేకమైన  segment ని కూడా నిర్వహించింది. సమకాలీన మహిళకి సంబంధించిన అన్ని అంశాలనీ హక్కుల దృష్టికోణంతో సమానత్వ స్పృహతో అందించే కార్యక్రమం “నవీన”. . కేవలం కార్యక్రమంగానే కాక ఒక ఉద్యమంలా పనిచేసే “నవీన”.  వెనుక బృంద సభ్యుల సహకారం ఎంతో ఉంది. యాంకర్ నుంచీ కో ఆర్డినేటర్ ( Coordinator) వరకు, కెమెరా పర్సన్ ( Camera Person)  నించి ఎడిటర్ వరకు, గ్రాఫిక్స్ ( Graphics) నించి మేనేజర్ ( Manager) వరకు “నవీన”.  తో అనుబంధం ఉన్న ప్రతీ వ్యక్తి దీనికి అందించిన సహకారం వెలలేనిది. ఇక “నవీన”.  లో పాల్గొనే నిపుణులు,  మిత్రుల మాట ప్రత్యేకంగా చెప్పుకోవలసిందే. ఇది కేవలం ఒక కార్యక్రమం అనే భావనతో కాకుండా విలువైన తమ సమయాన్ని “నవీన”ని నమ్మి, “నవీన” తీసుకురాగలిగిన మార్పును నమ్మి మరీ వచ్చినటువంటి  panelists  అందరికీ ధన్యవాదాలు తెలియచేసుకోవాలి.
“నవీన” కార్యక్రమం గురించి మనం ప్రత్యేకంగా చెప్పుకోవల్సిన మరొక అంశం  “నవీన” మహిళా కాంటెస్ట్. 2006 జనవరిలో “నవీన”.  తనకంటూ ప్రత్యేక అవార్డ్స్ స్థాపించింది.మహిళలకి సంబంధించిన కాంటెస్ట్ లు అంటే   Beauty Contest  లు లేకపోతే సరదాగా ఆటపాటల కాంటెస్ట్ లు చూసి విసుగెత్తిన “నవీన”.  బృందం నిజమైన,  అసామాన్యమైన కధనాలని వెలికి తీసి వాటికి పట్టం కట్టాలని ఆలోచించింది. ఇక్కడ అందం కంటే ధైర్యానికి, చదువు కంటే ఆత్మ విశ్వాసానికి పట్టం కట్టాం. సాధారణ మహిళలు చేసిన అసాధారణ పోరాటాల గురించి ” నవీన మహిళలుగా” వారికి అవార్డులు ప్రకటించడం జరుగుతోంది. గ్రామీణ స్థాయిలో ఎవరికీ కనిపించనీ, వినిపించనీ స్పూర్థి దాయక  కధనాల్ని వెలికి తీసి అంతర్జాతీయ మహిళా దినోత్సవం నాడు సాహసం, సాంఘిక దురాచారానికి వ్యతిరేకం, హక్కుల కోసం పోరాటం ఈ మూడు విభాగాల్లో కృషి చేసిన మహిళలకు అవార్డులు అందచేయడం జరుగుతోంది.
ఈ తొమ్మిదేళ్ళ ప్రస్థానంలో వెనక్కి తిరిగి చూసుకుంటే బూజుపట్టిన సంప్రదాయ పద్ధతుల్ని బద్దలు కొట్టాం. ధైర్యంగా, ఆధునికంగా మాట్లాడాం. మహిళా కార్యక్రమానికి ఒక సరికొత్త నిర్వచనాన్ని ఇచ్చాం. ఏన్నో ఆటంకాలు, సమానత్వాన్ని మాట్లాడినా, లింగ వివక్ష గురించి మాట్లాడినా ‘అతివాదులు,’ ‘స్త్రీవాదులు’ అన్నారు. వివాహంలో అత్యాచారం గురించి మాట్లాడితే ‘పురుష ద్వేషులు’ అని కూడా బిరుదునిచ్చారు. ఇక స్వలింగ ప్రేమ గురించి మాట్లాడితే మమ్మల్ని ఏకంగా లెస్బియన్ల జాబితాలో కట్టేశారు. ఇవేవీ “నవీన”ని ఆపలేకపోయాయి. ప్రధాన స్రవంతి మీడియా మాట్లాడని అంశాలు, సమాజంలో ఆలోచించడానికి సిగ్గుపడే అంశాలు మాట్లాడడం ముఖ్యం అనుకుంది “నవీన”. నిశ్శబ్దాన్ని చేధించగలిగినప్పుడే సమానత్వపు స్పృహకు దారులు చేయగలుగుతామని నమ్ముతుంది “నవీన”. .
ఇక న్యాయపరమైన హక్కులని అందరూ తెలుసుకోవాలన్న ఉద్దేశ్యంతో ఆస్తిహక్కు, మెయింటెనెన్స్,   గృహహింస చట్టాల గురించి అవగాహన పెంచాం. ఒకసారి కాదు, రెండు సార్లు కాదు,  మళ్ళీ మళ్ళీ క్యాంపెయిన్ లు నిర్వహించి ఈవ్ టీజింగ్, నలుపే అందం,  మోసపూరిత NRI పెళ్ళిళ్ళు, కనిపించని క్రీడారత్నాలు చివరికి marital rape   లకి సంబంధించి కూడా ఎన్నోసార్లు క్లిష్టమైన అంశాల్ని చర్చకి చేపట్టాం.
ఇక ఆర్ధిక స్వాతంత్ర్యం విషయానికొస్తే డబ్బుకు సంబంధించిన అంశాలు కేవలం పురుషులకు మాత్రమే కాదు మహిళలకు కూడా తెలిసుండాలని నమ్ముతుంది “నవీన”. Bank Account తెరవడం,  Driving Licence తెచ్చుకోవడం లేదా PAN card కి apply  చెయ్యడం లాంటి చిన్న చిన్న విషయాల గురించి అవగాహన “నవీన”.  ప్రేక్షకులకి కల్పించాం.
“నవీన” ప్రస్థానానికి ప్రధాన బలం టివి 9.  సంచలనాత్మక Breaking News ల కాలంలో  మూస భావనలతో మహిళలకు సంబంధించిన అంశాలను చిత్రీకరించడం చాలా తేలిక. అయినప్పటికీ వీటన్నింటినీ తట్టుకుని “నవీన”.  లాంటి ఒక కార్యక్రమాన్ని కొనసాగించినందుకు టివి 9 ని అభినందించాలి.  “మెరుగైన సమాజం కోసం” అన్న నినాదంతో ముందుకొచ్చిన టివి9 వాణిజ్యపరమైన అంశాలతో సంబంధం లేకపోయినప్పటికీ, వాణిజ్యపరమైన లాభదాయకం కాకపోయినా గత తొమ్మిది సంవత్సరాలుగా ఈ కార్యక్రమాన్ని కొనసాగిస్తూనే ఉంది. నమ్మిన విలువలకి అంకితం కావడం మరే ఇతర ఛానల్ ఇప్పటివరకూ చేయలేదేమో. లాభాల వేటలో, TRP ల పోరులో ప్రతి నిత్యం అస్తిత్వ పోరాటం చేయల్సిన దశలో “నవీన”. కి లభించిన గుర్తింపును ఎలా కాదనగలం? ఒక పక్క సమానత్వపు స్పృహ కోసం చేస్తున్న పోరాటం, మరో పక్క అస్తిత్వాని కోసమే ఆరాటం.  ఈ మధ్యలో TRP లకి తల వొంచని ధైర్యం “నవీన”ది. ప్రతీదీ వాణిజ్యపరంగా కొలిచే అటువంటి తెలివిజన్ ప్రపంచంలో “నవీన”.  తీసుకురాగలిగిన మార్పును కొలవడానికి మరే ఇతర సాధనం లేదు. ఎన్ని అవాంతరాలు వచ్చినా,  ఒకటే లక్ష్యంతో అడుగులు ముందుకేస్తున్న  “నవీన”.  కి ఈ ఒంటరి ప్రయాణంలో అప్పుడప్పుడూ తోడుగా నిలిచినవి అవార్డ్ లు. ముఖ్యంగా Ramnath Goenka లాంటి    అత్యున్నత పురస్కారం “నవీన”.  కిరీటంలో ఓ కలికి తురాయి.  News Television, United Nations Fund, Ladli  వంటి అవార్డ్ లు గెలుచుకోవడం మేమెప్పటికీ మరువలేనిది.  ఒంటరిగా సాగిస్తున్న ఈ పోరాటంలో ఇలాంటి అవార్డ్ లు వెన్ను తట్టి ప్రోత్సహిస్తాయి.  “నవీన” మన జీవితాల కధ, “నవీన”.  మన పోరాటం.  “నవీన” మన ఆశయం. పితృస్వామ్య భావజాలం రాజ్యమేలుతున్న మన సమాజంలో మార్పు మెల్లగా రావచ్చు,  కానీ ఏదోనాటికి తప్పకుండా వస్తుందని మనస్పూర్థిగా నమ్ముతుంది “నవీన”. . సమ సమాజం కోసం మేం చేస్తున్న ఈ పోరాటం సమాజంలోని వివిధ కోణాల్లో తప్పకుండా ప్రత్యేకమైన ముద్ర వేస్తుందనే గట్టి నమ్మకంతో సమానత్వ పోరాటానికి పునరంకితమవుతూ “నవీన”.   పదో సంవత్సరంలోకి అడుగు పెడుతోంది.
 
రచన: సిరి వడ్డే
చిత్రం:  Ana Luisa Kaminski Pinturas

పుడుతూనే ఆదిలక్ష్మి అంటారు
ఈడపిల్లవు కాలేని “ఆడ”పిల్లనని
పెరుగుతుంటే ఆంక్షలెన్నో పెడతారు
ఆడపిల్లవి…అణిగిమణిగి ఉండమని
 
అందరి అడుగులకు మడుగులొత్తుతూనే ఉండాలి
మౌనంగా మనస్సుతోనే ముచ్చటించాలి
నవ్వుల గలగలలను మూగగానే రవళించాలి
మాటల ముత్యాలను మౌనంగానే ఒలికించాలి
 
కన్నెప్రాయపు కలలను కన్నీళ్ల పర్యంతం చేయాలి
కళాశాలలో వెంటాడే కళ్ళను మౌనంగానే భరించాలి
ఊహలోకంలో కూడా ఉన్నతంగానే విహరించాలి
ఊహాగానాలతో హింసించే జనాలను ఊరికే మన్నించాలి
 
కన్నబంధాన్ని తెంచేసుకుని కన్నోళ్ళని వదిలేసుకోవాలి
ఇంటిపేరును మార్చుకుని అంగాంగాన్ని అర్పించుకోవాలి
ఒడిని నింపే మమాకారానికై మరు జన్మ ఎత్తాలి
నెత్తిన తన్నేసిపోయినా కన్న మమకారంతో బిడ్డలను నెత్తిన పెట్టుకోవాలి
 
రెక్కలొచ్చి బిడ్డలు వీధిన విసిరేసినా
కన్నీళ్లను రెప్పలమాటునే అణచివేయాలి
రెక్కలుడిగి వృద్దాశ్రమాల పాలుచేసినా
మాటలుమరచిన మూగలై మిన్నకుండి పోవాలి
 
విరించి విరచితం కరుణిస్తే
నిత్య సుమంగళిగా తొలి తాంబూలం నీదే
విధి వక్రించి విధివంచితవైతే
నిత్య సౌభాగ్యానికి నివాళులనే అర్పించాలి
 
ఆడజన్మకెన్ని శోకాలో?
అతివ బ్రతుకుకెన్ని వెతల మలుపులో?
 
రచన: వనజ తాతినేని

ఇష్టంగానో అయిష్టంగానో
దొంగలాగానో దొరతనం నటిస్తూనో
వికృత మృగత్వ కాముక రూపాలకి
దోచుకోవడానికి దారులెన్నో
మానధనం అభిమానధనమనే భాండాగారం
నీకున్నందుకు నువ్వెంత గర్వపడాలి !
విలువకట్టేది ఆయాచితంగా దోచుకునేది వాళ్ళే అయినప్పుడు
నువ్వొక నిమిత్తమాత్రురాలివే కదా ! ప్రాణమున్న శిలవే కదా !
ప్రాణమూ దేహమూ వేరుకానట్లే
హీనత్వమూ దీనత్వమూ నీ చిరునామాగా మార్చకు
ఆపాదించే అధికారం ఒకరికి ఇవ్వనేల ? వగచనేల ?
పవిత్రత కుబుసాన్ని విడిచిపారెయ్
ప్యూరిటీ అంటూ ఏమీ లేదిక్కడ
నువ్విప్పుడు అగ్ని పుత్రిక వారసురాలివి
ఆకృత్యమెలా జరిగినా  దాడి రూపమేదైనా
జరిగిన ప్రతిసారి  నువ్వు ఆత్మవిశ్వాసమనే ఇనుపకచ్చడం ధరించాలి
నీ దేహం దేహమే  ఒక ఆయుధం కావాలి
ఆధరాలు చిందించాల్సింది  మధువులు మందస్మితాలు కాదు
విషకన్యలుంటారని భీతి కల్గించాలి
పువ్వు, మొగ్గ, బేల,ముగ్ధ పోలికలని
మై ఫుట్  అంటూ ఈడ్చి కొట్టాలి
క్షతగాత్ర శరీరాన్ని పరామర్శించే
కపట ఆత్మీయత కొరకు వెతకకు
అప్పుడు సానుభూతి ఒలికించే
ముసుగు దెయ్యాల చింతనుండదు
కథలు కథలుగా వర్ణించి చూపే
ప్రచార వస్తువుగా మారకు
నిబ్బరాన్ని నింపుకుని
జీవిత కదన రంగాన్ని దున్నేహలమవ్వాలి
క్షాత్ర ధర్మాన్ని నిర్వర్తించే కరవాలమవ్వాలి
దోచిన వాడి తల సిగ్గుతో నేల కూరాలి
దొరికితే వాడిని,  దొరకకపోయినా
వాడి కన్నా భయంకరమైన లోకాన్ని
చీల్చడానికి చెండాడటానికి నీకొక దేహం కావాలి
లే ..లేచి దేహాన్ని నిలబెట్టు…
జీవం నింపుకో  జీవితేచ్చ రగిలించుకో
అభయ నిర్భయ అజేయ నమూనా నీకొద్దు
శరీరాలోచనల మురికిని
నీ కన్నీటి శుభ్రజలంతో జాడించేయి
నువ్వొక పునీతవి కావాలి
నువ్వొక అపరాజితగా మారాలి
గొడ్డలి వేటుకి తరువు తలొంచినా
భూమిని చీల్చుకు వచ్చే వేరు మొక్కలా
సగర్వంగా  లేచి నిలబడు
కొత్త పాఠం నేర్చుకునేముందు
పాత పాఠం ఏమి చెప్పిందో అవలోకించు
కని కనబడని దుఃఖ చారికలు
ఒడిలి పోయిన వారి తనువులు
కడతేరి పోయిన జీవితాలు
నీకు నిక్కమై నిలిచిన సాక్ష్యాలు
మనసు పొరలు చీల్చి చూస్తే
రక్తసిక్త గాయాలెన్నో అక్కడ
గాయాల అంతర్వేదన కొత్తేమి కాదిక్కడ
నిత్యం కోట్లానుకోట్ల రక్తాశ్రువులు చిందుతున్న నేల ఇది
నేలబారు వ్యాఖ్యలు, నీటి మీద రాతలు
ఎండుటాకుల చప్పుళ్ళు, కొవ్వుత్తుల నివాళులు
నీ రాతని మార్చలేవు .
నువ్వు తల్చుకుంటే నీ రాతని
వేరొకరు వేసిన గీతలని మార్చేసే
గీతా వాక్యమవుతావు, గుండె గానమినిపిస్తావు
అసలు సిసలైన  శీల నిర్మాణాన్ని  అద్దంలో నిలబెడతావు
 
 
రచన: మెరాజ్ ఫాతిమా
చిత్రం: చిత్ర ఆర్టిస్ట్

 
పూలతోటలో పరిమళించాల్సిన  కుసుమాలు ,
దున్నపోతుల  గిట్టలకింద నలుగుతున్నాయి.
 
వెలుగు కిరణాలతో  విరియాల్సిన  గులాబీలు,
నిశి  రాతిరిలో నుసి రేఖలై  రాలుతున్నాయి.
 
అక్షరాల  ఆలయాలలో కూడా రాక్షస పాదాలు.
సంచరిస్తూ  సరదా  తీర్చుకున్తున్నాయి.
 
ఉద్యోగాలిచ్చే కంపెనీలు ఊరిబైట చేరి ఊరిస్తున్నాయి,
మిడతల దండును తరిమేందుకు  మిరియపు పొడినిస్తున్నాయి.
 
గడప దాటిన తనయ  ఘడియైనా  కాకముందే,
వార్తల్లో నాని  నాన్నకి  శవమై  అగుపిస్తుంది.
 
ఎన్ని డేగల ముక్కులు పొడిచాయో..,ఎన్ని కుక్కలు ఎంగిలి చేశాయో
ఎన్ని ఎలుగులు దాడిచేశాయో,క్షణ,క్షణమూ  వీక్షణం.
 
కన్నవాళ్ళ,తోడబుట్టిన వాళ్ళను  కెలికి,కెలికి,
నిజాలు తెలుసు కొంటున్న  వైనాలు.
 
దాడిచేసిన  అడవి దున్నలు,జనారణ్యం లో
రొమ్ము విరుచుకు  తిరుగుతున్నాయి.
 
ఏలికలు  బృహన్నలై  “అభయ” ముద్రలు చూపుతున్నారు,
న్యాయస్థానాలు  “నిర్భయ” వాగ్దానాలు చేస్తున్నాయి.
 
ఆడబిడ్డలని  వివస్త్రలను  చేసిన  ఉన్మాదులకు,
ఇలాంటివి “అనూహ్య ” సంఘటనలవుతున్నాయి.
 
ఒక్కసారి,
 
మదాంధులను  వధించి చూడు,
ఉన్మాదులను ఉరేసి చూడు,
చట్టం దాని పని అది చేసుకొనేలా చూడు,
తక్కెట్లో  న్యాయాన్ని సరిచేసి చూడు.
రచన: అజంతారెడ్డి..

నాటికాలం ఆడవారిని వంటిళ్ళు దాటి బయటికి రానిచ్చేవారు కాదు
నీకు ఏమి తెలియదు నీ హద్దు ఇంతవరకే అని మర్యాదరేఖ గీసేవారు
90% ఆడవారు ఇదే మన జీవితం అని సర్దుకుపోయేవారు.
ఆడవారికి ఓర్పు ఎక్కువ ఓర్చుకునే కొద్ది వారిని వంచడం
అలవాటుగా మారింది సమాజానికి.
మెల్లిగా ఆడవాళ్ళు కూడా ఆలోచించడం నేర్చుకున్నారు
తమ ముందు తరాల ఆడపిల్లలు తమలా అణగద్రొక్కబడకూడదు
అన్న మంచి ఉద్దేశంతో చదివించటం మొదలుపెట్టారు.
వంటిళ్ళు దాటి పదుగురిలోకి అడుగుపెట్టారు, వచ్చిన అవకాశం
అందిపుచ్చుకున్నారు చంద్రమండలం వరకు వెళ్ళొచ్చారు
అన్నిరంగాల్లోను మగవారికి తీసిపోము అని నిరూపించుకున్నారు.
చదువుల్లో ఎక్కువశాతం ఆడపిల్లలే ఉన్నారు ఉత్తీర్ణత శాతం కూడా ఎక్కువే
మహిళలు మరో అడుగు ముందుకేసి ఇటు ఇంటిని , పిల్లలను చూసుకుంటూనే
ఉద్యోగాలు చేస్తున్నారు. ఇంటగెలిచి రచ్చగెలుస్తున్నారు ఎవరికి నచ్చిన రంగంలో వారు పనిచేస్తున్నారు.
ఎదురుదెబ్బలు తగిలినప్పుడు , అవమానాలు ఎదురైనప్పుడు
కృంగిపోకుండా ఆత్మస్థైర్యంతో పోరాడుతున్నారు.
ఇంటా బయటా విజయాలను పొందుతున్నారు. వారి దైర్యానికి
ప్రోత్సహం ఇచ్చేవారు చాల కొంతమంది ఉన్నారు. అడుగడుగునా
నిరాశపరిచేవారు కూడా చాలామందే ఉన్నారు. అయినా సరే వెనకడుగు
వేయకుండా నచ్చచెప్పుకుంటూ ముందడుగు వేస్తున్నారు.
వేదనలు పాలైయ్యే ఆడవాళ్ళు కూడా చాలామందే ఉన్నారు,
వారిని ఆడుకుంటూ మేమున్నాం అంటూ చేయూతనిచ్చే
మహిళా సంఘాలు కూడా ఈనాటి మహిళలకు ఎంతో
మానసిక దైర్యాన్ని చేకూరుస్తున్నారు.
వంటిళ్ళు దాటినా మర్యాదను కోల్పోకుండా మరింత గౌరవంగా
లక్షల్లో ఒకళ్లుగా నిలుస్తూ తమకు తమచుట్టూ ఉన్నవారికి ఆదర్శంగా
నిలుస్తున్నారు. వారికంటూ ఒక స్థానాన్ని ఏర్పరచుకుంటూ ఎందరో
మహిళలకు ఉపాదిని చూపిస్తూ సంగంలో మహిళ అనే పదానికి
హోదా పెంచుతున్నారు.
జయహో మాతృమూర్తి అన్న ఆప్యాయతలతో పాటుగా
జయహో ఆదర్శ మహిళా అనే నినాదాన్ని కూడా బలపరుకున్నారు
తమకంటూ ఒక వ్యక్తిత్వాన్ని సుస్థిరం చేసుకుంటూ కొందరు మగవారికి
ఈర్ష పుట్టించేలా ఉన్నతశిఖరాలను అందుకుంటున్నారు.
ప్రాణాలు పణంగా పెట్టి మరో జన్మకు ప్రాణంపోస్తూ ఓర్పు , నేర్పులతో
ఇంటా బయట విజయాలను సాదిస్తూ ముందుకు దూసుకెళుతున్న
ప్రతి మహిళకు జేజేలు పలుకుతూ శిరస్సు వంచి వందనం చేస్తూ
చిత్రం, గేయరచన: వారణాసి నాగలక్ష్మి
 

పల్లవి :
తరుణి నీవు సాగాలి తారాపథానికి
తేవాలి బహుమతి – ప్రమదావనికి
ప్రథమ బహుమతీ  – భరతావనికి   //
 
చరణం  1.
సృజన నీకు సహజ గుణం, సహన శక్తి నీకు ఆభరణం
క్షమాగుణం దయాగుణం కలబోసిన వ్యక్తిత్వం
జోహారు జననీ జోతలివే మహిళామణి
జగతి లోని  అత్యుత్తమ సృష్టి నీవె , స్రష్ట నీవె !   //
2.
సద్గుణాలు కారాదు నీ ప్రగతికి ఆటంకం
కాకూడదు కరుణ నీ ఎదుగుదలకు అవరోధం
సహజమైన ఔన్నత్యం కారాదు అబలత్వం
బలహీనత కానీయకు, నీదైన సుగుణధనం        //
3.
అఖండమైన శక్తివమ్మ అబలవు కానేకావు
అతివ నీవు అంతులేని ఆత్మ విశ్వాసానివి
ఎంచుకో గమ్యాన్ని అందుకో అంబరాన్ని
చేష్టలుడిగి వీక్షించగ నిఖిలజగతి నిన్నుగని    //
4.
భారత కోకిలవు సరస్వతీ పుత్రికవు
దుష్టుల పాలిట నువ్వు కాళికవు చండికవు
పదవి ఏదైనా నువ్వు ప్రతిభతో నడిపేవు
ప్రగతి శీలవై మహిళల ప్రతిష్టనే పెంచేవు   //
5.
బిడ్డల శిక్షణలో భరతావని రక్షణలో
సంగీతం సాహిత్యం వైద్యమూ వాణిజ్యం
ఏ రంగమందైనా ఏ శాఖలోనైనా
నీ ప్రతిభ అసమానం, హద్దు నీకు ఆకాశం  //
రచన: దామరాజు విశాలాక్షి.
ఏమో ! నీకవి మొండిగోడల్లా  కన్పిస్తున్నాయేమోగాని
నా కంటికవి ఒకప్పటి మహాప్రాసాదాలు
అభాగ్యుల ఆకలితీర్చిన  అంతఃపురాలు.
ఆపన్నులను  ఆదుకున్న  అమృతవాసాలు
త్యాగానికి .శౌర్యానికి తరగని గనులు .
ఆత్మీయతకు ,అనుబంధాలకు అద్దంపట్టిన లోగిళ్ళు .
ఏమో ! నీకవి మొండిగోడల్లా  కన్పిస్తున్నాయేమోగాని
నా కంటికవి ఒకప్పటి మహాప్రాసాదాలు.
ఆ అరుగులపై ఒకే తీర్పుతో జీవితాలు తీర్చి దిద్దబడినాయి
ఆ చావడిలో ఒక్క మాట మంత్రమై
మహత్కార్యాలు చేసింది .
ఒక్క అదిలింపుతో అస్తవ్యస్తమైన పరిస్థితులు
అక్కడికక్కడే చక్కబడ్డాయి .
ఒక్క తీక్షణమైన చూపుతో  చిచ్చులా వ్యాపించాల్సిన
అవనీతి చప్పున చల్లారిపోయింది.
ఏమో ! నీకంటికవి మొండిగోడల్లా  కన్పిస్తున్నాయేమోగాని
నాకంటికవి ఒకప్పటి న్యాయస్థానాలు.
ఆముత్యాల ముంగిళ్లలోనే కదూ,
మానవత్వమెన్నోసార్లు మారాకుతొడిగింది.
ఆచల్లని చెట్లనీడల్లోని  సమావేశాలేకదూ
జఠిలమైన సమస్యలనైనా సునాయాసంగా తేల్చిచెప్పి౦ది
ఆ పెరటిలో మొక్కల పసర్లూ,వేర్లేకదూ,
మృత్యు ముఖ౦లోని కెల్లిన  మనషి కైనా మళ్ళీ
జీవంపోసింది
ఏమో ! నీకంటికవి మొండిగోడల్లా  కన్పిస్తున్నాయేమోగాని
నా కంటికవి ఒకప్పటి దేవాలయాలు.
ఆపొగచూరిన పెద్ద వంటిల్లేకదూ !
అర్ధరాత్రి అపరాత్రని భేదాల్లేకుండా ఆకలి కేక వినిపిస్తే చాలు ఆదుకొని అన్నంపెట్టింది
అదుగో ఆకొట్టంలో గోమాతలేకదూ !
గంగడోలు దువ్వుతుంటే కడవల పాలిచ్చింది .
ఏమో ! నీకవి మొండిగోడల్లా  కన్పిస్తున్నాయేమో గాని
నాకంటికవి ఒకప్పటి  అన్నప్రాసాదాలు.
అదుగో  ఆధాన్యపు కొట్టు లోనే కదూ తరగని
ఆ ధాన్యపురాసులు తాండవమాడింది
ఇదుగో ఈ భోషాణం పెట్టే కదూ బోలెడన్ని
సంపదలు బొజ్జలో దాచింది
ఏమో ! నీకవి మొండిగోడల్లా  కన్పిస్తున్నాయేమోగాని
నాకంటికవి ఒకప్పటి రాజ ప్రాసాదాలు.
ప్రాణ స్పందన తో కళకళ లాడిన జీవనాలయాలు
నా ప్రాదుర్భావ  వత్సరాలలో నను జీవింప జేసిన
తేజో మూర్తుల మమతానురాగాలు
నీకు కనిపిస్తున్నవి మొండి గొడలేమో కానీ
నాకు అవి ప్రాతఃస్మరణీయ సజీవ చిత్రాలు
