 

స్వాగతం… సుస్వాగతం… మాలిక పాఠక, రచయిత మిత్రులందరికీ మండే మే నెల సంచికకు స్వాగతం. అయినా ఈ వేసవికాలం ఏంటో అస్సర్ధం కావట్లేదు. ఏప్రిల్ నెలలోనే వేడి పెరిగింది మే ఎలా కాల్చేస్తుందో అని అందరూ భయపడుతూంటే, ఆకాశం బద్ధలైనట్టు వానలు ఉరుములు, మెరుపులతో ముంచేస్తున్నాయి. ఏంటో ఈ చెడగొట్టు వానలు. ఇక ఇప్పుడు జరిగేది… జరుగుతున్నది… జరగబోయేది మామిడి , మల్లెల కాలం… మల్లెలు పెట్టుకున్నా, పెట్టుకోకపోయినా మామిడిపళ్లను మాత్రం మరువగలమా.. పచ్చి మామిడికాయలతో రోజూ వంటలు, ఆవకాయలు. తర్వాత ముక్కలు కోసి ఎండబెట్టి ఒరుగులు చేసుకోవడం. మామిడిపళ్లైతే రోజొకటి తినాల్సిందే… ప్రస్తుతం ఎక్కడ చూసినా ఆవకాయల బిజీ కనిపిస్తోంది. మరో పక్క పచ్చని మామిడిపళ్ల దృశ్యాలు.. ఆహా! ఏమి రుచి! మంచి మంచి కథలు, సీరియల్స్, కవితలు, వ్యాసాలు, కార్టూన్స్ తో మీ ముందుకు వచ్చింది మే నెల మాలిక పత్రిక.. మీకు నచ్చే… మీరు మెచ్చే విశేషాలు ఎన్నో…
ఈ మాసపు విశేషాలు:
1. జీవనవేదం – 9
2. గోపమ్మ కథ… 8
3. లోపలి ఖాళీ – సిద్ధయ్య మఠం
4. అమ్మమ్మ – 46
5. పరవశానికి పాత(ర) కథలు – ఊరకే రాకోయి అతిధీ!
6. అర్చన కనపడుటలేదు – 5
7. పక్కవారిది పరమానందం
11. రిమెంబర్ – రీమెంబెర్
13. కవిత్వం పరమార్ధం
రచన: స్వాతీ శ్రీపాద
 
ఇంట్లో మిగిలినది సీత, రవికిరణ్.  ఒక గది మిత్రుడిదే.  తనగదిలో తను ఉండటం ఎప్పుడైనా తనకు కావలసినది వండుకోడం తప్ప పెద్దగా వారిని డిస్టర్బ్ చేసే వాడు కాదు.
సీత మరింత బిజీగా మారిపోయింది.  రవికిరణ్ ఒక్కడూ ఉంటాడని వంటావార్పులకు వెళ్ళడం తగ్గించుకుని ఇంట్లోనే వండి సరఫరా చేసేది.  కదిలినా మెదిలినా రవికిరణ్ ను కంటికి రెప్పలానే చూసుకుంది.  వారానికి రెండు రోజులు సంగీతం నేర్పడానికి వెళ్ళేది.  ఏ పని చేస్తున్నా ఏదో ఒక కూని రాగం అమె నోట్లో నానుతూనే ఉండేది.
ఎవరింట్లోనైనా పూజలూ పునస్కారాలూ ఉంటే సరేసరి, ఆ ఇంట్లో సమస్తం సీత పర్యవేక్షణలోనే జరిగేవి.  మూడు నెలలకు పుర్తిగా కుదురుకోగలిగాడు రవికిరణ్.
కొంచం ఫిజికల్ ఎక్సర సైజ్ మినహా మిగతా మందుల అవసరం లేకపోయింది.  నెమ్మదిగా వేసవి రాడంతో నాలుగైదు మొక్కలు కూడా తెచ్చి పెట్టుకుంది సీత.  అడపాదడపా అత్తతోనూ, ఇంట్లో వాళ్లతో మాట్లాడి వాళ్ళకు ధైర్యం ఇచ్చేది.
ఆరోజు ఉదయమే ఎందుకో రవీంద్ర గుర్తుకు వచ్చాడు, అతని పాట గుర్తుకు వచ్చింది.  ఇద్దరూ పంచుకున్న సమయం, సంభాషణలూ గుర్తుకు వచ్చాయి.  మమతకు ఫోన్ చేసింది.
” సీతా ఎలా ఉన్నావే?” అంటూ సంబరంగా పలకరించింది.
“నేనేదో నీకు దారి చూపించానంటావు కాని సీతా, నువ్వే పది మందికి మార్గదర్శివి.  దేశం కాని దేశంలో నెగ్గుకు రాడం మాటలా? అన్నట్టు ఈ మధ్య ఒకసారి రవీంద్రను కలిసాను.  నీ గురించి అడిగితే చెప్పా.  సీతకు నా శుభకామనలు చెప్పండి అన్నాడు.  ఎంతో సంస్కారం ఉన్న మనిషి అనిపించింది.
నేనే లొడలొడా వాగుతున్నాను కాను నువ్వొక్క మాట చెప్పవు కదా, నీ చదువు సంగతేమిటీ?” అని అడిగితే కాని చదువు మాటే గుర్త్తుకు రాలేదు.
“ఎక్కడ మమతా, ఇప్పటికి కదా బావ కోలుకున్నది, ఇంతవరకూ ఆ మాటే గుర్తులేదు, చూడాలి.  ప్రైవేట్ గానైనా చదువుకోవాలి.  ” అంటూ తన యోగక్షేమాలు కాలక్షేపం, సంపాదన అన్నింటి గురించీ మాట్లాడింది.
” ఒకసారి ప్రిన్సిపల్ గారిని కనుక్కో మమతా, ఇక్కడ చదువుకుని వచ్చి పరీక్షలు రాయవచ్చేమో, మూడేళ్ళ వీ ఒకసారి రాయ వచ్చునా అని కూడా అడుగు” అంటు ముగించింది.
వచ్చే సోమ వారం నుండీ రవికిరణ్ ఆఫీస్ కి వెళ్ళడానికి సిద్ధం అవుతున్నాడు.  అతను వెళ్తే ఇంట్లో తను ఒంటరిగానే ఉండాలి.  చదువుకుందుకు బోలెడు సమయమూ దొరుకుతుంది.  ఆ మాట అతనితో ఎలా చెప్పాలా అని చూస్తుంటే అతనే పిలిచాడు,
“సీతా రేపు పొద్దున గుడికి వెళ్ళి వద్దాం” అంటూ.
“అవును బావా, నేనే చెబ్దామనుకున్నా ఒకసారి గుడికి వెళ్ళి వచ్చాక ఆఫీస్ కి వెళ్ళడం మొదలుపెట్టమని.  ఈ రోజున ఇలా ఉన్నాం అంటే ఆ దేవుడి అనుగ్రహమే కదా.
అన్నట్టు మమతతో మాట్లాడాను, కాలేజీకి వెళ్ళకుండా మూడేళ్ళ పరీక్షలూ ఒకే సారి రాయనిస్తారే మో కనుక్కోమని, అలాగైతే ఒకసారి వెళ్ళి రాస్తే సరిపోతుంది కదా?”
” మూడేళ్ళు కాదు గాని రెండో ఏడాది లాంగ్వేజెస్ మూడో ఏడాది మిగతా సబ్జెక్ట్ లు రాయాలి అనుకుంటా, కనుక్కో చూద్దాం” అన్నాడు.
మర్నాడు ఇద్దరూ గుడికి వెళ్ళారు.  అక్కడ సీత రెండు మూడు కీర్తనలు పాడి వినిపించింది.  అక్కడే గుళ్ళో ప్రసాదం తీసుకుని భోజనం కూడా అయిందనిపించి చాలా సేఫు బయటే గడిపి ఆరున్నరకు ఇల్లు చేరుకున్నారు.
వీకెండ్ కావడంతో వసంత్ మిత్రుల గదికి వెళ్ళాడు.
కాఫీ తాగి అలసటగా బెడ్ మీద వాలింది సీత.  రవికిరణ్ మంచం అంచున కూర్చోగానే చటుక్కున లేవబోయింది.
“పడుకో పడుకో, అలసిపోయావా,” అంటూ ఆమె పక్కన చోటు చేసుకుని వాలుతూ,
” సీతా నిన్ను చాలా బాధపెట్టాను కదూ అందుకే భగవంతుడు నాకిలాటి శిక్ష విధించాడు” చెయ్యి చాపి చీర పక్కకు తొలగిన సీత పొట్ట మీద చేయి వేసాడు.
“అదే మాట బావా?”
“లేదు సీతా నీకు జరిగినది చెప్పాలి,” అంటూ సుమ బాలతో పరిచయం మొదలు తనలో వచ్చిన మార్పు చివరకు ట్రిప్ కి వెళ్ళేముందు కొన్న ఉంగరాలతో సహా చెప్పేసి, “నిజానికి ఆ సమయం వస్తే ఏం చేసేవాడినో తెలీదు కాని మన పెళ్ళి గురించి అబద్ధం మాత్రం చెప్పే వాడిని కాదు.  నీ గురించి ఇలా దాచి నందుకే నాకు పెద్ద శిక్ష విధించాడు.  ఆరునెలలు దాన్ని అనుభవించేలా చేసాడు.  మళ్ళీ నీ వల్లే కోలుకునేలా చేసాడు” ఆమె గుండెల్లో మొహం దాచుకున్నాడు.
సీత ఒక్క క్షణం స్థాణువయింది.  వణికిపోయింది.  రవీంద్రతో పరిచయం చెప్పేద్దామా అనుకుంది.  కాని, ఉహూ, ఒక స్త్రీ అమ్మలా అన్నీ మరచిపోయి, లేదా పోయినట్టు నటించి ఆదరించగలదు..  పురుషుడు మాత్రం ఏ సందు దొరికినా చిన్న తప్పిదాన్నైనా వేలెత్తి చూపి ఎత్తిపొడుస్తాడు.
అయినా రవీంద్రతో పరిచయం పాటల ప్రయాణమే కదా.
ఆలోచించుకుంటే అంతా అయోమయమే అనిపించింది.  తెలిసీ తెలియని వయసునుండి బావ మీద ప్రేమ పెంచుకోడం, అతన్నే పెళ్ళి చేసుకుని కూడా నాలుగు రోజులు దూరంగా ఉండగానే మనసు అలా చెదిరిపోతుందా?
అందుకే మౌనంగా ఉండిపోయింది.
సున్నితంగానే అతని చేతిని తన చేతుల్లోకి తీసుకుని, ” చదువు పూర్తవనీ బావా, ఈ లోగా నీ ఆరోగ్యం కూడా కుదుటపడాలి” అని మాత్రం అంది.
నెలరోజుల్లో ఆఫీస్ పనికి కూడా మళ్ళీ అలవాటుపడిపోయాడురవికిరణ్.
అతనికన్నా క్షణం తీరిక లేకుండా ఉంటుంది సీత.  చదువుకుంటూనే ఆన్ లైన్ కంప్యూటర్ కోర్స్ చెయ్యడం దాని వల్ల మరింత శ్రమ పడవలసి రాడం, అయితే వీలైనప్పుడల్లా రవికిరణ్ సీతకు అన్ని విధాలా సాయపడేవాడు.  చివరికి ఆమె కేటరింగ్ పనిలో కూడా.
ఒకపక్క సంగీతం క్లాస్ లు, కేటరింగ్ పనులు, చదువు ఒక్క క్షణం ఆలోచించుకునే సమయమే దొరకలేదు సీతకు.
దాదాపు ఏడాదిన్నర తరువాత సీత పరీక్షలకోసం ఇద్దరూ ఇండియా వచ్చారు.  డిగ్రీ పేపర్లన్నీ ఒకే సారి రాసింది సీత.
చివరి పరీక్ష ముగిసాక మమత తో మాట్లాడుతూ జరిగిన సంగతులు నెమరు వేసుకుంటుంటే డోర్ బెల్ రింగైంది.
వచ్చినది రవీంద్ర.
” మర్చిపోయా సీతా, రవీంద్రను రమ్మని నేనే ఫోన్ చేసాను.  ఇద్దరూ మాట్లాడుతూ ఉండండి.  కాఫీ తెస్తాను” అంటూ వాళ్ళను వదిలి వెళ్ళింది మమత.
” ఎలా ఉన్నారు?” పలకరించాడు రవీంద్ర.
సీత నవ్వింది.  నవ్వి ఊరుకోలేదు అమెరికాలో పిల్లలకు పాటలు నేర్పడం, గుళ్ళో పాడటం అన్నీ ఎంతో ఉత్సాహంగా చెప్పింది.
” మీకు తెలుసా, రవి ఎంత సాంప్రదాయ కుటుంబంలో వాడైనా దేనికీ వద్దనడు” అనేసింది.
“సంతోషం సీతగారూ మీరలా కలకాలం ఆనందంగా పాడుతూ ఉండటం నిజంగా నాకు సంతోషమే”
చిత్రంగా అతని వైపు చూసి,
” మీకు ముందు ఈ విషయం చెప్పలేదని కోపంగా లేదా?” అని అడిగింది
“లేదు.  మన మధ్య అనుబంధం పాట, అది ఎప్పుడూ ఉంటుంది.  మీపాటాంటే ఇష్టం, మీస్వరం అంటే ఇష్టం అయినంత మాత్రాన ఆస్వరమూ మనిషీ నా స్వంతం అయిపోవాలని దురాశకు పోను.  ఎప్పటికీ మీరు ఆత్మీయులే”
చటుక్కున అతని చెయ్యి తన చేతుల్లోకి తీసుకుని నొక్కి వదిలింది సీత.
ఆ సాయంత్రం పాటలతో నవ్వులతో ఆహ్లాదంగా గడిచిపోయింది.  సెలవు తీసుకునే ముందు రవీంద్ర ఫోన్ నంబర్ అడిగి తీసుకుంది.
****
కాలం ఎక్కడా ఎవరికోసము ఆగదు.
ఒడిదుడుకులతో ఎత్తుపల్లాలతో ఏళ్ళకేళ్ళు ముందుకు వెళ్తూనే ఉంటుంది.
అవును.  ఎవరి పని వారిదే.
ఇవ్వాళ వెనక్కు తిరిగి చూసుకుంటే –
 
సశేషం
 
రచన: గిరిజారాణి కలవల
 
గోపమ్మని అలాంటి పరిస్థితుల్లో చూసాక, ఎలా ఓదార్చాలో కూడా తెలీలేదు నాకు.
“ఊరుకో! గోపమ్మా! వాడికి అంతవరకే రాసి పెట్టి వుంది. మన చేతుల్లో ఏముంది చెప్పు.” అన్నాను.
“చేజేతులా చేసుకున్నాడమ్మగారూ! వాడి చావుని వాడే కొనితెచ్చుకున్నాడు. సంపాదించినదంతా… ఆ తాగుడికీ, చెడ్డ తిరుగుళ్ళకీ పెట్టి… నడి వయసులోనే చచ్చిపోయాడు. మా ఇళ్ళలో మగాళ్ళందరికీ ఇది మామూలే కదమ్మా! ఇలాంటి చావులు చస్తూనే వుంటారు. మా పీకల మీదకు తెస్తూనే వుంటారు.” అంది. పోతా పోతా అప్పులు సేసి మరీ పోతారు. మేము చచ్చేదాకా… వాటిని తీరుస్తూ వుండాలి. మా బతుకులే అలాంటివి.” నిర్వేదంగా అంది గోపమ్మ.
పాపం… నాకు ఆ మాటలకి చాలా జాలి కలిగింది. ‘ఎందుకిలా ప్రవర్తిస్తారు వీళ్ళందరూ? కారణం ఏంటి? చదువులేక పోవడమా? చెప్పేవారు లేకపోవడమా? బాధ్యతా రాహిత్యమా? ఏదైనా కానీ… వీళ్ళ అలవాట్ల మూలానా… జీవితాలు నాశనమయిపోతున్నాయి.’ అని అనుకున్నాను.
“బాధపడకు గోపమ్మా! ఒక రకంగా నీ కష్టాలు తీరాయనే అనుకోవాలి. పిల్లల పెళ్ళిళ్ళు కూడా చేసేసావు. ఇక నీ జీవితం ఎలాగోలా సాగిపోతుంది.” అని చెప్పి… తన చేతిలో ఖర్చులకి వుంచమని,ఓ ఐదువేలు పెట్టాను.
రెండు చేతులూ జోడించింది. “మా ఇళ్ళల్లో పుట్టినపుడు వేడుక చేయకపోయినా… చచ్చాక మాత్రం గొప్పగా చేయాలమ్మగారూ! శవాన్ని పారేసటప్పటి నుంచి… సారాయి పారుతూనే వుండాలి. ఖర్చు మామూలుగా వుండదు. మా కులపోళ్ళందరికీ… చిన్న దినం, పెద్ద దినంకి పలావులు వండించి పెట్టాలి. డబ్బు ఎలా వస్తుంది? అని కూడా అనుకోరు. అప్పు చేసి మరీ పెట్టాలి.” అంది.
ఏం చెప్పాలో తెలీలేదు నాకు.
“నువ్వు కొంచెం కుదుటపడ్డాక, మామూలుగా పనికి వచ్చెయ్యి గోపమ్మా! నాకు ఎలాంటి పట్టింపులూ లేవు.” అని చెప్పాను.
“మీరు మంచి మనసుతో చెప్పారు కానీ, అమ్మా! మా ఇళ్ళలో మూడు నెలలు కానీ ఆరు నెలలు కానీ పోయేదాకా.. వీథి గుమ్మం తొక్కకూడదమ్మా! అప్పటిదాకా నా కోడలు కానీ, మా అక్క కానీ వచ్చి చేస్తారు.” అని చెప్పింది.
“సరే, నీ ఇష్టం” అని చెప్పి, అక్కడ నుంచి బయలుదేరాను.
ఇంటికి వచ్చే దారిలో అంతా గోపమ్మ గురించి ఆలోచనలే.
మొదటినుంచీ కూడా పాపం కష్టజీవే! ఇంటి గురించి, పిల్లల పోషణ ఏదీ కూడా పట్టించుకోని భర్తతో అగచాట్లు పడింది. ఇప్పుడు వాటి నుంచి విముక్తి చెందింది. తనకి ఇలాంటి పరిస్థితి వచ్చినందుకు సంతోషించాలో, బాధపడాలో కూడా తెలీడం లేదు.
ఇలా కింద తరగతి మనుషులలో… వీళ్ళందరూ ప్రతీదీ సామాన్యంగానే తీసుకుంటారు. చావు పుటకలకి వీళ్ళ స్పందనలు పెద్దగా వుండవు కదా అనుకున్నాను.
అప్పుడే నాకు శ్యామల గుర్తుకొచ్చింది. ఒకప్పుడు మా ఇంటి వెనక వైపున వున్న చిన్న గదిలో అద్దెకు వుండేవారు మోహన్,
శ్యామల. వాళ్ళకి ఇద్దరు చిన్న పిల్లలు. ఆరేళ్ల కూతురు, మూడేళ్ల కొడుకు.  మోహన్ ఏదో ప్రవేట్ కాలేజీ లో గుమాస్తాగా చేసేవాడు. మధ్య తరగతి జీవితం వారిది. మోహన్ కి వచ్చే జీతం, పొదుపుగా వాడుకుంటే … ఫర్వాలేదు బాగానే సాగేది కుటుంబ జీవనం.
కానీ మోహన్ కి పట్టుకున్న వ్యసనం తాగుడు మహమ్మారి. దాంతో ఆ కుటుంబం అస్తవ్యస్తం అయిపోయింది. వచ్చిన జీతం మొత్తం దానికే అవగొట్టడమే కాకుండా అప్పుల పాలయిపోయాడు. ప్రతిరోజూ శ్యామలకి నరకం చూపించేవాడు. పాపం, బయట పడితే పరువు పోతుందని, తనలో తానే కుమిలిపోయేది. పిల్లలకి సరైన పోషణ వుండేది కాదు. తనంతట తాను బయటకి వచ్చి ఏదైనా పని చేసుకోవాలంటే… ఎక్కడలేని పరువూ అక్కడ అడ్డు వచ్చేది. చేయి చాపి ఎవరి సహాయమైనా తీసుకోవాలంటే సిగ్గు, ముఖమాటం పడేది.
అదంతా చూస్తుంటే, నాకు చాలా బాధ కలిగేది. తన వద్దంటున్నా కూడా, నేను ఏ కూరో, పప్పో, ఇలా వాళ్ళకోసం కూడా చేసి ఇస్తూ వుండేదాన్ని. అప్పుడప్పుడు, నాకు చేతనైన పదో పరకో శ్యామల చేతిలో పెడుతూ వుండేదాన్ని. తీసుకోవడానికి చాలా అభిమానపడేది.
ఎన్ని విధాలుగా చెప్పినా కూడా మోహన్ లో మార్పు వచ్చేది కాదు. చేతిలో డబ్బు ఆడక, తాగడానికి కుదరకపోతే ఆ కోపం శ్యామల మీద చూపించేవాడు. ఈ బాధలు భరించలేక, ఒకరోజు శ్యామల పిల్లలిద్దరికీ పాయసంలో,  విషం కలిపి ఇచ్చి, తాను ఉరి పోసుకుని జీవితాన్ని ముగించింది. ఆ తర్వాత కొన్ని రోజులకే మోహన్ ఆరోగ్యం కూడా క్షీణించి. లివర్ మొత్తం డ్యామేజ్ అయిందట. ఆ జబ్బుతో అతను కూడా చనిపోయాడు.
అప్పుడు నాకు అనిపించింది… ఈ మధ్యతరగతి మనుషులు… ? పరువు, పరువు అని ఆలోచిస్తారు. ఎవరేమనుకుంటారో అనుకుంటూ వుంటారు. మార్పు రాలేని, దుర్వ్యసనాల పాలయిన అటువంటి భర్తతో జీవనం సాగించడం కష్టమయితే తెగతెంపులు చేసుకుని, బయటకి వచ్చేసి, ఏదో ఒక పని చేసుకుని, పిల్లల్ని పోషించుకోలేని అశక్తులై, ముందుకు సాగడానికి, ఏ ఆధారమూ లేదనుకుని, పిరికితనంతో జీవితాలనే ముగించేసుకుంటారు.
ఆలోచిస్తే.. గోపమ్మ లాంటివారి జీవితాలే నయమనిపించింది. జీవిత గమనాన్ని తేలిగ్గా తీసుకుంటారు. ఇప్పుడు భర్త లేకపోయినా కూడా … ఏ కష్టమయినా ఎదురీద గలదు. ఎవరేమనుకున్నా లెక్కచేయరు. ఆర్ధికంగా కూడా తమకి తాము స్వావలంబన చేకూర్చుకోగలరు.
ఏదైనా ఈ మద్యపానం అలవాటు ఎన్ని జీవితాలనో అతలాకుతలం చేస్తుంది. వారి బతుకులలో తీరని నష్టాన్ని కలుగచేస్తుంది. తెలిసి కూడా ఆ వలలో చిక్కుకుని, అంజి, మోహన్ వంటివారెందరో నాశనం అయిపోతున్నారు. వారి బతుకు చిందర వందర కావడమే కాకుండా వారి కుటుంబాన్ని కూడా బలి తీసుకుంటున్నారు.
ఇలాంటి వారిలో మార్పు వస్తే ఎంత బావుంటుందో కదా!  అనుకుంటూ ఇల్లు చేరాను.
 
సమాప్తం.
రచన: రామా చంద్రమౌళి
 
 
ఎర్రగా తెల్లారింది.
మైసమ్మగండి ఊరు ఊరంతా ఇక ప్రేలబోతున్న అగ్నిపర్వతంలా నిశ్శబ్దంగా, గంభీరంగా, కుతకుత ఉడుకుతున్న లోపలి లావాలా ఉంది.
ఊరి జనాబా రెండు వేలమందిలో ఏ ముసలీముతకనో విడిచిపెడ్తే.. ఆడా , మగా .. పిల్లా పాపతో సహా అందరూ మైసమ్మ గుట్ట చుట్టూ వరుసగా నిలబడి ఒక చుట్టు చుట్టి.. పాల సముద్రంలో మందరపర్వతం చుట్టూ తాడులా వాసుకి చుట్టుకున్నట్టు గుట్టను అలుముకుని నిలబడ్డరు.. ఎర్రటి ఎండలో.. రెండు గంటలనుండి.
‘‘ఎవడస్తడో రానీ.. వానింట్ల పీనుగెల్ల.. మా గుట్టే దొరికినాది వానికి. మైసమ్మ తల్లి వాన్ని నెత్తురు కక్కించి పిడాత పానం తీత్తది ’’ అని ఎనబై ఏండ్ల ముత్తక్క శాపనార్థాలు పెడ్తోంది.
ఎండాకాలం. మే నెల. పొద్దెక్కి గంటయిందోలేదో. వడగాలి మనుషులను కుమ్ములో పెట్టిన కందగడ్డోల్గె ఉడికిస్తాంది.
ఊరి బాయిలల్ల నీళ్ళు నెలరోజుల కిందటే ఎండిపోయి .. నేలలన్నీ నెర్రెలుబాసినై.
డెబ్భైరెండు సంవత్సరాల స్వతంత్ర భారతదేశం.. ఊళ్ళల్ల తాగటానికి నీళ్ళు లేవు.
ఈ పరిస్థితిని ముందే ఊహించిన ఆ ఊరి జనం సిద్ధయ్య నేతృత్వంలో స్వయంగా చెక్‌ డ్యాం లను నిర్మించుకోవడం, ఇంకుడు గుంటలను ఏర్పాటుచేసుకోవడం , ఊరి పోతురాజు చెరువు పూడికను తీసుకోవడం.. ఇట్లా ఎన్నో జాగ్రత్తలను తీసుకుంటూనే ఉంది. కాని.. గత మూడు సంవత్సరాలుగా మామూలు వర్షాలుకూడా లేవు. ఎటూ తోచని గడ్డు పరిస్థితి.
ప్రకృతి వికటిస్తే మనిషి ఎంత గొప్పవాడైనా ఎట్లా నిస్సహాయుడౌతాడో అనుభవపూర్వకంగా తెలుస్తోంది ఆ ఊరిలోని ప్రతి ఒక్కరికీ.
ఇప్పుడు.. రెండు సమస్యలు.
ఒకటి.. ఊరికి ‘ అమ్మ ’ యాభై రెండేండ్ల జానకి హఠాత్తుగా చచ్చిపోయింది నిన్న.
ఊరు ఊరంతా అనాథ ఐపోయినట్టు.. ప్రతి ఒక్కరిలోనూ దుఃఖం గూడు కట్టుకుంది. ఆ ఊరి ప్రతి కుటుంబం లోని బాలబాలికనూ జానకమ్మే స్వయంగా బాధ్యత వహించి తల్లికంటే ఎక్కువగా వాత్సల్యిస్తూ.. సిద్ధయ్య మఠం నేతృత్వంలో ఒక్కొక్కరిని డాక్టర్లుగా, ఇంజనీర్లుగా, వివిధ భిన్నమైన రంగాల్లో ప్రముఖ పాత్రికేయులుగా, సామాజిక కార్యకర్తలుగా, రచయితలుగా, పారిశ్రామిక వేత్తలుగా, ఉద్యోగాలు చేసేవాళ్ళుగా కాకుండా ఉద్యోగాలను సృష్టించి ఉపాధి కల్పించే ఔత్సాహికులుగా రూపొందిస్తూ.. మైసమ్మ గండి అంటే ఒక ఆదర్శ గ్రామం.. ఒక సమసమాజ నిర్మాణ లక్ష్యంతో రూపొందుతూ చుట్టూ వందల గ్రామాలకు ఒక ‘ మోడల్‌ ’ గ్రామంగా వర్థిల్లుతున్న ఊరుగా ముద్ర.
జానకి ఎప్పుడూ చెప్పేది.. ‘ మైసమ్మ గండి అంటే.. తొణికిసలాడే నిత్యనూతన చైతన్యం.. మైసమ్మ గండి అంటే బిగించిన పిడికిలివంటి.. ఒక ఐక్యత. ఒక కట్టు. ఒక అవిభాజ్య శక్తి ’. అని.
బయట ఒక ముద్ర ఏర్పడిరది ‘ మైసమ్మ గండి అంటే.. అందరిదీ ఒక్కటే మాట.. అందరిదీ ఒకటే బాట ’ అనిగ కూడా.
రెండవది.. రాత్రి సిద్ధయ్య మఠం లో జరిగిన గ్రామపెద్దల సమావేశంలో తెలిసిన సంగతి. ఊరి సర్పంచ్‌ తో సహా ఏడుగురు వార్డ్‌ సభ్యులు.. ఇతర ముఖ్యులూ సిద్ధయ్యతో చర్చించి కార్యాచరణను రూపొందించుకుని వచ్చి ఎవరికివారు వారివారి ఇండ్లలో అందరికీ సమాచారమందించి .. మొత్తం ఊరి జనాన్ని సంసిద్ధులను చేయడం.
సమాచారం వేసవికాలం మంట అంటుకున్న గడ్డివాములా వ్యాపించింది.
ఊరికి ఉత్తరాన యుగయుగాలుగా గ్రామరక్షగా ఉంటున్న ‘ మైసమ్మ గుట్ట ’ ను ఎవరో కాంట్రాక్టర్‌ కు ప్రభుత్వం పదేండ్ల మైనింగ్‌ కోసం లీజ్‌ కిచ్చిందట. ఈ వార్త ఊరి గుండెల్లో బాంబులా ప్రేలింది. ఉలిక్కిపడిరది పిల్లాపాపా, పడుచూముసలీ , పశువూపక్షీ.
రాత్రి సిద్ధయ్య దాదాపు యాభై మంది ఊరి పెద్దలతో జరిపిన సమావేశంలో చెప్పిండు.. ‘ మైనింగ్‌ ’ అంటే ఏమి జరుగబోతోందో. పదేండ్లలో మైసమ్మ గుట్ట కల్లాస్‌ అని అర్థమైంది అందరికీ.
‘ మన తెలంగాణలో కరీంనగర్‌ ను చూచిండ్లా.. ఆంధ్రా లో తమిళనాడుకు దగ్గర్లోనే ఉండే కుప్పం గురించి విన్నరా.. దాదాపు వందల గుట్టలను మైనింగ్‌ పేర ప్రభుత్వాలతో కుమ్మక్కై గ్రానైట్‌ మాఫియాలు కోట్లకొద్ది రూపాయలను దండుకుంటూ బహిరంగంగానే ప్రకృతి సంపదను హరిస్తున్నాయి. ఒక్క కరీంనగర్‌ లోనే గత పదేండ్లలో వందల గుట్టలు మాయమై గుట్ట ఉన్నచోట లోపలిదాకా రాయిని తొలుచుకుపోయిన భూమి లోపలి కుడుకను గీక్కున్న కొబ్బరి చిప్పల్లా చెరువులై మిగిలిపోయినై. ఊళ్ళకు ఊళ్ళు ప్రజలందరూ నిస్సహాయులై చూస్తూండగానే ప్రతిరోజూ వందల సంఖ్యలో ప్రత్యేక రైలు పెట్టెవంటి ఇరవై చక్రాల ఓపెన్‌ టాప్‌ లారీలు పదుల టన్నులకంటే ఎక్కువగా ఉన్న గ్రానైట్‌ బ్లాక్‌ లను మోసుకుంటూ గర్భినీ స్త్రీలవలె రొప్పుతూ వరంగల్‌, తొర్రూర్‌, ఖమ్మం ల మీదుగా చెన్నై, కృష్ణపట్నం ఓడరేవులకు చేరుకుంటుంటై. అక్కడినుండి ఓడల్లో లోడై.. చైనాకు, జపాన్‌ కు.. తదితర దేశాలకు ఎగుమతి ఔతున్నై. వాళ్ళు ఈ ఉత్తమమైన మన గ్రానైట్‌ ను సన్నని పలకలుగా కట్‌ చేసి, పాలిష్‌ చేసి మళ్ళీ ఎక్కువ ధరకు మనకే అమ్ముతూ.. ప్రపంచ మార్కెట్‌ ను విపరీతమైన లాభాలతో మోనోపలీగా ఏలుతున్నారు. ఎన్నో మానవవనరులు, సాంకేతిక పరిజ్ఞానం ఉండికూడా దివాళాకోరు రాజకీయ నాయకులవల్ల ఇక్కడి ప్రభుత్వాలు ఈ రకమైన ప్రకృతి సంపదను నాశనం చేస్తూ వాతావరణ సమతుల్యతను ధ్వంసం చేస్తూ ఇక్కడి భావితరాల నోళ్లలో మట్టి కొడ్తోంది. ఈ గ్రానైట్‌ రాకెట్లో అన్ని రాజకీయ పార్టీల నాయకులు.. ఎమ్మెల్యేలు, ఎం.పీ లు.. స్థానిక జిల్లా నాయకత్వాలు, రాష్ట్ర కేంద్ర మంత్రులు అందరూ తమతమ పార్టీలకతీతంగా అందరూ ఒక్కటై ఈ పరిపూర్ణ పర్యావరణ దోపిడీకి పాల్పడుతున్నరు. మన్నుతిన్న పాముల్లా సెల్‌ ఫోన్లకూ, ఇంటర్నెట్‌ భోగాలకూ, బూతు సినిమాల మోజుల్లో కూరుకుపోయిన మన వృద్ధ యువతా, నిస్సహాయ గ్రామ ప్రజలూ విధిలేక బిక్కచచ్చి చూస్తూ ఊర్కుంటున్నరు. ఎక్కడో ఎవరో ఒకరు ఈ మాఫియాను ప్రతిఘటిస్తూ ప్రశ్నించి తిరుగబడ్తే.. వాడంతే.. ఏ రాతిగుట్ట బ్లాస్టింగ్‌ లోనో హతమైపోతున్నడు. ఈ రాకెట్‌ లో లారీలను పర్మిట్‌ చేస్తున్న రోడ్‌ ట్రాన్స్‌ పోర్ట్‌ ఆఫీసర్లు, నియమితమైన లోడ్‌ ను మాత్రమే మోయగలిగి.. బరువు అధికమైతే చితికిపోయే రోడ్లపై ప్రయాణానికి అర్హంకాని ఈ రాతి లోడ్‌ లారీలను అనుమతిస్తున్న ఆర్‌ అండ్‌ బి అధికారులు, పోలీస్‌, మైనింగ్‌ డిపార్ట్‌ మెంట్‌ ఆఫీసర్లు.. సీ పోర్ట్‌ లలో నిబంధనలను ఉల్లంఘిస్తూ సత్వర ప్రయాణానికి ఏర్పాట్లు చేస్తున్న పోర్ట్‌ అధికారులు, ప్రకృతి వనరుల పరిరక్షణకు బాధ్యత వహించవలసిన జియాలజీ శాఖ.. ఇంతమంది కుమ్మక్కై ప్రకృతిమాతను హత్య చేస్తున్నారు నిర్దాక్షిణ్యంగా.
ఈ సామాజిక దోపిడీని కొనసాగిస్తున్నవాళ్ళు నిరక్షరాస్యులా.. ఈ విధ్వంసాన్ని తెలియక చేస్తున్నారా.. అంటే అదికాదు. అందరూ బాగా చదువుకున్నవారు.. ఉన్నత విద్యావంతులు. మంచీ చెడూ అన్నీ తెలిసినవాళ్లే. ఈ దేశానికి ఎప్పటినుండో ఈ ఉన్నత విద్యావంతులతోనే ప్రమాదం ముంచుకొస్తోంది. వాళ్ళే దేశద్రోహులు.
సహజంగా ఒక్క రాయి తయారు కావాలంటే .. కొన్ని లక్షల సంవత్సరాల కాలం కావాలె. వీళ్ళు హరిస్తున్న ఈ గుట్టలకు గుట్టల శిలలు మళ్ళీ సృష్టించబడాలంటే.. ఈ ప్రకృతి ఎన్ని యుగాల కాలం ప్రసూతినొప్పులు పడాలో ఆలోచించండి. కొన్ని యుగాలపూర్వం సూర్యశకలంగా విడివడి కోట్ల సంవత్సరాల తర్వాత ‘ మాగ్నా ’ అని వ్యవహరించబడే ద్రవశిల శీతలీకరణ చెందుతూ ముప్పై కిలోమీటర్ల లోతుగల భూమి పైపొరగా ఏర్పడి.. లిథిఫికేషన్‌ చెంది .. ఈ అందమైన పర్వతాలు.. సరస్సులు, అడవులు, నదులు, కొండలు.. సెలయేర్లు.. ఏర్పడ్తే.. ఈ మానవ దుర్మార్గులు.. తల్లి శరీరంపైబడి ఒంటిని పీక్కుతింటున్న రాబందుల్లా.. ఒకడు గుట్టలను, ఒకడు ఇసుకను, ఒకడు ఇనుప, అల్యూమినియం ఖనిజాలను, మరొకడు బైరైట్‌ గనులను, ఇంకొకడు అడవులను, చందనపు చెట్లను.. ఇక ప్రభుత్వాలు ఏకంగా భూమిని తొలుస్తూ దశాబ్దాల పర్యంతం బొగ్గు గనులపేరుతో ఓపెన్‌ కాస్ట్‌ మైనింగ్‌ రూపంలో ఊళ్లకు ఊళ్లను కబళిస్తూ.. ఒక నిరంతర హత్యాసదృశ విధ్వంసం ఇది.
మన దేశం నుండి ఈ గ్రానైట్‌ ను కొంటున్న చైనా గానీ, జపాన్‌ గానీ , ఇతర ఏ దేశమైనాగానీ.. వాళ్ల దగ్గరి గుట్టల జోలికి మాత్రం పోరు. వాళ్ళ ప్రకృతి వనరులను జాగ్రత్తగా పదిలపర్చుకుని దాచుకుంటరు వాళ్ళ భావి తరాలకోసం. మనకు ఈ ఇంగిత జ్ఞానం లేదు. మనవాళ్ళు.. ప్రధానంగా రాజకీయ నాయకులు తమకు లాభం వస్తోందంటే ఈ దేశాన్ని కూడా ఎవరికైనా కుదువబెట్టి అవసరమైతే అమ్ముకుంటరు. ‘
గ్రామమంతా చింతాక్రాంతులై వింటూండగా.. సిద్ధయ్య మొబైల్‌ ఫోన్‌ మోగింది.
‘‘ హలో.. మోహన్‌. ఎక్కడి నుండి.. అమెరికానుండి హైదరాబాద్‌ కు చేరుకున్నవా. అనేక ప్రాంతాల్లో సెటిలైన మన ఊరి యువకులందరూ ఒకరి తర్వాత ఒకరు దుఃఖపూరితంగా స్పందిస్తున్నారు. జానకమ్మ హఠాన్మరణాన్ని జీర్ణించుకోలేకపోతున్నారు. ఇక్కడ కూడా ఊరూఉరంతా శోకసముద్రంలో మునిగి ఉంది. ఇప్పటికే భారతదేశంలో ఉండే మనోళ్ళు ఇరవైమందిదాకా వచ్చిండ్లు. ఈ రోజే సాయంత్రం శవ యాత్ర జరుగుతుంది. అంత్యక్రియలుకూడా. ’’ సిద్ధయ్య గొంతు గద్గదమై కూరుకుపోయింది.
కాస్సేపు నిశ్శబ్దంగా ‘‘ ఊఁ ఊఁ ’’ అని ‘‘ నువ్వొచ్చేయ్‌ త్వరగా.. మనూరికి ఇంకో సమస్య కూడా వచ్చింది.. మైసమ్మ గుట్టని భుజించే రాక్షసుడొకడు రాబోతున్నాడిక్కడికి. వానితో యుద్ధానికి మేమంతా సిద్ధపడ్తున్నాము ’’ అని ఫోన్‌ కట్‌ చేశాడు.
‘‘ అయ్యా.. ఇప్పటికే వచ్చిన పదిపదిహేనుమంది మన పిల్లలను మన ఊరి గెస్ట్‌ హౌజ్‌ లో ఉంచినం.. ’’
సిద్ధయ్య టైం చూచుకున్నడు. పదీ నలబై. ‘‘ రామచంద్రం.. ఇట్రా..’’ అని పిలిచాడు ఓ నలభై ఏండ్లు నిండిన తన అనుచరుణ్ణి. అతను దగ్గరికి రాగానే చెవిలో చెప్పాడు ఏదో. అతను వెంటనే ఆవేశంగా అడుగులో అడుగు వేసుకుంటూ అక్కడినుండి మైసమ్మ గుట్ట దిక్కు వెళ్ళిపోయాడు.
సిద్ధయ్య మఠం మైసమ్మగండి ఊరి చివర గుట్ట దగ్గర్లోని రెండెకరాల తోటలో ఉంది గత నలభై ఏళ్ళుగా. చుట్టూ దట్టమైన చెట్ల మధ్య పర్ణశాలలా విశాలంగా మట్టితో కట్టిన ఇల్లు అది. జాజుతో అలికిన గోడలు.. వాటిపై తెల్లని సున్నపు గీతలతో ముగ్గులు.. విశాలమైన అరుగులు.. బయట వాకిట్లో వెదురు బుట్టలతో చేసిన ప్రత్యేక గూళ్ళలో కువకువమంటూ పావురాల గుంపులు.. ఎత్తుగా దేవదారు వృక్షాలు.. తోట ప్రక్కనుండి సన్నగా పారే సెలయేరుపైనుండి వీస్తూ వచ్చే చల్లని గాలి.. గాలిలో ఎగిరే పిచ్చుకలు, గోరింకలు, చిలకలు.
అదంతా ఒక స్వ్సప్నలోకం. సిద్ధయ్య దాదాపు అరవై ఏళ్లక్రితం చిన్న పిల్లవానిగా ఆ ఊరికి ఎక్కడినుండో వచ్చి .. ఆ ఊరి శివుని గుడిలో.. ఊరవతలి మైసమ్మ గుట్టమీద.. బ్రహ్మచెరువు గట్టు మీది శంకర అవధూత గుహలో అతనితో కొన్నాళ్ళు.. ఇట్లా ఎవరెవరితోనో.. గడుపుతూ.. చటుక్కున మాయమై.. ఎక్కడెక్కడో పెద్ద పెద్ద చదువులు చదివి.. ఉన్నత విద్యావంతునిగా తిరిగొచ్చి.. ఇక ఊరిని ఒక జ్ఞానమఠంగా మార్చేందుకు.. జానకమ్మతో కలిసి.,
జానకమ్మ బాగా చదువుకుని హైదరాబాద్‌ నుండి వచ్చేనాటికి ఆమె తండ్రి.. ఊరి దొర.. రాఘవరెడ్ది.. ఆయన భార్య సీతమ్మ.. ఒక భావన      ఉంది.. ఊరి దొరలైన రెడ్ది కులం వాళ్ళందరూ దోపిడీదారులూ, బడుగు కులాలవాళ్ళందరినీ అణచివేసే దుర్మార్గులూ అని. కాని రాఘవరెడ్ది అది తప్పుడు అభిప్రాయమని ఆ ఊరి యావత్‌ జనాన్ని ప్రేమించడం, సహాయం చేయడం ద్వారా ఋజువు చేశాడు.
కాని.. పీపుల్స్‌ వార్‌ గ్రూప్‌ నక్స లైట్లు ఉత్తర తెలంగాణాలో పాగా వేస్తున్న క్రమంలో ‘ భయం ’ ద్వారా ప్రజల్లో పాతుకుపోవాలని అవలంభించిన పంథాలో భాగంగా.. ‘ ప్రజా కంఠకుడు భూస్వామి రాఘవరెడ్ది పటేల్‌ ను ప్రజాకోర్ట్‌ లో శిక్షిస్తున్నాం ’ అని ఒక రాత్రి భార్యాభర్తలిద్దరినీ అతి కిరాతకంగా చంపేసిన తర్వాత.. ఇక ఆ గడీలో మిగిలింది.. ఒక్క జానకే. ఒంటరి జానకి.. దిక్కుతోచని జానకి.. విప్లవాలకు పెడ నిర్వచనాలతో ప్రజలను దూరం చేసుకునే సూడో సంఘాల ప్రవర్తన అర్థంకాని జానకి.. అప్పటికే ఒక యోగిలా దర్శనమిచ్చిన సిద్ధయ్యతో పరిచయం పెంచుకుంది. ‘ జానకీ.. ఈ మనుషులను గెలువ గలిగే మహత్తర ఆయుధం .. ప్రేమ ఒక్కటే.. మనుషులను బ్లాక్‌ మెయిల్‌ చేస్తూ శాసించగలిగే అస్త్రం ‘ భయం ’ ఒక్కటే. ఐతే ప్రేమ శాశ్వతం. భయం .. గాలి బుడగ.’ అన్నాడు సిద్ధయ్య ఒక సారాంశ వాక్యాన్ని బోధిస్తూ ఒక రోజు.
ఆ ఒక్క మాటతో మనుషులను.. ముఖ్యంగా ఊరి పిల్లలను ప్రేమిస్తూ ఆనందించడం నేర్చుకున్న జానకి మొత్తం మానవజాతినే ప్రేమించడంలోని సార్థక్యాన్ని తెలుసుకుంది. అప్పుడామె ఆ ఊరికి క్రమంగా ఒక ‘ తల్లి ’ గా మారింది. ఊరి జనమంతా అమె పిల్లలే.
సిద్ధయ్య ఆ ఊరి ప్రతి బాలునికీ, బాలికకూ పాఠం చెప్పిండు. ఫిజిక్స్‌, కెమిస్త్రీ, మాథమ్యాటిక్స్‌.. ఆయన పాఠం చెప్పిన ప్రతి విద్యార్థీ.. ఐ ఐ.టి ల్లో, ఆర్‌.ఇ.సి ల్లో.. గాంధీ మెడికల్‌ కాలేజ్‌ వంటి ఉన్నత స్థాయి వ్యవస్థల్లో చేరి.. చదివి.. ఉన్నతులై.. ఎక్కడెక్కడో.. దేశ దేశాల్లో ప్రపంచవ్యాప్తంగా వ్యాపించి.,
‘ ప్రతి విద్యావంతుడూ ఒక జ్యోతి. జ్యోతి ఎప్పుడూ మరో జ్యోతిని వెలిగించేందుకు మాత్రమే ఉపయోగపడాలి ’ అని సిద్ధయ్య చెప్పిన మాటను ఆయన శిష్యులందరూ వేదవాక్కుగా పాటిస్తూ.,
మైసమ్మగండి ఊరునిండా ఎప్పుడూ విద్యాపరిమళమే.
సిద్ధయ్య సింహంలా నడుస్తూ.. జానకి గడీని చేరుకున్నాడు. అతని వెనుక వందలమంది అనుచరులు.. అప్పటికే ఇంకా ఇంకా చేరుతున్న శిష్య పరంపర.
ప్రజలందరూ మైసమ్మ గుట్ట దగ్గరికి పరుగెత్తడంతో ఊరు ఊరంతా ఖాళీగా ఉంది. ఒక్క శివాలయం అర్చకుడు శేషగిరి మాత్రం సిద్ధయ్య సూచనపై జానకి పార్థివ శరీరం దగ్గరే నిలబడి.. విషణ్ణ వదనంతో.. రాత్రినుండి.
సిద్ధయ్య గడీ వాకిట్లోకి ప్రవేశించి.. జానకి శిరోభాగం దగ్గర ప్రజ్వలిస్తున్న ఆముదపు దీపపు వత్తిని ఎగద్రోసి.. ఒక్క క్షణం నిశ్శబ్దం పాటించి.. అప్పుడే నిద్రలోకి జారుకున్నట్టున్న జానకి ప్రసన్న వదనాన్ని తదేకంగా వీక్షించి.,
‘‘ శేషగిరి గారూ.. ఇప్పుడు ఈ ఊళ్ళోనుండి ఒక తార దివికేగింది.. మరోవైపు ధర్మసంరక్షణార్థం.. ఒక దుష్ట సంహారం జరుగబోతోంది.. ఈ పవిత్ర ముహూర్తాన్ని జ్ఞాపకముంచుకోండి ’’ అని అడుగులను సంధిస్తూనే,, ‘‘ ఈ వచ్చిన మన ఊరి పూర్వ విద్యార్థుల సారథ్యంలో మీరు జానకి శవయాత్రకు సన్నాహాలు ప్రారంభించండి. నేను వచ్చి ఊరేగింపు మధ్యలో కలుస్తా ’’ అని అపర వీరభద్రునిలా వెళ్లిపోయాడు పెద్ద పెద్ద అంగలతో. అతని వెంట అతని సైన్యం .. ఓ యాభై అరవై మంది కదిలిండ్లు ప్రవాహంలా.
సిద్ధయ్య మైసమ్మ గుట్ట దగ్గరికి చేరేసరికే అతను ఊహించినట్టే ఒక యుద్ధ వాతావరణం ఉంది మహోగ్రంగా. గుట్ట చుట్టూ చుట్టుముట్టి నిలబడ్డ ఊరి ప్రజలు భూమిలోనుండి మొలిచిన శూలాల్లా ఉన్నారు.
ఎదురుగా తన ప్రైవేట్‌ గూండా సైన్యంతో .. బుల్డోజర్స్‌, క్రేన్స్‌, ఎర్త్‌ మూవర్స్‌.. టిప్పర్స్‌ తో.. మోహరించి.. ఎమ్మెల్యే శివానందం.
శివానందం.. మొన్నటి ఎన్నికల్లో కాంగ్రెస్‌ పార్టీనుండి గెలిచాడు. అంతకుముందు అతను సి.పి.ఎం. ఆ పార్టీ మారి నానా గడ్డి కరిచి కాంగ్రెస్‌ టికెట్‌ సంపాదించి.. గెలిచిండు విపరీతంగా డబ్బు పంచి. మొన్న అధికారంలోకి బి.జె.పి రావడానికి తోడ్పడ్తూ.. లోపాయికారిగా ‘ మంత్రి ‘ పదవిని గ్యారంటీగా పొందే ఒప్పందంపై.. మొన్ననే బి.జె.పి తీర్థం. పార్టీ మార్పిడి. ఈ గోడ దూకుడుకు లంచం కింద ‘ మైసమ్మ గుట్ట ’ కానుక.. ‘ మైనింగ్‌ కాంట్రాక్ట్‌.. పదేళ్ళ పాటు.
ఈ పవిత్ర పుణ్యభూమిపై రాజకీయాలు పూర్తిగా భ్రష్టు పట్టి నీతి నియమాలు, నైతిక విలువలు, న్యాయధర్మాలు సకలమూ భూస్థాపితమైపోతున్నాయి. ఎక్కడో ఒకచోట ఈ దుష్ట రాజకీయుల విచ్చలవిడితనాన్ని నిర్మూలించి ప్రజలంటే ఏమిటో.. రుచి చూపించాలి.
‘‘ ప్రక్కకు తప్పుకోండి.. లేకుంటే ఈ బుల్డోజర్లు మిమ్ముల్ని తొక్కుకుంటూ ఈ మైసమ్మ గుట్టమీదికి పోతై బిడ్దా ’’ అని అరుస్తున్నాడు శివానందంముత్తక్క అనే ముసలమ్మ ముందట నిలబడి అరుస్తూ.. కోపంతో ఊగిపోతూ.
‘‘ ఎవడౌరా నువ్వు మా గుట్టను ముట్టుకునేటానికి. నీ అయ్యదా ఇది.. ఏదీ రారా ‘‘ అని ముత్తక్క కొంగును నడుంచుట్టు బిగిస్తోంది. అప్పుడు ప్రవేశించిండు సిద్ధయ్య.
నిలకడగా.. స్థిరంగా.. శాంతంగా ‘‘ ఏమిటి శివానందం.. ఈ గుట్ట నీదా.. ఊరికి ఆభరణంగా ప్రక ృతి ప్రసాదించిన వరం ఈ గుట్ట. దీన్ని లీజ్‌ కు గీజ్‌ కు ఇవ్వడానికి ఏ ప్రభుత్వాలకూ అధికారం లేదు. ఇక్కడినుండి ఒక్క రాయి ముక్కనుకూడా తీసుకుపోనివ్వం. చెప్పుకోపో మీ ప్రభుత్వాలకు. ప్రజల మాటను వినాలె ప్రభుత్వాలు. అంతేగాని నీ వంటి లోఫర్లకు కొమ్ముకాస్తున్న ప్రభుత్వాల మాటను ప్రజలు వినరు తమ సహజ వనరులను ఫణంగా పెడ్తూ.. ఐనా.. నువ్వు మూడు నెలల్లో మూడు పార్టీలను మార్చుతూ ఏం చేస్తానౌరా బ్రూట్‌. ప్రజాస్వామ్యమంటే మజాక్‌ చేస్తానవా. ఒక నియోజకవర్గ ప్రజలచేత ఎన్నుకోబడి వాళ్ళ అనుమతి లేకుండానే నిన్ను నువ్వు అమ్ముకుని గోడలు దూకి పార్టీలను మారుస్తవా. మరి.. నిన్నెన్నుకున్న ప్రజల సంగతేమిటి.. నీ ప్రజాద్రోహాన్ని చూస్తూ ఊర్కోడానికి ప్రజలు దద్దమ్మలు కారు గుర్తుంచుకో. నిన్ను ఈ క్షణం ఈ మైసమ్మ గండి ఊరి ప్రజాదర్బార్‌ లో బహిరంగంగా శిక్షిస్తున్నాం.. నీకు ప్రజలు వేస్తున్న ఈ శిక్ష నీ వంటి గోడదూకుడు గాళ్లకు సింహస్వప్నం కావాలె. గెట్‌ రెడీ.. నీకు ఊళ్ళళ్ళ ఉన్న గుట్టలకు గుట్టలే కావాల్నా బిడ్డా.. ’’
సిద్ధయ్య వెనుకనుండి ఎవరో చటుక్కున పేల్చిన పిస్టల్‌ గుండు లిప్తకాలంలో శివానందం గుండెలోనుండి దూసుకుపోయింది.
ఎర్రగా రక్తం చిమ్ముతూండగా..‘‘ అమ్మామ్మామ్మా’’ అన్న ఎమ్మెల్యే శివానందం కేక మైసమ్మ గుట్టల్లో ప్రతిధ్వనించింది.
‘‘ ఒక పార్టీ అభ్యర్థిగా ప్రజలచేత ఎన్నుకోబడి.. తర్వాత ఆ ఎన్నుకున్న ప్రజల అనుమతి లేకుండా అమ్ముడుపోతూ పార్టీలు మార్చే ప్రతి వెధవా ఈ ఘటనతో వణికిపోవాలె. భవిష్యత్తుకీ ఘటన ఒక మార్గదర్శకం కావాలె’’ అని సిద్ధయ్య శివానందం మృత శరీరంపైనుండి నడచి అడుగులు వేస్తూండగా.. వెనుక ఊరి జనమంతా ఉప్పెనలా కదిలింది అతని వెంట.,   చచ్చిన ఎమ్మెల్యే శివానందం తోక్కుకుంటూ
అప్పుడే మైసమ్మ గుట్ట దగ్గరికి జానకి శవయాత్ర చేరువౌతూండగా.. సూర్యాస్తమౌతోంది.
అప్పటిదాకా కాలభైరవునిలా ఊగిపోతున్న సిద్ధయ్య.. వందలమందితో తరలివస్తున్న ఊరేగింపును చేరుకుని.. పూనకంతో ఊగిపోతూ అందుకున్నాడు ఒకమిత్రుని చేతిలోని మాదిగ డప్పును. ఆ క్షణం అతని చేతిలోని వెదురు పుల్లలు మెరుపు కడ్డీలై మ్రోగినై. దద్దరిల్లింది ప్రకృతి. శివుడై నర్తిస్తూ తాండవిస్తున్నాడు సిద్ధయ్య.
జనంలోకి ప్రేమ నిండిన మహాదావేశం ఏదో నిప్పుల ప్రవాహంలా ప్రవహిస్తోంది.
‘ హత్య.. సంహారం.. రెండూ ఒకటి కావు.’
యథా యథాహి ధర్మస్య..,
సిద్ధయ్య డప్పును వాయిస్తూ మహోగ్రంగా నర్తిస్తున్నాడు ప్రళయకాల రుద్రుడై.
 
* * *
రచన: గిరిజ పీసపాటి
 
 
“ఆయన చెప్పాడు కానీ నాకు వీలు కాదు. మొత్తం డబ్బు కట్టండి. లేదా, వెంటనే ఇల్లు ఖాళీ చేసెయ్యండి” అన్నాడు తిరిగి.
“ఇప్పటికిప్పుడు ఇల్లు దొరకాలి కదా అన్నయ్యగారు! ఇన్నాళ్ళు ఆగారు. ఈ ఒక్క నెల పిల్లల ముఖం చూసైనా దయచేసి ఆగండి. వచ్చే నెల మొత్తం ఇచ్చేస్తాను” అంది నాగ బతిమాలుతూ.
“కుదరదు. వెంటనే ఖాళీ చెయ్యండి” అన్నాడు తిరిగి. అంతవరకు సహనంగా వీళ్ళ మాటలు వింటున్న అమ్మమ్మ కలగజేసుకుని “అదేంటబ్బాయ్!? ఉన్నపాళాన ఖాళీ చెయ్యమంటే ఇల్లు దొరకొద్దూ! అయినా ఇల్లు ఖాళీ చెయ్యడానికి కనీసం మూడు నెలల గడువు ఇవ్వాలి కదా! ఆ విషయం నీకు తెలిసే ఉండాలే” అంది.
“అద్దె కట్టకపోయినా రూల్స్ మాట్లాడతారు. సరే అయితే! మూడు నెలలు గడువిస్తున్నాను. వచ్చే నెల బాకీ మొత్తం చెల్లించి, ఇక మీద మీరు ఉండబోయే మూడు నెలలూ ప్రతీనెలా ఒకటో తారీఖునాటికి ఏ నెలకానెల అద్దె చెల్లించండి” అన్నాడు అధికారంగా.
“అలా ఎలా అండీ? మొత్తం డబ్బు చెల్లించి, ఏ నెలకా నెల అద్దె చెల్లిస్తే… మరి మీ దగ్గర ఉన్న మా అడ్వాన్స్ సంగతేంటి? బాకీ కింద అడ్వాన్స్ జమ చేసుకుని, ప్రతీనెలా ఐదవ తారీఖున వచ్చి అద్దె పట్టుకెళ్ళండి. ఒకటో తారీఖు అంటే జీతం అందదు” అంది వసంత.
“అడ్వాన్స్ డబ్బు మీరు ఖాళీ చేసేటప్పుడు ఇస్తాను. వచ్చే నెల మొత్తం ఇచ్చేయండి” అన్నాడాయన మొండిగా.
“కుదరదబ్బాయ్. నువ్వు మమ్మల్ని నమ్మనప్పుడు మేమూ నిన్ను నమ్మలేము. ఇన్నాళ్ళు ఆగినందుకు చాలా సంతోషం” అంది అమ్మమ్మ ఇక మీరు దయచేయొచ్చు అన్న ధోరణిలో కోపంగా.
ఆయన విసురుగా లేచి, అన్నపూర్ణమ్మ గారి ఇంట్లోకి వెళ్ళిపోయాడు. వాళ్ళు ఆయనతో ఏం చెప్పారో కానీ, తిరిగి వెళ్ళిపోయేటప్పుడు మళ్ళీ వీళ్ళ దగ్గరకు వచ్చి, “త్వరగా ఇల్లు చూసుకోండి. నేను ఈ ఇల్లు అమ్మేద్దామని నిర్ణయించుకున్నాను. అందుకే మిమ్మల్ని ఖాళీ చెయ్యమంటున్నాను” అన్నాడు ప్రశాంతంగా.
దాంతో అమ్మమ్మ “నీకు చెప్పినట్లే మూడు నెలల్లో ఖాళీ చేసేస్తాము బాబూ! ఇప్పటి నుండే ఇల్లు వెతకడం ప్రారంభిస్తాము. ఇల్లు దొరికిందంటే మూడు నెలల కన్నా ముందే ఖాళీ చేసేస్తాములే. మేమూ బతికి చెడిన వాళ్ళమే. మాట పడాలంటే మాకూ బాధే! మా తలరాత బాగోలేక గానీ, లేకపోతే ఒకళ్ళ చేత మాట పడి ఎరగం” అంది అంతకు ముందు ఆయన మాట్లాడిన విధానాన్ని తలుచుకుంటూ.
“క్షమించండి మామ్మగారూ! ఇంట్లో ఆడవాళ్ళు డబ్బు గట్టిగా అడగమని పదేపదే చెప్తే అలా మాట్లాడాను. అది మనసులో పెట్టుకోకండి. వెళ్ళొస్తానండీ!” అని నాగతో చెప్పి వెళిపోయాడాయన.
ఆయన వెళ్ళగానే తుఫాను వెలసినట్లయి, అందరూ సైలెంట్ గా ఎవరి పనిలో వారు మునిగిపోయారు.
ఆ రోజు నుండి నాగ, అమ్మమ్మ తమకు తెలిసిన వారందరికీ ఏవైనా ఇళ్ళు ఖాళీ ఉంటే చెప్పమని చెప్పసాగారు. ఒకటి రెండు ఇళ్ళు చూసినా అద్దె బాగా ఎక్కువగా ఉండడంతో వద్దనుకోవలసి వచ్చింది.
ఒకరోజు ఉదయాన్నే అన్నపూర్ణమ్మ గారు పేపర్ తీసుకుని వీళ్ళ ఇంటి గుమ్మం వద్ద నిలబడి “వసంతా! ఇంటర్మీడియట్ పరీక్షా ఫలితాలు వచ్చాయి. నీదీ, చెల్లిదీ నంబర్లు ఉన్నాయో లేదో చూడు” అంటూ ఉండగానే, వేసవి సెలవులకని అన్నపూర్ణమ్మ గారి ఇంటికి వచ్చిన వాళ్ళ బంధువుల అమ్మాయి “నేను చూస్తాను. నంబర్లు చెప్పండి” అంటూ ఆవిడ చేతిలోని పేపర్ లాక్కుంది.
ఆ అమ్మాయి కూడా గిరిజ వయసు అమ్మాయే. వచ్చి వారం అవుతున్నా ఏనాడూ వీళ్ళతో మాట్లాడడం కాదు కదా, కనీసం వీళ్ళను చూసి చిరునవ్వు కూడా నవ్వి ఎరగదు. వీళ్ళు తనను చూసి నవ్వబోయినా వీళ్ళను చూడనట్లే ముఖం తిప్పుకుని వెళ్ళిపోయేది. ఆ అమ్మాయి కళ్ళల్లోని తిరస్కారభావానికి గిరిజ మనసు ముడుచుకుపోయినట్లు అయిపోయేది. కానీ, వసంత మాత్రం సమయం దొరకకపోతుందా అన్నట్లు ఉండేది.
ఆరోజు ఆ అమ్మాయి చూపిస్తున్న అత్యుత్సాహానికి వీళ్ళు ఆశ్చర్యపోయారు. కానీ వసంత “మేము చూసుకుంటాము” అంది ముక్తసరిగా.
కానీ ఇవేమీ తెలియని అన్నపూర్ణమ్మగారు “పరవాలేదులే వసంతా! తనను చూడనీ!” అనడంతో ఏమీ అనలేక తన చేతిలోని చెల్లెలి హాల్ టికెట్ ఆ అమ్మాయి చేతిలో పెట్టింది.
“మీదేదీ?” అనడిగిన ఆ అమ్మాయితో “నేను బాగా చదవలేదు. పాసవుతాననే నమ్మకం లేదు. మా చెల్లిది చూడు” అంది.
“అవేం మాటలు వసంతా!” అంటూ నాగ వసంత హాల్ టికెట్ కూడా తెచ్చి ఆ అమ్మాయికి ఇచ్చింది.
ఆ అమ్మాయి ముందు వసంత నెంబరు కోసం వెతికి “నంబర్ లేదండీ!” అంది. “నేను చెప్పాను కదా! నాకు నమ్మకం లేదని. ఇప్పటికైనా మా చెల్లిది చూస్తావా?!” అంది వసంత. ఆ అమ్మాయి గిరిజ నంబర్ కోసం వెతికి “తనది కూడా లేదు” అంది. అలా అంటున్న ఆ అమ్మాయి కళ్ళలో తను ఊహించినదే నిజమైంది అనే భావం స్పష్టంగా కనబడుతోంది.
“నేను నమ్మను. నేను పాసవనని నాకు ముందే తెలుసు. మా చెల్లి ఖచ్చితంగా పాసవుతుంది. నువ్వు నంబర్ సరిగ్గా వెతికి ఉండవు. ఆ పేపర్ ఇలా ఇవ్వు” అంటూ ఆ అమ్మాయి చేతిలోని పేపర్ లాక్కున్నట్లు తీసుకుని, చెల్లి చేతికిచ్చి “నీ నంబర్ చూడు” అంది వసంత.
గిరిజ గబగబా థర్డ్ (ఆర్డినరీ) క్లాస్ లో చూస్తుంటే… “ఫస్ట్ క్లాస్ లో చూడు” అంది వసంత. కానీ థర్డ్ క్లాస్ లో చూసి అందులో నెంబర్ లేకపోవడంతో, ఫస్ట్ క్లాస్ లో కూడా చూసి, లేదన్నట్లు తల ఊపింది గిరిజ.
“నేను చెప్పానా లేదని” అంటున్న ఆంటీ వాళ్ళ బంధువుల అమ్మాయితో “మా చెల్లి ఫెయిలవడం జరగని పని. అవసరమైతే రీ వేల్యుయేషన్ కి వెళతాం” అని ఆ అమ్మాయితో అంటూ, చెల్లెలి వంక చూసి “సెకెండ్ క్లాస్ లో కూడా చూడు” అంది.
సెకెండ్ క్లాస్ లో చూసిన గిరిజ కళ్ళలోకి పోయిన కాంతి తిరిగి వచ్చినట్లయి “ఇందులో ఉందక్కా! అమ్మా! నేను పాసయాను. అంటీ! నేను పాసయాను అంటీ!” అంది సంతోషంగా.
“శుభం. అక్కది కూడా ఆ చేత్తోనే మరోసారి చూడు” అంది అమ్మమ్మ.
గబగబా అక్క నంబర్ వెతికిన గిరిజ “థర్డ్ క్లాస్ లో ఉందమ్మా!” అంది రెట్టింపు సంతోషంతో.
“అన్ని కష్టాలు పడుతూ, తినడానికి సరైన తిండి లేకపోయినా, అనారోగ్యంతో ఇబ్బంది పడుతూ, పరీక్షలు రాసి పాసయ్యారు. అదే సమయానికి తిండి, నిద్ర ఉండి, ట్యూషన్ కూడా పెట్టి చదివిస్తే డిస్టింక్షనో, స్టేట్ రేంకో వచ్చేది. మీ పిల్లలు బంగారాలు వదినగారూ!” అంటూ అన్నపూర్ణమ్మ గారు నాగతో అంటుండగానే వసంత అందరికీ పంచదార ఇచ్చింది.
“ఏంటి వసంతా! పంచదారతో సరిపెట్టేస్తావా!?” అన్నారు మూర్తి అంకుల్ ఆట పట్టిస్తూ. ఆయన వీళ్ళతో ఎప్పుడూ అలా సరదాగానే మాట్లాడతారు.
“లేదంకుల్. కాసేపట్లో రవ్వ లడ్లు చేస్తాను” అన్న వసంతతో “అహా! రవ్వ లడ్లే! త్వరగా చేసి ఓ నాలుగు నా నోట్లో పడేయమ్మా! పేరు వినగానే నోరు ఊరుతోంది” అన్నారాయన.
వసంత తమ్మడి చేత గోధుమ రవ్వ, పంచదార, జీడిపప్పు, కిస్ మిస్ లు, ఏలకులు తెప్పించింది. “ఇవాళ కాఫీలు ఒక పూటే తాగుదాం. రవ్వ లడ్లు పాలు వెయ్యక పోతే బాగోవు. అందులోకి పాలు పోస్తే సాయంత్రం కాఫీలకి చాలవు” అంది వసంత.
“సాయంత్రం మరో పాకెట్ పాలు నేను తెస్తాలే వసంతా!” అంది అమ్మమ్మ.
గంటలో రవ్వ లడ్లు చేసి అన్నపూర్ణ అంటీ వాళ్ళకి కొన్ని ఇచ్చి, మరికొన్ని బాక్స్ లో పెట్టి  చెల్లి చేతికిచ్చి “మీ షాప్ లో అందరికీ ఇవ్వు” అంది వసంత.
“ముందు మీ బాస్ కి ఇచ్చిన తరువాత స్టాఫ్ కి ఇవ్వాలి గిరీ!” అని చెప్పింది నాగ.
గిరిజ షాప్ కి వెళ్ళగానే ముందు బాస్ దగ్గరకు వెళ్ళి చేతిలోని బాక్స్ ఓపెన్ చేసి “తీసుకోండి సర్” అంటూ ఆయనకు ఆఫర్ చేసింది.
“ఏంటి విశేషం? మీ పుట్టిన రోజా?” అడిగారాయన ఒక రవ్వ లడ్డు తీసుకుని. “కాదు సర్. ఇంటర్మీడియట్ ఎగ్జామ్స్ రిజల్ట్ వచ్చాయి. నేను పాసయ్యాను” అంది గిరిజ దాద్దామన్నా దాగనంటున్న చిరునవ్వుతో.
“కంగ్రాచ్యులేషన్స్. ఏ కాలేజీకి అప్లయ్ చేస్తున్నారు?” అడిగారాయన. ఆ ప్రశ్నకు ఏం జవాబు చెప్పాలో తెలియక, పాసయిన ఆనందం ఆవిరయిపోతుండగా, చిన్నబోయిన ముఖంతో తన సీట్లోకి వచ్చి కూర్చుండిపోయింది గిరిజ.
తనడిగిన ప్రశ్నకు జవాబు చెప్పకుండా ఎందుకలా వెళ్ళిపోతోందో అర్థం కాక, వెళ్తున్న గిరిజనే సాలోచనగా చూసారాయన.
గంటాగాక ఆయనే గిరిజ దగ్గరకు వచ్చి, ఒక ఫైవ్ స్టార్ చాక్లెట్, ఒక డైరీ మిల్క్ చాక్లెట్ ఇస్తూ “వన్స్ ఎగైన్ కంగ్రాచ్యులేషన్స్!” అన్నారు. “థాంక్యూ వెరీ మచ్ సర్” అని చెప్పి, “అందరికీ స్వీట్ ఇవ్వొచ్చా సర్?” అంటూ ఆయన వద్ద పర్మిషన్ తీసుకుని, ఒక్కొక్క కౌంటర్ దగ్గరకు వెళ్ళి తను పాసయిన విషయం చెప్పి, స్వీట్ ఇచ్చి, అందరి అభినందనలు అందుకుని వచ్చింది.
మర్నాడు ఉదయం షాప్ తెరచి గంట కూడా కాకముందే, ఒక అమ్మాయి వచ్చి బాస్ ని కలవడం, బాస్ ఆ అమ్మాయిని క్రోకరీ కౌంటర్ కి తీసుకెళ్ళి ఆ సెక్షన్ సేల్స్ మేన్  అయిన వెంకట్రావుకి పరిచయం చెయ్యడం, ఆ వెంటనే ఈ అమ్మాయి ఆ కౌంటర్ లోపలికి వెళ్లి, అక్కడ ఉన్న ఒక్కొక్క ఐటెమ్ పరిశీలనగా చూసి, రేట్లు తెలుసుకోవడం చెయ్యసాగింది.
 
***** సశేషం *****
రచన: డా. వివేకానందమూర్తి
 
రోజూలాగే నేను రాత్రి తొమ్మిదిన్నర ప్రాంతంలో యిల్లు చేరాను. రోజూ ఆ టైముకి పిల్లల్ని పడుకోబెట్టి, పెద్ద లైట్లన్నీ ఆర్పేసి మా శ్రీమతి నా కోసం ఎదురుచూస్తూ వుంటుంది. కానీ ఇవాళ మాత్రం ముందుగదిలో పెద్దలైటు ఇంకా వెలుగుతోంది. తలుపులు కూడా తెరచివున్నాయి.
ఎవరా! అని ఆలోచిస్తూ గదిలోకి ప్రవేశించాను. గదిలో ఒక పక్క మంచం మిద దాదాపు నలభై అయిదేళ్ళ ఆసామి ఒకాయన గురక పెట్టి గాఢంగా నిద్రోతున్నాడు. నేను హైదరాబాద్లో వుంటూ వుండటం వల్ల, నేనుండే అద్దె యిల్లు ముఖ్యమైన ఆఫీసులకు, రైల్వే స్టేషనుకు, బస్టాండు సాధ్య మైనంత దగ్గరలో వుండడం చేత, మా ఇంటికి తరచుగా నా తరపునో, మా ఆవిడ తరపునో అతిథులు వచ్చి పోతూనే వుంటారు. ఇప్పుడు నా గదిలో నిద్రపోయే వ్యక్తి ఆ బాపతే అయ్యుంటాడని వూహించాను నేను.
పిల్లలు లోపలిగదిలో నిద్రపోయినట్టున్నారు. బట్టలు మార్చుకుని, లుంగీ ధరించి మా శ్రీమతిని పిలిచాను. వచ్చింది.
“మీ చుట్టమా!” అనడిగాను.
“ష్! నెమ్మదిగా మాట్లాడండి. ఇప్పుడే పడుకున్నాడు. లేస్తాడు” అంది.
“ఎవరు?”
“నాకేం తెలుసు? మీకు దగ్గర మనిషేనట. మావాళ్ళకంటే మీ వాళ్ళ రద్దీ ఎక్కువైందని అంటానని ఏమీ తెలియనట్టు ఎవరూ అని అడుగుతున్నారా?”
“ఇదెక్కడి గోలే! నాకివాళ నా వాళ్లెవరూ వస్తానని చెప్పలేదు.”
“బలేవారే! అతిథి అన్నవాడు చెప్పి వస్తాడేవిటి? తల పక్కకి తిప్పి పడుకొన్నాడు కాబట్టి గుర్తుపట్టలేకపోతున్నారు. రేపు లేచాక మీకే తెలుస్తుంది. ముందు భోజనానికి లేవండి” అని వంటింట్లోకి నడిచింది.
అన్నం తింటూ అనుమానంగా మళ్లీ అడిగాను. “కొంపదీసి దొంగ వెధవ కాదుగదా?”
“నాకామాత్రం వాలకం తెలుసులెండి.”
“ఈ రోజుల్లో వాలకాన్ని నమ్మడానికి లేదు.”
“సర్లెండి చాదస్తం.”
“ఇంతకీ ఎందుకొచ్చాడో చెప్పాడా.”
“ఆఁ! ఏదో స్పాట్ వేల్యుయేషన్స్.”
“లెక్చరరన్నమాట. బేటాలు మిగుల్చుకోడానికిదో పద్దతి కనిపెట్టాడులా వుంది. అయినా ఈ వూళ్లో పనిలేనిదెవడికి? వెధవ ట్రాఫిక్ ప్రాణం తీస్తున్నారు.”
“నెమ్మదిగా మాట్లాడండి”
ఇంకేం నెమ్మది! ఉన్నది మూడు గదులు. అందులో ఒకటి కిచెన్. ఒకటి పిల్లలకి, ఒకటి మనకి. చివరికి మన గది
గెస్టు రూమై పోయింది. తాళికట్టిన పెళ్లాన్ని దగ్గరగా పలకరించడానికి నెలకి ఒక్కరోజైనా కుదిరి చావడం లేదు.”
“ఏమిటా మాటలు? అంత ప్రేమ వొలికిపోతూంటే ఏ హెటల్లో అన్నా రూము తీసుకోకూడదూ?
“అవును మన సంపాదన గెస్టు ఖర్చులు పోను బాగా ఆదా అవుతోందని. అయినా – ఆ, భార్యాభర్తలు హెటల్ కి వెడితే పోలీసులు నన్ను నిలువుదోపిడి చేసి నిన్నట్టుకుపోతారు.”
“అదేం చోద్యం ?”
“సంసారులకి పోలీసు రక్షణ అంటే అదే మరి – అయినా శుభ్రంగా యిల్లుంచుకుని నాకు హోటళ్ళ వెంట తిరిగే కర్మేం? రేపు లేవగానే వాణ్ణి బైటికి పొమ్మను.”
“నేనెందుకంటాను? మావాడేనట, మీరే చెప్పండి!”
“సరే, మజ్జిగ పొయ్యి.”
భోజనం పూర్తయింది. నిద్రాదేవి ఆవహిస్తోంది. నడుం వాల్చబోయాను. శ్రీమతి వారించింది. “మీ పడక వీధి గదిలో?”
“అదేవిటి? – వాడి పక్కనా?”
“లేకపోతే! పిల్లలు ఎదుగుతున్నారు. వారు పొద్దుటే లేవరు. అంచేత ఆ గదిలోనే పక్కేశాను, వెళ్ళిపడుకోండి” అని ఖండితంగా చెప్పేసింది. ,
చేసేదిలేక వీధిగదిలో ఆ కొత్త శాల్తీ పక్క నున్న మంచం మీద నడుం వాల్చాను.
నా పక్క మంచం మీద పడుకున్న గెస్టు ఫుల్ వాల్యూమ్ లో గురక పెడు తున్నాడు. నాకు నిద్ర మీద ఆశ క్రమంగా సన్నగిల్లిపో నారంభించింది. లోగడ నేను చాలా రకాల గురకలు విన్నాను కానీ యింత దారుణమైన గురక ఎప్పుడూ వినలేదు. అడవిలో సింహాన్ని పట్టుకుని బోనులో కెక్కిస్తే బైటికి రాలేక కోపంతో గింజుకుంటూ అరచినట్లుంది అతడి గురక, నిద్ర తేలిపోయి, నాకు వొళ్ళు మండిపోతోంది. లేపేద్దామా అంటే నాకు తెలిసిన పెద్ద మనిషేమోనన్న అనుమానం. ఎలాగ? వరండాలో నా మోటర్ సైకిలకున్న సైలెన్సర్ పీకేసి అతని నోటికి తగిలించేస్తే! సాధ్యం కాదు. పోనీ నోట్లో గుడ్డలు కుక్కేస్తే! లేచి కూర్చొని అరుస్తాడు. చుట్టుపక్కల జనం అంతా పోగవుతారు. న్యూసెన్స్! ఇదెక్కడి శవజాగరణగా బాబూ అనుకుంటూ అలగే పడుకున్నాను. నాకు నిద్రపట్టి సరిగ్గా గంట కూడా కాలేదేమో ఏదో అలారం పెట్టినట్టు మెలకువొచ్చింది. చూస్తే గదిమూలగా బెడ్ లైట్ వెలుగులో ఒక ఆకారం కూర్చుని మంత్రాలు చదువుతోంది. భయపడి అరవబోయాను. కానీ ఆ ఆకారం రాత్రి వచ్చిన అతిథేనని తెలుసుకున్నాక ఆ ప్రయత్నం మానుకున్నాను. తెల్లారే దాకా భూతవైద్యుడిలా అతగాడు జపం చేస్తూనే వున్నాడు.
ఉదయాన్నే నాక్కాస్త నిద్ర పట్టింది. అంతలోనే ఎవరో నన్ను కుదిపి లేపేశారు. నేను మా ఆవిడేమో ననుకొని కళ్లు తెరవకుండానే విసుగ్గా ‘ఊఁ’ అన్నాను.
“ఊఁ ఏమిటయ్యా! లేలే! బారెడు పొద్దెక్కింది?” అని కసురుకోవడం వినబడగానే కళ్ళు తెరిచాను. ఇంకెవరు? – నిన్నటి శాల్తీనే. శుచిగా స్నానం చేసి తయారైపోయాడు. ఇప్పుడు స్ఫుటంగా తెలుస్తున్నాడు. ఇదివరకెక్కడా ఆయన్ని చూచిన గుర్తు నాకు లేదు. కళ్లు నులుముకుంటూ లేచాను.
“ఇదుగో అబ్బాయ్! ఈ వయస్సులో ఇంత నిద్ర పనికి రాదు. లేచి ముఖం కడుక్కో” అన్నాడు.
నాకు వొళ్లు మండిపోయింది. నిన్న రాత్రి గురకతో నానిద్రంతా పాడుచేసింది చాలక పైగా యిదొకటా? లేచి కూర్చుని సీరియస్ గా అడిగాను.
“ఇంతకీ మీరెవరు?”
“సర్లే. నేనెవరో తెలిస్తే – నేనుండగా యింతసేపు నిద్రోతావా! నా పేరు శరభలింగం. కొత్త పేటలో మీ అన్నయ్య పనిచేసే కాలేజీలోనే నేనూ లెక్చరర్‌గా పనిచేస్తున్నాను. మీ అన్నయ్య నీ గురించి నేనిక్కడికి బైల్దేరేటప్పుడే అంతా చెప్పాడు. నేను స్పాట్ వేల్యుయేషన్ కి వచ్చాను. వారం రోజులుంటాను. అన్ని విషయాలూ తర్వాత తీరిగ్గా మాట్లాడుకోవచ్చు. ముందు పళ్లు తోముకుని కాఫీ తాగు. నేనలా వీధిలోకి వెళ్లిస్తాను” అని చకచకా చెప్పేసి, నేను షాకులోంచి తేరుకునేలోగానే గుమ్మం దాటేశాడు. వారం రోజులు శరభలింగం ఉనికిని, ఉరుములాంటి అతడి గురకని ఊహించుకుంటే నాకు గుండె ఆగినంత పనయింది. ఏమి చెయ్యలేక వీడు త్వరగా నాకొంప వదిలేస్తే కొబ్బరికాయ కొడతానని ఆంజనేయస్వామికి మొక్కుకున్నాను.
స్నానానికి వెళుతూంటే మా ఆవిడ నన్ను చూసి కిసుక్కున నవ్వింది. నాకు కోపం మరీ ఎక్కువైపోయింది. ఏమి అనలేక మా ఆవిడని కొరకొరా చూశాను.
“నన్నెందుకిలా చూస్తారు?” అని చిలిపిగా చూసి,” సాయంత్రం త్వరగానే వచ్చేస్తాట్టా” అంది సన్నగా నవ్వుతూ.
ఆఫీసుకి వెళ్ళాక, నాకు పని మీదికి ధ్యాస పోలేదు. శరభలింగం నా బుర్రలో చేరి పురుగులా దొలిచేస్తున్నాడు.
సాయంత్రం యింటికి రాగానే వీధిగదిలో వాలుకుర్చీలో కూర్చుని చిరునవ్వుతో స్వాగతం పలికాడు శరభలింగం. “ఆఫీసైపోయిందేవిటి?” అంటూ
“ఊఁ” అన్నాను ముభావంగా,
“అమ్మాయ్! అబ్బాయ్ వచ్చాడు కాఫీ ఇయ్యి!” అన్నాడు. అక్కడికేదో వాడింటికి నే వచ్చినట్టు.
మళ్ళీ “ముఖం కడుక్కురావోయ్! అలా షికారెళ్ళి వద్దాం” అన్నాడు.
“టైరయిపోయాను. లాభం లేదు.” అన్నాను.
“అలసట మర్చిపోడానికేనయ్యా షికారు నడు నడు” అన్నాడు.
నా గుండెల్లో రాయిపడింది. వీడు వెళ్ళేలోపులో యిలా వరుసగా నా గుండె నిండా రాళ్లు పడేసి, దాన్ని కాస్తా కడుపులోకంటా లాగేస్తాడులా వుంది.
ముఖం కడుక్కువచ్చాను. రేడియోలో ఘంటసాల పాట వస్తోంది.
“తయారవు. వెళ్తాం” అన్నాడు శరభలింగం.
“పాటలయ్యాక వెళ్లాం” అన్నా పోస్టపోన్ చేద్దామని.
శరభలింగం తటాలున లేచి రేడియో కట్టేశాడు. నాకసలే ఘంటసాల పాటలంటే ఇష్టం. పాటకట్టే సరికి నాకు కోపం వచ్చి మళ్ళీ రేడియో ఆన్ చేసి, “అదేవిటి రేడియో కట్టేశారు? ఘంటసాల పాట” అన్నాను.
“ఆఁ – ఏవిటయ్యా? ఘంటసాల ఘంటసాల అంటారు, ఏవుందని? ఏదో భగవంతుడు కాస్త వాయిసిచ్చాడంతే”
అన్నాడు. ఆ వాయిస్ చాలదూ.
మళ్ళీ అన్నాడు. “ఆ మాటకొస్తే అది వరకు అంతా యస్వీ రంగారావంటే పడి చచ్చేవారు. ఏవుందని? ఏదో కాస్త నాచురల్ గా నటిస్తాడంతే” అన్నాడు. అది చాలదూ?
ఈలోగా మా శ్రీమతి ‘ఏవండీ, ఏవండీ! గ్యాస్ అయిపోయిందండీ’ అని గుర్తు చేసింది.
శరభలింగం మళ్ళా తడుముకున్నాడు. “ఏమిటర్రా! గ్యాస్, గ్యాస్ అంటారు గానీ ఏవుందని విశేషం అందులో? వీలయితే చచ్చే ప్రమాదం. సుబ్బరంగా పొయ్యి బెస్ట్” అన్నాడు.
శరభలింగం ధోరణి చూస్తే తను ఎవర్నీ ఏ విషయాన్ని కూడా ఆమోదించేలా లేడు.
“నడు సినిమాకి” అన్నాడు. ఇందాక షికారన్నవాడు సినిమా దాకా వచ్చాడు.
“ఏ వుందండి వెధవ సినిమాల్లో? అన్నీ బోరు” అన్నాను మాటకి మాట విసరాలని.
“భలేవాడివే, ఆ మాట అనడానికేనా ఓసారి చూసి రావాలా? – నడు!” అని మళ్ళీ పడేశాడు నన్ను. ఇక లాభం లేదనుకొని బైల్దేరాను.
వెళ్ళేముందు “ఒరే పిల్లలు వీధిలోకి వెళ్ళి ఆడుకోకండి! కార్లు, రిక్షాలు – లోపలే ఆడుకోండి”అన్నాడు నా పిల్లల్ని తనే కన్నట్టు.
సినిమాహాలు దగ్గరికి చేరేలోపలే శరభలింగం చిరుతిళ్ళ కోసం దాదాపు పది రూపాయల దాకా ఖర్చయింది నాకు. తీరా థియేటర్లో కూర్చొన్నాక వెనక వాళ్ళని చూడనివ్వడు. ముందు కూర్చున్నవాళ్ళని విననివ్వడు. వసపిట్టలా ఒకటే వాగుడు.
ఆట వదిలాక ఎలాగో ఇంటికి వచ్చి పడ్డాం.
“వెధవసినిమా – టైము వేస్ట్, డబ్బు వేస్ట్ – అమ్మాయ్ అన్నం వడ్డించు” అన్నాడు. తనేదో నా బలవంతం మీద నన్ను సినిమాకి లాక్కెళ్ళినట్లు,
భోజనాలయ్యాయి.
“ఏం కొంపయ్యా? మార్చిపారెయ్. మరీ యిరుకు” అన్నాడు. నాకు చిర్రెత్తుకొస్తోంది. కానీ ఏమి చేయలేకపోతున్నాను. “వీడి మొహంమ్మండ అన్నీ కావాలి, అన్నీ అనుభవిస్తాడు. దేన్నీ ఓ.కే. చెయ్యడు’ అనుకున్నాను.
రాత్రయింది. మళ్ళీ గురక మొదలు.
రెండ్రోజులయ్యేసరికి శరభలింగం ప్రవర్తన మరీ బాధాకరంగా తయారైంది నాకు. ఇక మూడోరోజు నుండి ‘అమ్మాయ్ కాఫీ పెట్టు’- ‘అమ్మాయ్ నీళ్ళు పెట్టు’ – ‘అమ్మాయ్ పక్కలు వెయ్యి’ – ‘ఏవోయ్ ఏమిటీ ఆలస్యం’- ‘ఆ గళ్ళ            లుంగీ ఏవిటి? మంచీ, మర్యాద ఉండక్కర్లా’ – ‘ఒరేయ్ పిల్లలూ – ఇక్కడ ఈ గ్లాసులు తీసేయండి’ – యిలా మొదలెట్టాడు,
క్రమంగా నా యిల్లు శరభలింగం యిల్లయిపోయినట్టు నేనే వాడి గెస్టునయినట్టు ఫీలింగు తెచ్చేశాడు. ఈ ధోరణిలో పడి నాకు తెలియకుండానే నేను నా యిల్లు వదిలేసి ఎక్కడికేనా వెళ్ళిపోతానేమోనని భయం వేసి, అర్జంటుగా మా కొత్తపేట అన్నయ్యకి ఉత్తరం రాశాను.
అసలు ఈ శరభలింగం ఎవడు? నీ కోలెక్చరర్ని అంటున్నాడు. నిజమేనా? అయితే వీణ్ణి నా మీదికి ఎందుకు
తోలావు? నేను నిన్ను అన్నగా ఎంతో ప్రేమగా చూసుకుంటున్నానే, నీకెప్పుడూ ఎలాంటి హానీ తల పెట్టలేదే, – ఎందుకిలా చేశావ్? ఈ గురక భూతంగాణ్ణి ఎందుకు నా కొంప మీదికి వదిలావ్! నా పచ్చని కాపురంలో ఎందుకీ గెస్ట్ చిచ్చు పెట్టావ్? అర్జంటుగా జవాబు వ్రాయి” అని రాసి పడేశాను.
రెండ్రోజుల్లో రిప్లై వచ్చింది.
– శరభలింగం నా కోలెక్చరర్ కావడం నిజమే. అయతే వాడికిప్పుడు స్పాట్ వేల్యుయేషన్ లేదు. అక్కడి కెందుకొచ్చాడో తెలీదు. శ్రీ వేంకటేశ్వర స్వామి సాక్షిగా నేను వాణ్ణి మీ యింటి మీదకు తోలలేదు సరికదా, వాడు నీ ఎడ్రసు అడిగితే నీ దగ్గర దిగవద్దని మరీ మరీ చెప్పాను. వాడేం పేదవాడు కాదు. వాడికి ఇరవై ఎకరాల మాగాణి వుంది. వాడి భార్యకి మంచి వుద్యోగం వుంది. అయితే వాడు పొదుపు రాక్షసుడు. తన పొదుపు కోసం ఏమైనా చేస్తాడు. వెంటనే వాణ్ణి పొమ్మనక పోతే, నిన్నే పొమ్మంటాడు – జాగర్త అని రాశాడు మా అన్నయ్య.
నాకు ఏదో జ్ఞానోదయం అయినట్టనిపించింది. సాయంత్రం త్వరగా ఇంటికి వచ్చేశాను. శరభలింగాన్ని ‘వెళ్ళి పొమ్మ’నడానికి తగిన ధైర్యాన్ని పుంజుకున్నాను.
కొంత సేపటికి శరభలింగం వచ్చాడు. నేను మాట్లాడబోయేంతలో తనే మాట్లాడాడు.
“నేనిక వస్తానయ్యా! యిల్లు జాగర్తగా చూసుకో, వస్తానమ్మాయ్!” అని సంచీ చేతికి తీసుకుని మౌనంగా కదిలాడు. నాకర్థం కాలేదు.
‘వెళ్తున్నారా?’ అని మాత్రం అనగలిగాను. ఏమైతేనేం వారంరోజుల బాధ తప్పింది. హాయిగా వూపిరి తీసుకున్నాను.
మర్నాడు శనివారం. సికింద్రాబాదులో గవర్నమెంట్ హాస్పిటల్ దగ్గరున్న ఆంజనేయస్వామి గుడికి వెళ్ళి అనుకున్న ప్రకారం కృతజ్ఞతా పూర్వకంగా దేవుడికి కొబ్బరికాయ కొట్టేశాను.
తిరిగి వస్తుంటే మళ్ళీ శరభలింగం కనిపించాడు. ఆశ్చర్యపోయాను.
కండువాతో కళ్ళాత్తుకుంటూ నావైపే నడుస్తున్నాడు. చూస్తే జాలేసింది. పలకరించాను ‘శరభలింగంగారూ!” అని.
శరభలింగం తలెత్తి చూశాడు. కాస్త తడబడ్డాడు. కానీ అతడి దుఃఖం ఆ తడబాటును చాటు చేసింది. అతడు అబద్ధమాడగలిగే స్థితిలో కూడా లేదనిపించింది.
“ఏం జరిగింది?” అడిగాను.
“అయిపోయింది. అంతా అయిపోయింది బాబూ! నా భార్యకి ప్రాణం మీదికొస్తే మా వూళ్ళో లాభం లేదు, ఇక్కడ పెద్దాసుపత్రికి తీసుకెళ్ళమన్నారు. తీసుకొచ్చి యిక్కడ చేర్పించాను. వారం రోజులైంది. ఇవాళ ఉదయమే పోయింది. డాక్టరుగారిని కలిసిపోదామని వచ్చాను.” అన్నాడు శరభలింగం చంటిపిల్లాడిలా ఏడుస్తూ, నా గుండె రెపరెపలాడింది.
“ఇంటికి పోదాం రండి” అన్నాను పొడి పెదవులో, ఆయన చేతిసంచి నా చేతికి తీసుకుంటూ.
 
******
రచన: కర్లపాలెం హనుమంతరావు
 
వానలో తడుస్తూనే గేటు తెరిచి రోడ్డు మీదకు వచ్చి పరుగులాగా అందుకున్నాడు చిన్న కర్రపోటేసుకుంటూనే.  అంతకన్నా వేగంగా ఆటో ముందుకు వెళ్ళి పోయింది.
వీధి చివరలో ఆగింది ఎందుకో !
ఇంట్లోని పోను గణగణ మోగింది.  పరుగెత్తుకుంటూ వెళ్లి ఫోను అందుకుంది కాంతమ్మగారు.  అర్చన గొంతు!
‘నిన్నూ, చిన్ననూ చూసాను ఇప్పుడే.  నా కోసం ఇక ఎదురుచూడద్దు.  చిన్నను బాగా చదివించు పిన్నీ! మంచి డాక్టర్ని చెయ్యి! బ్యాగులో మీ కోసం తెచ్చినవి వున్నాయి.  తీసుకోండి! నీ గాయం మాని రక్తం కారడం తగ్గిందా ? ఇప్పుడున్న పరిస్ధితుల్లో నేను ఇంటికి రాలేను.  క్షమించు ! చిన్ననొక సారి పిలు! వాడి గొంతు వినాలనుంది !’
అప్పటికే లోపలకొచ్చిన చిన్నకు ఫోనందించింది కాంతమ్మగారు.
అర్చన గొంతు.  ‘ హ్యాపీ బర్త్ డే రా చిన్నా! అమ్మను బాగా చూసుకోవాలి.  నన్ను మర్చిపోవని తెలుసనుకో.  కానీ అదే దిగులు పెట్టుకొని చదువు పాడుచేసుకోవద్దు.  మంచి డాక్టరువి కావాలి.  మాలాంటి వాళ్ళ నయం కాని రోగాలకు మందు కనుక్కోవాలిరా నీలాంటివాళ్ళు.  ఉంటా! టాటా ! బైబై! ‘ ఫోన్ కట్ అయింది.
బయటకు పరిగెత్తాడు చిన్న.  వీధి మలుపులోని ఆ ఆటో కదిలి మాయమై పోయింది.  అక్కడ ఉన్న కాయిన్ బాక్సు పోన్ నుంచి పలకరించిందన్న మాట!
ఎంత వెంటబడితే మాత్రం ఏం లాభం.  పోయేవాళ్ళని ఆపడం ఎవరి తరం? విరక్తిగా ఇంట్లోకి తిరిగొచ్చిన చిన్నకి వరండాలో ఒక మూలగా పెట్టున్న అక్క,  షోల్టర్ బ్యాగ్ కనిపించింది.
తెరిచి చూస్తే అందంలో కొత్త డ్రస్,  యాప్రాల కాళ్ళ నొప్పుల మందూ ! అడుగునంతా డబ్బు కట్టలు కట్టలుగా పేర్చి ఉంది!
అందులో అక్క ఉత్తరమూ కనిపించింది.  తెరిచి చూశాడు చిన్న.
‘ఇది ప్రస్తుతానికి నీ కాలేజీ ఖర్చులకి,  ఇంటి ఖర్చులకి.  నెల్లూరు కాలేజీలో చేరడానికి నేను వేరే ఏర్పాటు చేసాను.  తొందరలో నీకు అన్నీ తెలుస్తాయి.’ అని ఉంది.
***
పొద్దున్నే తులసమ్మగారికి పథ్యం పెట్టేసి వేసుకోవాల్సిన మందులు లావణ్యకిచ్చి మఠానికని జైలుదేరారు శ్రీమన్నారాయణగారు.
బస్సులో కూర్చోనున్నాడే గాని మనసు మనసులో లేదు.  ఆలోచనలన్నీ కోడలు అర్చన చుట్టూతానే.
అర్చన ఇంత హఠాత్తుగా ఇల్లు విడిచి వెళ్ళి పోతుందన్న సత్యం తనింకా జీర్ణించుకో లేకుండా ఉన్నాడు.  మామూలుగా ఇంట్లో ఏం జరిగినా కోడలు ముందు తనకే చెపుతుంది.  కావలికని బైలుదేరే రోజు మద్యాహ్నం కూడా తనున్న మఠానికి వచ్చి కూర్చుంది.  ‘మందులూ అవీ వేళకు వేసుకుంటూ వుండండి.  కాఫీలు ఎక్కువగా తాగకండి.  పెందలాడే ఇంటికి వస్తే ముందు అత్తయ్య సంతోషిస్తుంది’ అంటూ అప్పగింతలు పెట్టినప్పుడైనా ఆంతర్యం తను అర్థం చేసుకోలేకపోయాడు.  పోతూ పోతూ ఆ ఫైలు దాచమని ఇచ్చింది.  ఇవ్వడానికే వచ్చినట్లుంది.
‘బ్యాంకు లాకరుందిగా?’ అని అడిగితే ‘ క్లోజ్ చేసాను.  నెలనెలా రెంటు దండగని.  ఆ డబ్బుల్ని సికిందరాబాద్ స్వీకార్ ఛారిటీస్ కు విరాళంగా ఇస్తున్నాను’ ఉంది.
స్వీకార్ అంటే వికలాంగులైన బాలబాలికల బాగోగులు చూసే సేవా సంస్థ.  అర్చన ఏ పని చేసినా దాని వెనుక ఒక పరమార్థముంటుంది.
బ్యాంకు లాకరు లేనందువల్లే ఆ రోజు ఇంట్లోని ఆమె బంగారానికి అలా కాళ్లొచ్చాయి.  సమయానికి ఏ దేవుడో పంపించినట్లు తను ఇంటికి రాబట్టి లావణ్య ఆ బంగారాన్ని ఆ త్రాష్టుడికి చెరవేసిన వైనం తెలిసింది.
బంగారమే కాదు..  బంగారంలాంటి కూతురు బతుకునూ అర్చనే ఆ దుర్మార్గుడి బారి నుంచీ కాపాడింది.  తులసమ్మకు కూడా తెలియకుండా కూతురు గదిలో ఆ త్రాష్టుడి ప్రేమలేఖలు బైటకు లాగి పని చక్కబెట్టింది! ఆ దుర్మార్గుడు ఆ బంగారాన్ని కుదవబెట్టిన దుకాణాన్ని పట్టుకోవడం నుంచి సామ దాన భేదో పాయలతో షాపు వాడి చేత కాచిగూడ పోలీసుస్టేషనులో కంప్లయియింట్ ఇప్పించడం ద్వారా ఎంతో గుట్టుగా చాకచక్యంగా.  తనకు తప్ప ఎవరికీ తెలియకుండా వ్యవహారం నడిపించింది.  వాడు కటకటాల వెనక ఊచలు లెక్క పెట్టుకుంటూ కూర్చోవడానికి అర్చన ఒంటరిగా చేసిన పోరాటమే కారణం.
‘ఈ నాలుగురోజులలో మన లావణ్యనేమీ అనవద్దు మామయ్యా! మనస్ఫూర్తిగా ఇష్టపడ్డ వాడు పచ్చి మోసగాడని తెలిస్తే ఏ ఆడపిల్లయినా ఎంత క్షోభ అనుభవిస్తుందో ఒక ఆడపిల్లగా నాకు తెలుసు! నిదానం మీద అన్నీ సర్దుకుంటాయి.  తనెలాగైనా ఆ బి.ఎడ్ పూర్తియిందనిపిస్తే మా స్కూల్లోనే ఏదైనా ఉద్యోగం ఇప్పించు కోవచ్చు.  నేను మా మేనేజ్ మెంట్ తో మాట్లాడి ఆ ‘ఏర్పాట్లు’ అవీ చేసి ఉంచాను.  వేకెన్సీ రావడం ఒక్కటే రిక్వైర్ మెంట్.  దేవుడు దయవల్ల ఆ పోస్టూ తొందర్లోనే వస్తుంది అనుకుంటున్నాను.’ అంది.
ఆ చివరిరోజు చెప్పిపోవడానికి వచ్చినప్పుడు అర్చన అందుకే ఇలాగన్నదన్న మాట!
‘దేవుడా! కాలు విరిచి చేతికి కర్ర ఊతమిచ్చినట్లుగా చేసావయ్యా!’ అనుకున్నారు శ్రీమన్నారాయణగారు.
మఠం దగ్గర ఆగిపోవడంతో బస్సు దిగిపోయారు.
అర్చన దాచుంచమని ఇచ్చిన ఫైలు ఇక్కడ మఠం బీరువాలోనే ఉంది.  ఫైలులో ఏమున్నాయో కూడా తనకు తెలీదు.  దాచమని ఇచ్చింది కనక దాచి ఉంచాడంతే.
అర్చనకు సంబంధించిన ముఖ్యమైన సమాచారమేనన్న ఇందులో ఉండవచ్చు.  బీరువా తెరిచి ఫైలు బైటికి తీశారు శ్రీమన్నారాయణగారు.
తన పేరు మీదనే అర్చన రాసి వుంచిన తారీఖు లేని కొన్ని బ్లాంక్ చెక్కులు,  తను పనిచేసే మేనేజ్మెంట్ వారిని ఆడ్రెస్ చేస్తూ రాసిన ఒకపెద్ద ఉత్తరం.  తన ఆడపడుచు అప్రోచ్ అయినప్పుడు ముందుగా ప్రామిస్ చేసినట్లు తను ఖాళీ చేసిన సీటులోనే ఉద్యోగం ఇప్పించమం’టూ వ్యక్తిగతంగా రాసుకున్న ఉత్తరం అది.
‘అంటే అర్చన ఇంట్లో కోడలి స్థానమే కాదు…  స్కూల్లో టీచరు స్థానం కూడా ఖాళీ చేయడానికి నిర్ణయించుకొనే కావలి బయలుదేరిందన్న మాట !’
కుప్పకూలిపోయారు శ్రీమన్నారాయణగారు.
***
బస్సు కడలూరు బస్టాండుకి చేరేసరికి మధ్యాహ్నం రెండు గంటలయింది.
బస్సు దిగి ‘ మురుగన్ లాడ్జ్’ అనడిగింది చుట్టుముట్టిన ఆటోవాళ్ళలో ఒకడిని.  “వాంగా అమ్మా…  వాంగా ” అంటూ అతను అర్చన హ్యాండ్ బ్యాగునందుకుని ఆటోలో ఆమె కూర్చున్న తరువాత ఇంజన్ స్టార్ట్ చేశాడు.
ఆటోమెయిన్ రోడ్డులో మెలికలు తిరుగుతూ పోతోంది.  రఘు మ్యారేజి కని వచ్చినప్పుడు ఈ రోడ్లన్నీ మట్టి కొట్టుకోనున్నాయి- అనుకుంది అర్చన.
అప్పట్లో వచ్చిన సునామీ కడలూరు పాంతాన్ని బాగానే దెబ్బ తీసింది.  ఐదు బెస్త  పాలేలు సముద్రంలో కొట్టుకుపోయాయి.
పెళ్ళి హడావుడిలో కూడా రఘు తనకు ఈ చుట్టుపక్కలు తిప్పి చూపించడం ఇప్పటికీ గుర్తే.  ‘సునామీ తాకిడికి సర్వం కోల్పోయిన కుటుంబాల్లోని తల్లులు పిల్లల పాలకోసం లాడ్జీలక్కూడా తెగించి వచ్చేవారు’ అని రఘు చెప్పినప్పుడు తను ఏడుపు ఆపుకోలేకపోయింది.
సిద్దమ్మాళ్ వంటి వాళ్ళు సొంత ట్రస్టులాంటిది మొదలుపెట్టి ఇక్కడ వాళ్లకు పునరా వాసాలు నెలకొల్పటంతోపాటు ఉపాధి మార్గాలు చూపించడంలో ఎంతో సాయం చేసారని రఘు వాళ్ల ట్రస్టుకు తీసుకెళ్ళి చూపించాడు.
ఆ సంస్థలో ముఖ్యంగా ఆడవాళ్లు హెచ్చైవీ లాంటి రుగ్మతల పాలవకుండా,  ఒక వేళ అలా పాలబడితే గౌరవప్రదమయిన జీవితం గడపడానికి చేస్తున్న సేవ చూసి ఒక నెల జీతం చెక్కు రూపంలో అక్కడికక్కడే విరాళంగా ఇచ్చింది అప్పట్లో తను.  ఆ సంస్థ ఇచ్చిన ‘ థేంక్యూ లెటర్ ‘ తన దగ్గర చాలాకాలం ఉంది.  అందులో వుండే నెంబర్లకే ఈ మధ్య ఫోన్ చేస్తే ‘దిస్ నంబర్ డజ్ నాట్ ఎగ్జిస్ట్ ‘ అంటూ సమాధానాలు వచ్చింది.
 
ఒకసారి సిద్దమ్మాళ్ ని కలుసుకోవడానికే తనిప్పుడు ఇంత దూరం బంటరిగా రావడానికి కారణం.
* * *
ఆడమనిషి ఒక్కరే రావడం చూసి లాడ్జ్ మేనేజర్ కి కాస్త ఆశ్చర్యమనిపించింది.  సింగిల్ రూం బుక్ చేయమని రిజిష్టర్లో వివరాలు రాసింది. ఏదో తెలీని పేరుతో.   తప్పుడు చిరునామా కింద అర్చన.
‘పర్పస్’ అన్న కాలమ్ లో ‘ పర్సనల్’ అని రాసింది.
రూమ్ అరేంజ్ చేసి మీల్స్ కు ఆర్టరు తీసుకొని వెళ్ళిపోయాడు రూం బాయ్.
అతను వచ్చే లోపు రిఫ్రెషయి కూర్చుంది.
భోజనం ముగించి లోపలికి బోల్ట్ వేసుకొని బ్యాగులో నుంచి కొన్ని కాగితాలు తీసుకుని రాయడానికి కూర్చుంది.  ఎలా రాయాలా అని ముందు అనుకుందిగాని. ఒకసారి మొదలుపెట్టిన తరువాత కలం ఇంక ఆగలేదు.
 
ప్రియమైన కుమారికి!
నేను మీ బావ ప్రసాదుగారి భార్యను.  అర్చన నా పేరు,  నీతో మాట్లాడుదామని మామయ్యగారి దగ్గర్నుంచి నెంబరు తీసుకున్నా.  కానీ,  ఎందుకో ఇలా రాయడమే సుఖం అనిపించింది.  అడ్రసు కూడా మామయ్య గారి దగ్గరనుంచే సంపాదించాను.
నేను కనిపించకుండా పోయిన సంగతి ఈ పాటికి నీకు తెలిసే వుంటుంది.  నా అదృశ్యం గురించి మీడియాలో వస్తున్నవన్నీ ఊహాగానాలే.  నిజమేంటో నీ ద్వారా లోకానికి తెలియాలనేది నేను ఈ వుత్తరం రాయడానికి రెండో కారణం.
ఏ పరిచయం లేకపోయినా ఇలా ఎందుకు రాస్తున్నాననే నీ సందేహానికి చివరి దాకా ఓపికగా చదవగలిగితే సమాధానం లభిస్తుంది కుమారీ!
సాఫీగా సాగిపోతున్న నా జీవితంలో దసరా సెలవుల్లో విజయవాడ కనకదుర్గమ్మ వారి దర్శనానికని వెళ్ళినప్పుడు జరిగిన దురదృష్ట సంఘటన ఉహించని ఎన్నో మలుపులకు కారణమయింది.  ప్రాణాపాయంలో ఉన్న ఒక అమ్మాయిని కాపాడే ప్రయత్నంలో నా జీవితాన్ని నివారణ లేని ఒక అపాయంలోకి నెట్టుకొన్నాను.  ఒక రక్తనిధి కేంద్రం వాళ్ళ.  నిర్లక్ష్యం వల్ల వాడిన సిరింజినే వాడిన కారణంగా…  నా రక్తమే కాకుండా నా కడుపులోని బిడ్డ రక్తం కూడా పాజిటివ్ గా మారిపోయింది.  విషయం తెలుసుకొనే వేళకే సమయం చేతులు దాటిపోయింది.
మందు లేని ఈ మాయదారి రోగాన్ని గురించి సమాజంలో ఉన్న అపోహలు అన్నీ ఇన్నీ కావు.  సెక్స్ వర్కర్లు,  హోమోసెక్సువల్సు చేసే విచ్చలవిడి శృంగారం వల్ల మాత్రమే ఈ వ్యాధి రాదు. ఈ సంగతి చాలామంది చదువు కొన్నవాళ్ళకే తెలియదు.  హెచ్చైవీ రోగి శరీరం నుంచి వచ్చే రక్తం,  లాలాజలం,  వీర్యం,  రొమ్ముపాల ద్వారా తప్ప అంటుకున్నంత మాత్రానే తగులుకొనే జబ్బు కాదీ హెచ్చైవీ.
ఈ అంటుభయం వల్ల మాత్రమే ప్రేమించిన ప్రసాదు నుంచి నేను దూరంగా వచ్చేసింది.  నేను ఇంటి నుంచి వచ్చే నాటికి ప్రసాద్ హెచ్చైవి నెగెటివ్ చెల్లీ !
‘ చెల్లీ’ అని పిలవడానికి కారణముంది.  నిజానికి నా స్థానంలో నువ్వే వుండవలసిన దానివి.  నీ స్థానం మళ్ళీ నీకిప్పించడానికే దేవుడు నన్నిలా తప్పిస్తూ ఉండి ఉండ వచ్చు.  నువ్వు తిరిగి ప్రసాదు జీవితంలోకి ప్రవేశించాలి.  ఆ దేవుడికి తను చేసిన పొరపాటును సరిదిద్దుకొనే అవకాశం ఇవ్వు.
పండంటి బిడ్డను కని వంశాన్ని నిలబెడతానని మా అత్తమామలకు ఆశలు కల్పించాను.  ఆ కోరికను నిన్ను నెరవేర్చమని కోరుకోవడంలో నా స్వార్థం కూడా ఉంది చెల్లీ! ఈ ప్రపంచంలో నేను మా పోయిన అమ్మ తరువాత అంతగా ప్రేమించిన వ్యక్తి ప్రసాదే.  ప్రసాదుకు బిడ్డను కని ఇవ్వలేకపోతున్నా.  ఆ ప్రసాదునే బిడ్డగా చేసి నీ చేతుల్లో పెడుతున్నా.  మొదట్లో ప్రసాదు మెరాయించవచ్చుగానీ.  క్రమంగా మాలిమి అయ్యే మనస్తత్వం ప్రసాదుది.
నన్ను మించి ఎవరూ ఆ ఇంటిని ప్రేమించలేరని నా నమ్మకం.  నా నమ్మకాన్ని వమ్ము చేయమన్నదే నీకు నా విన్నపం చెల్లమ్మ!
లావణ్యకు నా ఉద్యోగం వచ్చే ఏర్పాటు చేసి వచ్చాను.  మీ అమ్మగారికి ఇక కోడలుగా చేసుకోవడానికి అభ్యంతరం ఉండకపోవచ్చు.  మా పిన్నీ,  తమ్ముడూ నీలో నన్ను చూసుకుంటానంటే అభ్యంతరం చెప్పవుగా !
నా స్థానాన్ని నీవు మాత్రమే భర్తీ చేయగలవన్న నా నమ్మకమే నీ కీ ఉత్తరం రాయడానికి కారణం.  వట్టి ఆశీర్వచనాలే కాదు…  నీ కాబోయ వివాహానికి ముందుగానే నా పెళ్ళి కానుకగా దీనితో నా తల్లి నాకిచ్చిన బంగారాన్ని జత చేస్తున్నాను.
ఇందులోని విషయాలు ఎవరెవరికి ఏ మోతాదులో చెపుతావో! ఆ విచక్షణ నీకే వదిలివేస్తున్నాను.
 
ఇట్లు
అక్కలాంటి
అర్చన
 
ఉత్తరాన్ని వెంట తెచ్చుకున్న బంగారం బాక్సులో పెట్టి కుమారి చిరునామా రాసి వున్న పెట్టెలో సర్ది, సీలు చేసి తయారు అయేసరికి సాయంత్రం ఐదు దాటింది.
కౌంటర్లోని మేనేజరుకు ఆ బాక్సు ఇచ్చి ఏదైనా కొరియర్ కు ఇవ్వమని చెప్పి బైటకు వచ్చింది.
ఆటో ఎక్కి భారతీ ట్రస్ట్ కని బైలుదేరింది
***
ఆకాశం ఉరుముతోంది.  ఉండి ఉండి మబ్బుకుండలు పగిలి వెలుతురు ధారగా భూమ్మీదకు కారిపోతోంది.
కడలూరు కడలి ఒడ్డు నిర్మానుష్యంగా ఉంది.  ప్రొద్దుట్నుంచి పోలీసులు చేసిన హెచ్చరికలూ,  గతంలో కడలూరు సముద్రం.  సృష్టించిన సునామీ చేదు అనుభవాలు.  తీరం నుంచి జనాన్ని దూరంగా ఉంచేసాయి.
ఎగసిపడే తాడిఎత్తు అలలతో మహోగ్రంగా ఉంది సాగర దృశ్యం.  అట్లాంటి దృశ్యం మామూలుగా అర్చనకూ భయం గొలిపేదే! కాని ఆపూట అదే అత్యంత ఆనందదాయకంగా ఉంది.  అర్చన చిన్నపిల్లయిపోయింది.
సముద్ర స్నానమంటే తండ్రి పడనిచ్చేవాడు కాదు.  ఎప్పటినుంచో సముద్రంలో దిగి స్నానం చేయాలని కోరిక !
అమ్మ సముద్రంలోనే మునిగి చనిపోయింది.  తనకప్పుడు పదమూడేళ్లు.  కార్తీక మాసం వనభోజనాలకని తమ వీధివాళ్ళందరూ బళ్ళు కట్టుకుని సముద్రపు ఒడ్డుకు పోయారు.
మగవాళ్ళందరూ చెట్లుక్రింద చతుర్ముఖ పారాయణం చేస్తుంటే,  ఆడవాళ్ళు వంట పనుల్లో మునిగి వున్నారు.  పెద్దవాళ్ళెవరూ అదువు చేసేవాళ్ళు లేరు.  అదే సందుగా పిల్లలు కొంతమంది సముద్రంలోకి దిగారు.  రఘు అప్పుడూ దుందుడుకు మనిషే.  ఎంత వద్దన్నా వినకుండా బడాయిలకి పోయి సముద్రం లోపలికి పోతున్నాడు పెద్ద పోజుగా.
తను వెనక నుంచి వద్దని కేకలు వేస్తూనే ఉంది. .  ఇంతలో ఏమయిందో ఏమో వాడు హఠాత్తుగా కనిపించకుండా పోయాడు! మధ్య మధ్య వాడి చేతులూ కాళ్లూ సముద్రపు అలలమీద లేస్తూ కనపడుతున్నాయి.  అంతే…  తనూ ఏదో పూనకం వచ్చినదానిలాగా వాడిని రక్షించడానికి సముద్రంలోకి పరుగెత్తింది.
తనకు ఈత రాదని ఆ క్షణంలో గుర్తుకు రాలేదు.  రఘుని అందుకో కలిగింది కానీ కాళ్లకు నేల తగలటం మానేసింది.  ఇద్దరం అలల మీద పడుతూ లేస్తూ సముద్రంలోకి వెళ్లిపోతున్నాం.  తనకు స్పృహ తప్పింది.
మళ్ళీ కళ్ళు తెరిపిడి పడేసరికి సముద్రపు ఒడ్డుమీద తనూ రఘూ తడిసిన బట్టలతో చుట్టూ మూగి వున్న జనం మధ్య అమ్మ  వంటికి తడిబట్టలు అంటుకొని! పక్కనే కూర్చుని నాన్న భోరుమని రోదిస్తున్నారు.
రఘు అన్నాడు తనతో ‘మనల్నిద్దర్నీ కాపాడపోయి మీ అమ్మ నీళ్లలో మునిగి చచ్చి పోయింది’ అని.
అప్పటి నుంచి తనకు సముద్రమంటే భయం,  కోపం.  కానీ అమ్మ అందులోనే ఉంది.  అమ్మను చూడాలంటే సముద్రంలోపలికి వెళ్ళక తప్పదు కదా!
‘అమ్మమ్మను చూపించడానికి నాతో పాటు నిన్నూ తీసుకు వెళుతున్నాను రా పూజా నేను తోడు లేకుండా ఈ నేల మీద నీవు హాయిగా ఉండలేవమ్మా ! మనం చచ్చి పోతేనే బతికిపోతాం.  బతికుంటే సిగ్గుతో చితికిపోతాం.  ఈ హెచ్చైవీకి కారణం విచ్చలవిడిగా తిరగడమే కారణమని అపోహ ఈ లోకానికి.  లేని ఎయిడ్స్ ఉన్నట్లు సమాజం చిన్నచూపు చూస్తుంటే మౌనంగా అవమానపడకం మనకవసరమా? తప్పు చేస్తేనే హెచ్చైవీ వచ్చినట్లు కాదు.  హెచ్చైవీ వచ్చిన వాళ్లంతా తప్పు చేసిన వాళ్లు కాదు.  ఈ అవగాహన మన సమాజానికి వచ్చిన రోజున మళ్ళీ పుడదాం.  మిగిలిపోయిన ఆనందాలన్నీ అభవించుదాం.  అందాకా. .  ఇదిగో!  అమ్మమ్మ! ఈ అమ్మమ్మ ఒడిలోనే హాయిగా సేదదీరుదాం.  పదా!’ అంటూ ఒక చేయి పొట్టమీద వేసుకొని,  మరో చేత్తో ముక్కు గట్టిగా మూసుకొని ముందు నుంచీ విరుచుకు పడేందుకు నురగలు కక్కుతో మీదకొచ్చే అలల రాక్షసికి ఎదురు వెళ్లింది అర్చన.
***
వెనక నుంచీ వచ్చే మనుషుల సందడి క్రమంగా పెద్దదవడం గమనించలేదు అచ్చన.
స్పృహలోకి వచ్చేసరికి మొహం మీద మొహం పెట్టి చూస్తున్నది అమ్మ !
‘హౌ ఆర్ యూ ? ‘
అమృతంలాగా ఉంది అమ్మ గొంతు.  ఆ అన్న అమ్మ సిద్దమ్మాళ్ అని గ్రహించ  డానికి అట్టే సమయం పట్టింది కాదు ఆర్చనకు.
సిద్దమ్మాళ్ అంటున్నారు ‘నీవు ఇచ్చిన సొమ్ముకు రసీదు  ముట్టినట్లు సంతకం చేసి అందుకొన్నదాకా పూజ కోసం ఈ అర్చన ఈ పృథివీ దేవాలయంలో సేవికగా ఉండాల్సిందే ! సమస్యలకు చావు ఒక్కటే పరిష్కారమయితే భూమ్మీద మనిషనే వాడే ఉండడు తల్లీ! నీకే కాదు నీ కడుపులోని పూజకు కూడా ఈ విషయం అర్థమవాలి.  ఒక విరాళాలతోనే ఏ బ్రతుకు కుసుమమూ వికసించదు! తిరిగి చిగురు తొడిగి సుగంధ పరిమళాలు పరిసరాలకు పంచాలంటే విసుగు విరామాలెరుగని సాగు సాయం కావాలి.  అందరం ఆనందంగా జీవించే ఆ సుందర భవన నిర్మాణానికి నీ వంటి మంచి మనుషులూ కూలీలుగా రాళ్లెత్తక తప్పదు తల్లీ! ‘
‘నాకూ నా తల్లి సముద్రంలో లేదు.  అంతకు మించిన అగాధం సిద్ధమ్మాళ్ హృదయంలో ఉంది’ అనిపించింది అర్చనకు.  ఆ క్షణంలో తను చేయబోయిన పిరికిపనికి సిగ్గూ అనిపించింది.
సిద్దమ్మాళ్ అందించిన చేతిని ఆర్తిగా అంది పుచ్చుకొని కొత్త శక్తిని కూడ దీసుకుంటూ లేచి కూర్చున్న అర్చనతో అపాలజిటిక్ గా అన్నాడు లాడ్జ్ మేనేజర్ ‘మేడమ్ ! మీరిచ్చిన ఆ కొరియర్ పంపించలేదు.  కానీ,  దాని మీద కనిపించిన ఫోన్ నెంబరుతో మాట్లాడాను.  మా అనుమానమే నిజం అయింది.  నేను చెప్పినట్లు ఈ రూం బాయ్ మిమ్మల్ని ఆ క్షణం నుంచి అనుసరించబట్టే. .  మిమ్మల్ని ఇప్పుడు ఇట్లా సేవ్ చేయగలిగాం.  సారీ!  పోలీస్ కేసయి లాడ్జ్ కు చెడ్డపేరు వస్తుందన్న భయంతో ఈ పని చేయాల్సొచ్చింది’  అన్నాడు అక్కడే తడిసిన బట్టలలో గజగజా వణుకుతూ నిలబడున్న రూమ్ బాయ్ ని చూపిస్తూ!
 
( అయిపోయింది )
 
 
 
 
 
రచన:వేణి కొలిపాక
ఇల్లంతా హడావిడిగా ఉంది. కమల అన్ని, ఒకటికి రెండుసార్లు చెక్ చేసుకుంటోంది. సోఫా కవర్లు మళ్ళీ సర్ది, ఫ్లవర్ వాసులు వాటి స్థానాల్లో పెట్టి!! సంగతి ఏమిటంటే వాళ్ళింట్లో ఈరోజు కిట్టి పార్టీ ఉంది.
కమల లాయర్ గా మంచి పేరు తెచ్చుకుంది. ఆ విధంగా ఆమెకు వివిధ రంగాల్లో ఉన్నత స్థానాల్లో ఉన్న ఆడవారు స్నేహితులయ్యారు.’
“వంట అయిపోయినట్టే కదా అత్తయ్య” అంటూ,  వంట పర్యవేక్షిస్తున్న అత్తగారిని అడిగింది..’ఆ..అంతా అయినట్టే,  ఇదిగో ఈ అప్పడాలు వేయిస్తే,  అన్ని సర్వింగ్ బౌల్స్ లోకి సర్దించేస్తా ‘అన్నది ఆవిడ. ఇంతలో కాలింగ్ బెల్ మోగింది. కమల వెళ్లి తలుపు తీయగానే,  ఏడు ఎనిమిది మంది రంగురంగుల బట్టల్లో సీతాకోకచిలక లాంటి ఆడవారు ఉన్నారు. వారందరినీ ‘హాయ్,  వెల్కమ్, ప్లీజ్ కం’ అంటూ సాదరంగా ఆహ్వానించింది.. అంతా కూర్చున్నాక,  ‘అత్తయ్య,  రండి మా ఫ్రెండ్స్ వచ్చేసారు ‘ అని పిలిచి ఆవిడను వాళ్లకు పరిచయం చేసింది. అందులో ఒకరు డాక్టర్ అని ఒకరు గవర్నమెంట్ ఆఫీసర్ అని,  ఒకరు సాఫ్టువేర్ లో మంచి పొజిషన్లో ఉన్నారని,  ఒకరు లెక్చరర్ అని,  ఒకరిద్దరు లాయర్లని చెప్పింది. పరిచయాలయ్యాక, అతిధి మర్యాదల అనంతరం వాళ్లంతా కబుర్లలో పడ్డారు.
ఇంతలో ఒక ఆవిడ ‘అబ్బా మీ సాఫ్ట్వేర్ ఉద్యోగస్తులు పని హాయి!! బోలెడు జీతాలు,  శని,  ఆదివారాలు సెలవులు’ అంది. వెంటనే ఆ సాఫ్టువేర్ ఉద్యోగి ని,  ‘ఏమిటి మా జాబ్స్ హాయా !! మేము లేట్ నైట్ దాకా పనిచేయాల్సి ఉంటుంది.పిల్లలతో సరిగా స్పెండ్ చేయడమే కుదరదు. టార్గెట్స్ తో స్ట్రెస్ బాగా పెంచేస్తారు మా బాస్ లు. అదే మీ లాయర్ లు అయితే హాయిగా కోర్టుకెళ్లటం,  వాదించేయడం,  వచ్చేయటం !! మీకు మీరే బాసులు’ అంది తన ఉద్యోగాన్ని తలచుకొని ఎంతో అసంతృప్తిగా ఆ సాఫ్టువేర్ ఇంజనీర్!!!
‘ భలే చెప్తున్నావు, 30 ఏళ్ల హిస్టరీ పట్టుకొచ్చి,  మూడు గంటలు వాయిస్తారు, ఒక్కో క్లైంట్. వాళ్ళ గోలే గాని మన టైం పట్టించుకోరు. అక్కడ జడ్జిగారు.. ఆయన మూడ్ ని బట్టి ఉంటుంది, మన వాదన కరెక్టా,  రాంగా అనేది. మీకు హాయిగా సెలవు పెట్టి నాలుగు రోజులు ఎటైనా వెళ్లే వీలుంది. మాకు ఆ అవకాశం కూడా లేదు !! అసలు డాక్టర్ల పని హాయి! చక్కగా సంపాదనకు సంపాదన, సంఘంలో గౌరవాని కి గౌరవం !!! అన్నది అక్కడ ఉన్నడాక్టర్ ఫ్రెండ్ వైపు చూస్తూ.
” ‘ హూ ‘ అని పెద్దగా నిట్టూర్చి, ఆ డాక్టర్ గారు, ‘ఇక మా సంగతే చెప్తారా!! మాకు సెలవులు అసలే ఉండవు. విపరీతంగా పేషెంట్లు వస్తారు. కొంచెం తేడా వస్తే మొత్తం జనాన్ని వేసుకొని మా మీదకు వచ్చేస్తారు. ఫ్యామిలీ తో టైం స్పెండ్ చేయడం చాలా కష్టం అవుతూ ఉంటుంది ‘ అన్నది విచారంగా మొహం పెట్టి, తన బాధలు గుర్తుతెచ్చుకుంటూ !
అందరి దృష్టి అక్కడ లెక్చరర్ గా పనిచేసే ఆవిడ మీద పడింది. ‘అసలు సుఖం అంటే మీది. సెలవులు బోలెడు ఉంటాయి. టైం ప్రకారం వెళ్లి రావొచ్చు’ అన్నారు అంతా!! వెంటనే ఆ లెక్చరర్ గారు “చెప్పనా నా బాధలు కూడా.. రకరకాల స్టూడెంట్స్ ఉంటారు. పోకిరి వాళ్ళు,  డల్ స్టూడెంట్స్,  అన్ని రకాల వాళ్ళు ఉంటారు. పేరెంట్స్ ని మెప్పించాలి. మేనేజ్మెంట్ కి ర్యాంకులు కావాలి.. వీళ్ళని రుద్ద లేక మా పని అవుతూ ఉంటుంది !! ఇంత చేసినా,  సంఘంలో మాకు పెద్ద ఉద్యోగస్తులమన్న హోదా లేదు.. అసలు పవర్ ఎంజాయ్ చేస్తూ కాలు మీద కాలు వేసుకునే గవర్నమెంట్ ఉద్యోగస్తుల పని హాయ్’ అన్నది అక్కసుగా.
అప్పుడు అక్కడున్న గవర్నమెంట్ ఆఫీసర్ గారు దిగ్గున లేచి,  సీరియస్ గా అన్నారు ‘సర్లే మా బాధలు పగవాళ్లకు కూడా వద్దు రా బాబు అనుకుంటూ ఉంటాము మేము. ఏం చదువుకోకపోయినా,  సర్పంచ్ నుంచి ప్రధానమంత్రి దాకా అందరూ మా మీద ఆజమాయిషి చెలాయించే వాళ్లే !! మళ్లీ బాసుల నుంచి బోలెడంత మానిటరింగ్!! విభేదించామా,  వెంటనే ట్రాన్స్ఫర్ తప్పదు..అసలు నిజం చెప్పాలంటే మన అందరికన్నా,  ఆంటీ వాళ్ళే మంచి జీవితాలు గడుపుతున్నారు హాయిగా!! హౌస్ వైఫ్ గా బ్రహ్మాండంగా ఎంజాయ్ చేశారు.. పిల్లల్ని చూసుకున్నారు, అన్నిటికీ టైం ఉండేది వాళ్లకి’ అన్నదావిడ కమల అత్తగారు వైపు చూస్తూ..
కమల అత్తగారు చిరునవ్వుతో వీళ్ళ సంభాషణ వింటూనే ఉంది మౌనంగా,  ఇందాకటి నుంచి.. అందరి దృష్టి తన మీద పడటంతో,
మాట్లాడటం మొదలు పెట్టింది “అవునమ్మా !! మేము నిజంగానే చక్కటి జీవితాలను గడిపాం. సందేహం లేదు. అయితే ఎందులో అయినా సాధకబాధకాలు,  లాభనష్టాలు ఉంటాయి. ఇవన్నీ మీరు ఎంతో ఆలోచించి, ఎంచుకున్న రంగాలు కదా!! వాటికోసం మీరు ఎంతో కష్టపడి చదివి పనిచేసి నేటి ఈ పొజిషన్లోకి వచ్చి ఉంటారు. కానీ ఎవరికీ వర్క్ శాటిస్ఫాక్షన్ ఉన్నట్లు నాకు కనపడటం లేదు. బహుశా దాని కారణం మీకు వేరే వాళ్ళ రంగాల్లోని సుఖాలు కనబడటమే అనుకుంటా. నేను హౌస్ వైఫ్ గా హాయిగా ఉన్న మాట వాస్తవమే,  కానీ మీకు లాగా సంపాదన,  ఆర్థిక స్వాతంత్రం నాకు లేదు కదా !! మీరు మిమ్మల్ని ఆ పరిస్థితుల్లో ఊహించుకోగలరా? మీ వృత్తులను గురించి పాజిటివ్గా ఒక్కసారి ఆలోచించి చూడండి!! డాక్టర్లు ఎంతో మందికి రోగాలు నయం చేసి మంచి జీవితాలను ఇస్తున్నారు… సాఫ్ట్వేర్ వాళ్ళ వల్లే కదా మనం ఇవాళ వాడుతున్న టెక్నాలజీ అంతా… ప్రభుత్వంలో ఉన్న వాళ్ళు ఎంతో ప్రజాసేవ చేయగలుగుతున్నారు.. లెక్చరర్ గా మీరు ఎంతో మంది భావి పౌరులను తీర్చిదిద్దుతున్నారు. అలాగే లాయర్లు అనేకమందిని సమస్యల నుండి బయటపడేస్తున్నారు.. సో ఎవరు చేసే పనిమీద వాళ్లు గౌరవం,  ఇష్టం పెంచుకుంటే లాభాలు ఎక్కువ,  ఇబ్బందులు తక్కువ కనబడతాయి. అంతే కాదు పనిమీద అసంతృప్తి పెంచుకుంటుంటే అది నెమ్మదిగా జీవితంలో మిగతా అంశాలు కూడా పాకుతుంది. పక్క వాళ్ళ పిల్లలు బాగా వృద్ధిలోకి వస్తున్నారు అనుకుంటాం,  వాళ్ళ జీవితం బాగుంది అనుకుంటాo… అది మన్ని చాలా సీరియస్ ప్రాబ్లమ్స్ లో పడేస్తుంది తర్వాత!!! ఎప్పుడూ పక్క వారిది బాగుంది అనుకోవటం మానవ నైజం… అంతేగాని నిజం కాదు! ” అని నవ్వుకుంటూ, “ఇక  లేవండి భోజనాలు చేద్దాం ” అంది ఆవిడ ముగింపుగా!! అంతా ఆవిడ మాటలతో స్ఫూర్తి పొందిన మొహాలతో కృతజ్ఞతగా ఆమె వేపు చూస్తూ,  నవ్వుతూ లేచారు భోజనాలకి!!!!
*****
 
రచన: యశస్వి జవ్వాది
 
చేతిలో ఉన్న సారా ప్యాకెట్‌ను మూలగా కొరికి నోట్లో పెట్టుకుని అరచేతితో గట్టిగా నొక్కాడు రంగడు.  నిషా మత్తు గొంతు నుండి బుర్రకెక్కగానే గుడారం నుండి బయటకు అడుగులు వేశాడు.  ఎండ గూబని తాకింది.  భుజం మీదున్న కండువా తీసుకుని నెత్తికి చుట్టుకుని,  రిక్షా దగ్గరకెళ్లాడు.  రిక్షా మీద చెక్కిన రుబ్బురోళ్ళు,  సనికలు రాళ్లు ఉన్నాయి.  వాటి పక్కనే గంట్లు పెట్టడానికి అవసరమయ్యే సుత్తి,  శానాలు వున్నాయి.  శానాలకు ఉన్న చెక్క పిడులు చిన్నచిన్న పగుళ్లుతో ఉన్నాయి.  రంగడు రిక్షా ముందుకెళ్లి కుడిచేత్తో హ్యాండిల్ పట్టుకుని ఎడమచేత్తో రిక్షాని పట్టుకుని ముందుకులాగాడు.  రిక్షా ఒక్క అడుగు కూడా కదలేదు.  గుడారం వైపు చూసాడు.  గుడారం మూసేసి,  చంకలో రెండేళ్ల పిల్లాడ్ని వేసుకుని నెత్తి మీద కొంగు చుట్టుకుని దగ్గరకు వస్తున్న విమలమ్మ కనిపించింది.
మొగుడు పడుతున్న అవస్థ చూసి,  “ఏందయ్యో! మందెక్కినట్లు లేదు,  ఈపాటి రిక్షానే లాగలేక పోతున్నావు” అని రిక్షా వెనక్కి వెళ్ళింది.  గతుకల రోడ్ల మీద రాళ్లు కిందపడకుండా దాపుగా పెట్టిన గోనెసంచుల మీద పిలాడ్ని కూర్చోబెట్టి రిక్షాని గట్టిగా ముందుకు నెట్టింది.  రిక్షా ముందుకు కదిలింది.  రిక్షా కదులుతుంటే రాళ్లు అటూ ఇటూ ఊగుతూ శబ్దం చేస్తున్నాయి.
నడుస్తున్న రిక్షా నుండే పిల్లాడిని తీసుకుని, “ఇయ్యాల ఏ కాడికి పోదామయ్యా?” అనడిగింది.
రంగడు,  “ఏ కాడికి పోయినా ఒక్కటేనే…  ” అన్నాడు.
ఆమె,  “అట్టెట్టవుద్ది? మాపటేల కరణాల వీధికి పోవాలన్నావు కదా?” అనడిగింది.
“ఆ పోదాములే! గానీ,  ఆ నీళ్ల సీసాను రిక్షా కింద కొంకీకి తగిలియ్యి.  లేకపోతే సెగపట్టిన నీళ్లతో గొంతు తడుపుకోవాలి” అని వెనక్కి చూశాడు.  అప్పటికే అతని శరీరం చెమటతో తడిచిపోయింది.
విమలమ్మ,  రిక్షా వేగానికి సమానంగా నడుస్తూ సీసా కోసం చూసింది.  సీసా కనబడలేదు.  రిక్షా కిందకూడా చూసింది.  సీసా జాడ లేదు.
వెంటనే,  “అయ్యాయ్యో! నీళ్ల సీసా పెట్టనేలేదయ్యా” అంది.
రంగడు రిక్షాని చెట్టుకింద నీడలో ఆపి,  “నువ్వూ చంటోడు ఈడే కూసోండి. ,  గబుక్కున్నెల్లి అట్టుకోచేస్తాను. . . . ” అన్నాడు.
విమలమ్మ ఆకాశం వైపు,  వచ్చిన దారి వైపు చూసి, “ఇంకో పదడుగులేస్తే ఊరొచ్చేస్తదయ్యా. ,  నువ్వు ఆకాడికి పోయి రావాల్నంటే చాలా సేపైతది.  ఊర్లో ఓ గుక్కెడు నీళ్లు ఏ అయ్యో ఏ అమ్మో మనకియ్యరంటావా?” అనడిగింది.
“మనమొకాలు,  వాలకాలు చూసేవాళ్ళు ‘దూరం దూరం’ అంటారు. ,  ఇక మనకి నీళ్ళెక్కడిస్తారే ఎర్రిమొహమా?” అన్నాడు రంగడు,  నెత్తిమీద కట్టుకున్న కండువా విప్పుతూ.
“పంచాయితీ పంపులు బోలెడు నీళ్లుంటాయి. ,  అక్కడ తాగుదాములే. ,  ముందైతే ఊళ్ళోకి పదా?” అంది.
విప్పిన కండువాతో మొహం మీదున్న చెమటలు తుడుచుకుని,  “సరే నీ ఇట్టం. . ” అంటూ ఆపిన రిక్షాని లాగుతూ
విమలమ్మతో గ్రామంలోకి చేరాడు.
☆☆☆
గ్రామంలో రోడ్లని కంకరరోడ్లు.  గతుకులు,  పెద్దపెద్ద గుంతలతో ఉంది.  ఊర్లో మొదటి వీధి రాగానే,  “రుబ్బురోళ్ళమ్మా! రుబ్బురోళ్ళు,  సనికాల రాళ్లమా! తిరగాళ్లమ్మా! తిరగళ్ళు. . ,  కొత్తవి అమ్ముతాం. ,  పాత వాటికి గంట్లు పెడతాం.  రుబ్బురోళ్ళుకు పిడులు కూడా వేస్తాం. ,  రుబ్బురోళ్లమా. ,  రుబ్బురోళ్ళు. . . . . ” అని బిగ్గరగా అరవడం మొదలెట్టాడు రంగడు.
ఎండ తీవ్రతకు వీధుల్లో జనం లేరు.  పిల్లాడి మీద ఎండ పడకుండా విమలమ్మ ఎన్ని జాగ్రత్తలు తీసుకున్నా ఎండ తగులుతూనే ఉంది.  విమలమ్మ కూడా రంగడి వెనుకాల అరవడం మొదలెట్టింది.  రెండు మూడు వీధులు దాటినా ఒక్కరు కూడా పిలవలేదు.  మరొక వీధి కోసం మలుపు తిరగబోతుంటే,  “రేయ్! గంట్లోడా. . . . ! ఇలా రా. . !” అని అరుస్తున్న అరుపులు వినిపించి వెనక్కి చూశాడు రంగడు.  అతను వీధి మొదట్లో వున్నాడు.  చేసేది లేక రిక్షాని వెనక్కి తిప్పి అతని వద్దకు వెళ్లారు.
విమలమ్మ అతని వంక చూసి నవ్వింది.
రంగడు, ”సెప్పండయ్యా! కొత్తవి కావాలా? పాతవాటికి గంట్లు పెట్టాలా?” అనడిగాడు.
అతను రిక్షా మీదున్న వాటిని చూస్తూ,  “కొత్తదే కావాలి,  అమ్మాయికి పట్నం పంపించాలి.  మిక్సీలు గ్రైండర్లు వున్నా అల్లుడికి మాత్రం దీనిలో వండిన పచ్చడే కావాలంటా. . . . . !” అన్నాడు.
“రుబ్బురోలు ఒకటే కావాలా? సనికాల్రాయి కూడా తీసుకుంటారా?”
“ముందు రుబ్బురోలు చూపించారా? మరీ పెద్దది కాకుండా మరీ చిన్నదీ కాకుండా ఉండాలి. . . . . . ”
“అయ్యా! మీరడిగిన దానికి ఇదైతే సరిపోతుంది. . . ” అంటూ పిలాడ్ని కిందకు దింపి ఓ రుబ్బు రోలుని దొర్లిస్తూ ముందుకు లాగింది విమలమ్మ.  ఈలోగా రిక్షా అటు ఇటు కదలకుండా ఉండటానికి చక్రాల కింద రాళ్లు పెట్టాడు రంగడు.
అతను, “అలా కాదమ్మా! దాన్ని కిందకు దింపు…” అన్నాడు.
విమలమ్మ దింపబోతుంటే,  “నువ్వాగవే! నేనున్నాను కదా!” అంటూ రుబ్బురోలుని అమాంతం పొట్ట మీదకు ఎత్తుకుని అడుగులు వేస్తూ అతని కాళ్ళ ముందు దింపాడు.  విమలమ్మ వెంటనే చీర కొంగుతో రోలు గుంతలో ఉన్న మట్టిని శుభ్రం చేస్తూ,  ”అయ్యా! ఇది అమ్మాయిగారికి నప్పుతుంది.  మరో ఐదారేళ్ళ వరకూ గంట్లు కూడా కొట్టీబల్లేదు. . . ” అని చెప్తుంటే మధ్యలో అతను,  “ఒకసారి వెనక్కి తిప్పరా?” అనడిగాడు.
రంగడు,  ‛ఇక మొదలు. . !’ అనుకుని రోలుని మెల్లిగా వెనక్కి తిప్పాడు.  అతను దానిని భూతద్దం పెట్టి పరిశీలించినట్టుగా చూసి,  “బీటలేమైనా ఉంటే మాత్రం తీసుకోను” అన్నాడు.
రంగడు,  “బీట్లున్నా,  పగుళ్లున్నా మేమే అట్టుకురామయ్యా. . ! మీకాలోచనే వద్దు.  కళ్ళు మూసుకుని తీసుకోవచ్చు” అన్నాడు. “నీకేరా వంద చెబుతావు. . ,  పంపిన తర్వాత రెండు మూడు రోజులకే ఇది పగిలిందనుకో నాకు మీ అమ్మగారి
చేతిలో తిట్లు, చివాట్లు.  సర్లేగానీ పక్కకు తిప్పు. . . . . ” అన్నాడతను.
రంగడు పక్కకు తిప్పుతూ, “ఈ ఊరిలోనీ ఇంకో పచ్చం రోజలుంటాము.  పగుళొస్తే నాకిచ్చేయండి సామీ.  మీ సొమ్ములు మీకిచ్చేస్తాను” అన్నాడు నమ్మకంగా. . ,
అతను,  “ఏరా నీ చేతిలో బడిన డబ్బులు మళ్లీ నేను తీసుకోవాలా?” అనాలోచిస్తూ,  “ఒక పని చెయ్! ఈ రోలు లోపల అరుగుమీద పెట్టు,  ఎలాగో నువ్వు వారం రోజుల్లో వెళ్లిపోతావు కదా.  వెళ్ళేటప్పుడు మా ఇంటికి వచ్చి వెళ్లు.  అప్పటికి రోలు బాగుంటే డబ్బులిస్తాను తీస్కొని వెళ్లు. ,  ఒకవేళ రోలు పగిలితే నీ రోలు నువ్వు తీసుకునిపో. . . !” అన్నాడు.
రంగడు,  విమలమ్మ వంక చూసాడు.
విమలమ్మ, “అయ్యా! ఇదే మొదటి బేరం. ,  సొమ్ములియ్యకుండా వస్తువెలా ఇచ్చీదయ్యా?” అనడిగింది.
“అలా అంటావా!” అంటూ వేసుకున్న లాల్చి జేబులో చెయ్యి పెట్టి కొన్ని చిల్లర నాణాలు తీసి,  “ఇవిగో ఇవి తీసుకో. . ,  వారంరోజుల తర్వాత పూర్తి డబ్బులు తీసుకో. . . ” అన్నాడు.
విమలమ్మ ఆ చిల్లర వంక చూసింది.  అవి అసలు ధరలో పదోవంతు కూడా కాదని అర్ధమైంది.  మౌనంగా నిలబడింది.
అతను,  “ఏమిరా ఆలోచనా? ఈ డబ్బులు సరిపోవనా? లేదా నీ డబ్బులు ఎగ్గొట్టి ఊరు వదిలి పోతాననా?” అని గదమాయించాడు.
రంగడు బెదిరి,  “అదేం లేదాయ్యా!” అని చిల్లర తీసుకుని రోలుని అరుగు మీద పెట్టి వెనుతిరిగాడు.  విమలమ్మకు మొగుడు చేసిన పని నచ్చలేదు.
పిలాడ్ని ఎత్తుకుని రిక్షా మీద కూర్చోబెట్టి,  రంగడు ముందు నుండి లాగుతుంటే వెనుక నుండి తాను నెట్టుతూ మరొక వీధికి వెళ్లారు.
వీధి దాటగానే,  “ఎందయ్యా అట్టాసేసినావు?” అనడిగింది.
“నువ్విటాడుగుతావని తెల్సే! పెపంచకం ఎప్పుడో మారిందే.  ఇప్పుడు జనమంతా అలుపు సొలుపు లేకుండా పనులవాలని అనుకుంటున్నారు.  కరంటు పెట్టే మిచ్చీలు,  గైండర్లు వచ్చినాక ఈ రోల్లు,  రోకల్లు ఎవరు వాడతారే.  లగ్గాలు పెట్టినప్పుడో,  ఏ పంతుల్లో చెప్పినప్పుడో వీటిని బయటకు తీస్తారు.  అప్పుడు మట్టికి శుభ్రంగా కడిగి,  పసుపు కుంకుమ రాసి దేవతలాగా చూసుకుంటారు.  పనైనా తరవాత రోజు తీసుకునెళ్లి ఏదొక మూల పడేస్తారు.  అట్టాంటి ఈటిని ఆయన కొంటానన్నాడే అదే పదివేలు” అని విమలమ్మకు తెలియని విషయాలు చెప్పాడు రంగడు.
విమలమ్మ,  “అదేందయ్యా! మనం ఏల్లు,  గోల్లు నలగొట్టుకుని,  రక్తం గార్సి మరీ వీటిని సెక్కతాము కదా? మన కట్టానికి పలితమే లేదా?” అనడిగింది.
రంగడు రిక్షాని చెట్టునీడలో ఆపి,  “మొన్న శివయ్యని కలిసాను.  వాడేమో పట్నంలో అమ్మతుంటాడు కదా. !” అంటూ చెట్టు కింద కూర్చున్నాడు.  విమలమ్మ కూడా అతని పక్కనే కూర్చుని పిల్లాడికి పాలు పట్టిస్తూ పైట కొంగు కప్పుకుని కూర్చుంది.
రంగడు కొనసాగుస్తూ,  ”ఆడు చెప్పాడే! పట్నంలో వాడి యాపారం మనకంటే దారుణంగా ఉందంట.  ఈ పని మానేసి పెద్దపెద్ద బిల్డింగుల్లో శ్లాబులు పోయడానికి కూలీగా పోతున్నాడట.  అలవాటు లేని పనికదా కూసింత కట్టంగానే ఉందన్నాడు.  పెళ్ళాం పిల్లల్ని సాకాలి కదా తప్పదు మరి.  చేతి వేలు మొనలో చిన్నచిన్న పుండ్లు పడ్డాయంట పాపం. పట్టుమని నాలుగు ముద్దలు నోట్లో పెట్టుకోలేకపోతున్నాడు.  నేను గూడా కొత్తవి సేయడమందుకే మానేశాను.  ఉన్న వీటిని తక్కువుకో,  ఎక్కువుకో ఎవరి సేతులోనన్నా పెట్టి వేరే పని సూసుకుంటాను.  ఇంకెన్నాళ్లు ఇలా ఉపయోగం లేకుండా వీధులు యెంట నేను తిరగా,  నిన్ను తిప్పా. . . ” అని మనసులో మాట చెప్పాడు.
విమలమ్మకు అంతా అయోమయంగా ఉంది.  మనసులో,  ‛ఇంత బాగా వచ్చిన పనినొదిలేసి మరొక పనికి పోతే పూట గడిసేదెట్టా. . ?’ అనుకుంటూ పాలు తాగుతూ పడుకున్న పిల్లాడ్ని బయటకు తీసి కాళ్లు చాపి,  పడుకోబెట్టుకుని మొగుడి వంక ప్రశ్నార్థకంగా చూసింది.
రంగడు తన భార్య మనసునర్థం చేసుకుని, “పని ఎంత బాగా వచ్చినా సొమ్ములు రావడం లేదు కదా. . . !” అన్నాడు.
విమలమ్మ ఆశ్చర్యంగా,  “మరేం సేత్తావయ్యా?” అనడిగింది.
రంగడు పైకి లేచి,  “సెప్పాను గదే! ఈ పాతవి అమ్మినాక మనం గూడా పట్నం పోదాము.  అక్కడే ఏ కూలో నాలో సేసుకుందాము” అని రిక్షా వద్దకు నడిచాడు.  అతని వెనుక విమలమ్మ కూడా పిల్లాడ్ని తీసుకుని మరొక వీధికి నడిచింది.
☆☆☆
ఒకరి తర్వాత మరొకరు అరుస్తూ వీధి మధ్యలోకి చేరుకున్నారు.  ఓ పెద్దావిడ పిలుపుతో ఓ ఇంటి ముందు ఆగారు.  ఆమె రిక్షా వంకా,  వాళ్ల వంక ఒకసారి చూసి,  “ఏమయ్యో! మీరు నిజంగా గంట్లు కొట్టేవాళ్లేనా? లేదా వాటి పేరు చెప్పి గొలుసులు తెంపుకెళ్లేవాళ్ళా?” అంటూ మెడలో ఉన్న గొలుసు,  మంగళసూత్రం లోపలకు వేసుకుంది.
రంగడు,  ”మా వాలకాలు అలా ఉన్నాయేమో గానీ,  మేము అలాంటోళ్లం గాదమ్మ. . !,  చెప్పండి ఏం కావాలో?” అనడిగాడు.
“మా అత్తయ్యగారి నుండి కాపాడుకుంటూ వస్తున్న తిరగలికి గంట్లు పెట్టాల్రా. . .”
“అట్టాగేనమ్మా! ఎక్కడుంది?”
”అదిగో ఆ లోపల ఉంది,  ధ్యాస పెట్టి పని చెయ్. . . ,  నువ్వు గంట్లు పెట్టేటప్పుడు అది విరిగినా బీటలు వారినా దాని బదులు కొత్తది లాక్కుంటాను. ,  పై పెచ్చు ఒక్క పైసా కూడా ఇవ్వను. . . . . ” అని నొక్కి చెప్పిందావిడ.
రంగడు మౌనంగానే వెళ్లి తిరగలి బయటకు తెచ్చాడు.  దానిని పరిశీలించినతను అది బాగా అరిగిపోయిందనర్థం చేసుకున్నాడు.  ఏ మాత్రం కొద్దిగా బలమెక్కువయినా విరిగిపోయే స్థితిలో ఉంది.  దానిని చూసిన విమలమ్మ పిల్లాడ్ని మెల్లిగా గోనె సంచి మీద పెట్టి దగ్గరకు వెళ్లి,  “దీన్ని సూత్తుంటే ఒక్క సేనం దెబ్బకే విరిగిపోయేలా ఉంది.  వద్దులెయ్యా! పోదాం” అంది భర్తతో.
రంగడు,  తిరగలిని విడదీసి పై రాతిని పక్కన పెట్టాడు.  రిక్షా నుండి సన్నపాటి శానం,  సుత్తి తీసుకుని అరికాళ్ళను శుభ్రంగా కడుక్కుని వాటి రెండింటి మధ్య ఒక్కో రాతిని పెట్టుకుని గిలకలు ఊడకుండా జాగ్రత్తగా గంట్లు పెట్టడం ఆరంభించాడు.  అతని శానపు దెబ్బలు లయబద్దంగా ఉన్నాయి.
సమయం గడిచింది.  పూర్తయిన వాటిని విమలమ్మ జాగ్రత్తగా తీసుకుని తొట్టి వద్ద శుభ్రంగా కడిగింది.
రంగడు పనితీరుతో సంతృప్తి చెందినట్లు ఆమె,  “భలే చేశావురా అబ్బాయ్. . . ” అంటూ లోపలకు వెళ్ళింది.
ఆమె సంతోషం చూసి అడిగినంత ఇస్తుందేమో అనుకుని ఆమె రాగానే,  “అమ్మగారూ! రెండింటికి కలిపి మూడొందలు ఇప్పించండమ్మా. . !” అన్నాడు.
ఆమె, “మూడొందలా!” అంటూ నోటి మీద చెయ్యేసుకుని,  “నేనేమైనా కొత్తది కొంటున్నానా ఏంటి? పాత దానికి నాలుగు గంట్లు వందలు అడుగుతున్నావు.  రెండింటికి కలిపి వంద ఇస్తాను.  ఇష్టం ఉంటే తీసుకో. ,  లేకపోతే అవతలికి పో” అంది.
విమలమ్మకి కోపం నెత్తికి చేరి,  “ఏవమ్మో! మూడొందల పనికి వందిత్తావా? మా మావ సున్నితంగా సేసాడు కాబట్టి నాలుగు ముక్కలవ్వాల్సిన తిరగలి కాస్త నాలుగేళ్ళ ఆయుస్సు పోసుకుంది” అని ఎదురుచెప్పింది.
ఆమె,  “ఓహో! చెట్టంత మొగుడ్ని లెక్కచేయకుండా నువ్వే మాట్లాడుతున్నావు. . ,  ఏం అబ్బాయ్ ఆ వంద కావాలా వద్దా? లేదంటే ఆ తిరగలి నువ్వే తీసుకుపో,  దేవుడి పేరు చెప్పి ఏ అనామకుడికో దానం ఇచ్చానని అనుకుంటాను ” అనుకుంటూ లోపలకెళ్లబోయింది.
రంగడు,  “ఆగండమ్మా! ఆ వంద యియ్యండి. . .” అంటూ చేతులు చాచాడు.
ఆమె మనసులో,  ‛దారికొచ్చాడు…’ అనుకుని రంగడి చేతిలో డబ్బులు పెట్టి లోపలకు వెళ్ళిపోయింది.
కోపంగా ఉన్న భార్య దగ్గరికెళ్లి,  “పదే పోదాము!” అన్నాడు.
విమలమ్మ,  “ఎందయ్యా ఇదీ,  సగం సొమ్ములు రాకపోయే,  నువ్వేమో గంగిరెద్దాలె తలాడించినావు” అంది.
“ఈ పనే వద్దనుకున్నా.  ఆటి గురుతులు మనకెందుకే. . ” అని రిక్షాని పట్టుకుని ముందుకు లాగాడు.  విమలమ్మకు తన భర్త మనసుని పూర్తిగా అర్థం చేసుకుని రిక్షాలో మిగిలిన వాటి వంక చూస్తూ రిక్షాని ముందుకు నెట్టింది.
☆☆☆
రంగడి రిక్షా చక్రం,  వేగంగా వారం రోజులు తిరిగింది.  భార్య గుర్తు చేయడంతో వారం రోజుల తర్వాత డబ్బులిస్తానన్న వ్యక్తి వద్దకు వెళ్ళాడు.  అంతలో విమలమ్మ ఆ ఊరు వదిలి మరో ఊరు వెళ్ళడానికి గుడారం పీకి,  ఒక్కో వస్తువుని సర్దడం మొదలెట్టింది.
☆☆☆
సాయంత్రమైంది.  విమలమ్మ అన్నింటిని సర్ది భర్త కోసం చూడసాగింది.  రంగడు నీరసంగా నడుస్తూ వచ్చాడు.  అతను నేరుగా రిక్షా వద్దకెళ్లి రిక్షా మీదున్న అన్నింటిని కిందకు దింపడమారంభించాడు.  భర్త చేస్తున్న పనినర్థం చేసుకుని దగ్గరి కెళ్లి, “ఏమందయ్యా. . !?” అనడిగింది సాయం పడుతూ.
రంగడు,  “వారం రోజుల తర్వాత సొమ్ములిస్తానన్న ఆ పెద్దాయన అదేరోజు సాయంత్రం రోలుతో సహా  వెళ్లిపోయా
డంట. . .” అని మరొక రోలుని దింపబోయాడు.  విమలమ్మ ఓ పెద్ద నిటూర్పు విడిచి,  తాను కూడా ఒక్కో
రోలుని దింపడం ఆరంభించింది.
అన్నింటిని దింపిన తర్వాత,  ఇద్దరూ వాలిపోతున్న సూర్యుడి వంక చూస్తూ కూర్చున్నారు.
రంగడు,  “రోజులు మారిపోయాయి.  మంచి మనసులు కరువయ్యాయి.  ఒక్కరికి కూడా నీతీ నిజాయితీ లేదు.  ఇట్టాంటపుడు మన కులవుత్తిలో ఇమడలేము.  అలానని గట్టిగా ఎదురెళ్లి అడగలేము.  తలొంచుకుని సద్దుకుపోవాలి.  ఈకాడికి ఈ పనిసేసి ఉపయోగం ఏంటి సెప్పూ!” అన్నాడు.
దూరంగా గోనె సంచి మీదున్న కొడుకుని చూస్తూ, ‛ఈడికైనా అంతా మంచిగ జరగాలి. . .’ అనుకుంది.
 
 
*****
రచన: భోగా  పురుషోత్తం
 
‘‘నమస్తే అంకుల్‌!’’  గుమ్మం బయటి నుంచి అంది పక్కింటి ప్రియాంక
తలెత్తి చూశాడు పరంధామయ్య. ప్రియాంక నవ్వుతూ నిల్చొని వుంది.
ఆ అమ్మాయిని చూస్తే పరంధామయ్యకి చిరాకు. ‘‘రవి లేడా అంకుల్‌ ’’ ప్రశ్నించింది ప్రియాంక.
‘‘ఉన్నాడు’’ పుస్తకం కింద పెడుతూ అన్నాడు పరంధామయ్య.
టీవీ ఆపేసి పక్కకి తిరిగి చూశాడు రవి.
పరీక్ష రాయడానికి ఏదో ఒకటి చదవమని పుస్తకం వంక చూడబోయింది ప్రియాంక. హిస్టరీ పుస్తకం అందించాడు రవి.
ఇద్దరూ మాట్లాడుకుంటున్నది బయటి నుంచి చాటుగా వింటున్నాడు పరంధామయ్య.
‘‘నువ్వు ఇంకా బాగా చదవాలి. మంచి మార్కులు తెచ్చువాలి. అదే నా ఆశ ’’ అంది ప్రియాంక.
‘‘అదే… అదే… ’’ ఎంత బాగా చదువుతున్నా మంచి మార్కులు రావట్లేదు’’ ఆదుర్దాగా అన్నాడు రవి.
‘‘అవును రవి! నువ్వు నాకన్నా ఎక్కువ సమయాన్ని చదువుకు కేటాయిస్తున్న సంగతి నాకు తెలుసు.. అయినా నీవు ఎక్కువ మార్కులు పొందలేకపోవడం ఆశ్చర్యం కలిగిస్తోంది…’’
‘‘అయితే ఎక్కువ మార్కులు రావడానికి మార్గం ఏదైనా ఉంటే చెప్పు ప్రియాంక!’’ ఆశగా అడిగాడు రవి.
‘‘చూడు రవి.. నీ మనసు నాకర్థమైంది. మీ నాన్న టీచర్‌ అని, నీకు తక్కువ మార్కులు వస్తున్నాయని నీవు అవమానంతో చితికిపోతున్నావు. ఆందోళనలో పడి చదివింది మరుస్తున్నావు. నిజానికి నువ్వు నాకంటే ఎక్కువ మార్కులు తెచ్చుకోగలవు. నిర్భయంగా చదివింది రాయి. అన్నట్టు ఈ నెల డబ్బులు లేక నేను బస్‌ పాస్‌ కట్టలేదు. నీ సైకిల్లో నన్నుస్కూలుకి  తీసుకెళ్లవూ రవి..!’’ అని అడిగింది ప్రియాంక.
రవి అంగీకరించలేదు ‘‘మా నాన్న అనుమతి అవసరం’’ అన్నాడు.
‘‘అవసరం లేదురా! ఆ అమ్మాయి చాలా మంచిది. కనుకనే నిన్ను ప్రోత్సహించి వృద్ధిలోకి తేవాలని చూస్తోంది. కానీ అది గ్రహించలేని నేను ఆ అమ్మాయితో నిన్ను పోల్చి హీనంగా చవట  దద్దమ్మ అని నిరుత్సాహపరిచి నీ మనసును గాయపరిచాను.. నన్ను క్షమించరా.’’ అంటూ అక్కడి కొచ్చాడు పరంధామయ్య.
రవి మనసు కుదుట పడింది.  మరుదినం రవి సైకిల్‌ ఎక్కింది ప్రియాంక. భయం భయంతో ఏదేదో మాట్లాడసాగింది. ‘‘నువ్వేమీ భయపడకు ప్రియాంక ! నిన్ను క్షేమంగా స్కూలుకి చేర్చే బాధ్యత నాదే..’ అన్నాడు రవి.
‘‘అవునవును. పరీక్షల్లో నువ్వు భయం లేకుండా తెలిసింది రాయి రవి!’’ అంది.
ఈ సారి ప్రియాంక కంటే ఎక్కువ మార్కులు సంపాదించాడు రవి. ప్రియాంక అసూయ చెందలేదు. రవి దగ్గరకెళ్లింది.
‘‘ఒక్కసారిగా నీకన్ని మార్కులు ఎలా వచ్చాయి రవి?’’ అడిగింది.
‘‘అంతా నువ్వే ప్రియాంక! మొదట్లో ఎంత చదివినా మా నాన్న మొద్దు.. ఎంత చదివినా  నీవెందుకూ పనికి రావురా.. చవట దద్దమ్మవి’’ అని తిడుతుండేవాడు. దాంతో నా మనసు నిరుత్సాహంతో కృంగిపోయేది. మొన్న నీవిచ్చిన ప్రోత్సాహమే నన్ను విజయపథాన నడిపించింది. నీకు మెనీమెనీ థ్యాంక్స్‌ ప్రియాంక’’ అని చెబుతుంటే తను తిడుతూ నిరుత్సాహపరచడం వల్లే తన కొడుకు చదివించి మరిచిపోయి అధైర్యంతో తక్కువ మార్కులు తెచ్చుకునేవాడని, ప్రియాంక ఇచ్చిన ప్రోత్సాహం వల్లే ఉత్సాహంతో చదివి అందరికన్నా మంచి మార్కులు పొందాడని గ్రహించాడు రవి తండ్రి పరంధామయ్య. తాను టీచరు అయినా విజయరహస్యాన్ని కనుక్కోలేక క్లాసులో అందరినీ నిరుత్సాహపరచడం వల్లే చదువులో వెనుక పడ్డారని  గ్రహించాడు పరంధామయ్య. తను చేసిన తప్పును సరిదిద్దుకుని మరుసటి రోజు నుంచి క్లాసులో అందరినీ బాగా చదవాలని ప్రోత్సహిస్తూ ఉత్సాహ పరుస్తూ మంచి మార్కులు సాధించేందుకు కృషి చేశాడు టీచర్‌ పరంధామయ్య.
 
****
