
నా వృత్తిలో భాగంగా దేశదేశాల కథలు, మనదేశానికి చెందిన తెలుగు, తెలుగేతర కథలూ వేలకొద్దీ చదివాను. వాటిలో కొన్ని ఎప్పటికీ మరుపుకు రావు. ఎల్లవేళలా మనసుని వెంటాడుతూనే ఉంటాయి. అవి ఏ భాషలో వచ్చాయో.. రచయితలెవరో, అనువాదకులెవరో గుర్తులేకపోవడం నా దురదృష్టం. అలాంటి కథలు నెలకొకటి చొప్పున నా మాటల్లో క్లుప్తంగా చెబుతాను. పాఠకులెవరైనా ఇది ఫలానా వారి కథ, ఫలానా భాష కథ అని గుర్తుపడితే మరీ సంతోషం. ఆ రచయిత గురించి తరువాతి సంచికలో చెప్పుకోవచ్చు. నా దృష్టిలో రచయితంటేనే క్రాంతదర్శి.. ప్రాతఃస్మరణీయ శక్తి!
ఎందరో రచయితలు.. అయితే కొందరే మహానుభావులు! వారికి పాదాభివందనాలు!!
-చంద్రప్రతాప్ కంతేటి
విపుల / చతుర పూర్వసంపాదకులు
*************************************************
గుర్తింపు
పునరుల్లేఖనం : చంద్రప్రతాప్ కంతేటి
పారిస్ లోని ఒక రైల్వే స్టేషన్.
మిస్టర్ గ్రాంట్ హడావిడి పడుతూ వచ్చి స్టేషన్ లో ఆగి ఉన్న రైలులో ఎక్కి ‘హమ్మయ్య’ అనుకున్నారు. వారి వయసు ఆరు పదులు ఉండొచ్చు. పచ్చగా దబ్బపండులా ఉంటారాయన. వారి సూటు బూటూ దర్పం చూస్తుంటే పెద్ద అధికారి హోదాలో పనిచేసిన వ్యక్తి, గౌరవనీయుడు అనిపిస్తుంది.
తన లగేజీ అంతా సర్దుకున్నాక విశ్రాంతిగా సీటులో ఆసీనులై చుట్టుపక్కల కలయ చూశారు మిస్టర్ గ్రాంట్.
బోగీలో పల్చగా ఉన్నారు జనం.
ఎదురు సీటులో ఒక పెద్దాయన, మంచి నిద్రలో ఉన్నారు. ఆయన కూడా గ్రాంట్ గారి లాగే పెద్ద హోదాలో పని చేసిన మనిషిలా కనిపిస్తున్నారు. పొట్ట మీద సగం చదివిన గుర్తుగా ‘హిస్టరీ అఫ్ ఫ్రాన్స్’ పుస్తకం బోర్లా పడుకుని ఉంది..
వారిని చూసి గ్రాంట్ మొహం మీద చిరు దరహాసం ఓ క్షణం పాటూ వెలిగి మాయమైంది.
తర్వాత నిశ్శబ్దంగా తను వెంట తెచ్చుకున్న దినపత్రిక తెరిచి చదువుకోవడం మొదలెట్టారు.
పేపర్ విప్పిన శబ్దానికి కాబోలు ఎదురు సీటు వ్యక్తి కదిలి చటుక్కున కళ్ళు విప్పారు.
సీటులో సరిగ్గా సర్దుకు కూర్చున్నారు.
ఈ అలికిడికి మిస్టర్ గ్రాంట్ పేపర్ పక్కకు జరిపి చిరునవ్వుతో ”హలో..” అన్నారు.
ఎదురు వ్యక్తి కూడా చిరునవ్వుతో ”హలో.. నేను ఫ్రెడిరిక్..” అంటూ చేయి చాపి కరచాలనం చేశారు.
గ్రాంట్ కూడా నవ్వుతూ తనను తాను వారికి పరిచయం చేసుకున్నారు.
ఇద్దరి మధ్య కాసేపు మౌనం తాండవించింది.
రైలు మాత్రం తన మానాన తాను పరుగందుకుంది.
గ్రాంట్ పేపర్లో తలదూర్చేశారు.
ఫ్రెడ్రిక్ ‘ఫ్రాన్స్ చరిత్ర’లో మునిగిపోయారు.
అప్పుడప్పుడూ ఇద్దరూ పుస్తకం, పేపర్ల నుంచి తల బయటకు తీసి కిటికీలోంచి బయటకు చూసేవారు. కాసేపయ్యాక పరస్పరం పలకరింతగా పెదాలపై చిరునవ్వులు పూయించి మళ్ళీ తమ పఠనంలోకి జారిపోయేవారు.
గడియారంలో ఒక గంట కాలం గిర్రున తిరిగింది.
రైలు ఏదో స్టేషన్లో ఆగింది.
ఆ స్టేషన్ అంతా చాలా సందడిగా ఉంది.
ఫొటోగ్రాఫర్లు, విలేకరులు, జనం అందరూ ఎవరో ఒకావిడ చుట్టూ మూగి అరుస్తున్నారు.
కొందరు ఉత్సాహంతో ఈలలు వేస్తున్నారు.
ఇంకొందరు ఆటోగ్రాఫులకోసం కాబోలు ఆమె ముందుకు డైరీలు ఉన్న చేతులని చాస్తున్నారు.
ఆమె విసుక్కోకుండా ముఖంపై చిరునవ్వు చెదరకుండా అందరికీ ఆటోగ్రాఫులు ఇస్తోంది. నమస్కారాలు చేస్తోంది..
గ్రాంట్ గారు ఆవిడ వంక ప్లాట్ ఫామ్ మీది జనాల వంక ఆశ్చర్యంగా చూస్తున్నారు.
మధ్యలో ఒకసారి ఫ్రెడ్రిక్ గారి వంక ప్రశ్నార్ధకంగా చూశారు.
ఆయన చిరునవ్వు నవ్వారు.
”జస్ట్ షి ఈజ్ ఏ పాపులర్ టీవీ యాంకర్” అన్నారు తర్వాత గ్రాంట్ కు మాత్రం వినబడేలా.
”ఈజ్ ఇట్? ఒక టీవీ యాంకర్ కి ఇంత హడావిడా? నాన్సెన్స్!” అన్నారు గ్రాంట్ తన అసంతృప్తిని దాచుకోకుండా.
”అవును సార్. ఇవాళ అలాంటి వాళ్లవే రోజులు.. తెరపై తైతక్కలాడే నటీమణులకు ఉన్నంత క్రేజ్ ఒక మినిస్టర్ కు ఉండదు.. మూక జనం” అన్నారు ఫ్రెడ్రిక్ చిరాకుగా.
ఇద్దరూ నేటి పరిస్థితులపై విమర్శలు గుప్పిస్తూ అరగంట సేపు కాలక్షేపం చేశారు.
”ఇప్పటి జనానికి సంస్కృతీ సంప్రదాయాలు తెలియవు” అన్నారు గ్రాంట్.
”సంప్రదాయాల సంగతి అలా ఉంచండి. కనీస విలువలు కూడా తెలియవు” అన్నారు ఫ్రెడ్రిక్.
”మన కాలంలో పెద్దలని ఎంత రెస్పెక్ట్ చేసేవాళ్ళం?”
”అబ్బో దాని గురించి చెప్పాలంటే పెద్ద చరిత్రే అవుతుంది. ఆ రోజులే వేరు ఆ మనుషులే వేరు..”
”కాలేజీ రోజుల్లో కూడా లెక్చరర్లను ఆమడ దూరంలోనే చూసి జడుసుకునే వాళ్ళం”
”అవును. గురు భక్తికి అదే తార్కాణం కదా?”
”ఇప్పుడా విలువలు ఎక్కడ ఉన్నాయి సార్? సాక్షాత్తూ ప్రిన్సిపాల్ ముందే సిగరెట్లు ఊదేస్తారు ఈ కాలపు కుర్రాళ్ళు”
”అమ్మాయిలు మాత్రం తక్కువ తిన్నారా? ఆ యాంకర్ ను చూశాం కదా .. పట్టుమని ఇరవై ఏళ్ళు ఉండవు.. ఆ డ్రెస్సింగ్ చూశారా? ఎంత ప్రొవొకింగ్ గా ఉందో? అంత అవసరం ఉందంటారా?”
”నా డౌట్ అసలు ఈ ఆడపిల్లల్ని ఆ తల్లిదండ్రులు బాధ్యతతో పెంచుతున్నారా అని?”
”వినాశకాలే విపరీత బుద్ధి అంటే ఇదే”
”మంచి మాట సెలవిచ్చారు అక్షర సత్యం”
మళ్ళీ మిత్రులిద్దరూ పఠనంలో పడిపోయారు.
పది నిముషాల తర్వాత –
ఎదో చెప్పాలన్నట్టు చిన్నగా దగ్గారు ఫ్రెడ్రిక్.
తలెత్తి చూశారు గ్రాంట్.
”నమ్ముతారో లేదో గానీ నేను ఏ నేతనైనా, రచయితనైనా ఒకసారి చూస్తే జీవితాంతం మరచిపోను. మరచిపోలేను. అభిమానులు ఏక సంథాగ్రాహినని అంటారుగానీ నాకు అంత లేదనే నా అభిప్రాయం.. ” ఫ్రెడ్రిక్ కొంచం సేపు ఏమీ మాట్లాడలేదు.
గ్రాంట్ కళ్ళలో మెచ్చుకోలు మెరుపు కనిపించాక మళ్ళీ ప్రారంభించారు ఫ్రెడ్రిక్.
”నేను ఫలానా కాలేజీలో పొలిటికల్ సైన్స్ చెప్పేవాడిని. నిజానికి సోషియాలిజీ నా అభిమాన సబ్జెక్టు. అదొక్కటే కాదు.. ఫ్రెంచి సాహిత్యం అయితే కొట్టినపిండి..” మళ్ళీ ఆగారాయన.
”గ్రేట్” అంటూ సున్నితంగా చప్పట్లు కొట్టి మరీ అభినందించారు గ్రాంట్.
”ఏ సబ్జెక్టు చెప్పినా దానిలో లీనమై చెప్పేవాడిని. మనం లీనమైతే చాలదు కదా పిల్లవాళ్ళనీ లీనం అయ్యేలా చేసేవాడిని.. అదే నాకు పేరు తెచ్చింది.. బహుశా మా కాలేజీలో నాకు దక్కిన గౌరవ మర్యాదలు ఎవరికీ దక్కలేదనే చెప్పాలి. విద్యార్థినీ విద్యార్థుల నుంచి ప్రొఫెసర్లు, కాలేజీ సెక్రటరీ, చివరాఖరికి కరస్పాండెంట్ కూడా నేను కాలేజీలోకి రాగానే స్టాండింగ్ ఒవేషన్ ఇచ్చి గౌరవించేవారు..”
గ్రాంట్ ఆశ్చర్యంగా కళ్ళు విప్పార్చుకుని చూస్తున్నారు.
”బోధనాపరంగానే కాదు నా కృషి బహుముఖాలుగా సాగింది. ముఖ్యంగా సాహిత్యపరంగా నేను వెలువరించిన కావ్యాలు అంతర్జాతీయ స్థాయిలో ఉన్నాయని అనేకమంది మిత్రులు అంటూ ఉంటారు. కేవలం పొయెట్రీకే పరిమితం కాలేదు .. షార్ట్ స్టోరీ రైటర్ గా కూడా ఎనలేని కీర్తి ప్రతిష్టలు సాధించాను.. ఇటీవలే కొందరు బ్రిటిష్ ప్రచురణకర్తలు నేను రాసిన ‘పూర్ మాన్స్ సాంగ్ ‘ కావ్యాన్ని ఇంగ్లిష్లోకి తర్జుమా చేస్తామని వచ్చారు..”
”అవునా?” గ్రాంట్ నోరు వెళ్ళబెట్టారు.
”అవును. నేనే ఇంకా నా నిర్ణయం చెప్పలేదు.. ఆలోచించి చెబుతాను అన్నాను.. మీ దగ్గర దాపరికం ఎందుకు గానీ నిజానికి వాళ్ళు నాకు ఇస్తామన్న రాయల్టీ నచ్చలేదు.. చూద్దాం.. ఇంకెవరిదైనా లాభసాటి బేరం వస్తుందేమో? ఏమంటారు?”
”వెరీ గ్రేట్ ఫ్రెడ్రిక్ గారు. యూ ఆర్ రియల్లీ జీనియస్” మనస్ఫూర్తిగా అభినందించారు గ్రాంట్.
”అన్నట్టు మరచిపోయాను మిత్రమా. మొన్న మన ప్రతిష్ఠాత్మక అవార్డు ‘ది ప్రిక్స్ గాన్ కోర్ట్’ గ్రహీతల షార్ట్ లిస్టులో పదో స్తానంలో చోటు చేసుకుంది నా పేరే! అఫ్ కోర్స్ అవార్డు రాలేదనుకోండి.. అక్కడ దాకా వెళ్లడమే గొప్పకదా..?”
”నిజంగా గొప్ప! నెక్స్ట్ టైం బెటర్ లక్.. ఎనీ వే .. మీకు ఫ్రెంచి సాహిత్యం మీదా సాహితీవేత్తల మీద మంచి గ్రిప్ ఉన్నట్టుంది అనిపిస్తోంది” గ్రాంట్ అన్నారు.
”అందుకు మీకు ఇంకా సందేహమా మిత్రమా? నిద్రలో అడిగినా మన సాహితీ వేత్తలు వారి కావ్యాల గురించి చెప్పగలను.. వారి అవార్డుల గురించి చెప్పగలను..” ధీమాగా అన్నారు ఫ్రెడ్రిక్.
”భేష్. రియల్లీ గ్రేట్”
”ఎంత గ్రేట్ అయితే మాత్రం ఏం లాభం లెండి? ఏదో విద్యావంతుల సాహితీవేత్తల సర్కిళ్లలో తప్ప గుర్తించేదెవరు? ఇందాక ఆ యాంకర్ పిల్లను చూశారు గదా? ఆవిడకెంత గుర్తింపు..? ఆటోగ్రాఫులు.. ఫోటోలు..పేపర్ కవరేజీలు” ఫ్రెడ్రిక్ మాటల్లో కొంచం బాధ, ఆవేదనలతో పాటు ఇసుమంత ఈర్ష్య తొంగి చూశాయి.
లగేజీ సర్దుకుంటూ గ్రాంట్ గారు లేచి అన్నారు.
”వచ్చే స్టేషనే నేను దిగాల్సింది. మీ కంపెనీ చాలా ఆనందం కలిగించింది.. ధన్యవాదాలు” వినయంగా అన్నారు.
”వొట్టి ఆనందమేనా? బహుశా ఇవాళ్టి ప్రయాణం మీకు పదికాలాలు చెప్పుకునే మధురస్మృతిగా మిగిలిపోతుంది. నేను కలిశానని మీరు చెబితే మీ ఇంటిల్లిపాదీ పండుగ చేసుకుంటారేమో.. ” కొంచం అతిశయంగా అన్నారు ఫెడ్రిక్ గారు.
”అవునవును.. మీరు చెప్పింది అక్షర సత్యం”
”ఇంతకీ మీ గురించి చెప్పనే లేదు”
”ఇందాక మీరు చెప్పిన సాహితీ పురస్కారం ‘ది ప్రిక్స్ గాన్ కోర్ట్’ అవార్డు గత ఏడాది గ్రహీతను.. పేరు జెఫర్సన్ గ్రాంట్” అంటూ బోగీ డోర్ వైపు నడిచాడు గ్రాంట్.
నిలువు గుడ్లు వేసుకుని చూస్తుండిపోయాడు ఫ్రెడ్రిక్.
తర్వాత సిగ్గుతో ఆయన ముఖం వాలిపోయింది.
-:0000:-
నా విశ్లేషణ:
ఈ కథ పోకడ, ముగింపు చూస్తుంటే కచ్చితంగా మహా కథకుడు మొపాసా కథే అనిపిస్తోంది. మనుషుల మనస్తత్వాలను చిత్రిక పట్టడంలో ఆయన దిట్ట. దీని వస్తువు సమకాలీన సమాజానికే కాదు ముందు యుగాలకూ సరికొత్తగానే ఉంటుంది. ఇంకా చెప్పాలంటే ఎవర్ గ్రీన్. ఎందుకంటే మనిషి తనకు రావాల్సినంత గుర్తింపు రాలేదని ఏ కాలంలోనైనా ఏ దేశంలోనైనా ఏడుస్తూనే ఉంటాడు. ఇక సాహితీవేత్త అయితే చెప్పే పనేలేదు. ‘పరనింద .. స్వోత్కర్ష’ పుష్కలం. ‘ఆ నటిని గుర్తించారు.’ ‘ఈ కవిని గుర్తించారు. వాడు డబ్బులు ఇచ్చి అవార్డు కొనుక్కున్నాడు..’ ‘వీడు మరేదో కాని పని చేసి అవార్డు దక్కించుకున్నాడు’ అని ఏడుస్తూనే ఉంటారు. తనకు అవార్డు వస్తే మాత్రం ప్రతిభ కొలమానంగా వచ్చిందని చాటింపు వేసుకుంటారు. తెలుగు రాష్ట్రాలలో కూడా ఇలాంటి వారికి కొదవలేదు. ఇలాంటి వారిని మీరు ఇప్పటికే ఎందరినో చూసి కూడా ఉంటారు.
సాహిత్య రంగంలో తనను తాను దిగ్గజంగా అభివర్ణించుకునే ఫ్రెడ్రిక్ – గత ఏడాది ప్రతిష్టాత్మక అవార్డు గ్రహీతను అన్ని గంటల ప్రయాణంలో కూడా గుర్తుపట్టలేకపోవడం మొపాసా మార్కు చురక!
రచన: సంద్యా యల్లాప్రగడ

వేసవి ఫైనల్‌ పరిక్షలు పూర్తి కావొచ్చినాయి.
పిల్లలను పరీక్షలకు సిద్ధం చెయ్యటంలో  టీచర్లు తలమునకలయ్యారు.
పెద్ద పరీక్షలు అయ్యాయి పదో తరగతి పిల్లలకు. మిగిలిన వారికి కూడా పరీక్షలయినాయి.
ఆ సాయంత్రము టీచర్ల మీటింగు అయింది.
రాజు సార్ అందరినీ ఉద్దేశించి మాట్లాడుతూ” మనం ఇంక పదిహేను రోజులు సెలవులు తీసుకుందాం. పదిహేను రోజుల తర్వాత సారులందరు వెనక్కి వచ్చేయ్యండి. మనము పిల్లలను తీసుకురావాలి. మన జ్యోతి టీచరు పెళ్ళి చేసుకు వెళ్ళిపోతోంది కాబట్టి మనకు పని పెరగవచ్చు. టచ్‌లో ఉండండి. నేను ఇక్కడే ఉంటా కాబట్టి మీ విషయాలు చెబుతూ ఉండండి” అంటూ ముగించాడు.
“సమ్మర్ సెలవులు 15 రోజులేనా? పదిహేను రోజుల తర్వత కలిస్తే స్కూలు మళ్ళీ మొదలా” అడిగాడు వివేక్‌.
“స్కూలు మొదలవటానికి నెల రోజులుంది. మనకు ట్రైనింగు ఉంటుంది. పిల్లలు సెలవలకు ఇంటికి వెడితే అందరూ తిరిగి రారు. కొందరు డుమ్మా కొడతారు. తల్లితండ్రులలో ఒకరు పనికి పెడతారు. మనము ఆ లిస్టు చూసుకొని ఆ ఊరు పోయి ఆ పిల్లల్ని తీసుకురావాలి. ఇది ఈ మధ్య తగ్గింది కానీ మొదట్లో చాలా ఇబ్బందులుండేవిలే!” అంటూ నవ్వాడు రాజు.
“అవును. చాలా ఇబ్బందులు ఉండేవి. మేము వెళ్ళి తీసుకొస్తే తల్లితండ్రులు వచ్చి పట్టుకుపోయేవారు. మళ్ళీ తీసుకురావటం. ఇదే పనిగా ఉండేది. వాళ్ళతో మాట్లాడి, ఒప్పించి తీసుకొచ్చేసరికే తల ప్రాణం తోకకొచ్చేది. చిన్న పిల్లలను సండే సంతలో వాళ్ళ తల్లితండ్రులను కలిపించేవాళ్ళం. అదో ప్రాసెస్” అంటూ నవ్వాడు వీరన్నసార్.
గిరిజనలలో విద్యమీద అవగాహన లేని కాలములో వారు పిల్లలను బడికి పంపమన్నా పంపేవారు కారు. పనికి తీసుకుపోతే కూలీ వస్తుంది అన్న ఆలోచనతో, బడికి పంపకపోవటం, బడికి వెళ్ళినా తీసుకొచ్చేసెయ్యటం చేసేవారు. వారికి ప్రాధమిక విద్యను నిర్భంద విద్యగా కూడా చేసింది ప్రభుత్వము కొంతకాలం.
అందరు టీచర్లు చిరునవ్వులు కురిపిస్తూ, సెలవు తీసుకున్నారు.
చైతన్య సారు వచ్చి వివేక్‌ను ఉట్నూరు బస్సాండులో దింపిపోయాడు. ఆ కపుల్స్ గా ఉన్న టీచర్లు సెలవలకు కూడా సాధారణంగా ఎటూ వెళ్ళరు. వివేక్‌ హైద్రాబాదు బస్సు పట్టుకున్నాడు. 
****
దాదాపు ఆరు నెలల తరువాత హైద్రాబాదు వెడుతున్నాడు వివేక్‌. పుట్టి బుద్ది ఎరిగిన నాటి నుంచి అతను పట్నంను, తల్లిని వదిలి అన్ని నాళ్ళు ఉండలేదు. మనస్సులో కొద్దిగా ఉత్సాహం వచ్చింది బస్సు ఎక్కాక.
బస్సు హైద్రాబాదు రాత్రి ఏడుకు చేరింది. ఇంటికెళ్ళేసరికే ఎనిమిది.
తల్లి, చెల్లెలు వివేక్‌ చూసి ఆనందంలో మునిగారు. చాలా కాలము తర్వాత అందరు కలసి ఆ రాత్రి భోంచేశారు.
మరుసటి ఉదయం మెలుకువ వచ్చేసరికే చాలా పొద్దుపోయింది. మొదట తను ఎక్కడ ఉన్నాడో తెలీలేదు.
ఇంటి బయట రోడ్డు మీద వెళ్ళే వాహనాల గొడవతో పూర్తిగా మెలకువ వచ్చింది. వివేక్ చెప్పాడని, తల్లీ, చెల్లీ వాళ్ళు ఆ బస్తీలోనే కొద్దిగ్గా పొడిగా ఉండే చోటికి మారారు. కాని మురికి, దుర్గంధము, దోమలు తగ్గలేదు. వివేక్‌కు ఊపిరిపీల్చలేనంతగా ఉక్కిరిబిక్కిరి అయ్యాడు. పూర్వమతనికి ఆ వాతావరణంలో కాలుష్యం తెలిసేది కాదు. కానీ మామిడిపల్లి నుంచి వచ్చాక దూళి కణాల వలయాలు తన చుట్టూ ప్రాకుతున్నాయన్న ఫీలింగ్‌ తగ్గలేదు.
అతనికి అడవిలో ప్రశాంతమైన స్వచ్ఛమైన ఆ గాలి, వెలుతురు చాలా గుర్తుకు వచ్చాయి. స్కూలు పరిశుభ్రమైన వాతావరణం చాలా మిస్‌ అవటం మొదలెట్టాడు.
అడవి విలువ, పరిశుభ్రత విలువ పట్నం వస్తే గానీ తెలియలేదు. తనకే ఇలా ఉంటే, అన్ని సంవత్సరాలు అడవులో స్వేచ్ఛగా తిరిగిన తండ్రి ఎందుకు పట్నం వచ్చి ఇంతటి దుర్భలమైన దారిద్యంలో బ్రతికాడు? అన్న ఆలోచన అతనిని ఉక్కిబిక్కిరి చేసింది.
వివేక్‌ తల్లి పేరు నాగమ్మ. సన్నగా, పొట్టిగా ఉంటుంది. కనుముక్కు తీరుగా ఉంటుంది. బహుశా ఆమె వయస్సులో ఆమె తెగలో అందమైనది కావచ్చు. ఆమె పోలికలతో పుట్టిన వివేక్ చెల్లి పేరు లచ్చిమి.
లచ్చిమికి చదువు అంతగా అబ్బలేదు. పది చదివింది కష్టం మీద. బాల్య వివాహం చెడింది. ఎలాగైనా చదివించి టీచరు చెయ్యాలని వివేక్‌ గట్టి సంకల్పములో ఉన్నాడు.
అతను ఆ సెలవలో ఆమెతో ప్రైవేటుగా డిగ్రి కట్టించాడు. దానికి ట్యూషను కూడా పెట్టించాడు. చెల్లికి బ్యాంకులో అకౌంటు తెరిపించి ప్రతి నెలా డబ్బు అందులో వెయ్యగలనని చెప్పాడు. తల్లిని పనికి వెళ్ళవద్దన్నాడు కానీ, ఆమె గాని, చెల్లి గాని వినే పరిస్థితులలో లేరు. వాళ్ళు పని చేసి వచ్చే ఆదాయముతో కుదిరినంతగా బాగుండాలనే చూస్తారు. ఎవ్వరి మీదా ఆధారపడటము వారి లక్షణము కాదు.
మిత్రుడు వీరా వివేక్‌ను చూసి చాలా సంతోషించాడు. కానీ వివేక్‌లో మార్పు చాలా స్పష్టంగా గమనించాడు. వివేక్‌లో పెరిగిన ఆత్మవిశ్వాసం మిత్రుని సంతోషపెట్టింది.
కాని చాలా అన్యమస్కంగా ఉండటము గమనించి అడిగాడు “వచ్చినప్పట్నించి చూస్తున్నా… ఎక్కడో బుర్ర పెట్టి మాట్లాడుతున్నావు. లవ్వేమైననా?” అన్నాడు ఆటపట్టిస్తూ.
“ఏంది నీకు జోకా?” సీరియస్‌గా చూస్తూ అన్నాడు వివేక్‌.
“మరి ఏంది. ఎప్పుడూ ఏదో ఆలోచిస్తూ…”
“అవును. నీకు చెప్పానుగా…నాయనెందుకు ఇలా చేశాడు? అడిగితే అమ్మ చెప్పదు” కొద్దిగ్గా విసుగ్గా అన్నాడు.
ఇద్దరూ క్యాంపస్‌లో వీరా రూమ్‌లో ఉన్నారు. క్యాంపస్‌లో వాతావరణం కొద్దిగా బెటర్ సిటీలో. హాస్టల్‌ బిల్లింగు చుట్టూ పెద్ద కానుక చెట్లు, అగ్నిపూల చెట్లు. పువ్వలతో నిండిన తంగేడు. కొన్ని క్రొటన్స్ తో పచ్చపచ్చగా ఉంటుంది. దుమ్ము తక్కువ. వివేక్‌కి అక్కడ కొద్దిగా ఊపిరిపీల్చగలుగుతున్నట్లు అనిపించింది. అందుకే వీరా రూమ్‌లో ఎక్కువ గడపాడా సెలవలు.
***
“నేను కూడా వస్తా. అడుగుదాం పెద్దమ్మని పద!”  అంటూ వీరా, వివేక్‌ను బయలుదేరతీస్తాడు అతనింటికి.
ఇద్దరూ నాగమ్మ దగ్గర చేరారు.
అవీ ఇవీ ముచ్చటించాడు వీరా ముందు.
“పెద్దమ్మా! మన వివేక్‌లో చాలా ఛేంజ్‌ వచ్చింది కదా. ఊరికెళ్ళి వచ్చినప్పట్నుంచి”…
“అవును బిడ్డా! అది సరిలేదు..ఇది సరిలేదు అని గోల” అంది నాగమ్మ.
“అది సరే. వాళ్ళ నాయన గురించి…ఆయన ఊరేది. పెద్దలెవరని” అన్నాడు డైరెక్టుగా.
“అవును. చాలాసార్లు అడిగాడు. నాకు తెలియదు!“ అంది ఆమె.
“నీవు పెద్దనాన్నను ఎక్కడ కలిశావు? మీది పెద్దలు కుదిర్చిన పెళ్ళేనా?” అడిగాడు వీర
“జాతరల కలిశాము!” చెప్పిందామె.
“పెళ్ళి ఎక్కడయ్యింది?”
“ఈడనే!”
“పెద్దలెవరొచ్చి చేశారు?”
“ఎవ్వరూ లేరు బిడ్డా!”
“మీ పుట్టింటోళ్ళు ఎక్కడ పెద్దమ్మా?”
“మాది శ్రీశైలములో గూడం…”
“నీవు ఎందుకు ఎప్పుడు వెళ్ళలేదు… వీళ్ళను తీసుకుపోలేదు?”
ఆమె తల ఎత్తి వివేక్ ను చూసి “వీళ్ళ నాయన నన్ను నాగోబా జాతరల చూశాడు. వచ్చి పెండ్లి చేసుకుంటా నన్నాడు. మేము చెంచులము. వాళ్ళు కాదు… నన్ను మా ఊరుకొచ్చి తీసుకొచ్చుకున్నాడు. ఆయన పేరు గీరు అన్నీ మార్చిండు. ఎవ్వరికీ ఏమీ చెప్పవద్దన్నాడు. మీకు కూడా. నేను కట్టు గట్టినా. మరి నా ప్రాణం పోవాలి గాని నాకేమీ తెలవదు. మీరు ఏమైనా చేసుకోండి. వివేక్ జాబుకు పోయినప్పటి నుంచి ఇదే పెట్టిండు చెప్పమని? నాకు తెలవదు!!” అంది నాగమ్మ ఖచ్చితముగా.
చెంచులది ప్రత్యేకమైన వ్యవస్థ. వరుడికి కట్నం ఇవ్వరు. వధువుకు వోలి ఇచ్చే ఆచారం ఉంది. పెళ్ళిళ్ళలో ఆర్బాటాలు కనిపించవు. ఉన్నంతలో ఆడుతూ పాడుతూ సంతోషంగా జరిపిస్తారు. ఇంటిపేరు, గోత్రం పరిగణలోకి తీసుకుని ఆరుబయటే వివాహాలు చేసుకుంటారు. ప్రకృతి దగ్గరగా జీవించే వీరి మతాచారాలు కూడా ప్రకృతిలో ముడిపడి కనిపిస్తాయి. చెంచులు ఏ కార్యం తలపెట్టినా ముందుగా చెంచులక్ష్మిని పూజిస్తారు. ఆమెను శక్తి స్వరూపిణిగా కొలుస్తారు. చెంచిత అంటే వేటకు గుర్తు. లక్ష్మి అంటే శాంతి. జీవనం కోసం వేట, శాంతియుత జీవనం అనే అద్భుత సందేశం ఇందులో ఇమిడి ఉంది. చెంచులు ఇతరులను గౌరవిస్తారు. సభ్యతగా నడుచుకుంటారు. అమాయకంగా నమ్మకంగా ఉంటారు. మాట ఇస్తే ప్రాణము పోయినా మాట తప్పరు. పాలన్నము పెట్టి చెంచులను లొంగ తీసుకోవచ్చని అంటారు.
 ఆమెను ఇంక ఏమి అడిగినా చెప్పదని తెలిసింది వివేక్‌కు. ఇద్దరు మిత్రులు ఇంటి నుంచి బయటకు వచ్చారు. నడుస్తూ వచ్చి బస్సు ఎక్కి యూనివర్సిటిలో వీరా రూముకు చేరారు.
వివేక్‌ చాలా మౌనంగా ఉన్నాడు.
“నేను గ్రహించిన దాని బట్టి మా నాయన గిరిజనుడే. సందేహము లేదు. తన ఉనికిని దాచుకున్నాడంటే బహుశా వాళ్ళ తెగ నుంచి వెలి వెయ్యబడి ఉండాలి. లేదా ఆయన మీద కేసులేమైనా ఉండాలి. కేసులున్నాయేమో చూడాలంటే ఆయన అసలు పేరు తెలియాలి. గూడెంలో వెతకాలన్నా ఆయన పేరు కట్టు తెలియాలి ఏమీ తెలియకుండా వెతకలేను…” మనస్సులో మాటలు చెబుతున్నట్లుగా అన్నాడు.
వీరా భుజం మీద చెయివేసి ధైర్యం చెబుతూ “దొరికే టైం వచ్చినప్పుడు దొరుకుతుంది. నీవు అదే పనిగా వర్రీ అవకు. నీ రిసెర్చు గురించి ఆలోచించు” అంటూ సలహా ఇచ్చాడు.
“అవును అమ్మ ఎదో జాతర పేరు చెప్పింది” ఆలోచనగా అన్నాడు వివేక్‌.
“నాగోబా” చెప్పాడు వీరా.
“సరేరా! నేను రేపు వెళ్ళుతున్నా. నీవు కొంచం అమ్మ వాళ్ళని కలుస్తూ ఉండు.” చెప్పాడు వివేక్.
“సరేలేరా! నీవు చెప్పాల్నా. లక్ష్మికి చెప్పాను. ఎమైనా కావాలంటే ఫోను చెయ్యమని” ధైర్యం చెప్పాడు మిత్రుడు.
పదిహేను రోజులు గిర్రున తిరిగాయి. మామిడిపల్లి ప్రయాణమైనాడు. ముందే రాజుసార్‌కి ఫోను చేశాడు వస్తున్నట్లుగా. అతనికోసం జీపు వచ్చింది బస్టాండుకు. స్కూలు చేరిపోయాడు నడక కష్టం లేకుండా. 
***
  నాగోబా జాతర చాలా పెద్ద జాతర. ఈ జాతర పుష్యమాసంలో జరుగుతుంది. ఈ జాతరలో ముఖ్యంగా సర్పపూజ జరుగుతుంది.  అమవాస్య రోజు సర్పాలు ఆడుతాయని నమ్మకం ఆదివాసులకు. ఆ సమయంలో కనుక పూజ చేస్తే వారిని నాగదేవత అనుగ్రహిస్తుందని నమ్మకం వారిది.
గిరిజనులలో గోండులకు నాగదేవత వంశ దేవత. గోండులలో ‘మేస్రం’ గోత్రం వారి దేవత నాగదేవత. నాగదేవతకు ఆదిలాబాదులోని ‘కెస్లాపూర్’ లో దేవాలయం ఉంది. ఈ కెస్లాపూర్‌ చాలా చిన్న తండా. కాని ఈ జాతర రోజున లక్షల మంది గిరిజనులు పలు చోట్ల నుండి ఈ జాతరకు వస్తారు. నాలుగురోజులు జరిగే ఈ జాతర పండుగ అతి పెద్ద ఉత్సవం.
నాగోబాను కొలిస్తే పంటలు బాగా పండుతాయని, శాంతి విరాజిల్లుతుందని, రోగాలు మటు మాయమౌతాయని గిరిజనుల నమ్మకం.
ఈ జాతరకు ఒక కథ ఉంది. పూర్వం గోండు రాణికి కలలో సర్పం కనిపించి తను ఆమె కడుపున పుడుతున్నానని చెబుతుంది. అటుపై  ఆమెకు సర్పము జన్మించింది. ఆ సర్పానికి తన తమ్ముడి కూతురుతో పెళ్ళి జరిపించింది రాణి. ఆ పెళ్ళికూతురు పామును బుట్టలో పెట్టుకొని గోదావరి నది వడ్డుకు వెడుతుంది. దారిలో రకరకాల ఇబ్బందులు వస్తాయి. సరే ఎలాగో కష్టపడి చేరిన కొత్త పెళ్ళికూతురు గోదావరిలో స్నానం చెయ్యగానే పాము అందమైన రాజకుమారునిగా మారిపోతుంది. ‘పేరు ప్రతిష్ఠలు కావాలా, సంప్రదాయం కావాలా’ అని అడుగుతాడు రాజకుమారునిగా మారిన సర్పరాజు.. పేరు కావాలంటుంది పెళ్ళికూతురు. దాంతో మాయమవుతాడు సర్పరాజు. అతని కోసము వెతికి కనపడక ఆమె గుండంలో దుమికి ప్రకృతితో కలిసిపోతుంది. సర్పము మాయమైన ఆ చోట ఒక రాయిగా వెలిసిందని నమ్మకం గిరిజనులకు. సాంప్రదాయం ముఖ్యమని వారి నమ్మకం. పెళ్ళైన జంటలను అక్కడకు తీసుకు వస్తారు.
నాగోబా దేవతకు పూజలు మేస్రం వంశీయులే నిర్వహిస్తారు.
ఈ జాతరకు ముందుగా తమ కుల దైవమైన నాగును అభిషేకించడానికి పవిత్ర గోదావరి జలం తేవడానికి కాలినడకన వేడుకగా బయలుదేరి వెళతారు. కేస్లాపూర్‌కు సుమారు వంద కిలో మీటర్ల దూరంలో ఉన్న కలమడుగు మండలం సమీపాన ఉన్న గోదావరి నది ఒడ్డు ఉన్న అస్తమడుగు వరకు అరణ్యం గుండా నడచి వెళ్లి గోదావరి జలం కలశంతో తీసుకుంటారు. ఈ అస్తమడుగులో గిరిజనుల పూర్వులు స్నానం చేస్తుండగా నాగదేవత ప్రత్యక్షమయి దర్శనమిచ్చాడనే నమ్మకంతో అక్కడి జలాన్ని పవిత్ర జలంగా గిరిజనులు భావిస్తుంటారు.
జాతరకు వచ్చే మేస్రం వంశీయులు వేలాది మంది ఉన్నా వారు వంట చేసుకునేది మాత్రం 22 పొయ్యిల మీదే. ఈ పొయ్యిలు ఎక్కడపడితే అక్కడ పెట్టడానికి వీల్లేదు. ఆలయ ప్రాంగణంలో ప్రత్యేకంగా ఏర్పాటు చేసిన ప్రహరీ గోడ లోపల మాత్రమే వంట చెసుకుంటారు. గోడకు చుట్టూ దీపాలు వెలిగించేందుకు ప్రత్యేక అరలు  ఉన్నాయి. ఆ దీపాల కాంతుల వెలుగులో 22 పొయ్యిల్లో మేస్రం వంశీయులు వంతులు వారిగా వంటలు చేసుకుంటారు.
 గుగ్గిల్ల గోత్రం వారు మాత్రమే నాగోబా కోసం కుండలు తయారుచేయడం ఆచారంగా వస్తోంది. గుగ్గిల్ల వంశీయులకు మెస్రం వంశీయులమధ్య తరతరాలుగా సంబంధాలు కొనసాగుతున్నాయి! పుష్యమాసంలో నెలవంక కనిపించిన తరువాత మెస్రం వంశీయులు ఎడ్ల బండ్లలో సిరికొండకు వస్తారు. అక్కడి గుగ్గిల్ల వంశస్థుడైన కుమ్మరి గుగ్గిల్ల పెద్ద రాజన్న ఇంటికి చేరుకొని కుండలు తయారు చేయాలని కోరుతారు. వంటల కోసం రెండు పెద్ద కుండలు, (కాగులు), వాటిపై కప్పిపెట్టేందుకు పాత్ర (చిప్పలు), దీపాంతలు, నీటికుండలు కలిపి సుమారు 130కి పైగా కుండల తయారీకి ఆర్డర్ ఇస్తారు. మేస్రం వంశీయులు ఈ కుండల్లోనే గోదావరి జలాన్ని తీసుకురావడమే కాకుండా, వంట చేసి జాతరలో భక్తులకు భోజనం పెడతారు.
గోదావరిలో పవిత్ర జలం సేకరించిన తరువాత వారు పూజారి ఉన్న ఊరికి వచ్చి, పూజారితో కలిసి కేస్లాపూరు చేరుతారు. దారిలో ఇంద్రాదేవు అన్న దేవత ఉన్న ఊరులో ఆగి ఆ దేవత పూజలు కూడా చేస్తారు. ఇలా ఊరేగింపుగా వేడుకలతో వస్తూ, సరిగ్గా పుష్య అమావాస్య రోజున వచ్చి నాగబో దేవతకు అభిషేకం చేస్తారు.
ఈ జాతరకు ఎందరో తరలివస్తారు. ముఖ్యంగా చాలామంది తమ జోడును ఈ జాతరలో చూసుకుంటారు.
గిరిజనులకు నాగరికులకు మధ్య సమస్యలు మొదలయిన తరువాత ఈ జాతర చివరి రోజను దర్బారు ఏర్పాటు చేసి గిరిజన పెద్దలను కూర్చోబెట్టి సమస్యలను తీర్చే సంప్రదాయం మొదలెట్టారు.
నాగోబా జాతర గురించి విషయాలు వివేక్‌, చంద్రయ్యతాత దగ్గర్నుంచి సేకరించాడు. అక్కడ రకరకాలు జాతుల వారు వచ్చి తమ జోడును చూసుకుంటాయి కాబట్టి తండ్రి తన తల్లిని అక్కడ చూసి పెళ్ళి చేసుకొని ఉంటాడని గ్రహించాడు. 
ఇంకా వుంది…
రచన:- రామా చంద్రమౌళి

ఆమె సుభద్రేనా. ?
మనసు పదే పదే తరచి తరచి వెదుకుతోంది. జ్ఞాపకాన్ని. రెండు నిముషాలక్రితం గబగబా మెట్లెక్కుతూ ఎ. టి. ఎం. లోకి వస్తున్నప్పుడు కనబడ్డ ఆమె రూపురేఖలను మరోసారి మననం చేసుకుంటూ.
దాదాపు నలభై సంవత్సరాల క్రితం కనుమరుగైన సుభద్ర. మళ్ళీ అనూహ్యంగా. ఇప్పుడు ఇలా కనబడే అవకాశం ఉందా.
ఒకవేళ ఆమె సుభద్రే ఐతే. ఇన్నాళ్ళు ఎక్కడుందో. ఎక్కడో ఉంటే ఇప్పుడెందుకొచ్చిందో. వస్తే. ,
సుభద్ర. సుభద్ర. . మనసు ఒక్కో జ్ఞాపకపు పొరను ఛేదించుకుంటూ వెనక్కి. ఇంకా వెనక్కి. లోలోతులకు. ,
అప్రయత్నంగానే గాజు తలుపుల్లోంచి వెనక్కి, రోడ్డు ప్రక్కన పార్క్ చేసి ఉన్న నా కారు దిక్కు చూశాను మళ్ళీ. ఫుట్ పాత్ ప్రక్కనే నిలబడి ఉంది అలాగే. తలపైనుండి చీర కొంగు. ముఖం కనబడ్డం లేదు. అటు వేపు కారు దిక్కు తిరిగి ఉందామె.
ప్రాసెస్ ఐపోయి ఎ. టి. ఎం. మెషీన్ బర్ ర్ ర్ మని చప్పుడు చేసి నోట్లను బయటికి నెట్టింది చీలికలోనుండి. వెంటనే ఏదో మూతబడిన ధ్వని. ప్రక్కనున్న విండోనుండి చప్పున బయటికి తన్నుకొచ్చిన స్లిప్.
అప్రయత్నంగానే నోట్లను లెక్కపెట్టుకుంటూ ,
ఇరవ ఒక్క ఐదువందల రూపాయల నోట్లు. ఐదు వందరూపాయల నోట్లు.
జేబులో పెట్టుకుంటూ, ఆతురతగా వెనక్కి తిరిగి. మళ్ళీ కారుదిక్కు చూపు.
అక్కడే ఉందామె.
కొంచెం చీకటి చిక్కబడ్డది. వీధి లైట్లు వేసినట్టున్నారు అప్పుడే. పల్చగా తెల్లని కాంతి రోడ్డుపై పర్చుకుంటూ,
అసలా రోజు తెలంగాణా బంద్. పొద్దంతా దుకాణాలన్నీ మూసేయబడే ఉన్నాయి. సాయంత్రం ఆరవుతూండగా అక్కడొకటి అక్కడొకటి దుకాణాలు తెరుచుకుంటూ ,
కరూర్ వైశ్యా బ్యాంక్ ఎ. టి. ఎం. నుండి బయటికొచ్చి నిర్మలా కాంప్లెక్స్ లాంజ్ లో నిలబడి. పరిశీలనగా, స్పష్టంగా నా కారు దిక్కూ, నేను సుభద్రగా భావిస్తున్న ఆ మనిషి దిక్కూ నిలకడగా చూస్తూ,
శీతాకాలం. జనవరి నెల. పొద్దంతా దట్టంగా మబ్బుపట్టిన ఆకాశం. ఇక సూర్యుడస్తమించగానే చలి. ఆకాశం అన్ని అంచుల నుండీ చలి ఒక జలవలె ముంచుకొస్తున్నట్టు. చల్లగా గాలి విస్తరణ. ఒళ్ళు వణుకుతున్నట్టు జలదరింత. జేబుల్లోకి చేతులు వెళ్ళిపోయేయి అప్రయత్నంగానే. సన్నని పొగమంచు కూడా గాలిలో తేలివస్తున్నట్టు పల్చని తెర పరిసరాలనిండా.
సుభద్ర జ్ఞాపకం అప్పుడే అంటుకున్న కాగడాలా మెదడు లోపల ఎక్కడో మండుతూ. ,
వెళ్ళిపోయాను నలభై సంవత్సరాల వెనక్కి.
ఏదో తెలియని భారం హృదయం నిండా. తుఫాను. గాలివాన. బీభత్సం. లోపల.
ఒక్క క్షణంలో మనిషి ఎంత ఉద్విగ్నుడు కాగలడు. అని నాకు నేనే నమ్మలేని విచిత్రానుభూతి.
మెట్లు దిగి. టకటకా కారు దగ్గరికి నడిచి. రిమోట్తో డోర్స్ తెరిచి. డ్రైవింగ్ సీట్లోకి జారుతూ చటుక్కున తలెత్తి చూశాను.
అమె. సుభద్రే. సందేహం లేదు. నా వైపే రెప్పవాల్చకుండా తదేకంగా చూస్తోంది.
ఒక్క లిప్తకాలంలో గమనించాను. ఆమె చూపులనిండా సముద్రమంత తహతహ. తపన. వ్యాకులత. దుఃఖం. దయ. దైన్యం.
ఆమె నిస్సహాయంగా గాలిలో తేలిపోతున్న కాగితపు ముక్కలా ఉంది.
సన్నగా, పీలగా, కళ్ళు పీక్కుపోయి, చలికి ఏదో ఓ చవకరకం తువ్వాలును చుట్టుకుంది భుజాల చుట్టూ. నెత్తిపైనుండి కొంగు.
చూద్దామని కావాలనే కారును స్టార్ట్ చేశాను.
ఇక ఆమె తట్టుకోలేకపోయినట్టు చలించిపోతూ “రమణా. “అంది ఉద్వేగంగా, సన్నగా.
ఆమె గొంతు వినగానే నాలో అకస్మాత్తుగా ఒక పెట్రోల్ బావి అంటుకున్నట్టు గుప్పున ఉద్విగ్నత ఎగిసెగిసిపడ్తూ,
*****
“సుభద్రా. “అన్నాను నాకు తెలియకుండానే కారు దిగుతూ.
“రమణా బాగున్నావా. “ఇంకేదో అనబోయి ఆగి. తడబడుతూ.
సుభద్ర. ఈ క్షణం. ఇక్కడ. ఇన్నేండ్లు. నలభై సంవత్సరాల తర్వాత. అనూహ్యంగా,
“సుభద్రా. నువ్వేనా. ఎక్కడున్నావిన్నాళ్ళు. ఏమైపోయావు. ఎలాఉన్నావు. ఎప్పుడొచ్చావు వరంగల్లు. ఎక్కడున్నావిప్పుడు. ఇప్పుడిక్కడ. ఎలా. ” మాటలు తడబడుతూ, విరిగిపోతూ, అతుకుతూ. తెగుతూ మంట అంటుకుంటున్న వత్తిలా,
సుభద్రకూడా అంతే. కళ్ళనిండా అదే ఉత్సుకత, అదే ఆశ్చర్యమూ ఆనందంతో నిండిన వెలుగు. మనిషి కంపించిపొతోంది.
“రమణా! బాగున్నావా. ఇలా నడుచుకుంటూ వెళ్తూ అనుకోకుండా నిన్ను చూచి పోల్చుకుని, నువ్వే అని గుర్తుపట్టి ఆనందంతో ఉక్కిరిబిక్కిరైపోతూ. ఇన్నాళ్ళ తర్వాత మళ్ళీ నిన్ను చూడగల్గుతున్నందుకు పొంగిపోతూ.” చెప్పుకుపోతూనే ఉంది గడగడా. చిన్నపిల్లలా ఆవేశపడిపోతూ. తలమునకలైపోతూ.
నాకూ అంతే. నరాల్లోనుండి విద్యుత్తులా ఏదో మెరుపు జరజరా ప్రాకిపోతూ,
“రా సుభద్రా. కార్లో కూర్చో. మాట్లాడుకుందాం నెమ్మదిగా. రా” అన్నాను.
ఎన్నేండ్లుంటాయిప్పుడు సుభద్రకు. దాదాపు యాభై మూడుంటాయేమో. తనకిప్పుడు యాభై ఐదు.
ఒక సినిమా రీలులా గతం కళ్ళముందుకు వరదై ముంచుకొస్తున్న ఫీలింగ్.
“ఉహూ. ” అంది సుభద్ర.
“ఎందుకు”అన్నాను.
“కార్లో ఎక్కే స్థాయి కాదు నాది”అంది తలవంచుకుని.
“మన మధ్య స్థాయి ఏమిటి సుభద్రా. రా. డోంట్ వర్రీ కమాన్”అన్నాను.
కాని సుభద్ర రాలేదు. తలెత్తి “ఈ స్థాయీ భేదాలు. చదువుల తేడాలు. డబ్బుల హెచ్చుతగ్గులు ఇవే గదా మనుషులు ఎవరెక్కడుండాలో నిర్ణయించేవి”అంది. అని “నువ్వే బయటికొచ్చి ఇక్కడ నిలబడ్తే రెండు నిముషాలు మాట్లాడ్దామని ఎదురు చూస్తున్నా అప్పటినుంచి నువ్వు ఎ. టి. ఎం. నుండి వస్తావని.” సన్నగా పీలగా గొంతు.
అదే గొంతు. అదే జీర. అదే జీవం.
“రా సుభద్రా కార్లోకి. ఏమీ కాదు. ప్లీజ్”అన్నాను ప్రాధేయపూర్వకంగా. కానామె రాలేదు.
జ్ఞాపకాలు వర్షపు చినుకుల్లా కురవడం మొదలైంది.
ఆరవ తరగతిలో నేను. నాల్గవ తరగతిలో సుభద్ర. ఇద్దరమూ సంచుల్లో పుస్తకాలు పట్టుకుని ప్రక్కప్రక్కనే నడుస్తూ బడికి వెళ్ళడం. ఏండ్లకు ఏండ్లు కలిసి నడిచి, కలిసి తిరిగి, కలిసి ఆడుకుని, కలిసి కొట్లాడుకుని, కలిసే ఏడ్చి,
ఎన్నిసార్లు కొట్టానో నేను సుభద్రను. నెత్తిమీద. చింత బరిగెతో. వీపు మీద. చేతి వేళ్ళ వాతలు పడేట్టు.
పాపం ఒక్కనాడు కూడా వాళ్ళింట్లో చెప్పలేదు సుభద్ర.
“మా నాన్నకు చెప్తా”అని బెదిరించేది ఒట్టిగానే. కాని ఎప్పుడూ ఆ పని చేయలేదు. “చెప్పుకో పోవే” అని గదమాయించేవాణ్ణి.
ప్రతిరోజూ నాతోనే కలిసి తప్పనిసరిగా బడికొచ్చేది ఒక్కరోజుకూడా తప్పించకుండా. వాళ్ళింట్లో ఏదైనా ఫంక్షనైనా నా కోసమే అన్నీ వదులుకుని బడి పేరుమీద నా ప్రక్కనే ఉండేది.
ఏ జ్వరమొచ్చినప్పుడో సుభద్ర బడికి రాకుంటే సుభద్ర నా వెంటలేని లోటు చాలా స్పష్టంగా తెలిసేది. పిచ్చిగా మా ఇంటికి నాల్గైదు ఇండ్ల అవతలున్న వాళ్ళింటికి వెళ్ళి పొద్దంతా నేనూ అక్కడే సుభద్రతోపాటే కూర్చునేది. నొసలుపై చెయ్యిపెట్టి. తడుముతూ,
ఎందుకో. ఏమిటో. ఏదీ అర్థమయ్యేది కాదు.
నాకు నిక్కర్. పైన బుషర్ట్. సుభద్రకు పొడగాటి గౌను. లేకుంటే పొట్టి లంగా, చిన్న జాకెట్టు. సుభద్ర వాళ్ళమ్మ బీడీలు చేసేది. వాళ్ళ నాన్న సోమయ్య ఆజంజాహి బట్టల మిల్లులో వర్కర్
*****
మా నాన్న కూడా వర్కరే అదే మిల్లులో. వాళ్ళిద్దరూ కలిసే వెళ్ళేవాళ్ళు పనికి. ఒకరు ఎ షిఫ్టైతే. మరొకరు బి షిఫ్ట్.
చిన్ననాటి సాంగత్యాలు ప్రతి మనిషిపైనా ఎంతో ప్రభావంతంగా ఇనుమును నిప్పు అంటిపెట్టుకుని ఉన్నట్టున్నా అది ఫలానా అని అర్థం అయ్యీకాకా అంతా గుప్తంగా. అన్నీ రహస్యంగా. గుంభనంగా. గంపకింద కోడిపిల్లల్లా కదులుతూ,
హృదయం నిండా తేమ. మేఘంలో తడిలా.
ఒక రోజు. మధ్యాహ్నం ఇద్దరమే ఔసుల సాంబయ్య కూలిపోయిన మొండిగోడల ఇంటిప్రక్కనుండి వెళ్తూంటే “రమణా రమణా ఒక్క నిముషం. “అని నా చేయిపట్టి ఓ కూలిన గోడ చాటుకు లాక్కుపోయి. చటుక్కున తన చిట్టి జాకెట్టును ప్రక్కకు జరిపి “ఇక్కడ. చాతీమీద. ఎందుకో గడ్డలాగ వాపొచ్చి ఉబ్బుతోంది రమణా”అని అమాయకంగా, భయంగా చెప్పినపుడు. ,
అర్థంకాని పిచ్చి చూపులు చూస్తూ”అయ్యో. ” అని నేనుకూడా భయపడి,
సుభద్ర ముఖంలోకి చూచిన ఆ క్షణం. నవ్వొచ్చింది ఆ జ్ఞాపకానికి.
సరిగ్గా అదే సమయానికి. నేను సరే అని కారు దిగుతూ,
సుభద్ర ముఖంలోకి లిప్తసేపు చూస్తే, ఆమెకూడా ముసిముసిగా నవ్వుతూ,
“ఎందుకు నవ్వుతున్నావు. ?” అని నేనడుగుతే. “ఏదో జ్ఞాపకమొచ్చింది రమణా. క్షణకాలం వయసు వెనక్కి మళ్ళీ మళ్ళీ ఒక్కరోజన్నా ఆ బాల్యంలోకి వెళ్ళి. ప్చ్ ” అంది నిట్టూరుస్తూ.
ఇద్దరి మధ్య మంచు తెర. దట్టమౌతూ.
ఔను. తెరలే. మనుషుల మధ్య ఏర్పడుతూ. తొలగిపోతూ. ఒక్కోసారి తెర ముందుకు. ఒక్కోసారి తెర వెనక్కి.
ఐతే ప్రతి మనిషీ తనకు తాను ఒక రహస్యమై. ఎప్పుడూ ఎవరికీ తెలియక కేవలం తనకు మాత్రమే తెలిసిన మనిషిగా లోలోపల మిగిలిపోతూ,
అటువంటివే అవశేష జ్ఞాపకాలు మా మధ్య. ,
“మనం కలిసి ఎక్కడన్నా కూర్చుని ఒక టీ తాగుతూ మాట్లాడుకుంటే బాగుండు సుభద్రా”
“ఔను. కాని కుదరదుకదా. ”
“ఎందుక్కుదరదు. రా. నా కార్లో కూర్చో. అలా వెళ్ళి ఏదైనా మంచి హోటల్లో కూర్చుని.”
“వద్దు వద్దు. నేను కారెక్కను.”
“పోనీ. మా ఇంటికి వెళ్దామా”
“ఉహూ. అస్సలే వద్దు. అనుకోకుండా నువ్వు కలిసినౌ. అదే మహానందంగా ఉంది నాకు. చాలు. ఈ రోజు ఇక్కడుండి రేపు వెళ్ళిపోయేదానికి. ఎందుకిదంతా. ఐనా ఈ బంధాలన్నింటికీ అతీతమైపోయిన రమణా నేనిప్పుడు”
సుభద్ర ముఖం నిండా ఒట్టి శూన్యం. ఖాళీ.
ఇక వేరే మార్గం కనిపించలేదు. ఆమె ప్రక్కనే ఫుట్ పాత్ ఎక్కి నిలబడి. ,
చలి పెరుగుతోంది. పల్చగా జనం తిరుగుతున్నారు. ఎప్పుడూ రద్దీగా ఉండే జె పి ఎన్ రోడ్ బోసిగా ఉంది.
మళ్ళీ ఒక జ్ఞాపకం తరుముకొచ్చింది.
ఆ రోజు నాకు బాగా జ్ఞాపకం.
బడి ఎగ్గొట్టి. భయపడ్తున్న సుభద్రను నేనే బలవంతంగా ఒప్పించి మామిడికుంటలో చేపలు పట్టేందుకు వెంట తీసుకుపోయాను. వెంట పొడగాటి గాలం కర్ర. చిన్న ఇనుప కడ్డీతో పచ్చినేలను ఇద్దరమూ కలిసి తవ్వి ఒక రేకుడబ్బాలో జమచేసిన ఎర్రలు. వాటిపై చిలకరించిన నీరు. బురద. సన్నగా అప్పుడప్పుడు పడే చినుకులు. బాగా మబ్బుపట్టిన ఆకాశం.
ఒడ్డుపై కూర్చుని నేను గాలానికి ఎరను గుచ్చి చెరువులోకి విసరడం. చొప్ప బెండు నీటిపై తేలుతున్నంతసేపూ ఊపిరి బిగబట్టి చూస్తూ ఉండడం. అప్పుడప్పుడు ఒక చేప పడి. పిచ్చి కేరింతలు. సంబరం. పడ్డ చేపను సుభద్ర ఒక పాత చీకిపోయిన బట్టపేలికలో దాయడం.
*****
ఓ అరగంట తర్వాత. వర్షం మొదలై. చిక్కగా చినుకులు. ,
అప్పుడు జరిగింది ఆ భయంకర ఘటన.
గాలం దిక్కు చూస్తున్న తన ప్రక్కనే ఎప్పుడు వచ్చి చేరిందో ఓ కట్ల పాము. చూస్తూండగానే నా తొడపై చటుక్కున కాటేసి జరజరా ప్రక్కనున్న పొదలోకి ఉరికింది.
నిక్కరు కిందినుండి. ఎర్రగా రక్తం. ధారగా కారుతూ. కాటు
ఇద్దరం భయభ్రాంతులమై. ,
ఏం చేయాలిప్పుడు. పాము కాటు. విషం. చెరువు ఒడ్డు. పైన జోరుగా వర్షం.
ఒకటే భయం. గజగజా వణికిపోతూ. ,
ఏమనుకుందో ఏమో సుభద్ర చటుక్కున వంగి నా తొడపై పాము కాటేసిన చోట కసుక్కున కొరికి రక్తాన్ని పుక్కిటినిండా పీల్చి తుపుక్కున బయటికి ఉమ్మేసింది. వెంటవెంటనే అలా మూడునాల్గుసార్లు రక్తాన్ని పీల్చి. ,
అప్పటి సుభద్ర ముఖం నాకిప్పటికీ జ్ఞాపకమే. మూతంతా ఎర్రగా రక్తం. జేవురించిన ముఖం. నన్ను కాపాడాలన్న దీక్ష. ధగ ధగా మెరిసే కళ్ళు.
మెల్లగా స్పృహ తప్పుతున్న మగత నాకు. ఎక్కడికో చీకట్లోకి జారిపొతున్న అనుభూతి. అంతే.
కళ్ళు తెరిచిన మర్నాడు. చుట్టూ మనుషులు. నాన్న. అమ్మ. సుభద్ర అమ్మా. నాన్న. ఎనకెవరెవరో.
“సుభద్రేది” అని మొట్టమొదటి మాట నా నోటినుండి.
“పాపం పోరి మాగ కాపాడింది కొడుకును పానానికి తెగించి.”అంటున్నారెవరో.
సుభద్ర ముఖంలోకి చూశాను. ఒట్టి నిర్మల నీలాకాశంలా. కళ్ళు ప్రేమను నింపుకుని. ఒక స్త్రీ. దేవత.
తర్వాత ఎన్నో జ్ఞాపకాలు. ,
సుభద్ర ఒకసారి మా ఇంట్లోని జామచెట్టెక్కి కింద పడడం. నేను అందుకునే లోపలే ఆమె చేయి విరగడం.
గిల్టీ నాలో. నన్ను పాముకాటునుండి రక్షించింది సుభద్ర. కాని నేను. ఉహూ.
” ఏం చేస్తున్నావ్ రమణా ఇప్పుడు” అంది.
తెప్పరిల్లి.,
“నేను బాగానే ఉన్నాను సుభద్రా. నువ్వే చెప్పు. ఆ పెళ్ళి తర్వాత ఇన్నాళ్ళనుండి ఎక్కడున్నావ్. ఎలా ఉన్నావ్. ఈ బీదరికమేమిటి. చిక్కిపోయినౌ బాగా. మీ ఆయనేమి చేస్తడు. పిల్లలెంతమంది.”
సుభద్ర ఏమీ మాట్లాడలేదు. ఒక శూన్యమైన చూపు చూచింది. ఆ చూపు. ఆ ముఖం. ఏముందందులో. సముద్రంలో ఉన్న లోతు తప్పితే.
చలి వణికించడం మొదలైంది.
“ఇప్పుడు నాలో కోటి జ్ఞాపకాలు వడగళ్ళవానలా కురుస్తున్నాయి సుభద్రా. ఎలా చెప్పాలో అర్థంకావడం లేదు. సంతోషం. దుఃఖం. అన్నీ ఒక్కసారే నాలో సుళ్ళుతిరుగుతూ. ” ఉక్కిరిబిక్కిరైపోతున్నాను.
“రమణా. చాలా దూరం వచ్చినం మనం జీవితంలో. నాకనిపిస్తుంది. మనుషులు ఒట్టి నిమిత్తమాత్రులే అని. ఎవరెవరి జీవితంలో ఎప్పుడు ఏది జరుగాలో అప్పుడది జరుగుతూ పోతూనే ఉంటుంది. మనం కేవలం పాత్రలమంతే. నాటకం. ఇదంతా.”
నిశ్శబ్దం ఇద్దరిమధ్య.
చుట్టూ తేమ. సన్నని మంచు పొర. లోపలంతా తడి. హృదయంలో బయటికి కనబడని అగ్నితడి.
ఎక్కడినుండో ఓ కుక్కపిల్ల పరుగెత్తుకొచ్చి సుభద్ర చీర సింగులదగ్గర నిలబడింది తలెత్తి ఆమె ముఖంలోకి చూస్తూ. తోకాడిస్తూ. ఎంత ముద్దొస్తోందో. షోకేస్ లోనుండి అప్పుడే ర్యాపర్ విప్పిన బొమ్మలా.
సుభద్రకు తను తొమ్మిదో తరగతిలో ఉన్నప్పటి ఆ. తన జీవితాన్ని మలుపు తిప్పిన రోజు జ్ఞాపకమొచ్చింది.
ఆ రోజు,
ఇక తను బడికి పోవడానికి తయారౌతూండగా అమ్మొచ్చి”సుభద్రా. నువ్వీరోజు ఇంట్లోనే ఉండవే. వాళ్ళొస్తున్నారు”అంది.
*****
ఎవరువాళ్ళు. ఎందుకొస్తున్నారు. ఏం జరుగుతోందసలు. ఏదీ తెలియదు. కాని ఏదో జరుగుతోందని మాత్రం స్పష్టంగా తెలుస్తూ. ,
సాయంకాలంలోగా జీవితం అంతా మారిపోయింది. పెళ్ళి చూపులు. అదే రోజు నిశ్చితార్థం. వారంలో పెళ్ళి. అని నిర్ధారణ.
అతను సూరత్ లోని బట్టలమిల్లులో నేతపని. గొట్టిముక్కుల రాజకొంరు.
తలపై పది కిలోల సుత్తితో కొట్టినట్టు. దిమ్మ తిరిగిపోయి,
ఎలా తెలిసిందో. సాయంత్రం రమణ తన ఇంటికి పరుగెత్తుకొచ్చి. ఒకటే ఏడుపు. “సుభద్రను నేనే పెళ్ళి చేసుకుంట. సుభద్ర నాకే కావాలె. “అని గొడవ.
అసలు పెళ్ళి అంటే ఏమిటో తెలియని పసి వయసు. ఇద్దరిదీ.
కేవలం స్నేహంవల్ల ఒకర్ని విడిచి ఒకరు ఉండలేని పిచ్చి.
రమణ వాళ్ళమ్మొచ్చి రమణను రెక్క పట్టుకుని లాక్కుపొయింది. అంతే. తను గృహనిర్బంధం.
తంతు. పెళ్ళి.
సూరత్. వలస. బొంబాయ్. బీవండి. జోంప్డాపట్టీల్లో బతుకు. రేకు డబ్బాల్లో కాపురం.
రమణ తెగిపోయాడు.
తర్వాత పూర్తిగా కొత్త జీవితం. రాత్రి అతని నోటినిండా సార కంపు. ఓ నల్లని పంది పైబడి దాడిచేస్తున్నట్టు హింస.
పిలువకముందే పిల్లలు.
పిల్ల. మరో ఏడుకే ఒక పిల్లాడు. ఇద్దరూ మట్టిలో పాతి బయటికి తీసిన కట్టెబొమ్మల్లా. బతుకు పర్వతంకింద పాతుకుపోయి సమాధి ఐపోయినట్టు. దుఃఖం. నిశ్శబ్ద దుఃఖం.
ఒక ఏడు. రెండేండ్లు. కాలం పరుగు. ఇక్కడ నాన్న మరణం. అమ్మ తనతో బీమండీకి. మొగుడితో గొడవ. పొటీగా వాడి చెల్లెలు దిగుమతి. నిత్య పంచాయితీ,
ఏమిటీ జీవితం. ఎందుకీ జీవితం. అని నిరంతరం ప్రశ్నించే ఆగని కన్నీళ్ళు.
తనూ బట్టల మిల్లులో కూలీగా చేరి. వార్పింగ్ సెక్షన్. తలనిండా దూది పొర. బయటా. లోపలా.
ఇరవై ఐదేళ్ళలో. సార తాగీ తాగీ. రాజకొంరు దుర్మరణం. పోరి. సోని అనే కూతురు. ఒక తురక కుర్రానితో అహమ్మదాబాద్ కు లేచిపోవుట. రాజేశ్ ఖన్నా అని పేరుపెట్టుకున్న కొడుకు చెత్తపోరగాళ్ళతో రైలుపట్టాలపొంటి తిరిగీ తిరిగీ. ఏవేవో మత్తుమందులు తినీ తినీ. దొంగతనాలు చేసీ చేసీ. పోలీసు దెబ్బలకు అలవాటు పడీ పడీ. ఒక అప్పుడే తెల్లవారిన ఉదయం . రైలు పట్టాలపై శవమై. మార్చురీలో. ఒక అనాథ.
ఏమిటీ బతుకు. ఎందుకింత భయంకరంగా.
ఇప్పుడు. డెభ్బై దాటిన ముసలి తల్లి. చావుకోసం ఎదురుచూస్తూ తనతో. భారంగా . అంతకంటే హీనంగా ప్రతి క్షణం చస్తూ తను.
తన ఆడబిడ్డ మొగుడు చనిపోతే చూడ్డానికని. ఇప్పుడు వరంగల్ రావడం. గోవిందరాజుల గుట్ట దగ్గర వాళ్ళిళ్ళు. కొండి కొమ్మాలు.
ఎనిమిదిన్నరకు నవజీవన్ ఎక్స్ ప్రెస్ లో. వెళ్ళాలి తను. మళ్ళి బీమండికి.
ఎక్కడికి. ఎక్కడికెళ్ళినా ఏముంది. ఎవరికోసం. ఎందుకు బతకాలి. చిక్కి శల్యమైపోయిన శరీరం నిండా ఒట్టి కన్నీళ్ళే.
అనుకోకుండా ఇక్కడ రమణ కనిపించి. లోపల ఏదో ఒక అడవి మంట అంటుకుని మండుతున్నట్టు. ,
“సుభద్రా. ” అన్నాను.
ఉలిక్కిపడి. “ఊ. “అని. తలెత్తి,
“నువ్వు బాగున్నావు కదా రమణా” అంది ఎక్కెక్కిపడి ఏడుస్తూ,
“చాలా బాగున్నా సుభద్రా. పెద్ద చదువులు చదివిన. డాక్టరేట్ చేసిన. ఒక ఇంజనీరింగ్ కాలేజ్ ప్రిన్స్ పాల్ గా పని చేస్తాన”
“చాలా సంతోషంగా ఉంది రమణా నాకీ రోజు. నిన్ను చూచిన తర్వాత. కలుస్తా మళ్ళీ . వెళ్ళిపోవాలె నేను. “అని ముతక చీరకొంగును భుజాలచుట్టూ సర్దుకుంది.
*****
ఎందుకో బయటికి చెప్పరాని దుఃఖం పొంగుకొచ్చి. చటుక్కున ఇంతకు ముందు డ్రా చేసిన ఐదువందల రూపాయల కట్టను ఆమె చేతికివ్వబోయి, “ఇదుంచుకో సుభద్రా ప్లీజ్. కాదనకు”. మాటలు పెగలట్లేదు
ఆమె సున్నితంగా నా చేతిని వెనక్కి జరిపి “వద్దు రమణా. నాకిప్పుడు ఏ డబ్బుతోనూ పనిలేదు. నేను వెళ్ళిపోవాలంతే”అని. అనూహ్యంగా నా చేతిని తన చేతిలోకి తీసుకుని. మట్టపై సుతారంగా ముద్దుపెట్టుకుని. గిరుక్కున అటు తిరిగి ఆమె కళ్ళలోని నీళ్ళు నాకు కనబడకుండా,
అప్పటికే చీకటి పడింది.
నేనలా చూస్తూనే ఉన్నాను అప్రతిభున్నై. ,
వెళ్ళిపోతూనే ఉంది సుభద్ర. ఎడంగా. ఇంకా ఇంకా ఎడంగా. దూరంగా.
మంచుతెర ఇంకా చిక్కనైపోయింది. వరంగల్లులో అంత దట్టమైన పొగమంచు ఎప్పుడూ లేదు నాకు తెలిసి.
మంచుతెరలోకి క్రమంగా అదృశ్యమై. సుభద్ర. వెంట. ఆ చిన్న కుక్క పిల్లకూడా. ఆమెవెంటే. ,
చేతిని పులకింతగా చూసుకున్నాను. ఆమె ముద్దుపెట్టిన చోట.
ఎందుకో గుండెలనిండా ఆకాశమంత దుఃఖం.
ఎందుకు. ?
*****
రచన: డా. వివేకానందమూర్తి
నాకీ మధ్య హఠాత్తుగా కథలు రాసే యావ తగ్గిపోయి రాయడం మానేశాను.  కథ రాయడం మానేయడానికి కథ ఉంది.
	నేనెప్పుడు కంచికి వెళ్ళిన కథే మంచి కథ అనుకుంటాను. కథలు ముమ్మరంగా రాసే రోజుల్లో నేనోసారి కంచికి వెళ్లేను. నా కథ లెక్కడేనా కనిపిస్తాయేమోనని కాంచీపురమంతా కళ్లు కంచు కాగాడాల్లా చేసుకుని కాంచేను. కనిపించలేదు. నేను కంచికి చేరినా నా కథలు కంచికి చేరలేదు. అంచేత నేను మంచివి రాయలేదనుకున్నాను. నాకు చాలా బాధేసింది. భయమేసింది. దాంతో కథ వ్రాయడం మానేశాను – అలా వ్రాయక పోవడం వల్ల వూసుపోడం మానేసింది. తోచడం కోసం తోచినప్పుడల్లా సినిమాలు చూడ్డం ప్రారంభించాను. అలా చూడగా చూడగా చూడ్డం ముదిరి పోయి, నన్ను కూడా అలా తెర మీద అందరూ చూస్తే బావుణ్ణనిపించింది. తక్షణం రచయితగా రాయడం మానేసి, తెర మీద నటుడినై రాణించాలనుకున్నాను. ఉత్తర క్షణం లుంగీ కట్టుకుని మద్రాసు పోయే రైలెక్కేశాను.
	మద్రాసు నగరం మహత్తరంగా అనిపించింది. కొత్త జీవితం గురించి కొత్త కలలు కంటూ పాండీ బజార్లో బృందావన్ లాడ్జిలో దిగాను. రైలు ప్రయాణం బడలికలో ఆ పగలంతా నిద్రలో టెక్నికలలు కూడా కన్నాను.
	సాయంత్రమైంది. రూముకి తాళం వేసి బజార్లోకొచ్చేను. అటూ యిటూ చెట్లతో అశోకుడు పాలించిన రాజ్యంలా పాండీ బజారు కళకళ్ళాడుతోంది. చెట్ల కింద చిన్న తరహా నటులు తెలుగు మాట్లాడుకుంటున్నారు. కాఫీ తాగుదామని వీ.కె రెస్టారెంటులోకి వెళ్లేను. టేబుల్ దగ్గర ఒక్కణ్టి కూర్చుని కాఫీ తాగుతూంటే కప్పు ఖాళీ అయ్యే సమయానికి ఎదుటి సీట్లో కూర్చుంటూ ఎవరో ఒకతను నన్ను పలకరించేడు.
	‘‘వేషాలకొచ్చేరా?’’ స్వచ్ఛమైన తెలుగులో స్పాట్ డయగ్నోసిస్ చేసేశాడు.
	‘‘కాఫీ’’
	‘‘మీరెవరు?’’ అన్నా.
	‘‘నన్ను వేలుమణి అంటారు. ఈ ఫీల్డుకి పాతికేళ్లు పాతవాడ్ని. యిక్కడికి రాక మునుపు వెంకటనరసయ్యని. కొత్తలో ఈ వూరు నీళ్లు పడక పేరు మార్చుకున్నాను. ఇప్పడు ఈ బజార్లో ఏ చెట్టు నడిగినా కొమ్మలూపుకుంటూ నా కథ చెప్తుంది.’’ కాఫీ వచ్చింది. ‘‘మరో పట్టు పట్టండి’’ మళ్ళా మరి కాస్త కాఫీ తాగేను.
	‘‘పదండి. అలా నడుస్తూ మాట్లాడదాం’’ బిల్లు నా చేతిలో పెట్టేడు.
	పాతుకు పోయిన నటుడిలా అనిపించేడు నాకు. కానీ అతని బొమ్మ నేను  ఏ చిత్రంలోనూ చూసిన గుర్తు లేదు.
	‘‘బీచ్ కి వెళ్దామా?’’ సిగరెట్టు వెలిగించేడు నాకొకటిస్తూ. నేను ముట్టిస్తూంటే పిలిచేడు – ‘‘టాక్సీ ! ’’
	టాక్సీ దిగేం. మీటరు చూసి వేలుమణి లెక్క చెప్పేడు. పే చేసేను. రోడ్డు దిగి యిసుకలో నడుస్తూంటే వేలుమణి మాట్లాడడం ప్రారంభించాడు.
	‘‘నేను పాతిక సంవత్సరాల క్రితమే నా నట జీవితం ప్రారంభించాను. ఎన్నో రకాల పాత్రలు ధరించాను. మీకు నచ్చిన పాత్ర ఏది? అని చాలా మంది ప్రెస్ మనుషులు చాలా సార్లు అడిగేరు. తల్లిని పిలిచి నువ్వు కన్న పిల్లలందర్లోకి ఎవర్ని ఎక్కువ అభిమానిస్తావని అడిగితే అందుకు ఆ తల్లేం బదులు చెప్పగలదు చెప్పండి? అదుగో ఆ తల్లి లాగే నేనూ తల్లడిల్లి పోయి సమాధానం చెప్పలేక పోయే వాడ్ని. బటానీలు కొనుక్కుందాం’’ అన్నాడు. కొనుక్కున్నాం.
	‘‘క్షమించాలి. మీరు ధరించిన పాత్రలేవీ నాకు చూసిన జ్ఞాపకం లేదు.’’ అన్నాను.
	వేలుమణి బటానీలు పటపటలాడిస్తూ చెప్పాడు. ‘‘అదుగో – అదే నటన అంటే. ప్రేక్షకుడి దృష్టిలో పాత్ర పాతుకు పోయినప్పుడు నటుడు జ్ఞాపకానికి రాడు. నేను పాత్రల్లో జీవించాను. అందుకే నా పాత్రలు జనానికెంత దగ్గరో నేనంత దూరమయి పోయాను.’’ మేం జనానికి బాగా దూరంగా నడుస్తున్నాం.
	‘‘మీ పాత్రలేమిటో చెప్పారు కాదు?’’ అడిగాను.
	వస్తున్నా, వస్తున్నా – ఆ మధ్య ‘పిడిలేని కత్తి’ అనే జానపద చిత్రంలో
అంతఃపుర ద్వారపాలకుడిగా నటించి అప్రతిహత నటనా చాతుర్యాన్ని ప్రకటించాను. అందులో మహారాణిగా నటించిన ప్రఖ్యాత నటీమణిని నేనే బయటకి వెళ్ళకుండా శూలం అడ్డుపెట్టాను. చూశారూ !.. ‘మెడతిప్పని వీరుడు’
చిత్రంలో యుద్ధానికి పరుగు తీస్తున్న భటులలో ముందర నిలబడి ‘‘పదండి !’’ అని కేకేసిన వాణ్ని నేనే. అంతేకాదు ‘‘ హిడింబి’’ అనే పౌరాణిక చిత్రంలో డ్యూయల్ రోల్ ఏక్ట్ చేశాను. అంటే రాక్షసుడిగాను, మునిపుంగవుడి గాను నటించాను. ఈ రెండు విభిన్నమైన పాత్రలు, కానీ వాటిని స్టడీ చేసి వాటికి న్యాయం చేకూర్చాను. పాత్రకి న్యాయం చేకూర్చడమంటే ఏమీ లేదు. పాత్రని అర్థం చేసుకు నటించడం, అంటే రాక్షసుడి వేషంలో ఒక మునీశ్వరుణ్ణి బాధించాలనుకోండి. ముందు అతని గడ్డం పట్టుకోవాలా? కొప్పు పట్టుకోవాలా? అనేది ఆలోచించాలి. అలాగే శూలాన్ని రాజుగారికి గుచ్చుకోకుండా ఏ యాంగిల్ లో ఎలా పట్టుకోవాలి? మొదలైనవన్నీ స్టడీ చెయ్యాలి. నేనలా స్టడీ చేసి నటించిన వేషాలన్నీ యాకరువు పెట్టాలంటే హోటలు కట్టేస్తారు. ఎన్నో చిత్రాల్లో పేపర్ బాయ్ గాను, పోస్ట్ మన్ గాను మరియు పోలీసుగాను నటించాను. ఇంకా అనేక సాంఘిక చిత్రాల్లో క్లబ్ డాన్సులు, స్ట్రీట్ డాన్సులు అందరి కంటే ముందు నిలబడి చూసేవాణ్ణి. అప్పుడు నాకిచ్చేది ఒక్క ఫ్రేమే అయినా, అందులోనే నా హావభావ ప్రకటనంతా గుప్పించేసే వాణ్ణి.’’ వేలుమణి నన్ను మాట్లాడనీయలేదు.
	‘‘అసలు నేనీ స్టేజీకి రాక పూర్వం డబ్బింగ్ చిత్రాలకి గొంతు ఎరువిచ్చేవాణ్ణి. ఓ సారి నేను గొంతు ఎరువిచ్చిన డబ్బింగు చిత్రాన్ని విడుదలయ్యాక జనం మధ్య కూర్చుని చూశాను. అందులో ఓ సన్నివేశంలో హీరో చెంబు తీసుకొచ్చి యిచ్చేసిం తర్వాత కూడా హీరోయిన్ ‘సఖా!  ఆ చెంబు యిలా తీసుకురావూ’ అని అడిగింది. మాటలు కలవలేదు. డబ్బింగ్ చిత్రమంటే గౌరవం పోయింది. దాంతో మరి డబ్బింగ్ చిత్రాల జోలికి పోకూడదనుకున్నాను.’’
	పకోడీలు కొనుక్కున్నాం. అవి తింటూ వేలుమణి మళ్లీ మొదలెట్టాడు.
	‘‘నేను ఫీల్డులోకి అసలు ఎలా ప్రవేశించానో అడిగారు కాదు. మొదట్లో నేనసలు ఈ రంగంలోకి నిర్మాతగా అడుగు పెట్టాను. ఉన్నతాదర్శాలతో వుత్తమమైన సాంఘిక చిత్రం తియ్యాలని. స్ర్కిప్టు మీద నేనే కూర్చుని, కూర్చుకుని వున్న డబ్బంతా పోగేసి, పోసేసి తీశాను. నేను హీరోగా నటించిన ఏకైక చిత్రం అదొక్కటే. చిత్రం పేరు అవతలి వీధి. డైరెక్టర్ని కూడా నేనే. కథేమిటో తెలుసా? హీరోయిన్ అవతల వీధిలో వున్న హీరోని కలుసుకుందామని బయలుదేరుతుంది. ఆ వీధిని చేరే లోపులో అమె సంఘంలోని మంచీ చెడులను సూచించే ఎన్నో సంఘటనల్నీ, పేదవాళ్ళ కష్టాల్నీ, కుక్కపిల్లల్నీ, కుళ్లు కాలువల్నీ, ఓ తెలుగు సినిమానీ అన్నిటినీ చూస్తుంది. చివరికి ఆమె హీరో యింటి గుమ్మం ఎక్కడంతో కథ సమాప్తమవుతుంది. ట్రాజెడీ లెండి. అంటే – హీరో యింట్లో వుండడు. తలుపు తాళం వేసుకుని ఎక్కడికో పోతాడు. ‘ఏ’ క్లాస్ సెంటర్స్ లో యింటర్వెల్ దాకా ఆడింది. ఆ దెబ్బతో నటుడిగా మారిపోయాను. నేను నటుడిగా తారాపథం అందుకోవాలని రాసి పెట్టినట్టుంది. అదుగో? ఆదర్శ చిత్రం అలా కలిసొచ్చింది.’’
	పకోడీలు అయిపోయాయి. బాగా చీకటి పడింది.
	‘‘రండి పోదాం’’ వెనక్కి తిరిగేం. ‘‘అన్నట్లు యింత సేపూ మీ గురించి ఏమీ అడగనే లేదు, ఏమైనా రికమండేషన్ లెటర్స్ తెచ్చారా?’’
	‘‘లేదు’’
	‘‘లేక పోయినా ఫరవాలేదు. నేనున్నానుగా. సాటి నటుల్ని ఆదరించడం మేటి నటుడిగా నా మొదటి విధి. మీకు ఫీచర్స్ వున్నాయి. అంచేత ఫ్యూచర్ వుంటుందనుకుంటున్నాను. కొన్నాళ్ళ పాటు నాతో స్టూడియోల్లో తిరుగుతూ షూటింగ్స్ ఫాలోకండి.  నెమ్మదిగా తెలుస్తుంది. రేపు మోహినీలో నాకు షూటింగ్ వుంది. ఇదివరకెన్నడూ ధరించనటువంటి ఒక విభిన్నమైన పాత్ర ధరిస్తున్నాను. పొద్దున మిమ్మల్ని కూడా తీసుకుపోతాను. చూద్దురు గాని.’’
	వేలుమణికి గుడ్ నైట్ చెప్పి రూమ్ కి వచ్చే సరికి బాగా రాత్రయింది. నా వేషం గురించి ఆలోచించడం మానేసి వేలుమణి పరిచయం గురించి ఆలోచించాను. ఉదయం ఎనిమిది గంటలకల్లా వీ.కె.రెస్టారెంటు దగ్గరుండమన్నాడు. రెప్పలు బరువెక్కేదాకా రేపు గురించి ఆలోచించాను.
	తెల్లారింది.
	అనుకున్న ప్రకారం వేలుమణితో మోహినీకి వెళ్ళాను. వేలుమణి నన్ను ఫ్లోర్ లోకి నడవమని మేకప్ కి వెళ్ళాడు. అక్కడ అనుకోకుండా నా చిన్ననాటి స్నేహితుడు యాదవరెడ్డి కనిపించాడు. పబ్లిసిటీ శాఖకి యిన్ ఛార్జీట. మాటల్లో వేలుమణి నటిస్తున్న చిత్రానికి నిర్మాతల్లో తనూ ఒకడని తెలిసింది. రెడ్డీ, నేనూ కబుర్లు చెప్పుకుంటూ వేలుమణి వేలు పెట్టి చూపించిన ఫ్లోర్ లోకి వెళ్ళాం. ఏదో రైసుమిల్లు ఖాళీ చేసి పెట్టినట్టుంది. లోపలికి అడుగు పెట్టగానే గాడి పొయ్యిలో ప్రవేశించినట్టనిపించింది నాకు. ఉక్కబోత ప్రారంభమైంది. అక్కడేదో అడవిలా సెట్టు వేశారు. కాగితాల్తో తయారు చేసి పెట్టిన రాళ్లు, రప్పలూ కంటికి బరువుగా కనిపిస్తున్నాయి. నరికి తెచ్చిన చెట్ల కొమ్మలు ఆకులన్నీ వాడిపోయి ఫెయిలయిన చిత్రాల నిర్మాతల్లా నిండివున్నాయి. అక్కడా అక్కడా ప్లాస్టిక్ పువ్వులు, తీగలు కూడా అమర్చేరు. స్పాట్ లైట్లు, కెమెరా వగైరాలతో జనం హడావుడిగా ఏవో సర్దుబాట్లు చేసుకొంటున్నారు. ‘మంచి పిడుగులు’ అనే జానపద చిత్రం తాలూకు షూటింగట అది. కాస్సేపటికి రాకుమారుడి వేషంలో హీరో గారు సిగరెట్టు కాల్చుకుంటూ ప్రవేశించారు. ఆయన్ని నేనిదివరకు చాలా చిత్రాల్లో చూసాను. అంచేత చూడగానే గుర్తుపట్ట గలిగాను.
	స్టంటు మేష్టర్లు, హీరో, ఒక గొరిల్లా కెమెరా మందుకి చేరారు. స్టంట్ మేష్టర్లు కొట్టుకుంటూ కుమ్ముకుంటూ షాట్ వివరిస్తున్నారు. బాగా ఎండెక్కినట్టుంది. ఉక్కబోత భరించ లేకుండా తయారైంది. ఉన్న రెండు ఫాన్లు ఎంత తిరిగినా గాలి చాలడం లేదు. ఎంత ఫానుకంత గాలి. పీల్చడానికి సరిపోయే గాలి మాత్రమే కదుల్తోంది.
	గొరిల్లా యాతన భరించ లేక రెండు చేతుల్తోనూ తల వూడదీసేసుకుంది. ఆశ్చర్యపోయాను – వేలుమణి తల కనబడింది నాకు. నిన్న తను చెప్పిన పాత్ర యిదా అనుకొన్నాను. ఆయాసపడుతూ ముఖం నిండా పట్టిన చెమటల్ని తుడుచుకోబోతుంటే స్టంటు మేష్టరు ‘ఉఁ ఉఁ ! మాస్క్ తగిలించుకో అంటూ వేలుమణిని చేత్తో పొడిచేడు. సగం వూపిరితో సరిపెట్టుకుంటూనే వేలుమణి మాస్క్ తగిలించుకున్నాడు. మాస్క్ తగిలించుకున్న వేలుమణిని చూస్తుంటే మనిషిగా అనుకోడం కష్టంగానే వుంది. అచ్చం గొరిల్లాలాగే కనిపిస్తున్నాడు. స్టంట్ మేష్టారు ‘‘షాట్ రెడీ, లైట్స్ ఆన్…’’ అంటూ నాలుగైదు శబ్ధాలు చేశాడు. హీరో మీదికి, గొరిల్లా మీదికి దీపాలు ఫోకస్ చేశారు. గొరిల్లా నెమ్మదిగా వచ్చి తెలుగు సినిమాలో ప్రేమించుకున్నట్టు హీరోని వెనక నించి వాటేసుకుంది. హీరో ఏమీ కంగారు పడకుండా గొరిల్లా కడుపులో మోచేత్తో గుద్దాడు. ఆ దెబ్బకి వేలుమణి వెనక్కి తూలి పడ్డాడు. ‘‘కట్’’ అన్నారు. వేలుమణి బాధగా కడుపు చేత్తో పట్టుకుని లేవడానికి ప్రయత్నం చేస్తూంటే, స్టంట్ మాష్టరు ‘‘ లే!  లే!  ’’ అని గదమాయించాడు. అప్పుడు హీరో చిరునవ్వుతో ‘‘దెబ్బ గట్టిగా తగిలిందా బ్రదర్’’ అంటూ వేలుమణిని ఒంటి చేత్తో లేవ దీశాడు. వేలుమణి సఫకేషన్ భరించలేక ఒక్క సారి మాస్క్ తీశాడు. చెమటలు పట్టిన అతని ముఖంలో బాధని నేను చూడ లేక పోయాను. గంట కాలం వేడెక్కింది. అదే షాటు పదే పదే తీస్తున్నారు. వేలుమణి  పడే వేదన నేను భరించలేక పోయాను. యాదవరెడ్డితో ‘‘బైటకి పోదాం’’ అన్నాను. ‘‘కాఫీ వచ్చింది. తాగి వెడదాం’’ అన్నాడు. 
కాఫీ నేను తాగ లేక పోయాను. అది నా కంటికి మకిలి కాఫీలా కనబడింది. వేలుమణి చెమటలా కూడా కనబడింది. ఫీల్డులోకింకా ప్రవేశించకపోయినా కాఫీ తాగినట్టు బాగానే నటించాను.
ఫ్లోర్ బైటికి వచ్చేసే ముందు ఒక్క సారి వేలుమణి కేసి చూశాను. ఒక చేత్తో మాస్క్ పట్టుకుని జాలిగా నా వేపు చూస్తూ మరో చెయ్యి నీరసంగా వూపేడు. నేను ఆముదం తాగిన చిరునవ్వు నవ్వినట్టు ఒక చిరునవ్వు నవ్వి కదిలేను. నిన్న సాయంత్రమంతా నాతో తిరిగిన వేలుమణికి ఈ వేలుమణి డూప్ లా అనిపించేడు.
‘‘ఎలా వుంది?’’ అన్నాడు యాదవరెడ్డి.
‘‘చాలా హృదయ విదారకంగా వుంది’’ అన్నాను.
‘‘నీది మరీ కుర్రవాడి మనస్తత్వం. గొరిల్లా హీరోని చంపేస్తుందనుకున్నావా? కాదు. హీరో చేతిలో అదే చచ్చిపోతుంది.’’
‘‘అవును, చూశాను’’
‘‘గమ్మత్తేమిటంటే అది గొరిల్లా కాదు’’
‘‘అవును, వేలుమణి’’
‘‘వేలుమణి కాదు, వెంకట సుబ్బయ్యా కాదు. అది సీతామహాలక్ష్మి. మాంచి సెక్స్ డాన్సర్. చనుకట్టు తీరు బాగుంటుంది. సినిమాలో గొరిల్లా చావగానే శాపవిమోచనమై గంధర్వకన్య అవుతుంది. అప్పుడు గంధర్వకన్య వేషంలో  సీతామహాలక్ష్మి డాన్సు చేస్తుంది. బ్రహ్మాండమైన ఓపెనింగ్స్ వుంటాయి తను పిక్చర్లో వుంటే.’’
	యాదవరెడ్డి మాటలు వింటూ ఎంతో సేపు గడిపాను. ‘‘పని మీద వచ్చావా?’’ అని అడిగినప్పుడు, సెలవుల్లో ఏం చెయ్యాలో తోచక సరదాగా మద్రాసులో తిరిగిపోదామని వచ్చేశానని చెప్పాను. ఆ సాయంత్రం రెడ్డి నన్ను హోటల్లో రూము ఖాళీ చేయించి వాడింటికి తీసుకు పోయాడు.
	ఫ్లోరులో అసంగతంగా విడిపోడం వల్ల మళ్లీ వేలుమణి, నేనూ కలియడం జరగలేదు. అతని గురించి జాలి పడుతూ ఆలోచించడం తప్ప నాకు అతన్ని మళ్ళా కలిసే ప్రయత్నం చెయ్యాలనిపించలేదు. వేలుమణి కూడా ప్రయత్నించినట్టు లేదు.
	వేలుమణిని చూశాక నాకు ‘వేషం’ మీద మోజు తగ్గింది. నాల్గురోజుల పాటు వూళ్లో తిరిగాను.
	ఆ మర్నాడు రెడ్డితో పబ్లిసిటీ సెక్షన్ లో కూర్చున్నప్పుడు వేలుమణి పిల్లిలా వచ్చాడు. వంగి నమస్కారం పెట్టాడు. రెడ్డి వేలుమణిని చూడకుండా యాష్ ట్రే కదుపుతూ, నుసి కేసి చూస్తూ ‘‘ఏవఁయ్యా ! ’’ అన్నాడు. నేను వేలుమణి కేసి చూశాను. నాకేసి చూసి యిరకాటంగా నవ్వుతూ
	‘‘అబ్బే !  ఏమీ లేదండి’’ అంటూ నసిగాడు.
	‘‘ఏమిటయ్యా!  పిక్చరంతా పూర్తయ్యాక, నీకు రావలసిందంతా ముందే తీసకున్నావుగా’’
	‘‘అది కాదండి. ఈ సారన్నాటైటిల్స్ లో కాస్త నా పేరు రాయించండి సార్’’
	రెడ్డి ఫకాలున నవ్వాడు. ‘‘ఓస్ అదా! సర్లే వెళ్ళు.’’
	వేలుమణి చిన్న బుచ్చుకుంటూ వెనక్కి తగ్గేడు. నన్ను కూడా నవ్వు కలపమన్నట్టు నాకేసి చూస్తే సగం నవ్వు కష్టంగా నవ్వాను.
	ఆ తర్వాత రోజు రెడ్డి నన్ను ఆఫీసులో కూర్చోబెట్టి ఎక్కడికో వెళ్ళాడు. ఆ సెక్షనంతా తిరుగుతూంటే ఓ టేబుల్ మీద ‘మంచి పిడుగులు’ తాలూకు టైటిల్ షీట్స్ కనిపించాయి. యింకా డైరెక్టరు పేరూ, నిర్మాతల పేర్లూ పూర్తిగా దిద్దలేదు. వెదికి చూస్తే వేలుమణి పేరెక్కడా నాక్కనబడలేదు. నాకు మళ్లీ జాలేసింది. యింకా రెడ్డి రాలేదు. అక్కడ ఈజీ ఛైరొకటి కనిపిస్తే అందులో అనీజీగా వాలి కళ్ళు మూసుకున్నాను.
	కళ్లు తెరిచే సరికి వెళ్లి పోతున్న వేలుమణి వెనక భాగం కనబడింది నాకు. యింకా రెడ్డి రాలేదు. ఎందుకో అనుమానం వచ్చి మళ్ళా టైటిల్ షీట్స్ దగ్గరికి వెళ్లేను. పైకి తీసిన షీటు మీద ఉప పాత్రధారుల పేర్ల క్రింద ‘‘గొరిల్లా – వేలుమణి’’ అని కొంకి గీతల్తో రాసుంది. దాంతో ఆ షీటంతా అసహ్యంగా తయారయింది. ఆ సినిమా మొత్తానికి టైటిల్స్ ఒక్కటే బాగుంటాయనుకున్న నాకు, ఆ కాస్త ఆశ కూడా పోయింది. అయినా ఎందుకో వేలుమణి మీద జాలి పడుతున్న నా మనసుకి వుపశమనం కలిగినట్టయింది.
	మద్రాసు వదిలి వచ్చే ముందు ‘మంచి పిడుగులు’ ప్రీవ్యూ చూశాను. విచిత్రం. టైటిల్స్ లో వేలుమణి పేరు కనబడలేదు. కుత్తుకలోనే కట్ చేసినట్టున్నారు. వేలుమణి ప్రయత్నం కాస్తా వెర్రి ప్రయత్నమైపోయింది. తెర చాటు బ్రతుకు మరీ కత్తెర చాటు బ్రతుకైపోయింది.
	అన్ని చిత్రాల్లోనూ చిన్న పాత్రల్లోనే కనిపించే వేలుమణి చిత్రం ఏమిటంటే యిందులో కనీసం మనిషిగానైనా కనిపించలేదు. అచ్చు మచ్చు అడివిలో తిరిగే గొరిల్లాలాగే వున్నాడు. జంతువై మరణించాడు. నాకు మాత్రం వేలుమణి మరిణించినట్టు వుంది. చివరికి ప్రేక్షకులు వేలుమణిని వేషం వేసిన మనిషి అని కూడా అనుకోరు. ఏ సర్కసు మృగమో అనుకుంటారు. కానీ వేలుమణి కూడా చిత్ర విజయానికి తోడ్పడతాడు. పాపం!.. తాజ్ మహల్ కట్టిన కూలీలాగే తారాపథంలో వేలుమణి కనపడని నక్షత్రంగా వుండిపోతున్నాడు.
	ఏమిటో నటుణ్ణి కావాలని మద్రాసు వెళ్ళి వేలుమణి ధర్మమా అని మళ్లీ -కథ వ్రాయడం మానేయడం మానేసి, రచయితనయి పోయాను. నేను మరి కంచికి వెళ్ళను. 
రచన: గిరిజ పీసపాటి
పరిస్థితులు ఇలా ఉండగానే పెద్ద పండుగ అని పిల్చుకునే ముచ్చటైన మూడురోజుల పండుగ వచ్చింది. భోగీ పండుగ రోజు ఉదయాన్నే ‘ఢిల్లీ’ అని అందరూ పిలుచుకునే ‘లక్ష్మణరావు’ అనే అబ్బాయి వేరేవాళ్ళ ద్వారా పెదబాబు ఇంట్లోంచి వెళ్ళిపోయాడనే విషయం తెలిసి వీళ్ళింటికి వచ్చాడు.
నాగ వాళ్ళు వైజాగ్ లో కాపురం పెట్టిన కొత్తల్లో చెంగల్రావు పేటలో వీళ్ళు అద్దెకుండే ఇంట్లోనే మరో వాటాలో అద్దెకుండేవారు ఢిల్లీ వాళ్ళు.
ఢిల్లీ అమ్మానాన్నలను నాగ ‘పిన్ని, బాబాయ్’ అని పిలిచేది. దాంతో ఢిల్లీ నాగను ‘అక్కా’ అని పెదబాబుని ‘బావా’ అని పిలుస్తూ, ఎక్కువ సమయం వీళ్ళ ఇంట్లోనే ఉండేవాడు.
వీళ్ళు సినిమాకి వెళ్ళినా, షికారుకి వెళ్ళినా కూడా వెళ్తూ ఇంట్లో మనిషిలా ఉండేవాడు. నాగ ఏది వండినా “నాకూ పెట్టక్కా” అని అడిగి మరీ తినేవాడు. దాంతో తోడబుట్టిన అన్నదమ్ములు లేని నాగ కూడా ఢిల్లీ ని సొంత తమ్ముడిలాగే చూసుకునేది. ఢిల్లీకి అక్క, అన్నయ్య ఉన్నా వాళ్ళు ఢిల్లీ లాగా చనువుగా రారు.
పెదబాబు పనిచేసే స్కూల్ లోనే టెన్త్ వరకు చదువుకున్నాడు ఢిల్లీ. ఆ తరువాత చదువు అబ్బక, ఎలక్ట్రికల్ వర్క్ నేర్చుకుని, ఆ పని చేసుకుని కొంత సంపాదించుకుంటున్నాడు. అప్పుడప్పుడూ వీళ్ళింటికి వస్తూ పోతూ ఉంటాడు.
నాగ ద్వారా ఆరోజు జరిగిన విషయాన్ని తెలుసుకుని చాలా బాధ పడి “అసలు కుష్టన్నయ్య నీకు నిజమే చెప్పాడని నమ్మకం ఏంటక్కా? పెదబావకి ఆత్మహత్య చేసుకునేంత ధైర్యం లేదు. బావ ఖచ్చితంగా రాముడువలస లోనే ఉండి ఉంటాడు. మామ (పీసపాటి తాత) లేడని చెప్పమని ఉంటారు. అందుకే నీకు బావ అక్కడ లేడని చెప్పాడు కుష్టన్నయ్య” అన్నాడు.
ఆ మాట విన్న వసంత కలుగజేసుకుని “నిజమేనమ్మా! తాత ఏం చెప్పమంటే కుష్టమామ అదే చెప్తారు. ఆయనను కాదనే ధైర్యం ఈయనకు లేదు. ఢిల్లీ మామ చెప్పిందే నిజమనిపిస్తోంది నాకు కూడా” అంది.
వీళ్ళిద్దరి మాటలూ విని ఆలోచనలో పడిన నాగ లోపలి గదిలోకి వెళ్ళి ఐదు నిముషాలో తిరిగొచ్చి “తమ్మూ! నాకోసం నువ్వొక పని చేస్తావా!” అంది ఢిల్లీతో.
“ఏంటో చెప్పక్కా. తప్పకుండా చేస్తాను” అన్నాడు ఢిల్లీ నమ్మకంగా.
“నువ్వొకసారి రాముడువలస వెళ్ళొస్తావా? కుష్టన్నయ్య వాళ్ళకి బంధువు కనుక పెద్దాయన మీద గౌరవంతో నాకు అబద్ధం చెప్పి ఉండొచ్చు. కానీ నీకా అవసరం లేదు కదా!” అంది.
“వెళ్ళడానికి నాకేం అభ్యంతరం లేదక్కా. కానీ…” అని ఇంకా ఏదో అనబోతున్న ఢిల్లీ చేతిలో ఛార్జీలకు సరిపడా డబ్బు ఉంచి “నాకు తెలుసురా. నీ దగ్గర డబ్బు ఉంటే నువ్వు ఆలోచించే మనిషివి కాదని. వీలు చూసుకుని వెళ్ళు” అంది.
“రేపు ఉదయమే వెళ్తానక్కా. రాగానే నీకు ఏ విషయం చెప్తాను” అన్నాడు వెళ్ళడానికి లేస్తూ.
“పండుగ రోజు ఇంట్లో ఉండకపోతే పిన్ని, బాబాయి నొచ్చుకుంటారేమోరా. పండుగ అయ్యాక వెళ్ళు” అంది నాగ.
“నువ్వింత కష్టంలో ఉంటే అమ్మా నాన్న మాత్రం కాదని ఎలా అంటారక్కా. రేపు ఉదయాన్నే వెళ్ళి రాత్రికల్లా వచ్చి నీకే విషయం చెప్తానక్కా. నువ్వు ధైర్యంగా ఉండు” అని వెళిపోయాడు.
వెళ్ళిన మర్నాటి రాత్రి తొమ్మది గంటల సమయంలో తిరిగి వచ్చిన ఢిల్లీకి ఎదురెళుతూ “రా మామా! ఊరెళ్ళి వచ్చావా” అనడిగింది వసంత.
“ఇప్పుడే బస్సు దిగి డైరెక్టుగా ఇక్కడికే వస్తున్నాను. అమ్మేదీ?” అడిగాడు వసంతని.
ఇంతలో ఢిల్లీ గొంతు వినబడి లోపలి గదిలోంచి వచ్చిన నాగ, వసంతతో “ముందు మామకి మంచినిళ్ళు ఇవ్వు వసంతా!” అని ఢిల్లీ మంచినీళ్ళు తాగేవరకు ఆగింది.
మంచినీళ్ళు తాగేక “నీకు చెప్పినట్లే ఉదయం ఫస్ట్ బస్సుకి బయలుదేరి వెళ్ళానక్కా. బావ అక్కడ లేడు. మామ చాలా కోపంగా ఉన్నాడు. బావ ఎవరికో శ్రీకాకుళం రైలు పట్టాల దగ్గర కనబడ్డాడట”
‘ఆత్మహత్య చేసుకోవడానికి కాకపోతే వాడు రైలు పట్టాల దగ్గర ఎందుకు కనబడ్డాడు? వాడిని వెతకడానికి మనుషులను పంపించాను. వాడు ప్రాణాలతో దొరికాడా సరే! లేకపోతే మీ అక్క అంతు చూస్తానని చెప్పు. నిన్ను పంపించింది ఎవరో నాకు తెలియదనుకున్నావా?”
‘ఇంత జరిగితే అదొచ్చి ఒక్క మాటైనా నాకు చెప్పొద్దా? అదక్కడ ఊళ్ళేలుతూ బిజీగా ఉందా? నిన్నెందుకు పంపింది? అసలెలా బతుకుదామనుకుంటోంది? అది, దాని ఆడపిల్లలు బిజినెస్ పెట్టి సంపాదించుకుంటారా?’ అని నానా మాటలూ అన్నాడక్కా” అన్న ఢిల్లీ మాటలకు తల్లి, పిల్లలు నిశ్చేష్టులై ఉండిపోయారు.
ముందుగా తెప్పరిల్లిన నాగ “నేను కుష్టన్నయ్యతో చెప్తూనే ఉన్నానురా! కానీ వెళ్ళొద్దని అన్నయ్య నన్ను ఆపేసాడు. అసలు అన్నయ్య మాట విని ఆగిపోయి తప్పు చేసాను. రేపే పిల్లల్ని తీసుకుని బయలుదేరతాను” అంది నాగ ఏడుస్తూ.
“నిజంగా ఆ రోజే వెళ్ళి ఉంటే ఏ సమస్యా ఉండేది కాదక్కా! ఇప్పుడు బావ ఖచ్చితంగా ఆత్మహత్య చేసుకున్నాడనే నమ్మకంతో ఉన్నారు మామ. ఇప్పుడు వెళ్ళావంటే నిన్ను, పిల్లల్ని ఏం చేస్తాడోనని భయంగా ఉంది.”
“ఇక్కడైతే పట్నం కనుక ఆయన మీ జోలికి రారు. ఆ ఊరిలో ఆయనేం చేసినా అడిగేవాళ్ళు కూడా లేరు. ఆలోచించు” అని నాని వంక తిరిగి “పుట్టిన రోజు శుభాకాంక్షలు రా మామా” అన్నాడు నానితో.
“థాంక్యూ మామా!” అని బదులిచ్చిన నానితో “నీ పుట్టిన రోజని మీ పెద్దక్క నీకిష్టమైన బొబ్బట్లు చేసే ఉంటుందే! అన్నీ నువ్వే తినేసావా లేక నాకో రెండైనా ఉంచావా!” అన్నాడు చనువుగా.
నాని సమాధానం చెప్పకుండా ఊరుకున్నాడు. దాంతో “పాపా! వీడేం మాట్లాడడం లేదంటే మొత్తం తినేసే ఉంటాడు. సరేలే నాకు ప్రాప్తం లేదనుకుంటాను” అన్నాడు వసంతతో.
వసంత కళ్ళలో నీళ్ళు తిరుగుతుండగా ముఖం పక్కకి తిప్పుకుంది. లౌక్యం తెలియని గిరిజ ఏడుస్తూ ” నిన్నటి నుండి మేమసలు వంటే చేసుకోలేదు మామా!” అనేసింది.
“అదేమిటి? పండుగ, పైగా నాని పుట్టిన రోజు. ఏమీ వండుకోకపోవడమేమిటక్కా?” అన్నాడు ఢిల్లీ నాగని మందలిస్తున్నట్లు.
“నిన్నటి నుండి మీ బావ గుర్తొస్తున్నారురా! ఆయన ఉన్నన్నాళ్ళూ అందరం పండుగకి రెండు రోజుల ముందే రాముడువలస వెళ్ళేవాళ్ళం. మీ చిన్న బావ కుటుంబం, చిన్న, ఆనంద్ అందరూ వచ్చేవారు. అందరం కలిసి సరదాగా పండుగ శలవులు గడిపి వచ్చేవాళ్ళం”.
“ఈ సంవత్సరం మీ బావ మాతో లేరు. అసలాయన జాడే తెలియడం లేదు. నిన్నటి నుండి ఇదే బాధలో ఉన్నాం. దాంతో పొయ్యిలో పిల్లి లేవలేదు. ఈరోజు నవ్వొచ్చి, ఆయన ఊర్లోనే ఉన్నారంటావని ఎంతో ఆశగా ఎదురు చూస్తున్నాం. చివరికి అదీ కొండెక్కింది. అయినా మాకు ఆకలి తెలియట్లేదురా” అంది ఏడుస్తూ.
“ఛఛ. బావ వెళ్లిపోయినంత మాత్రాన మీరు తిండి మానేస్తే ఎలా అక్కా?” అంటూ “పాపా! లేచి అన్నం వండు. కనీసం మజ్జిగ అన్నాలైనా తినండి. పండుగ పూట పస్తు ఉండకూడదు” అని వసంతకి చెప్పి, మళ్ళీ నాగతో “ఇప్పటికే ఆలస్యం అయిందక్కా. నేను వెళ్ళొస్తాను” అని వెళ్లిపోయాడు.
“చేయని తప్పుకు ఈ శిక్ష ఏమిటి భగవంతుడా! అసలాయన ఆత్మహత్య చేసుకున్నారంటే నాకు నమ్మకం కలగట్లేదు. ఎక్కడున్నారో? అసలు తింటున్నారో లేదో” అంటూ ఏడవసాగింది నాగ. తల్లిని ఓదారుస్తూ తాము కూడా ఏడవసాగారు పిల్లలు ముగ్గురూ.
ఆ మర్నాడు కూడా ఇంట్లో వంట లేదు. కానీ అన్నపూర్ణమ్మ గారు వీరిని చూసి బాధపడి, ఇంట్లో వండుకున్న చేగొడిలు, జంతికలు, గారెలు, పెరుగు గారెలు తెచ్చి ఇచ్చి, వీళ్ళు తినం అన్నా వినకుండా బలవంతంగా తినిపించి గానీ వెళ్ళలేదు.
పెదబాబు జాడ తెలియక, అసలు బతికున్నాడో లేదోననే బెంగతో, కళ తప్పిన ముఖాలతో, బతికున్న శవాల్లా తయారయ్యారు తల్లీ, పిల్లలు.
        ***** సశేషం *****
రచన: రవీంద్ర కంభంపాటి
సాయంత్రం నాలుగున్నర అవుతూంది.  ఆదిలక్ష్మి ఇంటిపక్కనే ఉన్న సందులోకి తిరిగి,  వీధి వైపుకి వచ్చింది.  ఇంటి ముందుభాగం అద్దెకిచ్చేసేరేమో,  తిన్నగా వీధిలోకి వచ్చే వెసులుబాటు లేదు.
ఆ సందులోంచి బయటికి వచ్చి,  వీధిలోకి తిరిగేసరికి బజ్జీల నూనె వాసన నుంచి,  కోడిమాంసం,  కోడిగుడ్ల వాసన వరకూ రకరకాల వాసనలొచ్చేయి ! వెనక్కి తిరిగి తన ఇంటి వేపు నిరసనగా చూసింది.  ఇంటి ముందు శ్రీ సాయి విలాస్ టిఫిన్స్,  నూడుల్స్,  కర్రీస్ అనో బోర్డు కనిపించింది,  ఆ బోర్డు కింద కులాసాగా నుంచుని చుట్ట కాలుస్తూ కుమారబాబు కనిపించేడు.
నువ్వేమీ చెయ్యలేవు అనో వెటకారం నవ్వు కనిపించిందతని మొహంలో! ఆదిలక్ష్మి తలతిప్పుకుని వెళ్ళిపోయింది.
మెల్లగా శ్రీపాద వల్లభస్వామి గుడి వేపు అడుగులెయ్యడం మొదలెట్టింది డెబ్భై మూడేళ్ళ ఆదిలక్ష్మి.  ఆ గుడి దగ్గిర మొదలెట్టి,  ఊరికి అటువైపున్న కుక్కుటేశ్వర స్వామి గుడి వరకూ దార్లో గుళ్ళన్నిటికీ వెళ్ళడం,  ప్రతి గుడిలో ఓ పది నిముషాలు కూచుని,  ఆ గుళ్లో ఉన్న దేవుడికో దేవతకో తన కష్టం చెప్పుకోవడం,  ఆ తర్వాత మెల్లగా ఎప్పటికో ఆ “శ్రీ సాయి విలాస్ హోటల్” వెనకున్న తన రెండు గదుల ఇంటికి చేరుకుని,  పొద్దున్న వండుకున్నదేవైనా మిగిలుంటే తినడం లేకపోతే ఇన్ని నీళ్ళు తాగి పడుకోవడం..  ఆవిడకి ఇదే తంతు రోజూ.
వాళ్ళాయన మేడూరి రామేశ్వర్రావు బతికున్న రోజుల్లో ఇలా గుళ్ళ చుట్టూ తిరిగే అలవాట్లేవీ లేవావిడకి ! ఉన్న సమయం అంతా ఆరు గదుల ఇల్లుని చూసుకోడానికి,  సాయంత్రమయ్యేసరికి,  ఇంటి ముందున్న చెట్లని,  మల్లె తీగల్నీ,  పాదుల్నీ సాకడానికి,  రాత్రయ్యేసరికి భర్తతో కలిసి అమెరికాలో ఉన్న కొడుకులు,  కోడళ్లతో కబుర్లు చెప్పడం,  ఆ తర్వాత,  భర్తతో కలిసి కాసేపు టీవీ చూసి పడుకోవడం ఇలా సాగిపోయేది.
ఓ రోజు రాత్రి ఈటీవీలో అప్పు చేసి పప్పుకూడు సినిమా చూస్తూంటే,  రేలంగి కామెడీకి తెగ నవ్వేసే రామేశ్వర రావు గారు నవ్వడం లేదేంటా అని ఆదిలక్ష్మి పక్కకి తిరిగి చూసేసరికి,  అలా ప్రశాంతంగా సోఫాలోనే వెనక్కి వాలిపోయున్నాడాయన.
అమెరికా నుంచి కొడుకులు ఉన్నపళాన వచ్చేసి,  తండ్రికి కర్మకాండలు పూర్తి చేసేరు.  తల్లిని తమతో అమెరికా వచ్చేయమన్నారు గానీ,  అన్నేళ్లు భర్తతో గడిపిన ఆ ఇంటిని వదలబుద్ది కాలేదావిడకి.
మరుసటేడాది తండ్రికి సంవత్సరీకం పెట్టడానికి వచ్చినప్పుడు,  పెద్ద కోడలు మాట కదిపింది,  ‘ఇంత పెద్ద ఇంటిలో మీరొక్కరూ ఉండడం మీకే మంచిది కాదత్తయ్యా..  ఓ నాలుగ్గదులు ఎవరికైనా అద్దెకి ఇచ్చెయ్యండి..  మీకూ ఓ తోడుంటుంది..  అలాగే మాక్కూడా మిమ్మల్ని చూసుకోడానికి ఇక్కడెవరో ఉన్నారనే ఫీలింగుంటుంది ‘
కొడుకులిద్దరూ ఆలోచన బావుందన్నట్టు తలాడించేరు.  చిన్న కోడలు అందుకుంది ‘ఐడియా బావుంది..  కానీ అలా కాకుండా ఇంటి ముందరి నాలుగ్గదులూ,  వసారా ఏదైనా హోటల్ వాడికిస్తేనో ?..  అత్తయ్యగారికి మంచి అద్దె వస్తుంది,  జనాల సందడితో మీక్కూడా మంచి కాలక్షేపం..  మీక్కూడా ఎప్పుడైనా మీ వంట బోరు కొట్టిందంటే,  ఇంచక్కా ఆ హోటల్లో తినేయొచ్చు ‘.  ఈ మాటలకి పెద్ద కోడలితో సహా అందరూ మెచ్చుకోలుగా చూసేరు చిన్న కోడలి వైపు !
ఆదిలక్ష్మికి ఈ ఆలోచన నచ్చలేదు..  కానీ వాళ్ళు ఉండే ఈ నాలుగైదు రోజుల్లో ఏ వాదన పెట్టుకో దల్చుకోలేదు.  ఏమ్మాట్లాడకుండా ఊరుకుంది.  తల్లి మౌనాన్ని అంగీకారంగా తీసుకున్నారు కొడుకులిద్దరూ.  తెలిసినవాళ్లెవరికో చెబితే,  సాయంత్రానికల్లా కుమారబాబు దిగిపోయేడు.  “మెయిన్ రోడ్డుకి ఆనుకుని ఉన్న వీధి కదండీ..  ఓ చిన్న హై క్లాస్ వెజిటేరియన్ హోటల్ పెట్టుకుంటానండి..  చివరి రెండు గదులూ అమ్మగారు ఉంచుకోవచ్చండి..  యాభై వేలు అడ్వాంసండి..  నెలకి పదిహేను వేలు అద్దె కన్నా ఇచ్చుకోలేనండి ” అంటూ అన్ని మాటలూ అతనే చెప్పేసేడు.  పిఠాపురంలో పదిహేను వేల రూపాయల ఇంటద్దె వస్తూందంటే మాటలా..  భలే బేరం తగిలింది,  అంటూ ఆదిలక్ష్మి చేత ఒప్పించేసేరు పిల్లలు.
“అమ్మగారిని కంట కనిపెట్టి ఉండడానికి నేనున్నాననుకోండి బాబూ..  మీరెళ్ళి దర్జాగా అమెరికాలో ఉద్యోగాలు చేసుకోండి..  ఆవిడగోరుని ఇక్కడ హాయిగా మూడో కొడుకు చూసుకుంటున్నాడనుకోండి ” అంటూ భరోసా ఇచ్చేసేడు కుమారబాబు !
అదిగో..  ఆ రోజు నుంచీ మొదలైంది ఆదిలక్ష్మి గారికి నరకంతో సావాసం ! తెల్లవారుఝామున ఐదు గంటలకే,  గిన్నెల చప్పుళ్ళూ,  వంట పని వాళ్ల అరుపులు,  ఆ కాఫీ హోటల్లోంచి పెద్దగా సినిమా పాటలూ..  అన్నిటికంటే పరకాష్ట…  ఆవిడకి చెప్పకుండానే,  ఇంటి ముందున్న మల్లెపందిరి తీయించేసి చెట్లు కొట్టించేసేడు కుమారబాబు..  హోటల్ ముందు పార్కింగ్ కోసమట !
పిల్లలకి ఆ విషయం చెబితే,  ‘అంత అద్దె ఇస్తున్నాడు కదమ్మా..  మనం కూడా అన్నీ పట్టించుకుంటే కుదరదు ‘ అంటూ ఈ విషయం పెద్దగా పట్టించుకోలేదా పిల్లలిద్దరూ !
ఇలాక్కాదని,  ఆ కుమారబాబు దగ్గిరకే వెళ్ళి ‘అయిందేదో అయ్యింది..  ఈ హోటల్ ఖాళీ చేసి,  నా ఇల్లు నాకిచ్చెయ్యి బాబూ ‘ అని ఆ ఆదిలక్ష్మిగారు బతిమిలాడితే,  ‘భలేవోరండీ..  ఇప్పుడిప్పుడే యాపారం పుంజుకుంటూంది..  ఇప్పుడు ఖాళీ చేసేయ్ అంటే ఎలాగండీ ?..  జరిగేపని కాదండి..  ‘ అంటూ మొహం తిప్పేసుకున్నాడా కుమారబాబు!
‘అలా అనకు బాబూ.  ఇప్పటికే..  ఇది నేనూ నా భర్తా యాభై ఏళ్ల క్రితం కట్టుకున్న ఇల్లేనా అని అనుమానం వచ్చేంతలా మారిపోయింది..  కావాలంటే..  ఇన్నాళ్లూ నువ్విచ్చిన అద్దె కూడా తిరిగిచ్చేస్తాను..  ఖాళీ చేసేయ్ బాబూ ‘ అని బతిమిలాడింది
‘శుభమా అని..  ఇవాళ సాయంత్రం నుంచీ నూడిల్స్ పాయింట్ కూడా మొదలెడదామని నేననుకుంటూంటే,  మీరు ఏటేటో అంటారేంటండీ ?సాయంత్రం మీక్కూడా ఓ ప్లేటు నూడుల్సంపిత్తాను..  టేస్టు చూసి ఎలాగున్నాయో చెప్పండి..  ఉంటానండి ‘ అంటూ హోటల్ లోపలికెళ్లిపోయేడు కుమారబాబు
ఆ నూడుల్స్ పాయింట్ పేరుతో మెల్లగా ఆ సాయి విలాస్ హోటల్లో నాన్ వెజ్ కూడా మొదలెట్టేసేడు కుమారబాబు.  ఆ వచ్చే వాసనలతో ఆదిలక్ష్మి గారికి రోజూ కడుపు తిప్పేసేది.  పిల్లలకి చెబితే,  అతనితో మాట్లాడడానికి ప్రయత్నించేం..  అంటారే తప్ప ఏమీ చెయ్యలేకపోయేరు.
మెల్లగా అద్దె కూడా తనకిష్టం వచ్చినప్పుడు ఇవ్వడం మొదలుపెట్టాడు కుమారబాబు !
ఆ తర్వాతేడాది,  ‘డల్లాస్ లోనే ఎవరో పంతులుగారు దొరికేరు, ఈ ఏడాది నుంచీ నాన్నగారికి ఇక్కడే తద్దినం పెట్టేస్తాం..  ప్రతేడాదీ ఇండియా వచ్చే ఖర్చు తప్పింది’ అని పెద్ద కొడుకు అనేసరికి ఏమ్మాట్లాడలేదు ఆదిలక్ష్మి !
పోలీస్ స్టేషన్లో చెబితే సివిల్ గొడవ మేం పట్టించుకునేది కాదనేసేరు..  ఎమ్మార్వో గారిని కలిస్తే,  తనదీ కుమారబాబుదీ ఒకే కులం అన్న విషయం గుర్తుకొచ్చి అసలేం పట్టించుకోలేదు.
ఇంక ఇలాక్కాదని,  రోజూ ఊళ్ళో ఉన్న ప్రతి గుడికీ వెళ్ళడం,  దేవుడికి తన కష్టం చెప్పుకోవడం మొదలెట్టింది ! శ్రీపాద వల్లభ స్వామి గుడి,  పైడి తల్లమ్మ గుడి,  సాయిబాబా గుడి,  సోమేశ్వరస్వామి గుడి,  దత్తక్షేత్రం,  కుంతీమాధవస్వామి గుడి,  పురుహూతికా అమ్మవారు,  కుక్కుటేశ్వరుడు..  ఇలా రోజూ వీళ్ళందరూ ఆదిలక్ష్మి కష్టం వినేవారు.  మనసుకి కొంత భారం తగ్గి,  ఆదిలక్ష్మి తిరిగి ఇంటికి బయల్దేరేది.
ఆరు సంవత్సరాలు గడిచేయి.  మెల్లగా ఆదిలక్ష్మిలో ఓపిక నశిస్తూంది..  ఆ రోజు తనని చూసి ఆ కుమారబాబు వెటకారంగా నవ్వడం అస్సలు తట్టుకోలేకపోయింది..  ఆ బాధంతా తన దేవుళ్ళ దగ్గిర వెళ్లబోసుకుంది.  ‘అయినా…   ఈ లోకమంతా రాక్షసులతో నిండిపోయింది..  మనం కొలిచే కన్నా ఈ లోకంలోని రాక్షసులే ఎక్కువ..  మీరు మటుకు ఏం చేయగలరులెండి..  మీక్కూడా ఆ రాక్షసులంటే భయమనుకుంటాను..  అందుకే..  నా కష్టం మీరు తీర్చలేకపోతున్నారు ‘ అనుకుంటూ ఇంటికి వచ్చేసి పడుకుంది.
మాంఛి నిద్దరట్టేసింది.
పొద్దున్న ఎవరో తలుపులు దబదబ బాదుతూంటే మెలుకువొచ్చింది.  తలుపు బయట జనం,  పోలీసులూను ! ఆదిలక్ష్మి తలుపు తీసేసరికి,  ‘హమ్మయ్య..  ఈవిడ బతికే ఉంది ‘ అన్నారెవరో.
విషయం అర్ధం కాక ఆదిలక్ష్మి వెర్రి చూపులు చూస్తూంటే అంటున్నారెవరో ‘భలే అదృష్టవంతులండీ..  రాత్రి ఉన్నపళంగా..  మీ ఇంటి ముందున్న నాలుగ్గదులూ..  అదే..  సాయి విలాస్ హోటల్ కూలిపోయిందండి..  ఎవరికీ ప్రాణం పోలేదు గానీండి..  కుమారబాబు గారు తన యాపారాన్ని మటుకు వేరే చోట మార్చుకోవల్సిందే !’
————-














రచన: రాజ్యలక్ష్మి బి
 క్లాసులో పిల్లలకు టెస్ట్ పెట్టి కూర్చున్నదన్న మాటే కానీ రాజ్యం మనసులో అంతా గందరగోళం!బడికి వస్తుంటే యింటి దగ్గర అమ్మ చెప్పిన మాటలు పదే పదే చెవిలో రింగుమంటున్నాయి. రేపు తనను చూడడానికి పెళ్లివారొస్తున్నారు కనుక బడికి సెలవు పెట్టమంది. కానీ రాజ్యానికి పెళ్లిచూపులంటే మహా కంపరం. ఒకసారి తలెత్తి పిల్లలందరినీ చూసింది. అందరూ తలొంచుకుని శ్రద్హగా వ్రాస్తున్నారు. అందరూ అమ్మాయిలే. అరవిరిసిన లేత గులాబీల్లాగా స్వచ్ఛంగా మెరుస్తున్నారు. భవిష్యత్తులో వీళ్లు యెన్ని పెళ్లిచూపులు యెదుర్కొవాలో, అనుకుంటూ రాజ్యం వాళ్లను సానుభూతితో చూసింది. 
రాజ్యానికి రెండేళ్ల క్రిందటి తన మొదటి పెళ్లిచూపులు గుర్తుకొచ్చింది. అప్పటి తన అమాయకత్వాన్ని యిప్పుడు తల్చుకుంటే తన మీద తనకే కోపం వేస్తుంది. తను గొప్ప అందగత్తె కాకపోయినా చూడడానికి బాగుంటుంది. తీర్చి దిద్దిన అంగసౌష్ఠవం చురుకైన కళ్లు, సన్నని మల్లెమొగ్గలాంటి ముక్కు! ఉపాధ్యాయినిగా ప్రభుత్వ పాఠశాలలో పని చేస్తున్నది. పెళ్లి చూపుల్లో అతనికి తను నచ్చుతుంది. అతను కూడా అందంగా ఠీవిగా వున్నాడు. బ్యాంకులో వుద్యోగం. తనకు అతను నచ్చాడు. అతనికి తను నచ్చాలని మనసారా కోరుకుంది. అతను తనతో మాట్లాడాడు. ఆ మాటల్లో ఒకటి మాత్రం బాగా గుర్తుంది తనకు. “రాజ్యం, మీరు నాకు నచ్చారు, నేనూ మీకు నచ్చానని మీ కళ్లు చెప్తున్నాయి. మిగిలిన విషయాలు పెద్దవాళ్లు మాట్లాడుకుంటారు” అన్నాడు. రాజ్యానికి అతని మాటలు వెన్నెల్లో సన్నజాజి పరిమళంగా హృదయాన్ని పరవశింపచేసింది. స్వప్నజగత్తులో అందమైన కలలు కన్నది.
అమ్మ నాన్నతో మాట్లాడడం విన్నది, “పెళ్లిచూపులు జరిగాయి, మన రాజ్యం వాళ్లకు నచ్చింది, దీనికీ అతను నచ్చాడు, కానీ వాళ్లు ఎంతలో వున్నారో యేమో, కట్నం యెంతడుగుతారో”అమ్మ మాటలు రాజ్యానికి సూదుల్లా గుచ్చుకున్నాయి.
నాలుగు రోజుల తర్వాత పెళ్లివాళ్ళు నాన్నగారిని రమ్మన్నారు. నాన్న తన స్నేహితుడు సీతాపతిని తోడు తీసుకుని వెళ్లారు. సాయంత్రం దిగులుగా తిరిగి వచ్చారు. అప్పుడు రాజ్యం లోపల వుంది.
“ఏమండీ పెళ్లివాళ్లేమన్నారు ?” అమ్మ అడిగింది.
“ఏం చెప్పను సీతా!  వాళ్లు అయిదు లక్షలు కట్నంగా అడుగుతున్నారు, లాంఛనాలు కూడా భారీగా కావాలిట. నేను రెండు లక్షలు యివ్వగలనని చెప్పాను. వాళ్లు ఒప్పుకోలేదు, ఆ అబ్బాయి అక్కడే వున్నాడు, అన్నీ వింటూ కూడా ఏం మాట్లాడలేదు. మనకు యింకా యిద్దరు మగపిల్లలున్నారు, వాళ్ల చదువులున్నాయి. మనం వాళ్లతో తూగలేం, రాజ్యానికి నువ్వే నెమ్మదిగా నచ్చచెప్పు”అంటున్న నాన్న మాటలు రాజ్యం విన్నది.
రాజ్యం స్వప్నసౌధం కూలింది. అందమైన కలలు చెదిరాయి. వరకట్న పిశాచి తన్ను చూసి నవ్వుతున్నట్ట నిపించింది. అమ్మా నాన్నా తన వల్ల దిగులు పడటం బాధనిపించింది. ఇప్పుడు తనేవాళ్లకు ధైర్యం చెప్పాలి. అతను తనకు నచ్చాడు నిజమే కానీ అతనికి డబ్బే ప్రధానం అయితే తనకు అతను అనవసరం!
ఆ రాత్రి భోజనాలప్పుడు తండ్రిని చూసింది రాజ్యం. ఆయన యేదో తప్పు చేసిన వాడిలాగా తలదించుకుని అన్నం మెతుకులు కెలుకుతున్నారు. రాజ్యం అది చూసి తట్టుకోలేకపోయింది.
“నాన్నా!  యేదో తప్పు చేసినట్టు మీరెందుకు బాధపడుతున్నారు ? డబ్బుకే ప్రాధాన్యమిచ్చేవాళ్లను గురించి మనమెందుకు బాధపడాలి ? మనమెందుకు ఆలోచించాలి ? వదిలెయ్యండి! నేను యిష్టపడింది నిజమే కానీ అతని అంతరంగం తెలిసాక కూడా అతనే కావాలి అనే మూర్ఖురాలిని కాదు. నాన్నా! నాదో విన్నపం. కట్నం కోరే పెళ్ళికొడుకు, పెళ్లిచూపులు నాకొద్దు. పెళ్లే జీవితపరమార్ధం కాదు.” అంటూ తన అభిప్రాయాన్ని ఖచ్చితంగా చెప్పింది రాజ్యం.
వెంటనే అమ్మ నాన్నతో  “ఇదేమి చోద్యమండీ” అనడం రాజ్యం విన్నది.   ”అవును సీతా అభిమానం కల యే ఆడపిల్లయినా రాజ్యంలాగానే ఆలోచిస్తుంది.  వదిలెయ్యి ఆ విషయం” నాన్న అమ్మను మందలించారు. రాజ్యానికి కొంత వూరట కలిగింది.
రెండు సంవత్సరాల సమయంలో వచ్చిన సంబంధాలలో ఒకరిద్దరికి తను నచ్చిన వాళ్లు పరోక్షంగా కట్నం కావాలని అడిగించడం తెలిసి రాజ్యం నిర్మొహమాటంగా తిరస్కరించింది. ఇప్పుడు రాజ్యానికి బడి, పిల్లలూ, పాఠాలు యిదే తన ప్రపంచం! పెళ్లిగురించి ఆలోచించడం పూర్తిగా మానేసింది. .
బడి గంట వినపడి వులిక్కిపడుతూ వర్తమానంలోకి వచ్చింది రాజ్యం. క్లాసులోనించి బయటకు వచ్చింది. మళ్లీ అమ్మ మాటలు  “పెళ్ళికొడుకు పేరు రామచంద్రం, మన వూళ్లోనే  కరెంట్ ఆఫీసులో పని చేస్తాడు. అమ్మాయి నచ్చాలి అంతే” మళ్లీ చెవిలో రింగుమన్నాయి. రాజ్యం అలోచించి ఆలోచించి ఒక నిర్ణయానికి వచ్చింది. వెంటనే ఒక లీవ్ లెటర్ యిచ్చేసి బడి బయటకు వచ్చింది.
కరెంట్ ఆఫీసు బయట ఆవరణలో చెట్టుకింద నించుంది. లంచ్ సమయం అవడం వల్ల అందరూ బయటకు వస్తున్నారు. ఒకతను హుందాగా ఠీవిగా రాజ్యం వైపు చూస్తూ వచ్చాడు. బహుశా తన ఫోటో చూసి వుంటాడు అనుకుంది రాజ్యం. .
“నమస్తే” అంటూ రాజ్యాన్ని చూసాడు.
“మీరు రామచంద్రంగారు కదూ “అన్నది రాజ్యం.
“అవునండీ “అన్నాడు అతను.
“రేపు మీరు జానకీరామయ్యగారి అమ్మాయిని చూడడానికి వెళ్తున్నారు కదా! నేనే ఆ అమ్మాయిని, మీతో మాట్లాడాలి” నిర్భయంగా అన్నది రాజ్యం.
“నేను గుర్తుపట్టానండి, మీ ఫోటో చూసాను, చెప్పండి” అంటూ రాజ్యం ముందు చేతులు కట్టుకుని నవ్వుతూ నించున్నాడు.
“మరేం లేదండీ, మీరు కానీ మీ వాళ్లు కానీ కట్నకానుకలు ఆశించేవారైతే దయచేసి పెళ్లి చూపులకు రాకండి, నా జీవితాన్ని అలాంటివారితో పంచుకోలేను. నేను నచ్చి, మేము కట్నం యిచ్చుకోలేక నా వాళ్ల బాధ నేను చూడలేను. నా అభిప్రాయాలను మార్చుకోలేను. అందుకే మిమ్మల్ని కలిసి స్వయం గా చెప్పాలని వచ్చాను.” అంటూ అక్కడినించి వెళ్ళబోయింది.
“ఆగండి రాజ్యంగారు! మీ అభిప్రాయాలు చెప్పారు, నేను విన్నాను. మరి నా అభిప్రాయాలు కూడా మీరు వినాలిగా. ముందుగా మీకు నా అభినందనలు. ధైర్యంగా, ఖచ్చితంగా మీ మనసులోని మాట చెప్పారు. మీ యీ స్వభావం నాకు నచ్చింది. జీవనం, జీవితం చాలా అమూల్యమైనవి. నా భార్య నా జీవనంలో, నా జీవితంలో నా సహచరి. నన్ను తన కంటిపాపలో నిలుపుకోవాలి నేను తనని నా హృదయంలో నిలుపుకోవాలి. నా ఇల్లాలుగా నా యింటివెలుగుగా వుండాలి. నాకు కట్నం కాదు. కావాల్సింది నన్ను అర్ధం చేసుకుని నాకు కష్టసుఖాల్లో తోడునీడగా వుండే అమ్మాయి కావాలి, యిప్పుడు చెప్పండి రాజ్యంగారు, రేపు నేను పెళ్లిచూపులకు రమ్మంటారా!వద్దంటారా ?” అన్నాడు రామచంద్రం.
అతని మాటలు, అతని అభిప్రాయాలు రాజ్యానికి నచ్చాయి “రేపటి కోసం యిప్పటినించే యెదురు చూస్తూ వుంటాను” అంటూ నవ్వుతూ అతనికి నమస్కరించింది.
రామచంద్రం ఆఫీసులోకి,  రాజ్యం యింటికి వెళ్లిపోయారు.
పెద్దల అంగీకారంతో యిద్దరికీ పెళ్లి జరిగింది. రెండు జీవితాల మధ్య కట్నం అనే పిశాచి ప్రవేశించకపోతే దంపతుల మధ్య కలతలుండవు. మానసిక ప్రశాంతత వుంటుంది. 
