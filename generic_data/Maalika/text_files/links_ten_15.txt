రచన: నండూరి సుందరీ నాగమణి 

అనగనగా… మరేమో… ఒకానొక దేశంలో… 
ఉల్లిపాయంత ఊరుండేదట.  ఆ ఉల్లిపాయంత ఊరిలో బుడమకాయంత బుల్లోడు ఉండేవాడట… ఆ బుడమకాయంత బుల్లోడికి తామరకాయంత తండ్రి ఉన్నాడట. ఆ తామరకాయంత తండ్రి కాకరకాయంత కార్యాలయంలో పని చేస్తూ ఉండేవాడట. బుడమకాయంత బుల్లోడు బంగాళాదుంపంత బళ్ళో చదువుకుంటున్నాడట. ఆ బడిలో వీడికి చదువు చెప్పే పనసకాయంత పంతులమ్మ   చెర్రీ పండంత చదువు చెప్పేదట. పుచ్చకాయంత ఫ్రెండ్స్ తో అనాసపండంత ఆటలా చదువు నేర్చుకుంటున్నాడు మన బుడమకాయంత బుల్లోడు.
ఈ బుడమకాయంత బుల్లోడికి తమ్మకాయంత తల్లి కూడా ఉందట. ఆవిడ ఓ రోజు తన వాక్కాయంత వంటగదిలో వంట చేస్తూ ఉంటే, తన ఇండుప కాయంత ఇంట్లోకి దొండకాయంత దొంగ ప్రవేశించాడట. వాడు చింతకాయంత చెప్పుల్ని బయట వదిలి, శబ్దం చేయకుండా పడకగదిలోకి ప్రవేశించి, బీరకాయంత బీరువా తెరిచి, అందులో దాచి పెట్టిన వంకాయంత వజ్రాన్ని కాజేసి, మెల్లగా తన టమాటా పండంత టయోటా కారులో వెళ్ళిపోయాడట.
ఆ సాయంత్రం తామరకాయంత తండ్రి ఇంటికి రాగానే వంకాయంత వజ్రం పోయిన సంగతి గ్రహించి, వెంటనే పొట్లకాయంత పోలీస్ స్టేషన్ కి వెళ్ళి, పిల్లిపెసరకాయంత ఫిర్యాదు రాసి ఇచ్చాడట. అక్కడున్న సీమ చింతకాయంత సీ ఐ తన కింద పని చేసే కమలాపండంత కానిస్టేబుల్ ని పిలిచి, దొంగను పట్టుకోవాలని ఆదేశించాడట.
కమలాపండంత కానిస్టేబుల్, లిచీ పండంత లాఠీని ఊపుకుంటూ ఉల్లిపాయంత ఊరిపైన పడ్డాడట. ఇంతలో అతనికి ఆపిల్ పండంత అమ్మాయి కనిపించి, పెద్ద ఉసిరికాయంత ప్రేమలో పడిపోయాడట.  ఆపిల్ పండంత అమ్మాయి దగ్గరకు వెళ్ళి, గుమ్మడి పండంత తన గుండెలోని ప్రేమను వెల్లడించాడట. ఆపిల్ పండంత ఆ అమ్మాయి, కలువ కాయలంత కన్నులతో కమలాపండంత కానిస్టేబుల్ ని చూసి, నారింజకాయంత నవ్వు నవ్విందట.  ఆపిల్ పండంత అమ్మాయి ఇంటికి వెళ్ళిన కమలాపండంత కానిస్టేబుల్ అక్కడ దొండకాయంత దొంగ ఫోటో చూసి, అతడు ఆపిల్ పండంత అమ్మాయి తండ్రని తెలిసి ఆశ్చర్యపోయినా డ్యూటీ ముఖ్యమని, సపోటా  పళ్ళంత సంకెళ్ళతో అరెస్ట్ చేసి, పొట్లకాయంత పోలీస్ స్టేషన్ కి తీసుకుపోయాడట. సీమ చింతకాయంత సీఐ, కమలాపండంత కానిస్టేబుల్ ని మెచ్చుకుని, దొండకాయంత దొంగను జామకాయంత జైల్లో పెట్టి, తాటికాయంత తాళం వేసాడట.
ఆ తరువాత ఆపిల పండంత అమ్మాయిని పిలిపించి, పొట్లకాయంత పోలీస్ స్టేషన్ లోనే, కమలాపండంత కానిస్టేబుల్ తో ద్రాక్ష పళ్ళంత దండలు మార్పించి,  పెళ్ళి చేసేస్తే, ఆ దంపతులు దానిమ్మ పండంత దండం పెడితే,  అరటిపండంత ఆశీర్వచనం ఇచ్చి, మామిడిపళ్ళంత మంచి విందు ఇచ్చాడట. 
సీమరేగు పండంత ప్రేమ కలిగిన ఆ దంపతులకు  సంవత్సరం తిరిగేసరికి సీతాఫలమంత చిన్నిగాడు పుట్టేసాడని వేరే చెప్పాలా?
***
రచన: లక్ష్మీ ఏలూరి
ఎడారి లో ఓ …కోయిలా !
ఎగిరిపడి ముందే కూయకు!
మునుముందే వసంతం వచ్చునని!
ఆశపడి మిడిసిపడి కృంగిపొబోకు!
కన్న కలలన్నీ కల్లలైయి,కన్నవారు,
పెళ్లి పేరిట కూపస్థమండూకం లాంటి,
అత్తవారింటికి పంపితే, కసాయిలాంటి,
భర్తతో అడుగడుగునా అవమానాలే!
అయినా… ఈమనసున పెనవేసుకున్న,
ఆశలన్నీ నీమీదే నీవు వస్తావని!
నీవు వచ్చే దారిలో గులాబీ రేకులు పరిచి!
నా ఆశలన్నీ సమాధి చేసి నా, నా చేతులతో,
తడిమి నిన్ను  అప్యాయంగా అక్కున చేర్చుకుని,
నీ ఆలింగనం లో‌సేద తీరాలనే వెర్రి ఆశ,
తుళ్ళి పడకే అతిగా ఓ…మనసా,
నీ ఆశలన్నీ అడియాశలు అయితే,
నీకు మిగిలేది ఎడారి లోని మరీచకే,
ఇంతకుముందు దక్కిన స్వాంతన ఏముంది!?
ఇప్పుడు దొరుకు తుంది అని ఆశల నీడల,
వెంట పరుగులు ఎందుకు!? నీ జీవితం కన్నీటి సంద్రమే!
.
రచన: ములుగు లక్ష్మీ మైథిలి
ఈ మధుర కౌముది
ఎన్నో ఊసులకు,ఊహలకు జీవం పోస్తుంది
ఎందరో ప్రేమికులకు
వలపు కుటీరమై ఆశ్రయమిస్తుంది
ఎన్ని రాత్రులు వస్తున్నా
వెన్నెల రేయి కోసం జగతి
వేయి కనులతో వేచి చూస్తుంది
పండువెన్నెల జాబిల్లి
నిశీధిలో వెలుగులు చిందిస్తూ
పసిపాపలందరికీ పాలబువ్వ తినిపిస్తుంది
ఆకాశ వీధిలోఅందాలచందమామ
యువజంటల అనురాగానికి
తానే పల్లవి చరణాలవుతుంది
జలతారుల చంద్రికలతో
యువత మనసు దోచేస్తూ
గుండెల్లో గుబులు రేపుతుంది
అప్పుడప్పుడూ..
నీలి మేఘాల చాటున దాగి
దోబూచులాడుతూ
చంద్ర కాంతిలో విరిసిన
కలువను కవ్విస్తూ ఉంటుంది
నిండు పున్నమివేళ
కవుల లేఖినితో చెలిమి చేసి
కావ్యాలను లిఖిస్తూ
సాహితీ సుగంధాలను వెదజల్లుతుంది
బృందావనిలో రాధా కృష్ణుల సన్నిధిలో
సరస సరాగాలు పలికిస్తుంది.
వెన్నెల రేయిలో అమ్మ చేతి
గోరుముద్దలు తిని…
నాన్నతో ఆడుకుని ఎన్నేళ్ళయిందో..
ఈ వెన్నెల రేయి ఎప్పుడూ తీయని జ్ఞాపకమే!
             *****





 

డిసెంబర్ అనగానే చిరు చలిగాలులు చురుక్కుమంటుంటే, పిల్లల పరీక్షలు, క్రిస్మస్ వేడుకలు,… వీటన్నింటితోపాటు సంవత్సరం ముగియబోతుందన్న దిగులతో పాటే మరో కొత్త సంవత్సరంలోకి అడుగిడబోతున్నామన్న సంబరం కూడా ఉంటుంది. అప్పుడే కొత్త సంవత్సరం వేడుకలు జరుపుకున్నాము కదా, అప్పుడే అయిపోయిందా అని అనుకోవడం పరిపాటైపోయింది. కాలం అంత వేగంగా పరిగెడుతోంది మరి..
ఈ డిసెంబర్ సంచిక నుండి ప్రముఖ రచయిత్రి, అందరికీ ఆత్మీయురాలైన శ్రీమతి ఉంగుటూరి శ్రీలక్ష్మిగారు చాలా ఏళ్ల క్రితం ఎంతోమంది ప్రముఖులను ఇంటర్వ్యూ చేసారు.. ఆ విశేషాలతో రాసిన పుస్తకమే “విరించినై…” .. మాలిక పత్రికలో ప్రతీ నెల ఒక్కో ప్రముఖ వ్యక్తి ఇంటర్వ్యూ ప్రచురించబోతున్నాము. అలనాటి ఆ తారల/ప్రముఖుల గురించిన విషయాలు మరికొన్ని/ మరోసారి తెలుసుకుందాం..
ఎప్పట్లాగే మాలిక పత్రికను ఆదరిస్తోన్న పాఠకులూ, రచయితలూ, మిత్రులకు హృదయపూర్వక ధన్యవాదాలు తెలుపుకుంటూ, ఈ 2022 సంవత్సరానికి వీడుకోలు అంటూ , 2023 నూతన సంవత్సరానికి ఆహ్వానం పలుకుతున్నాము.
మీ రచనలు పంపవలసిన చిరునామా:
maalikapatrika@gmail.com
ఈ డిసెంబర్ సంచికలోని విశేషాలు:
1. గోపమ్మ కథ – 4
2. విరించినై… మనసున మల్లెలు – భానుమతి
3. వెంటాడే కథలు – 15
4. చంద్రోదయం – 35
5. సాఫ్ట్ వేర్ కథలు – ఆలేమగలు
6. తాత్పర్యం – ప్రమేయం (ఒక కథ … మూడు ముగింపులు)
7. జీవనవేదం – 4
8. పరవశానికి పాత(ర)కథలు – ఓవర్ నటేశన్
9. మంచుపూల వాన
10. నమ్మక ద్రోహం
11. పునర్జన్మ
12. భగవంతుని స్వరూపం
13. కార్టూన్స్ – CSK
15. కార్టూన్స్ – భోగా పురుషో్త్తం
16. విషాదాన్ని విస్మరించు..!
రచన: గిరిజారాణి కలవల
నేను అడిగిన ప్రశ్నకు సమాధానంగా,  గోపమ్మ … లక్ష్మి రెక్క పట్టుకుని ముందుకి లాగి,  “చెప్పవే! అమ్మగారు అడుగుతున్నారుగా! చెప్పూ!” అంది కోపంగా.
ఏం జరుగుతుందో నాకు అర్ధం కాలేదు.  ఉదయం నుంచి నేను పడుతున్న ఆదుర్దా అయితే,  లక్ష్మిని చూడగానే తీరింది కానీ,  హైదరాబాద్ నుంచి ఇక్కడకి ఈ పిల్ల ఎలా రాగలిగిందా? అనే సందేహం వచ్చింది.
“ఉండు,  గోపమ్మా! దాన్నేం అనకు.  నేను కనుక్కుంటాను” అన్నాను.
“ఏంటమ్మా! కనుక్కునేది ? మీరు నా మీద నమ్మకంతో దీన్ని మీరు అక్కడకి పంపితే,  ఇదేం చేసిందో చూడండి.  అక్కడ ఉండబుద్ధి కాలేదట.  అందుకని ఆ అమ్మగారికి కనీసం చెప్పను కూడా చెప్పకుండా,  పారిపోయి వచ్చిందట.  మీకు ఎంత నామర్దా అయిందో తలుచుకుంటే నాకు తల కొట్టేసినట్లు అయింది.  చెపితే వాళ్ళే వచ్చి దింపి వెళ్ళేవారు కదా!” అంది గోపమ్మ.
“ఔను,  లక్ష్మీ! ఎందుకలా చేసావు? చెప్పకుండా పారిపోయి రావడం తప్పు కదా? వాళ్ళు నిన్ను సరిగ్గా చూసుకోలేదా? తిండి బాగా పెట్టలేదా? నిన్ను ఏమైనా అరిచేవారా?” అంటూ అడిగాను.
లేదంటూ బుర్ర అడ్డంగా ఊపింది.
“మరెందుకు వచ్చేసావు! పోనీ నాకు ఫోను చేసి చెపితే,  వాళ్ళకి చెప్పేదాన్ని కదా? వాళ్ళే నిన్ను కారులో దింపేసేవారు” అన్నాను.
“మూగ మొద్దులా మాట్లాడవేమిటే? అమ్మగారు అడుగుతున్నారుగా చెప్పు” అంటూ లక్ష్మి నెత్తిన ఓ మొట్టు మొట్టింది గోపమ్మ.
నీళ్ళు నిండిన గుడ్లేసుకుని నిలబడింది లక్ష్మి.
“నీకు నచ్చలేదు వచ్చేసావు సరే… అంత దూరం నుంచి ఎలా వచ్చావు? నీ దగ్గర డబ్బులు కూడా లేవు కదా?” అన్నాను.
అప్పుడు నెమ్మదిగా నోరు విప్పింది లక్ష్మి.
“రాత్రి కల్లోకి రమేషన్న కొడుకు వచ్చి,  అత్తా! అత్తా! అని పిలిచాడు.  వాడిని చూడాలనిపించింది.  ఇక్కడ వున్నవాళ్ళు నేనే వాడికి స్నానం చేయించి,  అన్నం పెట్టేదాన్ని.  నేను పాట పాడందే వాడు నిద్ర పోయేవాడు కాదు.  వాడి కోసమే వచ్చేసాను.  ఆ అమ్మగారికి చెప్పకుండా రావడం తప్పే.  చెపితే పంపరేమో అను కున్నాను.  అందుకనే చెప్పకుండా వచ్చేసాను.” అంది.
ఆ మాటలకి గోపమ్మ కరిగిపోయింది.  కళ్ళనీళ్ళు పెట్టుకుంటూ లక్ష్మిని కావలించేసుకుంది.
మేనల్లుడి మీద లక్ష్మి పెంచుకున్న ప్రేమకి నాకు ఆశ్చర్యం వేసింది.  తన స్వంత తల్లిదండ్రులు ఎవరో తెలీదు… తనది ఏ ఊరో తెలియదు..  అనాధలా ఈ ఊరు వచ్చి గోపమ్మ కంటపడింది.  వీళ్ళ కుటుంబ సభ్యురాలైపోయుంది.  గోపమ్మనే సొంత తల్లిలా భావిస్తూ వీళ్ళతో అనుబంధం పెంచుకుంది.  పేరుకి పేదవారైనా వీళ్ళ మధ్య ఎంతటి అనురాగాలో కదా అనుకున్నాను.
“బస్సులో వచ్చావా? టికెట్ కి డబ్బులు ఎక్కడివి?” అన్నాను.
“పొద్దున్నే లేచిపోయి నా సంచీలో నా బట్టలు,  పెట్టేసుకున్నాను.  అప్పటికి ఇంకా ఆ అమ్మగారు,  అయ్య గారు నిద్ర లేవలేదు.  నెమ్మదిగా తలుపు తీసుకుని బయటకి వచ్చి,  మళ్లీ తలుపు దగ్గరగా చేరేసాను.  రోడ్డు మీద నడుస్తూ…ఇదివరలో ఒకేసారి ఆ అమ్మగారు నన్ను ఆటోలో బజారుకి తీసుకువెడుతూంటే దారిలో రైల్వే స్టేషన్ చూపించారు.  ఆ దారి కొంచెం గుర్తు వుంది.  కనపడిన ఆటో అబ్బాయిల్ని దారి అడుగుతూ స్టేషన్ కి వచ్చాను.  అక్కడ, ఓ రైలు ఆగి వుంటే,  ఇది ఎక్కడకి వెడుతుంది అని అడిగితే,  గుంటూరు రైలని చెప్పారు.  అది ఎక్కేసి మెట్ల దగ్గర కూర్చున్నాను.  నన్ను టికెట్ ఎవరూ అడగలేదు.  నడికూడి స్టేషన్ లో దిగి మళ్ళీ మన వూరి పాసింజర్ రైలెక్కి వచ్చేసాను.” అంది లక్ష్మి.
నివ్వెరపోయాను దాని తెగింపుకీ,  ధైర్యానికీ.  పదిహేనేళ్ల పిల్ల … ఎంత ధైర్యంగా హైదరాబాద్ వంటి నగరంలో కనీసం పది కిలోమీటర్ల దూరం పైగా వున్న రైల్వే స్టేషన్ కి కాలి నడకన వచ్చి,  మహా గందరగోళంగా వుండే అక్కడ కరెక్ట్ రైలు ఏదో కనుక్కుని ఎక్కి,  మళ్లీ మరో రైలు మారి ఇంటికి క్షేమంగా చేరిందంటే చాలా గొప్పే అనిపించింది.  ఇప్పుడు సిటీ అయినా,  చిన్న ఊరైనా… ఒంటరిగా ఆడపిల్ల బయటకి వెళ్ళిందంటే తిరిగి ఇంటికి వచ్చేవరకు ఇంట్లో వాళ్ల గుండెలు గుబగుబలాడుతూనే వుంటాయి.  ఇప్పుడు లక్ష్మి క్షేమంగా ఇంటికి చేరుకోవడం నిజంగా అదృష్టమే.  తనే కాదు ఒకరకంగా నేనూ,  హైదరాబాద్ లోని నా స్నేహితురాలు కూడా లక్కీయే అనిపించింది.  ఏదైనా జరగరానిది జరిగితే ఎన్ని సమస్యలు వచ్చేవో కదా అనిపించింది.
“పోనీలే గోపమ్మా! దానికి ఇష్టంలేని పని మనం మాత్రం ఎలా చేయిస్తాము.  అది నీ దగ్గర వుండడానికే ఇష్టపడుతోంది.  ఇక ఎక్కడికీ పంపకు.” అని చెప్పాను.
లోపలకి వెళ్లి లక్ష్మి సేఫ్ గా తిరిగి వచ్చిందని హైదరాబాద్ ఫోన్ చేసి చెప్పగానే,  అక్కడ నా స్నేహితురాలు కూడా హమ్మయ్య అని గాలి పీల్చుకుంది.  
సశేషం. 
రచన: ఉంగుటూరి శ్రీలక్ష్మి

డాకర్ పద్మశ్రీ భానుమతీ రామకృష్ణ పేరు వినగానే కమ్మని సంగీతం, హాయిగా నవ్వుకోగలిగే హాస్యం గుర్తొస్తాయి. ఆమె అరవై సంవత్సరాల సినీజీవితంలో నటీమణిగా మాత్రమే కాదు, సంగీతజ్ఞురాలు సాహితీవేత్త, మధురగాయిని, దర్శకురాలు, నిర్మాత, ఎడిటర్ కాస్ట్యూమ్ డిజైనర్ గా అన్నింటా ప్రవేశమున్న బహుముఖ ప్రజ్ఞాశాలి.
రాజ్యలక్ష్మీ అవార్డ్ వచ్చిన సందర్భంగా ఇంటర్వ్యూ కోసం వెళ్ళాను. గేటు దాటగానే నిలువెత్తు అలమేలుమంగా, వేంకటేశ్వరుల ఫోటోలు, ‘శరణం నీ దివ్య చరణం’ – కమ్మని కంఠం మధురంగా వినపడుతుంటే లోపలికి వెళ్ళాను. కబుర్లతో, ఆమె కమ్మని కంఠం నుంచి శ్రావ్యంగా జాలువారే పాటలతో మా ఇంటర్వ్యూ ఒక మధురమైన అనుభూతిని కలిగించింది.
ప్ర. భానుమతిగారు అనగానే నాకు ముందుగా మీ ‘అత్తగారి కథలు’ గుర్తొస్తాయి. మీ కమ్మని కంఠం మనసులో మెదులుతుంది. మీరు ముందుగా రచయిత్రా? గాయనా? హీరోయినా? ఏది ముందు? మీ తల్లిదండ్రుల పేర్లు ఏమిటి? 
జ. మొదట గాయనినే! తరువాత హీరోయిన్, తరువాత రైటర్. మా నాన్నగారు బొమ్మరాజు వెంకట సుబ్బయ్యగారు. మా అమ్మ పేరు సరస్వతి. నేను ఆదివారం పుట్టానని భానుమతి అని పేరు పెట్టారు. కర్ణాటక సంగీతానికి మా నాన్నగారే నాకు మొదటి గురువు. మా ఇంట్లో అందరూ బాగా పాడతారు. మా నాన్నగారు త్యాగరాజు పరంపర నుంచి వచ్చిన గురువుగారి దగ్గర నేర్చుకున్నారు. మా నాన్నగారి మేనల్లుడు పారుపల్లి రామకృష్ణయ్యగారు కర్ణాటక సంగీత విద్వాంసులు. కర్ణాటక సంగీతమంటే నాకు చాలా ఇష్టం. చిన్నప్పటి నుంచి వినికిడితోనే నేర్చుకున్నాను. నా సంగీతం దేశమంతా వినిపించాలన్నది నాన్నగారి ఆశ. కొల్హాపూర్ నుంచి గురువుగారిని రప్పించి హిందూస్తానీ ‘గవాయి’ కూడా నేర్పించారు. నాన్నగారు నన్ను బారెట్లా చెయ్యాలనుకునేవారు. నా చేత పాటల రికార్డ్స్ ఇప్పించాలనుకునేవారు. సినిమాల వాళ్ళంటే ఆయనకు మంచి అభిప్రాయం లేదు. సినిమాల్లో చేరితే పెళ్ళవదని ఆయన భయం.
ప్ర. మీ సినీ జీవితం ఎలా మొదలైంది? ఎప్పటినుంచి యాక్ట్ చేస్తున్నారు? ఎన్ని భాషలలో చేశారు? ఎన్ని చేశారు?
జ. నాకు 13 ఏళ్ళ వయసులో నా పాటలు రికార్డ్ చేయించటానికి నాన్నగారు మద్రాస్ తీసుకు వెళ్ళారు. సి.పుల్లయ్యగారు ‘వరవిక్రయం’ సినిమాలో కాళింది పాత్ర కోసం నన్ను వేయమని అడిగారు. నాకు నటించడమంటే ఇష్టముండేది కాదు. అప్పట్లో సాంప్రదాయ కుటుంబాల వారికి సినిమాలంటే అంత మంచి అభిప్రాయం వుండేది కాదు. నాన్నగారు నేను సినిమాలలో చేయటానికి ఇష్టపడలేదు. మా నాన్నగారి గురువుగారు, టంగుటూరు సూర్యకుమారి మేనమామ మైనంపాటి నరసింహారావుగారు, ‘మా మేనకోడలు పిక్చర్లో చేస్తున్నది. ఏమీ ఫర్వాలేదు. మీ అమ్మాయి చేత కాళింది పాత్ర వేయించ’మని, సలహా ఇచ్చారు. సి. పుల్లయ్యగారు కూడా ఆ రోల్ నా చేత చేయించాలని పట్టుపట్టటంతో అందులో చేశాను. 1939లో రిలీజ్ అయి 100 రోజులు ఆడింది. మా నాన్న ప్రోత్సాహంతో మొదటి సినిమాలో, మొదటిసారి “పలుకవేమి నా దైవమా” అనే త్యాగరాజ కీర్తన పాడిన మొదటి దాన్ని కూడా నేనే.
గుజరాతీ, మళయాళం, బెంగాలీ, మరాఠీ తప్ప అన్ని భాషల చిత్రాల్లోనూ చేశాను. ఎల్.వి. ప్రసాద్ ‘గృహప్రవేశం’ సింహలీస్ (సిలోన్) భాషలోకి డబ్ చేశారు.

ప్ర. ‘భానుమతీ రామకృష్ణ’గా ఎప్పుడు మారారు? 
జ. ‘కృష్ణప్రేమ’లో పనిచేస్తున్నప్పుడు పాలువాయి రామకృష్ణగారితో పరిచయం అయింది. ఆయన హెచ్.ఎమ్.
రెడ్డిగారి దగ్గర పనిచేసేవారు. ఆయనతో పరిచయం మా వివాహానికి దారి తీసింది. ఆయన సినిమాల్లో వున్నారని, పెద్దగా ఆస్తి లేదని, అందంగా వుండరని మా నాన్న ఏడాదిపాటు మా పెళ్ళికి ఇష్టపడలేదు. ఆయనలోని ఆత్మ సౌందర్యం, మంచితనం నాకు బాగా నచ్చింది. 1943లో నాన్నగారి ఆధ్వర్యంలోనే మా పెళ్ళి జరిగింది.
ప్ర. మీరు ఎన్ని చిత్రాలు చేశారు? మీకు ఏ చిత్రం నచ్చింది? మీరు ఎన్ని పాటలు పాడారు? ఏ పాట నచ్చింది?
జ. నాకు కౌంట్ చేసే అలవాటు లేదమ్మా! భానుమతి చేసింది ఏది బాగుందని చెప్పగలరు? ఏ పాట బాగుందని చెప్పగలరు?
నాకు మీ పిక్చర్లన్నీ బాగుంటాయి. పాటలూ అంతే. దేనికదే ఎంతో ఎంతో బాగుంటుంది. ‘నా జవాబూ అదేనమ్మా’ అన్నారు నవ్వుతూ.
ప్ర. నృత్యంలో మీకు ప్రవేశముందా?
జ. మొదట్లో నేర్చుకోలేదు. నాల్గవ పిక్చర్ చేసేటప్పుడు వెంపటి పెదసత్యం నేర్పించారు. పాడతాను గనుక, భంగిమల కంటే భావానికే ప్రాధాన్యత ఇస్తాను గనుక నా డాన్స్ అందరికీ నచ్చేది.
ప్ర. మీరు ఎన్ని భాషల చిత్రాలు డైరెక్ట్ చేశారు?
జ. తెలుగు, తమిళ్, హిందీ, మళయాళం పిక్చర్స్ దర్శకత్వం వహించాను. నా దర్శకత్వంలో వచ్చిన మొదటి చిత్రం ‘చండీరాణి’. తెలుగు, తమిళ, హిందీ మూడు భాషలలోనూ ఒకేసారి డైరెక్ట్ చేశాను. ఫస్ట్ లేడి డైరెక్టర్ని నేనే. డైరెక్షన్లో, ఎడిటింగ్లో నాకు మా వారు గురువు. ఆయన ఎడిటర్ కూడా అవడంతో ‘పాటకు తాళం’లాగా పిక్చర్ చాలా బాగా వచ్చేది.
‘చక్రపాణి’ సినిమాకి నేనే మ్యూజిక్ డైరెక్షన్ చేశాను. ‘విప్రనారాయణ’కి నేనే పాటలు చేశాను. నేపథ్య సంగీతం, రీరికార్డింగ్ కూడా చేశాను. చాలా సినిమాలకి మ్యూజిక్ నేనే చేసేదాన్ని కాని పేరు వేసుకోలేదు. ‘మట్టిలో మాణిక్యానికి’ డైలాగ్స్ సెట్లోనే చెప్పేదాన్ని. తరువాత వాళ్ళు వ్రాసుకునేవారు. ఆ చిత్రం బాగా ఆడిందని చలం సంబరపడిపోయాడు.
‘అంతా మనమంచికే’ నుంచి ఎడిటింగ్ నేనే చేసేదాన్ని. అంతా చిన్న పిల్లలతో ‘భక్త ధృవ మార్కెండేయ’ తీశాను.
ప్ర. అప్పటి సినిమాలకీ, ఇప్పటి సినిమాలకీ తేడా ఎలా వుంది?
జ. అప్పట్లో కథకీ, సంగీతానికి, సాహిత్యానికీ, నటనకీ ఎంతో ప్రాధాన్యత వుండేది. అందుకే ఆ సినిమాలు ఇప్పటికీ జనం చూస్తున్నారు. ఇప్పటి సినిమాలు స్పీడ్ అనే ప్రవాహంలో కొట్టుకుపోతున్నాయ్. మంచి మార్పు రావాలని ఆశిస్తున్నాను.
ప్ర. మీకు సాహిత్యంలో ఎలా ప్రవేశం కలిగింది?
జ. సాహిత్యంలో విశ్వనాధ సత్యనారాయణగారు నాకు గురువు. నా హ్యూమర్ ఆయన దగ్గర నేర్చుకున్నదే. ‘నీకు గుర్తున్న చిన్న సంఘటన తీసుకొని దానికి కల్పన జోడించి కథ రాయ’మని ఆయనే ప్రోత్సహించారు. కలకత్తా వెళ్ళేటపుడు జరిగిన సంఘటన ‘మరచెంబు’ కథగా వ్రాశాను. దానిని విశ్వనాథవారే కరెక్ట్ చేసి మేగజైన్ కు పంపారు. ఆ కథ నా 14వ ఏట రాశాను. సాహిత్యపరంగా ఆయన దగ్గర ఎన్నోమెళకువలు నేర్చుకున్నాను.
ప్ర. మీ ‘అత్తగారి కథలు’ చదువుతుంటే అందులోని పాత్రలన్నీ సజీవంగా ఉన్నట్టే అనిపిస్తాయి.ఆవిడ అమాయకత్వానికి జాలిపడుతూనే మనసారా నవ్వుకుంటాం. అత్తగారంటే గయ్యాళిగానే కాదు, అమాయకంగా, గడుసుగా కూడా వుంటుందని నిరూపించారు. ఆ కథలకి ఇన్స్పిరేషన్ ఏమిటి? మీరు ఎన్ని కథలూ, కథానికలూ వ్రాశారు? 
జ. మా అత్తగారికి మడి, పూజలూ అవి చాలా ఎక్కువ. చాలా మంచి ఆవిడు. ఆవిడ ఆచారాలని ఇన్సిపిరేషన్‌గా తీసుకుని అత్తగారు ఎలావుంటే బాగుంటుంది అని వూహించి రాశాను. ‘అత్తగారి కథల’ వల్ల ‘ఆంధ్రపత్రిక’ బాగా పాపులర్ అయింది. అత్తగారి కథలు 1, 2 భాగాలు, భానుమతి కథానికలు 2 బుక్స్, భానుమతి కథలు 2 బుక్స్, ‘నాలో నేను’ వ్రాశాను.
ప్ర. టి.వి. సీరియల్స్ తీస్తున్నారని విన్నాను. ఏ సీరియల్స్ తీశారు?
జ. ‘నాలో నేను’ టి.వి. సీరియల్ తెలుగు, తమిళ భాషలలో తీశాను. తెలుగు యూనివర్సిటీ వాళ్ళు ‘నాలో నేను’కి అవార్డు ఇచ్చారు. ‘అత్తగారి కథలు హిందీలో తీశాను, 6 ఎపిసోడ్స్ వచ్చాయి. ‘అత్తగారి కథలు’ కి ఆంధ్రప్రదేశ్ సాహిత్య అకాడమీ అవార్డు వచ్చింది.
ప్ర. ఆటోబయోగ్రఫీని టి.వి. సీరియల్ గా తీసిన మొదటి సినిమా వ్యక్తి మీరే కదూ!
జ. ప్రశ్నలోనే జవాబు చెప్పేశారు.
ప్ర టి.వి. సీరియల్ తియ్యటం, సినిమా తియ్యటం రెండింటిలో ఏది తేలిక?
జ. టి.వి.సీరియల్ తేలిక. సినిమాకి స్క్రీన్ ప్లే నుండి ఎడిటింగ్ దాకా చాలా చూడాలి.

ప్ర. మద్రాలోని తమిళనాడు మ్యూజిక్ కాలేజ్ డైరెక్టర్ అండ్ ప్రిన్సిపాల్ గా చేసిన తొలి తెలుగు మహిళ మీరే కదా! మన తెలుగువాళ్ళు గర్వించదగిన విషయం కదా ఇది! 
జ. అదేమో కానీ, అప్పట్లో భానుమతిగారున్న మ్యూజిక్ కాలేజీ అనే అంతా అనేవారు. మగవాళ్ళని పంచె, లాల్చీలతో, ఆడవాళ్ళని చీరెలతో కాలేజీకి రమ్మనేదాన్ని. తమిళనాడు ఫిల్మ్ ఇన్స్టిట్యూట్‌లో కూడా ప్రిన్సిపాల్ గా చేశాను. అంతా అష్టావధాని భానుమతీ రామకృష్ణ అనేవాళ్ళు.
ప్ర. ఒక విధంగా మీరు శతావధానం చేస్తున్నారనే చెప్పాలి. మీరు ఇన్ని కార్యక్రమాలు ఎలా నిర్వహించగలుగుతున్నారు?
జ. ఆ శక్తి అమ్మవారే ఇచ్చింది. ఇది వరకు శ్రీచక్రం చేసేదాన్ని. 1960లో శృంగేరీ పీఠాధిపతి పిలిచారు. చాలా ఉపదేశించారు. 1971లోనూ ఉపదేశం పొందాను. అది నా పూర్వజన్మ సుకృతం అనుకుంటున్నాను. శివలెంక వీరేశలింగంగారు నాకు ఎస్ట్రాలజీలో గురువుగారు. అది కూడా నా అదృష్టంగానే భావిస్తున్నాను.
ప్ర. మీకు నటన, పాడటం, రచన, దర్శకత్వం వీటిలో ఏది బాగా ఇష్టం? దేనిలో తృప్తి కనిపించింది?
జ. నాకు రచనలు చెయ్యటమే ఇష్టం. బాగా పాడారు, బాగా ఏక్ట్ చేశారు, బాగా డైరెక్ట్ చేశారు అనేకంటే, బాగా రాశానని ఎవరైనా అంటే నాకు చాలా సంతోషంగా, తృప్తిగా ఉంటుంది.
ప్ర. ప్రస్తుతం సాహిత్యానికి ప్రజలలో ఎలాంటి స్పందన వుంది?
జ. ఇదివరలో సాహిత్యానికి చాలా విలువుండేది. పుస్తకాలు కొని మరీ చదివేవారు. ఆస్తుల కంటే ఎక్కువగా మంచి పుస్తకాలని దాచుకున్నవారూ వున్నారు. ఇప్పుడంతా స్పీడ్ యుగం. వంటలకి రెడీమేడ్ తయారీలు వచ్చినట్టే లైఫ్ ఈజీగా స్పెండ్ చేసే వస్తువులూ వచ్చాయి. అంతా మెకానికల్ లైఫ్. ఈ కాలం వాళ్ళకి పుస్తకాలు కొని చదివే ఓపిక అసలే లేదు.
ప్ర. రాజ్యలక్ష్మీ అవార్డ్ వచ్చింది కదా! కె.వి.రావ్, జ్యోతీరావ్ అవార్డ్ కూడా ఇస్తున్నారని విన్నాను?
జ. రమణయ్యరాజా చాలా మంచి పనులే చేస్తున్నారు. చిన్నవాళ్ళయినా డాక్టర్ కె.వి.రావ్, డాక్టర్ జ్యోతీరావ్ మంచి కార్యక్రమాలే చేపట్టారు.
ప్ర మీది చాలా బిజీ లైఫ్. మీ జీవితాన్ని గురించి మీరు ఎలా ఫీలవుతున్నారు? 
జ. నేను సినిమాల్లో చేస్తూ, ఈ ఫీల్డ్ లోనే వున్న రామకృష్ణగారిని వివాహమాడాను. మాకొక అబ్బాయి భరణి, డాక్టర్. మనవరాలు మీనాకి మెడిసిన్ మూడో సంవత్సరం,మనవడు వెంకటేష్ మెడిసిన్ మొదటి సంవత్సరం చదువుతున్నారు. ఇక్కడే ఉన్నారు.
నా మేరేజ్ లైఫ్, ఫామిలీ లైఫ్ చక్కగా ఎంజాయ్ చేశాను. అది నాకు ఎంతో తృప్తి. సినిమాలలో ఆయనకంటే ఎంతో ముందువున్నా, ఇంట్లో మాత్రం ఆయనకి వెనకగా వుండేదాన్ని. అందుకే మా జీవితం సంతోషంగా గడపగలిగాము. పురుషుని మలచుకోగలిగే శక్తి స్త్రీకి వుంది. అయినా స్త్రీ తన స్వాతంత్ర్యాన్ని లిమిటేషన్లోనే వుండేలా చూసుకోగలగాలి. అందుకే నేను నా జీవితంలో ఆనందంగా, తృప్తిగా వున్నాను.
చివరలో, ఆఫ్ ది రికార్డ్, “మీకు అహంకారం, అంటారు కదమ్మా! “అన్నాను బెరుకుగానే. నా భుజం తట్టి “నువ్వు చెప్పు” అన్నారు నవ్వుతూ. ఆమె ఆత్మాభిమానం ఎంత ఉన్నతమో, ఆమె చెప్పిన కొన్ని సంఘటనలు నాశిరస్సు వంచి నమస్కరించేలా చేసినై.

పద్మశ్రీ, కలైమామణి, రఘుపతి వెంకయ్య అవార్డు గ్రహీత ఆంధ్ర, వేశ్వర యూనివర్సిటీల నుంచి రెండు డాక్టరేట్లు పొందిన పద్మశ్రీ భానుమతిగారితో గడిపిన ఆ రెండున్నర గంటలలో ఆవిడ మాటలతో పాటుగా ఆమె పాడి వినిపించిన కీర్తనలూ, పాటలూ, ఆ గొంతులో తరగని మాధుర్యం నా మనసున మల్లెలు పూయిస్తుండగా, బహుముఖ ప్రజ్ఞాశాలి, నిగర్వి, అచ్చ తెలుగులో చెప్పాలంటే పదహారణాల తెలుగింటి ఆడపడుచు నుంచి వీడ్కోలు తీసుకున్నాను. 
భానుమతి గారికి, నేను1997లో, చెన్నై వెళ్ళినపుడు, ఫోను చేశాను. ఆమెసీరియలుతీస్తు బిజీగావున్నారు. తరువాత99 ఫోను చేశాను ఆమె బిజీ. మళ్ళీ 1999లో చేసినప్పుడు, ఆమె” అమ్మాయ్! నువ్వు97లో, 98లో, కూడా ఫోను చేశావు. నాకు కుదరలేదమ్మాఈసారి తప్పకుండా కలుద్దాం” అన్నారు. అన్నిరంగాలలో ,   అంత ప్రావీణ్యం వున్న భానుమతిగారు కేవలం, ఫోనులోమాత్రమే పరిచయమైన నన్ను గుర్తు పెట్టుకోవటం, అంత చక్కగామాట్లాడటం, ఆమె సంస్కారం, ఔదార్యం.
ఆమె ఆస్ట్రాలజీలో కూడా చాలా దిట్ట. నా నక్షత్రం అడిగి” ఇప్పటిదాకా అక్షర రూపంలో ,కనపడ్డావు. వినపడ్డావు(రేడియోలో), ఇకనుంచీ నువ్వు తెరమీద కనపడతావు. పుస్తకాలు వేస్తావు”అన్నారు ధృఢంగా. ఆమె చెప్పింది అక్షర సత్యం. 2000సం. దూరదర్శన్ ప్రోగ్రాంతో నా ప్రయాణం మొదలై, చాలా ఛానల్సులో ఇంటర్వూలు, ఇతర ప్రోగ్రాంలే కాకుండా, కాలమిస్టగా రచయిత్రిగా బిజీ కావటం, అందరికీ తెలిసిందే. ఇదంతా నా గొప్పకోసం వ్రాయలేదు. శ్రీమతి భానమతీరామకృష్ణగారిలోవున్న, ఈ కోణం కూడా ఆమె అభిమానులకు తెలియపరచాలనిపించి వ్రాశాను.
***
ఎప్పుడేమీ జరిగినా, మంచి చెడ్డల మహాసముద్రంలో సుఖదుఃఖాల వీచికలు ఎన్ని వీచినా, అసలెలాంటి పరిస్థితులు ఎదురైనా – మనిషి తన జీవనమార్గంలోని రెండు పటిష్టమైన దారులని ఏ మాత్రం పట్టుసడలనివ్వకూడదు. ఆ రెండు దారులే – ఆశ, నమ్మకం.
-జిగ్ జిగ్లర్
రచన: … చంద్రప్రతాప్ కంతేటి
విపుల / చతుర పూర్వసంపాదకులు
Ph: 80081 43507
నా వృత్తిలో భాగంగా దేశ దేశాల కథలు, మన దేశానికి చెందిన తెలుగు, తెలుగేతర కథలూ వేలకొద్దీ చదివాను. వాటిలో కొన్ని ఎప్పటికీ మరుపుకు రావు. ఎల్లవేళలా మనసుని వెంటాడుతూనే ఉంటాయి. అవి ఏ భాషలో వచ్చాయో… రచయితలెవరో, అనువాదకులెవరో గుర్తులేకపోవడం నా దురదృష్టం. అలాంటి కథలు నెలకొకటి చొప్పున నా మాటల్లో క్లుప్తంగా చెబుతాను. పాఠకులెవరైనా ఇది ఫలానా వారి కథ, ఫలానా భాష కథ అని గుర్తుపడితే మరీ సంతోషం. ఆ రచయిత గురించి తరువాతి సంచికలో చెప్పుకోవచ్చు. నా దృష్టిలో రచయితంటేనే క్రాంతదర్శి. . ప్రాతఃస్మరణీయ శక్తి!
ఎందరో రచయితలు. . అయితే కొందరే మహానుభావులు! వారికి పాదాభివందనాలు!! 
ఓ సర్పంచి గారి కథ!
మధ్యాహ్నం రెండు గంటల వేళ!
ఎండ నెత్తి మాడుస్తోంది..
జోల్టన్ పక్క గ్రామం నుంచి తన స్వగ్రామానికి మోటార్ బైక్ మీద చెమటలు కక్కుకుంటూ వస్తున్నాడు. అతను ఆ రెండు గ్రామాలకి సర్పంచ్. ఇళ్ల పన్నుల బకాయిలకు సంబంధించి ఆ గ్రామంలో అందరికీ చెప్పడానికి వెళ్లి వస్తున్నాడతను. మోటార్ బైక్ స్లోగా ఊళ్లోకి ప్రవేశించింది.
అంతలోనే ఒక సందులో నుంచి ఇద్దరు పిల్లలు హఠాత్తుగా పరిగెత్తుకుంటూ రోడ్డు మీదకి వచ్చారు. బండి స్లో చేశాడు జోల్టన్.
ఒక కుర్రాడు పక్క సందులోకి పరుగు తీసి మళ్లీ ఏమైందో మళ్ళీ వెంటనే వెనక్కి తిరిగి రోడ్డు మీదకు వచ్చాడు. స్లోగా వెళుతున్న జోల్టన్ బైక్ అతనికి ఢీకొనడంతో కింద పడిపోయాడు వాడు.
జోల్టన్ కూడా బండితో సహా పడిపోయాడు. కుర్రాడికి దెబ్బలు తగిలాయి. వాడికంటే జోల్టన్ కు కాస్త పెద్ద దెబ్బలే తగిలాయి. బండి కూడా దెబ్బతింది.
అంతలో పుట్టల్లోంచి వచ్చిన చీమల్లా చుట్టుపక్కల సందుల్లోంచి జనం బిలబిలా అక్కడికి చేరుకున్నారు.
కానీ ఎవ్వరూ ఏమీ మాట్లాడలేదు.
అప్పటికే లేచిన జోల్టన్ తన ఒంటికంటుకున్న మట్టి దులుపుకొని రోడ్డుపై పడిపోయి ఉన్న కుర్రవాడిని లేపి నిలబెట్టడానికి ప్రయత్నించాడు. వాడు నిలబడలేకపోతున్నాడు. పైగా ఏడుస్తున్నాడు..
“పెద్దోళ్ళు కదా అంతే కన్నుమిన్నుకనకుండా ఊళ్ళల్లో బండ్లు నడుపుతారు..” అన్నాడు ఒకడు వ్యంగ్యం ఉట్టిపడేలా జనంలో నుంచి.
“ఆళ్ళు బండ్లు రోడ్లమీద నడపరెహే.. మనుషులు మీద నుంచి నడుపుతారు” అన్నాడొకడు.
“అంతే కాదు రా బాబు. ఇప్పుడు రోడ్డు మీద ఎందుకు నడిచావని ఆ పిల్లోడికి జరిమానా ఏసినా ఏస్తాడు దొర. ఎంతైనా సర్పంచ్ కదా?” ఇంకొకడు అన్నాడు వాడికి మద్దతుగా.
అంతా పెద్దగా నవ్వారు.
“అంతవరకైతే మంచిదే. బండి రిపేరీ ఖర్చులు కూడా ఇమ్మని అడుగుతార్రా నాయనా! లేకపోతే పోలీసుల దగ్గరికి తీసుకుపోతారు.. ఇంకా లేదంటే కోర్టుకు లాక్కెళ్తారు…” ఒక ముసలామె మెటికలు విరుస్తూ అంది.
జోల్టన్ కి ఈ మాటలన్నీ సూదుల్లా గుచ్చుకున్నాయి.. అయినా పెదవి విప్పకుండా గాయపడిన కుర్రవాడ్ని నిలబెట్టే ప్రయత్నం చేస్తూనే ఉన్నాడు. కానీ ఒక్కళ్ళు కూడా వచ్చి అతనికి సాయం చేయడం లేదు.. జోల్టన్ ఒంటికి తగిలిన దెబ్బలతో అతని చొక్కా, ప్యాంటు తడిసిపోతున్నా ఎవరు కనీసం జాలి పడడం లేదు.. పైగా ములుకుల్లాంటి మాటలు.. చిత్రవధ చేస్తున్నారు!
అంతలోనే గుంపు నుంచి ఒక మహిళ వడివడిగా వచ్చి ఆ పిల్లోడిని ఎత్తుకొని చరచరా తీసుకెళ్లి పోయింది.
తల్లి పిల్లవాడిని తీసుకుపోయాక దెబ్బల గాయాలతోనే జోల్టన్ బండి నిలబెట్టడానికి ప్రయత్నించాడు కానీ సాధ్యం కావడం లేదు..
అయినా ఊర్లో జనం అతన్ని విమర్శిస్తూ అతని బాధల్ని కళ్లారా చూస్తూ ఉన్నారే తప్పితే ఎవరూ సాయపడడానికి ముందుకు రావడం లేదు.
అంతలోనే పోలీస్ జీప్ వచ్చింది.
జీపులోంచి ఇన్స్పెక్టర్ కాటియాన్ దిగాడు. అతని వెనకే ఇద్దరు కానిస్టేబుళ్లు!
లాఠీ ఊపుకుంటూ జోల్టన్ దగ్గరకి వచ్చాడు ఇన్స్పెక్టర్.
“మీకు కూడా దెబ్బలు బాగానే తగిలినట్టు ఉన్నాయి. అయ్యో. బండి కూడా బాగానే దెబ్బతిన్నట్టుంది. ఇంతకీ ఆ పిల్లోడు చచ్చాడా బతికాడా?” అడిగాడతను సానుభూతి చూపిస్తున్నట్టుగా.
ఆ సానుభూతి వెనక వెటకారం ఉందని జోల్టన్ కి బాగా తెలుసు. ఎందుకంటే జోల్టన్ అంటే ఆ ఇన్స్పెక్టర్ కు అసలు పడదు.
“అయినా ఈ సందుల్లో 30 కంటే స్పీడు వెళ్ళటానికి కూడా వీలుండదు లెండి. కానీ పొరపాటు అయితే జరిగింది కదా” అన్నాడు ఇన్స్పెక్టర్.
“నేను చాలా స్లోగా వస్తున్నాను. రోడ్డు దాటి వెళ్లిన కుర్రాడు మళ్లీ వేగంగా వెనక్కి వచ్చి నా బండికి తగులుతాడని ఊహించలేదు” అన్నాడు జోల్టన్ అపరాధిలా.
“అంతే కావచ్చు! కానీ కుర్రాడికి ఏమైనా అయితే కేసు మెడకు చుట్టుకోక తప్పదు” కాటియాన్ కంఠంలో హెచ్చరికతో కూడిన సూచన.
అంతలోనే గుంపును చీల్చుకుంటూ కుర్రవాడి తల్లి వడివడిగా అక్కడికి వచ్చింది.
“అయ్యా సర్పంచ్ గారు! మీ పుణ్యాన మా పిల్లాడికి రెండు కాళ్లు విరిగిపోయాయి.. ఇప్పుడు ఏమిటి దిక్కు?” అంటూ ఏడుపు లంకించుకుంది.
“అయ్యో అలాగా. వైద్యం నేను చేయిస్తాను.. ఆ ఖర్చు నేను భరిస్తాను” అన్నాడు జోల్టన్ జాలిగా.
“అది సరే మరి కేసు మాటేమిటి?” అన్నాడు ఇన్స్పెక్టర్ ఎగతాళిగా.
“ఏముంది మిమ్మల్ని కూడా కొనేస్తారు. ఊరికి పెద్ద కదా ఏదైనా చేయగలడు” అన్నాడొకడు.
ఆ మాటలన్న అతని వైపు ఆశ్చర్యంగా చూశాడు జోల్టన్.
ఇన్స్పెక్టర్ వస్తున్న నవ్వును ఆపుకుంటూ-
“నన్ను కొనడం అతని వల్ల కాదులే” అన్నాడు నిజాయితీపరుడిలా పోజు పెట్టి.
* * *
ఈ సంఘటన విషయం పార్టీ జిల్లా అధ్యక్షుడి దాకా చేరిపోయింది. హుటాహుటిన వచ్చి తనను కలవమని జోల్టన్ కి సమాచారం పంపాడు ఆయన.
ఆదేశం మేరకు ఆయన్ని కలిశాడు జోల్టన్.
అధ్యక్షుడి నుంచి గట్టిగానే చివాట్లు పడ్డాయి అతనికి ఎవరు.
“నీలాంటి వాడుంటే మన పార్టీ ఎట్లా బతికి బట్టకడుతుంది? ఒక చిన్న సంఘటనలో కూడా ఊళ్లో ఒక్కడు కూడా నీ తరఫున మాట్లా డటానికి రాలేదు అంటే నీ పనితీరు ఎలా ఉందో అర్థం చేసుకో! నాకు తెలుసు నువ్వు మంచివాడివే! కానీ ప్రజలు నీ పక్షాన లేరు.. అలాంటప్పుడు నీ ఒక్కడి కోసం నేను పార్టీని బలిపెట్టలేను..”
“జరిగిన దాంట్లో నా తప్పేం లేదు సార్.” వివరించపోయాడు జోల్టన్.
ఆపమన్నట్టు చెయ్యి ఎత్తి సైగ చేశాడు జిల్లా అధ్యక్షుడు.
“జోల్టన్ ఆ సంగతి కూడా నాకు తెలుసు. నీ తప్పు ఏమీ లేదని కూడా తెలుసు. నువ్వు మంచివాడివని కూడా తెలుసు. నిజాయితీ పరుడివనీ తెలుసు. కానీ ప్రజలు నీ పక్షాన లేనప్పుడు నువ్వు ఆ పదవిలో ఉండటానికి అర్హుడివి ఎలా అవుతావు? అది చెప్పు చాలు”
జోల్టన్ కి అర్థమైంది. తను మాట్లాడేందుకు ఇక ఏమీ లేదు.
వెంటనే తన పదవికి రాజీనామా చేసి ఆ కాగితం అధ్యక్షుడి చేతిలో పెట్టి మౌనంగా వెనుతిరిగాడు.
గ్రామానికి వచ్చేటప్పుడు తను చేసిన తప్పులు ఏంటో ఆలోచించుకుంటూ వచ్చాడతను.
అవినీతిపరులకు రోడ్ల కాంట్రాక్టులు ఇవ్వలేదు. తప్పుడు తూనికల వ్యాపారులను హెచ్చరించాడు. పంచాయతీలో డబ్బు ఉండి కూడా ఇళ్లపన్ను కట్టని వారి నుంచి బలవంతంగా వసూలు చేశాడు. గ్రామ పారిశుధ్యం కోసం రోడ్లపై చెత్తవేసే వారిని కఠినంగా మందలించాడు.. చిన్నచిన్న జరిమానాలు వేశాడు.. వాళ్లతోనే వీధులు శుభ్రం చేయించాడు. వీధి దీపాలు పగలగొట్టే ఆకతాయిలకి బుద్ధి చెప్పాడు. వాళ్లనే పగిలిపోయిన లైట్ల ఖర్చు భరించమన్నాడు. స్కూల్ టీచర్లని వేళకి బడికి రావాలని హుకుం జారీ చేశాడు. ప్రైవేట్ లు చెప్పవద్దని, సొంత వ్యాపారాలు చేయకూడదని ఆదేశించాడు. మద్యం దుకాణాలు తొలగించాడు. రోడ్లమీద అల్లరి చేసే తాగుబోతుల్ని పోలీసులకు అప్పగించాడు. మద్యం దుకాణాలు తొలగించడం వలన మద్యం వ్యాపారులకు, తాగి అల్లరి చేసిన వారిని పోలీసులు అప్పగించినందున తాగుబోతులకు శత్రువయ్యాడు. తప్పుడు ధృవీకరణ పత్రాలు ఇచ్చే లంచగొండి అధికారుల్ని తొలగించాడు. ప్రజల్ని, అధికారులని బాధ్యతగా నిజాయితీగా ఉండమని పదేపదే ఉపన్యాసాలు ఇచ్చాడు. ప్రజలు అతనికి దూరం కావడానికి ఇవి చాలవూ?!
-:0:-
నా విశ్లేషణ:
నాకు గుర్తున్నంతవరకు ఇది హంగేరీ కథ. నాలుగున్నర దశాబ్దాల క్రితం ఇది ‘విపుల ‘ లో ప్రచురితమైంది. అద్భుతమైన కథ.. రచయిత ఈ కథను ఎంత గొప్పగా నడిపించాడో అనిపిస్తుంది. యదార్థవాది లోక విరోధి అన్నట్టుగా సాగుతుంది ఈ కథ. నిజాయితీ పరులు, నీతివంతులు ఉన్నతస్థానాల్లో ఉండాలని కోరుకుంటాం కానీ వారి సంస్కరణలను మనమే ఇష్టపడం. వారి నిక్కచ్చితనాల వల్ల మన ప్రయోజనాలు దెబ్బతింటాయని మన ఆవేదన. అందుకనే నిజాయితీపరులు ఎవరూ మన ఎన్నికల్లో గెలవరు. నాలుగున్నర దశాబ్దాల క్రితమే పరిస్థితి ఇలా ఉంటే ఇప్పటి మాట చెప్పేదేముంది? అందుకనే ప్రజాప్రతినిధులుగా ఎలాంటి వాళ్ళు ఎన్నికవుతున్నారో చూస్తున్నాం. హంగేరీ అయితేనేమీ.. ఇండియా అయితేనేమి? ఎక్కడ కాలుపెట్టినా అవినీతిదే రాజ్యం! పాలకుల అవినీతి తెలిసిందే.. ప్రజలు కూడా అలాగే తయారయ్యారని ఈ కథ చెబుతుంది.. అందుకే ఇది మంచి కథ అయింది.
రచన: మన్నెం శారద
“నానీకి వళ్ళు వెచ్చబడింది, జ్వరమేమో కాస్త చూడండత్తయ్యా!” అంది స్వాతి ఆందోళనగా సావిత్రమ్మ దగ్గరకొచ్చి.
ఆమె ఆయిష్టంగా ముఖం తిప్పుకొంది.
స్వాతి జాలిగా నిలబడింది.
స్వాతిని చూడగానే ఆమెకు అరికాలి మంట నెత్తికెక్కుతోంది. “నేను చూసేదేమిటీ? థర్మామీటరుందిగా చూడు” అంది అయిష్టంగా.
“చూసేను. నూట నాలుగుంది. వాడికెప్పుడూ ఇంత జ్వరం రాగా చూడలేదు. సమయానికి ఆయన లేరు” అంది ఆందోళనగా స్వాతి.
ఆవిడ కోడలివైపు వెటకారంగా చూసింది. “అన్నీ ఆయనకు చెప్పే చేస్తున్నావా? హాస్పిటల్ ముఖం ఎరగనట్లే మాట్లాడు తున్నావ్. రిక్షాలో తీసికెళ్లి చూపించుకో” అంది నిరసనగా.
స్వాతి బిత్తరపోయిందా మాటలకి.
దేవతలా వుండే అత్తగారు ఎందుకిలా కఠినంగా మారిపొయింది. నాల్గు రోజులుగా ఆమె ప్రవర్తన వింతగా వుంటోంది. వరదొచ్చినప్పుడు పెరిగే నీటిమట్టంలా ఆమెలో ద్వేషం క్షణక్షణానికి పెరిగిపోతోంది.
నానీని ఎంత ఆప్యాయంగా దగ్గరకు తీసుకొని గోరుముద్దలు తినిపించేది. ఎంత బాగా పక్కలో పడుకోబెట్టుకొని కథలు చెప్పేది.
అలాంటిది నాల్గురోజులుగా వాణ్ని దగ్గరకే రానివ్వటం లేదు. “నా మంచం చాలదు. మీ అమ్మ దగ్గర పడుకో” అని కసరటం కూడ తను విన్నది.
సారథి తల్లికి జరిగిన విషయమంతా చెప్పేసాడా? తనని ఒక్కమాట అనని, అనలేని సారథి ఈ విషయం తల్లికి చెబుతాడా?
స్వాతి మనసు పరిపరివిధాలా పోతోంది.
ఆమెకు చెప్పలేని కంగారుగా, దడగా వుంది.
చివరికి పనిపిల్ల సహాయంతో నానీని హాస్పిటల్‌కి తీసుకెళ్లింది. డాక్టర్ పరీక్ష చేసి ఓ ఇంజెక్షన్ ఇచ్చి , మందులు రాసి పంపించేసేడు.
మందులు వేసి హార్లిక్స్ కలిపి పట్టింది. వాడు వెంటనే వాంతి చేసుకున్నాడు.
మరో గంటలో వాడికి జ్వరం తగ్గాల్సింది పోయి పెరుగుతున్నట్లనిపించింది స్వాతికి.
థర్మామీటర్ పెట్టి చూడాలంటే ఆమెకు భయం వేసింది. అందులో కన్పించిన అంకె చూసి ఆమె గుండె ఆగిపోయినట్లయింది.
ఏమీ పాలుపోక మళ్లీ అత్తగారి మంచం దగ్గరకి పరిగెత్తింది.
ఆమె హృదయం ఒక్కసారిగా జాలితో నిండిపోయింది. “పద” అంటూ వాడి గదిలోకి వచ్చింది.
నానీ గట్టిగా మూల్గుతున్నాడు. ఏవో మాటల్ని పిచ్చిగా పలవరిస్తున్నాడు.
బంతిలా నట్టిల్లంతా కలియదిరిగే కుర్రాడు అలా ఒక్కపూట జ్వరానికే మంచానికి అతుక్కుపోవటం ఆమెకు కూడా బాధ కల్గించింది..
కోడల్ని బేసిన్‌తో నీళ్లు తెమ్మని టవల్‌తో ఒళ్ళంతా తుడుస్తూ కూర్చుంది ఆవిడ.
స్వాతి దుఃఖాన్ని అదిమిపెట్టి అత్తగారివైపు చూస్తూ ఆమె కాళ్ల దగ్గర కూర్చుంది.
అత్తగారు స్వాతివైపు చూసిందో క్షణం. “ఎందుకలా భయపడిపోతావు. పిల్లలన్నాక జ్వరాలు రాకుండా వుంటాయా? ధైర్యంగా కనిపెట్టుకుని చూసుకోవాలి కాని, నువ్వొక్కదానివే కన్నావా కొడుకుని?” అంది కాస్త మందలింపుగా.
స్వాతి మాట్లాడలేదు. ఆ సమయంలో ఆవిడేమన్నా పడే ఓర్పు వచ్చేసింది స్వాతికి. ఆ క్షణం అత్తగారు వరాలిచ్చే దేవతలా కంపించింది.
నానీ మూల్గటం ఎక్కువయింది. చలికి వణికిపోతుంటే రగ్గు కప్పింది సావిత్రమ్మ.
ఏడిస్తే అత్తగారు తిడుతుందేమోనన్న భయంతో దుఃఖాన్ని అదిమిపెట్టి మోకాళ్ల మీద కూర్చుంది స్వాతి.
క్షణమొక యుగంలా నడుస్తూ తెల్లారింది.
ముఖః కడుక్కుని కాఫీ కలుపుకొచ్చి అత్తగారికిచ్చింది.
కాఫీ అందుకొంటూ స్వాతినోమారు చూసి “వీణ్ణి హాస్పిటల్లో జాయిన్ చేస్తే మంచిది” అంది ఆవిడ.
స్వాతి అత్తగారి మాటలకి వణికిపోయింది.
“వాడికి ప్రమాదంగా వుందంటారా?” అంది ఆందోళనగా.
వెంటనే ఆవిడ సర్దుకుంటూ”అబ్బే! అదేంకాదు. హాస్పిటల్లో అయితే డాక్టర్లు చేతిలో వుంటారు. క్షణక్షణం చూస్తూ కావల్సిన జాగ్రత్తలు తీసుకుంటారు. చూసేవుగా రాత్రి వాడెంత కంగారు పెట్టేసేడో. ఇద్దరం వుంది ఏం చెయ్యలేకపోయాము” అంది.
స్వాతి అత్తగారి కాళ్లకు చుట్టుకుపోయింది. “మీరు రండి అత్తయ్యా. ధైర్యంగా వుంటుంది” అంది ఏడుస్తూ. ఆమెకు ఓ క్షణం స్వాతిలో సునంద కన్పించింది. ఆమె హృదయం జాలితో ద్రవించింది.
వెంటనే బయలుదేరింది.
రిక్షాలో దగ్గరగా వున్న మంచి నర్సింగ్‌హోంకి వెళ్ళేరు. వాళ్లు నానీని వెంటనే అడ్మిట్ చేసుకున్నారు.
ఇద్దరు డాక్టర్లు వెంటనే వచ్చి పరీక్షించి నెమ్మదిగా ఏదో చెప్పుకుంటున్నారు.
స్వాతి అధైర్యంగా “ఎలా వుంది?” అంటూ అడిగింది.
వాళ్లు స్వాతి వైపు చూసి “డోంట్ బీ అప్‌సెట్. ఉయ్ విల్ డూ ద బెస్ట్” అంటూ వెళ్లిపోయేరు.
నర్స్ వచ్చి సావిత్రమ్మని వెళ్లిపొమ్మన్నది.
“మేము బిడ్డ తల్లిని ఒక్కదాన్నే ఎలవ్ చేస్తాం. మీరు వెళ్ళిపోండి” అంది ఖచ్చితంగా.
చేసేదిలేక సావిత్రమ్మ బయలుదేరింది ఇంటికి. “నువ్వు ధైర్యంగా వుండు. అంతా వాళ్లే చూసుకుంటారు. ఆ పైన భగవంతు డున్నాడు” అంది కోడలితో వెళ్ళిపోతూ.
స్వాతి దిగులుగా నానీ బెడ్ పక్కన స్టూలుమీద కూర్చుంది. మరో అరగంటలో నానీ డొక్కలు ఎగరేయటం మొదలెట్టేడు. స్వాతి పరుగెత్తుకెళ్లి డాక్టర్ని తీసుకొచ్చింది.
అతను నానీని పరీక్షగా చూసి నర్స్‌కేదో చెప్పేడు. మరోక్షణంలో ఆక్సిజన్ సిలిండర్ ఎరేంజ్ చేసేరు. ఇంకో పక్క సెలైన్ స్టాండు అరేంజ్ చేసేరు. చూస్తుండగానే ముక్కులో ట్యూబులతో జబ్బకి గుచ్చిన సూదిలోంచి సెలైన శరీరంలోకి వెళ్తుంటే లేబరేటరీలోని యంత్రంలా తయారయ్యేడు నానీ.
చూస్తుండగానే స్పృహ కోల్పోయి ఈ లోకంలో లేనట్లున్న కొడుకుని మొద్దుబారిన హృదయంతో పిచ్చిదానిలా చూస్తూ కూర్చుంది స్వాతి.
ప్రాణం వుండీ లేనట్లు కూర్చున్న ఆమె తన భుజమ్మీద పడ్డ చల్లని చేతిస్పర్శకు ఉలిక్కిపడి వెనుతిరిగి చూసింది.
సారథి!
నానీ వైపు పిచ్చివాడిలా చూస్తూ “ఏమయ్యింది?” అన్నాడు ఆందోళనగా.
అతన్ని చూడగానే స్వాతిలో దుఃఖం వెల్లువలా పొంగింది.
హాస్పిటలని మరచిపోయి అతన్ని అల్లుకుపోయింది.
“చూడండి… వాడెలా అయిపోయేడో. వాణ్ణి యెలాగయినా బ్రతికించమనండి. కావాలంటే నా ప్రాణమైనా తీసుకోమనండి. నా నానీని బ్రతికించమనండి. వాడు లేకపోతే నేను బ్రతకలేనండి. బ్రతకలేను” స్వాతి వెక్కెక్కి ఏడుస్తుంటే సారథి మౌనంగా ఆమె తల నిమురుతూ వుండిపోయేడు.
అతనికి నానీ పరిస్థితి చూసేక ధైర్యం సడలిపోయింది.
వెర్రివాడిలా తలపట్టుక్కూర్చున్నాడు.
ఇంకా వుంది…
