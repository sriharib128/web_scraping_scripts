రచన: గిరిజా కలవల
ఆ మధ్య జలజం ఓ  బీరకాయపీచు చుట్టమింటికి వెళ్ళింది. బంధుప్రీతి ఎక్కువ కదా  మన జలజానికి… ఎవరినీ వదలదు.. ఆ ప్రకారం గా.. ఆ బీరకాయ పీచు ఇంటికి వెళ్ళగా… వారు సాదరంగా  ఆహ్వానించి సముచిత ఆసననంబుపై ఆశీనులుకమ్మని.. తదుపరి యోగక్షేమం విచారించి… తగు ఆతిధ్యమీయ ఆ బీరకాయపీచు… ఒక ప్లేటు నిండుగా ఉల్లి పకోడీలు తెచ్చి మన జలజానికి అందించెను.
ఉల్లి వాసనకి ముక్కుపుటాలు అదిరి… నోట లాలాజలం రివ్వున ఎగసింది … వెంటనే ప్లేటు అందుకోకుండా కొంచమైనా మొహమాటపడకపోతే బావుండదని తలచి… మన జలజం..
” అయ్యో… . మా ఇంట్లో భోంచేసే బయలు దేరాను… ఇదిగో ఇప్పుడే చేయి కడుక్కున్నాను… ఒట్టు…” అనగానే…. సదరు బీరకాయ పీచు.. ఏ మాత్రం మొహమాటం లేకుండానే ” అవునా ! ఇప్పుడే భోం చేసారంటున్నారు… ఇక ఇవి ఏం తింటారులెండి..” అంటూ ఆ ప్లేటు తీసుకుని వెనుతిరిగింది.
ఆ పీచు గారి భర్త మాత్రం సహృదయులు కాబోలు…” అదేంటే… అలా అన్నంత మాత్రాన.. పెట్టవా ఏంటి?” అనగానే జలజం లో ఆశలు రేగాయి… అంతలోనే ఆయన… ” పోనీ సగం తీసేసి పెట్టు ” అన్నాడు..  భారంగా నిట్టూర్చింది జలజం…” సరే.. ” అంటు సదరు బీరకాయ పీచు ప్లేటు లో రెండంటే రెండే రెండు పకోడీలు ఉంచి మిగిలినవి తీసేసింది… పాపం జలజం.. ఏడవలేని నవ్వు ని ముఖాన పులుముకుని.. అవే పరపరా లాగించేసింది.
ఆ తర్వాత కాఫీ రాగానే….” అబ్బో.. ఇంత కాఫీయే..” అందామనుకుంది కానీ… అనకుండానే గభాల్న అందేసుకుంది.. కాదు లాగేసుకుంది.
తనకీ ఓ రోజు రాకపోదు.. అప్పుడు చెప్తా నీ పని… అంటూ కసితీరా పళ్ళు నూరుకుంది బీరకాయ పీచు ని.
ఆ తర్వాత కొన్నాళ్ళకి.. సదరు బీరకాయ పీచు… జలజం ఇంటివేపు వచ్చింది. దొరికింది బుల్ బుల్ పిట్ట అనుకుంది.
కాసేపు లోకాభిరాయాయణ అనంతరం…. జలజం ఓ ప్లేట్ లో.. ముచ్చటగా మూడంటే  మూడు అరటికాయ బజ్జీ లు వేసి… బీరకాయ పీచుకి అందించింది… ఎలాగూ.. ఆ ప్లేట్ చూడకుండానే..
” అమ్మో… ఇన్నే.. కొన్ని తీసెయ్యి” అంటుందని ఊహించుకుంది… కానీ.. వెంటనే ప్లేట్ అందుకున్న..
ఆ బీ. పీ… ” వావ్… బజ్జీలే… నాకెంతో ఇష్టం ఇవి… మరీ మూడే వేసావే… ఇంకొంచెం పట్రాపోయావా?”  అంది. వెర్రి మొహం వేసుకుని మన జలజం… వేడిగా బజ్జీల వాయి ఒకదాని తర్వాత మరోటి వేయించడం… బీరకాయ పీచు లాగించడం.. మొహమాటమే లేని బీరకాయ పీచు దగ్గర ఏమనలేక జలజం మొహం మాడిపోయింది . ఇంతకింతా… బీ. పీ.. దగ్గర కక్ష తీర్చుకుందామనుకున్న జలజానికి బి. పీ  పెరిగిపోయింది పాపం..
రచన: డా.చాగంటి కృష్ణకుమారి

సూచనలు :
అడ్డం:
1. ఫ్రియాన్‌లు( freons) వాతావరణంలో అధిక మొత్తంలో చేరుతూ అతిశయించిన — కి కారణమవుతున్నాయి(9)
6 . దేహమునుండి పుట్టినది (3)
7 . చాపము (2)
8. అదరు (2)
10. రెండు గాని అంతకంటే ఎక్కువ కాని సరళమైన రసాయనాలను చర్య పొందించడం ద్వారా క్లిష్ట మైన ఒక సరికొత్త రసాయన సమ్మేళనాన్ని పొందడం (5)
11 ఇగ్లీ షు లో Era ( ఇరా ) అంటారు (2)
12 పెరటితోట కుండీలో గులాబీకీ, గదిలో గోడమీది గడియారానికి సామ్యం ఏమిటి? [ వెనకనుం డి ముందుకి (2)
13.వెల్లువ [ కుడి నుండి ఎడమకి ప్రవహిస్తున్నాది (3)
16 ఒకరకం రసాయన ప్రయోగాలలో ఈ పాత్ర లలోకి వాయువులు వచ్చి చేరతాయి (9) వెనకనుండి ముందుకి)
నిలువు:
1. వికిరణంలోని ఉష్ణ పరారుణ ప్రాంతంలో ( థర్మల్ ఇన్ఫ్రారెడ్ రేంజ్) వికిరణాన్ని శోషించుకొనగల, మరియు ఉద్గారముచేయగల వాయువులు ( 9)
2. ఆక్సిజన్ , సల్ఫర్ అలాగే రెండవగ్రూపు మూలకాలన్నీ దీనిని ప్రదర్శి స్తాయి (6)
3. ఇల్లు (2)
4. ద్రవ్యరాశిని గురుత్వత్వరణంతో గుణించు ( 2)
7. తెలుగు భాష లో వాడు కొనే అయిదు భషా భాగాలలో ఇది ఒకటి (5)
9 సంచలనములు (6)
14 . హిమాచల్ ప్రదేశ్‌‌లోని చంపా జిల్లాలో అందమైన —- పర్వతశ్రేణులున్నాయి(2)
15 ప్రధాన(2)
16. 76 సేటీమీటర్ల పాదరసం ( కిందనుండి పైకి(9)

రచన: తుమ్మూరి రామ్మోహనరావు
పద్యప్రేమ-2 
దాదాపుగా అన్ని భారతీయ భాషలకు మాతృస్థానంలో ఉన్న సంస్కృతం తెలుగు భాషలో పాలలో చక్కెరలా కలిసిపోయింది. ఎంత తెలుగులోనే మాట్లాడాలని పట్టుదల కలిగిన వారైనా, సంస్కృత భాషను ఇచ్చగించని వారైనా, సంస్కృతపదాలను వాడకుండా మాట్లాడటం కష్టమైనపని. అయితే తొలిదశలో అప్పుడప్పుడప్పుడే తెలుగు భాషకు ఒక లిఖితరూపం ఏర్పడే కాలంలో పద్యరచన సంస్కృత సమాసాలతోనే సాగింది.
 మచ్చుకి నన్నయ గారి పద్యం చూద్దాం. 
బహువనపాదపాబ్ధికులపర్వతపూర్ణసరస్సరస్వతీ
సహితమహామహీభరమజస్ర సహస్ర ఫణాళిదాల్చిదు
స్సహతరమూర్తికిన్ జలధిశాయికి బాయకశయ్యయైనయ
య్యహిపతి దుష్కృతాంతకుడనంతుడు మాకు బ్రసన్నుడయ్యెడున్
ఇందులో ఒకటి రెండు తప్ప మిగతావి అన్నీ సంస్కృత పదాలే. నన్నయ పదవ శతాబ్దం వాడైతే
తిక్కన పన్నెండవ శతాబ్దం వాడు. తిక్కన పద్యాలలో సంస్కృత పదాలు తక్కువగా ఉంటాయి.
ఉదాహరణకు భంగపడిన ద్రౌపది కృష్ణునికి తన గోడు చెప్పుకునే సందర్భంలో
వరమునబుట్టితిన్ భరతవంశముజొచ్చితి నందు బాండు భూ
వరులకు గోడలైతి జనవంద్యుల బొందితి నీతి విక్రమ
స్థిరులగు పుత్రులం బడసితిన్ సహజన్ముల ప్రాపుగాంచితిన్
సరసిజనాభ ఇన్నిట బ్రశస్తికి నెక్కిన దాననెంతయున్. 
ఏ మాత్రం అన్వయ కాఠిన్యం లేని పద్యం.
ఎఱ్ఱన వీరి తర్వాతి కాలం వాడైనా పూరించింది ఆరణ్య పర్వ శేషం గనుక అటు నన్నయ ధోరణి నుండి ఇటు తిక్కన ధోరణి దాకా చక్కని పద్యవారధి నిర్మించాడు. నన్నయ చివరి పద్యం
శారదరాత్రులుజ్వల  లసత్తర తారక హారపంక్తులన్
జారుతరంబులయ్యె వికసన్నవ కైరవ  గంధ బంధురో
దార సమీర సౌరభము దాల్చి సుధాంశు వికీర్యమాణ  క
ర్పూరపరాగ పాండురుచి పూరములంబర పూరితంబులై 
ఉజ్వలంగా ప్రకాశిస్తున్న  నక్షత్ర మాలికలతో అందంగాఉన్న శరత్కాలపురాత్రులు, అప్పుడేవికసించిన కలువపూల సువాసన కలిగిన గాలితో, చంద్రకిరణ కాంతితో కలిసి ఆకాశమునిండా  కర్పూరపు పొడి చల్లినట్లుగా ఉన్నాయి.  కర్పూరంతో పోల్చడంలో కవి గొప్ప తనము తెలుస్తుంది.  కర్పూరం వెన్నెల లాగా తెల్లగా ఉంటుంది, చల్లగా ఉంటుంది.  కలువపూలవాసన లాగా కమ్మని వాసన కలిగి వుంటుంది. మెరిసే నక్షత్రాలలాగా తళుకులుంటాయి.  ఇక్కడ నన్నయ్య అరణ్యపర్వాన్ని ఆపితే  కిందిపద్యంతో ఎర్రన అరణ్యపర్వశేషాన్ని మొదలు పెడతాడు. నన్నయ వెంనేలరాత్రిని వర్ణించి ఆపితే ఎర్రన సూర్యోదయంతో ప్రారంభిస్తాడు చూడండి 
ఎర్రన మొదటి పద్యం
స్ఫురదరుణాంశు రాగరుచి బొంపిరివోవ నిరస్త నీరదా
వరణములై దళత్కమల వైభవ జృంభణముల్లసిల్ల  ను
ద్ధురతర హంస సారస మధువ్రత నిస్వనముల్ సెలంగగా
గరమువెలింగె వాసరముఖమ్ములు  శారదవేళ చూడగన్ 
దట్టమైన  ఎర్రని  సూర్యకిరణాల కాంతికి ఎరుపెక్కిన మేఘాలు,  వికసించిన కమలాల వైభవం , వాటిచుట్టూ మూగిన హంసలు, బెగ్గురుపక్షులు,  తుమ్మెదల సవ్వడులు వ్యాపిస్తు ఉండగా శరత్కాలపు ఉద్యమనే ముఖం వెలిగి పోయిందట. ఎఱ్ఱన కూడా నన్నయ్య కు తీసిపోకుండా పద్యం రాశాడు.  ముఖం ఎప్పుడు వెలుగుతుంది.  సంతోషం ఎప్పుడు కలుగుతుంది. ఇష్టమైనవాళ్లు ఇంటికి వచ్చినప్పుడు. మరివచ్చినప్పుడు  మెల్లిగా పకరిస్తామా ? హడావుడి అల్లరితో పలకరిస్తాం .  కమలాలకు  ఇష్టమైనవాడు సూర్యుడు వచ్చాడు, కమలాలు వికసించాయి.  కమలాలు వికసించగానే హంసలు, తుమ్మెదలు తదితర పక్షులు శబ్దాలు చేశాయి. ఆవిధంగా ఎర్రన సూర్యోదయ వర్ణనతో ఆరణ్యపర్వశేషం మొదలవుతుంది. ఎర్రన అంటే ఎర్రని వాడు అని కడ్డ అర్థం . తనపేరుకూడా స్ఫురించే విధంగా స్ఫురదరునాంశు పద్యంతో  ముందుకుసాగినాడు.
శారదరాత్రులుజ్వల అన్నప్పుడు పోతన్న పద్యం కూడా గుర్తుకు వస్తుంది. అన్నీ తెల్లని వస్తువులను ఏరి ఏరి రాసిన పద్యం. 
శారద నీరదేందు ఘనసార పటీర మరాళ మల్లికా
హార తుషారఫేన రజతాచల కాశ ఫణీశ కుందమం
దార సుధాపయోధి సిత తామరసామర వాహినీ శుభా
కారత నొప్పు నిన్ను మదిఁగానఁగ నెన్నడు గల్గు భారతీ!. . . 
ఇలా తెలుగు పద్యం మన ప్రబంధ కవుల చేతుల్లో ఎన్ని సోయగాలు పోయిందో  చెప్పలేం. ఒక్కొక్కరిదీ ఒక్కొక్క శైలి.
అందుకే విశ్వనాథవారు తెలుగు పద్యాలలోని మేలిమి పద్యాలను మూడు వందలదాకా ఎంచుకొని వాటికి తనదైన వ్యాఖ్యతో కావ్యసురభి అనే పుస్తకం వేశారు అప్పట్లో. కావ్యాలను చదివి ఎలా ఆనందించాలనే వారి కావ్యానందం తెలియజేస్తుంది.
ఆటవెలదులతో ఆటలాడుకున్నాడు వేమన.
సీసపద్యాలతో చిత్రాల చేసాడు శ్రీనాథుడు.
రామరాజభూషణుని సంగీతజ్ఞత ఆయన పద్యాలలో
ఇమిడి ఉంటుంది.  రాసిక్యత చూడాలంటే అల్లసాని,
భక్తి భావానికి పోతన ఇలా నాటి కవుల పద్యాలు కొన్నైనా నోటిమీద ఆడాలి. ఒక్కో సందర్భాన్ని ఒక్కో కవి ఎంత విశిష్టంగా చెప్పాడో గమనించాలి. అవి జీర్ణించుకుంటే పద్యం మనల్ని వరిస్తుందని నా భావన
రచన: నాగలక్ష్మి కర్రా

దేశరాజధానికి సుమారు 330 కిలో మీటర్ల దూరంలో ఉత్తరాఖంఢ్ రాష్ట్రం లో వుంది నైనితాల్ . దేశవిదేశాలలో పేరుపొందిన వేసవి విడిది . సుమారు 6,840 అడుగుల యెత్తులో వుంది .
ఢిల్లీ నుంచి రైలుమార్గం ద్వారా ‘ కాఠ్ గోదాం ‘ వరకు  వుంది . నైనితాల్ వెళ్లదల్చుకున్నవారు ట్రైన్ లో కాఠ్ గోదాం ‘ వరకు వచ్చి అక్కడనుంచి రాష్ట్ర ప్రభుత్వం నడుపుతున్న బస్సులలో కాని టాక్సీ లలో గాని ప్రయాణించి చేరుకోవచ్చు .
మేం మా కారులో ప్రయాణించేం కాబట్టి రోడ్డు మార్గం లోనే వెళ్లేం  .
ఢిల్లీ , గజియాబాదు దాటిన తరువాత గజరోలా , మురాదాబాదు రుద్రాపూర్ మీదుగా హలద్వాని చేరుతాం , అయితే ఢిల్లీ దాటాక ‘ ఘడ్ ముక్తేశ్వర్ ‘ అనే గ్రామం వస్తుంది , ఈ గ్రామం గుండా గంగానది ప్రవహిస్తూ వుంటుంది . ఘడ్ ముక్తేశ్వర్ అంటే ముక్తేశ్వర్ కోట అని అర్దం ,  ఇక్కడ గంగానదికి స్నాన ఘట్టాలు కట్టివున్నాయి , చాలా పురాతనమైన కట్టడాలు , బ్రిజ్ ఘాట్ దగ్గర స్నానం చెయ్యడానికి వీలుగా వుంటుంది . పక్కనే యెన్నో ఆశ్రమాలు వున్నాయి , యీ గ్రామంలో వున్న ముక్తేశ్వర మహదేవ్ మందిరం చాలా పురాతనమైనది , యీ శివలింగం పరశురాముడు స్థాపించినదని స్థానికులు చెప్పేరు . ఇక్కడ గంగా డెల్టాలో వరి , చెరకు , మామిడి విరివిగా పండుతాయి . మనలాంటి పర్యాటకులకు కనువిందు జేస్తూ వుంటాయి .  గంగా పుష్కరాలకు భక్తులు యిక్కడ స్నానాలు చేస్తూ వుంటారు .

బ్రిజఘాట్ కి యెదురుగా అంటే గంగకు అవతల వొడ్డున వున్న ఘాట్ ని మీరాబాయి ఘాట్ అని అంటారు . మీరాబాయి యీ ప్రదేశంలో వుండి ప్రతీరోజూ స్నానం చేసుకొనేదట .
హలద్వాని భోజనసదుపాయాలున్న ప్రదేశం , ఈ వూరు దాటితే అంతా ఘాట్ రోడ్డే , హలద్వాని నుంచి నైనితాల్ సుమారు 42 కిలోమీటర్లు . దట్టమైన అడవులతో వున్న కొండలు , ఇక్కడ యెక్కువగా మెట్ల వ్యవసాయం కనిపిస్తూ వుంటుంది . హలద్వాని నుంచి కుమావు పర్వత శ్రేణులు మొదలవుతాయి . ఈ అడవులు టేకు , దేవదారు , ఓక్ వృక్షాలకు ప్రసిధ్ది . కొండలు మబ్బులను తాకుతూ వుంటాయి , అంతా పచ్చని పచ్చదనం , అక్కడక్కడ ప్రవహిస్తున్న సెలయేటి గలగలలు , చల్లగా వీచేగాలి మనని మురిపిస్తూ వుంటుంది .
ఎప్పటిలానే మా భోజనాలు మా దగ్గరే వున్నాయి కాబట్టి ఆకలైనచోట కారాపుకొని మామిడి తోపులలో భోజనాలు చేసుకొని తిరిగి బయలుదేరేం . అప్పట్లో రోడ్లు బాగుండేవికావు , సాయంత్రానికి నైనితాల్ చేరుకున్నాం , అప్పట్లో ఆన్ లైనులు లేవు కాబట్టి అక్కడచేరేక ఓ మోస్తరు హోటలులో దిగేం , రాత్రి మాల్ రోడ్డు తిరిగేం , చూడవలసిన ప్రదేశాల గురించి వాకబు చేసుకొని వచ్చేం .
బయట యెంత చల్లగా వుందో హోటలు గదిలో దానికి రెట్టింపు చలి అనిపించింది . రాత్రి చలికి సరిగా నిద్దరరాక హీటర్లు లేవు , ఎందుకంటే ఎలక్ట్రిసిటీ కొరత , మరి రజ్జాయిలే దిక్కు . అంతలావు రజ్జాయిలుకూడా చలిని ఆపలేకపోయేయి .
పొద్దున్నే కాలకృత్యాలు తీర్చుకొని వూరు చూడ్డానికి వెళ్లేం . మా హోటలుకు యెదురుగా నైనితాల్ సరస్సు . పొద్దున్న పేరు తెలియని పక్షులు అక్కడక్కడ వాలి నీటి జీవులను తింటూ కనిపించేయి . గంట తిరగడానికి బోటు తీసుకున్నాం , బోటతను నైనితాల్ ని గురించి కొన్ని వివరాలు చెప్పేడు .
ముందు నైనితాల్ గురించి తెలుసుకుందాం . నైనితాల్ అనే పేరు యీ నగరానికి రావడానికి రెండు కథలు చెప్పాడు మొదటది యిక్కడ తొమ్మిది సరస్సులు వుండడం వల్ల యీ ప్రాంతం నౌతాల్ గా పిలువబడేదని , ఆంగ్లేయుల నోళ్లల్లోపడి యిది నైన్ తాల్ గా మారిందని , రెండవది సతీదేవి యొక్క కన్ను పడ్డ ప్రదేశం యిలా సరస్సుగా మారిందని కన్ను పడ్డ ప్రదేశం కాబట్టి దీనిని నయన తాల్ అని పిలిచేవారని , ప్రజానీకం నోళ్లల్లోపడి నైనితాల్ గా మారిందనేది మరో కథనం . ఈ సరస్సు ఒడ్డున నయనాదేవి శక్తిపీఠం వుంది . ఈ సరస్సు యిక్కడ సంభవించిన మూడు నాలుగు ‘ లేండ్ స్లైడింగులకి ముందు కన్ను ఆకారంలో వుండేదట . ఈ వివరాలు మా బోటు నడిపే అతను యిచ్చినవి .

నైనితాల్ ను గురించి కొన్ని నిజాలు ఉత్తరాఖండ్ లోని కుమావు ప్రాంతం నేపాలు రాజులచే ఆక్రమింపబడుతూ వుండేది . మిగతా భారతదేశం అంతా ఆంగ్లేయులపాలనలోకి వచ్చినా యీ ప్రాంతపురాజు నేపాలు రాజుతో చేతులు కలిపి ఆంగ్లేయులపై తిరుగుబాటు చేస్తూనే వుండేవారు . 1841 లో జరిగిన ఆంగ్లో–నేపాలు యుధ్దమపుడు అప్పటి సైనికాధికారి యీ ప్రాంతంలో తన సేనలతో గుడారాలు నిర్మించుకున్నాడు . ఆ యుధ్దం లో గెలిచిన ఆంగ్లేయులు యీప్రాంతాన్ని మొదటి ఆసియా వేసవి విడిదిగా గుర్తించేరు . అదే సంవత్సరంలో యిక్కడ ‘ యురోపియన్ హౌస్ ‘ అనే లాడ్జి ప్రాంభించబడింది . ఎండాకాలంలో కూడా అతిచల్లగా వుండడంతో యూరోపియన్ అధికారులు వారి కుటుంబాలతో మైదానాలలో వుండే వేడినుంచి తప్పించుకోడానికి రాసాగేరు . 1860 లో ‘ సైంట్ జాన్ ‘ చర్చ్ నిర్మాణం జరిగింది . ‘ యునైటెడ్ ప్రోవిన్స్ ‘ అధికారిక వేసవి నివాసం యిక్కడకు తరలించబడింది . 1890 ప్రాంతంలో యురోపియన్ పిల్లల చదువులకోసం ‘ సైంట్ జోసెఫ్ ‘పేరుతో టిఫిన్ టాప్ అనే కొండపైన  మొదటి రెసిడెన్షిల్ స్కూలు నిర్మాణం జరిగింది . ఇప్పుడు యిది ‘ ఆల్ సైంట్స్ ‘ అనే పేరుమీద నడపబడుతోంది . కొద్ది కాలం కిందట 125 వ నిర్మాణోత్సవం జరుపుతుంది యీ కళాశాల . దాని తరువాత 1910 ప్రాంతాలలో సుమారు అరడజను స్కూల్స్ తెరువబడ్డాయి . జమీందారుల పిల్లలు , మహారాజుల పిల్లలు చదువుకునే ఆ స్కూల్స్ దేశ స్వాతంత్ర్యానంతరం ధనవంతులకు అందుబాటులో కొచ్చేయి . అక్కడ చదువుకున్న వాళ్లల్లో మనదేశానికి ప్రధానమంత్రిగా పనిచేసిన రాజీవ్ గాంధి , హిందీ చలనచిత్ర సుప్రసిధ్ద నటుడు అమితాబ్ బచ్చన్ మొదలైన వారు  నైనితాల్ స్కూల్స్ లో చదువు కున్నవారే . వివిధకంపేనీల అధినేత బిర్లాలు కూడా యిక్కడ విధ్యాసంస్థలు నెలకొల్పేరు .
చుట్టారా తెల్లని మంచుకప్పబడ్డ పర్వతాలతో వూరికి మధ్యలో మంచినీటి సరస్సు , సరస్సు చుట్టారా నిర్మింపబడ్డ హోటల్స్ యేదో చెయ్యతిరిగిన చిత్రకారుడు చిత్రించిన చిత్రంలా వుంటుంది .
ఏ కాలమైనా రోజులో నాలుగైదు గంటలు వర్షం పడే ప్రాంతం కావడం తో వూరంతా చితచిత లాడుతూ వుంటుంది . పర్యాటకుల తాకిడి యెక్కువగా వుండే ప్రదేశం కావడంతో ముందుగా బస బుక్ చేసుకోవలసిందే . చిన్న వూరు పర్యాటకులు యెక్కువ కావడంతో పిచ్చ రెష్ గా వుంటుంది మాల్ రోడ్డు . వూరిలోకి ప్రవేశించడానికే మూడు నాలుగు గంటలు పడుతుంది . భద్రతాదళాల ముఖ్యకార్యాలయం  కూడ వుండటంతో యెక్కువ భాగం వారి ఇళ్లకు గెస్ట్ హౌసులు మొదలగు వాటికి కేటాయించ బడ్డాయి . మిలిటరీ రాకపోకలతో మరింత రద్దీగా మారిపోయింది .
మాల్ రోడ్డు కి పై భాగాన వున్న రోడ్డులో మహదేవమందిరం , పాషాణ దేవీ మందిరం కూడా దర్శించుకోవచ్చు . నైనితాల్ నైనా , దేవపథ్ , ఆయార్ పథ్ , అనే పర్వత శిఖరాల మధ్య వున్న ప్రదేశం కావడంతో బోటులో షికారుచేస్తూ  మంచుతో కప్పబడ్డ యీ పర్వతాలను చూడ్డం ఓ మరచిపోలేని అనుభూతి .
1890 ప్రాంతం లో యిక్కడ పెద్ద భూస్కలనం జరిగింది అప్పుడు ఆమ్లా పర్వతంగా స్థానికులచే పిలువబడే పర్వతం నేలమట్టమైంది . ఔత్సాహికులైన స్థానికులు అక్కడ పడ్డ రాళ్లను మట్టిని వుపయోగించి ఆ ప్రదేశాన్ని పెద్ద మైదానంగా తీర్చిదిద్దేరు . ఈ ప్రదేశం నైనాదేవి మందిరానికి యెదురుగా వుంటుంది . ఆటలపోటీలు లేని సమయంలో దీనిని పార్కింగుగా వుపయోగిస్తున్నారు .
భూస్కలనంలో పూర్వం వున్న మందిరం పూర్తిగా కూలిపోతే అదేస్థానంలో  కొత్తమందిరాన్ని కట్టేరు . చిన్నమందిరం , నైనీతాల్ కి అవతల వొడ్డున వుంటుంది .
సతీ దేవి నయనం పడ్డ ప్రదేశం , 51 శక్తిపీఠాలలో ఒకటి . మందిరం చూసుకొని యింకా చూడవలసిన ప్రదేశాలను గురించి వాకబు చేసుకొని కొన్ని యెంచుకున్నాం , నైనితాలు మేం సుమారు ఓ యిరవై మార్లు వచ్చివుంటాం . కాబట్టి ఒక్కోమారు కొన్నికొన్ని మా వీలును బట్టి చూసుకున్నాం .

సాత్తాల్ — ఇది మంచి పిక్ నిక్ స్పాటు , చుట్టారా కొండల మధ్యన యేడుసరస్సులు , జూన్ జూలైలలో యేడు సరస్సులు వేరు వేరుగా కనబడతాయికాని మిగతా సమయాలలో రెండో మూడో వుంటాయి , అంటే నీరు యెక్కువగా వున్నందువల్ల అన్ని కలసిపోయి కనిపిస్తాయన్నమాట .
ఈ నీరు కొంత నీలంగా , ఓ పక్క ఆకుపచ్చగా కనిపిస్తూ   కనువిందు చేస్తాయి . చుట్టుపక్కల నగరాలనుంచి యిక్కడకి వచ్చి రోజంతా గడిపి సాయంత్రానికి యిళ్లకు వెళ్తూవుంటారు ఈ సాత్తాల్ కి వెళ్లేదారిలో నకుచియతాల్ అనే సరస్సును కూడా చూడొచ్చు .
టిఫిన్ టాప్ — బ్రిటిషర్స్ కాలం నుంచి యిది పిక్నిక్ స్పాట్ గా గుర్తించబడింది . 2290 మీటర్ల యెత్తున ఆర్యపధ్ కొండలలో వున్న ప్రదేశం . ఈ కొండలను ఆయార్పథ్ పర్వతశ్రేణులు అని అంటారు , కుమావు భాషలో అయార్ అంటె కటికచీకటి అని అర్దం . ఈ కొండలలో వున్న అడవులు సూర్యకిరణాలను నేలపై పడకుండా అడ్డుకునేంత దట్టంగా వుండేవట ( ఇప్పటికీ అలాగే వున్నాయి ) అందువల్లే యీ పర్వతాలను ఆయార్ పథ అని పిలిచేవారు . కాలక్రమేణా వీటిని ఆర్యపథ్ అనసాగేరు , లేక పోతే యిక్కడ వున్న ‘ఆర్యభట్ట రీసెర్చి ఇనిస్టిట్యూట్ ఆఫ్ అబ్జర్వేషనల్  సైన్సెస్ ‘ 2004 లో నిర్మించేరు . అందువల్లే ఆ పర్వతాలను ఆర్యపథ్ గా వ్యవహరిస్తున్నారో మరి తెలీదు . ఈ టిఫిన్ టాప్ ని డోరతి సీటు అని కూడా అంటారు , రాళ్లు పరచిన నడక దారిలో కాస్త ముందుకు వెళితే కొండ పైన వుంటుంది , ప్రసిధ్ద చిత్రకారిణి ‘ కెల్లెట్ డోరతి ‘ ఆ ప్రదేశం లో కూర్చొని బొమ్మలు వేసుకొనేదట , అందుకే ఆ ప్రదేశాన్ని డోరతి సీటు అనే పేరు వచ్చింది .
స్నోవ్యూ పాయింట్ —
నైనితాల్ నుంచి సుమారు మూడు కిలోమీటర్ల దూరంలో వుందీ ప్రదేశం , నడకన గాని , లోకల్ టాక్సీలలో గాని ప్రయాణించి యీ ప్రదేశం చేరుకోవచ్చు , యిక్కడనుంచి మంచుతో కప్పబడ్డ పర్వత శిఖరాలను చూడొచ్చు . మంచు ప్రదేశాలకు వెళ్లిన మాకు ఆ కొండలను అంత దూరం నుంచి చూడడం పెద్ద వుత్సాహాన్ని యివ్వలేదు .
కృపాతాల్ —-
నైనితాల్ తో సహా పరిసర గ్రామాలకు మంచినీరు సరఫరా ఈ సరస్సు నుంచి జరుగుతుంది . ఈ సరస్సు లో నీటి వూటలు వున్నాయని అంటారు . చూడదగ్గ ప్రదేశం యేమీ కాదు ఊసుపోకపోతే వెళ్లే ప్రదేశం తప్ప యిక్కడ యేమీ లేదు .
సరియతాల్ ——-
పచ్చని ప్రకృతి మధ్యలో యెత్తైన కొండల నడుమ వున్న హృదయాకారపు సరస్సు .  ఆకుపచ్చని నీటితో వుండి అహ్లాదాన్ని కలుగ జేస్తుంది . ఓ గంట సేపు యిక్కడ గడపొచ్చు .
గర్నిహౌసు —
ఆర్యపర్వతాలలో వుంది . ప్రసిధ్ద వేటగాడు , జంతు అధ్యయన కర్త గా పేరుపొందిన జిమ్ కార్బెట్ నిసించిన భవనం .
గౌన్ హిల్ —
‘ పంగొటి ‘ అనే చిన్న గ్రామం వున్న ప్రదేశం , పర్యాటకులు చిన్న చిన్న ట్రెక్కింగులు చెయ్యడా నికి వస్తూ వుంటారు . ఎక్కుగా రద్దీ లేని ప్రదేశం కావడంతో ప్రశాంతంగా శలవులు గడపడానికి పర్యాటకుల యీ ప్రదేశాన్ని యెంచుకుంటున్నారు . చుట్టారా వున్న కొండలు ఓక్ , దేవదారు , వెదురు వృక్షాలతో కూడిన అడవుల మధ్య నడక అహ్లాదకరంగా వుండడమే కాక ఆరోగ్యకరంగాను వుంటుంది .
భీమ్ తాల్ ——-
 
నైనితాల్ గ్రామం యూరోపియన్ల వల్ల నిర్మింబడినది కాని భీమతాల్  గ్రామం చాలా పురాతనమైనది . టిబెట్ , నేపాలు నుంచి వచ్చే పాదచారులు , వర్తకులు భీమతాల్ గ్రామంమీదుగా ప్రయాణించి మైదాన ప్రాంతాలు చేరుకునే వారుట , ఒకప్పుడు మనదేశానికి చైనాకి గల వాణిజ్య పరమైన ‘ సిల్క్ రూట్ ‘ లో  భాగమేమో ? . యిప్పటికీ గ్రామీణులు ఆ నడకదారిని వుపయోగించి కాఠ్ గోదాం చేరుతూ వుంటారు .

మహాభారతకాలం నుంచి భీమ తాల్ సరస్సు వుందని అంటారు . మహాభారత కాలంలో పాండవుల వనవాస సమయంలో ఓ రోజు భీముడు యీవనంలో సంచరిస్తూ  వుండగా అశరీరవాణి శివలింగ ప్రతిష్ట చేసుకొని పూజించుకోమని చెప్పగా భీముడు అక్కడ శివలింగ ప్రతిష్ట చేసి తన గదతో నేలను మోదగా అక్కడ జలవూరి సరస్సుగా మారిందట , భీముని చే ప్రతిష్టించ బడ్డ లింగం కాబట్టి భీమేశ్వర మహదేవ్ గా పిలువబడసాగింది . అలాగే సరస్సు కూడా భీముడి పేరుమీదుగా పిలువబడసాగింది . .
భీమతాల్ సరస్సు చుట్టూ హోటల్స్ వున్నాయి , అన్ని వర్గాలవారికి అందుబాటులో వుండే రకరకాల హోటల్స్ వున్నాయి . భీమ తాల్ చుట్టూరా యెత్తైన కొండలు ఆ కొండలు నీటిలో ప్రతిఫలిస్తూ వుంటే ఆ ప్రతిబింబాలు చూస్తూ బీమతాల్ కి యెదురుగా కూర్చోడం ఓ అనుభవం . భీమతాల్ వొడ్డున వున్న ఘరెవాల్ వికాస మండలి వారి గెస్ట్ హౌసులో వున్నాం .
పదిహేడు శతాబ్దంలో కుమావు ప్రాంతాన్ని పరిపాలించిన చంద్రవంశానికి చెందిన రాజా బాజ్ బహదూర్ యీ మందిరాన్ని నిర్మించేడు . కొండలలో వుండే మందిరాలకు యిక్కడ కురిసే హిమపాతం వల్ల వానలవల్ల కొండచరియలు విరిగి పడడం వల్ల క్షతి కలుగుతూనే వుంటుంది .
జనవరి నెలలో నైనితాల్ లో హిమపాతం జరుగుతుంది , నైనితాల్ కి సుమారు 8 కిలోమీటర్ల దూరంలో వున్న భీమ్ తాల్ లో యిప్పటి వరకు హిమపాతం జరగలేదు . హిమపాతం చూడదల్చుకున్నవాళ్లు నైనితాల్ లో బసచేసుకోవాలి . దసరా శలవులలో నైనితాల్ వెళ్లకుండావుంటే మంచిది . శలవులలో ముఖ్యంగా బెంగాలీల రద్దీ యెక్కువగా వుండి బస దొరకడం కష్టమౌతుంది .
మరి ఆలశ్యమెందుకు నైనితాల్ యాత్రకి బయలుదేరండి .
శలవు .
 
విశ్లేషణ: టేకుమళ్ళ వెంకటప్పయ్య

కర్మ సిద్ధాంతం ప్రకారం మనం అనుభవించే  ఆగామి, సంచితము, ప్రారబ్ధము అనే మూడు కర్మలను ఉద్దేశించి “మీకిక పనిలేదు…వెళ్ళిపొండి” అంటున్నాడు. తను శ్రీవేంకటేశ్వరుని పరమ భక్తుడనని తెలుపుతూ తనని వదిలేయమని వాటిని కోరుతున్నాడు.
కీర్తన:
పల్లవి: ఉమ్మడికర్మములాల వుండఁ జోటు మీకు లేదు
యిమ్ముల నెందైనాఁ బోరో యివి లేనిచోటికి    ॥పల్లవి॥
 
చ.1 పెట్టినది నుదుటను పెరుమాళ్ళ లాంఛనము
దట్టమై భుజములందు దైవశిఖామణిముద్ర
నెట్టన నాలుకవిూఁద నీలవర్ణునామమిదె
అట్టె హరిదాసులకంటునా పాపములు         ॥ఉమ్మ॥
 
చ.2 మనసునఁ దలచేది మాధవుని పాదములు
దినముఁ గడుపునించేది హరిప్రసాదము
తనువుపైఁ దులసిపద్మాక్షమాలికలు
చెనకి హరిదాసులఁ జేరునా బంధములు      ॥ఉమ్మ॥
 
చ.3 సంతతముఁ జేసేది సదాచార్యసేవ
అంతరంగమున శరణాగతులసంగ మిదే
యింతటాను శ్రీవేంకటేశుఁడు మమ్మేలినాఁడు
అంతటా హరిదాసుల నందునా అజ్ఞానము   ॥ఉమ్మ॥
(రాగం: సాళంగనాట, సం.4 సంకీ.132)
 
 
విశ్లేషణ:
పల్లవి: ఉమ్మడికర్మములాల వుండఁ జోటు మీకు లేదు
యిమ్ముల నెందైనాఁ బోరో యివి లేనిచోటికి
ఆగామి, సంచితము, అనే రెండు కర్మలను ఉభయ కర్మములు అంటారు. ఈ కర్మలను తప్పించుకోవడం సాక్షాత్తు పరమశివునికే తప్పలేదు. ఇంక మానవ మాత్రులెంత! కానీ తాను ఆ ఏడుకొండలవాని పరమ భక్తుడనని వివరిస్తూ తన జోళికి రావద్దని విన్నవిస్తున్నాడు అన్నమయ్య. నానాటి బదుకు నాటకము అనే కీర్తనలో “ఒడి గట్టుకున్న ఉభయ కర్మములు గడి దాటినపుడె కైవల్యము” అంటాడు. మనిషి ఈ కర్మలను అనుభవించి తీరవలసినదే! కర్మ సిద్ధాంతం గురించి చెప్పేటప్పుడు గత జన్మ ఒకటుందని, మరణించిన తర్వాత మరొక జన్మ ఉంటుందని నమ్మి తీరాల్సిందే! కర్మలు మూడు రకాలు. 1) ఆగామి కర్మలు 2) సంచిత కర్మలు 3) ప్రారబ్ధ కర్మలు. ఆగామి కర్మలు అనగా మనము చేస్తున్న ప్రతి కర్మ ఆగామి కర్మల క్రిందకే వస్తాయి. వాటిలో కొన్ని వెంటనే ఫలితాన్నిస్తాయి. మరికొన్ని తరువాత కాలంలో, కొన్ని మరు జన్మలలో ఫలితాన్నిస్తాయి.అసలు కొన్ని ఏ ఫలితాలను కూడా ఇవ్వకపోవచ్చు! అయితే ఇలా కొన్ని కర్మలు అప్పటి కప్పుడే ఫలితాన్నివ్వలేకపోయినప్పటికీ, తర్వాత ఎప్పుడో ఫలితాన్నివ్వటానికి కూడబెట్టబడి (సంచితం చేయబడి) ఉంటాయి. ఇలా ఈ జన్మలో చేసే కర్మలన్నీ ‘అగామికర్మలే’! సంచిత కర్మలు అంటే మనము పూర్వ జన్మలలో చేసిన ఆగామి కర్మల ఫలాలను వివిధ కారణాల చేత అనుభవించలేకపోతే అవి సంచితమవుతాయి. అంటే వాటిని ఒక జన్మ నుండి మరొక జన్మకి, అక్కడి నుండి వేరొక జన్మకు మనము తీసుకుని వెళ్తాము.జీవుడు శరీరాన్ని వదిలిపెట్టినా ఈ సంచిత కర్మలు మాత్రం జీవుణ్ణి వదలి పెట్టకుండా అతడితో వస్తుంటాయి. జీవుడు ఈ శరీరాన్ని వదలి వెళ్ళేటప్పుడు, ఆ శరీరంలో ఉన్నప్పుడు సంపాదించిన కర్మఫలాలను మూటగట్టుకొని తగిన మరొక శరీరాన్ని వెతుక్కుంటూ వెళుతాడు. దీనికి కారణం ‘సంచిత కర్మలు’. ఇక ప్రారబ్ధ కర్మలు మూడో రకం.  సంచితములో కూడబెట్టిన కర్మలు పక్వానికి వచ్చినప్పుడు అవి ఫలితాలను ఇస్తాయి. ఇలా అనుభవించే కర్మలే ప్రారబ్ధ కర్మలు. మనము చేసుకున్న ప్రతి పనికి ఫలితం ఎప్పుడో ఒకప్పుడు అనుభవించక తప్పదు. మనము చేసుకున్న కర్మల ఫలితమే మనము అనుభవిస్తాము. ప్రారబ్ద కర్మల ఫలితాన్ని అనుభవించటానికి తగిన శరీరాన్ని వెతుక్కుంటూ వెళ్లి, ఆ శరీరంతో జీవుడు మళ్ళీ ఈ లోకంలో ప్రవేశిస్తాడు.అలా వచ్చిన జీవుడికి ప్రారబ్ద కర్మఫలాలన్ని అనుభవించటం పూర్తయ్యేవరకు ఆ శరీరం ఉంటుంది. కర్మలన్నీ వదిలించుకొని పరిపూర్ణులమైతే మరో జన్మే లేదు. ఈ కర్మ ఫలాలను పూర్తిగా అనుభవించేవరకూ జీవుడు మరల మరల జన్మిస్తూనే ఉంటాడు. ఇలాంటి కర్మలు మాకు వద్దనే వద్దు. వెళ్ళిపోండి దూరంగా అని అభ్యర్ధిస్తున్నాడు అన్నమయ్య.
 
చ.1  పెట్టినది నుదుటను పెరుమాళ్ళ లాంఛనము
దట్టమై భుజములందు దైవశిఖామణిముద్ర
నెట్టన నాలుకవిూఁద నీలవర్ణునామమిదె
అట్టె హరిదాసులకంటునా పాపములు
మేము నుదుట విష్ణువు యొక్క తిరునామం ధరించాము. మా ఇరు భుజముల మీద శంఖుచక్రాలను ధరించి యున్నాము. మా నాలుకపై సదా హరినామమే ఉచ్ఛరింపబడుతూ ఉంటుంది. మా వద్దకు పాపము ఎలా రాగలుగుతుంది. రాలేదు గాక రాలేదు. అందువల్లనే చెప్తున్నాను. కర్మలారా! మాజోళికి రావద్దు అంటున్నాడు అన్నమయ్య.
చ.2 మనసునఁ దలచేది మాధవుని పాదములు
దినముఁ గడుపునించేది హరిప్రసాదము
తనువుపైఁ దులసిపద్మాక్షమాలికలు
చెనకి హరిదాసులఁ జేరునా బంధములు
మా మనస్సు గురించి కూడా వినండి. మేము ఎల్లప్పుడూ ఆ విష్ణు స్వరూపాన్ని తలుచుకుంటూ ఆయన నామమే సదా జపిస్తూ ఉంటాము. మేము మా కడుపులు నింపుకొనేదీ ఆ శ్రీవారి ప్రసాదంతోనే! మేము సదా విష్ణు తులసిమాలలను ధరిస్తాం. మరి మాకు పాపాలు అంటుకుంటాయా? మాదగ్గరకు రావడానికి సాహసిస్తాయా? అందుకే చెప్తున్నాను. కర్మలారా! మా జోళికి రావద్దు అంటున్నాడు అన్నమయ్య.
3 సంతతముఁ జేసేది సదాచార్యసేవ
అంతరంగమున శరణాగతులసంగ మిదే
యింతటాను శ్రీవేంకటేశుఁడు మమ్మేలినాఁడు
అంతటా హరిదాసుల నందునా అజ్ఞానము
మేము రోజూ గడిపే దినచర్యగురించి కూడా చెప్పవలసి ఉంది. మేము సదాచార సేవలో నిమగ్నమై ఉంటాము. మా అంతరంగ తరంగాలలో సదా ఆ శ్రీహరి శరణాగతులే కొలువై ఉంటారు. అదే మాకు నిత్య తృప్తినిచ్చే విషయం. మేము ఇంత నిష్టగా ఆయనను కొలుస్తాము కాబట్టే ఆ శ్రీహరి మమ్ములను అన్నివిధాల కాపు కాస్తూ ఉంటాడు. మా లాంటి వారిని అజ్ఞానం ఆవహిస్తుందా? చెడ్డ కర్మలకు ప్రేరేపిస్తుందా? అందుకే మాజోళికి ఎన్నడూ రావద్దు అని కర్మలను హెచ్చరిస్తున్నాడు అన్నమయ్య.
 
ముఖ్యమైన అర్ధాలు: ఇమ్ముల = వెనువెంటనే, ఇప్పటికిప్పుడు – కళింగాంధ్రలో సంఖ్యావాచకంగా వాడతారు అనగా అనేక అనే అర్ధంలో; పెరుమాళ్ళ లాంఛనము = తిరునామాలు, పంగనామాలు;  దైవ శిఖామణి ముద్ర = రెండు భుజములపై వైష్ణవులు ధరించే శంఖు చక్ర ముద్రలు; చెనకుట = ఎదిరించుట, తాకుట; సదాచార్య సేవ = సద్గురువుల సుశ్రూష; సంగము = కలయిక, చేరి ఉండుట.
-0o0-
రచన: శారదాప్రసాద్

స్వాతంత్య్రోద్యమ కవుల్లో గరిమెళ్ల సత్యనారాయణ గారిది విశిష్టమైన స్థానం. గరిమెళ్ల గేయాలు జాతీయ వీర రసంతో తొణికిసలాడుతూ పాఠక జనాన్ని ఉర్రూతలూ గించాయి. అతను వ్రాసిన ‘మా కొద్దీ తెల్ల దొరతనం’ పాట సత్యాగ్రహులకు గొప్ప తెగువను, ఉత్తేజాన్ని కలిగించింది. శ్రీకాకుళం జిల్లా పోలాకి మండంలోని ప్రియాగ్రహారంలో 1893 జూలై 15న జన్మించారు. బి. ఏ. డిగ్రీ పూర్తి చేశాక గంజాం కలెక్టర్ కార్యాలయంలో గుమస్తాగా కొంతకాలం పనిచేశాడు. ఆ తరువాత విజయనగరం ఉన్నత పాఠశాలలో ఉపాధ్యాయునిగా కొంతకాలం పనిచేశారు. గరిమెళ్ల చిన్నప్పుడే మేనమామ కూతుర్ని వివాహాం చేసుకున్నారు. 1920 డిసెంబర్లో కలకత్తాలో జరిగిన కాంగ్రెస్ మహాసభలో సహాయనిరాకరణ తీర్మానం ఆమోదించబడింది. ఆ వీరావేశంతో ఉద్యమంలోకి దూకిన గరిమెళ్ల ‘మాకొద్దీ తెల్లదొరతనం’ పాటను వ్రాశాడు. ఆనాటి రోజుల్లో రాజమండ్రిలో ఆ పాట నకలు కాపీలు ఒకొక్కటి 12 పైసలు చొప్పున అమ్ముడుపోయాయట. ఆ పాటను వ్రాసినందుకు గరిమెళ్లకు ఒక సంవత్సరం కఠిన కారాగార శిక్ష విధించారు. జైలు నుండి విడుదల కాగానే ప్రజలు ఆయనకు ఎన్నో చోట్ల సన్మానాలు చేశారు. ఆయన జీవితంలో మధుర ఘట్టం ఇదొక్కటే. ఆ తరువాత కొద్దిరోజులకు భార్య చనిపోయింది.  అప్పుడాయనకి ఇద్దరు కుమార్తెలు. గరిమెళ్ళ మళ్ళీ పెళ్ళి చేసుకున్నాడు. ప్రియాగ్రహారంలో గ్రంథాలయ కార్యదర్శిగా పనిచేసిన సమయంలో పద్దెనిమిది పుస్తకాలు అచ్చువేశారు.
1921లో గరిమెళ్ళ ‘స్వరాజ్య గీతములు’ పుస్తకం వెలువడింది. 1923లో హరిజనుల పాటలు, 1926లో ఖండకావ్యములు, భక్తిగీతాలు, బాలగీతాలు మొదలైన రచనలు వెలువడ్డాయి. గరిమెళ్ల చాలాసార్లు జైలు శిక్ష అనుభవించారు. గరిమెళ్ళ జైలులో ఉండగా 1923 జనవరిలో ఆయన తండ్రి చనిపోయాడు. క్షమాపణ చెబితే ఒదులుతామని చెప్పారట. కాని గరిమెళ్ళ క్షమాపణ చెప్పకుండా జైలులోనే ఉన్నాడు. జైలులో తమిళ, కన్నడ భాషలు నేర్చుకున్నారు. ఆ భాషల గ్రంథాలను తెలుగులోకి అనువదించారు. భోగరాజు పట్టాభి సీతారామయ్య ఆంగ్లంలో వ్రాసిన ‘ది ఎకనామిక్ కాంక్వెస్ట్ ఆఫ్ ఇండియా’ను తెలుగులోకి గరిమెళ్ళ అనువదించారు.
గరిమెళ్ళ జీవనోపాధి కోసం 1933లో మద్రాసు చేరుకున్నాడు. అక్కడ గృహలక్ష్మి పత్రిక సంపాదకుడుగా ఉద్యోగంలో చేరాడు. కొంతకాలం తరువాత అక్కడ మానివేసి ఆచార్య రంగా గారి వాహిని పత్రికలో సహాయ సంపాదకుడుగా చేరాడు. కొద్ది రోజులతర్వాత ఆంధ్రప్రభలో చేరాడు. కొంతకాలం ఆనందవాణికి సంపాదకుడుగా పనిచేశాడు. కొంతకాలం ఫ్రీలాన్స్ జర్నలిస్టుగా జీవనం సాగించాడు. గరిమెళ్ళ పేదరికం అనుభవిస్తున్న రోజుల్లో దేశోద్ధారక కాశీనాథుని నాగేశ్వరరావు పంతులు గారు కొంత సహాయపడ్డాడు. వావిళ్ళ వేంకటేశ్వర శాస్త్రులుగారు ప్రతినెలా ఆయనకు ఆర్థిక సహాయం చేసాడు. చివరిదశలో ఒక కన్నుపోయింది. పక్షవాతం వచ్చింది. దిక్కులేని పరిస్థితుల్లో కొంతకాలం యాచన మీద బ్రతికాడు. గరిమెళ్ళ పేదరికం అనుభవిస్తూనే ఆనారోగ్యం పాలయ్యారు. స్వాతంత్య్రానంతరం మన పాలకుల వల్ల కూడా గరిమెళ్ళకు చెప్పుకోదగ్గ సహాయం అందలేదు. చరమదశలో దుర్భర దారిద్య్రాన్ని అనుభవించిన గరిమెళ్ళ 1952 డిసెంబర్ 18న మరణించారు. ఆయన అంత్యక్రియలు ఇరుగుపొరుగు వారు జరిపారు.
స్వాతంత్ర్యం వచ్చిన తర్వాత మనం చంపుకున్న మరో స్వాతంత్ర్య యోధుడు ,జాతీయ కవి గరిమెళ్ళ గారికి అశ్రునివాళి!
(మూలం-అమరావతి పబ్లికేషన్స్ వారి తెలుగు వెలుగులు)
కార్టూనిస్ట్: జె.నరసింహమూర్తి





రచన, చిత్రం: కృష్ణ అశోక్

పెనవేసుకున్న ప్రేమ పోగులు
ఒక్కొక్కటి విడివడి తెగిపోవడం
నా కంటిపాపకి కనిపిస్తుంది…
గుండెలో రాసుకున్న ప్రేమాక్షర నక్షత్త్రాలు ఆకాశం నుండి ఉల్కల్లా నేలకు రాలడం
నా మనసు కిటికీనుండి చూస్తూనే ఉంది…
మైత్రి మమకారాలు మాట రాక
గుండెగొంతులోనే కరుడు కట్టినట్టు
మస్తిష్కపు కేన్వాసు వర్ణిస్తూనే ఉంది…
సిరుల విరుల ఊసులన్నీ నీరుగారి
నిన్నునన్ను ముంచేస్తున్న సునామీల్లా
మనిద్దరినీ చెల్లాచెదురుగా చేయడం
నా భవిష్యవాణి చెవిలో చెప్తున్నట్టు వినిపిస్తుంది…
ఈ నిట్టూర్పుల విలయ వేదం ఇక్కడితో ఆగిపోని,
త్రికాలజ్ఞానికైనా తప్పదనిపిస్తుంది ఈ ప్రేమవ్యధ…!!
రచన: రామా చంద్రమౌళి

ఇప్పుడిక అతి గోపనీయమైన మన పడక గదుల్లో కూడా
నీకు తెలియకుండా మల్టీ డైరెక్షనల్‌ సెటిలైట్‌ కంట్రోల్డ్‌ కెమెరాను
అమర్చడానికి అనుమతి లభించింది
రహస్యాలేవీ ఉండవిక.. అంతా బహిరంగమే
మైమర్చి ‘ ట్రాంక్విలైజర్‌ ’ మత్తులో
ఉనికినీ స్వస్పృహనూ కోల్పోతూ అగాథాల్లోకి కూలిపోవడం
ఇక్కడి పౌర హక్కు ఇక
సంస్కృతి పేరుతో, దేశప్రేమ పేరుతో, పుణ్యభూమి పేరుతో
ఇన్నాళ్ళూ ఈ నేల గుండెలపై వ్రేలాడిన భద్ర ద్వారాలు
ఇప్పుడు భళ్ళున తెరుచుకున్నాయి
ఇక విషసునామీ డాలర్ల రూపంలో ముంచుకొస్తుంది
పహరా హుషార్‌.. తలుపులు ‘ బార్లా’ తెరువబడ్డాయి
ఇన్నాళ్ళూ ప్రాకిన బొంత పురుగిప్పుడు సీతాకోక చిలుకై ఎగురుతోంది ఎదపై
సిద్ధంగా ఉండండిక
వరదల్లో పత్తా లేకుండా కొట్టుకుపోడానికి
నగ్న శరీరాలు మనవే కాని
మన వీపులపై వాతలు పెట్టేవాడు మాత్రం విదేశీ ధనిక వ్యాపారి
‘ హావ్స్‌ ’ అండ్‌ ‘ హావ్‌ నాట్స్‌ ’ గా వర్గీకరించబడ్డ వ్యవస్థలో
మేకిన్‌ ఇండియాలూ, మేడిన్‌ ఇండియాలూ
ఐ ఐ టి క్యాంపసుల్లోనుండి మేథోపరులూ
అమెరికా వీథుల్లో ‘ హర్రాజు ’ వేయబడ్తున్నపుడు
సభలు సభలుగా.. కన్వెన్షన్లు కన్వెన్షన్లుగా
‘ పెట్టుబడి’ ని దానం చేయండని
చేతుల్లో బొచ్చెను పట్టుకుని విశ్వ విపణిలో యాచన చేస్తున్నపుడు
అన్నీ ‘ మాతా భిక్షాందేహీ ’ లే
ఇక్కడి నేల.. ఇక్కడి ప్రజలు.. ఇక్కడి వనరులు .. ఇక్కడి పవిత్ర భూమి
అన్నీ ఒట్టి ట్రాష్‌.. అంతా హ్యూమన్‌ గార్బేజ్‌
ఎవడో ఒక విదేశీ ‘ పెట్టుబడిదారు ’ కావాలి
ప్రత్యక్ష విదేశీ పెట్టుబడిదారుల్లారా.. బాజాప్తా చొరబాటుదారులారా,
సుస్వాగతం మా ఎదపై పరిచిన ఎర్ర తివాచీ పైకి
రక్షణ రంగమైనా.. ఔషధ రంగమైనా.. ఆహార రంగమైనా
మా అత్యంత వ్యక్తిగత రహస్య రతిరంగమైనా
మీ నిరభ్యంతర ప్రవేశానికి సాదర స్వాగతం
రండి మా సౌఖ్యాలకోసం, మా సుఖాలకోసం
మా క్షణిక ‘ లగ్జరీ ’ కోసం ఈ దేశాన్నీ
మా అస్తిత్వాన్నీ, మా ఉనికినీ, మా ఆత్మగౌరవాన్నీ
మీ పాదాలముందు తాకట్టు పెట్టి
రాజ్యాంగం సాక్షిగా .. ‘ బానిసత్వాన్ని ’ స్వీకరిస్తాం
జీవితమంటేనే వ్యాపారమనీ , వ్యాపారమే జీవితమనీ
ఇక్కడ పాఠాలను నేర్పుతున్న, నేర్చుకుంటున్న మాకు
అసలు ‘ జీవితం ’ నిర్వచనమే తెలియడంలేదిప్పుడు
ప్లీజ్‌ ఈ పుణ్యభూమిపైకి నువ్వొచ్చి ‘ జీవితాన్ని‘ నిర్వచించవా
మా ఔషధ రంగాన్ని మా రక్షణ రంగాన్నీ ఆక్రమించబోతున్న విదేశీయుడా
చిటికెడు విషాన్ని లక్ష రూపాయలకు కొనుక్కొని
మా మెడలో మేమే ‘ సోల్డ్‌ అండ్‌ డెడ్‌ ’ ట్యాగ్‌ను ధరించబోతున్నాం-
రండి.. తళతళా మెరిసే మీ బూట్లను
మా ఎదపై టకటకలాడించుకుంటూ –
భారత్‌ టి వి లు.. అప్ట్రాన్‌ టి వి లు మరణించిన ఈ దేశాన్ని
అన్నీ సాంసంగ్‌ లూ, లెనోవా లే ఆక్రమిస్తున్నపుడు
మేమిక మా గోచీ గుడ్దపై
‘మేకిన్‌ ఇండియా ’ ముద్రను వెదుక్కుంటూ ఉంటాం
వెల్కం ప్లీజ్‌
విదేశీ పెట్టుబడిదారులారా బి బ్లెస్డ్‌ ఇన్‌ ఇండియా –
Translated by U. Atreya Sarma
Welcome, Me-lord!
There’s now permission in place
for the multi-directional satellite controlled cameras
to invade even in the privacy of our bedrooms,
unknown to us.
No privacy henceforth, everything being public.
Along with that comes the personal right
to lose oneself in the kick of ‘tranquilizers’
and slip into the depths of loss of self-consciousness.
The doors of privacy secure so far on the hearts of this land
to protect our culture, patriotism and holiness
are now suddenly flung open.
Beware of the poisonous tsunami
that’s going to strike us in the shape of dollars!
The bars on the vigilant doors are smashed
to pave the way for the open bars.
The caterpillar of our minds that has crawled so far
has now turned into a butterfly, buzzing over our hearts.
Let’s be prepared to be swept off traceless in the flood.
The bare bodies are our own, but branding on them
is the flush foreign trader.
When the ‘Make in India’ and ‘Made in India’ projects
together with the brains from our IIT campuses
are being auctioned off in the American streets
in the global society of ‘haves’ and ‘have not’s,’
and when conventions are held wholesale
to seek out capital and investments
holding a begging bowl in the hands
in the streets of the world market,
everything is nothing but blatant beggary.
And it highlights that our people and country,
and our sacred land are nothing but garbage.
We do want one or the other foreign investor.
You, the foreign direct investors cum outright robbers!
Welcome onto the red carpets laid out on our hearts!
Be it the field of defense or pharma or food
or even the private scenes of our personal sex,
a warm and open welcome awaits you.
Come, do come to pander to our pleasures,
comforts and fleeting luxuries.
Pledging our very identity, survival and
self-respect on the altar of your feet,
Swearing on the constitution and proclaiming
“We’ll yield to slavery,”
and teaching and learning that life itself is a business,
and business alone is life,
we have forgotten the very definition of life.
Please step onto our holy land and interpret ‘life’ for us.
You, the foreign dealer who are going to invade
our pharma and defense fields!
We are going to buy a pinch of poison from you
and hang a tag from our neck, reading “Sold & Dead.”
Come on, slipping into your dazzling boots
and clattering on the highway of our hearts.
In a country where the Bharat and Uptron TV sets had died,
and made way for the Samsung and Lenovo brands,
we will, from now on, look out for the “Make in India” sign
On our loin cloths.
Hearty welcome, dear foreign investors! Be blessed in India.
Written in response to the decision taken by the Government of India on 20 June 2016 granting liberalized permissions for the inflow of 100% foreign investment in key sectors like defense, pharma, food and tourism,
Poet’s note
రచన: పారనంది శాంతకుమారి
 
నెగిటివ్ ఆలోచన వల్లే పాజిటివ్ ఆలోచనకు విలువ
అమావాశ్యవల్లే పౌర్ణమికి విలువ.
వేదనవల్లే వేడుకకు విలువ.
మరుపువల్లే జ్ఞాపకానికి విలువ.
రాత్రి వల్లే పగటికి విలువ.
గరళం వల్లే సుధకు విలువ.
ఓటమి వల్లే గెలుపుకు విలువ.
పోకవల్లే రాకకు విలువ.
అబద్ధం వల్లే నిజానికి విలువ.
చెడువల్లే మంచికి విలువ.
మృగతత్వం వల్లే మానవత్వానికి విలువ.
ఒంటరితనంవల్లే జంటతనంకు విలువ.
దు:ఖంవల్లే సుఖానికి విలువ.
వేసవివల్లే వెన్నెలకు విలువ.
కఠినత్వంవల్లే సున్నితత్వానికి విలువ.
అదృశ్యంవల్లే దృశ్యానికి విలువ.
విషాదంవల్లే వినోదానికి విలువ.
లేమి వల్లే కలిమికి విలువ.
కోపంవల్లే శాంతానికి విలువ.
ద్వేషం వల్లే ప్రేమకు విలువ.
మరణంవల్లే జననానికి విలువ.
 
 
 
