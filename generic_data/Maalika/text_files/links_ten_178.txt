రచన: కృష్ణ అశోక్

నా మనో ప్రపంచం నుండి…
తవ్వుకో.. ఎంత తవ్వుకుంటావో
నీవెంత తవ్వినా దొరికేదేముంది!
వసంత రాత్రులు నీతో ముచ్చటించిన నా మధుర జ్ఞాపకాల గుర్తులు తప్ప!!
చేదుకో… ఇంకెంత చేదుకుంటావో
నువ్వెంత చేదినా వచ్చేదేముంది!
నీ హృదికై అర్పించిన నా మనో పుష్పపు గుత్తులు తప్ప!!
తోడుకో.. ఏమి తొడుకుంటావో,
నువ్వెంత తోడినా ఏమొస్తుందీ!
నింగీ నేల మధ్య నిశ్చలంగా నిలిచిన మన ప్రేమ శిలా ఫలకం తప్ప!!
వెతుక్కో… నాలో సర్వం వెతుక్కో,
ఎంత వెతికినా ఏమి దొరుకుతుంది!
దేహానికి అతీతంగా సిద్ధం చేసిన నా ఆత్మ జ్యోతి వెలుగు తప్ప!!
కలసిన మన ఆత్మల ఆలింగనపు ప్రకాశంలో సృష్టి సమస్తం ప్రజ్వరిల్లనీ…!!
ప్రేమతో….
నీ…
Author: Mohan Rao
Fatherhood is son, fatherhood is daughter;
Fatherhood is fun, fatherhood is laughter;
Fatherhood is questions, fatherhood is answers;
Fatherhood is prayers, fatherhood is gratitude;
Fatherhood is late-nights, fatherhood is early-mornings;
Fatherhood is indoors, fatherhood is outdoors;
Fatherhood is worry, fatherhood is hurry;
Fatherhood is tears, fatherhood is fears;
Fatherhood is teaching, fatherhood is learning;
Fatherhood is teasing, fatherhood is pleasing;
Fatherhood is guiding, fatherhood is goading;
Fatherhood is singing, fatherhood is grounding;
Fatherhood is waiting, fatherhood is wishing;
Fatherhood is pictures, fatherhood is memories;
Fatherhood is discipline, fatherhood is punishment;
Fatherhood is freedom, fatherhood is reward;
Fatherhood is hopes, fatherhood is dreams;
Fatherhood is joy, fatherhood is sorrow;
Fatherhood is love, fatherhood is longing;
Fatherhood is patience, fatherhood is impatience;
Fatherhood is fulfillment; fatherhood is contentment;
Fatherhood is family, fatherhood is destiny;
Fatherhood is yesterday, fatherhood is to-day;
Fatherhood is tomorrow, fatherhood is forever.
 రచన: కృష్ణ మణి 
ఏమున్నది సారు
కడుపుకాలి ఒకడుంటే
పెయ్యిబరువెక్కి
నోరు గులాగులాంటోడు ఇంకొకడు 
ఇత్నం కొనవోతే
తక్వ ధర ఎక్వ లాభమని
గుంజి గుంజి చేత్లవెడతరు
ఏమ్మున్నది సారు
నాగలి సాగక తిప్పలైతే
ట్రాక్టర్ సౌండుకు
గుడ్లు తెలేశినై ఎడ్లు
ఏమ్మున్నది సారు
తడందక ఎండిపోతే ఒకపారి
నీళ్లెక్కువై మురుగవట్టే ఒకపారి
ఏమ్మున్నది సారు
శేనుకు మందుగోడుతుంటే
కారాపి నక్షలు సూస్కుంటా
నొసల్తోని ఎక్కిరిస్తరు
ఏమ్మున్నది సారు
చేశేదేమి లేక
నాగలి తాళ్ళు
చెట్టుకు యాలాడవట్టే
ఏమ్మున్నది సారు
ఇంకేమిలేదు సారు
ఉన్నదమ్ముకొని
ఊరవతల జీతముండాలే
పొరల మంచి చెడ్డ మరిశి
కడుపుగాసం బతుకులాయే 
ఏమున్నది సారు
ఇంకేమున్నది
రచన: డా.వారణాసి రామబ్రహ్మం
రామమును నేను లోకాభిరామమును నేను
సామమును నేను గానామృత సారమును నేను
రాగమును నేను రస హృదయానంద పూర్ణ భాగమును నేను
సౌమ్యమును నేను కవితా తరంగ సంగీత ఝరిని నేను
రమ్యమును నేను రసమయ యువతీ శృంగారమును నేను
పద్యమును నేను అనురాగ హృదయ గద్యను నేను
అమృతమును నేను అధర చుంబన జనిత రస సుధను నేను
గమ్యమును నేను కౌతుకయుత శరీర రస గంధర్వమును నేను
సావేరిని నేను అసావేరిని నేను
సిరిదొర పల్లవాధర స్పర్శా జనిత మురళీ రవ శ్రుతిని నేను
రసాంతరంగ ప్రణయమును నేను ప్రణవ కలరవమును నేను
కావేరిని నేను ప్రియ స్మరణా జనిత రస గోదావరిని నేను
అబ్ధిని నేను హృదయాంతర్లీన సుదాబ్ధిని నేను
రామమును నేనునదిని నేను
సమస్తమును లీనము చేసికొను
భగవత్ కరుణా సంద్రమును నేను
అరమరికలు లేని మనసును నేను అనంతుని జతను నేను
అబద్ధపు నేనును నేను నిజ స్థితికి ఆలవాలమైన అసలునేనునూ నేనే
రాముడును నేను అంజనీసుత హృదయ రంజనుడను నేను
రాధను నేను నల్లనయ్య చల్లని ఎద మధుర బాధను నేను
సోముడను నేను పూర్ణ సుధాకర బింబమును నేను
నటరాజును నేను “సై” అని ఆడు శైలజ పద విన్యాసమును నేను
చతుర్ముఖ బ్రహ్మను నేను శారదాంబుద
శారదేందు ధవళ వస్త్రదారి సరస్వతిని నేను
రామమును నేను లోకాభిరామమును నేను
రచన: అశోక్ అవారి |
అభిమతం గొప్పదైనప్పుడు..
ఆచరించే మతమూ గొప్పదే.
మనసు మంచిదైనప్పుడు..
మనిషి కూడా మహాత్ముడే.
ఏ భగవద్గీతా..
చెడుగీత  దాటమననూ లేదు.
ఏ బైబిలూ..
గుండెల్లో గునపాలు దించమననే లేదు.
ఏ ఖురానూ..
ఉగ్రవాదానికి ఊపిరులూదిందీ లేదు.
అందరూ ఆగర్భ శత్రువులే..
నాల్గన్నం మెతుకులు కరువైనప్పుడు.
అందరి మతాలు చెడ్డవే..
నరుల అంతరంగం క్రూరమైనప్పుడు.
హిందువేంటి..?
ముస్లీమేంటి..?
బైబిలేంటి..?
భగవద్గీతేంటి..?
మనమంతా భారతీయులమే.
భరతమాత ముద్దు బిడ్డలమే.
మతం అంటే మారణ హోమం కాదు
ఆదర్శ అభిమతం మాత్రమే.
మతం ఎప్పుడూ మంచిదే..
నరుడే నర రూప రాక్షసుడు.
ఎక్కడైనా జరగాల్సింది..
కలహాల తిరోగమనం కాదు
కలిసి నడిచే పురోగమనం.
Jyothivalaboju
Chief Editor and Content Headపాఠకులందరికీ దసరా , దీపావళి శుభాకాంక్షలు..
ఆసక్తికరమైన కథలు, సీరియళ్లు, వ్యాసాలతో, విభిన్నమైన కథాంశాలతో మిమ్మల్ని అలరిస్తున్న మాలిక పత్రిక అక్టోబర్ సంచిక మీ ముందుకు వచ్చింది.. సంగీతం,సాహిత్యం, ఆధ్యాత్మికం, సస్పెన్స్ మొదలైన ఎన్నో అంశాలు ఈ సంచికలో మీకు లభిస్తాయి..
ప్రమదాక్షరి కథామాలిక పేరిట స్నేహం శీర్షికన వచ్చిన కథలను, వాటిగురించిన విశ్లేషణ తప్పకుండా చదవగలరు.
మీ రచనలను మాకు పంపవలసిన చిరునామా: editor@maalika.org
1. అనసూయ
2. తరగని సిరి
3. స్నేహాన్ని  పెంచుకునే మార్గం 
4. బ్రహ్మలిఖితం – 2
5. మాయానగరం – 30
6. అద్దె గర్భం (సరోగసి)  
7. Gausips – ఎగిరే కెరటం 7 
8. జీవితం ఇలా కూడా ఉంటుందా? – 6 
9. శ్రీ కృష్ణ దేవరాయలు – 6 
10. అన్నమయ్య ఆధ్యాత్మికానందలహరి – 8
11. పోరనట్టి ఆలిగలదే
12. మాయామాళవగౌళ రాగ లక్షణములు 
13. లింగ పురాణము  
14. రాయినైనా కాకపోతిని
15.  వేద వాజ్మయము
16. అనగనగా ఒక రాజు
17. నేను అమ్మనయ్యాను 
18. కాలం మారిందా?
19. అమ్మా, నాన్న ఒక బాబు
20. ఏకలవ్య 2016
21. ఎఱ్ఱమందారం 
22. వీడెవడండీ బాబూ 
23. ఆమె 
24. ఒక మొక్క నాటండి
  
రచన: కామేశ్వరీదేవి చెల్లూరి
ఆలోచిస్తోంది అనసూయ. తనలో తనే తెగ మధనపడుతోంది. మనసులో ఆందోళన. ఏం చేయాలి? కరుణకి చెప్పాలా? వద్దా? చెప్తే తనని అసహ్యించుకుంటుందేమో! కానీ ఇప్పటికీ చెప్పకపోతే ఎలా? దుఃఖం తన్నుకొస్తోంది. సన్నగా తలనొప్పి మొదలయింది. ఇంక చేసే పని వదిలి కూర్చుండిపోయింది. కళ్ళమ్మట కన్నీరు ధారగా కారసాగింది.
రాఘవరావు పూజ కానిచ్చి ప్రసాదం తీసుకుని నెమ్మదిగా భార్య దగ్గరికి వచ్చాడు. ఉలుకూ, పలుకూ లేని భార్యని చూసి అతని హృదయం ద్రవించింది. భార్య చేతిలో ప్రసాదం పెట్టి, పక్కనే కూర్చున్నాడు. అలవాటుగా ప్రసాదాన్ని తీసుకున్నా ఆమె మనసు మాత్రం అక్కడ లేదు. ఎలా? కరుణకి చెప్పడం ఎలా? చెప్పాలని ఊహించుకుంటూంటేనే గొంతుక్కేదో అడ్డం పడ్డట్టు ఉంది. ఇంక చెప్పడం ఎలా? అసలు చెప్పినా అర్ధం చేసుకుంటుందా?
భార్య భయాన్ని, ఆలోచనల్నీ అర్ధం చేసుకున్న రాఘవరావు, నెమ్మదిగా ఆమె భుజంమీద చెయ్యివేసి అనునయంగా తట్టాడు. “అనసూయా! తప్పనప్పుడు ధైర్యం తెచ్చుకోవాలి. దేనికైనా సంసిధ్ధంగా ఉండాలి.” అన్నాడు ధైర్యం చెబుతూ.
సాయంత్రందాకా అలానే కూర్చుని, నెమ్మదిగా మనసుని కూడదీసుకుని లేచి దీపం వేసింది అనసూయ. ఆరు అవుతూంటే కాలేజీనుంచి వచ్చింది కరుణ. తలుపు తీసిన అనసూయని చూస్తూనే, “ఏమిటమ్మా అలా ఉన్నావు? ఒంట్లో బాలేదా?” అని అడిగింది. “ఏమీ లేదే! కాఫీ ఇస్తాను ఉండు,” అంటూ వంటింట్లోకి వెళ్ళి కాఫీ కలపసాగింది. ఏమిటో! అమ్మ వారం రోజులనించి ఏదోలా ఉంది. ఏమయింది? అడిగితే ఇలాగే మాట దాటేస్తుంది. పోనీలే, రేపు మాధవీఆంటీ వస్తోందిగా, ఇంక అమ్మకి సందడే సందడి. ఎందుకో చుట్టాలందరిలోకీ మాధవీఆంటీ అంటే అమ్మకి ఎంతో ఇష్టం. బహుశా చుట్టరికం కంటే స్నేహం ఎక్కువ మూలాన కాబోలు! ఆలోచిస్తూ కరుణ పెరట్లోకి వెళ్ళి మొక్కలకి పైపుతో నీరు పెట్టసాగింది. మొక్కలన్నా, చెట్లమీద వాలే పిట్టలన్నా కరుణకి ఎంతో ఇష్టం. ఇల్లంటే మరీ ఇష్టం. ఇంక అమ్మానాన్న అంటే చెప్పలేని ప్రేమ! ఇప్పటికీ అమ్మ ముద్దలుచేసి నోట్లో పెడితేనే అన్నం తినడం ఇష్టం.
తెల్లవారింది. ఆరుగంటలికి రాజమండ్రినించి మాధవి వస్తోంది. రాఘవరావు స్టేషనుకి వెళ్ళాడు తీసుకురావడానికి. అనసూయ పాలుకాచి, డికాక్షనువేసి, ఉప్మాకి అన్నీ సిద్ధం చేసుకుంటోంది. ఆదివారం మూలాన కరుణ ఇంకా పక్కమీంచి లేవలేదు.
మాధవి చాలా చలాకీ మనిషి. అందరికీ సహాయం చేయాలనే ఆలోచనే ఎక్కువ. వాళ్ళ కాలనీలో అందరి సమస్యలూ తెలుసుకోవడం, అందరూ కలిసి ఎలా వాటిని పరిష్కరించుకోవాలో చర్చించుకోవడం, దానికోసం అవసరమైన వారిని కలిసి చక్కని వాక్చాతుర్యంతో వారిని మెప్పించి కార్యం సాధించుకురావడం ఆమె గొప్పతనం. అందరి దగ్గిరా పోగుచేసిన వస్తువులని, బట్టలని అనాధశరణాలయాలలో అందించడం కూడా ఆవిడ కార్యక్రమాలలో ఒకటి. ఎంతటి త్యాగానికైనా, శ్రమకైనా వెనుకంజవేయదు.
ఏడుగంటలయింది. కారులో రాఘవరావుతో వచ్చిన మాధవి ఇంటిముందు దిగింది. కాలింగ్ బెల్లు శబ్దం వినగానే అనసూయ వడివడిగా వచ్చి తలుపుతీసింది. ఆప్యాయంగా అనసూయని హత్తుకుంది మాధవి. ఆ కౌగిలిలోని భరోసాతో మనసు తేలికబడింది అనసూయకి.
ఏదీ కరుణ? ఇంకా లేవలేదా? అంది సోఫాలో కూర్చుంటూ మాధవి. ఇంకా లేచినట్టులేదు, ఆదివారం కదా! అంది అనసూయ ఉప్మాకి పోపు వేస్తూ. కరివేపాకు, అల్లం, ఉల్లిపాయ సువాసనకు మాధవికి ఆకలి గుర్తొచ్చి కడుపులో ఎలకలు పరిగెట్టడం మొదలయ్యింది. మాధవికి ఉప్మా అంటే చాలా ఇష్టం! అదీ హోటల్ తాజ్ లోలా జారుగా నెయ్యి, జీడీపప్పులతో ఘుమఘుమలాడుతూ ఉండాలి. అందుకే అనసూయ ఈరోజు ఉప్మా చేస్తోంది. కాళ్ళూ, చేతులూ కడుక్కుని వంటింట్లోకి వచ్చి కూర్చుంది మాధవి. కాఫీకప్పు మాధవి చేతిలో పెట్టి, ఇంకొక్క పది నిముషాలలో ఉప్మా రెడీ అంది నవ్వుతూ అనసూయ. అనసూయ మొహంలోకి పరిశీలనగా చూసింది మాధవి. మొహమంతా పీక్కుపోయినట్టయి తనకంటే పదేళ్ళు పెద్దదానిలా ఉన్న అనసూయతో, “బెంగపడకు, ఏంకాదులే! ఎప్పటికైనా తెలియవలసినదేగా?” అంది భుజంమీద చెయ్యి వేస్తూ. బెంగని మనసులోనే అణుచుకుని పైకి నవ్వింది అనసూయ.
సాయంత్రం అందరూ కలిసి పార్కుకి వెళ్ళారు. దారి పొడూగునా తనతో కాలేజీ కబుర్లు చెప్తూనే ఉన్న కరుణని చూస్తుంటే ఒక్క నిముషం మనసు చలించింది మాధవికి. మరునిమిషంలోనే సర్దుకుంది.
“రాధని, రవిని కూడా కూడా తీసుకుని రావలసింది”, అన్నాడు రాఘవరావు పార్కులోని గడ్డిలో చతికిలబడుతూ. అనసూయ, మాధవి, కరుణ కూడా కూర్చున్నారు. “లేదు, అన్నయ్య! దానికి డిగ్రీ పరీక్షలూ, వాడికి ఏవో జాబ్ ఇంటర్వ్యూలు, తీరికలేకుండా ఉన్నారు”, అంది నవ్వుతూ మాధవి.
అనసూయకి పన్నెండేళ్ళప్పటి నించే మాధవితో స్నేహం. మాధవి అనసూయకి దూరపుబంధువే కానీ, రాజమండ్రిలో ప్రక్కఇంట్లోనే ఉండడం వలన బంధుత్వం కన్నా స్నేహమే ఎక్కువ! ఇద్దరూ ఒకే ఈడు, ఒకే స్కూలు, ఒకే క్లాసు అవడంతో ఆ స్నేహం ఇంకా బలపడింది. ఇద్దరూ పంచుకోని విషయాలు లేవు, ఏ అరమరికలు లేవు. కబుర్లు, ఆటలతో స్కూలయాక సాయంత్రం కూడా కలిసిమెలసి ఉండేవారు. ఇద్దరూ కలిసి ఒకళ్ళింట్లో టిఫిను తింటే ఇంకొకళ్ళింట్లో భోంచేశేవారు. పరీక్షల్లో కలిసి చదువుకోవడం …. మరి పడుకోవడం కూడా ఒక చోటే! డిగ్రీ దాకా చదువుకున్న వీళ్ళిద్దరికీ ఒకటి రెండు సంవత్సరాల తేడాలో పెళ్ళిళ్ళుకూడా అయిపోయాయి.
అనసూయ, భర్త రాఘవరావుతో పాటు హైదరాబాదు వస్తే, మాధవి, తన భర్త నారాయణకి ఉద్యోగం అక్కడే ఉండడం మూలాన రాజమండ్రిలోనే ఉండిపోయింది. ఆ రోజుల్లో ఉత్తరాలతోనేగా కబుర్లు! తెగ రాసుకునేవారు.
పండగలకి శలవులకి వెళ్ళినప్పుడల్లా కలుసుకోవడం, సరదాగా గడపడం మామూలు అయిపోయింది. ఒక ఏడాది ఇట్టే గడిచిపోయింది. తరవాత ఏడాదికి మాధవికి కొడుకు పుట్టాడు. ఇంకో రెండేళ్ళకి కూతురు కూడా పుట్టింది. అప్పుడు శలవలలో పుట్టింటికి వచ్చిన అనసూయ మాధవి ఇంటికి వెళ్ళింది. దిగులుతో చిక్కిపోయిన అనసూయని చూసి మాధవి కంగారుపడింది. నెమ్మదిగా ఒకరోజు కారణమేమిటని అడిగింది. అనసూయకి పిల్లలు లేరని అత్తగారు తెగ సాధిస్తోందిట. ఆడబొడుచులు కూడా సూటీపోటీ మాటలు అంటున్నారని కళ్ళనీళ్ళు పెట్టుకుంది అనసూయ. మూడేళ్ళేగా, కొంతమందికి కొద్దిగా ఆలస్యమవచ్చు బెంగపెట్టుకోకని ఓదార్చింది మాధవి.
ఇంకో ఏడాది గడిచింది. డాక్టర్ని కలిసి అన్ని  పరీక్షలు చేయించుకున్న రాఘవరావు, అనసూయలకి రాఘవరావుకి పిల్లలు పుట్టే అవకాశంలేదని తెలిసింది. ఇంటికి వచ్చి ఏడ్చి, ఏడ్చి సొమ్మసిల్లిపోయింది అనసూయ. అత్తగారికి బెంగ ఎక్కువయింది. చుట్టుపక్కల పిల్లల్ని చూస్తూంటే బాధ ఇంకా ఎక్కువవుతుంది. ఎవరినైనా పెంచుకుందామంటే తెలీని కుటుంబం నించి తెచ్చుకోవడానికి అత్తగారూ, భర్తా ససేమిరా ఒప్పుకోవడంలేదు. ఎదురు చెప్పలేని అనసూయ బెంగతో చిక్కి సగమయింది. తల్లి దగ్గిరకి వచ్చిన అనసూయని చూసిన మాధవికి మతిపోయింది. ఏమిటే ఇది? ఇలా అయిపోయావే? అంది అనసూయని కౌగిలించుకుంటూ. కడుపులోని బాధంతా ఉబికివచ్చింది అనసూయకి. అన్ని విషయాలు తెలుసుకున్న మాధవి ఆ తరవాత చాలారోజులు ఆలోచిస్తూనే ఉంది. చివరికి ఒక నిర్ణయానికి వచ్చి నారాయణతో చెప్పింది. ఇద్దరూ కలిసి ఒక నిర్ణయానికి వచ్చాకా హైదరాబాదు బయల్దేరారు.
ఆ దంపతుల నిర్ణయం విన్న అనసూయ ఆనందాశ్చర్యాలతో తలమునకలయ్యింది. రాఘవరావు నమ్మలేనట్టు చూశాడు. “నిజంగానేనా?”, అంది అనసూయ మాధవి పట్టుకుని. “అవును, ఇప్పుడు నాకు మూడవనెల. మాకు ఒక కొడుకు, కూతురు ఉన్నారు. అందుకని ఈ పుట్టబోయే బిడ్డని నీ కోసమే కంటాను”, అంది మాధవి అనసూయని దగ్గిరకి తీసుకుంటూ. అలాగే స్నేహితురాలి కోసం తొమ్మిదినెలలూ మోసి చక్కని పాపని కన్నది ఆ త్యాగమూర్తి! స్నేహానికి మారురూపు ఆమె. ఏమిచ్చి రుణం తీర్చుకోగలను? జన్మజన్మల రుణానుబంధమే ఇది, అనుకుంది అనసూయ.
పాపకి మూడవనెల రాగానే మంచి ముహూర్తం చూసి శాస్త్రప్రకారం దత్తత చేసుకున్నారు రాఘవరావు, అనసూయ. అనసూయ మొహంలోని సంతోషాన్ని చూస్తే తృప్తిగా అనిపించింది మాధవికి. అలా తీసుకువచ్చిన పాపకి కరుణ అని పేరుపెట్టుకుని అల్లారుముద్దుగా పెంచుకుంటున్నారు అనసూయ, రాఘవరావు. రాకపోకలున్నా, ఎప్పుడూ ఆ రెండు కుటుంబాల మధ్య ఈ ప్రస్తావనే మళ్ళీ రాలేదు. మాధవీ నారాయణలు అంత సంయమనంతో ఉండబట్టి కరుణకి కూడా ఇంతవరకూ ఈ విషయం తెలియలేదు.
ఇంక ఎవరి ద్వారానో, ఎప్పుడో అకస్మాత్తుగా తెలుసుకుని ఆందోళన పడేకంటే అర్ధం చేసుకునే వయసు వచ్చింది కనుక ఇప్పటికైనా చెప్పడమే మంచిదని ఆలోచించిన రాఘవరావు అనసూయ, ఆ సమయంలో మాధవి కూడా ఉంటే బావుంటుందని పిలిపించారు. గతమంతా ఆ రోజు కరుణకి వివరించిన అనసూయ తన కూతురుకేసి ఆందోళనగా చూసింది.
కొద్ది నిముషాలు కరుణకి ఇది తన జీవితమేనా? కధ కాదు కదా? అనిపించింది. ఇది నిజమే అని అర్ధమయ్యాకా, మాధవి వైపు చూసింది. ఆమె ప్రశాంతవదనంతో ఎంతో ఉన్నతంగా కనిపించింది. తనని కన్న మాతృమూర్తిలో ఎంత త్యాగం ఉంది! ఒక స్నేహితురాలి కోసం ఇంత త్యాగాన్ని ఎవరైనా చేయగలరా? మమ్మల్ని కలుసుకుంటూనే ఉన్నా ఆమె మనసుకి, మాటకి, కట్టుబడి ఎంత నిగ్రహంగా ఉంది! ఒక్కసారిగా మాధవిని కౌగిలించుకుంది కరుణ. కరుణ కళ్ళనుండి కన్నీరు ఉబికింది. మాధవి కరుణ వీపు నిమురుతూ అంది, “అమ్మని చూడు కరుణా! నిజం తెలిసాక నువ్వు ఏమయిపోతావో అని ఎంత బెంగ పెట్టుకుందో!”
“అమ్మా!” అంటూ అనసూయని కౌగిలించుకుని వెక్కివెక్కి ఏడుస్తూ ఒడిలో వాలిపోయింది కరుణ. ఆ ఒక్క పిలుపుతో మనసు కుదుటపడ్డ అనసూయ ఆశృనయనాలతో తన ప్రాణస్నేహితురాలి కేసి చూసంది.
విశ్లేషణ: డా.మంథా భానుమతి
   ఆపదలో ఆదుకునే వాళ్లే నిజమైన స్నేహితులు.. ఒక మంచి మాట, ఒక ఓదార్పు ఎంతో ధైర్యాన్నీ, స్థైర్యాన్నీ ఇస్తే.. అనూహ్యమైన త్యాగాన్ని చేసి హిమాలయమంత ఎత్తు ఎదిగిన స్నేహితురాలి సమక్షం జీవితాన్ని వెలుగుతో నింపదా!
   ఈ కథకి అనసూయ అనే పేరు కంటే మాధవి అని పేరు పెడితే ఔచిత్యంగా ఉండేదని నా ఉద్దేశ్యం. మాధవి లేకపోతే అనసూయకి జీవితమే లేదు.
   అనుకూలమైన భర్త.. నిండైన జీవితం అనుకుంటున్న అనసూయకి అనుకోని, ఎవరూ తీర్చలేని కష్టం.. అంతా శూన్యం అనుకుంటున్నప్పుడు చేయందించిన నేస్తం.. అప్పుడు ఎదురైన క్లిష్ట పరిస్థితిని కూడా అధిగంమిచేట్లు చేస్తుందేమోననే ఆశతో మాధవిని ఆహ్వానిస్తుంది అనసూయ.
   తన జీవితంలోని ముఖ్యమైన సంఘటనని, మార్పుని.. కూతురికి ఏ విధంగా చెప్పాలా.. చెప్తే, ఎదిగిన తన కూతురు ఏ రకంగా స్పందిస్తుందా అని మధన పడుతూన్న అనసూయ ఆవేదనని దూది ఊదినట్లు ఊదేస్తుంది ఆమె కూతురు కరుణ. తన తల్లికి అంతటి ఉపకారాన్ని చేసిన మాధవిని కన్నీళ్లతో కౌగిలించుకుంటుంది. అమ్మకి అశ్రువులతో సమాధానం చెప్తుంది.
చెల్లూరి కామేశ్వరి గారు ఆశావాదం గల రచయిత్రి. ఏ సమస్యనైనా అర్ధం చేసుకునే వారు దగ్గర ఉంటే సులభంగా పరిష్కరించవచ్చని చెప్తారు. ఆరంభంలో సమస్య ఏమిటా అని పాఠకులు ఉత్కంఠతతో చదువుతారు. చివరికి హాయిగా నిట్టూరుస్తారు. మనసుకి ఆహ్లాదం కలిగించే కథ ఇది.
రచన: వాలి హిరణ్మయిదేవి
పరుగున వచ్చి కదులుతున్న ట్రైన్ ని ఎక్కేసి, తన సీట్ వెదుక్కుని కూర్చున్నాడు ప్రమోద్. వాటర్ బాటిల్ తెరిచి, కొన్ని నీళ్ళు తాగి కాస్త రిలాక్స్ అయ్యాక ఎదుటి సీట్లో కూర్చున్న వారి వంక చూసాడు.
విశాలమైన ఫాలభాగం మీద చిన్న నల్లని స్టికర్ బొట్టుతో, కంటికి ఎడమ వైపు గాయం తాలూకు మచ్చతో ఉన్న యువతి వంక చూసి, ఏదో అనుమానం తోచినట్టుగా మరోసారి ఆమె వైపు దృష్టి సారించాడు ప్రమోద్. ఏదో జ్ఞాపకం లీలగా కదలాడి, సభ్యత కాదనుకొంటూనే మళ్ళీ చూసాడు. ఆమె కూడా, అదే క్షణంలో  అతడి వంక పరీక్షగా చూసింది.
“మీరు…అదే… నువ్వు నందూవి కదూ?” అన్నాడు ప్రమోద్ ఆశ్చర్యానందాలతో…
“అవును… నువ్వు ప్రమోద్ వేగా?” అరిచినట్టే అన్నది ఆనందిని.
ఆమె ప్రక్కనే కూర్చుని ఉన్న అపురూప వారిద్దరి వంకా ఆశ్చర్యంగా చూసింది. గడచిన ఇన్నేళ్ళలో తల్లిలో ఏనాడూ ఇంత ఎగ్జయిట్ మెంట్ చూడలేదామె.  అది అందాల బాల్యం మాత్రమే మనలో చేయగల ఇంద్రజాలం, ఇవ్వగల గమ్మత్తూనూ…
“అపూ, ఈ ప్రమోద్ అంకుల్ నా చిన్నప్పటి ఫ్రెండ్…” అని కూతురికి పరిచయం చేసింది ఆనందిని.
ఆ తర్వాత పెద్దయిన ఇన్నేళ్ళకి కలుసుకున్న ఆ చిన్నప్పటి మిత్రులిద్దరూ, చిన్న పిల్లలై పోయి పరిసరాలేవీ పట్టించుకోకుండా మాటల్లో మునిగిపోయారు.
ఆనందిని, ప్రమోద్ లు ఎదురెదురిళ్ళలో ఉండేవారు. సుమారు పద్నాలుగేళ్ళ ప్రాయంలో ప్రమోద్ తండ్రికి ట్రాన్స్ఫర్ కావటం తో ఆ చిన్న టౌన్ నుంచి హైదరాబాద్ వెళ్ళిపోయారు. ఇద్దరూ కలిసి ఆడుకున్న ఆటలూ, పాడుకున్న పాటలూ మాత్రం మరపురాని విధంగా ఇద్దరికీ గుర్తుండిపోయాయి… ఎన్నో ఏళ్ళ తరువాత మళ్ళీ కలిసింది ఇప్పుడే…
“సారీ నందూ, మీ వారు…” ఆగిపోయాడు ప్రమోద్.
“థ్రోట్ కాన్సర్ తో పోయారు ప్రమోద్… ఎంత చెప్పినా సిగరెట్ ని వదలలేదు… ఇది అపురూప… దీనికన్నా రెండేళ్ళ ముందు బాబు పుట్టాడు… అయితే… వాడు కూడా టెన్త్ చదువుతుండగా యాక్సిడెంట్ లో…” ఆ తరువాత ఆమె గొంతు రుద్ధమై చెప్పలేకపోయింది ఆనందిని.
“వెంటనే హాస్పిటల్ కి తీసుకు వెళ్లి ఉంటే బ్రతికేవాడేనట… కానీ యాక్సిడెంట్ వల్ల ఎవ్వరూ అందుకు ముందుకు రాకపోవటం వల్లే అన్నయ్య పోయాడు…” బాధగా చెప్పింది అపురూప.
“సరే, నీ సంగతులు చెప్పు ప్రమోద్…” అన్నది ఆనందిని.
“ఏముంది నందూ, సెక్రటేరియట్ లో ఉద్యోగం… పదేళ్ళ క్రితం నా శ్రీమతి రమణి నాకు భౌతికంగా దూరమవటం నా జీవితంలో పెద్ద విషాదం నాకు. ఆమె మా ప్రేమ చిహ్నంగా నాకు మిగిల్చిన ‘అభిషేక్’ ని పెంచి పెద్ద చేసేందుకు మాత్రమే ఇంకా మిగిలి ఉన్న జీవచ్ఛవాన్ని…” అన్నాడు ఆవేదనగా.
‘హు… ఇద్దరిదీ ఇంచుమించుగా ఒక్కటే కథ… మా పేర్లలో తప్ప భగవంతుడు సంతోషాన్ని మా నుదుట రాయలేదేమో…’ అనుకుంది ఆనందిని.
మాటల మధ్య, తాము వనస్థలిపురంలోనే, ఒకే ఫ్లాట్ లో, రెండు మూడు ఫ్లోర్లలో నివాసముండబోతున్నామని తెలిసి విస్మయానికి లోనయ్యారు ఇద్దరూ.
“ట్రాన్స్ పోర్ట్ కంపెనీ నుండి మీ సామాను వచ్చి, అవి సర్దుకునేంతవరకూ మీరిద్దరూ నా గెస్ట్ లే…” అంటూ స్టేషన్ లో దిగగానే తనతో తమ ఫ్లాట్ కే తీసుకువెళ్ళాడు వారిని ప్రమోద్.
“నాకో లిటిల్ సిస్టర్ లేదన్న వెలితి ఇప్పుడు నువ్వు దొరకటంతో తీరిపోయింది అపురూపా…” అని అభిలాష్ అనేసరికి, ఆ ఆప్యాయతకి ఎంతో ముచ్చట పడ్డారు ప్రదీప్, ఆనందిని.
అభిలాష్ బీటెక్ ఫైనల్ ఇయర్ లో ఉన్నాడు. తన కొడుకు రాజా బ్రతికుంటే ఇలాగే ఉండేవాడని అనుకోకుండా ఉండలేకపోయింది ఆనందిని. అభిలాష్ పట్ల చెప్పలేని వాత్సల్యం ఏర్పడింది…
ఆనందిని బాంక్ లో మేనేజర్ గా ఉద్యోగం చేస్తోంది… ఇప్పుడు ప్రమోషన్ మీద బదిలీ అయి, వనస్థలిపురం బ్రాంచ్ మేనేజర్ గా హైదరాబాద్ వచ్చింది.
ఏ బంధువులూ లేని హైదరాబాద్ మహానగరంలో, ఆడపిల్లతో ఎన్నెన్ని పాట్లు పడాలో… అని దిగులు పడే ఆమెకి, లక్కీగా ప్రమోద్ కలవటం, వైజాగ్ లో ఒకప్పటి కొలీగ్ అయిన లలిత తన కుటుంబంతో సహా ఇదే ఫ్లాట్స్ లో ఉండటం ఆనందినికి ధైర్యాన్ని, సంతోషాన్ని కలిగించాయి. నిజానికి ఈ ఫ్లాట్ కుదిర్చింది కూడా లలితే… ఆమె ప్రమోద్ కుటుంబానికి కూడా సన్నిహితురాలే… అతను తన స్నేహితురాలికి బాల్యస్నేహితుడన్న విషయం తెలిసి లలిత కూడా ఎంతో సంతోషం పొందింది. ఇప్పుడామె భర్త అనారోగ్య కారణంతో  వీ ఆర్ తీసుకొని ఇంటిపట్టునే ఉంటోంది.
స్వతహాగా పరోపకారీ, స్నేహశీలీ అయిన ప్రమోద్ అడుగడుగునా చేసే సహాయాల వలన ఆనందిని కి చాలా రిలీఫ్ కలిగింది. చాలా నిశ్చింతగా ‘కత్తి మీద సాము’ వంటి తన బాంక్ ‘మేనేజర్’ ఉద్యోగ నిర్వహణలో మునిగిపోయింది.
అపురూపను రాగింగ్ గొడవలు లేని కాలేజి లో ఇంటర్ లో చేర్పించాడు ప్రమోద్. అభిలాష్ కూడా బుద్ధిమంతుడూ, తన చదువేదో, కెరీర్ ఏదో చూసుకునేట్టు ఉండేవాడు.
***
రోజులు గడుస్తున్నాయి. లలిత, ప్రమోద్, ఆనందిని కుటుంబాలు బాగా కలిసిపోయాయి. ముగ్గురిళ్ళ మధ్యనా రాకపోకలు, ఇచ్చి పుచ్చుకోవడాలు ఎక్కువగా ఉండేవి. అంతా కలిసి పిక్నిక్ లకూ, షికార్లకు తిరుగుతూ, సరదాగా ఎంజాయ్ చేస్తూ ఉండేవారు. ప్రమోద్ ప్రత్యేకించి ఆనందిని కుటుంబానికి ఆసరాగా ఉండటం అనేది అక్కడివారికి అంత  కొత్తగా ఏమీ అనిపించలేదు. ఎందుకంటే, అతడి తత్వమే అది… ఎవరు ఆపదలో ఉన్నా ఆదుకోవటం, తలలో నాలుకగా మెలగటం…పసివారిలో పసివాడుగా, పెద్దవారిలో పెద్దవాడుగా, వృద్ధులకు సహాయపడుతూ, వారికేం సహాయం కావలసి వచ్చినా వెంటనే చేస్తూ ఉండే ప్రమోద్ అక్కడ చాలా మందికి ఇష్టుడే…
అయితే ఆ అపార్ట్మెంట్ లోకి కొత్తగా వచ్చిన వాళ్ళు, ఏ పనీ పాటా లేకుండా తమ పైశాచిక ఆనందం కోసం గాసిప్స్ సృష్టించే కొందరు ప్రబుద్ధులు ప్రమోద్, ఆనందినిల స్నేహానికి రంగులు పులమడం మొదలు పెట్టారు. ఇద్దరి మధ్యా ఏదో ఉందన్నట్టు గాసిప్స్ మాట్లాడసాగారు. అందులో ఇద్దరు ముగ్గురికి ఆనందిని (తగు సెక్యూరిటీలు లేనందున) బాంక్ లోన్స్   రిజెక్ట్ చేయటం ఒక కారణం. వాళ్ళ మాటలనూ, చేష్టలనూ ఏమాత్రం పట్టించుకోకుండా స్థితప్రజ్ఞతతో చక్కగా తమ స్నేహాన్ని కొనసాగించసాగారు ప్రమోద్, ఆనందిని.
ఈ అవాకులూ, చవాకులూ మాట్లాడేవాళ్ళు పిల్లల దగ్గర కూడా వంకరగా మాట్లాడేవారు. మగపిల్లాడు, కాస్త వయసులో పెద్దవాడు కాబట్టి అభిలాష్ ఆ మాటలకు ఏమాత్రం ప్రాముఖ్యతను ఇవ్వలేదు. కానీ తెలిసీ తెలియని వయసులో ఉన్న అపురూపకు ఆ మాటలు, చేష్టలు తట్టుకోవటం కష్టంగా అనిపించేది.  తన తల్లి ‘నిప్పు’ అని తెలుసు… అందుకే ఆ మాటలను ఆమెతో చెప్పే సాహసం చేయలేక, ఆ పిచ్చి మాటలకు తట్టుకోలేక లోలోపలే మథన పడటం మొదలు పెట్టింది. ఫలితం – చాలా సున్నిత మనస్కురాలైన అపురూప చదువులో వెనకబడి, ఎప్పుడూ డల్ గా, బెంగగా ఉండసాగింది.
ఎప్పుడూ, డెవలప్మెంట్ అనీ, లోన్ రికవరీలనీ పనితో సతమతమయ్యే ఆనందిని ఉదయం తొమ్మిదికి వెళితే రాత్రి తొమ్మిదికి ఇల్లు చేరేది. భోజనం చేయగానే అలసిపోయిన శరీరం నిద్రను కోరుకునేది… అందువలన కూతురిలో వచ్చిన మార్పును అంత త్వరగా  గమనించలేకపోయింది ఆనందిని.
***
ఆనందిని బిజీ షెడ్యూల్ తెలిసిన అభిలాష్ వీలు కుదిరినప్పుడల్లా, కాలేజీ నుండి అపురూపను ఇంటికి తీసుకువెళ్ళే వాడు… ప్రాజెక్ట్ వర్క్ లో సహాయం చేయటం, చదువులో తెలియనివి చెప్పటం వంటివి చేసేవాడు. ఇదంతా చూసిన ‘వాళ్ళు’ తల్లేమో తండ్రితోనూ, కూతురేమో కొడుకుతోనూ ప్రేమాయణం వెలగబెడుతున్నారు…నీతీ జాతీ లేకుండా – అంటూ వక్రంగా మాట్లాడుతూ ఉంటే కన్నీటి పర్యంతం అయ్యేది అపురూప.
“ఏమిటిది అపూ, చిన్నపిల్లవి కాదు కదా… ఏనుగు వెళుతూ ఉంటే వెనకాల ఎన్నో కుక్కలు మొరుగుతాయి… నీకు తెలియదా? వాళ్ళంతా సంస్కారం లేని, స్నేహం విలువ తెలియని మూర్ఖులు…” అని సముదాయించేవాడు అభిలాష్.
“అభి అన్నయ్యా, వాళ్ళు మన గురించి ఎంత చెత్తగా మాట్లాడుతున్నారో చూడు… అమ్మ గురించీ, అంకుల్ గురించీ కూడా…” మాట్లాడలేక అపురూప ఆపేస్తే, “అవన్నీ నిజమా ఏమిటి? చూడు, ఈ విషయాలు నాన్నకి కానీ, ఆంటీకి కానీ తెలిస్తే ఎంత బాధ పడతారు? జస్ట్ నాలుగు నెలల్లోనే ఆంటీ మంచి పేరును సంపాదించుకున్నారు మన కాలనీలో… ఇవన్నీ తెలిస్తే చాలా ఫీల్ అవుతారు… సరేనా, నువ్వు డల్ గా ఉండకు అపూ…” అని చెప్పేవాడు అభిలాష్.
ఓ రోజు అభిలాష్ తన కాలేజీ పిల్లలతో టూర్ కి వెళ్ళినప్పుడు, అపురూపకు కాలేజీ లోనే బాగా ఆలస్యం అయిపోయింది… ఇంటికి వచ్చేసరికే ఏడున్నర దాటింది… లోపలికి వస్తుంటే బయట గార్డెన్ లో ఉన్న బెంచీల మీదనుంచి మళ్ళీ అవాకులూ, చవాకులూ… పిచ్చి నవ్వులూ, పిల్లి కూతలూ…
“అభిలాష్ గాడు అయిపోయాడు, ఇంకెవర్నో పట్టిందోయ్ పోరి… ఆ తల్లీ అంతే… ఏనాడూ తొమ్మిది లోపల ఇల్లు చేరదు… బయట ఎన్ని రాసలీలలో తన దోస్త్ తో…”
“దోస్త్ తోనా, దోస్త్ ల తోనా” మళ్ళీ నవ్వులు…
మనసు కలచి వేయగా ఎలాగో ఫ్లాట్ చేరి, తాళం తెరచుకొని ఇంట్లోకి వచ్చిపడింది అపురూప. ఏడుస్తూ మంచం మీద వాలిపోయింది. అసహాయత… ఆక్రోశం… టేబుల్ మీద స్టాండు లో అమర్చిన తండ్రి ఫోటో వైపు చూస్తూ, ‘ఎందుకు నాన్నా, మధ్యలో మమ్మల్ని వదిలేసి వెళ్లిపోయావ్? నువ్వుంటే ఇలా ఎవ్వరూ అనేవారు కాదు మమ్మల్ని…’ అని పైకే చెబుతూ భోరున ఏడ్చింది.
ఎనిమిదిన్నరకు డోర్ బెల్ చప్పుడు అయితే లేచి, తలుపు తెరచింది. ఎదురుగా లలిత. “ఏంట్రా ఎంత సేపైంది వచ్చి?” అడుగుతూ లోపలకు వచ్చింది.
“ఇందాకే వచ్చాను ఆంటీ…”
“ఏమిటి రూపా, అలా ఉన్నావేం? హెల్త్ బాగాలేదా?” అనుమానంగా అపురూపను పరికిస్తూ అడిగింది లలిత.
“అవునాంటీ, బాగా అలసిపోయాను… తలనొప్పి…”
“అమ్మెప్పుడు వస్తుంది? ఫోన్ చేస్తే స్విచ్ ఆఫ్ అని వస్తోంది…”
“అవును ఆంటీ… నేనూ ట్రై చేసాను… ఉండండి మళ్ళీ చేస్తాను…” అని ఫోన్ చేసింది అపురూప. అటువైపు నుంచి ఆనందిని చెప్పే మాటలు వింటూ ఉంటే అపురూప కనుబొమలు ముడుచుకున్నాయి.
“ఇందాక అమ్మ మీటింగ్ లో ఉందట… అందుకే సెల్ స్విచాఫ్ చేసానంటోంది. ఈరోజు వాళ్ళ డీజీయం గారి రిటైర్మెంట్ అట… ఇంకో రెండు గంటల తర్వాత వస్తుంది అట… ఆంటీ, మీలాగా అమ్మ కూడా ఉద్యోగం మానేసి, ఇంటిపట్టునే ఉంటే ఎంత బాగుంటుంది?” అప్రయత్నంగా అనేసింది అపురూప.
“పిచ్చి తల్లి… అలా ఉద్యోగంలో రాణించటం ఒక అదృష్టం… నాకా రాత లేదు… దేవుడు నాకు ఆ భాగ్యాన్ని ఇవ్వలేదు…అదీ గాక, మీ అంకుల్ ని కూడా చూసుకోవాలి కదా… అయినా అమ్మకి ఉద్యోగం లేకపోతే, మీ పరిస్థితి ఏమిటి? మనలాంటి వాళ్ళకు చదువూ, ఉద్యోగాలే కదరా ఆస్థి పాస్తులు! అదీగాక నీ చదువు? అది సరేగానీ అపూ, ఎందుకమ్మా అదోలా ఉన్నావు ఈరోజు?” లాలనగా అడిగింది లలిత.
“ఏమీ లేదాంటీ…” ముక్తసరిగా అంటున్న అపురూపను సాలోచనగా చూసి, వెళ్ళిపోయింది లలిత.
***
భర్త కైలాష్ పుట్టినరోజు ఫంక్షన్ కి భోజనానికి పిలిచింది లలిత. రెండో శనివారం కొత్తగా వచ్చిన సెలవు కావటంతో ఆనందిని ఇంటిపట్టునే ఉంది. ప్రమోద్, అభిలాష్, ఆనందిని కలిసి వెళ్ళారు.
“రండి…అభీ, ప్రమోద్… అమ్మా ఆనందినీ…” ఆనందంగా ఆహ్వానించాడు కైలాష్ వీల్ చెయిర్ లో కూర్చుని. అతనికి కారు ప్రమాదంలో రెండు కాళ్ళూ పోయాయి… కూతురు రమ్యనూ, భర్తనూ ఎంతో అపురూపంగా చూసుకునే లలిత ఆ ఇంటికి ఆలంబన.
ఆయనకి బర్త్ డే విష్ చేసి, తాము తీసుకువచ్చిన ఫ్లవర్ బొకే, గిఫ్ట్ ఆయన చేతిలో పెట్టారు.
“అపూ ఏది? రాలేదా ఆంటీ?” అడిగింది లలిత కూతురు రమ్య.
“తలనొప్పిగా ఉందని పడుకుందిరా… ఎంత బ్రతిమాలినా రాలేదు… లలిత బిర్యానీ అంటే అది చెవి కోసుకుంటుంది… ఎందుకో రమ్యా, అది ఈ మధ్య బాగా డల్ అవుతోంది… చదువులోనూ వెనకబడింది…” బాధగా అంది ఆనందిని…
“అరె, నందూ… నువ్వు నాతో అననే లేదు… నేనూ అంతగా గమనించలేదు… మంచి డాక్టర్ ని కన్సల్ట్ చేసి ఉండేవాళ్ళం కదా…” అన్నాడు ప్రమోద్.
వంటింట్లోంచి వింటూ ఉండిపోయిన లలిత దీర్ఘంగా నిట్టూర్చింది. రమ్య వలన కొంత తెలుసామెకి… పసివయసుకీ, యవ్వనానికీ మధ్యన ఉన్న అపురూప మనసును, ఆ మదిలోని ఘర్షణనూ  చక్కగా అర్థం చేసుకుంది.
“లల్లీ, ఏం చేస్తున్నావు? నేను హెల్ప్ చేస్తానే… సారీ లేట్ గా వచ్చాను కదూ? ఉదయం నుంచీ ఇంట్లో పన్లు… ఏవేవో అఫీషియల్ ఫోన్ కాల్స్…” వంటింట్లోకి వచ్చి చెప్పింది ఆనందిని.
“అంతా రెడీ అయింది నందూ… మీరు కూర్చోండి… వడ్డించేస్తాను…” నవ్వుతూ చెప్పింది లలిత.
అందరూ లంచ్ చేసాక, క్యారేజీ లో స్వీట్స్, గారెలూ, బిర్యానీ, ఆలూ కుర్మా, పెరుగు పచ్చడి అపురూప కోసం పెట్టి ఇచ్చింది లలిత. వాళ్ళు వెళ్లేముందు, “ప్రమోద్, నందూ… రేపు ఆదివారమే కదా… నేను సాయంత్రం వస్తాను… నందూ ఇంట్లో కూర్చుందాం… చాలా మాట్లాడుకోవాలి మనం… మీరు ఫ్రీగానే ఉంటారు కదా…” అంది లలిత.
ఆశ్చర్యంగా చూస్తూ, “ఓకే తప్పకుండా లలితా….” అన్నారిద్దరూ ఒకేసారి.
***
ఆ మర్నాడు లలిత వచ్చేసరికే ఎనిమిది అయింది. అంతా కలిసి సరదాగా ఆనందిని ఇంట్లోనే భోజనం చేసారు. తొమ్మిది దాటింది… ఆ కబుర్లలో, నవ్వుల్లో పాలు పంచుకోలేక, నిద్రొస్తోందంటూ తన గదిలోకి వెళ్ళిపోయింది అపురూప.
“సారీ…” అపాలజిటిగ్గా అంది కూతురి ప్రవర్తనకు కించ పడుతూ ఆనందిని. ఫర్వాలేదన్నట్టు చూసారిద్దరూ…
“లల్లీ, ఏదో మాట్లాడతానని అన్నావు… చెప్పు, మళ్ళీ నీకు లేట్ అవుతుంది…” అంది ఆనందిని.
“మీకిద్దరికీ ఫ్రెండ్ నే కాబట్టి చొరవ చేసి చెబుతున్నాను… ఏమీ ఫీలవ్వరు కదా…” అడిగింది లలిత.
“ఆంటీ, నేను ఉండవచ్చా?” చటుక్కున అడిగాడు, అభిలాష్.
“యస్, నువ్వుండొచ్చు… ఉండాలి కూడా…” గంభీరంగా అంది లలిత. “అభీ, నువ్వు మీ నాన్న గురించి ఏమీ ఆలోచించవా?” అడిగింది ఉపోద్ఘాతంగా…
“అయ్యో, ఆలోచిస్తున్నానాంటీ… నా చదువు పూర్తికాగానే, జాబ్ చూసుకొని, నాన్నతో ఉద్యోగం మానిపించి, ఆయన్ని విశ్రాంతిగా, ప్రశాంతంగా ఉంచాలని నా కోరిక… అందుకేగా రాత్రింబగళ్ళు కష్టపడి చదివేది!” అన్నాడు అభిలాష్ తండ్రి వైపు ప్రేమారాధనలతో చూస్తూ…
“ఆ మాత్రం సరిపోతుందా అభీ? ఆయనకి ఏమాత్రం వయసు మించిపోయిందని? రెండో పెళ్ళి గురించి ఎప్పుడైనా ఆలోచించావా నాన్నా?” సీరియస్ గా అన్నది లలిత మాటలకు శ్రోతలు ముగ్గురూ (నిజానికి నలుగురు) అవాక్కయ్యారు.
“నాన్న మళ్ళీ పెళ్ళి చేసుకునేట్టయితే అందరికన్నా ఎక్కువగా సంతోషపడేది నేనే ఆంటీ…” ఉద్వేగంగా అన్నాడు అభిలాష్.
“సరే, ప్రమోద్, నందూ… మీ ఇద్దరినీ సూటిగా అడుగుతున్నాను… మీరూ సూటిగా జవాబు వెంటనే చెప్పండి.. మీరిద్దరూ మంచి స్నేహితులు… మంచి భార్యాభర్తలుగా కూడా రాణిస్తారని నా అభిప్రాయం… మీరిద్దరూ పెళ్ళెందుకు చేసుకోకూడదు?” అడిగింది లలిత.
“లల్లీ! నీకేమైనా మతిపోయిందా?” అరిచినట్టే గట్టిగా అన్నది ఆనందిని. ఆ అరుపుకి నిద్ర నటిస్తూ వీళ్ళ మాటలు వింటున్న అపురూప తన గది కిటికీ దగ్గరగా వచ్చి మరీ వీరి సంభాషణ వినసాగింది.
“అసలు నీకా భావం ఎందుకు కలిగింది లలితా?” అడిగాడు ప్రమోద్ బాధ నిండిన స్వరంతో.
“మీ ఇద్దరి గురించీ రకరకాలుగా జనం మాట్లాడుకొంటున్న మాటలను మీరు కేర్ చేయటం లేదు కానీ, ఇంకా లోకమంటే ఏమిటో తెలియని పసిపాప లాంటి అపురూప భరించలేకపోతోంది… వాళ్ళ మాటల్ని భరించలేక, వారిపై ఎదురు తిరగలేక సతమతమై పోతూ, తనలో తనే నత్తగుల్లలో నత్త ముడుచుకున్నట్టుగా ముడుచుకుపోతోంది… ఇదంతా ఎందుకు ప్రమోద్? ఆ లోకుల మాటలనే ‘నిజం’ చేసేస్తే పోలా? ఈరోజుల్లో మళ్ళీ పెళ్ళి అన్నది కామనే కదా…” అంది లలిత.
“ఛ! మా ఇద్దరికీ పెళ్ళా?” ఇద్దరూ ఒకేసారి అన్నారు.
“పసితనం నుండీ ‘నందు’ అంటే నాకు అభిమానం. ఆ బంధానికి వరుసలు లేవు… చక్కని చిక్కని స్నేహం మాది…” అన్నాడు ప్రమోద్.
“ఆ లోకుల మాటలు నిజం చేయటానికి, వాళ్ళ నోళ్ళు మూయించటానికీ మాలో లేని భావాలను కొత్తగా తెచ్చుకోవటం నా వల్ల కాదు లల్లీ… అసలు మా ఇద్దరిలోనూ ఆ తలపే లేదు, రాదు కూడా… మా అనుబంధాన్ని అర్థం చేసుకోని మూర్ఖుల కోసం, మా వ్యక్తిత్వాలను చంపేసుకొని, మాటలు మానేయటమో, స్నేహాన్ని తెంపేసుకోవటమో చేయాలా? నిజంగా మేమిద్దరం ఒకరినొకరు కోరుకుంటే మమ్మల్ని ఆపేదెవరు లల్లీ?
స్నేహమన్నది ఎంత అపురూపం? మరెంత అద్భుతం? కేవలం ఇవ్వటమే తెలిసున్నది, స్వార్థమెరుగనిదీ, తన నేస్తం కంట నీటిచుక్క రానీయనిదీ, ప్రాణమైనా పణంగా పెట్టగలిగేదీ ఆ ఒక్క బంధమే… ఆ మాధురికి ఎవ్వరైనా వశం కావలసిందే… ఆ బలంతో ఎన్ని భవసాగరాలైనా ఇట్టే ఈదేయ వచ్చు… ఆ ఆలంబనతో ఎలాంటి అగ్నిగుండాలైనా ఇట్టే దాటేయగలం. నువ్వూ, ప్రమోద్ లేకపోతే ఈ జనారణ్యంలో నేనూ, అపురూపా ఏమైపోయి ఉండే వాళ్ళం? బంధుత్వాన్ని మించిన పెన్నిధి కదా లల్లీ చెలిమి అనే ఈ కలిమి?
మా మధ్య ఉన్న స్నేహాన్ని తోడుగా తీసుకుని కలిసి ఇలా సాగిపోతామే తప్ప, నేను ఎవరినీ కేర్ చేయను. నీకూ నాకూ మధ్య ఉన్న స్నేహాన్ని ఎంతో మెచ్చుకునే ఈ జనం, ప్రమోద్ కూడా నాకలాంటి స్నేహితుడే అని ఎందుకు ఒప్పుకోదు? ఎందుకు నమ్మదు? వక్రంగానే ఎందుకాలోచిస్తుంది? ప్రమోద్ నాకు స్నేహితుడు… అన్నింటినీ మించిన అపురూపమైన  బంధం మా స్నేహానిది… మమ్మల్ని ఎవ్వరూ విడదీయలేరు…” దృఢంగా చెప్పింది ఆనందిని.
అపురూపకు తల తిరిగినట్టు అయింది… క్రిందటి నెలలో జరిగిన ఓ సంఘటన మదిలో మెదిలింది.
***
అప్పటికి మూడురోజులుగా కన్ను విప్పనీయని జ్వరం ఆనందినికి. సెలవు పెట్టి, మంచమ్మీద నీరసంగా పడుకుని ఉండిపోయింది. తనకు పరీక్షలు, ప్రాక్టికల్ క్లాసులూ  జరగటంతో తప్పనిసరిగా కాలేజీకి వెళ్ళాల్సి వచ్చింది అపురూపకు.
ఓ రోజు తాను ఇంటికి వచ్చేసరికి, తల్లిని లేవదీసి, భుజాలు పట్టుకొని పళ్ళరసం తాగిస్తున్నాడు ప్రమోద్ అంకుల్… ఆమె కూడా నీరసంగా అతని భుజమ్మీద తల వాల్చింది… తాను ప్రవేశించే లలిత ఇంట్లో ఆమె సరికి, కంగారుగా, “ఏం లేదమ్మా, అమ్మకి కళ్ళు తిరుగుతున్నాయి… మందులు వేస్తున్నాను…” అని అతను చెప్పటంతో, తన మనసులో ఏదో అనుమానం ప్రవేశించినట్టు అయింది…
నిజానికి తను అమ్మ ఆరోగ్యం గురించి గాబరా పడుతుందన్న భయంతో గబుక్కున అలా చెప్పాడు, కానీ తన చర్యను సమర్ధించుకోవటానికి కాదని ఇప్పుడు అర్థమవుతోంది… ఆ రాత్రి అమ్మకు కొంచెం తేలికగా ఉండటం తో ప్రమోద్ తన ఫ్లాట్ కి వెళ్ళిపోయాడు… అప్పుడు చెప్పింది అమ్మ, మధ్యాహ్నం బ్రెడ్ తిని పాలు తాగగానే తనకు వాంతి అయిందనీ, ప్రమోద్ పక్కనే ఉండి పట్టుకుని, మొహం, మూతి కడిగి, మందులు వేసి పడుకోబెట్టి, పక్కబట్టలూ, నేల మీదా శుభ్రం చేసి, డెట్టాల్ వేసి కడిగి తుడిచాడని… కూతురైన తాను కూడా అలాంటి సేవ చేయలేదేమో… ఇద్దరి మధ్యా ప్రేమ ఉంటేనే కదా అలా చేయగలరు అనుకుంటూ వాళ్ళ స్నేహబంధాన్ని అనుమానించి, అవమానించింది తాను. అసలు తనను, తన చదువునూ ఏ మాత్రం డిస్టర్బ్ చేయకూడదని, తానే తల్లికి ఒక కొడుకులా మారి, దగ్గరుండి టైం ప్రకారం మందులు వేసి, ఆహారం పెట్టి, సేవలు చేసి, మళ్ళీ మామూలు మనిషిని చేసాడు… అలాంటి ప్రమోద్ అంకుల్ ని తానెంత తప్పుగా అర్థం చేసుకుంది? ఛ!
“సరే, నందూ, మీ అభిప్రాయం తెలిపినందుకు చాలా సంతోషం… నాకూ హాయిగా ఉంది, ఈ సస్పెన్స్ విడిపోయినందుకు… ఇక మనకన్నీ మంచి రోజులే… మైత్రి అనే పూబాటలో హాయిగా సాగిపోదాం…” చిరునవ్వుతో లేచి ఇద్దరికీ చేయి కలిపింది లలిత.
చెంప మీదికి జారిన అశ్రు బిందువును కొనగోటితో తుడిచివేసి, హాయిగా నవ్వుకుంది అపురూప.
***
మర్నాడు ఉదయం కాస్త ఆలస్యంగా నిద్ర లేచింది ఆనందిని. ఆమె పక్కనే బల్ల మీద అరవిరిసిన పసుపుపచ్చని రోజా పువ్వుతో పాటుగా ఓ స్లిప్ – దాని మీద ‘ఐ లవ్ యూ అమ్మా…’ అని అపురూప అక్షరాలు! అపురూపలో వచ్చిన మార్పును ఎంతో అందంగా ఆవిష్కరించింది ఆ దృశ్యం… అలా ఎంతో ప్రశాంతంగా మొదలైంది ఆనందినికి ఆ రోజు…
అవును! సృష్టిలో తీయనిదీ, ఎవ్వరూ తీయలేనిదీ స్నేహమొక్కటే!
***
విశ్లేషణ: డా. మంథా భానుమతి
   చిన్ననాటి స్నేహితులు అనుకోకుండా ఎదురైతే.. ఆ ఆనందం అనుభవించిన వారికే తెలుస్తుంది. అదే.. ఒకే దగ్గర కలిసి ఉండబోతున్నామన్నప్పుడు ఆ ఆనందం రెట్టింపవుతుంది.
   ఒకరికొకరు సహాయం చేసుకుంటూ తోడునీడగా ఉంటుంటే.. అంతకంటే ఏం కావాలి? తల్లీ తండ్రీ తామే అయి ఒంటరిగా పిల్లలని సాకుతున్న  ఆ స్నేహితులు ఒకరి అవసరాలు ఒకరు తీర్చుకుంటూ కాలం గడుపుతుంటే వారి పిల్లలు కూడా సన్నిహితులవడం మరింత ఆనందం కలిగించక మానదు.
   ఆ స్నేహితులిద్దరూ ఆడవాళ్లైనా ఫరవాలేదు.. మగవాళ్లైనా ఫరవాలేదు. ఆడ, మగ అయితేనే వస్తుంది చిక్కంతా.
   ఆనందిని, ప్రమోద్ లకి పేరులోనే తప్ప జీవితంలో అంత ఆనందం లేదు. చిన్ననాటి స్నేహాన్ని పురస్కరించుకుని, వారి వారి భాగస్వాముల్ని కోల్పోయి ఒంటరి జీవితాన్ని గడుపుతూ, కష్ట సుఖాలు పంచుకుంటూ ఇరుగు పొరుగై కాలం గడుపుతుంటారు. వారి స్నేహాన్ని అర్ధం చేసుకున్న స్నేహితురాలు లలిత తన సహకారాన్ని అందిస్తూ ఉంటుంది.
   ఆడ, మగ స్నేహాన్ని హర్షించలేని చుట్టుపక్కలవారు మాటల తూటాలతో ఆనందిని కూతుర్ని గాయ పరుస్తూ ఉండడంతో సమస్య మొదలయింది. ఆ సమస్యకి లలిత, సూచించిన పరిష్కారం.. ఆ పరిష్కారానికి ప్రమోద్, ఆనందినిలు స్పందించిన విధానం.. స్నేహానికే నిర్వచనం చెప్తుంది.
   వాలి హిరణ్మయిగారు చేయి తిరిగిన రచయిత్రి. చక్కని కథనంతో, చదువరిని కథలో లీనం అయేటట్లు చేస్తారు. కథంతా చదివాక అమ్మయ్య అనుకోక మానం.
రచన:-శ్రీసత్య గౌతమి, పి.హెచ్.డి.
సుశీలకు ఇప్పుడు అరవై ఏళ్ళు. ఒక స్టేట్ గవర్నమెంట్ ఉద్యోగినిగా పనిచేసి ఏభై ఎనిమిదేళ్ళకి పదవీ విరమణ
చేసింది ఉద్యోగంలో ఉన్నప్పుడు చెయ్యాలనుకొని కాలపరిమితి వల్ల చెయ్యలేకపోయినవన్నీ రిటైర్ అయ్యాక చెయ్యాలనుకొనేది. ఉదాహరణకి కన్నవాళ్ళతో కలిసి తీర్ధయాత్రలకెళ్ళాలనో లేక ఏ సుందర ప్రదేశం చూడాలనో.
ఊహు … అసలు వీలే పడలేదు, ఈలోపుల వాళ్ళిద్దరూ వెళ్ళిపోయారు. తమ్ముళ్ళ, చెల్లెళ్ళ బాధ్యతలున్నాయని పెళ్ళిని వాయిదా వేసుకుంటూ వెళ్ళేసరికి, ఆ పెళ్ళి వయసు కూడా దాటిపోయింది, పెళ్ళి లేదు. ఇప్పుడు తనలో తానుగా మిగిలిపోయింది. అయినా తానేదో వంటరినని బాధ పడిన సంధర్భాలు తక్కువే ఉన్నాయంటుంది ఎవరైనా అడిగితే. ఆమె గురించి తెలిసిన వాళ్ళకి అది నిజమే అని నమ్ముతారు, తెలియని వాళ్ళు అలా చెప్పుకొని ఊరట పొందుతుందిలే అని తీసిపారేస్తారు. పుర్రెకో బుద్ధి!!
సుశీల ఒక నిండు గోదారి. తొణకదు, బెణకదు ఎవరి ఆలోచనలకి. అటువంటి మనస్థైర్యం సుశీలకు దేవుడిచ్చిన వరం. కానీ సుశీల మాత్రం ఆ క్రెడిట్ తన స్నేహితులకిస్తుంది. ప్రతి ఒక్క దశలో తనకేర్పడిన స్నేహాలే తనకు మార్గదర్శకాలయ్యాయి అంటుంది. తన చెల్లెలు కూతురు ప్రసన్న అడిగింది…
“అందరికీ స్నేహితులు వుంటారు. స్నేహం చెయ్యబోయే ముందు వాళ్ళు మంచి స్నేహితులవుతారా, కాదా అని ఎలా తెలుస్తుంది? మమ్మీ ఎప్పుడు మంచి వాళ్ళతో మాత్రమే స్నేహం చెయ్యాలంటుంది. ముందే ఎలా తెలుస్తుంది? మంచి స్నేహం అంటే ఎలా వుంటుంది పెద్దమ్మా?”
“అమాయకంగా అడిగినా, అది చాలా గొప్ప ప్రశ్న. మమ్మీ దీనికి సమాధానం చెప్పలేదా?” … సుశీల అడిగింది.
“ఉహు..” … ప్రసన్న అడ్డంగా తలూపింది. ప్రసన్న పదోతరగతి పూర్తి చేసింది, ఈ యేడు కాలేజీలోకి అడుగు పెట్టబోతోంది.
సుశీల చిన్నగా నవ్వి పుస్తకాల షెల్ఫ్ లోంచి ఒక డైరీ తీసి ఇచ్చి, చదవమంది.
“ఇది నేను ప్రత్యేకంగా నాకు ఎదురుపడిన స్నేహితుల గురించి వ్రాసుకున్న డైరి. నువ్వు తప్పకుండా చదవాలి. చదివి నీకేమర్ధమయ్యిందో నాకు చెప్పు” … అంటూ సుశీల పుస్తకాన్ని అందించింది.
ప్రసన్న కళ్ళల్లో మెరుపులు మెరిసాయి, అందులో ఏముందో చదవాలని ఒకటే కుతూహలం.
డైరీ తెరవగానే ఉన్న మొదటి పేరాలో ముత్యాల్లాంటి అక్షరాలతో సుశీల వ్రాసుకున్న వాక్యాలు – నా జీవితంలో దేవుని దగ్గిరనుండి నేను పొందిన ఐదు రకాల స్నేహితులు దేవుడు నాకిచ్చిన ఐదు వరాలు. నవ్వుతూ ఆనందపరిచే ఆహ్లాదకరమైన స్నేహితులు, తమ అనుభవాలను, జీవిత పాఠాలను రంగరించి మార్గదర్శకులై నిలిచే స్నేహితులు, తీసుకునే నిర్ణయాలకు ధైర్యమిచ్చే స్నేహితులు, తప్పులు ప్రశ్నించే స్నేహితులు అలాగే నమ్మకమైన స్నేహితులు.
“వీళ్ళందరినీ పొందడం ఎలా అబ్బా?” … ప్రసన్న బుర్రలో పురుగు తొలిచేసింది. మెల్లగా రెండవ పేజీ త్రిప్పింది, అక్కడినుండి కధనంలో పడిపోయింది.
*******************
సుశీల వయస్సు అప్పుడు 18. తండ్రి రిటైర్ అయిపోయారు, తన తర్వాత ఇద్దరు చెల్లెళ్ళు. మధ్యతరగతి కుటుంబం. పెద్దగా సేవింగ్స్ లేవు. సుశీల టీచర్ ఉద్యోగం చేసి తండ్రికి చేదోడు వాదోడు గా వుండి కుటుంబానికి ఒక పెద్దదిక్కయి, చెల్లెళ్ళిద్దరినీ పైకి లాగాలని నిర్ణయించుకుంది.
టైనింగ్ లో కలిసాడు రవీంద్ర. మంచి కవి, పాటలు బాగా పాడతాడు.
“సుశీల గారూ … ప్రొద్దున్నే క్రొత్త కవిత్వం పుట్టుకొచ్చేసింది. వెంటనే వ్రాసేసాను, మీరు అది ఎలా వుందో చెప్పాలి”…
రవీంద్ర హడావిడిగా వస్తూ చెప్పాడు.
“నేనెప్పుడూ కవితలు వ్రాయలేదు, నన్నడిగితే నేనెమి చెప్పను?” … సుశీల సున్నితం గా ప్రశ్నించింది.
“అమ్మమ్మా .. ఎంత మాట? పోయినసారి కవిత్వానికి మీరిచ్చిన ట్విస్ట్ చాలా బాగుందండీ, అందుకేగా అది మొన్న ప్రచురణకొచ్చిందీ! అక్కడే అర్ధమయిపోయింది మీది ఎంత భావుకత కలిగిన మనసో. కాబట్టి ఇక నుండీ, నా కవితలకి మీరే మార్గదర్శకులు”
“విచిత్రం, కానీ నేనెప్పుడూ కవితలు వ్రాయలేదు. నా భావుకత నాకే తెలియలేదు”… అంది సుశీల నవ్వుతూ.
“స్పందించే మనసు మీకుంది, అది ఎంత మందికుంటుంది చెప్పండి. మన క్లాసులో ఇంతమంది ఉన్నారు. చూడండి వాళ్ళేమయినా ఎప్పుడయినా మనం మాట్లాడుకునే సబ్జెక్ట్ మాట్లాడుకుంటారేమో. ఎప్పుడూ సినిమాల గురించి, వాళ్ళ గురించి, వీళ్ళ గురించి తప్పా. కానీ మీరు? మాట్లాడితే అందులో ఒక ప్రధానమైన అంశం ఉంటుంది. ముఖ్యం గా నాకు ప్రధానమైనది. అందుకే మీరు నాకు ప్రధానమైన వారు.
అయితే ఒక మాట… నేనేదో నా స్వార్ధానికి మిమ్మల్ని డిస్టర్బ్ చేస్తున్నానను కోవడం లేదు కదా?” … రవీంద్ర వర్రీగా ముఖం పెట్టి అడిగాడు.
“హహ .. లేదండీ. మీ కవితలు కొన్ని ఆహ్లాదంగా, కొన్ని అమాయకం గా, మరికొన్ని విషయసూచికం గా ఉంటాయి. నేను కూడా వాటినుండి కొన్ని క్రొత్త విషయాలను తెలుసుకుంటున్నాను. మీ కవితల ద్వారా మీరెంత సున్ని హృదయులో కూడా అర్ధమవుతున్నది” … సుశీల సమాధానం.
“ఇంతవరకూ వీరిద్దరి స్నేహం లో ఒక స్పష్టత కనబడుతోంది” … ప్రసన్న అనుకొన్నది. 
***************
ప్రసన్న మూడవ పేజీ త్రిప్పింది ఇంకా కుతూహలంగా తర్వాత ఏమి జరిగిందా … అని. ఆ పేజీ సుశీల క్లాస్ మేట్స్ కొందరు వీళ్ళ స్నేహాన్ని అపార్ధం చేసుకొని అనుమాన దృష్టితో వెనకాతల అనే మాటలు.
“ఊ…” అని తల పంకించి ముందుకు సాగింది ప్రసన్న.
“ఏమ్మా సుశీలమ్మా … రవీంద్రగారి కవితాలహరి ఎంతవరకొచ్చిందేమిటీ?” … వింధ్యారాణి పుల్లవిరుపు.
దానికి సావిత్రి కిలా కిలా రావాలు “బాగా అంటించావ్” అన్నట్లు.
సుశీల ఏమీ రియాక్ట్ అవ్వకుండా … “నువ్వే అడుగు రవీంద్రని. నీకు కూడా అతను తెలుసుగా. అయినా రోజూ మాట్లాడుతూనే ఉంటావుగా? అడగలేదా?”
“హ..య్యో, మమ్మల్ని చూస్తేనే గొంతులో పచ్చి వెలక్కాయ పెట్టుకున్నట్లు కవితా లేదూ, తోటకూరా లేదూ. ముక్తసరిగా మాట్లాడతాడు. మరి నీతో మాత్రం కవితలు కెరటాల్లా కొట్టుకొస్తాయి. ఎందుకంటావ్?” వింధ్య, సావిత్రి విసిగించడం మొదలుపెట్టారు సుశీలని.
మరి అదేదో అతన్నే అడగొచ్చుగా … సుశీల ఇబ్బందిగా సమాధానం చెప్పేసింది.
“దానికి కూడా ఏ సమాధానం రాదమ్మా. నువ్వెలా చెప్తే కవిగారు అలా వింటారు కాబట్టి నువ్వే అడిగి తెలుసుకొని రా”… మనసులోని అక్కసుని కక్కేసారు వింధ్య, సావిత్రి.
“ఇది సుశీలకి మరింత బాధను కలిగిస్తోంది. రవీంద్ర వీళ్ళతో సరదాగా ఉండడానికి తిరస్కరిస్తున్నాడని అహం దెబ్బ తిని ఆ అక్కసునంతా తన మీద చూపిస్తున్నారు. దేవుడా … ఇది నా తప్పెలా అవుతుంది?” …సుశీల కి మనోవేదన.
వింధ్యా, సావిత్రి, పద్మా ఇంకా మరో ఇద్దరు అబ్బాయిలు (రవీంద్రకు స్నేహితులే) రవీంద్రా, సుశీల మధ్య స్నేహాన్ని అపార్ధం చేసుకుంటూ పుల్ల విరుపు మాటలు అందరి చెవిలో వేస్తున్నారు.
సుశీల, రవీంద్రకు చెప్పింది. అంతేకాకుండా వాళ్ళతో కూడా స్నేహం చెయ్యమని అడిగింది.
“లేదు సుశీల. వాళ్ళకి నా మీద స్నేహభావం లేదు. నా కవితలంటే చిన్న చూపు వాటిని గేళి చేస్తున్నారు నా దగ్గిరకొచ్చి. నేను నా కవితల్ని, పాటల్ని నీకు వినిపిస్తున్నాననే ఉక్రోషంతో పుల్లవిరుపుగా మాట్లాడతారు. వాళ్ళతో చేరి రాజు, మాణిక్యం కూడా అదే వరుస, హేళన!”
“ఓకే. అయితే వీళ్ళకి మనమీద కించిత్తు స్నేహభావం కూడా లేదన్న మాట. నీతో స్నేహం చెయ్యడానికి, నేను అడ్డమవుతున్నాననే అభిప్రాయంతో ఉన్నారని నేను అనుకుంటున్నాను” … సుశీల చెప్పింది.
“ఉహు … వాళ్ళకి స్నేహం చెయ్యడమే ఇంకా తెలియదు. వాళ్ళల్లో వాళ్ళు కూడ ఏ రోజయినా ఒక్కళ్ళు లేకపోతే మిగితా అందరూ ఆ ఒక్కళ్ళ గురించి తెగ మాట్లాడుకుంటారు. ఒకరి మీద ఒకరికి అసలు గౌరవమే లేదు” … అని చెప్పాడు రవీంద్ర.
అది విన్నాక సుశీలకు ఎక్కడలేని కోపం, మొండితనం కలిగింది.
“అయితే వీళ్ళకి బుద్ధి చెప్పాలి. అంటే మనం వీళ్ళ మాట అస్సలు వినకూడదు, పట్టించుకోకూడదు. నిశ్శబ్దాన్ని పాటిద్దాం. అది వీళ్ళని ఇరిటేట్ చేసీ, చేసీ పట్టి కుదిపేస్తుంది. వాళ్ళకి మన:శ్శాంతి కరువవుతుంది” … సుశీల ముఖంలో తీవ్రతను మొదటిసారిగా చూసాడు రవీంద్ర.
సుశీలలో మరో కోణం కనబడింది రవీంద్రకు ఆమె ధృఢచిత్తురాలని. స్వచ్చమైన స్నేహం కాపాడడానికి భావం ఉంటే చాలదు, దానికి రెండు చేతులూ అడ్డుపెట్టి రక్షణ కల్పించ గలిగే దృఢచిత్తం కూడా కావాలి, అది తమ స్నేహం లో ఉన్నందుకు రవీంద్రకు సంతోషం కూడా కలిగింది.
పద్మా, సావిత్రి గ్యాంగ్ కి రవీంద్ర, సుశీలలు స్పందించడం మానేసారు. దానితో వాళ్ళకి అహం దెబ్బతిన్నది. సుశీలను మెస్ లో పట్టుకొని అడిగారు “ఈ మధ్య మాతో ఎందుకు మాట్లాడటం లేదు?” అని.
సుశీల ధీటుగా సమాధానమిచ్చింది.
“మీరు ఇంకా అపరిపక్వ దశలో ఉన్నారు” …
“అంటే” … బుర్రగోక్కున్నారు గ్యాంగ్ అంతా.
“అరమరికలు లేని స్నేహం ఎలా చెయ్యాలో మీకింకా తెలియదు. మీలో మీరు చేస్తున్నది మాత్రం నిజమయిన స్నేహమా? ఒకసారి గుండెలమీద చెయ్యేసుకొని చెప్పండి. మొన్న సావిత్రి మెస్ కి రాకపోతే మీరు మెస్ అంతా సావిత్రి మీద ఒకటే జోకులు … ఆమె ఒక పిసినారి అనీ, అబ్బాయిలతో పళ్ళికిలిస్తుంటుందనీ … ఇలా ఎన్నో మాట్లాడారు. మీలో మీకే గౌరవించుకోవడం తెలియదు, మీ స్నేహం మీద మీకే నమ్మకాల్లేవు. ఇక నాకేమి మీరు గౌరవిస్తారు? అందుకే … మీకు రెస్పాండ్ అవ్వడం లేదు. మీరింకా ఎదగాలి. ఈ సమాధానం చాలా ఇంకా కారణాలు చెప్పాలా?” …సుశీల ఠపీ ఠపీ మని చెప్పింది.
అందరికీ మొహాలు జేవురించాయి. ఎందుకంటే సుశీల చెప్పేటప్పుడు సావిత్రి అక్కడే ఉంది. ఇప్పుడు సావిత్రికి తెలిసిపోయింది తనతో ఎప్పుడూ వుండే స్నేహితులు తన వెనుక ఇలా మాట్లాడుకుంటారని.
ఆ తర్వాత మాట్లాడకుండా అందరూ అక్కడినుండి వెళ్ళిపోయారు. పైగా సుశీల హటాత్తుగా ఇలా చెప్పగలదని కూడా వాళ్ళు ఊహించలేకపోయారు. సుశీల చాలా ఖచ్చితమైన మనిషి అని మొదటిసరిగా తెలుసుకున్నారో ఏమో … ఇక అప్పటినుండి సుశీలముందు రవీంద్ర గురించి ఎత్తడం మానేసారు.
ఈలోపు ట్రైనింగ్ కోర్స్ కూడా అయిపోతుంది, ఫేర్ వెల్ ఫంక్షన్. ఆ ఫంక్షన్ లో స్టేజీ మీద ఒక అంశం ఏమిటంటే ఎవరికి వారు వచ్చి తమకు నచ్చిన వాళ్ళ గురించీ వాళ్ళల్లో తమకు నచ్చిన అంశము గురించి చెప్పాలి. అసలు స్టేజీ మీద మాట్లాడే టాపిక్ ఏమిటంటే … ఈ కలిసి ప్రయాణం చేసిన కాలంలో మరుపురానిది ఏమి నేర్చుకున్నాం?.
విద్యార్ధులు సాధారణంగా తమకు నచ్చిన ఉపాధ్యాయుల గురించే చెప్తారు. కానీ వింధ్యా, పద్మా తదితరులు సుశీల గురించి మాట్లాడారు.
“ఈ కలిసి చేసిన ప్రయాణంలో స్నేహమన్నది అనేక రూపాలుగా, అనేక భావాలుగా ఉంటుంది. ఎలా ఉన్నా దాని ప్రధాన ఉద్దేశ్యం మాత్రం ఎటువంటి ఆర్భాటాలు, కుత్సితాలు లేకుండా స్వచ్చంగా, ఆత్మీయంగా, స్వార్ధ రహితంగా ఒకరి భావాలను మరొకరితో పంచుకోవడమే స్నేహం. ఆ “స్నేహాన్ని పెంచే మార్గమే స్పష్టత. స్నేహంలో స్పష్టత, ఆ స్నేహితులిద్దరి మధ్యా ఒక స్పష్టత” ఉండాలని సుశీలా, రవీంద్రలనుండి నేర్చుకున్నాము. ఇది మాకు లోపించబట్టే సావిత్రి మాకు దూరమయ్యింది” అని ఒక్కసారిగా వింధ్య ఏడవడం మొదలు పెట్టింది.
సుశీల ఉలిక్కి పడింది, వింధ్య తన పేరు చెప్పేసరికి, ఏడుస్తూ సావిత్రి గురించి చెప్పేసరికి. అది వినగానే సావిత్రి కూడా కళ్ళు చెమరుస్తూ స్తేజీ మీదకి వెళ్ళి స్నేహితురాళ్ళని దగ్గిర చేసుకొంది. సుశీల కూడా లేచి కళ్ళు తుడుచుకుంటూ వాళ్ళను చేరింది.
******************
ఆఖరి సీన్ కి హృదయభారంతో ప్రసన్న కూడా డైరీ మూసింది. మంచి స్నేహాన్ని పెంచుకొనే మార్గాలు స్పష్టత, ధృఢచిత్తం, ఖచ్చితం ఆ పై స్వచ్చత, నిర్మలత్వం అని చదివిన డైరీని, అందులో సీన్లని మళ్ళీ మళ్ళీ నెమరువేసుకుంటూ నిద్రపోయింది.
విశ్లేషణ: డా. మంథా భానుమతి
   కుటుంబం కోసం తన సుఖాన్ని త్యాగం చేశానే అని ఎప్పుడూ చింతించని ఒక స్త్రీ కథ ఇది. తండ్రి రిటైర్ అయిపోతే పెద్ద కూతురిగా బాధ్యతలు స్వీకరించి అందరినీ పైకి తీసుకొచ్చి సుశీల, అంత సంతోషంగా ఎలా ఉంటుందా అనేది పెద్ద ప్రశ్నే అందరికీ.
   మనసుని నియంత్రించుకుంటే ఏదీ అసాధ్యం కాదని చిదానందంగా ఉండే సుశీల దగ్గరకి, స్నేహం విలువ తెలుసుకోమనీ, ఎటువంటి వారితో స్నేహం చెయ్యాలో తెలుసుకోవాలంటే పెద్దమ్మ సలహా తీసుకోమనీ తన కూతుర్ని పంపుతుంది సుశీల చెల్లెలు.
   అకళంక స్నేహం మనసుకి ఆహ్లాదం కలిగించేదనీ, దానికి ఆడా మగా తేడా లేదనీ.. తన అనుభవాలన్నీ పొందు పరచిన డైరీని చదవమని చెల్లెలి కూతురికి ఇస్తుంది సుశీల.
   ఆ డైరీని ఆ అమ్మాయితె పాటుగా చదివిన పాఠకులకి కూడా అర్ధ మవుతుంది.. ఎన్ని విమర్శలు వచ్చినా ఎదుర్కుని నిలుపు కునేదే స్నేహమనీ.. అవసరమైతే ఆ స్నేహాన్ని నిలుపుకోవడానికి కొందరిని బాధ పెట్టినా తప్పులేదనీ .
   చివరికి సుశీల, ఆమె స్నేహితుడు రవీంద్రలని మిగిలిన స్నేహితులు అర్ధం చేసుకోవడంతో కథ ముగుస్తుంది.
 శ్రీ సత్యగౌతమిగారు సాహిత్యంతో బాగా పరిచయం ఉన్నవారు.  అంతర్జాల పత్రికకి కో ఎడిటర్ గా అనేక కథలను చిదువు తుంటారు. ఆ అనుభవంతో, మంచి శైలితో తమ కథలో.. స్నేహానికి చక్కని నిర్వచనం ఇచ్చారు. స్నేహం చేయగానే సరి పోదనీ.. ఆ స్నేహాన్ని నిలుపుకోడానికి స్థిర చిత్తం కావాలనీ, ఎవరో ఏదో అన్నారని వదులుకునేది స్నేహం కాదనీ సుశీల పాత్ర ద్వారా సందేశమిచ్చారు. సుశీల పాత్ర మీద సానుభూతి కాకుండా గౌరవం కలుగుతుంది.
ఒక మంచి కథ చదివామన్న తృప్తి కలుగుతుంది.
రచన: మన్నెం శారద
రక్తంలో ముంచి తీసినట్లున్న ఎరుపురంగు జడలు కట్టిన వెంట్రుకలు, వళ్ళంతా రాసుకున్న బూడిద, మురికి బారిన కాషాయరంగు వస్త్రాలు, మెడలో రుద్రాక్షలు – చూడగానే భయం కొలిపే ఆకృతిలో వున్న ఒక సాధువులాంటి వ్యక్తి కార్తికేయన్ ఎదురుగా నిలబడి వున్నాడు.
స్మశానాన్ని చూసి చలించని కార్తికేయన్ లేత శరీరం అతన్ని చూసి చిన్నగా వణికింది. అతనదోలా నవ్వాడు.
“భయపడుతున్నావా?”
“ఊహూ” అబద్ధం చెబుతూ లేచి నిలబడ్డాడు కార్తిక్.
“ఎవరు పోయేరు?”
“మా అత్త”
“అమ్మ లేదా?” ముందుకు నడుస్తూ అడిగేడతను.
“చచ్చిపోయింది.”
“నాన్న?”
“ఆయనా చచ్చిపోయేడు”
“ప్రస్తుతం ఎవరూ లేరన్నమాట!” అతను స్మశానానికి పక్కగా వున్న మర్రిచెట్టు క్రింద కూర్చుంటూ అన్నాడు.
కార్తికేయన్ జవాబు చెప్పలేదు.
“రా!కూర్చో!”
అతని పక్కనే కూర్చున్నాడు కార్తికేయన్.
అతను తన జోలెలోంచి అన్నం, కూరలు బయటికి తీసి కొద్దిగా ఒక ఆకులో వేసిచ్చి “తిను” అన్నాడు.
“ఊహూ.. వద్దు” అన్నాడు కార్తికేయన్ మొగమాటంగా.
“ఎవరు చచ్చిపోయినా, ఎవరు బ్రతికినా ఆకలి, నిద్ర ఆగవు నాయినా! ఎన్నాళ్లని పొట్ట మాడ్చుకుంటావు తిను” అన్నాడతను తను తింటూ.
కార్తికేయన్ అయిష్టంగానే ఆకు దగ్గరకి తీసుకుని మెల్లిగా అన్నం, కూర కలపసాగేడు.
ఎక్కడో ముష్టెత్తి తెచ్చిన అన్నమది. అన్నం, కూరలు కలగాపులగంగా ఉన్నాయి. ఆకలనిపిస్తున్నా ఎప్పుడూ అలాంటి భోజనం తినలేదతను. అంతరాంతరాల్లో బాగా బతికిన భేషజమడ్డొచ్చినా ఆకలి అతన్ని తినేలా చేసింది. ఇద్దరూ ఆ పక్కనే వున్న చిన్న కుంటలో చేతులు కడుక్కున్నారు.
అతనా చెట్టు క్రిందే మేనిని వాల్చి గట్టిగా ఆవులించేడు.
కార్తికేయన్ అతని పక్కనే కూర్చుని “మీరు తపస్సు చేసేరా?” అనడిగేడూ.
అతనవునన్నట్లుగా తల పంకించి “హరిద్వారం, ఋషికేష్ అన్నీ చుట్టొచ్చేం” అన్నాడు.
“దేని కోసం?”
కార్తికేయన్ ప్రశ్నకి అతను తడబడినట్లుగా చూశాడు.
చివరికి “మనశ్శాంతి కోసం “అన్నాడూ నిదానంగా నవ్వి.
ఆ జవాబు విని కార్తికేయన్ నిరుత్సాహపడ్డాడు.
అతని మొహంలోని ఆశాభంగాన్ని కనిపెట్టి “ఏదో అడగాలనుకుంటున్నావు కదూ!” అన్నాడు మెల్లిగా.
“మీకు మనశ్శాంతెందుకు లేదు?”
“అన్నీ పోగొట్టుకున్నాను కాబట్టి”
“అన్నీ అంటే… డబ్బా?”
“కాదు.. భార్యని, బిడ్డల్ని, తల్లిని, తండ్రిని.. అందర్నీ..”
“ఎలా?”
“ఉప్పెన. మహమ్మారిలాంటి ఉప్పెన ఆదమరచి నిద్రపోతుంటే అర్ధరాత్రి ఒక్కసారి మీద పడి మమ్మల్నందరినీ విడదీసింది. నాకొక్కడికే ఈత వచ్చు. ఎలాగో బతికి బయటపడ్డాను. ఒక చెట్టు కొమ్మన మూడు రోజులు కూర్చున్నాను. పాములతో పాటూ. క్రింద కొట్టుకుపోతున్న శవాలు!”
“భయమెయ్యలేదూ?”
“ఎందుకు?  అవి కూడా మనలాగే ప్రాణభయంతో వచ్చి చెట్ల మీద కూర్చున్నాయి. ఇక శవాలా? అంతకు ముందు క్షణం వరకు మనతో కలిసిమెలిసి తిరిగిన ఆప్తులవే కదా”
“మీవాళ్ల శవాలు దొరికేయా?”
“లేదు. వాళ్ల కోసం వెతుకుతుంటే వందలాది ఇతరుల శవాలు కనిపించేయి. దుఁఖంలోంచి విరక్తి ప్రవేశించింది. నాదనుకున్న పంట నాశనమైంది. నాదనుకున్న భూమి ఒండ్రుక కప్పేసింది. నాదనుకున్న ఇల్లు కూలిపోయింది. నాదనుకున్న మనుషులు కొట్టుకుపోయేరు. వైరాగ్యంతో రైలెక్కేను. ఎక్కడెక్కడో తిరిగేను. ఎవరెవరో స్వాముల్ని ఆశ్రయించేను. ఎంత తిరిగినా నాకా మనశ్శాంతి లభించనే లేదు నాయినా?”
అతని వైపు కార్తికేయన్ సందేహంగా చూశాడు.
“మనశ్శాంతి కావాలంటే ఏం చేయాలో మీకు తోచనేలేదా?”
అతను కార్తికేయన్ కేసి అదోలా చూసి “ఏం చేయాలి?” అనడిగేడు.
“మరణం లేకుండా చెయ్యడం. ఆ విద్య మీకెవరూ నేర్పలేదా?”
అతను కార్తికేయన్ వైపు విభ్రమంగా చూసి “అదెలా సాధ్యం?” అనడిగేడు.
“ఎందుకు సాధ్యం కాదు? రెండు సన్నని ఇనుప పట్టాలు పట్టుకుని రైలంత వేగంగా ఎలా పరుగు తీస్తోంది? అంత బరువైన విమానం గాలిలోకెలా లేచి అంత వేగంగా వేళ్తోంది. కొన్ని వేల మైళ్ల అవతల మనిషి మాట్లాడిన మాటలు టెలిఫోనులో అంత స్పష్టంగా ఎలా వినిపిస్తున్నాయి. అలాగే చావులేని మందో, మంత్రమో ఒకటుండి తీరుతుంది. దాని కనుక్కోవాలన్న జిజ్ఞాస వస్తే తప్పకుండా సాధ్యమవుతుంది స్వామి!”
ఈసారి సాధువు కళ్లకి కార్తికేయన్ ఒక పదమూడేళ్ళ పసికుర్రాడిలా కనిపించలేదు. అంతకంతకు లోతైన మరో మనిషి అతనిలో వున్నాడనిపించింది. అతను చాలాసేపు ఆలొచిస్తూ, నింగిలోని మిణుకుమిణుకుమనే నక్షత్రాల్ని తదేకంగా  చూస్తూ పడుకున్నాడు.
ఆకలి కొద్దిగా తీరడంతో కార్తికేయన్ కూడా అక్కడే ఒరిగి నిద్రపోయేడు.
తెలతెలవారుతుండగా కార్తికేయన్‌ని ఎవరో కుదిపి లేపటంతో ఉలిక్కిపడి లేచి కూర్చున్నాడు.
ఎదురుగా సాధువు!
“పద, పోదాం!”
“ఎక్కడికి?”
“మరణానికి మందు కనుక్కుందాం”
ఆ మాట వినగానే కార్తికేయన్‌లో ఉత్సాహం చోటు చేసుకుంది. అతన్ని వెంబడించేడు.
తిన్నగా రైల్వే స్టేషనుకెళ్ళి ఇద్దరూ రైలెక్కేరు.
రైలు మద్రాసులో ఆగింది.
అక్కడ తిరిగి బస్సెక్కేరు. బస్సు సాయంత్రానికి కుంభకోణం దగ్గరున్న ఒక చిన్న కుగ్రామంలో ఆగింది. కాలినడకన ఆ దగ్గర ప్రాంతంలో వున్న చిన్న అడవిలోకి తీసుకెళ్ళేడతన్ని సాధువు.
ఒక రెండు కిలోమీటర్లు నడిచేక ఒక చిన్న తాటాకు గుడిసె ముందాగాడు సాధువు. చిన్నగా గుమ్మాన్ని మూసివున్న తడిక మీద తట్టేడు.
అయిదు నిమిషాలనంతరం తడిక చిన్నగా తెరుచుకుంది.
ఆకలితోనూ, ఎంతో దూరం కాలినడకన నడిచిన నీరసంతోనూ తూలుతున్నాడు కార్తికేయన్. తడిక తెరుచుకోగానే కనిపించిన దృశ్యం చూసి అతని శరీరం జలదరించింది.
ఎదురుగా నాలుక బయటికి సాచి, జుట్టు విరబోసుకుని కపాలహారం మెడలో ధరించిన ఎనిమిది చేతుల కాళి విగ్రహం వికృతంగా బెదిరిస్తున్నట్లుగా కనిపించింది. అంతకంటే భయానక దృశ్యమేమిటంటే తెల్లని గడ్డమున్న ఒక నల్లని కంచు విగ్రహంలాంటి మనిషి ఒక గొర్రెపోతుని చంపి దాని తలని పట్టుకుని రక్తాన్ని ఒక గిన్నెలోకి పడుతున్నాడు.
కార్తి వణికిపోతూ సాధువు నడుంని గట్టిగా పట్టుకున్నాడు.
సాధువు చిన్నగా నవ్వి “భయపడ్డావా?” అనడిగేడు.
కార్తి జవాబు చెప్పలేదు.
ఎర్రని, చిక్కని రక్తంతో పాత్ర నిండుతుంటే పక్కనే పడివున్న గొర్రెపోతు మొండెం చాలాసేపు కొట్టుకుని నిటారుగా బిగిసిపోయింది.
ప్రాణం పంచభూతాలలో కలిసిపోతూ, పోతూ చేసిన పోరాటం హృదయవిదారకంగా మనసుని తీవ్రంగా చలింపచేసేదిగా వుంది.
కార్తి పెదవులు సన్నగా వనికేయి.
అప్పటికప్పుడే అతని శరీరం వేడెక్కి జ్వరమొచ్చినట్లయింది.
సాధువు కార్తి నడుం చుట్టూ చెయ్యేసి చిన్నగా తడుతూ”వణక్కం సిరియాక్కారన్ సావీ” అన్నాడు.
కంచు విగ్రహం తల తిప్పి సాధువు వైపు, కార్తికేయన్ వైపు చూసి చిరునవ్వు నవ్వి “కూర్చో! దేవికి హారతి చేసి మాట్లాడతాను” అన్నాడు తమిళంలోనే.
చూస్తుండగానే సిరియక్కారన్ అరచేతిలో కర్పూరముంచుకొని శంఖాన్ని పూరిస్తూ దేవికి హారతిచ్చేడు. అతని శిష్యుడు గంట వాయించేడు. క్షణాల్లో ఆ ప్రడేశమంతా ఏదో ఉద్రిక్తత చోటు చేసుకున్నట్లనిపించింది. కర్పూరహారతి కాంతిలో కాళి విగ్రహం ఎర్రగా మరింత భయానకంగా కనిపించింది.
హారతికాగానే సిరియక్కారన్ గిన్నెలో పట్టిన రక్తానంతా గడగడా తాగేసేడు.
కార్తి అతన్ని మరింత భయంగా చూసేడు.
రక్తతీర్థం తీసుకున్నాక సిరియక్కారన్ మూతి తుడుచుకుంటూ పక్కనే వునన్ చాపమీద కూర్చుని “ఎందుకొచ్చేవు? అప్పుడు కాదని వెళ్ళిపోయేవుగా?” అనడిగేడు సాధువుని.
“అప్పుడెందుకో భయపడ్డాను. అనుకోకుండా వీడు కనపడ్డాడు. తిరిగి ఆశ కల్గింది.”
సిరియక్కారన్ కార్తిని తేరిపార చూసేడు.
“అంటే వీడికి రక్తసంబంధీకులెవరూ లేరా?”
“అందరూ పోయేరు. మావయ్య వున్నాడంట కాని అతను రక్తసంబంధీకుడు కాదు. మేనత్త మొగుడు. వీడి వయసు పదిహేనులోపునే”
సిరియక్కారన్ తల పంకించేడు.
“ఇది కార్తీకం. క్షుద్రోపాసనకి పనికిరాదు. మార్గశిరంలో వచ్చే అమావాస్య ఘడియలు కాళీ ఉపాసనకి బహు మంచి ముహూర్తం. వీడికేం చెప్పలేదు కదూ!”
“లేదు. మరణాన్ని జయించాలని వాడి కోరిక.”
“మంచిది. ఈ పది రోజులూ వీడు రెండు సంధ్యలలోనూ తలార స్నానం చేసి పూజలో కూర్చోవాలి. ఇదంతా మరణరాహిత్యం కోసమేనని వీడు గట్టిగా నమ్మాలి. నేను రేపొచ్చే ఆదివారం రాహుకాలంలో భైరవ పూజ మొదలుపెడతాను. జాగ్రత్త!”
సాధువు తల పంకించేడు.
సంభాషణంతా తమిళంలో సాగడం వలన కార్తికేయన్ ఏమీ ఆర్ధం చేసుకోలేకపోయేడు.
కార్తిని తీసుకొని గుడిసె బయటకొచ్చేడు సాధువు.
“నాకు భయమేస్తుంది!” అన్నాడు చిన్నగా వణుకుతూ.
“దేనికి? ఏం చేయకుండానే చావుని జయింపడమెలా? పద, నదిలో స్నానం చేసి పూజలో కూర్చుందువుగాని!” సాధువు ముందు నడుస్తుంటే అతన్ని అనుసరించేడు కార్తి, చావుని జయించబోతున్నానన్న నమ్మకము, సంతోషంలో.
                                                     *****
ఎదురుగా హోమగుండం జ్వలితజ్వాలమై శాఖోపశాఖలుగా, శిఖోపశిఖలుగా వేయి నాలుకలు చాపి సిరియక్కారన్ చెక్క తెడ్డుతో పోస్తున్న ఆవు నేతిని ఎగిరెగిరి అందుకుంటూ మండుతోంది.
ఆ హోమజ్వాలలో సిరియక్కారన్ నేరేడు పండు రంగు మొహంలో కళ్ళు ఎర్రని పత్తికాయల్లా ఒక దారుణాన్ని చేయబోయే ముందు మనిషి భావాలకి దర్పణం పడుతున్నట్లు క్రౌర్యంగా ఉన్నాయి.
హోమగుండానికెదురుగా కార్తికేయన్ పద్మాసనం వేసుకొని కూర్చున్నాడు. ఎర్రని పంచె కట్టుకుని మెడలో పూలదండ, నుదుట రుద్రుడి లయనేత్రం లాంటి ఎర్రని బొట్టు. హోమకాంతి అతని పచ్చని శరీరం మీద పడి పరావర్తనం చెంది ఆ గదంతా చెదిరిపోతున్నది.
సాధువు మరో పక్కన కూర్చుని హోమగుండంలో సమిధలు వేస్తున్నాడు.
“ఇప్పుడు నేనన్నట్లుగా చెప్పు” సిరయక్కారన్ మాటలర్ధం కాక సాధువు వైపు చూసేడు కార్తికేయన్.
“ఆయనేమంటే అదను” అని సాధువు తర్జుమా చేసేడు.
కార్తి తలూపేడు.
అతని మొహంలో వచ్చిన నాటి భయం లేదు. నాలుక సాచి వికృతంగా గుడ్లురిమి చూస్తున్న కాళికా విగ్రహాన్ని చూసినా, శంఖానాదం, ఘంటారవాల ఘోషల మధ్య మేకపోతుని బలిచ్చి ఆ రక్తాన్ని నారికేళపాకంలా స్వీకరిస్తున్న సిరియక్కారన్‌ని చూసినా, కత్తివ్రేటు పడి గిలగిలా తన్నుకుంటున్న మూగజీవాన్ని చూసినా కార్తి ఏమాత్రం చలించడం లేదు. అంతే కాదు. ఉభయసంధ్యలలో అతడు వేలు తగిలినా జివ్వున లాగేసే నదీ మధ్య భాగంలో నిలబడి సాధువు చెప్పిన స్తోత్రాన్ని వల్లిస్తున్నాడు.
కటిక నేల మీద పడుకుంటున్నాడు. ఏకభుక్తంగా జీవిస్తున్నాడు.
అన్నింటికి మించి అర్ధరాత్రి స్మశానంలో జరిపే క్షుద్ర పూజలకి సిరియక్కారన్‌తో హాజరవుతున్నాడు.
కారణం – తను మరణాన్ని జయించే మహారహస్యాన్ని తెలుసుకు తీరాలనే తీవ్ర తపన.
కొద్ది క్షణాల్లో ఆ రహస్యం తనకి తెలిసిపోతుంది.
ఓం, హైం హ్రీం, క్లీం భం భం భం భైరవాయ నమః
ఓం హైం హ్రీం, శ్రీం క్లీం దుం దుం దుం దుర్గాయ నమః
నీచోపాసక సౌలభ్యీ, వికార రూపధారిణి
అతి భయంకర విరూపాక్షి ప్రసన్నేకాళీ!
నిధి నిమిత్తే స్వప్రాణం దారాధత్తం!
ఓం! ఓం! ఓం!
కార్తి సిరియక్కారన్ చెప్పిన మంత్రాన్ని ఉచ్చరించేడు.
అతని మంత్రానికి బలాన్ని, శక్తిని యిచ్చి దేవిని ప్రసన్నం చేసుకోవడానికన్నట్లుగా సిరియక్కారన్ శిష్యుడు గంటని ఆ అడవంతా దద్దరిల్లేలా వాయించేడు. సాధువు శంఖాన్ని పూరించేడు. ఆ నాదం శబ్ద తరంగాలుగా మారి దశదిశలూ వ్యాపించి ఆ అడవినంతా ఠారెత్తించింది.
అసలే ఆర్ధరాత్రి – కీచురాళ్ల ధ్వనులు – అప్పుడప్పుడు పక్షుల కలకలరావాలు తప్ప మరే శబ్దమూ లేని ఆ నీరవ స్తబ్దరాత్రి ఆ శబ్దానికే భూకంపం వచ్చినట్లు కదిలింది.
ఎక్కడో ఒక ఏనుగు నిద్రాభంగమై ఘీంకరించింది.
పక్షుల సముదాయం గూళ్ళలో మేల్కొని భయంతో రెక్కలు టపటపలాడించేయి. లేళ్ళూ, కుందేళ్ళూ వణికేయి. పేరు తెలీని ఎన్నో ప్రాణులు భయోత్పాతానికి లోనయి ముడుచుకుని ఆ శబ్దం వచ్చిన వేపుకి దృష్టిని సారించేయి. సరిగ్గా అప్పుడే సిరియక్కారన్ లేచి నిలబడ్డాడు.
కార్తి దీర్ఘంగా కళ్ళు మూసుకొని కాళి జపం చేస్తూనే ఉన్నాడు.
సాధువు లేచి గొడ్డలిని అందించేడు సిరియక్కారన్‌కి.
“జై కాళి మాతా! జై భైరవే!” అంటూ గొడ్డలిని ఎత్తేడు సిరియక్కారన్ మహావేశంతో.
పైకి లేచిన గొడ్డలి ఏం జరుగుతుందో ఏ మాత్రం తెలీని కార్తికేయన్ మెడని ఒక్క వ్రేటుతో నరకడానికి సిద్ధపడుతున్న ఆ భయంకర క్షణంలో ఆ గుడిసె తలుపులు తెరుచుకోవడమూ, బయట నిలబడిన వ్యక్తి కాల్చిన రైఫిల్‌లోని తూటా సిరియక్కారన్ ముంజేతిలోంచి దూసుకుపోవడం ఒక్కసారే జరిగేయి.
ఆ శబ్దానికి ఉలిక్కిపడి కార్తి కళ్ళు తెరిచేడు.
“అబ్బా!” అంటూ ముంజేతిని పట్టుకుని సిరియక్కారన్ నేలమీదికి కూలిపోయేడు.
ఏం జరిగిందో తెలుసుకునే లోపున ఆ ప్రాంతమంతా శక్తివంతమైన టార్చిలైట్ల కాంతితో నిండిపోయింది.
టకటకా బూట్ల శబ్దంతో ఆ గుడిసెని చుట్టుముట్టేరు పోలీసులు. క్షణాల్లో సిరియక్కారన్‌కి, సాధువుకి, అతని శిష్యుడికి బేడీలు పడ్డాయి. అందర్నీ ఎక్కించుకున్న పోలీసు వేన్ కుంభకోణం వైపు శబ్దం చేస్తూ పరుగెట్టింది.
******************
ఎదురుగా కూర్చున్న వ్యక్తిని భయంతో చూస్తూ నిలబడ్డాడు కార్తికేయన్.
అతను దాదాపు ఆరడుగుల పొడవు. అంతకు సరిపోయిన బలిష్టమైన శరీర సౌష్టవంతో ఉన్నాడు. వెనక్కి దువ్విన వత్తయిన క్రాఫులో అక్కడక్కాడా నెరసిన తెల్లవెంట్రుకలు అతనికొకరకమైన హుందాతనాన్నిచ్చేయి. సిగరెట్స్ ఎక్కువగా కాల్చడం వలన కొద్దిగా కాఫీ రంగు తిరిగిన పెదవులు, ఆ పెదవులపై వత్తుగా పెంచిన మీసాలు, అతనికొక రకమైన గాంభీర్యాన్నిచ్చేయి. కాని ఆ కళ్ళు మాత్రం ఎక్కడో మగవారికి అరుదుగా వుండే పొడవాటి వాలుకళ్లు – రెప్పలకి వత్తుగా వంపు తిరిగిన వెంట్రుకలు – ముఖ్యంగా ఆ చూపుల్లో కారుణ్యం, ప్రేమ పోటీపడి తొంగి చూస్తున్నాయి.
“కూర్చో” అన్నాడతను. అతని గొంతులోనూ కరకుదనం లేదు.
నిన్నటి రోజున సిరియక్కారన్ గుడిసె మీద దాడి చేసి అతన్ని షూట్ చేసిన పోలీసాఫీసరతనేనా అనిపించిందొక క్షణం కార్తికేయన్‌కి.
పోలీసులంటే ప్రజలకి చాలా దురభిప్రాయముంది. అది పొరబాటైన అభిప్రాయం కానే కాదు. ఖాఖీ డ్రస్సులకి పట్టని పొట్టల్ని పెంచి, లాఠీ చేతిలో వుందని హద్దు ఆపూలేని ప్రవర్తనతో సంస్కార సంఘం అసహ్యించుకునే విధమైన పదజాలాన్ని వాడుతూ అధికారం చేతిలో వుందని తమ దగ్గరికి న్యాయం కోసం వచ్చిన వ్యక్తుల్ని నేలబారు మాటలు మాట్లాడి మళ్ళీ ఎప్పుడూ న్యాయం జరక్కపోతే చూద్దాం కాని పోలీస్ స్టేషన్‌కి మాత్రం వెళ్ళొద్దనిపించే స్థాయిలో ప్రవర్తించే పోలీసు డిపార్టుమెంటులోని కొంతమంది గురించి కొద్దిగా తెలుసు కార్తికి.
కాని.. ఇతను చాలా విభిన్నంగా వున్నాడే?
“దా, కూర్చో! నీ పేరేంటన్నావూ?”
“కార్తి.. కార్తికేయన్”
“నువ్వు తమిళవాడివా?”
“కాదు.. తెలుగు.. తెలుగువాణ్ణే! కాకినాడ”
ఈసారాయన మొహంలో వెలుగు కనిపించింది. వికసించిన మొహంతో నవ్వుతూ “మాదీ కాకినాడే. అంటే ఎప్పుడో మా తాతలనాడు బిజినెస్ మీద కోయంబత్తూరులో సెటిలయ్యేరు. ఇప్పుడు నేను తమిళవాణ్ణో, తెలుగువాణ్ణో నాకే తెలీదు. వీళ్ల చేతికెలా చిక్కేవ్? నీకు మత్తు పెట్టి తెచ్చేరా?” అనడిగేడాయన.
“లేదండి. నేనే కావాలని వచ్చేను”
ఈసారతని కళ్ళు ఆశ్చర్యంతో పెద్దవయ్యేయి.
“ఎందుకు?” అనడిగేడు కుతూహలంగా.
“చావు లేని మంత్రం నేర్పుతామన్నారు వాళ్లు”
కార్తి జవాబు విని క్షణం మాట్లాడలేకపోయేడతను.
“చావు లేకుండానా?” అన్నాడు ఆశ్చర్యంగా.
“అంటే మృతసంజీవిని విద్యా! కచుడు శుక్రాచార్యుల దగ్గర నేర్చుకున్నట్లుగా!”
మళ్లీ తల ఊపేడు కార్తి.
ఈసారి పకపకా నవ్వాడతను. ఎంతగా నవ్వాడంటే అతని కళ్లలోంచి నీళ్లు చెంపల మీదకి జారేయి. అంచెలంచెలుగా అతను నవ్వుతుంటే మేడమీద నుండి అతని ఎనిమిదేళ్ళ కూతురు – ఇంట్లో పనులు చేస్తున్న ఆర్డర్లీలు హాల్లోకి వచ్చేరు.
అయినా అతనికి నవ్వు ఆపుకోవడం అసాధ్యమయింది.
“డేడీ ఏం జరిగింది. ఎందుకలా నవ్వుతున్నారు?” ఎదురు సోఫాలో కూర్చున్న కార్తిని వింతగా చూస్తూ తండ్రి భుజాలు కుదుపుతూ అడిగిందతని కూతురు కెయూరవల్లి.
అతను కూతురి భుజాన్ని ప్రేమతో తడుతూ ఎత్తుకుని వళ్ళో కూర్చోబెట్టుకుని “వీడు చావు లేని మంత్రం నేర్చుకుందామనుకున్నాడటమ్మా.. అదీ ఆ నీచుడు సిరియక్కారన్ దగ్గర” అన్నాడు.
ఆ పేరు వినగానే ఉలిక్కిపడింది కేయూర.”వాడా.. ఇద్దీ అమీన్‌లా బ్లడ్ తాగుతాడూ?”
“ఎగ్జాట్లీ! వాడు పసిపిల్లల రక్తాన్ని పానకంలా తాగుతాడు. రక్తపిపాసి వాడు. ఏదో నిధి కోసం పసిపిల్లల్ని బలిస్తున్నాడు. వాడి చేతులో పడ్డాడు వీడు.
అతని మాటలు వినగానే కార్తి తెల్లబోయేడు.
శరీరం సన్నగా వణికింది.
“కాదు….నిజంగా మంత్రం నేర్పడానికే!”
“నీ మొహం! నేనొక్క క్షణం రావడమాలస్యమైతే నీ తల తెగి పడుండేది. ఈ జిల్లాలో చాలామంది స్కూలు పిల్లలు ఒక్క నెలలోనే మాయమవ్వడంతో మేం నిఘా వేసేం. నిన్ను కుంభకోణం రైల్వే స్టేషన్ నుండి ఒక సాధువు తీసుకెళ్తున్నాడని రిపోర్టు రాగానే నేనే పర్సనల్‌గా ఈ కేసుని టేకప్ చేసేను. రహస్యంగా ఫాలో అయ్యి ఆ అడవి గెస్ట్ హౌస్‌లోనే వున్నాను. నీ స్నానాలూ, పానాలూ, పూజలూ అన్నీ కనిపెడుతూనే ఉన్నాను. స్పాట్‌లోనే పట్టాలన్నది నా ఆకాంక్ష. అలాగే పట్టుకున్నాను. ఇంతకీ ఆ సిరియక్కారన్ గాడెవరనుకున్నావు. గతంలో పెళ్లాన్ని చంపి పరారై తిరుగుతున్న ఒక హంతకుడు. ఆ ! ఇంతకీ నిన్నెక్కడికి పంపాలి?” అనడిగేడాయన.
కార్తి ఆ వివరాలన్నీ విని చలించిపోయేడు. పెదవులు తడారిపోయేయి.
“నాకు .. నాకెవరూ లేరు సార్!”
“అంటే అనాధవా?”
కార్తి తలదించుకున్నాడు. “అమ్మా,నాన్న చెల్లి అందరూ నెలల తేడాలో చచ్చిపోయేరు. చివరికి అత్త కూడా, నేను నష్టజాతకుణ్ణని మావయ్య తరిమేసేడు” అన్నాడు హీనస్వరంతో.
మనసులో తడి చోటు చేసుకొందతనికి.
“అందుకే చావంటే అసహ్యమేసిందా నీకు?”
ఔనన్నట్లుగా తలూపేడు కార్తి.
“కాని దానికి మందు కనుక్కోవడం ఎవరివల్లా కాదు.”
చప్పున అతివేగంగా తలెత్తి..”నేను కనుక్కుంటాను” అన్నాడు కార్తి.
ఆ పసికళ్లలోని తీవ్రమైన నిర్ణయం తాలూకు చాయలు గమనించి నిరుత్తురుడయ్యేడతను.
“ఎలా? ఇలాంటి దొంగ సాధువులనాశ్రయించా? చావుకి మంత్రం కాదు.. ముందు చచ్చుండేవాడివి” అన్నాడు చిరాగ్గా.
కార్తి మాట్లాడలేదు.
“నీకు నిజంగా అలాంటి నిర్ణయముంటే. ముందు బాగా చదువుకో. గొప్ప సైంటిస్టువి కా. ఆ తర్వాత దానికి మందు కనుక్కో. అంతేకాని ఇలా దొడ్డిదారిన వెళ్లి చావు కొని తెచ్చుకోకు”.
“నన్నెవరు చదివిస్తారు? నాకెవరూ లేరుగా!”
“నేను.. నేను చదివిస్తాను. ఎంత కావాలంటే అంత చదువు .. హాస్టల్లో చేరి..”
“డేడీ!” కూతురి పిలుపుకి తల తిప్పి చూశాడతను.
“హాస్టలెందుకు? మనిల్లు చాలా పెద్దదిగా. నువ్వు కేంప్స్ వెళ్తే నాకు బోర్ కొడుతుంది. నాకు తోడుంటాడు. మేమిద్దరం ఆడుకుంటాం” అంది కేయూర తండ్రి గడ్డం పట్టుకుని బ్రతిమాలుతున్న ధోరణిలో.
అతను చిన్నగా నవ్వి..”యువార్ కరెక్ట్ బేబీ! ఏం కార్తీ మా యింట్లో వుంటావా?”
కార్తి తల పంకించేడు.
“ఇంకేం.. ఆడుకోండి. నేను ఆఫీసుకెల్లొస్తాను” అని అతను గదిలోకి కెళ్లి యూనీఫాం వేసుకుంటుంటే ” మీ నాన్న పోలీసా?” అనడిగేడు కార్తి గుసగుసగా.
“చీ! కాదు. పోలీసాఫీసర్. ఎస్పీ. ఐ.పి.ఎస్. తెలుసా?” అంది కేయూర అసలే పెద్దవైన తన కళ్ళని మరింత పెద్దవి చేసి.
నిజానికి కార్తికేమీ అర్ధం కాలేదు. కాని అర్ధమయినట్లుగా “ఓహో” అన్నాడు.
సూర్యోదయమైంది.
ఒక వెలుగురేఖ లాబరేటరీ కిటికీ అద్దం మీద పడి లోనికి ప్రవేశించే విఫల ప్రయత్నంలో వేయి వ్రక్కలై వెనక్కు మళ్లుతోంది.
“కార్తికేయన్! మిస్టర్ కార్తికేయన్!”
ఉలిక్కిపడి లేచేడు కార్తికేయన్.
గత జ్ఞాపకాల్లోంచి బయటపడటానికి అతనికి రెండు మూడు క్షణాలు పట్టింది.
అతను తల విదిలించుకుని, కళ్లని నులుముకొని పలుచబడిన క్రాఫుని సవరించుకుంటూ “కొద్దిగా నిద్ర పట్టేసినట్లయింది” అన్నాడు నవ్వుతూ.
మీనన్ నవ్వలేదు.
కార్తికేయన్ కేసి నిర్వికారంగా “తెల్లారిపొయింది.” అన్నాదు.
“అవును. అదే చూస్తున్నా. బాగా తెల్లారిపోయింది” అన్నాడు కుర్చీలోంచి లేచి.
“నేను చెబుతున్నది నా భార్య కుట్టియమ్మాళ్ గురించి. ఆవిడ జీవితం తెల్లారిపోయింది.”
ఆ మాట విని ఉలిక్కిపడ్డాడు కార్తికేయన్.
చివాల్న అతను గాజుపెట్టె దగ్గరకి పరిగెత్తేడు.
లోపల నిశ్చలంగా వుంది కుట్టియమ్మాళ్ శరీరం. ఏ కదలికలూ లేకుండా. పెదవుల కొసల నుండి కొద్దిగా క్రిందకి జారుతున్న నురుగులాంటి ద్రవాన్ని చూసి పూర్తిగా హతాశుడయిపోయాడు కార్తికేయన్.
అతనిలోని ఉత్సాహం, విజయం ఈసారి తప్పక సాధించగలనన్న నమ్మకం ఒక చిన్న సూది గుచ్చిన బెలూన్లా చప్పబడిపోయింది.
పూర్తిగా ఓడిపోయేనన్న బాధ అతని గుండెని ఒక ఎండ్రకాయలా పట్టుకుని నొక్కేయడంతో అతను రక్తం పీల్చేయబడిన మనిషిలా కుర్చీలో నిస్తేజంగా కూలబడి తల పట్టుకున్నాడు.
మీనన్ అతని దగ్గరగా వచ్చి అతని భుజమ్మీద చెయ్యేసేడు.
ఆ స్పర్శలో లాలింపుని గుర్తించి తలెత్తి, “అయాం సారీ మిస్టర్ మీనన్!” అన్నాడు గద్గదమైన స్వరంతో.
“ఇట్సాల్‌రైట్! కుట్టీ బ్రతకదని డాక్టరెప్పుడో చెప్పేసేడు. కుట్టికి, నాక్కూడా ఆ విషయం తెలుసు. అయినా నీ ప్రయత్నానికి ప్రయోగంగా ఆమెని నీకప్పగించేను. ఆమె చనిపోయినందుకు కాదు నేను బాధపడుతున్నది. ఇరవై సంవత్సరాలుగా భార్యాబిడ్డల్ని, సుఖసంతోషాల్ని త్యజించి ఈ ప్రయోగశాలలో నువ్వు ఒంటరిగా చేసిన పోరాటానికి విజయం దక్కలేదని, ఇదిగాక ఇంకేం చేసిన ఒక్క భారతదేశమే కాదు భూగోళంలోని అన్ని దేశాలు గుర్తించి అద్భుత పరిశోధకుడిగా పేరు గడించేవాడివి. బట్! నీ ఆశయం చాలా పిచ్చిది. మరణం అనివార్యమైంది. దానినెవరూ ఆపలేరు. సముద్రం ముందు కట్టిన గూళ్ళు నిలబడవు. ఇప్పటికైనా ఈ నిజాన్ని గ్రహించి ఈ వృధా ప్రయాసని కట్టిపెట్టు. ఎదిగిన నీ కూతుర్నొకసారి వెళ్లి చూడు!” అన్నాడు మీనన్.
“నో” అంటూ గట్టిగా అరిచాడు కార్తికేయన్.
అతని అరుపులు మూసిన తలుపుల్ని, నిర్బేధ్యమైన గోడల్ని ఢీకొని పదిరెట్ల ధ్వనితో మారుమోగింది.
వెంటనే “నో మీనన్! డోంట్ సే లైక్ దట్! అయివిల్ ఫైట్ విత్ ద బ్లడీ డెత్ అంటిల్ మై డెత్!” అన్నాడు జుట్టు పీక్కుంటూ.,
మీనన్ పరిహాసంగా నవ్వి, “నువ్వే ఒప్పుకుంటున్నావన్నమాట చావుకి చావు లేదని” అన్నాడు.
“వాడ్డూయూ మీన్?” అన్నాడు కార్తికేయన్ అసహనంగా.
“అర్ధం కాలేదా, నీ చావు వరకు పోరాడతానన్నావు. అంటే నీకూ తెలుసు.. చావుని లేకుండా చేయడం అసాధ్యమని. నేనొస్తాను మరి కుట్టికి దహన సంస్కారాల ఏర్పాటు చేయాలిగా. నాదొకటే రిక్వెస్టు. రెండ్రోజులు ఏ ట్రాంక్విలైజర్సన్నా వాడి విశ్రాంతి తీసుకో. లేకపోతే ఈ ఓటమి నిన్ను తినేస్తుంది.” అంటూ కుట్టి శరీరాన్ని తీసుకుని కారులో వేసుకొని వెళ్ళిపోయాడు మీనన్.
కార్తికేయన్ ఒక్కడే ఆ ప్రయోగశాలలో, ట్యూబుల మధ్య, జార్‌ల మధ్య, రకరకాల రసాయన పదార్థాల మధ్య మిగిలిపోయేడు ఒంటరిగా.
కేవలం శారీరకంగానే కాదు మానసికంగా కూడా..
***********
కాన్వోకేషన్ మామూలుగానే జరిగిపోయింది. దాని పద్ధతిలో యాంత్రికంగా.
ఏటా కొన్ని వేలమంది పట్టభద్రుల్ని దేశంలో నలుమూలలా ఊరిఊరికి, పేటపేటకి వున్న కాలేజీలు – సబ్బు బిళ్ళల్లా, అగ్గిపెట్టెళ్ళా వుత్పత్తి చేస్తూనే వున్నాయి. వాళ్లందరికీ ఒక కాగితాన్ని గొట్టంలా చుట్టి వారివారి కుర్చీల్లో పడేసి భావితరపు నిరుద్యోగులమనే బాధతో నల్లడ్రెస్సులు వేసుకుని మౌర్నింగ్‌కి హాజరయినట్లున్న విద్యార్థుల కందజేసి తమ చేతులు దులుపుకుంటూనే వున్నారు ఈ దేశపు పాలకవర్గం.
గవర్నర్ తనదైన పద్ధతిలో విద్యార్తుల్ని వుద్దేశించి మాట్లాడేడు. వైస్ చాన్స్‌లర్ యూనివర్సిటీలని, కాలేజీలని వదిలి వెళ్ళే విద్యాథులకి హితబోధలు చేసేడు.
ఇన్నివేలలో చాలా కొద్ది మందికి మాత్రమే ప్రత్యేకత వుంది. అది గవర్నర్ చెతుల మీదుగా మెడల్‌ని అందుకోవడం.
ఆ ప్రత్యేకత వున్నవారిలో లిఖిత ఒకర్తి.
వరుస క్రమంలో అందరూ మెడల్సు తీసుకున్నారు.
లిఖిత కూడ స్టేజి మీదకెళ్లి గవర్నర్ చేతుల మీదుగా మెడల్, పట్టా తీసుకుంది. విద్యార్థులు కరతాళ ధ్వనులు చేసేరు. ఏదో ఉద్వేగానికి గురయిందామె మనసు.
ఫంక్షన్ ముగిసింది.
హాల్లోంచి బయటకొచ్చింది. యూనివర్సిటీ ఫస్టొచ్చిన స్టూడెంట్స్‌ని వాళ్ళ పేరెంట్స్, అక్కచెల్లెళ్లు, అయినవారు కౌగలించుకుని ప్రశంసిస్తున్నారు.
ఒక్క లిఖితకి మాత్రమే ఎవరూ రాలేదు.
లిఖిత మనసులో ఎక్కడో అసంతృప్తి మొలకెత్తి గుండెలనిండా పాకింది.
తనకి తండ్రెవరో తెలీదు. అసలున్నాడో లేదో కూడా తెలీదు. తన తల్లి అర్ధరూపాయంత బొట్టు పెట్టుకుంటుంది. కాబట్టి ఆయన వుండి వుంటాడని తనకో నమ్మకం. తల్లి మాత్రం ఆ సంగతులు మాట్లాడదు. అడిగితే ఎర్రబడిన కళ్లతో చూసి విసురుగా వెళ్లిపోతుంది.
పోనీ తనయినా రాకూడదా?
ఊహూ! తన కసలిలాంటి సరదాలే లేవు.
తమ ఇంట్లో అన్నీ యాంత్రికంగా జరిగిపోతుంటాయి. ఆమె తనని నిర్లక్ష్యం చెయ్యదు. టైముకి అన్నీ ఏర్పాటు చేస్తుంది. మంచి బట్టలు కొంటుంది. తనని చదివిస్తుంది. తన బాగుకోసం అనుక్షణం శ్రమిస్తుంది. కాని… అందులో ప్రేమని వ్యక్తం చెయ్యదు. అనురాగాన్ని చూపించదు. బాధ్యత మాత్రమే వుంటుంది. కేవలం రోబోట్‌లా, మదర్ రోబోట్‌లా ..
తన ఆలోచనకి తనకే నవ్వొచ్చింది లిఖితకి.
“ఏంటి నీలో నువ్వే నవ్వుకుంటున్నావు?”
తన ఆలోచనల నుండి బయటపడి పక్కకి చూసింది లిఖిత. వెంకట్ నిలబడి వున్నాడక్కడ.
“ఏం లేదు. నువ్వొచ్చావా ఫంక్షన్‌కి?” అనడిగింది.
“రాకుండా ఎలా వుండగలను. దేవిగారు గోల్డ్ మెడల్ తీసుకుంటుంటే!”
“మెడల్ని గోల్డ్ కాదు” అంటూ నవ్వింది లిఖిత.
ఇద్దరూ బయటకొచ్చేరు.
“కాస్సెపేటైనా వెళ్దామా?”
“ఇప్పుడా?” అంటూ వాచీకేసి చూసింది లిఖిత.
“ఏం పర్లేదు. ఓ పావుగంట. నేనే వదిలేస్తాను.”
లిఖిత అతని వెనుక బైకెక్కింది.
బైక్ బీచ్ రోడ్డు పట్టింది.
“నాకు తెలుసు నువ్వెక్కడికి తీసికెల్తావో!” అంటూ నవ్వింది లిఖిత గాలి హోరుకి ఎగిరిపోతున్న బాబ్డ్ హెయిర్ సరిచేసుకుంటూ.
“నీకిష్టం కదా సముద్రమంటే.. అందులోనూ ఈ రోజు పౌర్ణమి” అన్నాడు వెంకట్ నవ్వుతూ.
లిఖిత దూరంగా వున్న సముద్రం కేసి చూసింది.
ఆకాశంలో నిండు చందమామ అందని పెళ్ళి కొడుకులా వున్నాడు. సముద్రం అంతరాలు మరచి ప్రేమించి అర్రులు చాస్తున్న పేద పెళ్లికూతురిలా వుంది.
తన ఆలోచనలకి తానే నవ్వుకుంది లిఖిత.
బైక్‌ని పార్క్ చేసి వేరుశనక్కాయలు కొనుక్కుని వెంకట్ వచ్చేంతలో బీచ్‌లో కొంతదూరం నడిచింది లిఖిత.
అతను నడక వేగం పెంచి లిఖితని అందుకొని “ఇక్కడ కూర్చుందాం” అన్నాడు.
లిఖిత కూర్చుని “ఇప్పుడు చెప్పు” అంది.
వెంకట్ ఆమె కళ్ళలోకి అదోలా చూసి”చెప్పాలనే ప్రయత్నం. ఎప్పటికప్పుడు నిన్ను చూసి మూగపోతుంటాను” అన్నాడు.
లిఖిత కిలకిలా నవ్వి “ఇది కవిత్వమా లేక పైత్యమా?” అంది.
వెంకట్ తిరిగి జవాబివ్వలేకపోయాదు.
అదే అతని బలహీనత. లిఖితని అతను ప్రేమిస్తున్నాడు. ఆరాధిస్తున్నాడు. ఆమె అంగీకరిస్తే పెళ్లి చేసుకోవాలనుకుంటున్నాడు. రెండేళ్ళుగా ఇది సాగుతూనే వుంది. కాని తన మనసులోని మాట గట్టిగా లిఖితకి చెప్పలేని పిరికి మనసతనిది.
వాళ్లిద్దరూ ఒకరినొకరు ఎలా పరిచయమయ్యేరన్నదొక గొప్ప విషయం కాదు. కాని లిఖితని చూసిన మరుక్షణమే “ఆమెనొక్కసారి ముద్దు పెట్టుకోలేని జీవితం వృధా!” అనిపించిందతనికి. తన ఆలోచన తప్పేమోనని సిగ్గుపడ్డాడు కూడా. అయినా అతని కలల్లోకి ఆమె తీవ్రంగా జొరబడసాగింది. పగలు – రాత్రి అతని కళ్లలో, మనసులో లిఖిత రూపం ఆక్రమించుకుంటుంది. ఇక తనవల్ల కాదనుకున్నాడతను. వెంటనే తన ప్రయత్నాలు సాగించేడు. లిఖిత స్నేహితురాలు సుమన ద్వారా లిఖితతో స్నేహం సాగించేడు. వెంకట్‌లోని మంచితనం, తన పట్ల వున్న అభిమానం, లిఖితకి కూడా నచ్చాయి. ఇద్దరి స్నేహం బలపడింది.
వేరుశెనక్కాయలు తినడం అయ్యేక “ఇక పోదామా?” అంది లిఖిత.
“అప్పుడేనా?” అతని మొహంలో ఆందోళన చోటు చేసుకుంది.
“నువ్వేం మాట్లాడకపోతే ఏం చేయాలి?” అంటూ లిఖిత విసుక్కుంది.
వెంకట్ గొంతు మరీ పట్టేసింది. “వెన్నెల వృధా అయిపోతుంది” అన్నాడు స్వగతంలా.
“ఈ సంగతి చెప్పడానికేనా ఇంత దూరం తీసుకొచ్చెవు. వెన్నెల వృధా అయిపోవదం లేదు. అసలు వెన్నెలే వృధా అయిన అయిటెం. వెన్నెల వలన పంటలు పండవు. ప్రాణికోటి జీవించదు. క్రిమికీటకాలు నశించవు. ఆ పవర్ సూర్యుడికే వుంది. మగాడంటే సూర్యుడే. చంద్రుడు కానే కాదు. ప్రేమించి పెళ్లి చేసుకోలేని భీరువులకి, డ్యూయెట్లు పాడుకోడానికి మాత్రమే ఈ పనికిమాలిన వెన్నెల పనికొస్తుంది” అంది లిఖిత వెక్కిరింతగా.
ఆమె ఆలోచనా విధానానికి వెంకట్ తెల్లబోయేడు.
“నువ్వు చాలా విపరీతంగా మాట్లాడుతావు. కవిలకి భావుకతనిచ్చే వెన్నెల్ని ఇంత కించపరచి మాట్లాడిన మొట్టమొదటి మనిషివి నువ్వే” అన్నాదు చిన్నబోతూ.
“సారీ! నా ఉద్దేశ్యం నేను చెప్పేను వెంకట్!. ఇక వెళ్దాం పద” అంటూ లేచి నిలబడింది లిఖిత.
వెంకట్ నిస్సహాయంగా ఆమెని అనుసరించేడు.
“నీ తర్వాత ప్రోగ్రాం ఏమిటీ?”
“భోంచేసి నిద్రపోవడం”
“యూ సిల్లీ! ఇంకా చదువుతావా? లేకపోతే మీ అమ్మగారి బిజినెస్‌లో ఇన్వాల్వ్ అవుతావా?”
“ఇంకా నిర్ణయించుకోలేదు వెంకట్. ఆ చీరల బిజినెస్సయితే చెయ్యను. చీరలమ్మడం, పచ్చళ్ళు పెట్టడం లాంటి వ్యక్తిత్వం లేని పనులు నాకిష్టముండవు. మనం చేసే పనులు కూడా ఆడతనాన్నే ప్రస్ఫుటించేలా ఏదైనా ఎడ్వంచర్ చేయాలని!” అంది గమ్మత్తుగా భుజాలెగరేసి నవ్వుతూ.
వెంకట్ మరేమీ మాట్లాడలేదు.
అప్‌లాండ్స్‌లో లిఖిత యిల్లు రాగానే బైక్ ఆపేడు వెంకట్.
“బై వెంకట్ గుడ్‌నైట్” అంటూ మెట్లెక్కుతుంటే “లిఖితా ఇది మరచిపోయేవ్!” అన్నాడు వెంకట్.
“ఏంటది?” ఎక్కిన నాలుగు మెట్లూ దిగి గబగబా అతని దగ్గరకొచ్చి అడిగింది లిఖిత అమాయకంగా.
“ఇది” అంటూ చటుక్కున తన చేతులతో ఆమె తలని తిప్పుకొని ఆమె పెదవుల మీద ముద్దు పెట్టుకుని అంత వేగంగానూ వెళ్లిపోయేడు వెంకట్.
ఆ హఠాత్ పరిణామానికి లిఖిత చాలా నివ్వెరపోయింది.
భవిష్యత్తులో ఈ ప్రేమికుడే తనకో ప్రబల శత్రువై అడుగడుగునా తనని మానసిక హింసకి గురిచేసే శత్రువు కాగలడని ఆమె ఊహించలేకపోయింది.
సశేషం..
