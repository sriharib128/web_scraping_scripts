కార్టూనిస్ట్: జీడిగుంట నరసింహమూర్తి





రచన: రామా చంద్రమౌళి

మనిషి నాగటి పోటుతో భూమిని గాయపరుస్తాడు
ఐనా.. భూదేవి రక్తసిక్త శరీరంతో మనిషిని గుండెకు హత్తుకుని
ప్రతిగా .. మాతృమూర్తియై నోటికి ఆహారాన్ని అందిస్తుంది
భూమి తల్లి .. భూమి దేవత .. భూమి కారుణ్య .. భూమి ఒక లాలించే ఒడి
సరస్సులనూ, తటాకాలనూ, నదులనూ, ఆనకట్టలనూ
చివరికి సముద్రాలను కూడా మోస్తున్నది భూమేకదా
ఈ పవిత్ర భూమితో .. మట్టితో .. మట్టి ఆత్మతో
యుగయుగాల  అనుబంధం మన తెలంగాణా బిడ్దకు
తరతరాల ‘ తల్లి, బిడ్డ ’ బంధం మనది
1955 నుండి 1967 వరకు .. ప్రపంచంలోనే అతిపెద్ద, పొడవైన , ఎతైన
మానవ నిర్మిత రాతి డ్యాం ‘ నాగార్జున సాగరాన్ని ’ నిర్మించిందెవరు
మనం .. తెలంగాణావాళ్ళమే కదా
కుడి ఎడమ కాలువలు .. బాహువులుగా
కుడి ఎడమ కళ్ళు .. జలనేత్రాలు.. శ్రీశైలం, సాగరంగా
వర్థిల్లి .. ఇప్పుడు
ప్రళయ జలోద్ధిత శివతాండవ జగత్‌ నృత్య మహార్ణవ  ద్వారాలను తెరిచిందెవరు
మనమే .. తెలంగాణీయులం
మహా కాళేశ్వరం .. మహారుద్ర జలక్షేత్రం
సంగమ .. సంలీన.. సమన్వయచ్ఛటతో ఉదక విస్ఫోట వైభవం
నీటి పుట్టుక .. నీటి విస్తరణ .. నీటి వ్యాప్తి.. నీటి ఆశీస్సు
తెలుసు ఈ నేల మూలవాసులకు
పాదాలపై  ప్రణమిల్లి తల్లిని ప్రార్థించగానే
ఆశీర్వదించే చేతివలె
ఒక ఏరు పారుతుంది జలోధృత ధారై
ఇక చేతులు చాచి పిలిచేది తల్లి భూమాతేకదా
ఏరు పాయై, పాయ వాగై, వాగు వంకై
వంక జలపాతమై , జలపాతం ఒక నదై
ప్రజ్వలించే నది నేలకు లక్షల ఎకరాలను శోభింపజేసే జలాభరణమై
ఒక మేడిగడ్డ , ఒక అన్నారం , ఒక సుందిళ్ల, ఒక ఎల్లంపల్లి.. ఒక మానేరు
పేర్లు ఏవైతేనేమి .. భూమి ఒక్కటే
నీరు మట్టిని తడుపుతున్నపుడు .. ఆత్మ వికసన ఒక్కటే
లక్షల ఎకరాల పంటలను లక్ష్యిస్తున్నపుడు
ఇక్కడి మనుషులు
సమూహాలు సమూహాలుగా .. ఇంజనీర్లయి, టెక్నీషియన్లయి
రూపశిల్పులై, కూలీలై, కార్మికులై
చెమటతో తడుస్తూ వేలమంది శ్రామికులై
మనుషులే రాత్రింబవళ్లు కాలాన్ని తాగుతూ
బ్యారేజ్‌ లౌతారు, రిజర్వాయర్లౌతారు, కాలువలౌతారు
సర్జ్‌ ట్యాంక్‌ లౌతారు, పెన్‌ స్టాక్‌ లౌతారు, ఎత్తిపోత ప్రవాహాలౌతారు
పంపుగా, మోటార్లుగా, పవర్‌హౌజ్‌లుగా
విద్యుత్తును ధరించిన మిలియన్ల మెగావాట్లుగా
మట్టి మనుషులు వెలుగులు చిమ్ముతున్న కాంతిపుంజాలౌతారు –
ఇక్కడ మానవులందరూ ఒకటే
ఒకరి పేరు ముఖ్యమంత్రి , మరొకరు మంత్రి
ఒకరు ఛీఫ్‌ ఇంజనీర్‌ , ఇంకొకరు వెల్డర్‌
ఇతను ఫిట్టర్‌, అతను కార్పెంటర్‌, వీడు డ్రైవర్‌.. వాడు కట్టర్‌
వెరసి అందరూ మహామానవులు
కాళేశ్వరంలో ఇప్పుడు జరుగుతున్నది మహాజలయజ్ఞం
ఇప్పుడు కమండలంలోకి
గోదావరి నదిని ఆవాహన చేస్తున్నారు భూమిపుత్రులు
తల్లి తప్పక వస్తుంది ఆశీర్వదిస్తున్న ఆకాశంవలె
ఈ మహాయాగం దేశంలో ప్రథమం.. నూతనం.. విశిష్ఠం
ప్రకృతిని శాసించి కాదు
ప్రకృతితో స్నేహించి , అర్థించి, ఆశ్రయించి
ధరిత్రి చరిత్రను పునర్లిఖిస్తున్న సందర్భమిది
మహాజలార్ణవం .. మహా జలజీవవైభవం
మహోత్తుంగ తరంగ తేజ విస్ఫోటనం
జలాభిషిక్తయైన  భూమాత శోభిత ఋతుతురీయమిది
శివ పదఘట్టనతో , తాండవ నర్తనతో
ఈ జలాలయం ఒక సత్యమై.. ఒక సజీవ స్వప్నమై
వర్థిల్లే మహాకాళేశ్వరమా
నువ్వు రేపటి మహత్తువు .. రేపటి శరత్తువు .. భవిష్యత్‌ జగత్తువు
మనిషీ, మట్టీ, నీరూ .. కలెగలిసిన మహా మానవ వర్చస్సువు నువ్వు
తెలంగాణాకు మాతృదేవతవు నువ్వు –  
         ( 29-02-2018 న ‘ కాళేశ్వరం ప్రాజెక్ట్‌ ’ అని వ్యవహరించబడ్తున్న , భారతదేశంలోనే అపూర్వమైన మానవ నిర్మిత మహాజనిధి ఎనిమిది ప్యాకేజ్‌ తో ఇరవై ఐదువేలమంది  ప్రజలు రాత్రింబవళ్ళు నిమగ్నమై ఒక మానవ సమూహంగా ఐక్యతతో పని చేస్తున్న మహత్తర సందర్భాన్ని నేను ఒక వరిష్ఠ ఇంజనీర్‌ గా ప్రత్యక్షంగా చూచి పరవశించి పులకించిన క్షణం .. ఈ కవిత )   
Mahakaleshwaram:
An Abode of Water
Translated by R. Anantha Padmanabha Rao
Man hurts the land with plough
even then blood tainted Goddess earth hugs the man
rewards him with food like his mother.
Mother-earth Mother-Goddess, Mother with pity
the earth consoles on her lap,
lakes, tanks, rivers and dams
even the seas are borne by earth only!
With this holy earth, the land and the soul of earth
our Telangana children have long bondage over the years
from 1955 to 1967.
This is the largest, highest and biggest
Man-made mason dam?
Who built Nagarjunasagar?
We, the Telanganites
Right and left canals as its arms
Srisailam and Sagar, the watery eyes
prospering left and right eyes.
Now,
who opened the doors vibrating with this worldly
dance form of Sivatandava during catastrophes?
We Telaanganites.
Mahakaleswar, Ma Rudra jalakshetra
merging, coordinating water flows with grandeur
The birth of water. The expansion and blessings
the people born with roots know it.
One canal moves with forced water flow
as if a blessing hand
when prostrated on mother’s feet
it is the mother earth which invites with her golden hands.
The rivulet-branch of a river-branch of hill stream
water course, water falls, water fall turning as river
the river which vibrates.
It is a water ornament glorifying lacks of acres
a Medigadda, an Annaram,
a Sundilla, an Yellampally, a Maneru.
What’s there in a name?
Land is the same.
The glory of soul is same
 the water sprinkles the earth
for the cultivation  of lacks of acres.
the people here work in groups
as engineers, technicians
artists, labourers and coolies.
People swallowing day and night
as sweating labourers
barrages, reservoirs, streams
surge tanks, pen stacks and lift irrigations
pumps, motors and power houses
bearing millions of megawatts of energy
all people are same.
A Chief Minister, a minister
a chief engineer, a welder,
a fitter, a carpenter,
a driver and a cutter,
all are men in all.
It is the performance of ‘Jalayagna’ at Kaleswaram
the sons of earth condensing
Godavari River into their cruise.
Definitely the Mother arrives
 in the form of sky blessing
it is for the first time, new and special,
a grand ‘Yagna’ performed in the country.
It is not commanding the nature, but
making friendship, urging and taking shelter,
it is rewriting the history of earth.
Complete sea of water
wonderful glory of holy water
the explosion of heavy tides
it is braid of seasonal beautification
mother earth bathing in water
with the dance of Lord Siva
and his movement heavy feet
the river becomes a true happening
a dream coming true
Oh! Mahakaleswar! Hail thee!
you are the future glory
you are the spring of tomorrow
you are the world’s future.
You are the combination of
the man, earth and water.
You are the Mother Goddess of Telangana.
(Written on first seeing the Kaleswaram Project, which is under construction, and is going to be the biggest man-made Project with 2500 workers struggling day and night)
 రచన: సి. ఉమాదేవి   

           మనిషిని వారి మనసులోతును గ్రహించగల వ్యక్తి  రేణుక అయోల.  సామాజికస్పందనలకు ఆమె కవితారూపాన స్పందించేతీరు అపురూపం. తన మనసు కదలికల్ని రికార్డు చేయగల నైపుణ్యం,  నిజాయితీకి సహజత్వాన్ని మేళవించి కవితలను రచించగల నేర్పరితనం రేణుక అయోలగారిది అంటారు రచయిత సౌభాగ్య.  జీవితపు నాటకాల స్టేజి మీద ఈ కృత్రిమవేషాన్ని ఈ కృత్రిమ నాటకాన్ని నేను అభినయించలేను నాకు తెలిసిందల్లా నిజాల జాడల్ని వెతుక్కుంటూ వెళ్లడమే అంటారు రేణుక అయోల. తన అంతరంగాన్ని అర్థం చేసుకునే సహృదయుల కోసం ఆమె ఆరాటపడతారు. అక్షరరూపం పొందని మాటలు కలతపెడతాయంటారు.  ‘అల్లంతదూరాన తెల్లని తెరచాపతో మనోహర చిత్రంలా ఊగుతూ నడుస్తున్న నావ. . . . అది ఓ ప్రశాంత ఉదయం, అది ఓ ప్రశాంత తపోధనం. ’కళాత్మక కవితానైపుణ్యం ఈ కవితలో ప్రతిఫలిస్తుంది అంటారు రచయిత. జీవితాన్ని నిశితంగా పరిశీలించిన వారికి వ్యక్తులపట్ల, దృశ్యాలపట్ల ఒక ఆత్మీయతాభావం ఏర్పడుతుంది. 
         ‘చీకటి బెదరి,  చెదరి కొండ వెనక్కు జారి దొంగలా దాక్కునే వేళ తొలిపొద్దు రేకులు విప్పిన కమలంలా విచ్చుకునే వేళ’ అంటూ ఉదయపు సౌందర్యాన్ని కవిత్వీకరించడంలో వారి కవితార్తి తేటతెల్లమవుతుంది.  ‘అడవి పచ్చదనంతో,  రంగులు మార్చుకుని నవ్వుకుంటుంది, గాలితో కలిసి అలల నాట్యం చేస్తుంది’ అనడంలో ప్రకృతిని తమలోకి ఆవాహన చేసుకోవడం కవులకే సాధ్యమంటారు సౌభాగ్యగారు.  వారి అక్షరాలలో ఆర్ద్రత, ఆత్మీయత మేళవించిన అనంత ప్రేమ కనబడుతుందంటారు.  రేణుక అయోల గారికి ఆనందం, దుఃఖం రెండింటిపైన అవగాహనుంది.  ‘ నిరాశ నిస్పృహ మనిషిని అడవిలో దావానలంలా క్షణంలో చుట్టుకుంటుంది, ఆకలిగొన్న సింహంలా మనిషిని నమిలి మింగేస్తుంది. ’ఆనందాన్ని కవితలలో ప్రవహింపచేసినట్లు దుఃఖాన్ని కూడా ఆమె పరిపూర్ణంగా వ్యక్తీకరిస్తారు. ఆమె కవితలు జీవితాన్ని, అనంత విశ్వాన్ని ప్రశ్నిస్తాయి. అలతి అలతి పదాలలో అమృతగుళికల్లాంటి భావాలతో కవితలను గుబాళింపచేస్తారు. అబద్ధంలాంటి కల నిజంలాంటి చేదుకన్నా వెయ్యిరెట్లు నయం అని చెప్పడంలో కలలపై ఆమె స్పష్టత అర్థమవుతుంది. జీవితాన్ని,  అనంత విశ్వాన్ని ప్రశ్నించే నైజం ఆమె స్వంతం. కవితలలో ప్రతి పదం తాత్విక ధోరణిని ప్రదర్శిస్తుందంటారు రచయిత. 
         ‘దీపం బాగుంటుంది,  మిణుకుమిణుకుమంటూ, ఎంత దూరంనించైనా, కనిపించే ఆ చిన్న వెలుగు, కొండంత ధైర్యాన్ని కనిపించని తోడుని ఇస్తుంది. ’దీపంలేని జీవితాన్ని వూహిస్తే అంతా అంధకారమే కదా అంటారు. రేణుక అయోలగారు నిశ్శబ్దంపై ఒక కవిత రాసారు. నిశ్శబ్దం నిజంగా గొప్పది, అద్భుతమైంది, మనోహరమైంది, మధురమైంది. కానీ ఆధునిక ప్రపంచంలో అది అంత సులభంగా దొరికేది కాదు అని రేణుకగారు రచించిన నిశ్శబ్దం కవితను విశ్లేషిస్తారు రచయిత.  కవిలోకం గురించి రాసిన కవిత కవుల మానసికస్థితిని చూపిన వాస్తవదర్పణమే.  ‘కవులు ఎప్పుడూ ఏదో లోకంలో విహరిస్తుంటారు, లోకం చుట్టూ దారాలల్లుకుంటాం. సాలెగూటిలో ఈగల్లా చిక్కుకుపోతుంటారు, కవిత్వ దాహంతో అలమటిస్తూ పుస్తకాల దొంతర్లలో మగ్గిపోతుంటారు’ అంటారు రచయిత్రి. రేణుకగారి కవితారచనలో పదచిత్రాల ఆడంబరంకాక పదాల సమన్వయం కనిపిస్తుందంటారు.  తాజ్ మహల్ కవితను అక్షరీకరించిన తీరును చూస్తే రచయిత భావం అక్షరసత్యమనిపిస్తుంది.  ‘జారుతున్న మంచు దుప్పటిలో, ఉదయించే సూర్యకిరణాల వెచ్చదనంతో, ధ్యానంలో నిమగ్నమైన యోగిలా ’ అంటారు. వచన కవిత్వానికి కూడా శిల్పముంటుందంటారు రచయిత. అందమైన వాక్యాలతో చక్కటి కవితలకు అందించే శిల్పం రేణుకగారి సొంతం అని చెప్తారు. ఇక హిజ్రాల వేదనలను, ఆవేదనలను ప్రతిఫలించిన కవితాసంపుటి మూడో మనిషి.  అనుబంధంగా ప్రచురింపబడ్డ విశ్లేషణలలో ఎందరో కవులు , రచయితలు మూడో మనిషి కవితాసంపుటిని సమగ్రంగా విశ్లేషించారు. రేణుక అయోలగారి కవితలపై చక్కటి విష్లేషణాత్మక భావపరంపరను మనకందించిన సౌభాగ్యగారికి అభినందనలు 
రచన: రమేశ్ కలవల
 
“ఏవండి.. ఇక్కడో పిండిమర ఉండాలి?” అని దారిలో పోతున్న మనిషిని ఆపి మరీ అడిగాడు.
“ఏ కాలంలో ఉన్నారు మాస్టారు? పిండిమర మూసేసి చాలా ఏళ్ళయ్యింది..” అంటూ వెళ్ళబోయాడు  అతను.
“దగ్గరలో ఇంకెక్కడైనా ఉందా?” అని అడిగాడు.
“పాత బజార్లో ఉందేమో వెతకండి! అక్కడే గానుగతో చేసే నూనె కూడా బహుసా దొరకవచ్చు” అంటూ నవ్వాడు.
ఆ అన్న మాటలు, వెలికినవ్వులో ఉన్న అంతరార్థం తనకు తెలియకపోలేదు. నీలకంఠం ఇదంతా ముందే ఊహించాడు, ఛాదస్తం కాకపోతే ఈ కాలంలో ఇలా డబ్బాలు పట్టుకొని పిండిమరకు వెళ్ళే ఏకైక వ్యక్తి, భర్త ఈ తరంలో తనే అయ్యింటాను అనుకొంటున్నాడు మనసులో.  ఇది ఆలోచిస్తుంటే నీర్సం వచ్చింది.
ఇందాక ఆ డబ్బాలు ఎక్కిస్తుంటే ఆటో వాడు ఎగాదిగా చూసాడు పైగా మూడు చోట్ల పిండిమర కోసం ఆపి అడిగితే విసుక్కోని చివరగా ఈ వీధిలో ఆపి డబ్బులు విసురుగా లాక్కొని వెళ్ళిపోయాడు. మళ్ళీ ఇంకో ఆటో వాడిని పాతబజారు కు తీసుకు వెళ్ళి ఎన్ని అవమానాలు పడాల అని ఆలోచిస్తూ దగ్గరే ఓ బడ్డీ కొట్టుంటే టీ కోసం అక్కడికి వెళ్ళాడు.
ఇంతలో ఓ రిక్షా అతను కూడా ఆ ప్రక్కనే బండి పెట్టి, తలకు కట్టిన గుడ్డ విప్పి మొహం తుడుచుకొని ఓ టీ అడిగాడు.
ఆ టీ త్రాగుతూ నీలకంఠం బడ్డీ కొట్టు యజమానితో మాట కలుపుతూ “మీ కొట్టు చాలా ఏళ్ళబడి ఉన్నట్లుంది” అన్నాడు. “అవునవును”
అని సమాధానం ఇచ్చాడు.
“అయితే ఇక్కడ ఇది వరకూ ఉండే పిండిమర గురించి తెలిసే ఉంటుందే? ఎపుడో తీసేసి ఉండుంటారులెండి” అన్నాడు.
“ఈ కాలంలో పిండిమరకు వెళ్ళే సన్నాసులు ఎవరుంటారులెండి? తీసేసి ఓ పదేళ్ళయ్యింది” అన్నాడు చటుక్కున.
మనసు చివుక్కుమనిపించి ఉక్రోషంతో “మీకు తెలీదులేండి, నాలాంటివారు ఇంకా ఉన్నారు” అన్నాడు.
అతను నోరు జారినందుకు “టీ కి డబ్బులు ఇవ్వక్కర్లేదులెండి” అన్నాడు పశ్చాత్తాపంతో.
“పాత బజారు లో ఎక్కడుందో తెలుసు బాబు” అన్నాడు ఆ పక్కన టీ త్రాగుతున్న రిక్షా అతను.
ఇతనెవరో దేవుడు పంపించిన వాడు అయ్యుంటాడు అని ఇద్దరి టీ డబ్బులు కలిపి ఇచ్చాడు. తనకు టీ ఇప్పించిన కృతజ్ఞతగా అతను డబ్బాలను రిక్షాలో ఎక్కించగా నీలకంఠం ఎక్కి ఎవరైనా చూస్తారేమోనన్న నామోషీతో టాప్ వేయమని చెప్పి బయలుదేరారు.
“అవునూ నువ్వు ఎంత తీసుకుంటావో అడగనే లేదు. ఎంత దూరం ఉంటుందేం?” అని అడిగాడు రిక్షా అతడ్ని.
“ఎంతోకొంత ఇద్దురులే బాబు” అన్నాడు.
అతను మళ్ళీ “కానీ బాబు గారు చాలా సంవత్సరాల తరువాత పిండిమరకు వెళ్ళే వాళ్ళని మిమ్మల్నే చూసాను” అన్నాడు.
నీలకంఠం మనసులో నువ్వూ మొదలెట్టావూ? అనుకుంటూ తన బాధ వీడితోనైనా పంచుకుంటే సగం తగ్గుతుందని “నీకు అసలు మా ఆవిడ సంగతి తెలీదయ్యా!” అన్నాడు. ఆ డబ్బాలలో ఓ డబ్బా తీసి తన ప్రక్క సీటులో పెట్టి కాలు వీశాలంగా జాపుకొని అసలు ఇది ఎలా మొదలయ్యిందో చెప్పడం ప్రారంభించాడు.
“మా అమ్మాయికి అనుకోకుండా ఓ ఐదేళ్ళ క్రితం అమెరికా సంబంధం కుదిరిందయ్య! మా అల్లుడు గారు హడావుడి గా పెళ్ళి చేసుకొని అమ్మాయిని తీసుకెడిపోయాడు, భలే చిత్రంగా జరిగిపోయింది” బయటకు తొంగి చూసాడు ఎక్కడ వరకూ వచ్చామా అని.
“ఇద్దరూ ఉద్యోగాలు చేస్తారుట, ఇంక కాపురం ఏం చేస్తారో? ఇంతవరకూ మళ్ళీ ఇండియా రావడానికి తీరికబడలేదు. ఐదేళ్ళు కదలకుండా ఉంటేగానీ గ్రీన్ కార్డ్ రాదుట” అన్నాడు.
“అమెరికా కి పిండిమరకు ఏం సంబంధం అని నువు అడిగేలోగా నేనే చెబుతాను” అంటూ చెప్పతూ పోతున్నాడు నీలకంఠం. ఆ రిక్షాతను తాడు లాగి బెల్లు కొట్టాడు, ఎంతకీ జరగక పోతే ఎదురుగా రోడ్డు మీద ఉన్న అచ్చేసిన ఆంబోతు ఒక చిరుదెబ్బ వేసాడు. అది కదులుతూ తోకను జాడించడంలో నీలకంఠం మొహానికి తగలడం తృటిలో తప్పింది.
“దీపావళి ఇంకో రెండు వారాలలో పడింది కదూ రెండు రోజుల క్రితం అమ్మాయి ఫోను చేసి పండక్కి అల్లుడి గారుతో వస్తున్నారని … ఆయనకు పిండివంటలంటే ప్రాణమని చెప్పడంతో మా ఆవిడకు కాళ్ళల్లో చక్రాలు వేసుకు కూర్చుంది.“ అన్నాడు
రిక్షా అతను మెరక రావడంతో దిగి నెట్టడం మొదలు పెట్టాడు. “దిగమంటావా?” అని అడిగాడు నీలకంఠం. “అక్కర్లేదు బాబుగారు” అన్నాడు. సగం బాధ వెళ్ళకక్కాను కదా బరువు కూడా తగ్గుంటానులే అనుకొన్నాడు. మిగతా సగం చెప్పేస్తే పోతుందని మళ్ళీ మొదలుపెట్టాడు.
“అయినా అత్తగార్లకు అల్లుళ్ళు వస్తున్నారంటే ఇంత సంతోషం ఎందుకో నాకెపుడు అర్థం కాని విషయమే” అన్నాడు.  “అవును! మా అత్తగారు పండగల కెల్తే చానా బాగా చూసుకుంటారు బాబుగారు” అన్నాడు రిక్షా అతను.
“అదే ఎందుకు? అని అడుగుతున్నాను. మా అల్లుడి ఇష్టాలేంటో తెలియవు, అలవాట్లు ఎరుగము, వస్తే ఏ కోరికలు కోరతాడో అసలే తెలీదు!, పైగా పండక్కి అమ్మాయి వస్తోందంటే నలుగురు చుట్టాలు ఊడి పడతారు. ఇవన్నీ ఖర్చుతో కూడిన విషయాలు, ఈ ఆడవాళ్ళకు ఏమీ పట్టవు” అన్నాడు. “ఒక్క పండుగ కోసం పదహారు రకాల పిండివంటలు చేసుకొని తినేకంటే అదే సంవత్సరమంతా కావలసినవి ఒక్కోటి చేసుకుంటే అరగక పోవడం అన్న బాధ ఉండదు” అన్నాడు నీలకంఠం.
“పండగ పూటే ఓ నాలుగు పిండివంటలు చేత్తారు బాబు” అన్నాడు. వీడెవడో పూర్వజన్మలో మా ఆవిడకు తమ్ముడు అయ్యుండాలి అనుకుంటున్నాడు మనసులో, తనతో ఏకీభవించనందుకు “త్వరగా పోనీయనయ్యా! ఈ లెక్కన సాయంత్రం చేరేలాగా ఉన్నాము” అన్నాడు విసుగుతో. “మెరక అయిపోయింది బాబు ఇంత సాఫీగా ఉంటది” అని బెల్ కొడుతూ స్పీడు పెంచాడు.
“షాపులలో దొరికే పిండితో చేస్తే ఏం బావుంటాయి? పిండిమరలో అప్పటికప్పుడు కొట్టించి చేసికొని తింటే వాటి రుచే వేరు” అంటూ మా అత్తగారు సాగదీయడం వెంటనే వాళ్ళు మూట ముల్లు సర్దుకొని ఉన్నపళంగా రావటానికి సిద్దమయ్యారుట “ఉన్నట్లుండి డబ్బులు ఎక్కడినుండివస్తాయి?”  “పైగా వాళ్ళ పినత్త గారు వస్తే భలే సందడిట, ఇంకా ఖాళీగా ఉన్నవార్నందరినీ పిలిస్తేసరిపోదు?” అన్నాడు నీలకంఠం.
“పండక్కి చుట్టాలు వస్తే సందడే కద బా..” అనేలోగా “నువ్వుండవయ్యా! ఆవిడకు వత్తాసు పలుకుతున్నావు. ఇంకెంత సేపు ?” అన్నాడు. ఆ రిక్షాని కిర్రు కర్రు శబ్ధాలు చేస్తూ ఆ పిండిమర ముందు ఆపాడు.
నీలకంఠం దిగి తలుపు తోసి లొపలకు ఓ రెండు డబ్బాలతో బయలుదేరాడు, వెనుకు మిగిలిన మూడు డబ్బాలతో ఆ రిక్షాతను నడిచాడు.
“ఎంత ఇవ్వమంటావు?” అని అడిగాడు ఆ రిక్షా అతన్ని. ఆ మర మోతలో ఏం వినపడుతుంది? ఓసారి గట్టిగా చెబుదామని గట్టిగా “ఎంత ఇవ్వమంటావు?” అని కేకపెట్టేలోగా కరెంట్ పోవడంతో ఆ వీధి చివర వరకూ ఆ కేక వినపడింది. అతను సౌమ్యంగా “ఎంతోకంత ఇప్పించండి” అంటూ మళ్ళీ “తిరిగి ఇంటికి వెళ్ళాలి కదా బాబు, ఇక్కడే ఉంటాలేండి” అంటూ బయటకు నడిచాడు.
నీలకంఠం కేక విని లోపలనుండి మరమనిషి బయటకు వచ్చాడు. తెల్లరంగు పూసుకున్న వాడిలా సైగలతో వచ్చిన సంగతి అడిగాడు. అంత పెద్దగా కేక పెట్టినందుకు మొహం చిన్నబోయి కంగారులో “అరిసెలకు శనగపిండి పట్టించుకురమ్మంది మా ఆవిడ” అన్నాడు.
“శనగపిండితో అరిసెలా? సరిగా విన్నారా మీ చెప్పినవి?” అని అడిగాడు “వచ్చేముందు రెండు సార్లు ఆవిడకు అప్పచెప్పానంటూ… అరిసెలకు, ఆట్లకు బియ్యప్పిండి, పకోడీలు, బజ్జీలకు శనగపిండి, పూరీ, చపాతీలకు గోధుమపిండి.. “ అంటూ మళ్ళీ ముచ్చటగా మూడో సారి అప్పచెప్పాడు. ఇంతలో కరెంటు రావడంతో మళ్ళీ మరలు మొదలవడంతో  ఓ డబ్బా చేతికందించాడు.
“ఎంత?” అని అడిగాడు. “అరకిలో” అన్నాడు నీలకంఠం. “అంతకంటే ఎక్కువ బరువుగా ఉందే” అంటూ మూత తీసి బరక గా కావాలా లేక మెత్తగానా అన్నాడు. మళ్ళీ గుర్తు చేసుకొని ఏ రకం కావాలో మర శబ్థాలలో గొంతు చించుకొని అరిచాడు. అన్ని రకాల పిండి లు పట్టించుకొని ఓ గంటలో బయటపడ్డాడు, రిక్షాలో ఇంటికి బయలుదేరాడు.
“ఇదే షాపులో తెచ్చుకుంటే పది నిమిషాలలో అయ్యేది, ఓ పూట పట్టింది” అన్నాడు దిగుతూ నసిగాడు.
“పిండిమరలో పట్టిన పిండితో చేసిన వంటల రుచి వేరేగా ఉంటది బాబు” అన్నాడు రిక్షా అతను ఆ రిక్షాలో రెండు డబ్బాలు తీసుకొని అతను లోపలికి నడిచాడు.
ఖచ్చితంగా మా ఆవిడకు ఏ తోబుట్టువు అయ్యిండాలి అని మనసులో అనుకొని రిక్షా కిందకి దిగాడు. నీలకంఠం అవతారం చూసి ఆ పక్కనే ఉన్న కుక్క గట్టిగా మొరిగింది. ఆ రిక్షా అతను సమయానికి కర్మక పోతే ఆ డబ్బా కిందపడేసి పరుగులంకించే వాడే.
లోపలికి నడిచాడో లేదో “ఎవరండి మీరు?” అంది ఆ తెల్ల రంగు పూసిన అవతారం చూసి. ఒళ్ళుమండి “అయ్యగారు పిండి ఇచ్చి రమ్మన్నారండి” అన్నాడు. “ఆ లోపల పెట్టు బాబు” అంది ఎక్కడో విన్న గొంతులాగా ఉంది అనుకుంటూ.
“పెడతాను.. ఎందుకు పెట్టనూ.. సొంత మొగుణ్ణి కూడా గుర్తుపట్టలేనంత పిండి ఒంటికి అంటిందనమాట” అన్నాడు.
“సర్కస్ లో బఫూన్ లాగా ఏమిటి ఈ అవతారం, కొంపదీసి మీతో పని చేయించాడా ఆ మరలో” అంది
“మీరు అటు వెళ్ళాక అమ్మాయి ఫోను చేసిందండి!” అంది.
“ఏంటిట? అల్లుగారికి పానుపు మంచం మీద పడుకోవాలి ఏమైనా కోరిక కలిగిందా? లేక ఉయ్యాలలో ఊగాలని ఉందిట?” “వెంటనే వెళ్ళి ఏ వడ్రంగి మేస్త్రీ నో తీసుకువస్తాను” అన్నాడు చిందులేస్తూ.
ఆ ప్రక్కన నుంచున్న రిక్షా అతనితో “ఎంత ఇవ్వమంటావు?” అని అడిగాడు.
“మీకు తోచింది..” అంటుండగా “ఈ పండగ అల్లుడు వస్తున్నాడు అన్న దగ్గర నుండి ఏమీ తోచడం లేదయ్యా ఈ పిండి బుర్రలో.. “ అన్నాడు
“మీ వేళాకోళం ఆపండి. అదే చెప్పబోతున్నా అల్లుడు, అమ్మాయి రాకూడదని మీరు కోరుకుంటున్నారుగా ఏ తథాస్తు దేవతలో విని ఉంటారు.. గ్రీన్ కార్డు రాకుండానే అల్లుడు గారి ఉద్యోగం అర్జెంటుగా మారాల్సి వచ్చిందిట ఇంకో ఐదేళ్ళ వరకూ మళ్ళీ ఇండియా రావడం కుదరదుట. బహుసా మనల్నే వచ్చే ఏడాది తీసుకెడతామని చెప్పింది” అంటూ విసుగుతో లోపలకు నడిచింది.
“ఏంటి? ఇంతా కష్టపడిందంతా వృధాయేనా? అయితే?” అన్నాడు. ఎంతైనా నీలకంఠానికి లోపల ప్రేమ లేకపోలేదు. మళ్ళీ అమ్మాయి, అల్లుడు రావడం లేదన్న వార్తతో లోపల గుబులు మొదలయ్యింది. అటు రిక్షా అతన్ని చూసాడు. అతను ఇదంతా గమనిస్తూ అక్కడే వేచి ఉన్నాడు.
“మీ ఇంటి పండక్కి ఎవరైనా వస్తున్నారా?” అని రిక్షా అతడిని అడిగాడు. “ప్రతీ పండక్కి మా అబ్బాయి కోడలు రావాల్సిందే బాబుగారు, నాలుగు రకాల వంటలు చేసుకోవాల్సిందే” అన్నాడు
తన జేబులో నుండి ఐదు వందలు తీసి సంతోషంగా ఆ రిక్షా అతనికి ఇస్తూ “మీరైనా అందరూ కలిసి చేసుకుంటున్నారు కదా! ఇది ఉంచు.. దీపావళి పండగ ఓ వారం ముందు వచ్చి కనపడు..మీ అక్కయ్య గారు చేసే బోలెడు పిండివంటలు కొరియర్ లో అమెరికా పంపాల్సి వస్తుంది. ఈ కాలంలో తరువాత రోజే చేరే కొరియర్లు ఉండే ఉంటాయి” అంటూ రిక్షా అతడ్ని సాగనంపాడు నీలకంఠం.
 
శుభం భూయాత్!
రచన: శ్రీ సత్య గౌతమి
కడలిలో మహానదులు కలిసిపోయేట్లు విష్ణుభక్తి అనే కడలిలో నిరంతరంగా సాగే అలే “గోదా”. విష్ణుభక్తిని చిత్తము నందు ధరించిన భట్టనాధుడికి ఆ భక్తే తులసీవనాన ఒక పాపగా దర్శనమయ్యింది. ఆ పాపే, విష్ణుచిత్తుడు బిడ్డగా పొందిన “కోదై (తులసి మాల)”. ఆమె యే ఈ “గోదా”. నిరంతర విష్ణుభక్తి కలబోసిన వాతావరణం లో పెరిగిన గోదా, కృష్ణతత్వాన్ని శోధిస్తూ ప్రణయతత్వం అనే నావలో ప్రయాణం మొదలుపెట్టి అచంచలమైన ఆరాధనా, భక్తి, విశ్వాసాలతో శ్రీరంగనాధుడిని వశపరుచుకున్నది. ఆ శ్రీరంగనాధుడినే పెండ్లాడి అతనిలో ఐక్యమయి మోక్ష్యానికి ప్రణయారాధన ఒక సాధనమని లోకానికి చాటి చెప్పినది గోదాదేవి. అంతేకాదు ధనుర్మాస వ్రతాన్ని ఒక నోములా తాను చేపట్టి తన చెలికాండ్రతో కూడా చేయించినది. ఆ విధానాన్నంతా ముప్ఫై పాశురాలుగా ప్రబంధ కావ్యాన్ని రచించి మనకు అందించినది. భోగి పండుగ రోజున రంగనాధుని పెండ్లాడినది. ఆమె కళ్యాణము అయ్యాకే మనుజుల కళ్యాణాలు మొదలవుతాయి, అందుకే భోగి పండుగ భోగి మంటలకే కాదు, గోదా కళ్యాణానికీ ప్రసిద్ధి. తిరుపతిలో సైతం ధనుర్మాసం మొదలైన నాటినుండీ గోదాదేవి రచించిన ప్రబంధం ‘తిరుప్పావై’ (పాశురాలు) నే పాడుతూ స్వామివారిని సేవిస్తుంటారు.
పరమాత్మను చూడాలనుకొనే ఆత్మను కలిగివున్న వారికి ఒక వరంగా లభ్యమయ్యేదే ధనుర్మాస వ్రతదీక్ష. అట్టి వ్రతదీక్షను బూనినవాళ్ళెప్పుడూ ఆ గోదాదేవి ఆశీస్సులను పొందివుంటారు. గోదాదేవెలాగ తన చిత్తాన మహావిష్ణువును ధరించినదో అలా ఆ మహావిష్ణువును చిత్తాన ధరించిన ప్రతి ఒక్కరికీ పరమాత్మను చూడడం సులభసాధ్యమే అని తాను గోపీ వేషధారియై వ్రతమాచరించి, తన స్నేహితురాండ్ర చేత కూడా వ్రతమాచరింప జేసెను. తద్వారా ఆ వ్రత విధానాన్ని, నియమాలను లోకానికి 30 పాశురాలుగా తిరుప్పావై అనే పేరిట రచించి, అందించినది. భూమి మీద మనుజులందరూ తరియించాలనే సాక్ష్యాత్తు భూదేవే కోదై (గోదాదేవి) గా దక్షిణ తమిళనాడులో శ్రీవిల్లిపుత్తూరులో విష్ణుచిత్తునకు పాపగా అవతరించినది. 
శ్రీకృష్ణ తత్వాన్ని శోధించి సాధించుకున్న గోదాదేవి జ్ఞానము, భక్తి, వైరాగ్యములనే ఆభరణాలను ధరించి, స్నేహితురాండ్రకు కూడా బోధిస్తుంది. అంత:కరణ స్నానమాచరించమంటుంది. ఆ నారాయణుడు ఇహ లోక సంపదలను ఇచ్చువాడే కాకుండా, ఆధ్యాత్మిక సంపదలను కూడా ఇచ్చువాడు. భూమి మీద పుట్టినందులకు అవసరాల నిమిత్తమూ ఇహ లోక సంపదలు అవసరం. వాటి సముపార్జనలో నిరంతరము మునిగి ఆద్యాత్మిక సంపదను ఆర్జించడం విస్మరిస్తే మనుజుడు పరమాత్మను చూడలేడు. అందుకోసం మనుజుడు తన ఆత్మనే రేపల్లె జేసి, అందు శ్రీకృష్ణుని నిలిపినప్పుడు తాను తప్పకుండా పరమాత్ముని చూడగలడనీ, అందుకు అంత:కరణ శుద్ధి (అనగా ఇహ లోక సంపదలను వదలడం) అవసరమని బోధించినది గోదా. అంతేకాదు, “ఇది భగవంతుని పొందాలనే ఆర్తితో చెయ్యాలసిన వ్రతమే తప్పా…ఇది ఒక సాధన కాదు, తపమూ కాదు, నిరంతరం సాగే సముద్రం అనీ, దానిలో పుట్టే అలలవలే భగవంతుని అనుభూతులు కలుగుననీ” వ్రత ఫలితాన్ని కూడా ముందుగానే సూచించినది ఆ తల్లి.
చేస్తున్న ప్రతి పనిలోనూ శ్రీకృష్ణుని దర్శించమంటుంది గోదాదేవి, ఆ విధంగా మనుజుడు మంచి పనులకే పూనుకొంటాడు గానీ, చెడుకి పూనుకోడు. అలాగే దాన ధర్మాలు చేసేటప్పుడు కూడా శ్రీహరికి అర్పిస్తున్నట్లు భావించమంటుంది ఎందుకంటే సర్వం విష్ణుమయం, ఆ మహావిష్ణువు అందరికీ ఇచ్చువాడు, ఆయనదే పైచెయ్యి. అట్టి మహావిష్ణువుకు అర్పించు చోట “నేను, నా వల్ల, నేను గాబట్టి” వంటి అహంకార, మమకారాలు మనుజునిలో పుట్టకుండా వుంటాయని వివరించినది గోదాదేవి. అంతే కాకుండా బాహ్య అలంకరణలకు (అనగా కంటికి కాటుక, తలలో పువ్వులు మొదలైనవి) దూరమవ్వమన్నది, ఆ పువ్వులను భగవంతునికే అర్పించమన్నది. దాని వలన, మాకేదీ వద్దు, నీవు తప్పా అనేటువంటి జ్ఞానంతో కూడిన భావన అలవరుతుందని బోధించినది. పెద్దలు చెప్పిన ఆచరణలను పాటించమనీ, ఇతరులపై చాడీలు చెప్పకూడదనీ, ఎప్పుడూ సత్యములనే పలుక వలెననీ, శక్తికి మించినదైనా అవసరమైనప్పుడు ఎదుటి వారికి సహాయము చెయ్యగల ప్రయత్నం చెయ్యవలెననీ పాశురములో నియమావళిగా చెప్పినది. దీనివలన అంతా నాదే అన్న భావన మనుజునిలో తొలగి, అంతా ఆ పై వాడిదే, నాదేమీ లేదన్న విషయాన్ని మనుజుడు గ్రహించగలడన్నది. నా ద్వారానే ఆ సర్వాంతర్యామి ఈ పనిని చేయిస్తున్నాడనే భావన కలుగును అని తన నియమావళి యొక్క ఆంతర్యాన్ని బోధించినది.   
గోదాదేవి చెప్పిన మూడవ పాశురం ఆశీర్వచన పాశురం. ఆవిడ చేసిన శుభసంకల్పం. నెలకు మూడువానలు పడాలనీ, వరి చేలలోని చేపలు నిండుగా ఎగిరెగిరి పడుతుండాలనీ మరియు గోశాలలో పాలు సమృద్ధిగా వుండాలని. అంతే కాకుండా ఆద్యాత్మికంగా తానిచ్చిన గొప్ప సందేశమేమిటంటే ఆచార్యులు గోవుల్లాంటివారు. గోవులు పాలతో సమృద్ధిగా వున్నటుల, ఆచార్యులు జ్ఞానముతో సమృద్ధిగా వుందురు కావున వారిని అనుసరించి జ్ఞానాన్ని పొందమన్నది. బలి చక్రవర్తి నుండి మూడు అడుగుల భూదానమడిగిన నెపముతో అతని నుండి అహంకారము, మమకారము, అవిద్య (అజ్ఞానము) ను తొలగించి పాతాళానికి నొక్కి, బలికి వాటినుండి మోక్షాన్ని ప్రసాదించాడు వామనుడు. అలాగే ఆ పరమాత్ముని సహాయంతో అహంకార, మమకార, అజ్ఞానాలను తొలగించు కోవడానికి ఆచార్యులను ఆశ్రయించమని మరొక నియమాన్ని బోధించినది. 
ఈ వ్రతమాచరించుటకు మరొక ముఖ్యమైన నియమము “అనసూయ” గా వర్ధిల్లడం అనగా అసూయను రూపుమాపుకోవడం. ఇతరుల సౌఖ్యాలను చూసి ఓర్వ లేకపోవడమనే లక్షణాన్ని పూర్తిగా తొలగించుకోమంటుంది గోదాదేవి. అది ఈ వ్రతం ద్వారా ఎటుల అలవరుననిన, తాను వ్రతాన్ని అంత గొప్పగా చెయ్యలేక పోయినా తనతోటి వారెవరైనా ఈ వ్రతాన్ని సమృద్ధిగా చేయుచున్నప్పుడు అసూయ చెందకుండా, నిండు మనసుతో హర్షించడం గోదాదేవి నేర్వమంటుంది. అది ఎడారా, మెట్ట భూమా, నందనవనమా అనే తేడా లేకుండా ఆ మేఘుడు అంతటా ఎలా వర్షించునో మన మనస్సుకూడా తన, పర బేధాలు లేని… అంత నిశ్చలతను పొంది వుండాలనే నియమాన్ని పెట్టింది.  
ఇలా స్నేహితురాండ్రకు మంచి విషయాలను బోధిస్తూ గోప వేషధారియైన గోదాదేవి మహావిష్ణువున్న దివ్యదేశాన పరమాత్మలో లీనమయ్యున్న పదిమంది ఆళ్వారులను గోపికలుగా భావిస్తూ వారందరినీ వ్రతము ఆచరించుటకు ప్రతిదినమూ పిలుచుచున్నది. స్నేహితురాలు “శుభ కర్మలను చేయు చున్నప్పుడు ఆటంకములు సహజము. అలా మనము వ్రతదీక్షలో చవి చూచెదమేమో” అనే ఆలోచనను వ్యక్తము చేసినది. అప్పుడు గోదాదేవి ఇటుల చెప్పదొడంగెను. “చేయు పనులలోనే కాదు, ఆలోచనలో కూడా కీడు శంకించ రాదు, అదే అవరోధము గా పనులకడ్డమగు”నన్నది. మొదటి గోప కిశోరము, కర్మలలో మూడు కర్మలుగా ఇమిడి వున్న సంచిత, ప్రస్తుత, ఆగామి కర్మలను వివరించి భగవంతుని అనుగ్రహం తో చెడు కర్మలు తొలుగునంటుంది అనగా చెడు ఖర్మలను తొలగించుకొనినా, ఆ భగవంతుని అనుగ్రహం కలుగుతుందని అర్ధము అని ఒక గోప కిశోరమంటే, పూర్వ జన్మలో ఏమి చేసినా, ఈ జన్మలో శుభకర్మలను చేయవలెనన్న జ్ఞానాన్ని తప్పకుండా కలిగి వుండాలి, అసత్యము లాడకుండా ధర్మాన్ని పాటించు తోడనే భగవంతుని అనుగ్రహము కలుగునని మరొక గోప కిశోరము చెప్పును. ఈ గోష్ఠి ద్వారా “మనసా, వాచా, కర్మేణా ఆ నారాయణునకు ఆత్మార్పణము గావించునప్పుడు, అన్ని చెడు ఖర్మలు తొలగుననీ, ఆ పరమాత్నుని వద్ద ఎల్లప్పుడూ చిన్మయానందమే వుండునని, ఇదియే శరణాగతి రహస్యమని” చెప్పినది గోదాదేవి.  
జీవుడిని యోగ్యుడిని చేసి పరమాత్మునికి అందించే వాడు ఆచార్యుడు. అలా గోదాదేవి యే ఆచార్యునిగా కూడా వ్యవహరించి, గోపికలందరినీ లేపి తన గోష్ఠిలో కూర్చో బెట్టుకొని, వ్రతాన్ని ఆరంభిద్దామనుకొంటుంది. సూర్యోదయానికి ముందు పక్షుల కిల కిలా రావాలను వర్ణిస్తూ, ఆ సమయానే తెల్లటి విష్ణు శంఖము “విష్ణు సేవకు వేళయింది, రండి రండని ఆ పక్షులను పిలుచుచున్నది…అలానే మనలనూ పిలుచుచున్నది లెండు లెండని…” విష్ణుసేవకు గోపికలను పిలిచెడిది ఆ గోదాదేవి. “ప్రకృతి మనకిచ్చిన అహంకార, మమకారాలనే విష పదార్ధాలను, పూతన విషస్తన్యాలను పీల్చేసినట్లు ఆ శ్రీహరే హరించును. శకటాసురుని వంటిది మన దేహము, అది అహంకార, అజ్ఞానములనే చక్రములపై నడుచును. ఆ చక్రముల కీళ్ళను విరగ గొట్టగలవాడే ఆ మహావిష్ణువు, యోగ నిద్రలో వుండి ప్రపంచానంతా వీక్షించుచున్నాడు, అట్టి శ్రీహరిని, సేవింతము రండు రండనీ…” గోదాదేవి ఎలుగెత్తి గోపికలను పిలిచినది.  శ్రీహరి గుణాలను శ్రవణము ద్వారా, కీర్తన ద్వారా వింటూ పాడుతుండేటప్పుడు లోపలి నుండి మార్పు సంభవిస్తుందనే సూత్రమును తెలిపినది గోదాదేవి. రేపల్లెలో గోపికలు నిరంతరమూ కృష్ణ తలంపుతో పట్టుదలగా చల్ల చిలుకుతూ అతని పై భక్తి విశ్వాసాలను సాధించి అమృతమైన వెన్న రూపములో శ్రీకృషునిని పొందారు, అటులనే మనమునూ శ్రవణముతో, ధ్యానముతో శ్రీకృష్ణుని పొందెదము రమ్మనెను గోపకిశోరాలను.  మూడవ గోపిక, పిలిచిన వెంటనే రాదు. తన భక్తి విశ్వాసాలకు మెచ్చి ఆ కృష్ణుడే తన చెంతకు వచ్చుననే ఆత్మ విశ్వాసాన్ని కలిగి వుంటుంది. అట్టి గోపిక తప్పకా తమతో వుండాలని కాంక్షిస్తూ వుంటారు గోదా మరియు ఆమె స్నేహితులు. కోరికలను పూర్తిగా వదిలేసి, ఎవరు ఆత్మలో పరమాత్మను పొందుతారో వారిని “స్థితప్రజ్ఞులు” అని అంటారు. అట్టి స్థితప్రజ్ఞతను కలిగి వుండి, ధ్యానంలో మునిగి పోయిన నాల్గవ గోపికను లెమ్మంటారు గోదా అమ్మవారు. ఆమె చుట్టూ దీపాలు, అగరువత్తులు వెలుగుతూ వుంటాయి, ఆమె ధ్యానంలో వుంటుంది. దీపము జ్ఞానానికీ, అగరొత్తుల సువాసన ఆ జ్ఞానం యొక్క అనుష్ఠానానికి నిదర్శనం. శ్రీకృష్ణ ధ్యానంలో పొందే జ్ఞానంతో స్థితప్రజ్ఞతను కలిగి భగవదనుభవ ఆనందాన్ని పొందేటప్పుడు, ఆ జ్ఞానమే ఆ జీవికి కవచమవుతుందనీ, ఈ గోపిక ద్వారా ఆ తల్లి మనకు తెలియపరుస్తుంది.  ఆ పై ఐదవ గోపిక వద్దకు పోయి “నోము నోచి భగవంతుని పొందిన ఆనందసాగరాన సుఖమును అనుభవిస్తున్న ఓ గోపికామణీ … తలుపును తెరువుము, తలుపు తెరవుకన్నా ఫర్వాలేదు, శ్రీసూక్తులను మాకు చెప్పుమ”ని ఆ ఆండాళ్ళు తల్లి కోరినది. “కుంభకర్ణుని వలె యోగ ధ్యానంలోనే వుండక, మా చెంతకొచ్చి నీ శ్రీసూక్తములతో మాకు జ్ఞానాన్ని ఒసగి వ్రతమును ఆచరింపజేయుమ”ని తల్లి కోరినది అనగా ధర్మశాస్త్రాలు తెలిసిన ఆచార్యుని వలెనే జ్ఞానము కలుగునని గోదాదేవి సూచించినది.    శ్రీకృష్ణుని పై అనేక తిరునామములను పాడుతూ ధ్వని చేస్తూ లేపబోయినా, లేవకుండా కృష్ణ ధ్యానములో మునిగిపోయివున్న ఆరవ గోపిక మహా సౌందర్య లహరి. ఒక్క దోషమైననూ లేని గొప్ప వంశాన పుట్టి ఆ శ్రీకృష్ణ అనుభవ సౌందర్యాన్ని పుణికి పుచ్చుకొనుట వల్ల ఆమె మరింత సౌందర్యవంతురాలయినది. ఆ శ్రీకృష్ణ అనుభవ సౌందర్యాన్ని తమకు కూడా పంచి తమచే వ్రతాన్ని ఆచరింప జేయుమనీ, గోదా గోపికలు వేడుకున్నారు. అటు పిమ్మట ఏడవ గోపిక వద్దకు పోయి ఆమె మొద్దు నిద్దర (కృష్ణ ధ్యానము) చూచి, గోవుల పాల పొదుగుల నుండి ప్రవాహంలా స్రవిస్తున్న పాలలా సాగి పోతున్న ఆమె కృష్ణ మంత్ర ధ్యానమును స్నేహితురాండ్రకు జూపి, కృష్ణ మంత్రమును విరామం లేకుండా జపించమనీ, అదియే జన్మకు సార్ధకతని వివరిస్తూ, ఆ గోపీ భక్తురాలి వాకిట నిలబడి “నీ కృష్ణభక్తి క్షీర సాగరాన మేమునూ తడిచి ముద్దయితిమి, ఇప్పటికైననూ ధ్యానము నుండి లేచి మా గోష్ఠిలో చేరి వ్రతాన్ని పూర్తి చేయుటకు సాయపడమని” కోరుతూ, శ్రీరాముని సుగుణాలను కీర్తించినది గోదా. ఆ పై రావణుని పది తలలను మట్టు పెట్టిన శ్రీరామ శౌర్యమును, బకాసురుని నోటిని రెండుగా చీల్చిన చిన్ని కృష్ణుని లీలామృతాన్ని కొనియాడుతూ ఎనిమిదవ గోపికాలలామను లేపిరి. ఆమె కనులు తెరిచి అంతలోనే శ్రీకృష్ణుని యెడబాటునోపలేక కృష్ణుని వెతుకుతుండగా ఆమె కన్నులు తామర పూవులపై అలసి వాలిన తుమ్మెదలయినవి. అందులకు గోదా తమతో కలిసి జలకాలాడి కృష్ణగోష్ఠితో సేదతీర రమ్మని పదే పదే వేడుకొన్నది. 
యోగులనూ, మునులనూ, ప్రకృతి కాంతను సైతము భగవదారాధన కొరకు నడిపించగల తొమ్మిదవ గోపిక ఉష:కాల సూచనలను పూర్తిగా మరిచి తన యింట దిగుడు బావిలో విచ్చుకున్న తామర్లలో, కమలాలలో ఆ కమలనాధుడిని దర్శించుకుంటూ మైమరిచింది. గోదాదేవి ఆమెను మేలుకొలిపి “ఆ కమలనాధుడిని మధురమైన స్వరాన మేమూ నీతో కలిసి కీర్తించెదము, మా ఈ వ్రతం ఫలించగలదు, రావమ్మా…రా..” అని కొసరి కొసరి పిలుచుకొన్నది గోదాదేవి.  అచ్చటి నుండి ఈ పూబోణులందరూ శ్రీకృష్ణ మురళీనాదంలో రవమై పోయిన పదవ గోపికా రమణి వద్ద ఆగి, గొల్లుమని నవ్వారు. ఆ శబ్దాలకు తృళ్ళి పడి బాహ్య ప్రపంచాని కొచ్చిన గోపికామణి, తలుపులకు గట్టిగా గడియలు పెట్టినట్లు ధ్వని చెయ్యవద్దని వారిస్తూ మరలా గోదా మరియూ ఆమె స్నేహితురాండ్రతో కలిసి శ్రీకృష్ణుని కళ్యాణ గుణాలను వింటూ వారి వ్రతాన్ని శుభప్రదం గావించ జేరినదిట. ఇలా భగవదానుభవాన్ని ఏకాంతంగా ఒక్కరే అనుభవించకుండా పదుగురితో కలిసి పంచుకోవాలనే విషయాన్ని ఈ వ్రతంలో వివరిస్తూ, శ్రవణ, మనన, ధ్యానాల ద్వారా భక్తి యోగాన్ని ఎలా అనుసరించాలో గోపికలను తట్టి లేపుతూ మన కోసం పాశురాలను లిఖించినది ఆ తల్లి గోదాదేవి. ఈ వ్రతం ద్వారా సాక్ష్యాత్తు ఆ భగవంతుడినే పెండ్లాడి అతనిలో ఐక్యమయింది. గోదాదేవి అణువణువూ శ్రీకృష్ణుని భక్తి సాగరాన తేలియాడినది. అతని పై ఆరాధనా, భక్తి, విశ్వాసాలనే దారంతో పూల మాలలను అల్లి భగవంతుని మెడలో చేర్చినది. అతనిని చేరే మార్గాన్ని కూడా తిరుప్పావై కావ్య రూపాన రచించి తానే ఒక భక్తి మాలిక అయిన సుందర చైతన్య మూర్తి, మోక్ష ప్రదాయిని గోదాదేవి.
రచన: అంబడిపూడి శ్యామసుందర రావు .
మహాభారతములో ధర్మరాజు ,సోదరులు అరణ్యవాసములో అనేక కష్టాలు పడి ఒకసారి వృహదశ్వ అనే ఋషి పుంగవుడిని కలిసి అరణ్యవాసములో  వారు అనుభ విస్తున్న కష్టాలను మహర్షికి వివరిస్తాడు ఆ మహర్షి వారి బాధలను తొలగించటానికి అంతకన్నా ఎక్కవ కష్టాలు పడ్డ నల -దమయంతుల కధ వివరిస్తాడు ఎందుకంటే ధర్మరాజు రాజ్యాన్ని కోల్పోవటం నలుడు రాజ్యాన్ని కోల్పోవటం జూదము ఆడటంవల్లే. ముందు నలుడి గురించి తెలుసుకుందాము. అందగాడు పరాక్రమవంతుడు అయినా నలుడు నిషధ దేశాన్ని ప్రజారంజకముగా పాలిస్తున్నాడు. ప్రజలు కూడా రాజును అభిమానించేవారు అయన మంచి విలుకాడు అశ్వాల పట్ల మంచి జ్ఞానము  ఉన్నవాడు.
దమయంతి విదర్భ రాజైన భీమ కుమార్తె ఆవిడ అందగత్తె,తెలివి అయినది ఆవిడ  అందచందాలను గురించి ప్రజలు కధలు కధలుగాచెప్పుకొనేవారు నలుడు ఆవిడ  అందచందాలను దమయంతి ,నలుని అందచందాలను పరస్పరము తెలుసుకొని ఒకరినొకరుచూసుకోక పోయినా ప్రేమించుకున్నారు.అందగాడైన తెలివి గలవాడైన నలుడిని భర్తగా చేసు కోవాలని అనుకుంటుంది
ఒక రోజు నలుడు ఉద్యానవనంలో విహరిస్తున్నప్పుడు బంగారు రెక్కలు గల హంసను చూసి పట్టుకుంటాడు ఆ హంస మానవభాషలో “నీకు సహాయము చేస్తాను నన్నువిడిచిపెట్టు ” అని ప్రాధేయపడుతుంది నలుడు తన తరుఫున దమయంతి దగ్గరకు రాయబారిగా వెళ్లి తన ప్రేమను తెలియజేస్తానంటే వదులుతాను ,అని అంటాడు. సరే అని హంస” దమయంతి నిన్ను తప్ప మరెవ్వరిని పెళ్లిచేసుకోకుండా నీ గురించి గొప్పగా చెప్పి నీమీద ప్రేమను కలుగజేస్తాను “అని చెపుతుంది. అలాగే హంస తన పరివారముతో దమయంతి ఉద్యానవనములోకి వెళ్లి దమయంతితో నలుని అందచందాలను గుణ గణాలను వివరించి దమయంతి నలుని పట్ల ప్రేమ కలిగేటట్లు చేస్తుంది ఈలోపు దమయంతి తండ్రి దమయంతి కోసము స్వయంవరం ఏర్పాటు చేసి వివిధ దేశాల రాజులను
ఆహ్వానిస్తాడు. దమయంతి స్వయంవరం గురించి తెలుసుకున్నదేవతలు ఇంద్రుడు, అగ్ని, వరుణుడు, యముడు స్వయంవరానికి రావాలని నిర్ణయించుకొని వారు నలుడి  దగ్గరకు వచ్చి వారి గుణగణాలను దమయంతికి  వర్ణించి వారిలో ఎవరినో ఒకరిని దమయంతి పెళ్ళిచేసుకొనేటట్లు రాయబారము జరుపవలసినదిగా కోరుతారు.ఇది విన్న నలుడు “నేను కూడా దమయంతి పెళ్లాడాలని స్వయంవరానికి వెళుతున్నాను దమయంతి ఘాఢంగా ప్రేమించే  నేను ఇతరులను పెళ్లిచేసుకోమని ఎలాచెప్పగలను?” అని తన నిస్సహాయతను దేవతలా ముందు వెలిబుచ్చుతాడు. 
కానీ దేవతలు నలుడిని రాయబారిగా వెళ్లి తమ కార్యము జయప్రదంగా నిర్వహించుకొని రమ్మని ఆదేశిస్తారు దమయంతి మందిరంలోకి ఇతరులకంటబడకుండా లోపలి వెళ్లే వరము ఇచ్చి దేవతలు నలుడిని పంపుతారు. విధి లేని పరిస్తుతులలో నలుడు రాయబారిగా వెళతాడు.మందిరంలోకి ప్రవేశించిన నలుడు దమయంతి అందానికి ముగ్దుడవుతాడు కానీ తానూ వచ్చిన పని గుర్తుకు వచ్చి బాధపడతాడు దమయంతి నలుని గుర్తించి సంతోషపడింది.  కానీ నలుడు తాను వచ్చిన పని చెప్పి తానూ సాధారణ మానవుడిని అని దేవతలతో శత్రుత్వము తెచ్చుకోలేనని దమయంతిని  ఆ నలుగురు దేవతలలో ఎవరినో ఒకరిని వరించమని చెపుతాడు
దమయంతి ఒక్క క్షణము అలోచించి “మీరు దేవతలు చెప్పినట్లుగా మీ రాయభారాన్నిసక్రమముగా నిర్వహించారు. మీరు హంస రాయబారములో హంస చెప్పినదానికన్నా కూడా అందముగా ఉన్నారు. మీరు దేవతల దగ్గరకు వెళ్లి ,వారి సమక్షంలోనే మిమ్ములను స్వయంవరంలో ఎన్నుకుంటాను అని చెప్పండి మీరేమి దిగులు పడవద్దు” అని ధైర్యము చెపుతుంది.దమయంతి ఇచ్చిన ధైర్యముతో నలుడు దేవతల దగ్గరకు వచ్చిజరిగిన వృత్తాంతాన్ని వివరిస్తాడు
మరునాడు స్వయంవరానికి నలుగురు దేవతలు నలుడు ఇతర రాజులు హాజరు అవుతారు. కానీ ఆశ్చర్యము ఏమిటి అంటే నలుడే కాకుండా ఇతర దేవతలు కూడా నలుని రూపములో వచ్చి నలుని ప్రక్కనే కూర్చుంటారు చూసేవారికి అసలు నలుడు ఎవరో అర్ధము కాదు. సభికులంతా ఉత్కంఠతతో ఏమి జరుగుతుందా అని ఎదురు చూస్తున్నారు. వరమాలతో సభలోకి ప్రవేశించిన దమయంతి ఐదుగురు నలులను చూసి దేవతలు తన తెలివితేటలకు పరీక్ష పెడుతున్నారని అర్ధము చేసుకొని, మనసులో దేవతలను ప్రార్ధించి ప్రసన్నులను చేసుకుంటుంది.  దేవతలు మానవులకు భిన్నముగా ఉంటారని తెలుసుకుంటుంది,  సభలోని వారందరికీ ఎవరు నలుడు అన్న ఉత్కంఠతతో చెమటలు పడతాయి. కానీ దేవతలకు చెమట పట్టదు. అలాగే నరులు కనురెప్పలు ఆర్పుతూ ఉంటారు. దేవతలు కనురెప్పలు ఆర్పరు. దేవతల పాదాలు నేలను తాకవు కానీ నరుల పాదాలు నేలను తాకుతాయి. ఈవిధమైన లక్షణాలను బట్టి దమయంతి నలుని గుర్తించి నలుని మెడలో వరమాల వేసి తన భర్తగా ఎన్నుకుంటుంది.
సభికులు, దేవతలతో సహా దమయంతి తెలివితేటలకు నలుడిని  గుర్తించినందుకు సంతోషపడతారు. దేవతలు వారి నిజరూపాలలోకి మారి నల దమయంతులను ఆశీర్వదిస్తారు. నలుడు” దేవతలను కూడా కాదని నన్ను స్వయంవరంలో ఎన్నుకున్నావు. నేను నీకు సర్వదా విధేయుడైన జీవిత భాగస్వామిగా ఉంటాను ఎన్నడూ నీ చేయి విడువను” అని దమయంతితో అంటాడు.
సంతోషించిన ఇంద్రుడు నలుని స్వర్గలోక ప్రాప్తిస్తుందని వరము ఇస్తాడు. అగ్ని వరుణుడు ,”నీకు అవసరము అయినప్పుడు మమ్మల్ని తలుచుకుంటే నీకు సహాయము చేయటానికి వస్తాము” అని వరము ఇస్తారు. అంతే కాకుండా నిప్పు నీరు వల్ల ఏమి హాని జరగదని హామీ ఇస్తారు. యముడు వంటలను అతి రుచికరంగా వండే వరము, అలాగే ఎన్నటికీ వాడని హారాన్ని బహుమతిగారిస్తాడు అందుచేతనే నలుడు మంచి పాక శాస్త్ర ప్రవీణుడిగా పేరు పొందాడు. అన్నిటికి మించి తానూ దమయంతి ప్రేమిస్తున్నప్పటికీ దేవతలా తరుఫున రాయబారిగా వెళ్లినందుకు దేవతలు అతనికి ఏ ద్వారాలు అడ్డుగా నిలవకుండా వరము ఇచ్చారు. కాబట్టి తలుపులు మూసినా నలుడు వెళ్లగలడు. దేవతలు ఇతర రాజుల సమక్షంలో నల దమయంతుల వివాహము జరిగింది.
నలుడు తన రాజ్యానికి వచ్చి దమయంతితో సుఖముగా జీవిస్తూ రాజ్యాన్నిఏలుతున్నాడు. దమయంతి ఇద్దరు కవలలకు జన్మనిచ్చింది. పన్నెండు ఏళ్ళు సుఖమైనా జీవితాన్ని గడిపినాక వారి జీవితాల్లో విధి వక్రించి కష్టాలు ప్రారంభమయినాయి. నలుడి దాయాది అయిన పుష్కరుడు నలుని జూదానికి ఆహ్వానిస్తాడు.  ఆ జూదములో నలుడు సమస్తము కోల్పోయి కట్టుబట్టలతో అడవులపాలు అవుతాడు. ఈ సమయములో దమయంతి నలుడితో పాటు అడవులకు వెళ్ళటానికి నిశ్చయించుకుంటుంది. కానీ నలుడు సుకుమారి అయినా దమయంతి అడవులలో కష్టాలు పడుతుంది కాబట్టి వద్దని వారిస్తాడు. కానీ దమయంతి భర్త వెంబడి వెళ్ళటానికి ఇష్టపడుతుంది. నిరాయుధుడిగా అడవులలో ప్రవేశించిన నలుడు ఏ జంతువును వేటాడలేడు  కాబట్టి తన పై పంచెతో పక్షులను పట్టుకొవాలని అనుకుంటాడు కానీ దురదృష్టవశాత్తు పక్షి ఆ పంచెను ఎత్తుకుపోతుంది. ఆ విధముగా అన్ని కోల్పోయినందుకు బాధపడుతున్న నలుడిని దమయంతి ఓదారుస్తుంది. దమయంతి తన చీరలో కొంతభాగమును చింపి నలునికి వస్త్రముగా ఇస్తుంది.
నిద్రిస్తున్న దమయంతి చూచిన నలుడికి తనవల్లే దమయంతి ఇన్ని కష్టాలు అని బాధపడుతూ అర్ధరాత్రి దమయంతి నిద్రలో ఉండగా విడిచి వెళ్ళిపోతాడు.దమయంతి తన తండ్రి దగ్గరకు వెళ్లి సుఖముగాఉంటుంది అని ఆలోచించాడు కానీ దమయంతి భర్త కోసము వెతుకుతూ కష్టపడి ఛేది రాజ్యానికి చేరుకుంటుంది.  ఛేది మహారాణి వీధులలో పిచ్చిదానిలా తిరుగుతున్న దమయంతిని  గమనించి తనతో తన భవంతికి తీసుకువచ్చి తన చెలికత్తెగా నియమించుకుంటుంది దమయంతి సైరంధ్రిగా పరిచయము చేసుకుంటుంది. శిరోజాల అలంకరణ సుగంధద్రవ్యాలు తయారీలో రాణీగారికి సహాయపడుతూ ఉంటుంది.  కొన్నాళ్ళకు ఒక పురోహితుడు సైరంధ్రిగా ఉన్న దమయంతిని గుర్తించటం వలన దమయంతి తన తండ్రి వద్దకు చేరుతుంది. తన భర్తను వెతికే ప్రయత్నము  మానదు. దమయంతి తండ్రి ఈ పనికి పమాద అనే పురోహితుని నియమిస్తాడు కానీ అతనికి నలుని ఎలా గుర్తించాలో  తెలియదు కాబట్టి నలుని గుర్తించటానికి దమయంతి ఒక పాటను పాడి, ఆ పాటను పాడుతూ నలుని వెతకమని చెపుతుంది. ఈపాటలో నలుడు రాజ్యాన్నిభార్యను జూదము వల్ల కోల్పోవటము అడవిలో పంచెను కోల్పోవటము, తానూ భర్తకై ఎదురు చూస్తూ ఉండటము  అన్ని వివరిస్తుంది. ఈ మా పాటకు ఎవరైతే స్పందిస్తారో వారే నలుడు అని ఆ పురోహితునికి చెప్పి పంపిస్తుంది. ఈ అన్వేషణలో పురోహితుడు  రుతుపర్ణ రాజు పాలిస్తున్న అయోధ్యకు చేరినప్పుడు ఈ పాటకు మరుగుజ్జు రూపములో ఉన్న రాజుగారి వంటవాడు స్పందించటాన్ని పురోహితుడు గమనిస్తాడు.వెంటనే పురోహితుడు దమయంతి వద్దకు వచ్చి జరిగినది వివరిస్తాడు కానీ తన పాటకు స్పందించిన వ్యక్తి అనాకారి అయిన బాహుకుడు అనే వంటవాడు అని చెపుతాడు. కానీ దమయంతి ఆ వ్యక్తి తన భర్తే అని నమ్ముతుంది.  తన భర్తను ఎలావెనక్కి పిలిపించుకోవాలా అని అలోచించి ఒక పధకాన్ని అమలు చేయాలని నిర్ణయించుకొని తన స్వయంవరాన్నిచాలా తక్కువ వ్యవధిలో  ప్రకటిస్తుంది.
సుదేవుడు అనే దూతను నలుడు ఉన్న అయోధ్య రాజ్యానికి పంపి అయోధ్య రాజుతో నలుడి  జాడ తెలియదు కాబట్టి దమయంతి మళ్లా మరునాడే స్వయంవరం ఏర్పాటు చేసింది. కాబట్టి ఆ స్వయంవరానికి అయోధ్య రాజును రమ్మని ఆహ్వానము పంపుతుంది. ఈ ఆహ్వానములో అంతరార్ధము ఏమిటి అంటే తక్కువ వ్యవధిలో నలుడు మాత్రమే అత్యంత వేగముగా రధాన్ని నడిపి  అయోధ్య రాజును స్వయంవరానికి చేర్చగలడు అని తెలిసిన  అయోధ్య రాజు తప్పనిసరి అయి మరుగుజ్జు రూపములో ఉన్న బాహుకుని సహాయము తీసుకుంటాడు. బాహుకుడు అయోధ్య రాజు తనకు జూదము ఆటలోని మెళుకువలు నేర్పాలి అని షరతు పెడతాడు రాజు ఒప్పుకుంటాడు.
బాహుకుడు రధాన్నిచాలా వేగముగా నడుపుతూ విదర్భ చేరి దమయంతి భవంతి ద్వారము దాటుతూ వుండగా ఇద్దరు పిల్లలు రథానికి అడ్డము రాగ బాహుకుడు క్రిందకు దిగి ఆ ఇద్దరు పిల్లలను గాఢముగా ఆలింగనము చేసుకుంటాడు ఇది చూసిన రాజు ఆశ్చర్యముతో ఎవరీ పిల్లలు అని అడుగుతాడు కానీ బాహుకుడు సమాధానము చెప్పడు. దూరము నుంచి ఇది గమనిస్తున్న దమయంతి మరుగుజ్జు రూపములో ఉన్నబాహుకుడే నలుడు అని నిర్ధారణకు వస్తుంది. దమయంతి గబగబా రధము దగ్గరకు వచ్చి నలుడిని ఆలింగనము చేసుకొని  అతనే తన భర్త నలుదని ప్రకటిస్తుంది. అది  విన్న అయోధ్యరాజు ఇతరులు ఆశ్చర్యపోతారు ఎందుకంటే వారికి తెలిసిన నలుడు చాలా అందగాడు. అప్పుడు నలుడు మౌనము వీడి తానె నలుడిని అని కర్కోటకుడు అనే విష సర్పము కాటు వేయటం వల్ల తన రూపము మారిందని కానీ ఆ విష సర్పము తనకు ఒక మాయ వస్త్రము ఇచ్చినది ఆని ఆ వస్త్రము వల్ల తానూ తన పూర్వ రూపాన్ని పొందగలనని సభికులకు చెపుతాడు. నలుడు ఆ వస్త్రము ధరించి తన మామూలు రూపాన్ని పొందుతాడు.
అయోధ్య రాజు నల దమయంతుల ప్రేమను మెచ్చుకొని తాను వాగ్దానము చేసిన విధముగా జూదములోని  మెళుకువలు నేర్పుతాడు. కొన్ని రోజుల తరువాత తన దాయాదిని జూదానికి ఆహ్వానించి తానూ కోల్పోయిన రాజ్యాన్ని తిరిగి పొంది మళ్ళా ప్రజారంజకంగా పరిపాలిస్తూ భార్య పిల్లలతో సుఖముగా ఉంటాడు.  ఈ విధముగా నలుడు రాజ్యాన్ని భార్యను పిల్లలను చివరకు తన అందమైన రూపాన్నికోల్పోయి అడవులలో కాలము గడిపి ఇతర రాజుల కొలువులో వంటవాడిగా అశ్వచోదకుడిగా కష్టాలు పడి చివరకు దమయంతిని  చేరుతాడు దమయంతి కూడా తన తేలితేటలతో తానూ కోరుకున్న నలుని వివాహమాడిన నలుని వ్యసనము వల్ల అడవుల పాలయి, చివరకు మరో రాణీ దగ్గర సైరంధ్రిగా ఉండి తన తేలితేటలు ఉపయోగించి భర్త జాడ తెలుసుకొని తన దగ్గరకు రప్పించుకొని నలుడిని పొందటంతో కధ సుఖాంతము అవుతుంది అలాగే మీరు కూడా ఇప్పుడు  కష్టాలు పడ్డా చివరకు సుఖముగా ఉంటారని మహర్షి పాండవులకు హితవచనలు చెపుతాడు.
రచన: తుమ్మూరి రామ్మోహనరావు
మాలిక పత్రిక నిర్వాహకురాలు జ్యోతి వలబోజుగారి ప్రోత్సాహ ప్రోద్బలాలతో గత రెండు సంవత్సరాలుగా తేనెలొలుకు తెలుగు పేరిట వ్యాసాలు రాస్తూ వచ్చాను. పత్రిక నిర్వహణ సంపాదకుల అభిరుచి మేరకు అలరారుతుంది. ఈ విషయంలో జ్యోతి వలబోజుగారిని అభినందించాలి. వారు పరిచయమైనప్పటి నుండి గమనిస్తున్నా ఒకటి ఆమె వ్యక్తిత్వం, రెండు ఆమె పనితీరు రెంటికి రెండు ఆదర్శప్రాయాలే. ముక్కుసూటితనం ఆమె విలక్షణత. చేపట్టిన పనిని సాకల్యంగా అవగాహన చేసుకుని, దానికై శ్రమించి పరిపూర్ణత సాధించటం ఆమె పనితీరు ప్రత్యేకత. సాధారణ గృహిణి నుండి అచిర కాలంలోనే సెలెబ్రిటీ స్థాయికెదిగిన ఆమె అంటే నాకు అమిత గౌరవం.
        ఇదంతా చెప్పడం ఎందుకంటే జ్యోతివలబోజు నేడొక ప్రసిద్ధ పుస్తక ప్రచురణకర్త. ఒక రకంగా ఆ విషయంలో ఆమె సంచలనం సృష్టించిందనవచ్చు. నాకూ పుస్తక ప్రచురణ క్షేత్రంలో కొంత అనుభవం ఉంది గనుక ఆ సాధకబాధకాలు అనుభనైకవేద్యాలు. ఎంతో ఓర్పుతో చేయవలసిన పని. ఒక రకంగా మా ఇరువురి మైత్రీబంధానికి పుస్తక ప్రచురణే మూలకారణం అని చెప్పవచ్చు. ఆవిడ పలు వ్యాసాల్లో తన ప్రస్థానాన్ని తెలియబరుస్తూనే వస్తున్నది గనుక పాఠకులకు వేరుగా చెప్పవలసిన అవసరం లేదు. ఆవిడ మాలిక అనే అంతర్జాల పత్రిక నిర్వహణ కూడా అంతే శ్రద్ధతో చేయడంలో ఆశ్చర్యం లేదు.
       ఇంతవరకు తేనెలొలుకు తెలుగు శీర్షికన తెలుగు భాష తీయదనానికి కారణమైన అనేక అంశాలను స్థాలీ పులాక న్యాయంగా వివరిస్తూ రావడం జరిగింది. దాదాపుగా తెలుగులోని పద్యం, గద్యం, గేయం, నవల, నాటకం, సామెతలు, పర్యాయపదాలు, నానార్థాలు, హరికథ, బుర్రకథ, అవధానం గడీనుడి వంటివి స్పృశించబడ్డాయి. ఈ రోజు వ్యాసం పంపించమని వారి సందేశం రాగానే ఏం రాయాలా అని ఆలోచించ వలసిన పరిస్థితి ఏర్పడింది. స్పృశించని అంశం పత్రికలు అని తట్టింది. నిజానికిది చాలా పెద్ద అంశమే. పత్రికల పుట్టు పూర్వోత్తరాలలోనికి వెళితే చాలా పరిశోధించి చెప్పాలి. అలా కాకుండా నా అనుభవానికి దగ్గరలో ఉన్న కొన్ని విషయాలను పంచుకుంటాను.
       ఒక రచయిత గాని,  కవి గాని,  తాను రాసిన విషయం ఎక్కువ మందికి చేరవేయాలనుకున్నప్పుడు
పత్రికల ప్రాధాన్యత తెలియవస్తుంది. కేవలం పుస్తక రూపంలో తీసుకు వస్తే సరిపోదు పుస్తకం అయితే గ్రంధాలయంలోనో, లేదా అడిగి తెచ్చుకునో, కాదంటే కొనుక్కునో చదవాలి సామాన్య పాఠకుడికి అది అంత సులభం కాదు ఏ వారపత్రికలోనో, మాసపత్రికలోనో లేదా దిన పత్రికలోనో  రచన పడితే అది ఎక్కువ మందికి చేరుతుందనేది తెలియని విషయం కాదు
ఇంకో విషయం, కవి గాని రచయిత గాని ప్రసిద్ధుడు కావాలంటే పత్రికలో రచనలు రావడం అవసరం అంతే కాదు అనేక మంది కవులు రచయితలు కావడానికి కూడా పరోక్షంగా పత్రికలే కారణం
  నా మట్టుకు నాకు నేనివాళ నాలుగు మాటలు రాసే స్థాయికి రావడానికి మాత్రం నేను చదివిన పత్రికలే కారణమని గట్టిగా చెప్పగలను. ఐదు దశాబ్దాల క్రితం ఇప్పటిలా ఇన్ని మాధ్యమాలు లేవు పత్రికలు సినిమాలు తప్ప. నా చిన్నతనంలో కరణంగారింటికి తెలుగు దిన వార మాసపత్రికలతో పాటు బాలల పత్రిక చందమామ కూడా వచ్చేది. చందమామ పత్రికంటే ఇప్పటికీ నాకు ఇష్టమే. అలా చందమామ, బాలమిత్రలతో మొదలై వారపత్రికలు ఆంధ్రపత్రిక, ఆంధ్రప్రభ,  ఆంధ్రజ్యోతి,  ఆంధ్రభూమి వారపత్రికలు యువ, జ్యోతి,  సినిమారంగం వంటి మాసపత్రికలు తరువాతి కాలంలో వచ్చిన స్వాతి వారపత్రిక, మాసపత్రిక , విపుల, చతుర, విజయచిత్ర, అపరాధపరిశోధన, ఇలా చాలా పత్రికలు చదివే వాళ్లం ఇవి చదువుతున్నప్పుడే సాహిత్యానికి సంబంధించిన భారతి గురించి తెలిసింది ఆపైన స్రవంతి ఇలా ఒకప్పుడు పత్రికల ప్రభావం చాలా ఉండేది.
కొన్ని పత్రికలు దీపావళి ప్రత్యేక సంచికలు వేసేవి అవి ఎంతో ఆకర్షణీయంగా రూపొందించేవారు చాలా గొప్ప కథలు, ధారావాహికలు అప్పట్లో ఒక సంచలనాన్ని కలిగించాయనడంలో అతిశయోక్తి లేదు కార్టూన్లు, కవితలు, కథలు, సీరియళ్లు, ప్రహేళికలు ఒకప్పటి పాఠకులకు తెలుగు భాష మీద అమితమైన ప్రేమ కలిగేటట్టు చేసాయనడంలో సందేహం లేదు. ఇక భారతి వంటి సాహిత్య పత్రికలు ఆనాటి పండితులకు గీటురాళ్లు దినపత్రికలు తొలుత కేవలం వారితలకే పరిమితమై ఉండేవి కాని తరువాతి దశలో అవికూడా అనేక విషయాలను చేరవేస్తూ వచ్చాయి.
 పేర్లు చెప్పడం కుదరకపోయినా నేటి ప్రసిద్ధ కవులు రచయితలు ఒకప్పటి పాఠకులుగా తరువాత రచయితలుగా రూపొందింది పత్రికల చలువ వల్లనే. గోలకొండ పత్రిక, కృష్ణాపత్రిక తెలుగు స్వతంత్ర, ఇండియా టు డే అప్పట్లో ప్రాధాన్యత సంతరించుకున్న పత్రికలు. వీటికి తోడు ఒకప్పుడు డిటెక్టివ్ సాహిత్యం కూడా విరివిగా వచ్చేది. ఎంతగా అంటే డిటెక్టివ్ నవలలు అద్దెకు ఇచ్చి కుటుంబపోషణ చేసుకునే స్థాయిలో అంటే ఊహించండి. అప్పటి యువతరం ముచ్చట్లలో తప్పకుండా సినిమా కబుర్లతో పాటు పత్రికలముచ్చట్లు కూడా ఉండేవి. ఏది ఏమైనా తెలుగు భాష ప్రవర్ధిల్లటంలో పత్రికల పాత్ర గణనీయమైనది అని చెప్పవచ్చు.
అంతర్జాల పత్రికల గురించి తరువాత చెప్పుకుందాం.. 
 
​రచన: శారదాప్రసాద్
అంతరంగాన్ని మధిస్తే అద్భుతమైన కావ్యాలు పుట్టుకు వస్తాయి. మనం ఒక గంటసేపు ఆలోచించిన సంఘటలన్నిటినీ, వ్రాస్తే, కొన్ని​వందల పుటల గ్రంధమౌతుంది. 20 వ శతాబ్దంలో ప్రారంభమైన ఈ నూతన సాహిత్య ప్రక్రియకు ఆద్యుడైనవాడు జేమ్స్ జోయిస్. ఆ ప్రక్రియే​ ​stream of consciousness. ఈ​ ​ప్రక్రియలో ఆయన స్పూర్తితో తెలుగులో కూడా చక్కని నవలలు వచ్చాయి. వాటిలో ముఖ్యమైనవి గోపీచంద్ గారి అసమర్ధుని జీవయాత్ర, బుచ్చిబాబు గారి చివరకు మిగిలేది, వినుకొండ నాగరాజు గారి ఊబిలో దున్న, వడ్డెర చండీదాస్ గారి హిమజ్వాల, శ్రీమతి పరిమళా సోమేశ్వర్ గారి అంతరంగతరంగాలు,  రావిశాస్త్రి గారి ‘అల్పజీవి’, నవీన్ గారి ‘అంపశయ్య’ ముఖ్యమైనవి. చైతన్యస్రవంతి అనేది ఒక విలక్షణ శైలి.  ఈ శైలిలో వచ్చిన అత్యద్భుతమైన నవల అయిన ‘అంపశయ్య’ను వ్రాసి నవీన్ గారు ప్రఖ్యాతి గాంచారు.  ఆఖరికి ‘అంపశయ్య’ అనేది నవీన్ గారి ఇంటిపేరుగా మారింది.
‘అంపశయ్య’  వెయ్యేళ్ల  తెలుగు సాహిత్య చరిత్రలో (1000 నుంచి 1999 మధ్య కాలంలో) వచ్చిన వంద గొప్ప గ్రంధాల్లో ఒకటని చాలామంది విశ్లేషకులు అంటారు. ఈ నవలలను మనోవైజ్ఞానిక నవలలని చెప్పవచ్చు. ఈ నవలలలో పాత్రల మనస్తత్వ చిత్రీకరణ విభిన్నమైన శైలిలో ఉంటుంది.  వాటిలోని  పాత్రలు ఏం చేస్తాయో, అవి ఎదుర్కునే సమస్యలే కధనాన్నిఆసక్తికరంగా నడిపిస్తాయి .  తమ మనస్తత్వం మేరకే పాత్రలు తమకు ఎదురుపడిన  సమస్యల్ని ఎదుర్కొంటాయి.  శ్రీ శ్రీ గారి రేడియో నాటిక ‘విదూషకుడి ఆత్మహత్య’ కూడా కుడిఎడమగా ఇదే ధోరణిలో వ్రాసినదే! గమ్మత్తు ఏమిటంటే, ఇందులో విదూషకుడు ఉండడు, ఆత్మహత్య ఉండదు. ‘ఒసే తువ్వాలందుకో !’అనే శ్రీ శ్రీ గారి కథ కూడా ఈ ప్రక్రియలోనే వ్రాయబడిం​దే . ఈ ప్రక్రియవల్ల గొప్ప ప్రయోజనం ఏమిటంటే, పాఠకుడు​ ​తనే స్వయంగా కథ లేక నవలలోని పాత్రలతో మమేకమవ్వటం , తనకు తానుగా పాత్రలను ప్రత్యేకమైన ఫోటోలుగా చిత్రీకరించుకోవటం! ఇంకా వివరంగా చెప్పాలంటే–నాకోసం ఒక మిత్రుడు సాయంత్రం అయిదు గంటలకు నా ఇంటికి వచ్చి, కాలింగ్ బెల్ నొక్కితే , వచ్చిన నా శ్రీమతి అతని మధ్య సంభాషణ ఇలా కొనసాగుతుంది.
“అమ్మా!శాస్త్రి గారు ఉన్నారా?”
“లేరండీ! అత్యవసరమైన పని ఉండి బయటకు వెళ్ళారు. ”
“నాకొక చిన్న సహాయం చేస్తానని, అయిదు గంటలకు రమ్మన్నారు, మీకేమైనా వివరాలు చెప్పారమ్మా!”
“ఏదీ ఎవ్వరికీ చెప్పరు! ఆయనకు అన్నీ అత్యవసరమైనవే!క్షణం తీరిక ఉండదు, దమ్మిడీ ఆదా ఉండదు”
“ఏదో నాలాంటి మరో మిత్రుని పనిమీదనే బయటకిపోయి ఉంటారు”
“అయివుండ వచ్చునేమో!కూర్చోండి! వస్తారు. ఈ కాఫీ తీసుకోండి!”
“సెల్ ఫోన్ లో మాట్లాడాను, వస్తున్నారట!”
“మరీ మంచిది. విశ్రాంతిగా కూర్చోండి. ”
ఈ సంభాషణలో ముఖ్యమైన పాత్ర(వ్యక్తి) ‘శాస్త్రి గారు’, అయితే(ఆ పాత్ర) ఆయన మనకు కనపడడు. పై ఇద్దరి పాత్రల సంభాషణలను బట్టి ‘శాస్త్రి గారి’ పాత్రను,  ఎవరికి కావలసిన కోణంలో వారు ఫోటోగా తీసుకొనవచ్చును. ఒక పాత్రను గురించి​ ​పాఠకుడే స్వయంగా ఊహించుకొని తన మస్తిష్కంలో తానే ఒక ఫోటోను చిత్రీకరించుకోవటం​ ​అనేది ఒక అద్భుతమైన ప్రక్రియే కాకుండా, పాఠకుడి మెదడుకు మంచి పదును పెట్టే  ప్రక్రియ కూడా!ఇక​ ​ఒక విధంగా ఈ ప్రక్రియయకు ఆద్యుడనతగిన జేమ్స్ జోయిస్ ను గురించి,  ఆ సాహిత్య ప్రక్రియను గురించి మరింత వివరంగా తెలుసుకుందాం. ఐరిష్ రాజధాని డబ్లిన్ నగరవాసి అయిన​ ​జేమ్స్ జోయిస్​ ​అష్ట కష్టాల మధ్య జీవించాడు, అతి నికృష్టమైన పరిస్థితులలో మరణించాడు. ప్రపంచానికి అతడు అమూల్యమైన గ్రంధాలను కానుకగా ఇస్తే , ప్రపంచం అతనికి నిరసన, హేళన ప్రసాదించింది. 1914 -18 మధ్య యావత్ ప్రపంచమూ ఒక మహా యుద్ధంలో నిమగ్నమై ఉంటే, జేమ్స్ జోయిస్ ఒక కావ్య రచనలో మునిగిపోయాడు. ఆ యుద్ధానికి ఫలితంగా రష్యాలో వచ్చిన సామ్యవాద విప్లవానికెంత ప్రాముఖ్యముందో, సాహిత్య ప్రపంచంలో ‘యులిసెస్’ నవలకంత ప్రాబల్యం ​ఉంది.
‘యులిసెస్’ షుమారు 900 పుటల ఉద్గ్రంధం. 1914 వ సంవత్సరం జూన్ నెలలో ఒక రోజున జరిగిన కథ అది. లియోపాల్డు బ్లూం అనే మనిషి తెల్లవారుఝామున లేచి పగలంతా తన మామూలు పనులు చూసుకొని రాత్రి నిద్రపోతాడు. ఇంతే కథ!ఒక సగటు మనిషి, ఒక సామాన్య నగరంలో, ఒక సామాన్య దినాన్ని గడిపిన సామాన్య జీవితం. కానీ అతడే యులిసెస్. ఎడతెగని నౌకాయానం చేస్తూ ఎన్నో అద్భుతానుభవాలు గడించిన యులిసెస్ చరిత్రను Homer రాస్తే అవే యాత్రలూ అవే అనుభవాలు మన లియోపాల్డు బ్లూం కి కూడా తన  ఊరులోనే సంభవించాయని జోయిస్ వ్రాసాడు. Homer కావ్యంలో18 పర్వాలు,  జోయిస్ నవలలో 18 గంటలు. అయితే పురాణ కాలపు యులిసెస్ అనేక సముద్రాలు దాటి, అనేక ద్వీపాలలో రాక్షసులనూ, మాంత్రికులనూ, దేవకాంతలనూ చూస్తాడు. బ్లూం ది మానసిక నౌకాయానం మాత్రమే!ఇతనూ పైన చెప్పిన లాంటి మాంత్రికులూ వగైరా వారందరినీ కలుసుకుంటాడు. అయితే వీరు నిత్య జీవితంలో ఉన్నవాళ్ళే!ప్రపంచ సంఘటనల చిత్రీకరణతో ఊరుకోకుండా, తన పాత్రల మానసిక స్వభావాలను కూడా అద్భుతంగా వర్ణించాడు.
ఇందుకు గాను అతను,  ఇదివరకెవ్వరూ ఎన్నుకొనని సాహిత్య ప్రక్రియే ‘Stream Of Consciousness’, అదే ‘చైతన్య స్రవంతి’, నిత్యం ప్రవహించే మానసిక స్వాభావ స్థితి. క్లుప్తంగా చెప్పాలంటే,  ఇది ఎలా ఉంటుందంటే—ఒక మనిషిని Focusలో చూపించి, దాని వెనుకనే అంతకన్నా తక్కువ Focusలో అతని మానసిక సంచారాన్ని చూపించి, ఇంకా దాని వెనుక అతని సుప్త చైతన్యం లోని స్మృతి పరంపరలను చూపడం లాంటిది. ఒకేసారి ఇన్ని Focus లలో Photos తీసే Cameras లేవు. రచనా శిల్పం ద్వారా దీన్ని జోయిస్ సాధించాడు. సలక్షణంగా ఒక్క photograph తీయటమే చాలా కష్టం. ఒకే చిత్రంలో ఒకదాని వెనుక ఒకటిగాఎన్నోదృశ్యాలను ఏకకాలంలో చూపించగలిగాడు జేమ్స్ జోయిస్. తక్కువ జాతికి చెందిన వారని సంఘం భావించే మనుషుల మనసులను,  వారు​ ​మాట్లాడే భాషను, వారి భావాలను, అద్భుతంగా చిత్రించటం –సామ్రాజ్యవాద దేశమైన అమెరికా వారికి నచ్చలేదు. ఆనాడు అమెరికాదేశంలో ఒక పత్రికలో ఇది సీరియల్ గా ప్రచురితం అయ్యింది. దానిని మధ్యలోనే ఆపేసి, ఆ పత్రికా నిర్వాహకులను అమెరికా ప్రభుత్వం వారు arrest చేశారు. వారి చట్టం అనుమతించని మాటలను తొలగించి, ఆ గొప్ప గ్రంధాన్నిఒక అతుకులబొంతగా తయారు చేసి ఇష్టమొచ్చినట్లు అమ్ముకున్న ఘనమైన వారు ఆదేశంలో కూడా ఉన్నారు. రచయితకు దమ్మిడీ కూడా ఇవ్వలేదు. మహాకావ్య రచన ఒక గొప్ప భవనం నిర్మించటం లాంటిదాని జోయిస్ ఉద్దేశ్యం. శిల్పి మనసులో ముందుగానే తన కృతి యొక్క సంపూర్ణ చిత్రం సాక్షాత్కరించాలి. తరువాత వివరాలలోకి వెళ్లి ఒకొక్క ఇటుకనే శ్రద్ధగా పేర్చుకుంటూ భవన నిర్మాణాన్ని పూర్తిచేయాలి. జేమ్స్ జోయిస్ తన నవలలన్నీ ఈ పద్ధతిలోనే వ్రాసాడు. సరదాగా చదువుకునే ఒక Detective నవలకు, గురజాడవారి కన్యాశుల్కం నాటక కథకు ఎంత తేడా ఉంటుందో ఒక్క ఉదాహరణ చెప్పి ముగిస్తాను.
Detective నవల చదువుతున్నంతసేపూ ఉత్సాహంగా, ఉబలాటంగా ​ఉంటుంది. చదవటం పూర్తి అయిన తర్వాత, హంతకుడెవరో తెలుసుకున్న తర్వాత –ఆ ఉత్సాహం అంతా చల్లబడిపోతుంది. మళ్ళీ మనకు,  ఆ నవల చదవాలనిపించదు. కన్యాశుల్కం నాటక కథ అలా కాదు–కథ మనకు చదవటానికి ముందే తెలుసు.  గిరీశం,  మధురవాణి మొదలైన వారి ప్రవర్తన కూడా మనకు తెలుసు. అయినా మళ్ళీ కన్యాశుల్కం నాటక కథ మనల్ని ఆకర్షిస్తుంది. ఎన్నిసార్లు చదివితే అన్నిసార్లూ ఒక కొత్త విశేషం తెలుస్తూనే ఉంటుంది.
ఏదైతే అనుక్షణం నవీనమైన ఆనందం మనకు కలిగిస్తుందో అదే సౌందర్యం. జోయిస్ రచనలలో ఆ సౌందర్యం మనకి పుష్కలంగా లభిస్తుంది. అందుచేతనే, జోయిస్ ‘మహాకవి’! తెలుగులో జేమ్స్ జోయిస్ ని అద్భుతంగా ఆవిష్కరించిన మహాకవి శ్రీశ్రీ కి స్మృత్యంజలితో!
​(మహాకవి శ్రీ శ్రీ గారి రచనకు అనుసరణ) ​
 
రచన: రాజేశ్వరి….
తిన్నామా, పడుకున్నామా, తెల్లారిందా,
అంతకంటే ఏం చేయలేము మనం,
ఫేస్బుక్ లో ఓ నల్ల చిత్రం,
పోస్టులో నాలుగు వరసల నల్ల సాహిత్యం,
అంతే, అంతకంటే ఏం చేయలేము మనం,
అయ్యో అని ఒక నిట్టూర్పు,
ఆగ్గితపు చర్చలు చూస్తూ రిమోట్ విసిరేయడం,
అంతే, అంతకంటే  ఏం చేయలేము మనం
ప్రాణత్యాగానికి విలువ కట్టలేం
ప్రాణాన్ని కాపాడలేం,
అంతే మనం, ఏం చేయలేము,
అసువులు బాసిన అమరజీవుల, అనాధకుటుంబాలకు అపన్నహస్తం అందించి,
వారి త్యాగాలకు ఆయువు పోయాలేము మనం,
రాజకీయ రక్కసి కుర్చీ ఆటలో, వోటు వెయ్యికి అమ్ముకుని,
కుల, మత, బీద, గొప్ప ,భాష, వేషాల,  ప్రాతిపదిన విడిపోయిన మనము ఏం చేయలేము,
ప్రశ్నించలేము, ప్రతిఘటించలేము,
కలిసినపుడే కదరా కండబలం, గుండెబలం,
పిడికిడి బిగించినపుడే శత్రువు శూన్యం,
అన్న నిజాన్ని గ్రహించలేం మనం,
అందుకే ఏం చేయలేము మనం,
సగటు భారతీయ బ్రతుకు మనది,
నల్ల చిత్రం ప్రదర్శన చిత్రంగా పెట్టుకోవడం,
నా  లా  నాలుగు నల్ల కవిత్వపు రాతలు రాయడం,
అంతే, అంతకంటె ఏం చేయలేము మనం.
రచన: పారనంది శాంతకుమారి
ఓ మగవాడా…..ప్రేమకు పగవాడా!
అమ్మ ప్రేమతో,నాన్న జాలితో
వీచే గాలితో,పూచే పూలతో
అందాలతో,అనుబంధాలతో
ఆత్మీయతలతో,అమాయకత్వంతో
ఆడుకుంటావు
ఆస్తులతో,దోస్తులతో
అబద్ధాలతో,నిబద్ధాలతో
అంతరాత్మతో,పరమాత్మతో
అందరితో ఆడుకుంటావు.
అవకాశాలను వాడుకుంటావు,
అవసరమొస్తే వేడుకుంటావు
అది తీరాక ప్రాణాలనైనా తోడుకుంటావు
నీతిలేని రీతినీది,పాపభీతి లేని జాతి నీది
సిగ్గు లేని శాసనం నీది,స్థిరంలేని ఆసనం నీది
వగపెరుగని వ్యసనం నీది,వలపెరుగని హృదయం నీది.
ఎక్కివచ్చిన మెట్లను ఎగతాళి చేసే ఎడద నీది,
మెక్కివచ్చిన తిండిని ఎగాదిగాచూసే బెడద నీది,
అమ్మనైనా,అతివనైనా,ఆలినైనా
అవసరానికి వాడుకొనే బుద్ధి నీది.
ఆచారాన్నైనా,అపచారాన్నైనా, గ్రహచారాన్నైనా
నీకనుగుణంగా మార్చుకొనేఅప్పనపు సిద్ధి నీది.
వంకరగా పోయే వృద్ధి నీది.
