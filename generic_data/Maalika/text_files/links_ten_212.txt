రచన: శ్రీమతి నండూరి సుందరీ నాగమణి

‘వెన్నెల్లో గోదారి అందం’
రచన: శ్రీమతి నండూరి సుందరీ నాగమణి 
దక్షిణ భారతం లోనే అతి పెద్ద నది గోదావరి… ఎక్కడో మహారాష్ట్రం లోని నాసిక్ దగ్గర త్రయంబకం అనే ప్రదేశంలో పుట్టి, అక్కడ, తెలంగాణా, ఆంద్రప్రదేశ్ రాష్ట్రాలలో ప్రవహించి, చివరికి గౌతమిగా, వశిష్టగా బంగాళాఖాతంలో సంగమించే పవిత్ర నది గోదావరి. ఎందఱో రైతులకు పూజ్యురాలై దేవతగా పూజలందుకునే ఈ నదీమాతకు పుష్కరాల సందడి జులై నెల పధ్నాలుగో తారీఖు నుండి మొదలవబోతోంది.
ఈ సందర్భంగా చిత్రజగతిలో ఈ నదీమతల్లిని చిత్రీకరించే అపూర్వ అవకాశాలు ఎన్నింటినో  మన దర్శకులు పొందారు. ‘ఉయ్యాల-జంపాలా’, ‘మూగమనసులు’ వంటి సినిమాలే కాక, బాపూగారు తీసిన ‘అందాలరాముడు’ చిత్రం నాలుగింట మూడు వంతులు గోదావరి మీదనే చిత్రీకరించారు. పాపికొండల అందాలను ఒడిసిపట్టి మనకి సెల్యులాయిడ్ మీద అందించారు దర్శకులు బాపు. ఆ తర్వాత ఆ ఖ్యాతి యువదర్శకులు  ‘శేఖర్ కమ్ముల’ గారికే దక్కింది. ‘గోదావరి’ చిత్రం రసహృదయులైన ప్రేక్షకులకు పూర్తి కన్నుల విందు… తొంభై శాతం చిత్రం అంతా గోదావరి మీదనే… అందుకనే ఎన్ని సార్లు ఈ చిత్రాన్ని వీక్షించినా విసుగు కలగదు… ఆ తరువాత వంశీ గారు దర్శకత్వం వహించిన ‘గోపీ గోపిక గోదావరి’ చిత్రం కూడా గోదావరి అందాలను మనకు చూపిస్తుంది. ఇవి కాక, ఎన్నో చిత్రగీతాలలో మనం గోదావరి నదీ సుందరిని చూస్తాము… మరి అటువంటి కొన్ని పాటల గురించి ఒక్కసారి అవలోకనం చేసుకుందామా?
‘వేదంలా ఘోషించే గోదావరి – అమర ధామంలా శోభిల్లే రాజమహేంద్రీ… శతాబ్దాల చరితగల సుందర చరితం… గత వైభవ దీప్తులతో కమ్మని కావ్యం…’ ఎంత కమ్మని పాటో కదండీ… గోదావరి అందాలను, పురాతన చారిత్రక  పట్టణం అయిన రాజమహేంద్రవరాన్ని, వీరేశలింగం గారిని కనుల ముందు నిలుపుతుంది ఈ గీతం. చిన్నారి ప్రకాశం (టంగుటూరి ప్రకాశం పంతులు) తన తల్లిదండ్రులతో గోదావరి మీద పయనించే దృశ్యాలు మనసును దోచుకుంటాయి. ఈ పాటను ఆరుద్ర గారు వ్రాయగా, సత్యం గారు స్వరపరచగా ‘ఆంధ్ర కేసరి’ చిత్రం కోసం శ్రీ బాలూ గారు ఎంతో హృద్యంగా గానం చేసారు.
శేఖర్ కమ్ముల గారి ‘గోదావరి’ చిత్రం టైటిల్ పాట, గోదావరి అందాలను ఎంతో అందంగా చూపిస్తూ ఇలా మొదలవుతుంది. ‘ఉప్పొంగెలె గోదావరి – ఊగిందిలే చేలో వరి… భూదారిలో నీలాంబరి…మా సీమకే చీనాంబరి…” (గోదావరి – 2006) ఈ గీతంలో సాహిత్యం చాలా బావుంటుంది. మాటల మాంత్రికుడు వేటూరి రాయగా, సంగీతం శ్రీ కే.యం.రాధాకృష్ణన్ అందించారు. సుమంత్, కమలిని ముఖర్జీ తదితరులు అభినయించారు. యస్పీ బాలసుబ్రహ్మణ్యం, కేయం రాధాకృష్ణన్ గానం చేసారు.
‘ఎదురీత’ చిత్రంలోని ఈ గీతంలో ఎంతో లోతైన భావం, తాత్వికత ఉంటాయి… ‘గోదారి వరదల్లో, రాదారి పడవల్లే నీ దారి నీదేనన్నా…ఉయ్యాలలూగే ఈ జగమంతా ఊహలకందని వింతా, ఈ లాహిరిలో నీవెంతా?” ఉదయసంధ్య గోదారి కెరటాల మీద ఉయ్యాలలూగే దృశ్యాలు టైటిల్స్ పడుతూ ఉండగా చిత్రీకరించిన విధానం అత్యద్భుతం…అంతర్లీనంగా ఎంతో వేదాంత పరమైన అర్థాన్ని తెలుపుతున్న ఈ గీత రచన వేటూరి గారు, సత్యం సంగీతంలో బాలూ గారు గానం చేసారు.
‘గోదారికి ఏ ఒడ్డైనా నీరు ఒక్కటే…ఈ కుర్రదానికి ఏ వైపైనా అందమొక్కటే… కొంగులు రెండూ వేరైనా కోక ఒక్కటే… ఈ కుర్రాడికి ఏ పొద్దూ కోరికొక్కటే’ (మన ఊరి కథ – 1976) కృష్ణ, జయప్రద అభినయించగా యస్పీ బాలసుబ్రహ్మణ్యం, సుశీల పాడగా జేవీ రాఘవులు గారి స్వర రచనలో ఆత్రేయచే రచింపబడిన గీతం ఇది.
‘పారే గోదావరిలా పరుగెత్తేదే వయసు… పొడిచే తొలిపొద్దులా…’ అంటూ సాగే ఈ గీతం ‘రాధమ్మ పెళ్లి’ చిత్రం లోనిది. సినారె గారి గీతానికి రమేష్ నాయుడు స్వరాలను కూర్చగా, ఎంతో హుషారుగా జానకి గారు పాడారు.
 
‘పున్నమిలాగా వచ్చి పొమ్మని జాబిల్లడిగింది, పుష్కరమల్లే  వచ్చి పొమ్మనీ గోదారడిగింది… నువ్వు రావాలా, పువ్వు పూయాలా, రావేలా జడ గంటమ్మా… రతనాల మా జానకమ్మా…’ ఈ పాట వింటుంటే, గోదారి గట్టున అలా అలా నడచి పోతున్న ఎలనాగ కనుల ముందు కదులుతుంది. చక్కని ఈ పాటను రచించింది కమ్మని మాటల వేటూరి గారైతే సంగీత సృష్టి చేసింది మామ అనుంగు శిష్యుడు శ్రీ పుహళేంది గారు. యస్పీ బాలు, శైలజ గానం చేయగా, నటుడు సురేష్, అభినేత్రి విజయశాంతి అభినయించారు (జడగంటలు – 1984).
‘వయ్యారీ గోదారమ్మ వళ్ళంతా ఎందుకమ్మా కలవరం? కడలి ఒడిలో కరిగిపోతే కల-వరం…’ వేటూరి సాహిత్యానికి సంగీత విదుషీమణి ఇళయరాజా గారి సంగీతంతో యస్పీ బాలు, జానకి పాడిన ఈ పాటకి రాజేంద్ర ప్రసాద్, భానుప్రియ అభినయించారు. ఈ పాటలో ఇళయ రాజా గారు చేసిన చిత్ర విచిత్ర స్వర ప్రయోగాలు ఎన్నో… (ప్రేమించు-పెళ్ళాడు 1985)
‘ఉరకలై గోదావరి ఉరికే నా ఒడిలోనికి… సొగసులై బృందావని విరిసే నా సిగలోనికి…జత వెదుకు  హృదయానికి శృతి తెలిపే మురళి… చిగురాకు చరణాలకి సిరిమువ్వ రవళి… రస మయం జగతి…’ ఆత్రేయగారి చక్కని పదాల పొందికకు ఇళయరాజా గారి స్వర సౌరభం తోడైతే ఇదిగో ఈ పాటౌతుంది… చిరంజీవి, రాధికల మీద చిత్రీకరించబడిన ఈ గీతం పాడింది యస్పీ బాలు, యస్ జానకి గారలు… (అభిలాష – 1983).
దర్శకులు కె విశ్వనాథ్ గారి సినిమాల్లో ఎంత భావుకత, ఆర్ద్రత, ప్రకృతి అందాలు ఉంటాయో అందరికీ తెలుసు. ‘సిరిసిరిమువ్వ’ చిత్రంలోని ఈ పాట ‘గోదారల్లే, ఎన్నెట్లో గోదారల్లే, ఎల్లువ గోదారల్లే, ఎన్నెట్లో గోదారల్లే…’ ఒక మూగ పిల్ల హృదయం పాడే ప్రకృతి గీతం ఇది. జయప్రద, చంద్రమోహన్ ఎంతో హృద్యంగా అభినయించిన ఈ గీతరచన వేటూరి, స్వరరచన మహదేవన్ గారు. పాడింది మధురగాయకులు బాలూ, సుశీలలు (సిరిసిరిమువ్వ – 1978).
‘గోదారీ గట్టుందీ… గట్టు మీనా సెట్టుందీ…సెట్టు కొమ్మన పిట్టుంది, పిట్ట మనసులో ఏముంది?’ గోదారి ఒడ్డున ఆడుతూ పాడుతూ గడిపే ఓ మరదలు తన బావను తలచుకుంటూ పాడే చక్కని గీతం. సుశీల గారు పాడగా జమున గారు అభినయించారు. రచన ఆత్రేయ, సంగీతం మహదేవన్. ఇదే సినిమాలో మరో పాటలో ‘తల్లీ గోదారికీ ఎల్లువొస్తే అందం…’ అని జమునారాణి గారితో కూడా పాడించారు (మూగమనసులు – 1964).
‘కొండగాలి తిరిగిందీ… గుండె ఊసులాడింది… గోదావరి వరద లాగా కోరిక చెలరేగింది… ఆ… ఆ… ఆ…ఆ…’ పాట వింటూ ఉంటేనే నదిలో నావలో కూర్చుని జలవిహారం చేస్తున్న భావన రావటం లేదూ? ఈ పాటలోని సొగసంతా సుశీల గారి ఆలాపనలే… ఘంటసాల గారి గాత్రమాధుర్యం ఏం చెప్పాలి? ముఖ్యంగా ఒకరు పల్లవి పాడుతూ ఉంటే బేస్ లో మరొకరు ఆలాపన పాడటం ఈ పాటలోని అద్భుతమైన విషయం. పాటంతా గోదావరి వర్ణనయే… ప్రకృతి తో పరవశమే… ఇంత చక్కగా ఈ పాటను వ్రాసిన వారు ఆరుద్ర గారు., ఇంత చక్కగా బాణీ కూర్చిన వారు శ్రీ పెండ్యాల నాగేశ్వరరావు గారు. జగ్గయ్య, కృష్ణకుమారి అభినయించారు… (ఉయ్యాల-జంపాల 1960).
‘చుక్కల్లో పెద్ద చుక్క చందామామ, ఎలుగులకే ఎలుగంట ఎన్నేలమ్మా… ఆ చందామామకి, ఈ ఎన్నేలమ్మకి చల్లని గోదారి ఒడిలో పెళ్ళంటా, ముత్యాల జల్లంటా…’ తాను ప్రాణంగా ప్రేమించిన చెలికాడికి మరొకరితో మనువు జరిగిపోతుంటే, గుండె రాయి చేసుకొని, ఆ పెళ్ళికి పెద్దరికం వహించి, తన దుఃఖాన్ని గుండెల్లోనే గోదారి తల్లిలా అదిమేసుకుంది ఈ నాయిక. చక్కని ఈ గీతాన్ని ఆలపించింది మన కోయిల సుశీల అయితే సంగీతం రమేష్ నాయుడు గారు చేయగా సినారె గారు రచించారు. అభినయం జయచిత్ర (చిల్లరకొట్టు చిట్టెమ్మ – 1977). ఇదే చిత్రంలో రమేష్ నాయుడు గారు ఆలపించిన ‘తల్లిగోదారికే ఆటు పోటుంటేను తప్పుతుందా మడిసికీ కడదాకా తప్పుతుందా మడిసికీ’ అనే పాటలో కూడా జీవిత సత్యాన్ని, వేదాంతాన్ని వినవచ్చు.
రాఘవేంద్రరావు రావు గారి సినిమాలు బాక్సాఫీసు హిట్టు… వాటిల్లో పాటలు ఎంతో రిచ్… అలాంటి ఈ పాట ‘దేవత’ సినిమాలోని ‘ఎల్లువొచ్చి గోదారమ్మ ఎల్లాకిల్లా పడ్డాదమ్మా…’ అనే గీతం. ఎన్నో ఇత్తడి బిందెలను ఎంతో కళాత్మకంగా అమర్చి, చక్కగా చిత్రీకరించిన గీతం ఇది. ఇందులో శోభన్ బాబు, శ్రీదేవి అభినయించగా, సుశీల, బాలూ ఈ గీతాన్ని ఆలపించారు. రచన ఆత్రేయ, సంగీతం చక్రవర్తి. (దేవత – 1982).
వీరిదే మరో సినిమాలోని ఈ పాట అచ్చంగా పుష్కరాల గురించే సుమా… ‘పన్నెండేళ్ళకు పుష్కరాలు, పదహారేళ్ళకు పరువాలు…’ రాధిక, కృష్ణంరాజు  అభినయించిన ఈ గీతాన్ని ఆత్రేయ గారు రాయగా, చక్రవర్తి గారు స్వరాలు కూర్చగా, బాలూ సుశీల పాడారు. (త్రిశూలం – 1982).
‘కురిసే వెన్నెల్లో, మెరిసే గోదారిలా… మెరిసే గోదారిలో విరబూసిన నురగలా… నవ్వులార బోసే పడుచున్నది…’ ఈ ప్రేమగీతాన్ని అక్కినేని నాగేశ్వర రావు గారు, లతా పాడుకున్నారు… సినారె గారు రచించగా కేవీ మహదేవన్ గారు సంగీత దర్శకత్వం చేసారు. వి.రామకృష్ణ, సుశీల గానం చేసారు. ఈ గీత వీక్షణలో హృద్యంగా చిత్రీకరించబడిన – అందమైన వెన్నెలరేయిలో గోదావరి అందాలను ఆస్వాదించవచ్చు… (అందాలరాముడు – 1973).
‘అదిగో అదిగో భద్రగిరి… ఆంధ్రజాతికిది అయోధ్యాపురి…’ గీతంలో భద్రాద్రి చరిత్రను, గోదావరి సౌందర్యాన్ని చూసి తరించవచ్చును… గీతరచన వేటూరి, సంగీతం కీరవాణి. గానం బాలూ… అభినయం, శరత్ బాబు, సుమన్, అర్చన (వేదా), సమీర్ అభినయించారు. ‘హైలెస్సో… హేలెస్సో… ఏటయిందే గోదారమ్మ, ఎందుకీ ఉలికిపాటు గగురుపాటు? ఎవ్వరో వస్తున్నట్టు, ఎదురు చూస్తున్నది గట్టు, ఏమైనట్టు?’ గిరిజనులైన పోకల దమ్మక్క తనవారితో కలిసి గోదావరి మీద పడవపై వెళుతున్నప్పుడు, కంచర్ల గోపన్న (రామదాసు-నాగార్జున) ఆగమనాన్ని సూచిస్తూ పాడే గీతం ఇది. ఇందులో కూడా పాపికొండల సౌందర్యాన్ని ఆస్వాదించ వచ్చు. ఈ పాటను శ్రీ సుద్దాల అశోక్ తేజ గారు రచించగా యం యం కీరవాణి, దేవిశ్రీ ప్రసాద్, మాళవిక ఆలపించారు. (శ్రీరామదాసు-2006).
‘గలగల పారుతున్న గోదారిలా… రెపరెప లాడుతున్న తెరచాపలా… ఈ చల్లనీ గాలిలా, ఆ పచ్చనీ పైరులా… నీ జీవితం సాగనీ… హాయిగా… హే…’ ఇది ఘట్టమనేని కృష్ణగారు అభినయించిన పాట. పంట పొలాలను, ప్రక్రుతి సౌందర్యాన్ని, యువత బాధ్యతను చక్కగా వివరించిన పాట ఇది. దాశరథి గారి గీతానికి సత్యం గారి సంగీతం…  బాలూగారి గళం తొలిన్నాళ్ళలో పలికిన మధురిమలు ఎన్నెన్నో… వాటిల్లో ఇదీ ఒకటి… (గౌరి – 1974).
మళ్ళీ 32 సంవత్సరాల తర్వాత అదే పాట… ‘గలగల పారుతున్న గోదారిలా… జలజల జారుతుంటే కన్నీరలా…  నా కోసమై నువ్వలా కన్నీరులా మారగా…నాకెందుకో ఉన్నదీ హాయిగా…’ ఇది ఘట్టమనేని మహేష్ బాబు ఇలియానాతో కలిసి అభినయించిన పాట. కందికొండ గారి సాహిత్యానికి సంగీతం అందించిన వారు మణిశర్మ గారు. గానం చేసినవారు శ్రీ నిహాల్. (పోకిరి-2006).
‘గోదారి రేవులోన రాదారి నావలాగ నా మాట చెప్పుకుంటూ ఉంటారంట…నా నోట చెప్పుకుంటే  బాగోదో ఏమో కాని నా అంత అందగత్తె నేనేనంట…’ అభినేత్రి శ్రీమతి మంజుల కుమార్తె రుక్మిణి అభినయించిన ఈ చలాకీ గీతం వినటానికి ఎంతో బాగుంటుంది. ఈ గీతరచన సిరివెన్నెల, సంగీతం విద్యాసాగర్, పాడినవారు సుజాత. (రుక్మిణి – 1997).
‘నిండు గోదారి కదా ఈ  ప్రేమా… అందరికీ బంధువుగా ఈ ప్రేమ…’ గోదావరి ఒడ్డున చిత్రీకరించిన చక్కని ప్రేమగీతం ఇది. దీనిని తరుణ్, ఆర్తి అగర్వాల్ అభినయించారు. కులశేఖర్ రచించిన ఈ ప్రేమగీతాన్ని ఆర్పీ పట్నాయక్, కౌసల్య ఎంతో మధురంగా పాడారు. సంగీతం ఆర్పీ పట్నాయక్. (నువ్వు లేక నేను లేను – 2001).
‘రారామ్మని, రారా రమ్మని… రామచిలుక పిలిచెను ఈ వేళా…’ ఈ పాట కూడా గోదావరి నేపథ్యంలో చిత్రీకరించబడినదే. రచన చంద్రబోస్, సంగీతం చక్రీ… గానం కౌసల్య, బాలూ… అభినయం రవితేజ, కల్యాణి. (ఔను వాళ్ళిద్దరూ ఇష్టపడ్డారు – 2002).
ఇక ఎంతో తీయని ఈ గీతాన్ని గురించి చెప్పుకుందామా? ‘వెన్నెల్లో గోదారి అందం… నది కన్నుల్లో కన్నీటి దీపం… అది నిరుపేద నా గుండెలో… చలి నిట్టూర్పు సుడిగుండమై… నాలో సాగే మౌన గీతం…’ ఎంత చక్కని సాహిత్యం? మరెంత చక్కని అభినయం… ఎన్నెన్ని సంగీత విన్యాసాలు? వాయిద్యాల మేళవింపులు? వేటూరి గారి కలం కవనామృతాన్ని వెదజల్లితే దానిని మాస్ట్రో ఇళయరాజా ఒడిసిపట్టి, గానామృతాన్ని చేస్తే, మన జానకమ్మ మనసును మీటేలా పాడితే, భానుప్రియ అభినయిస్తే… ఈ మధురగీతంగా మారింది. ఈ గీతాన్ని అభ్యాసం చేస్తే చాలు వర్థమాన గాయకులు  చేరలేని స్వరతీరాలు ఉండవు. అంత చక్కని గీతం ఇది. ఇళయరాజాగారి గొప్ప సంగీతాన్ని తెలుగునాట మనకి అందించేందుకు ఇతోధికంగా కృషి చేసిన దర్శకులు వంశీ గారిని అభినందించి తీరాల్సిందే మనమంతా… (సితార-1986).
మరి చక్కని గీతాల గురించి చర్చించుకున్నాం కదా, ఇక చల్లని ఆ గోదారమ్మ నీటితో పుష్కర స్నానం ఆచరించి ఆనంద పరవశులమౌదామా?
***
 
 
 
 
రచన: మన్నెం శారద
ఇప్పుడు కాస్త మా నాన్న గారి గురించి చెప్పాలి.
ఆయన పేరు సీతారామయ్య. నిజంగా రాముడే అనేవారంతా. గుంటూరు హిందూ కాలేజీలో గ్రాడ్యుయేషన్ చేసారట! మంచి ఇంగ్లీషు మాట్లాడేవారు. బ్రిటిష్ లెక్చరర్స్ దగ్గర చదివేరట. చాలా నిరాడంబరం జీవి. ఆయన పరుషంగా మాట్లాడటం మేం వినలేదు.
వ్యవసాయ కుటుంబం నుండి వచ్చేరు. మా తాతగారు చిన్నప్పుడే చనిపోతే మా నాన్మమ్మే చదివించింది.
నాకు నాన్న దగ్గర చనువెక్కువ. అసలు భయం లేదు. నాకయిదారు సంవత్సరాల వయసు వచ్చేవరకు నాన్న దగ్గరే పడుకునే దాన్ని. నేను పెద్దయ్య్యేక ఏం చేస్తానో చెబుతుంటే నవ్వుతూ వినేవారు.
 మా అమ్మ “ఇక నోర్మూసుకొని పడుకో!” అని అరిచేది. ఆయన పోస్టల్ ఎండ్ టెలిగ్రాఫ్ డిపార్టుమెంటులో యూనియన్ సెక్రటరిగా చేసేవారు. ఎప్పుడూ ఢిల్లీ వెళ్ళి వస్తుండేవారు. అంతే కాదు.. ఆయన ఏ వూరిలో జాబ్ చేసినా ఆయనే ఆఫీసర్ల క్లబ్ సెక్రటరి. మంచి బాడ్మింటన్ ప్లేయర్. మా ఇంట్లో ఆయన కొచ్చిన కప్పులు, మెమెంటోలు చాలా వుండేవి. సాయింత్రం ఆయన క్లబ్బులో చాలామంది పిల్లలకి ఇంగ్లీషు గ్రామర్, బాడ్మింటన్ నేర్పేవారు. ఇక రాత్రి మాకు చదువు చెప్పడం.
ఒంగోలు అనుభవాలు అంత గుర్తులేవు కాని… మేము గెద్దల గుంటకి ట్యూషన్ కి వెళ్ళేవాళ్ళం. మాకు త్రిలోచన, చక్రపాణి అని భార్యాభర్తలు (టీచర్స్) ట్యూషన్ చెప్పేవారు. తరచూ భూకంపం వచ్చి గిన్నెలు పడిపోతుంటే, రోళ్ళు కదులుతుంటే గమ్మత్తుగా వుండేది.
నేను, హేమక్క ఇంటికి రావడానికి చంద్రుడితో పాటూ పరిగెత్తే వాళ్ళం. చంద్రుడు కూడా పరిగెత్తేవాడు. ఆగితే ఆగిపోయే వాడు. నెమ్మదిగా నడిస్తే నెమ్మదిగా నడిచేవాడు.
“చూశావా చంద్రుడు నేనెలా చెబితే అలా వింటున్నాడు అనేదాన్ని!” మా అక్క నిజమేనా అన్నట్లు చూసేది.
వెళ్ళి మా అమ్మ కి చెప్పేది.
“ఏడ్చింది. నీకు బుర్ర లేదు. అది చెబితే చంద్రుడు వినడమేంటే?  ఎవరు అలా చేసినా అలానే కనిపిస్తుంది” అనేది.
మా అక్క గుర్రుగా చూసేది.
మా ఇంటి పక్కన ప్రముఖ నటీమణి భానుమతిగారి ఇల్లు వుండేది. భానుమతి అప్పటికే చాల పెద్ద నటీమణి.
వాళ్ళ కుటుంబం మా అమ్మగారితో స్నేహంగా వుండేవారట. నాకేమీ గుర్తులేదు కాని భానుమతి చెల్లెలొకామె నన్ను ఉప్పుమూట అని వీపు మీద ఎత్తుకు తిప్పేది. అది గుర్తుంది.
ఇంతలో మాకు తమ్ముడు పుట్టాడు. మళ్ళీ మేం కాకినాడ చలో!
నల్గురి ఆడపిల్లల తర్వాత తమ్ముడు!
చాలా హడావుడి చేసేరు! ఇంతలో మా అమ్మమ్మ నన్ను తీసుకుని మా మామయ్య (సూర్యప్రకాశరావు) వున్న వూరు వెళ్ళింది. ఆ వూరి పేరు వెల్దుర్తి. అక్కడ మామయ్య సర్కిల్  ఇన్స్పెక్టర్. ఆ మామయ్యకి నేనంటే చాలా ఇష్టం. నన్ను తీసుకుని రమ్మని అమ్మమ్మకి చెప్పేడు. ఎలాగూ స్కూలు చదువులు లేవుగా.
కర్నూలు జిల్లాలో వుందా వూరు!
అన్నీ నాపరాళ్ళ ఇళ్ళే!
ఊరి చివర వాగు!
మామయ్య నాకు ట్యూషన్ పెట్టించేడు.
రోజూ ఒక కానిస్టేబుల్ హరికేన్ లాంతరు పట్టుకొని నన్ను ట్యూషన్ నుండి తిరిగి తీసుకొచ్చేవాడు. వచ్చేటప్పుడు, మిఠాయి షాపు దగ్గర ఆపి ఏదో ఒకటి ఇప్పించేవాడు (బేవార్స్ అని అప్పుడు నాకు తెలియదు). శుబ్బరంగా తింటూ ఇంటికి వచ్చేదాన్ని.
ఎదురుగా ఒక రెడ్డిగారి ఇల్లువుండేది. వాళ్ళ ఇల్లు చాలా ఎత్తుమీద వుండేది. ఒక పెట్రోమాక్స్ లైట్ అరుగుల మీద పెట్టేవారు. రాత్రి పదివరకు అక్కడే ఆట! రెడ్డిగారి భార్య జొన్నరొట్టె, వంకాయ కూర పెట్టేది. చాల బాగుండేది. అది తిన్నానని మా అమ్మమ్మ ఒకటే గోల! జొన్నలు తింటావా అని తిట్టేది.
“ఏం బాగుంది కదా?” అనేదాన్ని.
అప్పట్లో గోదావరి జిల్లా వాళ్ళకి వరి తప్ప అన్నీ తప్పే!
రెడ్డిగారి భార్య నా కోసం ఇంటిక్కూడ పంపించేది. మా అమ్మమ్మ వాటిని పనిమనిషి కివ్వాలని పై అరలో పెట్టేది.
ఒకసారి వాటిని అందుకోవాలని బిందె తిరగేసి వేసి ఎక్కిపడ్డాను.
మళ్ళీ హాస్పిటల్ గొడవ!
“మా మామయ్య అమ్మమ్మ ని తిట్టేడు. దానికిష్టమైతే తిననివ్వు నీకేంటి బాధ!” అని.
మా అమ్మమ్మ సణుగుతూనే వుండేది.
నాకు వరలక్ష్మి అనే అమ్మాయి స్నేహం అయ్యింది. ఆమెకు నాకన్నా అయిదారేళ్ళ వయసు ఎక్కువ వుంటుంది. అప్పటికే ఓణీలేసేది.
ఇద్దరం వూరి చివర వాగుకి నీళ్ళకెళ్ళేవాళ్ళం. తను బిందె తీసుకొచ్చేది.
వాగు పక్కన చెలమలు తీసి చిన్న గ్లాసుతో నీళ్ళు తీసి బిందెలో పోసేది.
అప్పుడు నాకు బోల్డు దయ్యాల కధలు చెప్పేది. ఒకసారి అక్కడ ఒక పుర్రె కనిపించింది.
ఇద్దరం భయంతో పరిగెత్తుకొచ్చేం.
అయినా దయ్యాల్ని చూడాలని మహాసరదాగా వుండేది. రాత్రులు కలవరిస్తుంటే అమ్మమ్మ తిడుతూ విబూది పెట్టేది. మా అత్త మాత్రం చోద్యం చూస్తూ నిలబడేది. పెద్ద జడ చాల అందంగా వుండేది. ఎప్పుడు ఎంబ్రాయిడరీ చేస్తుండేది.
నన్నేమీ అనేది కాదు. నా అల్లరికి ఎప్పుడన్నా అయ్యో మాయదారి పిల్ల! మీ మావయ్య రానీ చెబుతా!” అనేది.
కాని ఏమీ చెప్పేది కాదు.
ఒకసారి మహానంది తిరునాళ్ళకనుకుంటాను. మావయ్యని బందోబస్తు కేసారు. అంతా కర్నూలు వెళ్ళి గెస్ట్ హౌస్ లో దిగాం.
గెస్ట్ హౌస్ చుట్టూ చాల పెద్ద ఖాళీ స్థలం వుంది. అక్కడక్కడా పెద్ద చెట్లు!
మాకు వూళ్లో తిరగడానికి ఒక జట్కాబండి పెట్టేరు.
మా అత్తయ్య మార్నింగ్ షో కంటే రాత్రి సెకండ్ షోకి తయారయ్యే టైపు.
జడ దువ్వి దువ్వి నున్నగా వేసి మళ్ళీ విప్పి మళ్ళా వేసుకునేది. చీర కుచ్చేళ్ళు తీర్చి తీర్చి తెట్టుకుని మళ్ళీ గబుక్కున లాగేసి మళ్ళీ పెట్టేది.
అప్పుడు సినిమా అంటే పిచ్చి సరదాతో ‘అత్తా, బాగుందత్తా జడ! రా!” అని బ్రతిమలాడేదాన్ని.
అత్తయ్య దేనికయినా జవాబిచ్చేది కాదు.
నిర్వికారంగా చూసి మళ్ళీ అదే పని చేసేది.
చివరికి సినిమా ప్రోగ్రాం కాన్సిల్!
మామయ్య తిట్టుకుంటూ వెళ్ళి పడుకునే వాడు! అందుకని జట్కా అలా ఖాళీ గా పడుంది.
జట్కా బండతను బయట గేటు దగ్గర కూర్చుని బీడీ తాగుతున్నాడు.
కానిస్టేబుల్ మా మామయ్య కొడుకుని ఆడిస్తున్నాడు.
అదే అదనుగా నేను జట్కా ఎక్కి కళ్ళేలు లాగేను!
ఇక చూడండి, గుర్రం దానిష్టమొచ్చినట్లు పరుగు లంగించుకుంది. ఇక్కడ అక్కడా అని చూడకుండా గెస్ట్ హౌస్ చుటూ దౌడు! చెట్లమీద నుండి, రాళ్ళమీద నుండి!
నాకూ భయం వేసింది.
ఆపాలన్న ప్రయత్నంలో కళ్ళెం గట్టిగా లాగుతున్నాను. కళ్ళెం లాగే కొలదీ గుర్రం స్పీడు పెంచుతోంది.
బండి వెనుక కానిస్టేబుల్, బండతను పరిగెత్తుతున్నారు. ఈ గొడవకి అత్త, అమ్మమ్మ వరండాలో వచ్చి నిలబడ్డారు.
“అయ్యో, బండి బోల్తా పడుతుందేమో, ఆపండి!” అంటూ అరుస్తోంది అమ్మమ్మ.
“ఎక్కడమ్మా, అమ్మాయి కళ్ళెం లాగేస్తున్నది. గుర్రం దౌడు తీస్తున్నది” అంటున్నాడు బండివాడు.
బండి ఎగుడు దిగుడుల మీద ఇంచుమించు పడిపోతున్నట్లే వెళ్తోంది. ఒక చక్రం పేకి లేచి.
సరిగ్గా అప్పుడే నా అదృష్తం బాగుంది గుర్రం ఒక జామ చెట్టు క్రిందుగా వెళ్ళింది. దాని కొమ్మ ఒకటి వాలుగా కొంచెం క్రిందుగా పెరిగింది.
గుర్రం దాని క్రిందుగా వెళ్ళింది గాని జట్కా బండిని కొమ్మ అడ్డుకుంది. దాంతో బండి ఆగిపోయింది. అదే అదనుగా బండి వాడు వచ్చి నా చేతిలోంచి కళ్ళెం లాకున్నాడు.
కాన్స్టేబుల్ వచ్చి నన్ను ఎత్తుకుని దింపేడు.
“హమ్మయ్యా” అనుకున్నారంతా.
నేను కూడ నిజానికి వణికి పోయాను భయంతో.
మా అమ్మమ్మ అక్కడే వున్న ఒకే చెట్టు కొమ్మ విరిచి నన్ను తన్నడానికి సిద్ధంగా నిలబడింది.
‘నీ రౌడి పనులకి ఏమన్నా అయితే మీ అమ్మకేం కవాబు చెప్పాలే!’ అని కోపంగా.
“వద్దులెండత్తయ్యగారూ! కొట్టకండి. అయినా ఏంటి శారదా, నువ్వు. ఇంతల్లరా!” అంది మా అత్త కొద్దిగా కోపం తెచ్చుకొని.
అలా మహానంది తీర్ధం కధ ముగిసింది.
వెల్దుర్తి ఫాక్సనిస్టుల వూరట.
ఫాక్సనిజం అంటే అప్పుడేం తెలుసు?
మావయ్య ఎప్పుడూ తలగడ క్రింద ఒక రివాల్వర్ పెత్తుకొని పడుకునేవారు. మావయ్య లేనప్పుడు నేను గదిలో కెళ్ళి దాన్ని పట్టుకుని చూసేదాన్ని. చాలా బరువుండేది.
‘ఎలా కాలుస్తారు దీన్ని అని పరిశీలించి మళ్ళీ మావయ్య వచ్చేసరికి తలగడ కింద పెట్టేసేదాన్ని.
రాత్రిపూట ఒకతను బాగా తాగి, మా ఇంటి ముందునుండి  మామయ్యని తిడుతూ వెళుతుండేవాడు.
“ఒరేయ్, నన్నే అరెస్టు చేస్తావురా? నీ అంతు చూస్తాను. నువ్వీ వూరునుండి ప్రాణాలతో ఎలా వెళ్తావో చూస్తాను” అని.
“నేను అమ్మమ్మ పక్కలో వణుకుతూ పడుకునేదాన్ని. గట్టిగా అమ్మమ్మని పట్టుకుని ఏడ్చేదాన్ని.
“ఎవరో రౌడీ వెధవలే. మీ మావయ్య వాణ్ణి అరెస్టు చేశాడని కోపం! పడుకో” అనేది నా మీద చేతులేసి పట్టుకుని.
మావయ్య ఎవరొచ్చినా తలుపులు తీయొద్దని, ఎవర్నీరానివ్వద్దని మమ్మల్ని హెచ్చరించి ఇద్దరు కానిస్టేబుల్స్ ఇంటికి కాపలా పెట్టి డ్యూటీకి వెళ్ళేవాడు.
నన్ను ట్యూషన్ కూడ మానిపించేడు.
మమ్మల్నందరినీ ఊరు పంపించేయాలని నిర్ణయించేడు కూడా.
ఈ లోపునే ఒక తప్పు చేశాను నేను.
నా దృష్టి చాల రోజులుగా మావయ్య తలగడ క్రింద వున్న రివాల్వర్ మీదనే వుంది.
ఒకరోజు మావయ్య దాన్ని మరచి పోయి వెళ్ళాడు.
అదే అదనుగా నేను అత్తయ్య లేకుండా చూసి దాన్ని తీసి పరిశీలించడం మొదలెట్టేను.
ట్రిగ్గర్ మీదకి పదే పదే వేలు వెళ్తోంది.
ఒక పక్క భయం, మరో పక్క ఒక్కసారి నొక్కితేనో… అనే సరదా!
మనసు భయాన్ని జయిస్తోంది.
పేల్తుంది. అంతేకదా! ఈ గోడ మూలకి కాలిస్తే సరి!.. అసలు కాల్తుందా?
కళ్ళు మూసుకొని మెల్లిగా రెండు చేతుల్తో పట్టుకుని ట్రిగ్గర్ మీద వేలుంచాను.
అప్పుడే సరిగ్గా నా చేతి మీద బలంగా దెబ్బ పడింది. దెబ్బకి రివాల్వర్ వదిలేసి మంచమ్మీద పడ్డాను.
ఎదురుగా మావయ్య!
రివాల్వర్ కోసమే వచ్చాడట తిరిగి.
నేను మంచమ్మీద పడి గజ గజా వణుకుతున్నాను.
“ఎంత పనంటే అంత పని చేస్తావా? చంపేస్తాను”
మావయ్య అరుపుకి అమ్మమ్మ, అత్త, కానిస్టేబుల్స్- అంతా పరిగెత్తుకొచ్చేరు.
“దీన్ని ఒక కంట కనిపెట్టండి. ఇదేం చేస్తుందో దీనికే తెలియడం లేదు. అన్నం పెట్టకండి” అన్నాడు కోపంగా.
“జాగ్రత్త! లాకప్ లో వేసేస్తా. పిచ్చి పిచ్చి వేషాలేసేవంటే” అని రివాల్వర్ తీసుకుని జీప్ లో వెళ్ళిపోయాడు.
నేను వెక్కెక్కి ఏడుస్తూనే వున్నాను. మావయ్యని అంత కోపంగా ఎన్నడూ చూడలేదు నేను.
చాలా సౌమ్యుడు. నేనంటే చాలా ఇష్టం. ఇలా తిట్టేసాడేంటి? చిన్నప్పటినుండీ నాకు ఆత్మాభిమానం ఎక్కువ. జీవితంలో వచ్చిన కష్టాలకన్నా ఎవరన్నా మాటంటే నేను ఏడుపు ఇప్పటికీ ఆపుకోలేను. కాని చాలా త్వరగా మరచిపోవడం కూడా  ఎక్కువే!
అందుకే ఎన్నడూ తిట్టని మావయ్య తిట్టేసరికి… చెప్పలేని ఏడుపొచ్చింది.
“తప్పు చేసి ఆ ఏడుపు దేనికి? అదెవరికన్నా తగిలుంటే… మీ మావయ్య ఉద్యోగం పోయేది! నువ్వెళ్ళి జైలువూచలు లెక్కెట్టే దానివి రా! అన్నం తిందువు గాని!” అంది అమ్మమ్మ కోపంగా.
నా ఏడుపు అమ్మమ్మ మీద కోపంగా మారింది.
అమ్మమ్మ తెచ్చిన కంచం తోసేసి ” నేను అమ్మ దగ్గర కెళ్ళి పోతాను” అన్నాను.
“అవును. ఇప్పుడు మీ అమ్మగాని వుంటే నీ తోలు తీసుండేది. మీ అమ్మ తన్నులు లేకే నున్న పడ్డావ్..” అంది అమ్మమ్మ.
అత్తయ్య మెల్లిగా వచ్చి నా పక్కన కూర్చుంది.
నా వీపు మీద చెయ్యేసి “ఊరుకో ఏడవకు! మీ మావయ్యకి నువ్వంటే ఇష్టమే. అది పేలిందంటే కొంపలంటుకునేది. అలాంటి వస్తువులు ఎక్కడంటే అక్కడ పెట్టకూడదు మరి. నీకేం తెలుసు మరి! రా, అన్నం తిను. అందరం వెళ్ళిపోదాం. వాడు మనల్నందరినీ చంపుతానని తిరుగుతున్నాడట. అరెస్టు చేస్తారు లే” అని బ్రతిమాలింది.
అయినా నా ఏడుపు ఆగలేదు. ఎవరు బ్రతిమాలినా అన్నం తినలేదు.
రాత్రి మావయ్య ఇంటికొచ్చేసరికి మంచం క్రింద దాక్కున్నాను. ఒకటే వణుకు. కొడ్తాడేమోనని.
అత్తయ్యేం చెప్పిందో “శారదా శారదా… అంటూ ఇల్లంతా తిరిగేడు”.
ఆ తర్వాత మంచం క్రింద నన్ను గమనించి కొందకి వంగి “బయటికి రావే! నేనేమనను” అన్నాడు అనునయం గా.
వణికిపోతూనే వచ్చాను బయటికి.
మావయ్య నన్ను ఎత్తుకుని వళ్ళో కూర్చోబెట్టుకున్నాడు.
“రివాల్వర్ అక్కడ పెట్టడం నా తప్పేలే! కాని అలాంటి వస్తువులు ముట్టుకోకూడదే. చాల డేంజర్. నువ్వెంత అల్లరి చేసినా… కొన్నిటి దగ్గర జాగ్రత్తగుండాలి. నీళ్ళంటే కూడ ఎక్కువ వెళ్ళిపోతున్నావ్. దిగుడు బావుల్లో దిగుతున్నావంట. చచ్చిపోతావే… అమ్మ మాట విను. సరేనా?” అన్నాడు ప్రేమగా.
నేను తల దించుకుని బుద్ధిగా తలూపేను.
‘ఇదిగో, ఇవి తీసుకో’ అని బోల్డంత చిల్లర పోసేడు మంచమ్మీద.
“మీ అమ్మ కివ్వకు. నువ్వే ఫ్రాకులు కొనుక్కో” అన్నాడు. అవి చూసి నా కళ్ళు మెరిసాయ్.
“ఎన్ని డబ్బులో? చాల ఐస్ ఫ్రూట్స్ వస్తాయి. జీళ్ళొస్తాయి, గాలి పటాలు కొనుక్కోవచ్చు” అనుకున్నాను సంతోషంగా.
ఒక జేబు రుమాలు తెచ్చి మూట కట్టుకున్నాను.
“ఇలా తే నే దాస్తాను” అంది అమ్మమ్మ.
“ఏవక్కర్లేదు. నువ్వు అమ్మ కిచ్చేస్తావ్” అన్నాను.
“ముందు రా అన్నం తిందువు గాని” అని మావయ్య చెయ్యి పట్టుకుని తీసుకెళ్ళి అన్నం తినిపించేడు.
ఆ మర్నాడే పోలీస్ ఎస్కార్ట్ తో మమ్మల్ని రైలెక్కించి ఊరు పంపేడు మావయ్య.
అమ్మమ్మ రైలు కదిలే ముందు చాలా ఏడ్చింది. ” ఇలాంటి వెధవ ఉద్యోగం వద్దురా. మనకున్నది చాలు. ఆ వెధవ పగలూ రాత్రీ చంపుతానని తిరుగుతున్నాడు” అని.
“ఫర్వాలేదు. ఇలాంటి బెదిరింపులకి ఝడిస్తే జాబ్ చెయ్యలేం. మీరు జాగ్రత్తగా వెళ్ళండి. చిన్నక్కకి దీన్ని వూరికే కొట్టొద్దని చెప్పు” అన్నాడు మావయ్య.
రైలు కదిలింది. నాక్కూడా ఏడుపొచ్చింది. ఆ రౌడీ మావయ్యని చంపేస్తాడా? అని ఎన్నోరోజులు నేను నిద్రపోయేదాన్ని కాదు.
చాలా రోజులకి అమ్మని చూసిన అన్నందంతో మావయ్యిచ్చిన డబ్బులన్నీ అమ్మకిచ్చేసేను నేనే!
అమ్మకి మాత్రం అదే కోపం. అదే స్వభావం. ఇంత డబ్బులిచ్చేసినా… ఇన్నాళ్ళకొచ్చినా దగ్గరకి తీసుకుని ముద్దుపెట్టుకోదే?
నాలో చెప్పలేని నిరాశ.
వారం రోజుల తర్వాత మావయ్య వచ్చేడు వీపు మీద పెద్ద బాండేజ్ తో.
ఆ రౌడీని అరెస్టు చేసేరట.
వాడి తాలూకు వాళ్ళు మావయ్య మీద కొడవళ్ళతో దాడి చేసేరట. అదృష్టం కొద్దీ ఆ కొడవలి వీపు మీద పడిందిట. మావయ్య కాల్పులు జరిపేటప్పటికి పారిపోయేరట. మావయ్యని ఆ ఊరిలో కొందరు జీప్ లోంచి తీసుకెళ్ళి జట్కా బండి గడ్డిలో దాచి ఊరు తరలించేరని… ఏదేదో చెప్పుకున్నారు.
అందరూ మావయ్యను చూసి గొల్లుమన్నారు.
మావయ్య బతికొచ్చినందుకు అందరూ చాలా సంతోషించేరు. మావయ్య రెండు నెలలు ఇంట్లోనే వుండి పోయాడు.
అప్పుడే తెలిసింది మావయ్య మంచి సింగరని.
ఎప్పుడూ హిందీ పాటలు రేడియో గ్రాం లో వింటూ పాడుతుండేవాడు. అతను కాకినాడలో వున్న యంగ్మెన్స్ హెవీ క్లబ్బు మెంబరని తర్వాత తెలిసింది. బాంబే లో ప్లే బాక్ పాడే అవకాశం వస్తే మా తాత గారు పడనివ్వలేదని.
నేను ఆ శెలవుల్లో మావయ్యకి దగ్గరగా సేవ చేస్తూ చనవుగా తిరిగేను.
అదే మావయ్య రిటైరయ్యాక నా కధలు పత్రికల్లో చదువుతూ “ఇంత అల్లరి చేసే దీనిలో ఇన్నిన్ని భావాలున్నాయా?, ఎంత బాగా రాస్తుంది?” అని ఎంతో సంతోషపడేవాడని అత్తయ్య, మావయ్య పిల్లలు మావయ్య చనిపోయినప్పుడు వెళ్తే చెబుతుంటే విని నా కళ్ళు చెమర్చేయి. ఇప్పుడు కూడ!
రచన: మాలతి దేచిరాజు
అతను స్టేషన్ బయటకు వస్తూనే ఓ ఆటో దగ్గరికి వెళ్లి “వస్తావా?” అని అడిగాడు ఎక్కడికో చెప్పకుండానే .
ఆ ఆటో అతను కూడా ఎక్కడికి అని కూడా అడగకుండానే “రాను” అన్నాడు.
అతను మరో ఆటో దగ్గరికి వెళ్లి “వస్తావా?” అని అడిగాడు.
అతను కప్పుకున్న దుప్పట్లో నుండే కుడి చేతిని పైకి లేపి “రాను” అన్నట్టు అడ్డంగా ఊపి చెప్పాడు.
అతనికి కోపం నషాళానికి అంటింది. భుజానికి వున్న లగేజీ బ్యాగ్ ని తీసి జిప్ ఓపెన్ చేసాడు. కుడిచేతికి పాములా తగిలింది రివాల్వర్.
దాని మీద చేయి వేసి మరో ఆటో దగ్గరకి వెళ్ళి అడిగాడు అతనూ రాననే సమాధానమే చెప్పాడు. ఇంక కోపం ఆగలేదు చేయి రివాల్వర్ మీదికి వెళ్ళింది. అప్పుడే అతని పక్కన మరో ఆటో ఆగింది. ఆటోలో నుంచి ఓ తల బయటకు వచ్చింది.
“రండి సార్ నేనొస్తాను”అన్న గొంతు వినిపించింది. ఆ గొంతు శోధనది. జీన్స్ ప్యాంట్ మీద బ్లాక్ టీ షర్టు దాని మీద ఖాకీ చొక్కా.
ఆమె వైపు చూసి “సిటీ అవుట్ స్కట్స్ కు వెళ్ళాలి”చెప్పాడతను.
“మీటర్ మీద వంద రూపాయలు ఎక్స్ ట్రా అవుతుంది” చెప్పింది శోధన.
“రెండు వందల రూపాయలు ఇస్తాను” అని చెప్పి అతను ఆటో లో కూచున్నాడు. బ్యాగ్ లో వున్న రివాల్వర్ ని లోపలికి నెట్టి జిప్ మూసేసాడు.
ఆటో డ్రైవ్ చేస్తూనే సైడ్ మిర్రర్ లో వెనుక కూచున్న అతన్ని చూస్తోంది.
అతని మోహంలో ఆందోళన కనిపిస్తుంది.
అప్పుడే అతని చేతిలోని సెల్ రింగ్ అయింది. ఓకే బటన్ నొక్కి మెల్లిగా “హలో” అన్నాడు.
అవతలి వైపు నుంచి మాటలు వినిపిస్తున్నాయి.
“ఫోటోని నీ సెల్ కు పంపిస్తున్నా. జాగ్రత్తగా ఫినిష్ చేయాలి ఈ రాత్రి పని పూర్తవ్వాలి” అటు వైపు నుంచి వినిపించింది.
“సరే” ముక్తసరిగా చెప్పి “సెల్ లో యెమ్మెమెస్ ద్వారా వచ్చిన ఫోటో చూసి షాకయ్యాడు.
సెల్ లో వచ్చిన ఫోటో ఓ అమ్మాయిది అదీ శోధనది.
ఒక వ్యక్తిని చంపడానికి సుపారీ తీసుకున్నాడు, ఆ వ్యక్తి అమ్మాయి అని అతనికి ఇప్పుడే తెలిసింది, అదీ ఓ ఆటో డ్రైవర్నిఅని .
అతడి పేరు గఫూర్ కిరాయి హంతకుడు, కాంట్రాక్ట్ కిల్లర్ ముంబై నుంచి వచ్చాడు.
అతడికి అన్ని భాషలూ తెలుసు. అతను దయా దాక్షిణ్యాలు లేని నరరూప రాక్షసుడు.
ఒక్క క్షణం అతనికి ఆశ్చర్యం వేసింది. ఈ అమ్మాయిని చంపడానికా తను అంత దూరం నుంచి ఇక్కడికి వచ్చింది. అయినా ఎలుక ఎలుకల బోనులోకే సరాసరి వచ్చింది అనుకున్నాడు.
ఆమె పులి అని పులి బోనులోకి వేటగాడిని మట్టు బెట్టడానికి వచ్చిందని ఆ క్షణం అతనికి తెలియదు.
గఫూర్ ఎవరికో యస్సెమ్మెస్ పంపించాడు. సరిగ్గా పది నిమిషాల తర్వాత రోడ్డు మీద ప్రత్యక్ష్యమయ్యాడు ఒకతను.
గఫూర్ ఆటోలో అతడిని ఎక్కించుకున్నాడు. మరో పదిహేను నిమిషాల తర్వాత మరొకతను. ఆటో సిటీ అవుట్ స్కట్స్ లోకి ఎంటరైంది.
చుట్టూ చెట్లు, ఆటో నిర్మానుష్యమైన రోడ్డు మీద వెళ్తుంది. గఫూర్ తనకు రెండు వైపులా కూచున్న వాళ్లకు సైగ చేసాడు. వాళ్ళు తమ జేబుల్లో వున్న రివాల్వర్స్ బయటకు తీసారు. వాటిని శోధన మెడ మీద పెట్టి “ఆటో ఆపు” అన్నారు.
ఆటో ఆపి వాళ్ళ వైపు చూసింది శోధన.
“ఎవర్నువ్వు ? అడిగాడు గఫూర్
“ఆటో డ్రైవర్ ని” క్యాజువల్ గా చెప్పింది శోధన.
“ఒక ఆటో డ్రైవర్ కోసం అందులో ఒక ఆడదాని కోసం కొన్ని లక్షలు సుపారీ ఇచ్చి చంపమన్నారంటే నువ్వు మామూలు ఆడదానివి కాదు” నిజం చెప్పు అన్నాడు గఫూర్.
“పోనీ స్పెషల్ ఆడపిల్లను అనుకో, లేదా పులి పిల్లను అనుకో” ఏ మాత్రం టెన్షన్ లేకుండా అంది.
“మగాడిని అయితే సింపుల్ గా చంపేసి వెళ్ళిపోయేవాడిని, కానీ నువ్వు అమ్మాయివై పోయావ్ నిన్ను కామ్ గా చంపితే కిక్కు వుండదు, వీళ్ళు మా ఫ్రెండ్స్ ఇక్కడే ఎంజాయ్ చేసి ఆ తర్వాత నిన్ను ఫినిష్ చేస్తాం” గఫూర్ శోధన వంక చూసి అన్నాడు.
శోధన నవ్వింది.
అ ముగ్గురూ విచిత్రంగా శోధన వంక చూసారు.
“మమ్మల్ని చూస్తే భయం వేయడం లేదా?” అందులో ఒకడు అడిగాడు.
“భయమా. . . అదే వేస్తే నేను ఇంతదూరం ఆటోలో నిన్ను ఎందుకు తీసుకువస్తాను గఫూర్” తాపీగా అంది తన ఖాకీ జేబులో వున్న ఫోటో బయటకు తీస్తూ.
ఒక్క సారిగా షాకయ్యాడు గఫూర్ తన పేరు ఆమెకు ఎలా తెలుసు అనుకుంటూ ?
“అయినా నన్ను రేప్ చేయలన్నా, చంపాలన్నా నువ్వు కూచున్న సీట్ లో నుంచి లేవాలి కదా? అంది శోధన.
“అంటే?” అనుమానంగా అడిగాడు గఫూర్. .
“పూర్ గఫూర్ నీ సీటు కింద బాంబ్ ఫిక్స్ చేశాను నువ్వు కానీ నీతో వచ్చిన తొట్టి గ్యాంగ్ కానీ లేచారా పైకి లేచిపోతారు” తాపీగా చెప్పింది శోధన.
గఫూర్ తో పాటు మిగితా ఇద్దరూ షాక్ అయ్యారు.
చెవులు రిక్కించి విన్నారు సీటు కింద శబ్దం ఇలాంటి వాటిలో ఎక్స్పర్ట్ లు వాళ్ళు
తమని శోధన ట్రాప్ చేసిందని అర్ధం అయిపోయింది వాళ్ళ.
తన క్రైమ్ ట్రాక్ లో ఇలాంటి వరెస్ట్ రికార్డ్ లేదు ఇప్పటివరకు ఇదే మొదటిది చివరిది కూడా అని అతనికి తెలియడానికి అట్టే సమయం పట్టలేదు.
శోధన తాపీగా అక్కడి నుంచి నడుచుకుంటూ వెళ్ళింది, ఆమె చేతిలో వున్న బాంబ్ రిమోట్ లో వున్న బటన్ మీద చేయి పడింది.
శోధనను చంపుదామని వచ్చిన గఫూర్,ఆమెతో ఆడుకోవడానికి వచ్చిన మరో ఇద్దరు క్రిమినల్స్ పోలీస్ రికార్డ్స్ నుంచే కాదు భూమ్మీది నుండే తొలిగిపోయారు.
ఆటో పెద్ద శబ్దంతో పేలిపోయింది.
ఆ వెలుగులో శోధన రోడ్డు ఎక్కింది.
రోడ్డు మీద వెళ్తోన్న కారును “లిఫ్ట్ ప్లీజ్ “అంటూ ఆపింది.
కారు ఆగింది.
“థాంక్యూ” అంటూ డ్రైవింగ్ సీట్ లో వున్న విశ్వక్ ని చూసింది.
“ఆ ముగ్గురిని పరలోకానికి పంపించావా? అడిగాడు విశ్వక్ కారును ముందుకు పోనిస్తూ”
అలాగే చూస్తోండిపోయింది శోధన.
*****
ఆ హాల్ లో ఇద్దరే వున్నారు. ఒకరు హోం మినిస్టర్ ధనంజయరావ్,మరొకరు సిద్దప్ప.
“నా బిడ్డ మీద దాడి చేసింది ఎవరో వెంటనే తెలుసుకోవాలి” సిద్దప్ప అన్నాడు.
పార్టీకి నల్లధనాన్ని విరాళంగా ఇచ్చే సిద్దప్ప, ఆ డబ్బును ఎరలా భావిస్తాడు. అందుకే ప్రభుత్వాన్ని అతడి పనులను చేసిపెట్టే బ్రాంచీ ఆఫీసులా మార్చుకున్నాడు.
“ఏంటి హోం అలోచిస్తున్నారేమిటి?” అడిగాడు సిద్దప్ప.
“పోలీసులు ఆ పని మీదే వున్నారు. క్లూస్ టీం కూడా వెళ్ళింది. ” హోం మినిస్టర్ చెప్పాడు.
“ఆ విషయం నాకూ తెలుసు నాకు కావలిసింది నా బిడ్డ మీద దాడి చేసిందెవరో నాకు తెలియాలి ఈ వార్త పేపర్ లో రాకముందే నా బిడ్డ మీద దాడి చేసిన మనిషి శవమై పోవాలి. లేక పోతే రేపు నన్ను చూసి చిన్న పిల్లాడు కూడా భయపడడు. ” సిద్దప్ప అన్నాడు.
చిత్రంగా చూసాడు హోం మినిస్టర్.
తన కొడుకు తీవ్రంగా గాయపడ్డాడు, అదీ మామూలుగా కాదు అతని ప్రైవేట్ పార్ట్ తీవ్రగాయానికి లోనైంది. అదే మిగుడుపడడం లేదు అతనికి ఎందుకంటే స్వయంగా తనే ఎన్నో రేప్ కేసుల్లో నిందితుడుగా ఉన్నాడు. యాసిడ్ దాడి కేసుల్లోనూ వున్నాడు. ఎందరో అమ్మాయిల జీవితాలతో ఆడుకున్నాడు. కానీ తన రాజకీయ పలుకుబడితో సనాయాసంగా బయట పడ్డాడు. శిక్ష అంటూ విధిస్తే అతను చేసిన నేరాలకు వంద సంవత్సరాల శిక్ష కూడా సరిపోదు. ఆ విషయంలో తను అదృష్టవంతుడనుకునే వాడు ఇంతవరకు. కానీ ఇప్పుడు నిజానికి అతనికి కొడుకు పరిస్థితి కన్నా తన పవర్ పోతుందన్న భయం పట్టుకుంది.
సిద్దప్ప హోం మినిస్టర్ వైపు చూసి “పబ్ లో వున్న ఫూటేజ్ తెప్పించండి” అన్నాడు.
“ఆ పని మావాళ్ళు చేస్తున్నారు. ఆ పుటేజ్ ఆధారంగా మనం ప్రొసీడ్ అవ్వొచ్చు” అన్నాడు హోం మినిస్టర్.
కానీ అతనికి నమ్మకం ఆ పుటేజ్ వల్ల సిద్దప్ప కొడుక్కి సరైన శిక్ష పడక మానదు .
దేవతలు సైతం “తధాస్థు” అన్నట్లున్నారు అతను అనుకున్నదే జరిగింది.
గోల్కొండ ఆ పరిసరి ప్రాంతాల్లో శోభన కనిపించిందని తన దగ్గర సమాచారం ఉంది. అందుకే వచ్చింది అందుకే ఎదురుగా కనిపిస్తున్న గోల్కొండ అందాలు కానీ ఆ పురావస్తు శోభ కానీ ఆమెని ఆహ్లాద పరచలేక పోతున్నాయి. ఆమెకి కావాల్సింది తన అక్క శోభన తన ప్రాణం.
“ఎక్కడున్నావ్ నా ప్రాణమా! నా శరీరాన్ని రెండు ముక్కలు చేసినట్టు,నా నుండి విడిపోయావా? ఎక్కడని వెతకనూ. . . నీ కోసం ఎంత కాలం నిరీక్షించను?”
బాధగా ఆమె కళ్ళు కన్నీళ్లను వర్షిస్తున్నాయి.
ఆ ఏరియాలో అనుమానం వున్న ప్రాంతాలను తన మెదడులో నిక్షిప్తం చేసుకుంటోంది శోధన. గోల్కొండకు మూడు కిలోమీటర్ల దూరంలో వున్న అడ్డా అది. చతుర్వేది అక్రమ నేర సామ్రాజ్యానికి బ్రాంచీ ఆఫీసు. అక్కడ ముఖ్యమైన ల్యాండ్ సెటిల్ మెంట్స్ జరుగుతాయి, ఈ సంచారం తెలిసే ఇక్కడికి వచ్చింది శోభన. ఆ తరవాతే తను కనిపించలేదు. ఏమైపోయిందో ఎవరికీ అంతుబట్టలేదు. శోధన పిడికిళ్ళు బిగుసుకున్నాయి. దూరంగా పాడుబడిన ఇల్లు కనిపిస్తింది. లోపలికి వెళ్తే అదో కట్టుదిట్టమైన శత్రు దుర్భేద్యమైన కోట అని తెలుస్తుంది.
శత్రుసంహారానికి నాంది మొదలైంది.
శోధన అటువైపు వెళ్ళింది. అక్కడ పటిష్టమైన భద్రత ఉంది. చతుర్వేది నేర సామ్రాజ్యానికి పునాదులు అక్కడే వున్నాయిమరి. అతను ఒక బాలనేరస్తుడిగా తన నేర జీవితాన్ని ప్రారంభించింది అక్కడినుండే. చిన్నగా చిల్లర దొంగతనాలు మొదలుపెట్టి గంజాయి వరకూ ఎన్నో నేరాలు చేసాడు. బాలనేరస్తుడిగా బోస్టన్ స్కూల్ లో ఉండి బయటకి వచ్చిన తర్వాత తరవాత తన నేరాల స్థాయిని పెంచాడు. నేరం చేయడం కన్నా నేరాన్ని సృష్టించడం నేర్చుకున్నాడు. తాను ఎదగడం కోసం ఎవరినైనా అణగదొక్కే క్యారెక్టర్ అతనిది.
హైదరాబాద్ బాంబ్ పేలుళ్ళలో అతని హస్తం వుందని తెలిసినా సాక్ష్యాధారాలు దొరకలేదు ఎవ్వరికీ . ముంబై బాంబ్ పేలుళ్ళలో కూడా అతను ఉన్నాడని తెలిసింది. ప్రతీ వ్యాపారాన్ని తను చేసే నేరానికి వాడుకోవడం చతుర్వేది ప్రత్యేకత.
గల్లీ నుంచి ఢిల్లీ వరకూ విస్తరించిన అతని నేరాలపై సిబీఐ కన్నేసింది. ఆ కేసును సిబీ ఐ ఆఫీసర్ శోభనకు అప్పగించింది. శోభన చాలావరకూ సాక్ష్యాలు సేకరించింది. ఒక్కో విషయం తెలుస్తోన్న కొద్ది విభ్రాంతికి గురైంది శోభన. ఆ సమయంలోనే శోభన మిస్సయింది.
శోధన మెల్లిగా ఆ పాడుబడిన భవనం వైపు నడిచింది. సాధారణంగా కనిపించే ఆ భవనం శత్రుదుర్భేధ్యంగా వుంటుంది. ఆయుధాలు ధరించిన నరరూప రాక్షసుల పహారా ఉంటుందక్కడ. ఎందుకంటే చతుర్వేది ప్రాణాల గుట్టు ఆ భవనంలోనే ఉంది.
శోధన వారంరోజులుగా అబ్జర్వ్ చేసాకే అక్కడికి వచ్చింది. వెనుక వైపు అంతా ముళ్ళ పొదలు నిండి వున్నాయి. అటువైపు ఎవరూ రారు. దానికి కారణాలు రెండు ఒకటి అది దూరంగా విసిరివేయబడినట్టు ఉండటం, రెండో కారణం అది చతుర్వేది నేర సామ్రాజ్యం అని తెలియటం. వాళ్ళని పట్టుకోవాలని అక్కడికి వస్తే ప్రాణాలతో తిరిగి వెళ్ళలేరనీ తెలుసు పోలీసనే ప్రతివాడికి. శోధన మెల్లిగా వెనుక వైపు నుంచి వెళ్లి చూస్తే స్టోర్ రూం కనిపించింది . దాని కిటికీ చాలా ఎత్తులో వుంది. మునివేళ్లపై నించుని లోపలికి చూడటానికి ప్రయత్నించింది శోధన. మరో రెండు అడుగులు ఎత్తు వుంటే తప్ప సాధ్యం కాదు. మరోసారి ట్రై చేయబోయింది. కుదరలేదు. చుట్టూ చూసింది రాయి లాంటిది దొరుకుతుందేమోనని కనుచూపుమేరలో కనిపించలేదు చివరి సారిగా ట్రై చేయడానికి ప్రయత్నం చేసింది.
సడెన్ గా ఆమె శరీరం పైకి లేచింది. రెండు బలనైన చేతులు ఆమె నడుం భాగాన్ని పట్టుకుని పైకి లేపాయి. స్టోర్ కిటికీ స్పష్టంగా కనిపిస్తోంది ఆమెకి . లోపల సిలిండర్స్ వున్నాయి. అక్కడ అక్రమంగా గ్యాస్ ఫిల్లింగ్ చేస్తున్నట్టు అనుమానం కలిగింది.
మెల్లిగా కిందికి దిగి ఎదురుగా వున్న వ్యక్తీ వైపు చూసి
“ఎవరు?” అని అడిగింది.
“లవర్” చెప్పాడు అతను
“ఇట్సాల్ రైట్ “అంది.
“హెల్ప్ చేస్తే థాంక్స్ చెబుతారు ఇట్సాల్ రైట్ అనరు” అన్నాడతను.
“అందమైన అమ్మాయి నడుంను పట్టుకోవడం హెల్ప్ కాదు. పైగా ఎవరు అంటే లవర్ అనేవాడు హెల్పర్ కాదు ఈవ్ టీజర్ ఎంజాయ్ నా పర్మిషన్ లేకుండా నా నడుం ను ముట్టుకున్నా ఇట్సాల్ రైట్ అన్నానంటే నేను మంచిదాన్ని అని అర్థం. నిజంగానే హెల్ప్ చేసావని అర్థం ఇంతకీ మీ పేరు?” అడిగింది శోధన .
“వి విశ్వక్ సారీ ఒక్కటే వి. విశ్వక్ గ్లాడ్ టు మీట్యూ” చేయి చాపి అన్నాడు విశ్వక్,
“ఓహ్. . అని విశ్వక్ వైపు చూసి. . “ఈ భవనాన్ని పేల్చేద్దామా?” అని అడిగింది.
అతని చేయి గాలిలో అలానే వుంది.
“గీతాంజలి సినిమా చూసారా?” అడిగాడు విశ్వక్.
“చూసాను ఎందుకు?”
“లేచిపోదామా అన్నంత ఈజీగా పేల్చేద్దామా?” అని అడిగితే అని నవ్వుతూ “సరే” అన్నాడు తన చేతిని వెనక్కి తీసుకోబోతూ విశ్వక్.
వెంటనే శోధన అతని చేతిలో చేయి వేసింది.
“నేనో సారి లోపలికి వెళ్లోస్తాను ఎవరైనా వస్తే నీ సెల్ నుంచి మిస్సిడ్ కాల్ ఇవ్వు” అంది లోపలికి వెళ్తూ
సరే అన్నట్టు బుద్ధిగా తలూపాడు. లోపలికి వెళ్ళాక శోధనకు డవుట్ వచ్చింది. అతనికి తన నంబర్ ఇవ్వలేదు మరి తనకెలా మిస్సిడ్ కాల్ ఇస్తాడు? అనుకుంటూనే వెనుక వైపు వున్న చిన్న ఇరుకైన దారి గుండా లోపలికి వెళ్ళింది. చిన్న చెక్క తలుపు తుప్పు పట్టి వుంది. దాన్ని మెల్లిగా తీసే ప్రయత్నం చేసింది శోధన. మొహమంతా చెమట పట్టింది. పది నిమిషాల తర్వాత తలుపు తెరుచుకుంది. లోపలికి వెళ్ళింది. లోపల సిలిండర్స్ మేళాలా వుంది. దొంగతనంగా గ్యాస్ ఫిల్లింగ్ జరుగుతున్నట్టు తెలుస్తోంది. ఎంత డబ్బు వున్నా అక్కడ ప్రతి అణువులోనూ ఏ చిన్న అవకాశాన్ని వదిలిపెట్టని చతుర్వేది నిజస్వరూపం కనిపిస్తోంది. ఆ స్టోర్ రూం లోనుంచి చూస్తుంటే మరో గదిలో వున్న హెరాయిన్ కూడా కనిపిస్తోంది. అందులోనే మారణాయుధాలు వున్నాయని తెలుసు. కొన్ని రహస్య కీలక పత్రాలు అన్నింటికన్నా ముఖ్యంగా అమ్మాయిలను బెదిరించి. వాళ్ళను నేకేడ్ గా తీసిన నీలిచిత్రాలు, దాన్ని బూచిగా చూపిస్తూ అతను చేసే బ్లాక్ మెయిలింగ్ ఆ క్యాసెట్స్ కూడా అందులోనే వున్నాయి.
అన్నింటికన్నా ముఖ్యంగా అక్క శోభన మిస్సయిన ప్లేస్. ఇది ఆనవాలు లేకుండా చతుర్వేది కీలక స్థావరం కుప్ప కూలిపోవాలి. అగ్నికి ఆహుతి అవ్వాలి. ఆమె చేతివేళ్లు వేగంగా పనిచేస్తున్నాయి. గ్యాస్ లీక్ చేసే ప్రయత్నం మొదలుపెట్టింది. ఏ మాత్రం అనుమానం రాకూడదు. వాళ్లకు అనుమానం వచ్చేలోగా ఎస్కేప్ కావాలి. కొద్ది నిమిషాల్లోనే ఆమె శ్రమ ఫలించింది. అటు వైపు ఎవరూ రాకపోవడం ఆమెకు కలిసి వచ్చింది.
సక్సెస్ అనుకున్నది సాధించింది. గ్యాస్ లీక్ అవుతోంది తను వెంటనే బయటకు వెళ్ళాలి ఆ ఆలోచన కన్నా వేగంగా బయటకు నడిచింది. బయటకు వచ్చాక అనుమానం వచ్చింది. అగ్గిపెట్టె ఎలా అప్పుడు గుర్తొచ్చాడు విశ్వక్. అక్కడే ఓ బండ మీద ధైర్యంగా కూచోన్న అతని దగ్గరికి వెళ్లి “అగ్గిపెట్టె ఉందా?” అని అడిగింది చేయి చాచి.
వెంటనే విశ్వక్ ఆమె వైపు చూస్తూ “అగ్ని పర్వతం సినిమా చూసావా?” అని అడిగాడు.
“సూపర్ స్టార్ కృష్ణ సినిమా కదా ఇప్పుడు ఆ విషయం ఎందుకు?” అడిగింది శోధన.
“ఆ స్టైల్ లో చేయి చాచి అడిగితే” అంటూ జేబులో నుంచి అగ్గిపెట్టె తీసి ఇచ్చాడు
“థాంక్స్” అంది అగ్గిపెట్టె తీసుకుని.
“సిగరెట్ కూడా ఇచ్చేదా?” అడిగాడు వస్తోన్న నవ్వును కంట్రోల్ చేసుకునే ప్రయత్నం చేస్తూ.
అంత కోపంలోనూ నవ్వొచ్చింది “మీకు సిగరెట్ తాగే అలవాటు ఉందా?” అడిగింది అగ్గిపుల్ల గీస్తూ.
“కనీసం వక్కపొడి అలవాటు కూడా లేదు పెట్రోల్ బంక్ లో చిల్లర లేకపోతే ఇచ్చారు” నవ్వి చెప్పాడు.
“బావుంది పెట్రోల్ బంక్ లో అగ్గిపెట్టె ఇవ్వడం” అని అగ్గిపుల్ల గీసి స్టోర్ రూం వైపు విసిరి. .
“పరుగెత్తు” అని విశ్వక్ తో చెప్తూనే తన స్కూటీ దగ్గరికి పరుగెత్తింది.
ఇక అక్కడ ఒక్క క్షణం వున్నా మంచిది కాదు. స్కూటీ స్టార్ట్ చేసింది స్కూటీ స్టార్ట్ కావడం లేదు. కోపంతో స్కూటీని ఒక్కతన్ను తన్నింది.
“స్కూటీలు తిడితే పడటం, తన్నితే స్టార్ట్ కావడం లాంటి పనులు చేయవు. ముందు నా బైక్ ఎక్కు, అవతల మన జాయింట్ మొగుళ్ళు వస్తున్నారు” అంటూ అటువైపు చూపించాడు.
చతుర్వేది మనుష్యులు బిల బిల మంటూ బయటకు వస్తున్నారు. పెద్ద శబ్దంతో ఆ భవనం పేలింది. చతుర్వేది బలమైన పునాది ఒకటి కూలిపోయింది. అంత ప్రమాదంలోనూ చతుర్వేది మనుష్యులు శత్రువుల కోసం వేట మొదలుపెట్టారు.
“నా పాతిక వేల స్కూటీ పైగా వాళ్ళు చూస్తే సరాసరి అడ్రెస్ వెతుక్కుని వస్తారు” అంది.
“ముందు ఎక్కవే” అని బైక్ స్టార్ట్ చేసాడు.
ఓ వైపు చతుర్వేది మనుష్యులు వస్తున్నారు. గత్యంతరం లేదు. ముక్కూ మొహం తెలియని మనిషి తనను “వే” అనడమా, ఉక్రోషంతో చిన్న పిల్లలా మారిపోయింది. ఒక రెండు కిలోమీటర్ వెళ్ళాక అతని ఎడమ భుజం మీద గట్టిగా కొరికింది.
“రాక్షసి” గట్టిగా అరిచి అన్నాడు “కండ వూడేలా కొరికావు, నాన్ వెజ్ అంటే అంతిష్టమా” బాధగా అన్నాడు విశ్వక్.
“నన్ను వే అంటావా? ఎక్కవే అంటావురా” కచ్చగా అంది.
బైక్ శోధన ఇంటి ముందు ఆగింది.
అప్పటికే ఆమె ఉక్రోషం, కోపం కొద్దిగా తగ్గాయి. ఇంటి ముందు తన స్కూటీ కనిపించేసరికి మొత్తం తగ్గింది. అతని ఎడమ భుజం వైపు చూసింది. షర్టు రక్తం తో తడిసింది. తను గట్టిగానే కొరికినట్లుంది.
“సారీ అండ్ థాంక్స్” అంది బైక్ దిగి శోధన.
“ఏది ఎందుకు” తన భుజం రుద్దుకుంటూ అన్నాడు.
“మిమ్మల్ని అపార్థం చేసుకున్నాను. నన్ను, నా స్కూటీనీ సేఫ్ గా ఇంటికి చేర్చారు. నేనే అనవసరంగా మిమ్మల్ని అపార్థం చేసుకున్నాను అందుకు సారీ. నన్ను సేఫ్ గా ఇంటికి చేర్చినందుకు థాంక్స్.” అన్నది
“ఇట్సాల్ రైట్”అన్నాడు విశ్వక్.
“వెల్ కం అనాలి” అంది శోధన.
“మీరు ఇంట్లోకి పిలిస్తే అలానే అనేవాడిని ఎనీ హౌ గుడ్ నైట్ ” అన్నాడు బండి స్టార్ట్ చేస్తూ.
“అవును నా నంబర్ తీసుకోకుండా నాకు ఎలా మిస్సిడ్ కాల్ ఇద్దామనుకున్నారు?” అడిగింది శోధన.
విశ్వక్ తన మొబైల్ తీసి ఓ నంబర్ డయల్ చేసాడు. శోధన సెల్ రింగ్ అయింది.
“ఇలా” అన్నాడు.
షాకయింది. తన నంబర్ అతనికి ఎలా తెలుసు? శోధన మరో విషయం కూడా మర్చిపోయింది, అతను తనను సరిగా తన ఇంటిదగ్గరే దింపాడు. అతనికి తన ఇల్లు ఎలా తెలుసు అన్న విషయం?
ఇంతకన్నా పెద్ద విషయం అసలు ఆమె స్కూటీ లో పెట్రోల్ మొత్తం విశ్వక్ తీయడం వల్లే స్కూటీ స్టార్ట్ కాలేదు. ఆమె మీద ఎటాక్ జరుగుతుందన్న అనుమానంతోనే ఆమెను స్వయంగా తనే తీసుకు రావాలని అలా ప్లాన్ చేశాడు అతను.
అతి తొందరలోనే ఎన్నో శేష ప్రశ్నలకు సమాధానం దొరకబోతుంది.
పోలీస్ జీపు ఫస్ట్ కిక్ పబ్ ముందు ఆగింది. అందులో నుంచి దుర్జన రావ్ చాల పొగరుగా దిగాడు. ఆకలితో వున్న క్రూర జంతువులా వున్నాడు, సరైన సమయానికి యూనిఫాం తిరిగి తన ఒంటి మీదికి వచ్చినట్టు ఫీల్ అవుతున్నాడు. తనలాంటి నీచ్ కమీనే పోలీస్ లు యూనిఫాం లేకుండా బ్రతకడం అంటే మొసలి రోడ్డు మీద ఉన్నట్టే.
తన బలం ఈ ఖాకీ యూనిఫాం. చతుర్వేదికి, సిద్ధప్పకు మేలు చేస్తే తనకు ప్రమోషన్ గ్యారంటీ అనుకున్నాడు దుర్జన రావు
పోలీస్ జీపు దిగుతూనే మేనేజర్ రూంలోకి వెళ్ళాడు. రాత్రి తాలూకు సిసి ఫుటేజ్ తీసుకున్నాడు. ఆ పబ్ లో చాలా చోట్ల సిసి కెమెరాలు వున్నాయి. వీడియో ఫూటేజ్ చూస్తున్న కొద్దీ దుర్జన రావ్ మోహంలో రంగులు మారుతున్నాయి.
విక్కీకి పబ్ లో వున్న వెయిట్రెస్ కు జరిగిన సంభాషణ అంతా వుంది. ఆ తర్వాత విక్కీ వాష్ రూంలోకి వెళ్ళడంతో సహా. . . కానీ కొని చోట్ల కెమెరా లేకపోవడం కొంత భాగం రికార్డ్ కాలేదు . సడెన్ గా వాష్ రూం లో అపరిచిత యువతి స్కార్ప్ కట్టుకుని విక్కీ ని కొడుతున్న దృశ్యం, నైఫ్ తో అతని శరీరం మీద, అతని ప్రైవేట్ పార్ట్ మీద తగిలిన గాయం. ఎంతో మందిని దారణంగా హింసించిన దుర్జనరావ్ కూడా ఆ దృశ్యం చూసి ఒక్క క్షణం భయపడ్డాడు.
స్కార్ప్ లో వున్నా అమ్మాయి ఎవరో గుర్తించే ప్రయత్నం చేస్తున్నాడు. ఎక్కడో చూసినట్టే అనిపిస్తోంది. అతను రీ కలెక్ట్ చేసుకునే ప్రయత్నం చేస్తున్నాడు. ఆ వీడియో ఆపేసాడు. పబ్ లో పనిచేసే వెయిట్రెస్ ను పిలిపించమన్నాడు. ఆ వెయిట్రెస్ మరుసటి రోజు నుంచి పని మానేసింది. వెంటనే అతని మనసులో వికృత ఆలోచన. వెళ్లి ఆ అమ్మాయిని తీసుకు రమ్మన్నాడు.
పోలీస్ జీపు ఆ వెయిట్రెస్ ఇంటి వైపు బయల్దేరింది.
అంత కన్నా ఒక పది నిమిషాల ముందే శోధన ఆ వెయిట్రెస్ దగ్గరికి బయల్దేరింది తలుపు తెరిచిన ఆ అమ్మాయి తన ఎదురుగా వున్నా శోధన వైపు చూసింది. వెంటనే గుర్తు పట్టింది. “మీరా మేడం! ప్లీజ్ రండి” అంటూ పక్కకు తొలిగి దారి ఇచ్చింది. ఆ రోజు శోధన లేకపోతే తన జీవితం నాశనం అవ్వడమే కాదు తనను ఆ విక్కీ చంపేసేవాడే ఆ భయంతోనే అక్కడ పని మానేసింది ఆ వెయిట్రెస్.
ఇంట్లో ఆ అమ్మాయి తండ్రి వున్నాడు. అతను మంచానికి అతుక్కుపోయి వున్నాడు. ఆ ఇంటి పరిస్థితి అర్థమైంది.
“థాంక్యూ మేడం ఆ రోజు మీరు సమయానికి రాకపోయి వుంటే నా పరిస్థితి చాలా ఘోరంగా వుండేది” కన్నీళ్ళతో అంది ఆ అమ్మాయి.
“ఓకే వదిలేయ్ సమస్యలకు భయపడకు. అప్పుడు విక్కీని ఆ పరిస్థితిలో చూసేక భయమేసింది కదూ” అంది శోధన.
“అవును మేడం. వాడు చాలా మంది జీవితాలతో ఆడుకున్నాడు. నాకు తెలిసి మీరు ఆ రోజే జాయిన్ అయ్యారు. ఎందుకో మిమ్మల్ని చూస్తుంటే పని కోసం జాయిన్ అయినట్టు అనిపించలేదు. ” అంది ఆ వెయిట్రెస్.
“యస్, నిజమే కారణం చెప్పను గానీ నాకు నీ నుంచి రెండు సాయాలు కావాలి చేస్తావా భార్గవి “అడిగింది శోధన.
“మేడం నా పేరు మీకెలా” ఆశ్చర్యంగా అడిగింది.
“తెలుసుకున్నాను మీ నాన్నగారి ఆరోగ్య పరిస్థితి గురించి కూడా తెలుసు. మీ గురించి వైదేహి మేడంకు చెప్పాను. మీలాంటి వారికోసం ఆ మేడం నడిపే ఆసరా సంస్థ ఎంతో సాయం చేస్తుంది. ఈ నంబర్ ఉంచుకో ఇది ఆ మేడం నంబరే” అంటూ వైదేహి మేడం ఫోన్ నంబర్ ఇచ్చింది.
“చెప్పండి మేడం నేను మీకు ఏ విధంగా సాయం చేయగలను? నా ప్రాణం ఇవ్వమన్నా ఇస్తాను”అంది సిన్సియర్ గా భార్గవి.
“ఆ రోజు అంతగా భయపడ్డావు మరి ఇప్పుడిలా ధైర్యంగా?
“ఆ రోజు ప్రాణాల మీద తీపితో కాదు మేడం నేనేమైనా అయితే నాన్నకు ఏమవుతుందో అని భయపడ్డాను. అదీ కాక ఒక మానవ మృగానికి నా శరీరాన్నిఅర్పించడానికి ఒక ఆత్మాభిమానం గల ఆడపిల్లగా ఇష్టపడలేదు. ”
“వెరీ గుడ్ ఇంకాసేపట్లో నీ కోసం పోలీస్ లు వస్తారు. నిన్ను దుర్జనరావ్ అనే వెధవ పోలీస్ డ్రెస్ లో ప్రశ్నలు వేస్తాడు. అతనికి నువ్వు నిజాలు చెప్పాలి.
“వాట్ మేడం నిజాలు చెప్పాలా? ఇంకా అబద్దాలు చెప్పమంటారు అనుకున్నాను”
“ఆ నిజాలతో పాటు నువ్వు నీ చీరెకు, బ్లవుజ్ కు మధ్య సేఫ్టీ పిన్ బదులు ఒక కెమెరా పెట్టుకోవాలి అది నీకు ఒక పోలీస్ ఆఫీసర్ ఇస్తాడు నీకు ఏ ప్రమాదం లేకుండా అతను చూసుకుంటాడు. ” అన్నది.
“తప్పకుండా మేడం ముందు మీ కోసం కాఫీ”
“వద్దు మళ్ళీ తీరిగ్గా వస్తాను” అని శోధన గుమ్మం దగ్గరికి వెళ్లి ఏదో మర్చిపోయినట్టు వచ్చి, భార్గవి తండ్రి దగ్గరికి వచ్చింది. హ్యాండ్ బాగ్ లో వున్నా ఆపిల్స్ తీసి అతని చేతిలో పెట్టి. అతనికి కళ్ళతోనే ధైర్యం చెప్పింది. అతని కళ్ళలో సన్నటి కన్నీటి మెరుపు.
శోధన చెప్పినట్టుగానే పది నిమిషాల తర్వాత పోలీస్ జీపు వచ్చింది. ఇద్దరు పోలీసులు, ఒక ఇన్స్పెక్టర్ వున్నాడు. వాళ్ళను చూడగానే ఆశ్చర్యం నటించింది భార్గవి.
“మిమ్మల్ని మా సి ఐ గారు రమ్మంటున్నారు” అన్నాడు ఓ పోలీస్ చెప్పాడు.
ఇన్స్పెక్టర్ లోపలికి నడిచాడు. కానిస్టేబుల్స్ లోపలికి వెళ్ళబోయి ఇన్స్పెక్టర్ చూపులకు భయపడి ఆగిపోయారు.
లోపలి అడుగు పెట్టగానే ఇన్స్పెక్టర్ “నా పేరు శామ్యూల్. శోధన మేడం చెప్పిన ఇన్స్పెక్టర్ ని నేనే మీరేమీ భయపడకండి” అన్నాడు శామ్యూల్.
“థాంక్యూ సర్ మీలాంటి వారి వల్లే ఇంకా పోలీస్ లు అంటే గౌరవం మిగిలి వున్నాయి” మనస్ఫూర్తిగా అంది.
“సరే బయల్దేరండి మీకు అంతా మంచే జరుగుతుంది. ఆ ప్రభువు మంచి వాళ్ళకు మంచే చేస్తాడు. ” అన్నాడు.
భార్గవి తండ్రికి చెప్పి బయల్దేరింది. ఆమెలో భయం మచ్చుకైనా కానరావడం లేదు.
పోలీస్ జీపు భార్గవి ఇంటి నుంచి వెళ్ళగానే ఒక నిట్టూర్పు విడిచింది శోధన. అంతా తను అనుకున్నట్టే జరుగుతుంది. తన శోభన తనకు కనిపించడానికి అట్టే టైం పట్టదు అనుకుంది, అపుడే ఆమె సెల్ రింగ్ అయింది. ఆ నంబర్ ఎవరిదో సడెన్ గా గుర్తుకు వచ్చింది. విశ్వక్. . . రాత్రి జరిగిన సంఘటన గుర్తుకు వచ్చింది.
వెంటనే ఓకే బటన్ ప్రెస్ చేసి “హలో ఎవరూ?” అంది.
“నేనని నీకు తెలుసు. ఎవరూ అని ఎందుకు అడగడం” అటు వైపు నంచి విశ్వక్ అన్నాడు.
“సరే విషయం ఏమిటో చెప్పండి” అంది శోధన.
“రాత్రి నా మీద ఓ వాంపయిర్ దాడి చేసింది. కోరల్లాంటి పళ్ళతో గాయం చేసింది ట్రీట్మెంట్ కోసం స్టార్ హాస్పిటల్ లో జాయిన్ అవ్వాలనుకుంటున్నాను. నా భుజాన్ని నాన్ వెజ్ లా కొరికేసింది” అన్నాడు.
నవ్వొచ్చింది శోధనకు. కాసింత సిగ్గుగా కూడా అనిపించింది. ఎంత ఇన్మెచ్యూర్డ్ గా బిహేవ్ చేసిందో గుర్తుకువచ్చింది. అయినా బయట పడకుండా
“అయితే ఏమిటి? అయినా వాంపయిర్స్ తో మీకు పనేమిటి?” అంది.
“పోనీ మీతోనే నాకు పని అనుకోండి ఎక్కడున్నారు?”
“పనా ? నాతోనా? నేను అని ఎదురుగా వెళుతున్న ఓ బస్సు వంక చూసి దాని మీద వున్న బోర్డు చదివి శిల్పారామం దగ్గర వున్నాను.” అనిచెప్పింది.
“అరె వాటే కోఇన్సిడెన్స్ నేను ఇక్కడే వున్నాను” అన్నాడు విశ్వక్.
“అయితే వచ్చి కలవండి అంటూ ఇంతకీ ఎందుకో తెలుసుకోవచ్చా?” క్యూరియాసిటి తో అడిగింది.
“ఎందుకేమిటి లవ్ ప్రపోజ్ చేయడానికి. రాత్రి మర్చిపోయాను అందుకే ఇప్పుడు ప్రపోజ్ చేద్దామని. ”
“వాట్ నీకేమైనా లూజా రాత్రి పరిచయం అయిన మనిషిని, అదీ యాక్సిడెంటల్ గా. లవ్ ప్రపోజ్ చేస్తావా?”
“ప్రేమ కూడా యాక్సిడెంట్ లాంటిది అని ఓ పుస్తకంలో రచయిత రాసాడు. ”
“అయితే రా ప్రేమించుకుందాం” కచ్చగా అని ఫోన్ పెట్టేసింది.
శోధన సెల్ పెట్టేయగానే “హలో” అన్న పిలుపు వినిపించి వెనక్కి తిరిగి చూసి షాకయింది.
విశ్వక్ “ప్రేమించుకుందాం రా అన్నారుగా వచ్చేసాను” అన్నాడు.
*****
దుర్జనరావ్ తన ఎదురుగా వున్న భార్గవి వైపు చూసాడు.
“నువ్వేనా భార్గవి అంటే. నీ వెనుకే పడ్డాడా ఆ విక్కీ? బాగానే వున్నావు కత్తి లాంటి ఫిగర్ ఎవరైనా పడతారులే అని వెకిలిగా నవ్వుతూ “చెప్పు ఆ రోజు నిన్ను కాపాడింది ఎవరు?”
“ఆమె ఎవరో తెలియదు కానీ చూస్తే గుర్తు పడతాను” అంది.
సిసి ఫుటేజ్ చూపించాడు. అందులో స్కార్ప్ లో వున్న శోధనను గుర్తు పట్టి పట్టినట్టు వెంటనే చెప్పింది “ఈ మేడమే ఆ విక్కీగాడిని తుక్కు తుక్కుగా కొట్టింది” కసిగా చెప్పింది.
“విక్కీ ని కొట్టినందుకు చాలా హ్యాపీ గా వున్నట్టు వున్నావు” ఆమె శరీరం వంక చూస్తూ అన్నాడు.
“అమ్మాయిలను అనుభవించాలనుకునే మగమృగాలను అలానే చితక్కొట్టాలి”అంది భార్గవి.
తనని కూడా కలిపి అంటున్నట్టు అనిపించింది అతనికి.
“ఈ అమ్మాయిని ఎక్కడైనా చూసావా?” భార్గవి దగ్గరికి వస్తూ అడిగాడు.
ఒక్కో అడుగు వెనక్కి వేస్తూ “చూసాను” అంది.
భార్గవి భుజం మీద చేయి వేసి ఆమె భుజం నొక్కుతూ “ఎక్కడ?” అని అడిగాడు.
“ప్లీజ్ చేయి తీయండి” అంది గింజుకుంటూ
“ఏం నేను అందంగా లేనా? అయినా పబ్ లో పనిచేసే నీకు ఈ కల్చర్ తెలియదా? నాతో వున్నావనుకో నీకు ఫుల్ బందోబస్తు దొరుకుతుంది. నిన్ను ఎవరూ ఏమీ చేయరు నాతో టచ్ లో వుంటే నిన్ను టచ్ చేయడానికే భయపడుతారు” తన వైపు తిప్పుకునే ప్రయత్నం చేస్తూ అన్నాడు.
అప్పుడే శామ్యూల్ లోపలికి వచ్చాడు.
“నువ్వెందుకు వచ్చావు అసలు నిన్ను ఉద్యోగం లో నుంచి పీకేయాలి బయటకు వెళ్ళు” సీరియస్ గా అన్నాడు.
శామ్యూల్ బయటకు వెళ్ళాడు.
“ప్లీజ్ నన్నేమీ చేయొద్దు ఇదన్యాయం విచారణ కోసం పిలిపించి ఇలా ప్రవర్తించడం ఏమీ బాగాలేదు సర్ ”
“చూడూ నా వెనుక సిద్దప్ప, చతుర్వేది లాంటి వాళ్ళు వున్నారు ఎవరూ నన్ను ఏమీ పీకలేరు. అంతెందుకు హోం మినిస్టరే నన్నేమీ పీకలేకపోయాడు” వెకిలిగా నవ్వుతూ అన్నాడు.
“యూ ట్యూబ్ లో మీ వీడియో పెట్టినా ఎవరూ ఏమీ పీకలేరా? ఒకసారి ఇలాంటి అనుభవం జరిగినా మీకు బుద్ది రాలేదా” అడిగింది భార్గవి.
ఆ మాటలతో షాక్ తిన్నాడు.
“మీ కోసం శోధన మేడం వూరి చివర వున్న ఓల్డ్ ట్రావెలర్ బంగ్లాలో ఎదురు చూస్తోంది . మీరు వస్తే మీతో ఓ బిజినెస్ డీల్ మాట్లాడుతుందిట. నేను మీదగ్గరకి మేడం దూతగా వచ్చాను. మీరు సారీ నీలాంటి వాడికి మర్యాద అవసరం లేదు. నువ్వు రాకపోతే ఈ వీడియో యూట్యూబ్ లోకి ఎక్కుతుంది. అప్పుడు జనమే కాదు ఆ సిద్దప్ప, చతుర్వేది మిమ్మల్ని ఏం చేస్తారో ఊహించుకో ఒకసారి” అంటూ తన బ్లవుజ్ కు పెట్టుకున్న బటన్ కెమెరాను చేతిలోకి తీసుకుంది.
శామ్యూల్ లోపలికి వచ్చి భార్గవి వైపు తిరిగి “పనై పోయిందా?” అడిగాడు.
“అయిపోయింది అన్నయ్యా, మీ సి ఐ గారు బాగా కోఆపరేట్ చేశారు” అంది బయటకు నడుస్తూ.
*****
శోభన ఇప్పుడు నలభై ఏళ్ళ మహిళ గెటప్ లో వుంది. ఓల్డ్ బస్తీలో వున్న జర్దార్ స్థావరానికి కిలోమీటర్ దూరంలో వుంది. ఢిల్లీ లో భారీ పేలుళ్లకు కుట్ర పన్నినట్టు తన దగ్గర సమాచారం వుంది. దేశాన్ని అల్లకల్లోలం చేయాలన్న కుట్ర దుబాయ్ లో ఉన్న ఓ మాఫియా డాన్ స్థావరంలో మొదలైంది అన్నదే ఆ సమాచారం.
ఇలాంటి కుట్రలు, ఇలాంటి వార్తలు చాలా మందికి సెన్సేషన్ గా అనిపించవు. సరిహద్దుల్లో ఎముకలు కొరికే చలిలో మైనస్ ఉష్ణోగ్రత లో కనురెప్పల మీద తుపాకీ ఉంచుకుని కాపలా కాసే జవాను సాహసం కన్నా, పంటితో కారు లాగితే, గదిలో బొద్దింకల తో సహవాసం చేస్తే గొప్పగా అనిపిస్తుంది. వాటిని చూడటానికి సమయాని కన్నా ముందే టీవీ కి అతుక్కుపోతాము. కానీ మనదేశం ప్రమాదకరమైన స్థితిలో వుంటే, అసలు మన వెనుక ఏం కుట్ర జరుగుతుంది ? మనం ఎలా స్పందించాలి? అన్న విషయం ఆలోచించం,
ఇందుకు ఎవరూ మినహాయింపు కాదన్నది శోభన స్ట్రాంగ్ ఫీలింగ్ తన ప్రాణానికి ప్రాణమైన తన చెల్లి శోధనతో సహా. . .
అందుకే తను శోధనను అస్త్రంగా ప్రయోగించింది. ఢిల్లీ నుంచి ఇక్కడికి రప్పించింది.

ఒక్కసారిగా ఆమె గతంలోకి వెళ్ళింది.
“ఇన్నాళకి గుర్తొచ్చానా వానా” అంటూ హామ్ చేసుకుంటూ వచ్చింది శోధన ప్లేట్ లో అన్నంకలుపుతూ. “మై డియర్ సిస్టర్ ఇదిగో” అంటూ శోభన నోటికి ముద్ద అందించింది.
“ఇప్పుడే వద్దు నువ్వు తినేయ్ నేను ఈ పని పూర్తిచేసేసి తింటాను” అంది శోభన.
“అబ్బా అక్కా ఈ పనులు ఎప్పుడూ ఉండేవే కదా తిండి తిప్పలు మానేసి మరీ చేయాలా” అంటున్న శోధన వైపు చూసింది. తన చెల్లి రూపంలో అమ్మే వచ్చిందా అన్న భావం మళ్ళీ ఆమె మనసులో కలిగింది. చిన్నతనంలో అన్నం తినను అని మారాం చేస్తోంటే అమ్మ బుజ్జగించి తినిపించే దృశ్యం కళ్ళముందు కదిలింది. అంతే గుండెలోతుల్లో దాగున్న కన్నీళ్ళు కళ్ళ కొలనులు దాకా వచ్చాయి. అవి చెంప నిమిరే సమయానికి శోధన ‘హే ఎంటే ఇదీ” అంటూ ప్లేట్ పక్కనపెట్టి శోభనకి దగ్గరగా జరిగింది. శోభన కళ్ళుతుడుచుకుంటూ “ఏం లేదులే అన్నం తినిపించు” అన్నది. అలా అంటున్న అక్క మాటల్లో పసితనం కనిపించింది శోధనకి గబగబా రెండుముద్దలు తినిపించింది. “ఏంటీ మొత్తం నాకే పెట్టేస్తావా” అంటూ కంచంలో ఉన్న అన్నాన్ని తన చేతుల్లోకి తీసుకొని చెల్లి నోట్లో పెట్టింది. ఇలా ప్రేమగా అన్నం పెట్టే దగ్గరివారు ఉంటే అదే నిజమైన జీవితం. ఆప్యాయంగా మనతో కొన్ని మాటలు మాట్లాడటానికి,మనసులో ఉన్న భావాలను పంచుకోవడానికి మనకు మాత్రమే సొంతమైన కొన్ని జ్నాపకాలను తట్టిలేపటానికి ఎవరో ఒకరుండాలి.
రక్తసంబంధాలు పరాయి సంబంధాలు గా మారిపోతున్న ఈ రోజుల్లో ఇలాంటి దృశ్యం చూస్తే మనం ఏం కోల్పోతున్నామో అర్ధం అవుతోంది. బానే ఉన్నా అని అబద్ధం చెప్పటానికైనా బాగున్నావా అని అడిగే వాళ్ళు ఉండాలి కదా! వాళ్ళిద్దరిని అలా చూసి గోడమీద ఫోటో లో ఉన్న వాళ్ళ అమ్మ కూడా సంతోషంగా నవ్వుతున్నట్లుంది. వాళ్ళ మాటలు గాలికి మాత్రమే వినిపిస్తున్నాయి,వాళ్ళ నవ్వులు ఆ ఇంట్లో దీపాలతో సమానంగా వెలుగుతున్నాయి. వాళ్ళ చిలిపితనపు కేరింతల రవళులు వింటూ ఆ నాటి రాత్రి కదులుతోంది. నిద్రాదేవి ఇద్దరినీ జోకొడుతోంది.
న్యూ ఢిల్లీ
చల్లగాలి హస్తినను చుట్టు ముట్టింది. ఆ విశాలమైన ఇంట్లో ఒక గదిలో మోకాలు మీద చుబుకాన్ని ఆన్చి కిటికీ అవతల వున్న వెన్నెలను చూస్తోంది శోధన.
ఈ వెన్నెల ఇలానే రోజంతా వుంటే ఎంత బావుండు?
ఈ వెన్నెల్లో మనసైన వాడి ఒళ్లో తల పెట్టి అతను చెప్పే కబుర్లు వింటూ గడిపేస్తే? శోధన మనసులో అందమైన ఊహలు సందడి చేస్తున్నాయి.
ఎం.ఎ సైకాలజీ చేసిన శోధన జర్నలిజంలో కూడా పట్టా పుచ్చుకుంది. ఎదురుగా గోడకు వున్న ఫోటో వంక చూసింది. ఇద్దరు అమ్మాయిలు ఒకే రూపంలో చిన్నప్పటి నుంచి కలిసి పెరిగిన ఫోటోలు.
ఆ క్షణం శోధనకు అక్క గుర్తొచ్చింది. ఎవరు అక్క?ఎవరు చెల్లి కేవలం క్షణ వ్యవధిలో పుట్టిన చిన్నారులు వాళ్ళు. చిన్నపుడే యాక్సిడెంట్ లో అమ్మానాన్న చనిపోతే తనే అన్నీ అయి పెంచిన అమ్మ లాంటి అక్క శోభన.
దేశాన్ని ప్రేమిస్తూ, సి బి ఐ లో చేరి నేరాలను పసిగట్టి, అరికట్టే అధికారి శోభన
శోభనను చూస్తే గర్వంగా వుంటుంది కానీ, ఆ ప్రమాదాలు,ఆ రిస్క్ లు నచ్చవు శోధనకి. జీవితం హాయిగా, సాఫీగా సాగిపోవాలని అనుకునే మనిషి తను.
అడుగుల శబ్దం వినిపిచింది. అది అక్క అడుగుల శబ్దమే వెంటనే లేచింది, హాల్ లోకి పరుగెత్తింది అలిసి పోయి వచ్చిన శోభన.
“దేశోద్ధరణ పూర్తయిందా ” అడిగింది శోధన.
“శోధనా నువ్వసలు సీరియస్ గా ఉండవా?” చిరు కోపంగా అడిగింది శోభన.
“ఓకే ట్రై చేస్తాను ఈ సీరియస్ నెస్ సరిపోతుందా?” మొహాన్ని కాస్త సీరియస్ గా పెట్టి అంది శోధన.
“ఇదే వద్దు యమ్మే చేసావు. చదివింది మనుష్యుల సైకాలజీ, జర్నలిజం చేసావు, సంగీతం నేర్చుకున్నావు అయినా ఖాళీగా ఇంట్లో కూచుంటావు. ” అంది.
“అక్కా ఇవ్వన్నీ టైం పాస్ కోసం నేను జర్నలిజం చేస్తే నీకిష్టం అని చేశాను. యమ్మే సైకాలజీ మనుష్యుల మనస్తత్వం తెలుసుకోవాలని చదివాను. కానీ తర్వాత తెలిసింది మనుష్యుల సైకాలజీ పుస్తకాల్లో ఉండదని అది మన మస్తకాల్లో (మెదళ్ళలో ) ఉంటుందని. ఇక సంగీతం అంటావా? హాయిగా నువ్వు డ్యూటీ కి వెళ్తే నీ పిల్లలకు నేర్పించడానికి మాస్టర్ ఎందుకు నేనే నేర్పిస్తాను. నాకు పెళ్ళయ్యాక నా మొగుడి ముందు కూచోని వీణ వాయిస్తాను. పాత సినిమాల్లో సావిత్రి వీణ వాయిస్తుంటే యన్టీ వోడు ఎంత హ్యాపీ గా వింటాడు కదా అలా. ” నవ్వుతూ అన్నది.
శోభన చెల్లెలి వంక చూసింది. ఒక ఆడపిల్లగా సాధారణ అమ్మాయిగా తను చెప్పింది రైట్ కానీ ఇప్పుడున్న పరిస్థితుల్లో శోధనలాంటి తెలివైన అమ్మాయి జర్నలిస్ట్ గా అక్షరాన్ని అస్త్రంగా ఎక్కుపెడితే తప్ప దేశానికి రక్షణ లేదు.
ఆంధ్రప్రదేశ్ విడిపోయి తెలంగాణా రాష్ట్రం కూడా ఏర్పడింది. కొందరు అవకాశ వాదులు దేశంలో అల్లకల్లోలం సృష్టించే ప్రయత్నం చేస్తున్నారు.
తనకు తెలిసిన సమాచారం ప్రకారం పెద్ద కుట్ర జరుగుతోంది. ఈ కుట్రని ఛేదించాలంటే కొన్ని సందర్భాల్లో అధికారం పనిచేయదు. శోధనలాంటి జర్నలిస్ట్ బయటకు రావాలి. స్వేచ్చగా ఏదైనా రాయగలిగిన కలం అనే అస్త్రం వున్నది జర్నలిస్ట్ చేతిలోనే.
ఇంకా ఉంది..
రచన: రామా చంద్రమౌళి
ఏమీ అర్థం కాలేదు. అందరూ అమ్మా నాన్న ఇద్దరూ చచ్చిపోయారన్నారు.
ఎందుకు. . అనడిగింది. ఒక్కొక్కరిని. . అందరినీ. ఎక్కెక్కిపడి ఏడుస్తూ,
జవాబెవ్వరిస్తారు.
తర్వాత మిగిలింది ఒట్టి నిశ్శబ్దం. చుట్టూ అడవి.
అప్పుడొచ్చాడు భగత్ సన్యాల్ సార్ ఒక రాత్రి. వచ్చి నిద్రపోతున్న తనను తట్టి లేపి ఇక ‘నువ్వు నా వెంట రావమ్మా. నిన్ను నడిపించుకుని తీసుకుపోతా వెలుగులోకి ‘అని అన్నాడు.
ఏమీ అర్థం కాలేదు తనకు. కాని అతని వెనుక నడుస్తూ. . నడుస్తూ,
అప్పుడు సన్యాల్ సార్ తో మొదలైన నడక. . ఇక ఆగలేదు. . నడచి నడచి. . మనుషులు అందరూ ఒకటి కారనీ. . మనుషుల్లోనే పశువులూ, రాక్షసులూ ఉంటాయనీ. . ఈ ప్రపంచం బయటికి కనిపిస్తున్నట్టుగాక లోలోపల చాలా వికృతంగా ఉన్నదనీ. . ప్రపంచాన్ని తెలుసుకోడానికి చదువు అనేది ఒక్కటే ఏకైక సాధనమనీ గ్రహించి. ,
పుస్తక పుటలను సన్యాల్ సార్ నీడలో తెరుస్తూ వెళ్తున్నకొద్దీ. ,
స్పృహ. . ఎరుక. . మిథ్య. . నిజం. . భ్రమ. . వాస్తవం. . వ్యూహం. . నీతి. . నిజాయితి. . ధర్మం. . న్యాయం. . అంతిమంగా జీవితం.
తెలుసుకుంటున్నకొద్దీ భయం. . దాహం. . ధైర్యం. తెగింపు.
చివరికి వేటాడడమా. . వేటాడబడడమా. . అన్న అర్థ మీమాంస.
నా దేశం. . నా ప్రజలు. . అద్భుతమైన ప్రకృతి సంపదనూ, వనరులనూ, మానవ శక్తినీ ప్రసాదించి భగవంతుడు హాయిగా బ్రతకండని అప్పజెప్పితే. . ఈ దుర్మార్గులైనా మానవాధములు నా దేశాన్నీ. నా ప్రజలనూ ఎందుకిలా ‘హావ్స్ అండ్ హావ్ నాట్స్ ‘ గా విభజించి. . ఇంత వికృతంగా. ఇంత వినాశనకరంగా నిస్సిగ్గుగా ప్రవర్తిస్తున్నారు.
ఈ తరాన్ని నిప్పుతో కడిగి. . అగ్ని చికిత్సతో పునర్నిర్మాణం చేయడం తప్పితే వేరే ఏ మార్గమూ కనిపించడం లేదు.
చూపు విస్తృతమౌతున్న కొద్దీ దర్శనం విశాలమై. . నడక సాగుతున్నకొద్దీ బాటలు విశాలమై. . మనిషి మనిషి కలిసి నడిచి అడుగులేస్తున్న కొద్దీ ఉద్యమాలు మొగ్గతొడిగి. . అడవులు వికసించి. . మనుషులు ఆలోచనలతో సాయుధులై.
ఎవడు సాయుధుడు. . ఎవడు నిరాయుధుడు.
జీవించడానికి మరణించేవాడు. . మరణించి కూడా జీవించేవాడు.
ఆయుధం మనిషిని బ్రతికించేందుకా. . బ్రతుకులను హరిస్తున్న మనిషిని నిర్మూలించేందుకా.
ఏది హత్య. ఏది నిర్మూలన.
ఏది చంపుట. ఏది సంహరించుట.
మీమాంస. . విశ్లేషణ. . ధర్మ సూక్ష్మత. నిర్ణాయకత.
లోతులు. . ఇంకా ఇంకా లోలోతులు.
చుట్టూ ఉన్న సమాజం. . చుట్టూ కనబడకుండా అదృశ్యంగా ఉంటూ మనల్ని నియంత్రిస్తున్న. . వర్చువల్. . ఉండీ లేనట్టనిపించె సమాజం. . ప్రపంచం. . ఖండ ఖండాంతరాల పర్యంతం విస్తరించే వ్యాపార బాహువులు. ఎక్కడో మీట. . ఎక్కడో వెలిగే బల్బు. అన్నీ ఇన్విజిబుల్ మాయలు.
కనబడేవి మాత్రమే సత్యం కాదనీ. . కనబడనివే చాలా వరకు నిజాలనీ. . కనబడకుండా కబళిస్తున్న శక్తులను పసిగడ్తూ. ,
పదేళ్ళు. . సన్యాల్ సార్ ఒడిలో. తుపాకితో పరిచయం.
భయపడడం. . భయపెట్టడం గురించిన మీమాంస.
ఈ మానవ మృగాలు బీభత్సకరంగా విహారం చేస్తున్న వర్తమానంలో. . ప్రేమించడంకంటే భయపెట్టి సాధించేదే ఎక్కువని తెలుసుకుని. ,
దాడి. . ప్రతి దాడి. వ్యూహం. . ప్రతి వ్యూహం.
రాజకీయాలకు ప్రతిగా ప్రజాసంఘాల నిర్మాణం. దోపిడీకి ప్రతిగా ప్రతిఘటన. అణచివేతకు ప్రతిగా తిరుగుబాటు. . ప్రశ్న.
రాజ్య హింసకు బదులు ప్రతిహింస.
రెడ్ కారిడార్లు. . గ్రీన్ హంట్లు.
సల్వా జుడుంలు. . మహేంద్ర కర్మలు. . రమణ్ సింగులు. . విల్లమ్ములు. . ఎ కె ఫార్టీ సెవెన్ లు. జల్లెడపట్టే ఆదివాసీ డేగ కళ్ళూ. బైనాక్యులర్లకు కనిపించని చక్కున వచ్చి దిగే విషపు బాణం.
కన్నీళ్ళకు జవాబు తుపాకి గుండు కాదు. . అనునయించి తలనిమిరే తల్లి చేయి.
వెదుకులాట. వెదుకులాట.
దళం. . అడవి దారుల్లో, వెన్నెల రాత్రుల్లో. . చెట్లతో మాట్లాడుతూ. . పక్షులను పలకరిస్తూ.
నిరంతర యానం. రక్తాలోడే పాదాలు. నెత్తురు చిమ్మే చాచిన చేతులు.
అమరుల స్మృతి గీతాలు. రగిల్చే అగ్ని నినాదాలు.
కార్యకర్త. . ఉప దళపతి. . డిప్యుటీ కమాండర్. సైనికుడు సైన్యాధిపతై. . బాధ్యత. . నాయకత్వం. మండలం. . జిల్లా. . ప్రాంతం.
వకుళ అంటే ఆడ పులి. గురికి తిరుగులేదు. వ్యూహానికి ఓటమి లేదు.
వకుళ దళం అంటే హడల్. . పోలీస్ లకు. కోవర్ట్ లకు. ఇంటి దొంగలకు. ద్రోహులకు.
కాని. , ఎక్కడో ఒక రిట్రీట్.
రెండడుగులు వెనక్కి. . పదడుగులు మున్ముందుకు అని పైనుండి జవాబు.
అసలు వెనుకడుగెందుకు. . అని ప్రశ్న.
చెప్పింది చెయ్. . ప్రశ్నలొద్దు. . అని జవాబు.
సిద్దాంతపరమైన విభేదాలు.
వ్యుహాల్లో విభేదాలు. పంథాలో విభేదాలు. ఆలోచనల్లో విభేదాలు.
నిధుల సమీకరణలో విభేదాలు.
సన్యాల్ సార్ నిర్యాణం.
ఒంటరి. . ఒంటరి గమనం. ఒంటరి మథనం. ఏదో వెలితి.
అంతర్గత దాడులు. లోపలకూడా పతనమైపోతున్న విలువలు. చిన్నా పెద్దా క్రమశిక్షణలేని అరాచకత్వం. . అత్యాచారాలు. . ఎవరు కోవర్ట్ లో ఎవరు సిన్సియరో తోచని, పసిగట్టలేని దుస్థితి.
ఆదివాసీ పైకి ఆదివాసితోనే దాడి చేయించే నీచ వ్యూహాలు.
గుప్తత. . బాహ్యత.
అడవులనుండి ప్రజల్లోకి వెళ్తే. . అని ఒక పునరాలోచన.
ఆయుధాన్ని వదిలి ఆలోచనలనే ఆయుధాలను చేసి ఈ యువతరాన్ని సాయుధుల్ని చేస్తే. . అని ఒక పునర్విమర్శ. ఆత్మసమీక్ష.
ప్రజలలో. . ప్రజలతో. . అని ఒక క్రొంగొత్త భావన.
ఇన్నేళ్ళ అతి దీర్ఘకాలిక పోరాటం తర్వాతకూడా ఇంకా ఫలితాలు అందడంలేదంటే. . పంథాలోనే ఏదైనా లోపముందా అన్న ఆత్మావలోకన.
అకౌంటబిలిటీ. . ఆధిపత్యాలు. . అంతర్ఘర్షణలు. నాయకత్వ లోపాలు. లోపిస్తున్న ఉన్నతస్థాయి నియంత్రణ. . మార్గదర్శనం చేయగల చేవలేనితనం.
చీకట్లు ముసురుతున్నాయా.
ముఖ్యులలో పునఃసమీక్ష జరుగుతోందా.
ముందుకు దూసుకుపోలేనప్పుడు. . ఆగి తనలోకి తాను చూచుకోవాలా, ?
ఆ ఆత్మానుశీలనలోనే,
బావిలో పడ్డ పాతవస్తువులను వెదుక్కుంటున్నట్టు,
లోపల ఓ పాతాళగరిగే. లోతుల్లో అడుగును దేవుతూ, గాలిస్తూ, ఒంటినిండా కొక్కేలతో శోధిస్తూ,
అడవుల్లో డంప్ లు. . రహస్య నిక్షిప్తాలు. . నిధుల దాచివేతలు. ఒకరిద్దరికి మాత్రమే తెలిసిన స్థావరాలు. అక్కడ పెద్ద మొత్తాల్లో నిధులు. . ఆయుధాలు. . కీలక పత్రాలు. డాక్యుమెంట్లు.
చాలా సందర్భాల్లో తనుకూడా డంప్ ల స్థల ఎంపిక. . వాటి నిర్వహణ. . కాపలా. . సరియైన సమయంలో వెలికితీత. డంప్ ను మరిచిపోయినపుడు. . ఒక్కోసారి పొరపాటున స్థలాన్ని మరిచిపోయి గుర్తించలేనపుడు. . లేదా కోవర్ట్ లు శతృవుతో కుమ్మక్కయి డంప్ లను కోల్పోయినపుడు. . తెలుసు తనకు అన్ని రకాల ద్రోహ విద్రోహ చర్యలు. అజ్ఞాత ఉద్యమ నిర్మాణ నిర్వహణల్లోని సాధక బాధకాలన్నింటినీ స్వయంగా చూచి, అనుభవించి. . కాని,
వకుళకు ఎందుకో దుఃఖం ముంచుకొచ్చింది.
పుట్టినప్పటినుండి ఇప్పటిదాకా అడవినే తల్లికంటే ఎక్కువ ప్రేమించిన తను. . ఎనిమిదేండ్ల వరకే తనకు తల్లి తెలుసు. కాని అడవి మాత్రం ఈ తన ఇరవై నాలుగేళ్ళూ తెలుసు.
అటువంటి తనను అగ్ర నాయకత్వం ఈరోజు తప్పుబట్టి, దోషిగా నిలబెట్టి, గాయపర్చి. ,
వెళ్ళిపోవడమా. ? అసత్య ఆరోపణలపై అవమానాలను భరిస్తూ కొనసాగడమా. ?
తన తలపై పదిహేను లక్షల రూపాయల రివార్డ్.
పైన పన్నెండు కేసులు. . మూడు రాష్ట్రాల్లో.
బయట గొళ్ళెం చప్పుడయింది.
వకుళ లేచి తలుపిలు తెరిచింది.
కమలమ్మ.
ఆమె వస్తూ వస్తూనే “లోకం పూర్తిగా చెడిపోయిందమ్మా. పాపం బుచ్చమ్మ చచ్చిపోయే ముందు తన దగ్గరున్న రెండు తులాల బంగారాన్ని ఇద్దరు బిడ్డలకిచ్చిందట. ఐతే దాన్ని చెరి సమానంగా ఇవ్వలేదని ఒక బిడ్డ అలిగి తల్లి చచ్చిపోయినా చూడ్డానికి రాలేదు. ఇంత కర్కశమా. ఛీ ఛీ”
లోపలికి వెళ్ళిపోతూ,
మళ్ళీ వెనక్కి వచ్చి ముందున్న బుక్స్ ర్యాక్ లోనుండి ఒక పుస్తకాన్ని తీసి వకుళ చేతిలో పెట్టి” దీన్ని చూస్తూండు ఈ లోపల. నేను స్నానం చేసొస్తా”అని వెళ్ళిపోయింది.
వకుళ జాగ్రత్తగా పుస్తకాన్ని చూచింది.
‘మనకు తెలియని మన చరిత్ర-తెలంగాణా రైతాంగ పోరాటంలో స్త్రీలు-ఒక సజీవ చరిత్ర ‘
కె. లలిత, వసంత కణ్ణబిరాన్, రమా మేల్కోటే, ఉమామహేశ్వరి, సూసీతారూ, వీణా శత్రుఘ్న, ఎం. రత్నమాల.
వీళ్ళందరూ 1886 లో తెలంగాణా ప్రాంతమంతా విస్తృతంగా పర్యటించి అనేకమంది వీర వనితలతో ముఖాముఖి ముచ్చటించి సమీకరించిన ఒక డాక్యుమెంట్. అనేకమంది చదువు కూడా రాని స్త్రీ ఉద్యమకారులతో సంభాషించి టేప్ చేసిన మాటలను అక్షరబద్ధం చేసిన అద్భుత గ్రంథమది. స్త్రీ శక్తి సంఘటన ఈ చారిత్రాత్మక కార్యాన్ని నిర్వహించి ఒక సజీవ పోరాట నేపథ్యాన్ని భావి తరాలకోసం క్షిప్తం చేసింది.
పేజీలను తిరగేస్తోంది వకుళ. . ఆసక్తిగా.
చాకలి ఐలమ్మ, నానబాల సోమక్క, కూనూరు అచ్చమాంబ, ప్రమీలా తాయి, కమలమ్మ, మోటూరి ఉదయం, ఆరుట్ల కమల, కాట్రగడ్డ హనుమాయమ్మ, మల్లు స్వరాజ్యం, కొండపల్లి కోటేశ్వరమ్మ, నామాల లక్ష్మమ్మ, పొన్నవ సాలమ్మ. ఇలా ఎందరో.
చకచకా. . ‘కమలమ్మ ‘అని ఉన్న 14వ పేజీని తీసింది వకుళ.
కమలమ్మ ఫోటో.
పులకించిపోయింది. ఇప్పుడీ మనిషి లోపలుంది. లోపల స్నానం చేస్తోంది. వస్తుందిప్పుడు తన ముందుకు. ఒకప్పటి చారిత్రాత్మక తెలంగాణా రైతాంగ సాయుధ పోరాటంలో పాల్గొన్న వీర వనిత ఇప్పుడు తనతో. . తనామె ఇంట్లో. ,
ఉక్కిరిబిక్కిరైపోతోందామె.
చదవడం ప్రారంభించింది. అక్షరాల వెంట చూపులు సూర్యుని వెంట కిరణాలవలె.
తనది. . ఒక అతి సాధారణ బీద కట్టుబానిస కుటుంబం. మానుకోత తాలుకా మైనాల గ్రామం. చిన్న పిల్లప్పుడే తుపాకి పట్టుకుని భర్త అప్పన్న తోపాటు కమ్యూనిస్ట్ సాయుధ పోరాటంలో పాల్గొని. . పిల్లలు. ,
ఒక ఘటన చెప్పింది ఒకచోట. . హృదయ విదారకమైంది.
మద్దికాయల ఓంకార్ దళ నాయకత్వం. కమలమ్మ భర్త అప్పన్న మరో దళ నాయకత్వంలో వేరే ఎక్కడో. కమలమ్మ అజ్ఞాతం లోపలే కొడుకును ప్రసవించి. . అసలు నిండు గర్భవతి తుపాకి మోస్తూ సాయుధ పోరాటంలో పాల్గొనడమే ఒళ్ళు గగుర్పొడిచే ఘటన. పసిపిల్లవాడి ప్రసవం. పిల్లాడిని తీసుకుని దళ సంచారం. అడవిలో. . చెట్లలో. . తుప్పల్లో తుమ్మల్లో. చంకలో ఇటు తుపాకి అటు బాబు. దృశ్యం ఎంత విదారకమో.
ఒకరోజు ఏరియా కమిటీ సమావేశమైన తర్వాత దళ నాయకుడన్నాడట. . “కమలమ్మా. . ఆరునెల్ల పిల్లగాడు ఏడ్వకుంట ఉండడు. మన దళంల అసలే పెద్ద పెద్ద నాయకులంత ఉన్నరు. ఎక్కడన్న పోలీస్ ఎంకౌంటరైనప్పుడు గనుక వీడేడిస్తే అందరం చచ్చిపోతం. అందుకని ఈ పిల్లగాణ్ణి ఎవలకన్న ఇచ్చెయ్. లేదా నువ్వన్న సివిల్ లైఫ్ లకుపోయి పిల్లగాన్ని సాదుకో. కాని బయట పోలీస్ నిఘా ఎక్కువుంది. . నీ ఇష్టం”అన్నరట.
రోషం గల కమలమ్మ మరునాడు ఒక కామ్రేడ్ ను వెంటపట్టుకుని దగ్గర్లో ఉన్న గార్ల అన్న గ్రామానికి వెళ్ళి అక్కడ ఒక బొగ్గు బాయిలో పనిచేసే ఒక కార్మికుడికి తన ఆరు నెలల పిల్లాడిని గుండెలు పగులుతున్న దుఃఖంతో అప్పగించి తిరిగి తుపాకి పట్టి ఉద్యమంలోకెళ్ళి తన దళ కామ్రేడ్స్ ను కలుసుకుంది.
వకుళకు ఎందుకో దుఃఖం పొంగి వచ్చింది. వింటానికి ఓ కథలా అనిపించే ఈ డాక్యుమెంటెడ్ చరిత్ర. . ఏమిటిది. ఎలా సాధ్యమైందిది.
తర్వాత కమలమ్మ తన ఇంటర్వ్యూ ను కొనసాగిస్తూ అంది”ఈ రోజుకు ముప్పయ్యారు సంవత్సరాలైంది నా కొడుకును కోల్పోయి. . మళ్ళీ దొరుకలే. కడుపుల సముద్రమంత దుఃఖాన్ని దాచుకుని బతుకుతాన. . అమ్మా. . ”
తన ఉద్యమ జీవితం జ్ఞప్తికొచ్చింది వకుళకు.
అడవుల్లో కొత్తగా ఆయుధ శిక్షణ పొందుతున్నపుడు. . ట్రైనర్ బూటుకాళ్ళతో తొక్కినపుడు, మోచేతులపై ఒక ఫర్లాంగ్ దూరం ప్రాక్కుంటూ వెళ్తూంటే మోకాళ్ళు రక్కుకుపోయి రక్తాలు కారి రాత్రంతా సలిపినపుడు, ఎంకౌంటర్ జరిగితే. . మాక్ శిక్షణలో. . ఎక్కడివాళ్ళక్కడ కకావికలై చెల్లాచెదరై పరుగెత్తే క్రమంలో ఏ బొందలోనో జారిపడి గాయాలపాలైనపుడు. . సాటి గాయపడ్డ కామ్రేడ్స్ ను రక్షించే శిక్షణలో మనిషిని అమాంతం మోయడం. . పరుగు, చెట్లెక్కడం. . ఊడలు పట్టుకుని జారడం. . ఇవన్నీ తలుచుకుంటే. . కన్నీళ్ళే.
అజ్ఞాతంలో ఇంతవరకు కనీసం ఓ పదిసార్లయినా పోలీసులకు చిక్కి ఉండి ఉంటది తను. దొరికిన ప్రతిసారీ. . ఒక చిత్ర హింస.
చాలా మందికి తెలియని విషయమేమిటంటే. . ప్రతి పొలీస్ స్టేషన్ లోనూ, లేక యాంటీ నక్సలైట్ల స్క్వాడ్ లోనూ సహజంగానే షాడిస్ట్ లైన వ్యక్తులుంటారు. వాళ్ళు ఎదుటి మనిషిని కౄరంగా హింసిస్తూ పొందే పైశాచికానండం ఘోరంగా ఉంటుంది.
గోళ్ళలో గుండుసూదులు గుచ్చడం. . ముడ్డిలో రూళ్ళ కర్రలను గుచ్చడం. . రెండు చేతులను తాళ్ళతో కట్టి వ్రేలాడదీసి విపరీతంగా తమ కుతిదీరా కొట్టడం. . ఎవని ఉచ్చను వానితోనే తాగించడం. . ఇలా ఎన్ని హేయమైన వికృత చర్యలో. ఆడవాళ్ళనైతే ఏ కాస్త అందంగా ఉన్నా రాక్షసంగా అనుభవించడమే ఒకరి తర్వాత ఒకడు.
తను పట్టుబడ్డ ప్రతిసారీ బ్రూటల్గా రేప్ చేయబడ్డది అనేకసార్లు. ఒక్కోసారి వరుసగా ఇద్దరు ముగ్గురు.
ఒక్కోసారి అనిపించేది. . ఇంతకూ ఎందుకిదంతా. . అని.
కాని లోపల. . ఉద్యమం. . ఉద్యమం. . దళ నాయకుడు తరగతుల్లో బోధించే అగ్నిస్పర్శ వంటి సిద్దంతాలు. . దేశం. . పీడితులు. . ఉద్ధరణ. . దీనజన సంరక్షణ. ఇవీ.
కాలం మారుతోంది. . 1940 లలో నిజాం ఫ్యూడల్ హింసను ప్రతిఘటిస్తూ మొదలై, లక్షల ఎకరాల భూములను నిజాం తాబేదారుల కబంధ హస్తాలనుండి విడిపించడం కోసం. . ఒక్క మాటలో భూమికోసం. . భుక్తి కోసం. . పీడిత జన విముక్తి కోసం సాగిన చారిత్రాత్మక తెలంగాణా రైతాంగ సాయుధపోరాటం లో అప్పుడు కమలమ్మ. . 1952 తర్వాత స్వాతంత్ర్య సంప్రాప్తి అంతా ఒట్టి బూటకమని తేలిపోయిన తర్వాత సూడో భూస్వామ్య వ్యవస్థకు వ్యతిరేకంగా సాగుతూ నక్సల్బరీ నుండి మొదలై తూర్పు, దక్షిన మధ్య భారతమంతా వ్యాపించిన రెడ్ కారిడార్లో జల్ జంగల్ జమీన్ పోరాటాలన్నీ మళ్ళీ మరో స్వతంత్ర ఉద్యమాలే. ఈ ఉద్యమంలో ఆధునిక విప్లవకారిణిగా తను. . వకుళ.
అప్పుడు కమలమ్మ. ఇప్పుడు వకుళ.
ఇద్దరూ రెండు పీడిత తరాలకు ప్రతినిధులు.
గుణాత్మకంగా ఈ భారత సమాజంలో అధిక సంఖ్యాకులైన పేద గ్రామీణ ప్రజల జీవితాల్లో వచ్చిన శ్లాఘనీయమైన మార్పేమిటి.
మార్పే లేదు.
బహుముఖ దిశల్లో క్షీణిస్తూ భ్రష్టుపట్టి పోయిన వ్యవస్థకు ఒక మేజర్ ఆపరేషన్ ద్వారా శస్త్ర చికిత్సను జరిపితే తప్ప ఈ దేశ పరిస్థితి బాగుపడేట్టు లేదు.
ఐతే ఎవరు జరపాలి ఈ మేజర్ ఆపరేషన్ ను. ఎప్పుడు. . ఎక్కడ. ఎలా. ?
ఇదే ప్రశ్న. జవాబు లేని, జవాబు తెలియని ప్రశ్న.
వ్యాసం చదవడం ఐపోయింది. మొత్తం పన్నెండు పేజీల వ్యాసమది. దాంతో కమలమ్మ గారి స్థూల రూపం, వ్యక్తిత్వం అవగతమైపోయింది. ఆమెపట్ల ఆమెకే అర్థంకాని సమున్నతమైన గౌరవ భావం స్థిరపడిపోయింది.
అలికిడై. . కమలమ్మ నడుచుకుంటూ వచ్చి వకుళ ఎదుట ఫేము కుర్చీలో కూర్చుండిపోయింది. అప్పుడే స్నానం చేయడం వల్ల ఆమె అప్పుడే తుడిచిన అద్దంలా శుభ్రంగా ఉంది. వయసు తెచ్చిన నిండుతనంకు హృదయ నిర్మలత్వంకూడా తోడై ఆమెలో ఒక అవ్యక్త కాంతి విరజిమ్ముతోంది.
వకుళ కాస్సేపు అవాక్కయి ఆమె దిక్కే పారవశ్యంతో చూస్తూ ఉండిపోయి తనను తాను మరచిపోయింది. ఈమేనా అరవై ఏళ్ళక్రితం వీరోచితంగా ఒక చేతిలో తుపాకీని అటు చంకలో ఆరునెళ్ళ పిల్లాడిని ధరించి రైతాంగ సాయుధ పోరాటంలో పాల్గొన్న ధీర వనిత. ?
“బిడ్డా. “అంది కమలమ్మ.
ఏమైందో ఏమోగాని అకస్మాత్తుగా వకుళ ఎక్కెక్కిపడి ఏడుస్తూ లేచివచ్చి కమలమ్మ పాదాలపై పడి. . కన్నీరై. ,
“ఏమైందమ్మా. . లే. . బిడ్డా. వకుళా. . కంట్రోల్ యువర్ సెల్ఫ్. ”
“నేను అదృష్టవంతురాలినమ్మా. . చాలా యాదృచ్ఛికంగా నేను మీకు ఈరోజు ఇలా కలుసుకోవడం నా సుకృతం. ఈ మీ బయోగ్రాఫికల్ ఇంటర్వ్యూ చదివి మిమ్మల్ని పూర్తిగా అర్థం చేసుకున్నాను. ఒకటే తేడా , అనాడు దోపిడీ చేసిన వాళ్ళు పరాయిలు. ఇప్పుడు దోపిడీ చేస్తున్నవాళ్ళు మాత్రం మనవాళ్ళే. ”
“లే బిడ్డా. . “అని వకుళను భుజాలు పట్టుకుని లేబట్టి,
“నిన్ను విందామనుకుంటున్నాను వకుళా నేను. చెబుతావా సంక్షిప్తంగా నీ కభ్యంతరం లేకపోతే. ” అంది కమలమ్మ.
“నాది చత్తీస్ గడ్ రాష్ట్రమమ్మా. దంతేవార జిల్లా. కుమ్మరి కులం మాది. చాలా వెనుకబడ్డ ప్రాంతం. చుట్టూ సున్నపురాయి గుట్టలుండేవి. అందువల్ల మా ఊరంతా ఒక పెట్టుబడిదారుడైన వ్యక్తి నడుపుతున్న సున్నపు భట్టీలలోనే పనిచేస్తూ బతికేది. . . ” చెప్పుకుపోతోంది వకుళ.
అదొక హృదయ వినిమయ కార్యం.
కొద్దిసేపైన తర్వాత ఇద్దరూ తమను తాము ఒకేజాతి బాధితవర్గ స్త్రీలుగా తెలుసుకున్నారు. ఇక మిగిలిన సామ్యాలన్నీ ఒకేరకమైనవి. మూలాలు ఒకటే. కష్టాలూ కన్నీళ్ళూ ఒకటే. అందువల్ల ప్రతిఘటనా ఒకటే.
అడవీ ఒకటే. . అది బస్తర్ కావచ్చు. . సూర్యపేట కావచ్చు. ఆయుధమూ ఒకటే. అది . 303 కావచ్చు. . ఎ కె 47 కావచ్చు. శతృవూ ఒకడే. వాడు నైజాం కావచ్చు, బస్తర్ లో పవర్ ప్లాంట్ నిర్మించే కాంట్రాక్టర్ కావచ్చు.
రాత్రి పది దాటింది.
బయట గొళ్ళెం చప్పుడైతే అంతరాయం కలిగి ధ్యాన భంగమైనట్టు. ,
“ఎవరూ”అంది కమలమ్మ.
“నేనమ్మా. . గోపాల్ ను”
“దా నాయనా. నెట్టు. తీసే ఉంది. ”
లోపలికొచ్చారు ఇద్దరూ.
“ఏమిటీ చాలా సీరియస్ గా ఉన్నారిద్దరూ”అంటూ తన చేతిలోని రెండు ప్యాకెట్లను ప్రక్కనున్న టేబుల్ పై పెట్టాడు గోపాల్.
గాంధీ మౌనంగానే వచ్చి ఓ కుర్చీలో కూర్చున్నాడు.
“వకుళా మన గాంధీ లో ఎంత మార్పొచ్చిందంటే. . తెలుగు మనకంటే అతనే తొందరగా స్పష్టంగా మాట్లాడుతున్నాడు”
వకుళ అప్పుడుగానీ గాంధీ దిక్కు చూడలేదు. కొత్త బట్టల్లో గాంధీ నిండుగా, హుందాగా ఉన్నాడు. మనిషిలో తన సహజమైన అంతర్ముఖత్వం కూడా అతనిలో ద్యోతకమౌతోంది.
“గాంధీ. . వరంగల్ ఎట్లా ఉంది నీకు”
“ఇటీజ్ సింప్లీ ఎ బ్యూటిఫుల్ సిటీ. నాకు చాలా బాగా నచ్చింది. ఎందుకో ఇక్కడి జనం కూడా నాకు బాగా నచ్చారు. దె ఆర్ సింపుల్ అండ్ లవ్వబుల్”
“ఉహు”
“వరంగల్లంతా చూపించావా ఈయనకు గోపాల్”అంది కమలమ్మ కల్పించుకుంటూ.
కమలమ్మ గాంధీ గురించి ఇప్పటిదాకా వకుళ ద్వారా విన్నది కాబట్టీ ఆ పరిశీలనాత్మక కోణంలో గమనిస్తోందతన్ని.
ఆమెకు గాంధీ ఏ లోపమూలేని సాధారణ వ్యక్తి వలెనే కనిపిస్తున్నాడు చురుగ్గా, హుషారుగా. అతని ముఖంలో ఒక గుప్తమైన వర్చస్సు తొణికిసలాడుతూండడం గమనించిందామె.
“నేను ముఖం కడుక్కోవాలి. . బాత్ రూం. . “అని గోపాల్ దిక్కు చూశాడు గాంధీ.
“రా. . ఇటు. . “అని గోపాల్ గాంధీని అటుదిక్కు తీసుకుపోయి. ,
గాంధీ వెళ్ళగానే వకుళ చాలా ఆతురతగా గోపాల్ ను అడిగింది. “సాయంత్రానికీ ఇప్పటికీ ఏమైనా గణనీయమైన మార్పొచ్చిందా గోపాల్. . గాంధీలో”అని.
“నేనుకూడా అదే కోణంలో తన గతానికి సంబంధించిన ఐదారు ప్రశ్నలనడిగాను. కాని. . తనకుతాను ఏదో తన్నుకులాడుతూ ఇబ్బంది పడుతున్నాడు. మొత్తంమీద చాలా వేగవంతమైన రెకవరీ మాత్రం జరుగుతోంది. ”
“ఒక్క విషయం మాత్రం చాలా స్పష్టం వకుళా. ఈ భార్గవ గాంధీ ఒక అసాధారణ ప్రజ్ఞాశాలి. డాక్టర్ నారాయణ చెప్పినట్టు గాంధీ ఈ రెండుమూడు రోజుల్లో పూర్తిగా తన మెమొరీని తిరిగిపొంది తనను తాను కొత్త వ్యక్తిగా ఆవిష్కరించుకుంటాడు. మనం అస్సలే వర్రీ కావలసిన అవసరం లేదు. ”
“అన్నా. . ఒక విషయం చెప్పాలి నేను నీకు గాంధీ రాక ముందే. కమలమ్మ గారికి అంతా స్పష్టంగా చెప్పానిప్పుడే. రేపు నాకు సూపరింటెండెంట్ ఆఫ్ పోలీస్ తో గారితో అపాయింట్మెంట్ ఉంది. వెళ్ళాలి. అక్కడి పరిస్థితిని బట్టి నేను వెంటనే రావడమో. . ఒకటి రెండు రోజులు డిటైన్ కావడమో జరుగొచ్చు. చెప్పలేం. నేను లేనప్పుడు గాంధీని నువ్వే జాగ్రత్తగా చూసుకో. డబ్బు కావలిస్తే ఇస్తాను రేపుదయం. ”
“ఎస్ పి గారితో అపాయింట్మెంట్ ఏమిటి నీకు. ఎందుకు. ఎనీ ప్రాబ్లం” అన్నాడు గోపాల్ ఖంగారుగా.
“సమస్య ఏమీ లేదు గోపాల్. నేను చెపుతా అన్నీ రేపు వివరంగా. నువ్వయితే రేపు గాంధీని ఎంగేజ్ చెయ్యి. అంతే”అంది కమలమ్మ ఒక మతలబు ఉందన్న ధ్వనితో.
అర్థమైంది గోపాల్ కు.
“ఇప్పుడు మనం భోజనం చేద్దాం. మొన్ననే కొత్తగా మన పోచమ్మ మైదాన్ లో పడ్డ గ్రీన్ పార్క్ బిర్యానీ హౌజ్ లో తెచ్చిన చికెన్ బిర్యానీ”
“నీకు నేను చాలా ఋణపడి ఉంటాను గోపాల్. ఈ ఊరికి రాగానే దేవుడు స్వంత అన్నకంటే ఎక్కువగా చూసుకునే నిన్ను పంపించాడు నాకోసం”అంది వకుళ ఆర్ద్రంగా. ఆమెకా క్షణం ఒకవేళ ఈ గోపాలే తటస్థ పడకుండా ఉంటే ఎలా ఉండేదో అని ఆలోచించి హడలిపోయింది.
“ఐనా ఇట్ల జరుగవలసి ఉంటే అట్లెందుకు జరుగుతది. ఇట్సాల్ రైట్. “అని నవ్వుతూ గోపాల్ టేబుల్ పై అన్నీ సర్దడంలో మునిగి పోయాడు. కమలమ్మ లేచి వంటగదిలోనుండి పళ్ళేలు తెస్తోంది.
గాంధీ వచ్చి మౌనంగానే కూర్చున్నాడు.
“ఔను గోపాల్. . తిరువనంతపురం ఇక్కడినుండి ఎంత దూరం” అనడిగాడు గాంధీ బిర్యానీ కలుపుకుంటూ.
“తిరువనంతపురమా. . ఎందుకు”
“అదేకదా మా ఊరు. వెళ్ళాలి. ఎంతదూరం”
“మీ ఊరు తిరువనంతపురమా”
“ఔను”
“కేరళ స్టేట్ గదా”
“ఔను కేరళే”
ఈ సంభాషణను వింటున్న వకుళకు మతిపోతోంది.
బాత్ రూంకు వెళ్ళొచ్చిన గాంధీ సడెన్ గా ఈ మంచి మార్పుతో రావదం అందరినీ ఆశ్చర్యపరిచింది.
“గాంధీ. . “అని ఎదో అనబోయింది వకుళ. ఇంతలోనే సున్నితంగానే అడ్డుకుంటూ,
“నాట్ గాంధీ. . మిస్టర్ భార్గవ గాంధీ”అన్నాడు సవరిస్తూ.
“ఓ. . మిస్టర్ భార్గవ గాంధీ. . మీది తిరువనంతపురమా”అంది వకుళ నెమ్మదిగా.
“ఔను. . తిరువనంతపురమే. ది కాపిటల్ సిటీ ఆఫ్ కేరళ”
అతనిలో ఏదో మార్పు చాలా స్పష్టంగా కనబడుతోంది. గతం తాలూకు జ్ఞాపకాల ఛాయలు ముఖంపై నీడల్లా కదలాడుతున్నాయి. మస్తిష్కంలో ఏదో ఒక తీవ్రమైన అలజడీ, కల్లోలం తీవ్రంగా ఉధృతమౌతున్న కవళికలు అతని కళ్ళలో. ,
“మీరక్కడ ఏం చేస్తూంటారు”
“ఐయాం ఎ సాఫ్ట్ వేర్ ఇంజనీర్ అండ్ ఆల్సో ఎ మేనేజ్మెంట్ కన్సల్టెంట్ ”
“ఎక్కడ”
“ఎట్ తిరుచురాపల్లి . . అండ్ ఆల్సో ఎట్ న్యుయార్క్”
“మీరు ఇండియాకు ఎప్పుడొచ్చారు”
“జస్ట్. . ఫైవ్ డేస్ బ్యాక్. ఇక్కడ ఒక సీక్రెట్ డీల్ మీద నేను ఇండియా వచ్చాను”
వకుళ ఖంగు తిన్నది.
సీక్రెట్ అంటున్నాడు. కొంపతీసి మనం అన్నీ అడుగుతూ పోతే అవి ఏమన్నా చెబుతాడేమో. అసలే మానసిక స్థితి నిలకడగా లేదు.
“మీరిప్పుడెక్కడున్నారు మిస్టర్ భార్గవ గాంధీ. . ”
“ఐ నొ. దిసీజ్ వరంగల్”
“ఎందుకొచ్చారు మీరిక్కడికి”
“నాకు జ్ఞాపకం రావడం లేదు. . ఎందుకు. . వై. . “కాస్త ఇబ్బందిగా జ్ఞాపకం చేసుకుంటున్నాడు.
వకుళకు ఇబ్బందనిపించింది. బాగా స్ట్రెయిన్ చేస్తే మళ్ళీ ఏమైనా సమస్యలొస్తాయో ఏమో.
గోపాల్ అడిగాడు”తిరువనంతపురం తో మీకేమిటి సంబంధం. “అని.
“తిరువనంతపురం మా నేటివ్ ప్లేస్. నేను అక్కడే పుట్టి అక్కడే పెరిగి అక్కడే చదువుకున్నాను. మా తండ్రిగారు తిరువనంతపురం అనంతశయన పద్మనాభస్వామి దివ్య దేవాలయం ప్రధాన అర్చకులు”
“ఓ” అని వకుళ గోపాల్ దిక్కు ఇక ప్రశ్నలను ఆపమని సైగ చేసింది.
వకుళకు చాలా సంతోషం కలిగింది గాంధీ జ్ఞాపక శక్తికూడా వచ్చి మామూలు మనిషై తన దారిన తను వెళ్ళిపోగల స్థితికి వస్తున్నందుకు.
అందరూ ఒక పావుగంటసేపు దాదాపు నిశ్శబ్దంగానే ఉండి. . ఎవరి ఆలోచనల్లో వారు,
సరిగ్గా అప్పుడు మ్రోగింది వకుళ మొబైల్ ఫోన్.
వకుళకు ఎవరు ఫోన్ చేస్తారబ్బా. . అని గోపాల్ అనుకుంటూండగా. ,
వకుళకు మాత్రం అర్థమైంది ఆ ఫోన్ ఎవరిదో. డి ఎస్ పీ ఇంటెలిజెన్స్. . ఆనందరావ్ అయ్యుంటాడు అనుకుంది.
“హలో”అంది హుందాగా.
ఆమె అనుకున్నట్టు ఆనందరావే.
“మీరు రేపెప్పుడు వస్తున్నారు. . ఎక్కడికొస్తారు”
“ఆల్రెడీ ఐ టోల్డ్ ఎస్పీ. ఐ విల్ డైరెక్ట్ లీ కం టు ఎస్పీస్ ఆఫీస్ టుమారో షార్ప్ ఎట్ టెన్ ఎ ఎం. ”
“థాంక్యూ మేడం”
“సర్. మీరు రేపు నేను లొంగిపోతున్నపుడు ప్రెస్ అండ్ మీడియాను పిలుస్తున్నారుగదా. ”
“యస్ మేడం”
“థాంక్యూ”
అవతలినుండి ఫోన్ కట్ ఐపోయింది.
మళ్ళీ నిశ్శబ్దం.
ఈ లొంగిపోవడమేమిటి. . ఎస్పి ఎందుకు. . అసలు ఈ వకుళ ఎవరు.
నిజానికి ఈ గాంధీ ఎవరు.
. . ఆలోచిస్తున్నాడు గోపాల్.
బయట వర్షం ప్రారంభమైంది.
అద్భుతమైన మట్టి పరిమళం.
* * *
కమలమ్మ చాలా చింతాక్రాంతయైచూస్తోంది.
అమె మనసు పొయ్యిమీదున్న గిన్నెలో మరుగుతున్న నీళ్ళలా ఉంది.
మనిషి తను విశ్వసించిన ఒక నిర్మాణాత్మక కార్యక్రమం నుండి విరమించుకోవలసిరావడం నిజంగా ఎంతో దుఃఖదాయక సందర్భమే. అప్పటి అంతర్గత క్షోభ ఎలా ఉంటుందో తెలుసామెకు.
ఆమెకు అక్టోబర్ 21, 1951 జ్ఞాపకమొచ్చింది.
తన భర్త అప్పన్న, మద్దికాయల ఓంకార్, ముత్రాసి ఈరమ్మ, కోయ వెంకటమ్మ. . ఇంకో పదిమందిదాక ఉన్నరేమో డెన్ల.
ఒకదిక్కు యూనియన్ సైన్యాలు గల్లీ గల్లీ గాలించి రజాకర్లనూ, కమ్యూనిస్ట్ లనూ వేటాడి పట్టుకుంటోంది. జైళ్ళు నిండుతానై. అటు పార్టీల చర్చ జరుగుతాంది. పోరాటం కొనసాగించాలా. . విరమించాలా. . అని.
మాలాంటి ఆడోళ్ళకుగాని, బాటం లెవెల్ యోధులకుగానీ పోరాటం కొనసాగించాలనే ఉన్నది.
అప్పటికే నల్లగొండ, హైదరాబాద్, వరంగల్, కరీంనగర్. . జిల్లాలల్ల మొత్తం దాదాపు లక్ష ఎకరాల భూమి విముక్తమైంది.
కాని. . సెంట్రల్ నాయకత్వం బొంబాయిల సమావేశమై. . ‘తెలంగాణా రైతాంగ సాయుధ పోరాట విరమణ ‘కే నిర్ణయించింది.
వార్త వినగానే బోరున ఏడ్చింది తను ఓ పావుగంటసేపు.
కామ్రేడ్సందరూ తమ ఇండ్లల్ల ఎవరో చచ్చిపోయినంత దుఃఖపడ్డరు.
విరమణ. . అన్న పదం వింటేనే కమలమ్మకు అసహ్యం.
మనిషికి ఒక బృహత్ కార్యక్రమ నిర్వహణలో విరామమేగాని విరమణ ఉండొద్దని ఆమె నిశ్చితాభిప్రాయం.
బయట వేపచేట్టు గాలి చల్లగా వీస్తూ. ,
గంటక్రితమే వకుళ వెళ్ళిపోయింది ఒక్కతే. . సూపరింటెండెంట్ ఆఫ్ పోలీస్ ఆఫీస్ కు.
వకుళది కూడా తన అప్పటి యుద్ధ విరమణ సందర్భమే. అందుకే ఆమెకు చాలా దుఃఖంగా ఉంది.
ఎదురుగా అటు గాంధీ ఇటు గోపాల్ కూర్చున్నారు.
వాళ్ళకు వకుళ ఎందుకు వెళ్ళిందో చెప్పలేదు కమలమ్మ.
గాంధీ చెప్పుకు వెళ్తున్నాడు యధాలాపంగా.
“నా బాల్యమంతా మా తిరువనంతపురం పద్మనాభస్వామి ఆలయ ప్రాంగణం లోపలే గడిచింది. ఉదయం లేవగానే నాన్నగారితో కోనేటిలోకి వెళ్ళి స్నానం. మంత్రోచ్ఛారణతో ఒక పవిత్రానుభూతి. నాన్నవెంట ఆలయంలోకి నడక. . గర్భగుడిలో దేవుడికి అలంకరణ. . పాత ఆచ్ఛాదనను తొలగించి మళ్ళీ నూతన వస్త్రాలంకరణ. హారతి. . కర్పూరం. . జేగంటలు. . సాంబ్రాణి పొగల పరిమళం.
స్కూల్ టైం కాగానే పరుగు. ,
గోపాల్ వింటున్నాడు. . ఈ రెండురోజుల్లో ఎంత మార్పొచ్చింది గాంధీలో అని ఆశ్చర్యపోతూ. . గాంధీ ముఖంలోకి చూస్తూ.
“ఇక్కడ ఒక ముఖ్య విషయం చెప్పాలె గోపాల్. . అనంతశయన పద్మనాభస్వామి ఆలయం అనేది ప్రపంచంలో ఉన్న 108 విష్ణు దివ్య దేవాలయాలలో ఒకటి. 1556 లో మహారాజా ఆఫ్ ట్రావెన్ కోర్ ట్రస్ట్ దీని నిర్మాణాన్ని ద్రవెడియన్ ఆర్కిటెక్చర్ సంప్రదాయంలో పాండ్య శిల్ప శైలితో వంద ఫీట్ల ఎత్తూ, ఏడు అంతస్తులుగల గాలిగోపురంతో ప్రతిష్టాత్మకంగా నిర్మించబడింది.
శేషతల్పంపై సుఖశయన భంగిమలో ఉన్న విష్ణుమూర్తి పూర్ణస్వర్ణ ఫీట్ల విగ్రహం ప్రపంచంలో ఎక్కడాలేని మహాద్భుత వర్చస్సుతో నిరంతరం విరాజిళ్ళుతుంటుందిక్కడ. ఆ దివ్య మంగళ దేవతామూర్తి శోభను చూస్తూ ఎన్నిసార్లు, ఎన్నెన్ని గంటలు నేను అలా అప్రతిభున్నై ఉండిపోయానో నాకే తెలియదు.
పూర్వీకులు దీంట్లో మొత్తం ఆరు విశాలమైన గదుల్లో. . అంటే వాల్ట్ లు అన్నమాట. . వాటిలో అపారమైన సంపదను బంగారు ఆభరణాలు, నాణేలు, వజ్రాలు, వైడూర్యాలు. . ఈ రూపంలో దాచి ఉంచారు. ఈ శతాబ్దాల చరిత్రలో ఎందరెందరో ట్రావెన్ కోర్ రాజులు మారినా ఎవ్వరూ ఈ రహస్య నిధుల దిక్కు కన్నెత్తి చూచిన దాఖలాలే లేవు. ఐతే టి. పి. సౌందర రాజన్ అనే ఒక న్యాయవాది ఈ రహస్య సంపద దుర్వినియోగమౌతున్నదని సుప్రీం కోర్ట్ లో ఒక పిటిషన్ వేయడం ద్వారా. . ప్రపంచదృష్టి ఈ సంపదపై పడింది.
మనిషి జీవితంలో తర్కానికీ, విశ్వాసానికీ పొంతన కుదరని కొన్ని చిత్రమైన పరిస్థితులెదురౌతాయి అప్పుడప్పుడు. ఇప్పుడదే జరుగుతోంది అక్కడ. న్యాయస్థాన పర్యవేక్షణలో ఈ రహస్య నిధుల వెలికితీత జరిగి. ,
ఇప్పటికి ప్రపంచం లోనే అతి ధనవంతమైన దేవునిగా. . అంటే ఇప్పటిదాకా లెక్క దొరికినంతవరకు దాదాపు 32000 కోట్ల రూపాయల సంపదతో అనంతశయనుడు అగ్రభాగంలో ఉన్నట్టు చెబుతున్నారు. ఇంకా ఆరవ గదిని తెరవాల్సి ఉంది.
ఐతే ఇక్కడ ఒక విశేషముంది. ఈ సంపదనంతా విష్ణుమూర్తియొక్క ఒక అంగమైన శేషువే స్వయంగా రక్షిస్తుంటాడని ప్రతీతి. అతి పురాతన భారతీయ తంత్ర శాస్త్ర ప్రకారం దుర్భేధ్యమైన నాగబంధ రక్షణలో ఈ సంపదంతా శాశ్వతంగా ఉంటుందని చాలా మంది విద్యావంతులుకూడా నమ్ముతారు. . “చెప్పుకుపోతున్నాడు గాంధీ. అతనొక ట్రాన్స్ లో ఉన్న మనిషిలా అతీత స్థితిలో మగ్నమై ఉన్నాడు.
కమలమ్మకు కూడా గాంధీ చెబుతున్నది ఆసక్తికరంగానే ఉంది. కాని ఆమెకు మాత్రమే తెలిసిన వకుళ యుక్క ‘పోలీసులకు లొంగుబాటు ‘సంగతి ఆమెను కలవర పరుస్తోంది. వార్తకోసం ఎదురుచూస్తోంది. . ఏం జరుగుతుందా అని. అందుకే టి వి ని ఆన్ చేసి ఎన్ టివి చానెల్ ను పరిశీలనగా గమనిస్తోంది. మీడియా సమక్షం లోనె ఈ లొంగుబాటు జరగాలని వకుళ భావించింది. ఎందుకంటే ‘పోలీస్ ‘అనే జీవిని ఈ సమాజంలో ఎవరూ నమ్మే పరిస్థితి లేదు.
‘ఇక గాంధీ దాదాపు పూర్తిగా కోలుకున్నట్టే’ అని అనుకున్నాడు గోపాల్ అతను చెబుతున్న గొప్ప చారిత్రాత్మక విశేషాల పరంపర వింటూ.

సరిగ్గా. . ఆ క్షణం. . ఆన్ని న్యూస్ చానెళ్ళలో ఒక స్క్రోలింగ్ ప్రారంభమైంది.
‘చత్తీస్ ఘడ్ రాష్ట్రం లో పోలీస్ లను ముప్పుతిప్పలు పెట్టిన కావేరి దళ మావోయిస్ట్ నాయకురాలు వకుళ అలియాస్ అరుణక్క అలియాస్ రమ అలియాస్ పూర్ణ వరంగల్ ఎస్పీ ముందు లొంగుబాటు. ఆమెపై పదిహేను లక్షల రూపాయల రివార్డ్ ఉంది. ‘
కమలమ్మ మొట్టమొదట దాన్ని గమనించి “గోపాల్ ఈ స్క్రోలింగ్ ను చూడు “అంది.
గోపాల్. . గాంధీ కూడా చటుక్కున టివి దిక్కు చూపులను మరల్చారు.
‘చత్తీస్ ఘడ్. . . ‘మళ్ళీ రి పీటవుతోంది న్యూస్. ఈసారి విజువల్ కూడా వస్తోంది వరంగల్ ఎస్పీ ప్రక్కన వకుళ. . చుట్టూ చాలా మంది పోలీసులు. వకుళ పైపైకి దూకుతూ. . మైక్ లను మూతి దగ్గర పెడుతూ. . మీడియా పర్సన్స్.
ముందు ఎస్పీ మాట్లాడుతున్నాడు”మేము ఎన్నాళ్ళనుండో చేస్తున్న మా ప్రయత్నం ఇప్పుడు సఫలమైంది. జాతి సమగ్రతకే ముప్పుగా పరిణమించిన మావోయిస్ట్ సమస్యను రూపుమాపడంలో మేము వేస్తున్న వ్యూహాత్మక అడుగుల్లో వకుళ లొంగుబాటు ఒక కీలక విజయం. ఆమెపై రెండు రాష్ట్రాల్లోనూ పలు కేస్ లు పెండింగ్ లో ఉన్నాయి. ప్రస్తుతం తన ఆయుధంతోపాటు లోంగిపోతున్న వకుళను అభినందిస్తూ మున్ముందు మిగిలిన ఇతర నాయకులుకూడా వకుళ బాటనే అనుసరించి జనజీవన స్రవంతిలోకి రావాలని పిలుపునిస్తున్నాను. ఆమెపై ఉన్న పదిహేను లక్షల రూపాయల రివార్డ్ ను డైరెక్ట్ గా ఆమెకే చెల్లిస్తామని తెలియజేస్తున్నాను. . . . ” ఇంకా చెబుతూనే ఉన్నాడు ఎస్పీ ఉద్వేగంగా.
“కమలమ్మత్తా ఏమిటిది. . వకుళ ఇంత పెద్ద విప్లవకారిణని అస్సలే ఊహించలేదు. నిజమా ఇది అని నా మైండ్ బ్లాంకై పోయింది. ఈమె ఆయుధమెక్కడుంది. ఎక్కడ దాచింది. ఎక్కడినుండొచ్చింది. ఎప్పుడొచ్చింది. మనకేం చెప్పింది. అంతా మాయగా ఉంది నాకైతే. “అంటున్నాడు గోపాల్. మనిషి ఒంటి నిండా ఆశ్చర్యం పొంగిపొర్లుతోంది.
“అరే గోపాల్ వకుళ ఏమీ దాయలేదురా. నాకంతా చెప్పింది నిన్ననే. నాలెక్కనే జీవితమంతా పాపం బిడ్డ ముండ్ల బాటల నడుచుకుంట యమయాతన బడ్డది. అండర్ గ్రౌండ్ బతుకు ఎంత దుర్భరంగా ఉంటుందో నాకు తెలుసు బిడ్డా. పోనీ ఇకనైనా బాగుపడుద్దో లేదో. కాని పార్టీనుంచి పెను ముప్పు పొంచి ఉంటది నాయనా. జాగ్రత్తగుండాలె, లేకుంటే లేపేస్తరు. ”
ఝల్లుమన్నది గోపాల్ ఒళ్ళు. ‘లేపేస్తరు ‘అన్న పదం వినగానే.
గాంధీకి కూడా కొంచెం కొంచెం అర్థమైంది.
‘వకుళ ఇంత పెద్ద రెవెల్యూషనరీ నా’ అని అశ్చర్యపోతూనే ఆమెవల్లనే తను రైల్వే పోలీస్ లనుండి రక్షించబడ్డ విషయం జ్ఞప్తికొచ్చి కృతజ్ఞతతో కరిగిపోయాడు.
‘ఇదే సరియైన సమయం. . వకుళతో కొన్ని విషయాలను తను చర్చించాలి. . తమ భవిష్యత్తు కోసం. వకుళలో ఒక రకమైన ప్రజ్ఞ, స్థైర్యం, చొచ్చుకుపోయే గుణం పుష్కలంగా ఉన్నాయి. వాటిని వేరే సామాజిక ఉన్నతీకరణలో ఉపయోగించుకోవచ్చేమో’అనుకున్నాడు గాంధీ స్థిరంగా.
టివి తెరమీదికి వకుళ వచ్చింది.
చుట్టూ పైపైకి దూకుతూ మీడియా. దాదాపు అన్ని చానెళ్ళ మైకులు.
ఎంతో ప్రముఖమైన వ్యక్తి కాకుంటే వకుళకు అంత ప్రాధాన్యత ఉండదని కమలమ్మకూడా అనుకుంది.
“ఎందుకు లొంగిపోతున్నారు మేడం. కారణమేమిటి”
“చాలా మంది ఉద్యమంలోనుండి బయటకు వస్తూ. . భయంతో అనారోగ్య కారణాలవల్ల అని చెబుతారు. కాని నా విషయంగా అలా కాదు. ఎనిమిదేండ్ల పిల్లగా ఉన్నప్పటి నుండి అజ్ఞాత ఉద్యమంలో ఉన్నదాన్ని నేను. చెప్పాలంటే నా జీవితమంతా ఉద్యమమే. ఐతే వెనుకటివలె ఉద్యమమే ఊపిరిగా బతుకుతున్న కామ్రేడ్స్ ఎక్కువమంది లేరు లోపల. వ్యక్తిగత కక్షలతో, ఇతరేతరమైన ఉద్యమేతర కారణాలతో, పరిస్థితులపై సమగ్రమైన అవగాహన లేని నిరక్షరాస్య కిందిస్థాయి క్యాడర్ తోనే ఇప్పుడు నిర్మాణమంతా నిండిపోయి ఉంది. సరియైన దిశానిర్దేశం చేయగల, సైద్ధాంతికమైన ఆధునీకీకరణతో వ్యూహాలను రచిస్తూ ఉద్యమాన్ని క్షేత్ర స్థాయిలో నడిపీంచగల నాయకత్వం రోజురోజుకూ లోపిస్తోంది. ఇది ఒక అత్యంత సంక్లిష్ట దశ. ఇప్పుడు అజ్ఞాతంలో ఉండి చేయగల విప్లవాలకంటే ప్రజలతో కలిసి మమేకమై వాళ్ళను వివేకవంతులను చేస్తూ స్పృహను పాదుకొల్పి సాధించవలసిందే ఎక్కువగా ఉంది. ఇదివరకు ఒక్క శతృవే ఫ్యూడల్. ప్రజలు అమాయకులు. గోవుల్లాంటివాళ్ళు. బూర్జువాల దోపిడీకి గురై బాధపడేవాళ్ళు. కాని ఇప్పుడలా కాదు. ఈ అరవై ఏడేండ్ల స్వాతంత్ర్యానంతర కాలంలో ఈ ప్రభుత్వాలు చేసిన ఘనకార్యమేమిటంటే ప్రజలనుకూడా కలుషితుల్ని చేసి వాళ్ళను తాగుబోతులుగా, పనిదొంగలుగా, సోమరిపోతులుగా, అవకాశవాదులుగా, ఎవ్వడు ఏది ఉచితంగా ఇచ్చినా బిచ్చగాడిలా తీసుకునే రోషమే లేని పరాన్న భుక్కులుగా మార్చి నిర్వీర్యులను చేయడం. ఇందువల్ల ఒక జాతికి జాతే ఆత్మగౌరవమనే మాటనే మరిచిపోయి శవాలపై పేలాలేరుకు తినే దుర్బల తరంగా మిగిలిపోతోంది. ఈ మారిన సంక్షుభిత పరిస్థితుల్లో ఏ ఉద్యమకారులైనా తమతమ పంథాను పునఃసమీక్షించుకోవాలి. తమను తాము పునర్నిర్మించుకోవాలి. ప్రస్తుత మా అగ్ర నాయకత్వం ఈ నూతన ప్రతిపాదనలను అంగీకరిస్తూ, అర్థం చేసుకుని స్వీకరించే స్థితిలో లేదు. . అందుకే ఈ లొంగుబాటు. నేనిప్పుడు నా దిశను మార్చుకుంటున్నానే గాని ప్రజా చైతన్య ఉద్దీప్త మార్గంనుండి తప్పుకోవడంలేదు. ఇది తాత్కాలిక విరామమేగాని విరమణ కాదు. . “వకుళ మాటలు తుపాకీ గుండ్లలా దూసుకుపోతున్నాయి.
ఎందుకో కమలమ్మ ఒళ్ళంతా పట్టరాని ఆనందంతో పులకించిపోయింది.
*****
రమణ చాంగి ఇంటర్నేషనల్ ఏర్ పోర్ట్, సింగపూర్ టెరిమినల్ 4 దగ్గర నిరీక్షిస్తున్నాడు.
సుమ వెళ్ళిపోయిన తర్వాత. . ఐదు గంటల విరామం.
ఆలోచిస్తున్నాడు.
ఢిల్లీ నుండి రావలసిన జెట్ ఏర్ లైన్స్ విమానం రావాలిక పది నిముషాల్లో.
అనురాధ వస్తుంది. ఆన్ లైన్లో చాటింగ్ చేస్తూ గత పది రోజుల్లో ఆమెతో చాలా సాన్నిహిత్యాన్ని డెవలప్ చేసుకున్నాడు ముందుచూపుతో. మాటల్లో పెట్టి అనేకానేక వివరాలను తెలుసుకున్నాడు ఆమె గురించి. ఆమె కొన్ని రోజులు ఫారిన్ సర్వీసుల్లో పని చేసింది. దుబాయ్ లో, టాంజానియాలో, కొద్ది రోజులు జర్మనీలో.
కొద్దిరోజులు ఇంటర్నేషనల్ మానిటరింగ్ ఫండ్. . కేంద్ర కార్యాలయంలో పనిచేసింది. వయసులో తనకంటే రెండున్నర సంవత్సరాలు పెద్ద. చాలా మంది హైలీ ప్లేస్డ్ పీపుల్ తో విస్తృతమైన సంబంధాలున్నాయి.
అనురాధకు ఇదివరకే రెండు పెళ్ళిళ్లయ్యాయి. ఒకటి తను అమెరికాలో చదువుకుంటున్నప్పటి స్నేహితుడు జార్జ్ లూసన్ తో. లూసన్ ఒక వ్యాపారవేత్త. అతనికి పద్దెనిమిది దేశాల్లో నూట అరవైరెండు ‘మెక్ డొనాల్డ్’ ఫ్రాంచైస్ ఔట్లెట్స్ ఉన్నాయి.
అతనితో రెండేళ్ళు కాపురం చేసిన తర్వాత విడాకులు తీసుకుంది.
“ఎందుకు” అనడిగాడు తను అనురాధ ఈ విషయాలను ఒకసారి ఫోన్లో తనతో ముచ్చటిస్తున్నపుడు.
“జస్ట్ లైక్ దట్”అంది.
“అంటే”అని తన ప్రశ్న. ఏమైనా వివరాలను కూపీ లాగుదామని.
“మొహం మొత్తి . . ”
“ఓహో. . ”
అని ఒక ఆశ్చర్యార్థక కొయ్యబారిపోయే వ్యక్తీకరణ.
తర్వాత ఆమె ఇండియాకు వచ్చింది స్వదేశీ సర్వీసులపై.
మొదట కేంద్ర ప్రభుత్వ సెక్రెటేరియట్ లో డిప్యుటీ సెక్రెటరీ టు గవర్న్ మెంట్. . ఇండస్ట్రీస్.
“ఎన్నాళ్ళు అక్కడ”
“జస్ట్ త్రీ ఇయర్స్. ఈ దేశ స్థితిగతులను అధ్యయనం చేయడానికి”
“ఏమర్థమైంది”
“నథింగ్. అందరూ వెధవలని. తెలివిగలవాడు ఈ దేశంలో దేన్నయినా కొళ్ళగొట్టుకుపోవచ్చు. అసలు తలుపులే లేని దర్వాజలున్న ఇల్లువంటిది ఈ దేశం. దొంగలు ఎప్పుడైనా, ఏ దిక్కునుండైనా, ఎంత విచ్చలవిడిగానైనా. ఎంతసేపైనా దొంగతనం యధేచ్చగా చేసుకోవచ్చు. దొంగలను పట్టుకోడానికి పోలీసులుగానీ, వ్యవస్థగానీ, నిఘా విభాగంగానీ, కనీసం కుక్కలుగానీ ఈ దేశంలో లేవు. అదీ నేను సునిశితంగా పరిశీలించి కనుక్కున్నది”
“తర్వాత. . ”
“మనిషికి కేవలం శరీరంతో మాత్రమే జీవించడంలో ఆనందం లేదు రమణా. శరీరంకంటే అతీతమైందీ, భౌతికేతరమైనదీ, ఏ వ్యక్తీకరణకూ లొంగనిదీ, కేవలం అనుభూతితోమాత్రమే తెలుసుకోగలిగేదీ ఐన ఒక తురీయ అనుభవం ఒకటుంది. ఆ స్థాయినీ, స్థితినీ అన్వేషిస్తూ మెటాఫిజికల్ ప్రావస్థలో సంచరిస్తూ. . అదీ జీవించడమంటే. “అని నవ్వింది ఓ పదినిముషాలసేపు. . ఆగకుండా. గలగలా. ఏకధాటీగా.
ఆమె చెప్పిన ఆ మూడు నాలుగు వాక్యాల్లో ఒక్క ముక్కకూడా రమణకు అర్థం కాలేదు.
ఆమెతో మాట్లాడ్డం మొదలుపెట్టినప్పటినుండి జరిపిన నాలుగైదు సంభాషణల్లో అతనికి అర్థమైన విషయాలకంటే అర్థంకాకుంటే వెకిలినవ్వులు నవ్వి తప్పుకున్న సందర్భాలే ఎక్కువ. ఎంత తల బాదుకున్నా ఎదుటిమనిషికి అర్థంకాకుండా ఎంతసేపైనా మాట్లాడ్డంలో దిట్ట అనురాధ.
“వింటున్నారా” అంది మళ్ళీ రెట్టించి.
“ఔను”అని తత్తరపాటు.
తర్వాత అనురాధ తను ప్రధానంగా తెలుగమ్మాయి కాబట్టి కొంతకాలం ఆంధ్రప్రదేశ్ లో పనిచేయాలని సంకల్పించి పోస్టింగ్స్ వేయించుకుని వచ్చింది. ప్రస్తుతం ఆమె ఏ పి ఐ ఐ డి సి కి మేనేజింగ్ డైరెక్టర్.
ఎదురుగా ఎలక్ట్రానిక్ డిస్ప్లే బోర్డ్ పై చూశాదు రమణ.
జె-234 జెట్. . . సింగపూర్. . అరైవల్. . రాత్రి 20. 15
ల్యాండెడ్ ఎట్ టరిమినల్-4.
ఎదురుచూపు.
రమణ మనసు ప్రశ్నించింది. . ‘రమణా అసలు నీకేమి కావాలి. స్త్రీ. . డబ్బు. . అధికారం. . సుఖ నంతోషాల సౌఖ్యాలు. . ఏమిటి కావాలి నీకు. ‘అని లోపల కుక్కపిల్ల గుండెలను గీకుతున్నట్టు.
కాని జవాబేది.
ఎందుకు.
ఎందుకంటే. . నీకేం కావాలో నీకు తెలియదు. అందుకు.
‘పోనీ రమణా. . ఇప్పటికైనా తెలుసుకో నీకేమి కావాలో. ‘
చూస్తూనే ఉన్నాడు. . అలా డిపార్చర్స్ గేట్ దిక్కు.
ఇంతకూ అనురాధ ఎవరో తనకు తెలియదు. ఎలా ఉంటుందో తెలియదు. రూపురేఖలు. . వ్చ్. . తెలియవు.
చటుక్కున జానకి జ్ఞాపకమొచ్చింది. హారతి కర్పూరపు జ్వాలలో ఉండే పరిశుద్ధత. ‘యూజ్ అండ్ ప్రిజర్వ్’
సుమ. . వెంట ఉన్నంతసేపు. . దేహం మీది అంగీ. స్వర్గ సుఖం. ‘వాడుకో. . వదిలెయ్యి ‘. . ‘యూజ్ అండ్ త్రో. ‘
కాని ఈ రెండే కాకుండా జీవితం ఇంకా ఉంది కదా. మననే ఎవరైనా’యూజ్ అండ్ త్రో’చేస్తే ఎట్లా. . తెలుసుకో నిన్ను నువ్వు.
అనురాధ రెండవ భర్త పేరు డాక్టర్ ప్రసాద్ గంటా. ఓపెన్ హార్ట్ సర్జన్.
‘గుండెలను కోయుట. . రోగకారక లోపాల్న సవరించి మళ్ళీ కుట్లు వేయుట. కాని ఆ గుండెలోపల ఏముందో ఏ ఒక్కనాడూ తెలుసుకోలేకపోవుట. ‘
ఏ శాస్త్రమిది. తెలుసుకో.
అనుభవాల్లోనుండి శాస్త్రాలు. అంతేగాని శాస్త్రాల్లోనుండి అనుభవాలు కాదు. గుర్తించు.
రెండేళ్ళ కాపురం. . ఢిల్లీ. . హైదరాబాద్. . మధ్య మధ్య విదేశీ ట్రిప్స్.
“ప్రొఫెషన్ ఈజ్ గాడ్”అని అతడు.
“గాడ్ ను తిరగేస్తే డాగ్”అని అనురాధ.
మనుషుల్లో దేవుడు అని ఒకరు. . దేవుడనే భావనే మిథ్య. . అని ఇంకొకరు.
మధ్య గీత చిన్నది. . సన్నది.
దాన్ని చెరిపెయ్యాలెవరో. కాని ఎవరూ చెరిపెయ్యలేదు.
“పిల్లలు”అని డాక్టర్ ప్రశ్న.
“తొందరెందుకు”అని జవాబు.
కాలమాగదు. వయసు క్షీనత ఆగదు. శరీర శిథిలత ఆగదు.
“లెటజ్ ఎంజాయ్”
ఎంజాయ్. . నిర్వచనాలు వేరు.
పొత్తు పొసగనపుడు. . పోరుకన్న వేరు మేలు. . అని భీష్ముడి సూక్తి.
తిర్యగ్రేఖలు ఒకదానినొకటి ఖండించుకొనును.
కలియుట విడిపోవుట కొరకే అని ఉవాచ.
‘మీరిప్పుడు క్యూలో ఉన్నారు. దయచేసి వేచిఉండండి ‘అని చెవుల్లో నిరంతర గోల.
రమణ అసహనంగా చూస్తూనే ఉన్నాడు. , గేట్ దిక్కు.
సింగపూర్ ఒక 5-స్టార్ ఏర్ పోర్ట్. ప్రతి సంవత్సరం 54. 5 మిలియన్ల ప్రయాణీకుల్ని సురక్షితంగా తమతమ గమ్యాలకు చేరుస్తున్న రికార్డ్ దానిది.
అన్నీ. . అంటే మోనో రైల్. . పీపుల్ మూవర్స్. . స్కై ట్రెయిన్ సదుపాయాలున్న ఏకైక ఏర్ పోర్ట్ కూడ ఇదే.
చూస్తూండగానే ఒక బంగారు రంగు చీర కట్టుకుని విద్యుత్ తీగవలె సన్నగా ఒళ్ళంతా మెరుపుతో జిగేల్ మనే తళుకుతో ప్రత్యక్షమైన ఆ స్త్రీమూర్తి అనురాధే అనుకున్నాడు రమణ.
అనురాధ ఇంకా ఇంకా దగ్గరవుతున్నకొద్దీ రమణ అమెనుండి చూపును మరల్చుకోలేక. ,
వెంట ఒక చిన్న ట్రాలీ బ్యాగ్ తో వచ్చిన అనురాధ విజిటర్స్ రైల్ దగ్గర ఆగి. . చుట్టూ చూస్తూ,
రమణ పరుగు పరుగున దగ్గరగా వెళ్ళి. . “ఎక్స్క్యూజ్ మీ”అంటూండగానే,
“మిస్టర్ రమణా. . “అంది సుతారంగా, నాజూగ్గా.
“ఎస్”
ఆ జవాబు తెలుసు ఆమెకు.
ఏ ఆడదానికైనా మగవాడు తన ముందు బొచ్చు కుక్కలా కాళ్ళ దగ్గర చీర కుచ్చెళ్ళను పట్టుకుని అటుఇటూ తిరుగుతూంటే తెగ ముచ్చటేస్తుంది.
“షల్ వీ గో”అంది వంకర్లు తిరిగిపోతూ.
ఎస్-అని అతననలేదు. కాని అంతకు వందరెట్లు ఆ ఎక్స్ ప్రెషన్ ను ఇచ్చి ఆమె చేతిలోని ట్రాలి బ్యాగ్ ను తీసుకుని ప్రక్కనే నడక సాగించాడు.
పీపుల్ మూవర్. . వెంటనే స్కై ట్రెయిన్ .
ఐదు నిముషాల తర్వాత టొయొటొ క్యామ్రీ టాక్సీ.
టాక్సీ హోటల్ చేరేంతవరకు అనురాధ అస్సలు మాట్లాడలేదు రమణతో.
ఇంకో ఐదు నిముషాల్లో హోటల్ను చేరుదామనగా అనురాధ అంది”మిస్టర్ రమణా ప్రతి గేంలోగానీ, వ్యుహంలోగానీ గెలుపూ ఓటమీ ఉంటాయిగదా. స్త్రీ పురుషుల దాంపత్యంలో ఏముంటుంది. గెలుపు ఓటములుంటాయా”అని.
“దాంపత్యాన్ని ఒక క్రీఢగా భావించడం సరియైంది కాదేమో అనురాధా”
“మరి”
“అది స్త్రీ పురుషులిద్దరూ కలిసి పంచుకోవలసిన ఒక జీవితానుభవమేమో”
“అనుభవాలు గెలుపోటములను నిర్ధారించవా”
“అనుభవాలన్నీ అనుభూతులను అంత్య శేషాలుగా మిగిల్చేవేకాని లాభనష్టాలను చేకూర్చేవుండవు”
“ఊ. . ”
“రమణా. . ఒక లక్ష్యాన్ని నిర్వచించుకుని దాన్ని సాధించే క్రమంలో గెలిచేవాడెప్పుడూ. . ఆ పని కష్టమే కాని. . వీలవుతుంది అనే చెబుతాడు”
“కాని ఓడిపోయేవాడు ఆ పని వీలవుతుంది. . కాని చాలా కష్టం అని చెబుతాడు”
“గెలుపు ఓటముల మధ్య వ్యత్యాసం చాలా చిన్నది. కాని చాలా ముఖ్యమైంది. ఔనా”
టాక్సీ ఫుల్లర్టన్ బే హోటెల్ ముందాగింది. సెంట్రల్ బిజినెస్ డిస్ట్రిక్ట్ లొకేషన్ లో ఉందది. చాలా ఖరీదైన హోటెల్. రోజుకు ఆరువందల యాభై అమెరికన్ డాలర్లు.
రెసిప్షన్. . ఫార్మాలిటీస్. . పైకి లిఫ్ట్ లో. . ఐదవ ఫ్లోర్ . . 525 నంబర్ సూట్.
“మన భవిష్యత్తును నిర్ణయించుకోవాలిగదా మనమిప్పుడు”అంది అనురాధ బాత్ రూంలోకి వెళ్తూ.
ఒక పావుగంట తర్వాత అనురాధ ఫ్రెష్ గా. . అప్పుడే పూచిన పువ్వువలె తయారై బైటికొచ్చింది.
చెట్టు చిగుళ్ళు వేస్తున్నపుడు లేత పత్రాలతో ఒకరకమైన అందాన్ని కలిగిఉంటుంది. ఆకులన్నీ పెరిగి పూతకొచ్చినపుడు అదే చెట్టు మరో రకమైన శోభతో అలరారుతుంది. పూలు కాయలై, పళ్ళయి చెట్టు భారగా మారినప్పుడు ఆ అందం పరిపూర్ణమై సంపన్నమౌతుంది. దశలు వేర్వేరైనా అందం ఏ దశ అందం ఆ దశదే.
స్నానించి వచ్చిన అనురాధ ప్రౌఢ వయసులో విరగపూసిన మల్లె తీగలా నిండుగా, పూర్ణగా అనిపించింది రమణకు.
చిత్రమైన విషయమేమిటంటే ఆ ఇద్దరిలో ఏ ఒక్కరికికూడా. . తామిద్దరూ అప్పటిదాకా పూర్తిగా ఒకరికొకరు పరాయి వ్యక్తనీ, ఆ విధంగా ఒక గదిలో కలిసి ఉండడం అనైతికమనిగానీ, కూడని పననిగానీ అనిపించలేదు. కనీసం ఆ స్పృహ కూడా కలుగలేదు వాళ్ళకు.
“చెప్పు రమణా. . నీ బయోడాటా షీట్ చూశా నిన్న. నువ్వు నాకన్నా దాదాపు రెండున్నర సంవత్సరాలు చిన్న. ఐ డోంట్ మైండ్. నీక్కూడ ఏమీ అభ్యంతరం లేదనుకుంటా. ”
“లేదు”
“ఓకే. నీ మ్యారేజ్ ఫెయిల్యూర్ గురించి చెప్పు”
“అది కేవలం ఐడియలాజికల్ డిఫరెన్స్. . నేను అతివేగంగా చొచ్చుకుపోయి తొందరగా వృద్ధి చెందాలని ఆలోచిస్తాను. జానకి అలాకాదు. నీతి, నియమాలు, నైతికత, ధర్మం. సమాజం. . ఈ దిశలో ఆలోచిస్తుంది. ఇద్దరివీ ఎన్నటికైనా కలువని భిన్న మార్గాలు. నాకర్థమైందేమిటంటే మా దాంపత్యం నాకంటే ఆమెకే చాలా అసౌకర్యంగా ఉండేది. మేము విడిపోయేకంటే ముందు దాదాపు ఏడాదికంటే ఎక్కువ కాలం మా మధ్య సెక్స్ సంబంధాలే లేవు. మానసికంగా ఎప్పుడో విడిపోయాము మేము. నేను చాలా సార్లు తీవ్రంగా ఆలోచించాను. . ఆమె కోరుకుంటున్నట్టు నేను మారగలనా. . లేక ఆమెను నేను కోరుకున్న విధంగా మార్చుకోగలనా. . అని. ఆ రెండూ సాధ్యం కావని అర్థమైంది స్పష్టంగా. ఇక ఒక నిర్ణయం తీసుకున్నాను. దానికి తోడు ఒక దురదృష్టకర సంఘటన జరిగి కొంత రసాభాస జరిగింది. అంతా ఠాం ఠాం ఐపోయి కొంత బ్యాడ్. జానకి విడిపోయింది శాశ్వతంగా. ఆమెతో పాటు ఎనిమిదేండ్ల నా కూతురు నిర్మల కూడా నాకు దూరమైపోయింది. ”
“నేను కాస్త ఓవర్ డైనమిక్ మిస్టర్ రమణా. సంబోధనలో మిమ్మల్ని నిన్ను అనే అంటున్నాను మొదటినుండి. నాకు మొదటినుండి కసిగా జీవించడం అలవాటు. నేను కొంచం అనార్కిక్ కూడా”
ఆగిపోయింది అనురాధ.
ఆగి. . లేచి వెళ్ళి ఫ్రిజ్ తెరచి చూచి తిరిగొచ్చి”మన డిన్నర్. . తదితర విషయాల గురించి ఏమిటి నీ ప్లాన్. వాడు ఢిల్లీలో ఎండీస్ మీటింగ్ అని పెట్టి ఒట్టి గడ్డి తినిపించాడు వెధవ. . చెప్పు ఏం తిందాం. . నాకు ఆకలిగా ఉంది”ఆమె గడగడా.
“నాక్కుడా చాలా ఆకలిగా ఉంది. బై ది బై నేను కూడా మిమ్మల్ని నిన్ను అనే పిలుస్తా. లేకుంటే ఏదో దూరం మధ్య నిలబడి దగ్గర కాలేకపోతున్నట్టు. . ”
“ఓకె ఓకె. కాల్ మి నువ్వు. నో ప్రాబ్లం. చెప్పు మెనూ. . కొంత నాన్ వెజ్. . చికెన్. . పిజ్జా. నడుస్తదా. ఎనీ డ్రింక్. బీ ఓపెన్. ”
అనురాధ సుడిగాలివలె. . విడిచిన బాణం వలె దూసుకు వస్తోంది.
రమణ ఇంటర్ కాంలో చెబుతూండగా. . చేతిలోనుండి ఫోన్ ను తీసుకుని తను కొన్ని కలిపి ఆర్డర్ చేసి. . “నౌ టెల్ మి. నేనొక డ్రింక్ చేయనా నీక్కూడా. ”
లేచి ఫ్రిజ్ దగ్గరికి వెళ్ళి “విస్కీ. . సోడా. . “అంది రమణ వైపు అభావంగా చూస్తూ.
రమణ చాలా పరిశీలనగా గమనిస్తున్నాడు ఆమెను. సాధారణంగా అతనెవరినీ నమ్మడు. అతిప్రవర్తన గల అనురాధ వ్యక్తిగత పోకడ ఎలా ఉంటుందా. . అని అంచనా వేస్తున్నాడు. ఒకవేళ ఆమెను పెళ్ళి చేసుకుంటే ఏర్పడబోయే పరస్పర వ్యక్తిగత సంబంధాలెలా ఉంటాయో ఊహిస్తున్నాడు. అతనిది నిశితమైన విశ్లేషణ. . వ్యక్తిత్వం గురించిన అవగాహన. . ఆ దృష్టితో చూస్తున్నాడు.
కాని అనురాధ కొంచెం భోళాగా, కొంచెం సూటిగా. . కనిపిస్తోందికాని మత్ లబీ లాగా. . డిప్లమాటిగ్గా కనిపించడం లేదు.
ఆడవాళ్ళలో కొందరుంటారు ప్రత్యేకంగా. . భోళాభాళా. . ప్రతి పనిలోనూ తమకుతామే కల్పించుకుని అన్ని పనులూ. . ముఖ్యంగా పెళ్ళిళ్ళలో ముందుండి అన్నీ తామే ఐ చేస్తూంటారు. అనురాధది ఆ టైపా.
ఐ ఎ ఎస్ గా తనకంటే మూడేండ్లు సీనియర్ ఆమె.
వ్యక్తిగతమైన ఆమె కుటుంబ చరిత్ర ఏమిటో. తల్లీ తండ్రీ. . అన్నాతమ్ములూ. . చెల్లెలూ అక్కలూ. . వాళ్ళతో సంబంధాలు. . వాళ్ళతో ఆర్థిక. . ఆర్థికేతర లావాదేవీలు. . వగైరా.
రమణ దృష్టిలో జీవించడం రెండు రకాలు.
ఒకటి. . చెస్ ఆడినట్టు. ప్రత్యర్థి వేసే ఎత్తుకు ప్రతిగా తగిన ఎత్తును వేసుకుంటూ ఆడుతూ పోవడం. అంటే మనుషులతో వ్యవహరిస్తున్నపుడు వాళ్ళెలా స్పందిస్తారో దాన్నిబట్టి తను ప్రతిచర్యిస్తూ ముందుకు పోవడం.
రెండు. . ఒక పథకం ప్రకారం ముందే ఒక వ్యూహాన్ని రచించుకుని దానిప్రకారం అంతా అమలుచేసుకుంటూ వెళ్ళి చివరికి అనుకున్నదాన్ని సాధించడం.
రమణది రెండో టైపు.
మొత్తంమీద జీవితం మనిషి తప్పనిసరిగా ప్రతివాడూ ఆడవలసిన ఆటే. . అని అతని నిశ్చితమైన భావన.
అనురాధ ఒక బ్లాక్ లేబుల్ విస్కీ సీసా, సోడా బాటిల్స్ రెండు, ఒక ఐస్ బాక్స్ తీసుకుని ముందున్న గాజు టీపాయ్ పై పెట్టి. . చుట్టూ చూచింది గదినంతా. అప్పటినుండి పరిసరాలను నిశితంగా చూడాలనే ఆలోచనే రాలేదామెకు. చూచి ప్రసన్న వదనయై. . “ఈ హోటెల్ చాలా బాగుంది రమణా”అంది ప్రశంసాపూర్వకంగా. బాగా అంటే అందంగా, విశాలంగా, సౌకర్యవంతంగా అని.
“నీ బ్రాండేమిటి. . బ్లాక్ లేబుల్ నడుస్తదా”
“మనం ఆల్ రౌండర్”అన్నాడు రమణ ఇక తనే విస్కీని గ్లాసుల్లోకి వంచడం, సోడా కలుపడం, ఐస్ క్యూబ్స్ వేయడం. . మొదలుపెట్టి.
చాలామంది ఆడవాళ్ళు బాహాటంగా తాగరు. ఈ అలవాటు లేబర్ వంటి అతి తక్కువ వర్గాల్లో ఉంది. మళ్ళీ చాలా గుప్తంగా బయటికి కనబడని అత్యున్నత వర్గాల్లోనూ ఉంది. ఐతే వర్గమేదైనా ఆడది తాగడం మొదలు పెట్టిందంటే మాత్రం దాన్నిక ఆపడం ఎవరితరమూ కాదు.
ఏదో మాట్లాడుతున్న అనురాధ చటుక్కున మాట్లాడడం ఆపేసి. . లేచి చేతిలో విస్కీ గ్లాస్ ను తీసుకుని అటు విశాలమైన కిటికీ దగ్గరకు వెళ్ళి నిలబడి,
“ఇట్రా రమణా. . చూడు దూరంగా సముద్రం ఎంత సుందరంగా ఉందో. చీకట్లో లంగర్ వేసిన అన్ని షిప్స్, పడవలు, సీ వెహికిల్స్. . తమ తమ లైట్లతో. . నక్షత్రాలను కుప్పబోసినట్టు. . హౌ బ్యూటిఫుల్. ”
అటు చూస్తూ విస్కీని సిప్ చేస్తూ లోకాన్ని మరచిపోతోందామె. పూర్తిగా ఎక్స్ ట్రావర్ట్.
ఒక్కోసారి ఆమె వింతగా. . కొత్తగా అనిపిస్తొంది.
ఐతే ఏ కోణంలో చూచినా అటు సన్నగా ఇటు లావూ కాని అనురాధ మధ్యస్థ శరీరాకృతి మగవాణ్ణి కసిగా కవ్వించేట్టుగా ఉంది. తెల్లని దేహ ఛాయ. . అందమైన కోల ముఖం. . చిక్కని పొడుగాటి జుట్టును వదులుగా ముడేసుకోవడం వల్ల చెవులపైకి జారుతూ. . నుదుటిపై ముంగురులు అటుఇటూ కదులుతూ,
‘పిచ్చి లేపుతోందీమె అందం’అనుకుంటూ రమణ కూడా తన విస్కీ గ్లాస్ ను పట్టుకుని ఆమె దగ్గరగా వెళ్ళి, ప్రక్కన నిలబడి. ,
“సింగపూర్ తో ఏమిటి నీకు”అంది గోముగా.
“నాకో అలవాటుంది. జీవితం గురించిన చాలా కీలకమైన నిర్ణయాన్ని తీసుకోవలసి వచ్చినపుడు ఒక స్కిప్ కావాలి నాకు. ఆ ఏకాగ్రత ఈ సింగపూర్ లో లభిస్తుంది. ఇక్కడికి రావడం నాకిది ఏ ఇరవయ్యోసారో కావచ్చు. ”
“అరే. . సేం. . నాక్కుడా. ఒక క్రిటికల్ డెసిషన్ తీసుకోవాలంటే నేను కూడా. . సింగపూర్. . ఇప్పుడు నువ్వు నీ జీవితం గురించి. . నేను నా జీవితం గురించి. . చాలా కీలకమైన నిర్ణయాలేకదా మనం తీసుకోవాల్సింది”
“అందుకే సింగపూర్ ను ప్రపోజ్ చేసిన”
“థాంక్యూ. నౌ కం టు ద పాయింట్. ఏం చేద్దాం మనం. నువ్వేమనుకుంటున్నావ్”అంది అనురాధ చదరంగాన్ని విప్పుతూ.
అప్పటికే ఆమె గ్లాస్ లోని విస్కీ ఐపోయింది.
రమణ ప్రక్కనున్న గాజు టీపాయ్ ని ఆమె దగ్గరకు జరిపి. . అటు ప్రక్కనున్న సరంజామానంతా తెచ్చి. . ఆమె గ్లాస్ లోకి ఇంకో రౌండ్ డ్రింక్ పోసి. . సోడా కలిపి. . చేతికందించి,
గడగడా కొట్టేసి. . కుర్చీలో కూర్చుని. . వెనక్కి వాలి. . కళ్ళు మూసుకుని,
పైనుండి పడుతున్న బంగారు రంగు కాంతి ఆమె ముఖంపై ప్రతిఫలిస్తూండగా. ,
‘పిచ్చి లేస్తోంది ‘అనుకున్నాడు రమణ.
అనుకుని. . “ఏదో చెప్పబోతున్నావు”అన్నాడు.
“మనం పెళ్ళి చేసుకోవడం వల్ల ఎవరికి లాభం. నీకా? నాకా ?చెప్పు సూటిగా”అంది నిలకడగానే.
ఈమె సామాన్యురాలు కాదు అనుకున్నాడు రమణ.
“ఇద్దరికీ”అన్నాడు.
“హౌ ఇట్ కుడ్ బి. . ఎవరికో ఒక్కరికే లాభం. చెప్పు”
“ఐతే. . నాకే”అన్నాడు రమణ.
“కరెక్ట్. . ఎందుకో చెప్పు”
రమణకు అర్థం కాలేదు.
“నేను చెబుతా ఇప్పుడు. . నీ నెట్ వ్యాల్యూ ఎంత బై దిస్ డే”
“మొత్తం ఎనభై ఐదు కోట్లు. . దాదాపు”
“మరి నా వ్యాల్యూ ఎంతనుకుంటున్నావు. . చెప్పుకో. . నూటా నలభై కోట్లు”
రమణకు పిచ్చి ఆనందం కలిగింది ఆ ఫిగర్ వినగానే. కాని పైకి అమాయకంగా ముఖం పెట్టి. ,
“మరి నన్ను పెళ్ళి చేసుకుంటే నీకేగదా లాభం” అన్నాడు.
“డబ్బు ముఖ్యం కాదు. . మనుషుల మధ్య విలువలు కదా ప్రధానం”అని.
“బొచ్చులే. అంతా హంబగ్. ఐతే నా డబ్బును విడిచిపెట్టి ఒక్క పైసాకూడా లేని నన్ను పెళ్ళి చేసుకో దమ్ముంటే చూస్తా.” అంది ఫట ఫటా.
“చేసుకోవు. తెలుసు నాకు. రమణా డబ్బు. . డబ్బు నాయనా డబ్బు. పైపై మాటలన్నీ ఒట్టి బక్వాస్. ఐతే ఒక్క విషయం చెబుతా. మంచిగిను. రహస్యమిది. . డబ్బువల్ల సంతోషమొస్తుంది. . కాని అన్ని సంతోషాలు డబ్బువల్ల మాత్రమే రావు. . అర్థమైందా”అని ఆగింది అనురాధ.
నిజానికి ఆ క్షణంలో రమణకు ఆమె చెప్పింది పూర్తిగా అర్థంకాలేదు. కాని పైకి ఒక వెకిలి నవ్వు నవ్వి. ,
“ఔను”అన్నడు రమణ వెనుకనుండి ఎవరో తరుముతున్నట్టు.
“మరి మనకు పుట్టవలసిన పిల్లల గురించేమిటి”
“చెప్పు నువ్వు”
“చాలా అర్జంట్ గా ఇద్దరు పిల్లలను కనాలె మనం. ”
“ఎందుకు”
“ఎందుకంటే నాకు ఏజ్ బారై పోతాంది కాబట్టి. ఇంకో రెండేళ్ళయితే ఇక పిల్లలు పుట్టరు. ”
“భర్త. . అంటే ఏమిటో చెప్పు రమణా. భరించేవాడనికదా అర్థం. మనం పెళ్ళి చేసుకున్నామనుకో. . ఏమిటి నువ్వు నన్ను భరించేది”
రమణకు తెలుస్తోంది. . విస్కీ ఎక్కుతోందని ఎండు అడవిలోకి అగ్నిలా. . తనకూ, అనురాధకూ. అన్నాడు “భరించడమంటే ఒక్క పోషించడమని మాత్రమే కాదుకదా. . నీ అందాన్నీ, నీ దూకుడునూ, నీ డామినేషన్ నూ, నీ ఆధిపత్యాన్నీ”
ఉన్నట్టుండి కొట్టిన గోళీ సోడాలా నవ్విందామె. నవ్వుతూనే “ఉందిరా నీకు రమణా. . సెన్స్ ఉంది. . ఏమో అనుకున్నా చతురునివే. . అర్థం చేసుకుంటున్నావు నన్ను. గుడ్. అనురాధను భరించడం అంత సుళువైన సంగతి కాదు. . “అంది. మాట కొంచెం ముద్ద ముద్దగా. . ముద్దు ముద్దుగా వస్తూ,
అనురాధ కళ్ళు ఆమె లోపలి నుండి విరజిమ్ముతున్న కల్లోల పారవశ్యాన్నీ, మోహవిమోహ దగ్ధతనూ ప్రతిఫలిస్తున్నాయి. వెనక్కి వ్రాలి. రెండు చేతులనూ గాలిలోకి స్ట్రెచ్ చేసి విరుచుకుని. . ఒంటిని విసనకర్రను విప్పినట్టు పరచుకుని,
“చాలా అలసిపోయాను రమణా. . ఎండమావుల వెంట పరుగెత్తీ పరుగెత్తీ చాలా అలసిపోయాను. నీకో విషయం చెప్పనా. . ఎవడో ఓ కవి చెప్పాడు. . మనిషే ఒక మహారహస్యం అని. కరక్ట్. ఏ మనిషీ తన గురించి మరో మనిషికి పూర్తిగా విప్పి చెప్పడు. దాచుకుంటాడు తనకు తాను. . తనలో తాను. అంతా సర్రియలిస్టిక్ బతుకు. . “చెప్పుకు పోతోంది మాటలు ఆగి ఆగి దొర్లుతూ,
“అసలు మనిషి ఎవడికి వాడు ప్రశ్నించుకోవాలి. . తనకు అంతిమంగా ఏమి కావాలి. . అని. జవాబు చప్పున స్పష్టంగా రాదు. వెదుక్కోవాలి. . లోపల. . లోలోపల. వస్తుందిగదా ఆన్సర్. . పరమ వికారంగా ఉంటుంది. బీభత్సంగా ఉంటుంది. అప్పుడుగాని ఎవడికి వాడు ఎంత వికారంగా ఆలోచిస్తాడో అర్థంకాదు. చాలా మందికి కావసినవి మూడు విషయాలు. ఒకటి. . డబ్బు. . రెండు. . శరీరం చల్లబడేవరకు సెక్స్. . మూడు. . దిక్కుమాలిన పేరు. పాప్యులారిటీ. వీటికోసం ఒకటే పరుగు. కాని ప్రశ్నేమిటంటే. . ఎంత డబ్బు. . ఎంత, ఎంతమందితో సెక్స్. . ఎంత పేరు, ఎటువంటి పేరు. జవాబేమిటంటే అనంతం అని. అనంతమైన డబ్బు. విశృంఖలమైన సెక్స్. అంతులేని పేరు. . ఔనా. . చెప్పు. . ఔనుగదా”
“పూర్తిగా ఔను. ఐతే విషాదమేమిటంటే అందరూ ఈ మూడు విషయాల వెంటె పరుగెడుతూ. . పరుగెడుతున్నామనే సంగతిని మరిచిపోవడం. “రమణలో ఎక్కడో ఏదో దహించడం మొదలైంది.
“మనకు ఈ ఐ ఏ ఎస్ హోదాలూ, కనబడగానే ముందు నిలబడి ఖడక్ గా సెల్యూట్ చేసే అధికారిక వందిమాగదులు. . మన మన డొమైన్స్ లో తిరుగులేని అధికారాలతో చిన్న సామంత రాజుల్లా నిరంకుశంగా శాసించే స్థాయి. . ఇవన్నీ లేకుంటే మనం ఒట్టిదే రమణా. . ఒడ్డుమీదేసిన చేపలం. గిల గిలా తన్నుకోవడమే. నిజానికి మనం మన గతాన్ని మరిచి మనం ‘పాలకులం’అనే అహంకార పూరిత భ్రాంతిలోకి జారిపోయాం ఎప్పుడో. ”
“ఔను. . ఐ ఫుల్లీ అగ్రీ విత్ యు. అధికారం లేకుంటే ఒట్టి గాలితీసిన బుడగలం. ”
“సో”
మనుషుల్లో బయటికి కనబడని కాలుతున్న అడవులు దాగిఉంటాయి. . చాలా గుప్తంగా.
చాలా రోజులైంది బుద్దితీరా తాగక.
చాలా రోజులైంది కుతిదీరా సెక్స్ చేయక.
చాలా రోజులైంది కసిదీరేదాకా మందికొంపలు ఆర్పక.
. . . ఇలా.
ఈ చాలా రోజుల నుండి చేయకపోవడం వల్ల ఆ లోపల కాలుస్తూ వస్తున్న కోరికలను తీర్చుకునేందుకు ఒకటే తీట. ముల ముల. గుల గుల.
అప్పుడు. . ఆ క్షణం. . రమణలో. . అనురాధలో కూడా ఆ చాలా రోజులనుండి ఆ’చేయని ‘దాహార్తి’ ఏదో ఇద్దరినీ దహించడం మొదలై. ,
దేహం ఎప్పుడూ ఒక అంటించని పెట్రోల్ బావి. మోహభాండం. పెట్రోల్ బావి దగ్గరికి అగ్గిపుల్లను తీసుకుపోవద్దు. తీసుకుపోతే పరమ ప్రమాదం. మన ప్రమేయం లేకుండానే చప్పున నిప్పంటుకుని భళ్ళున మంటలెగసి. . అంతా దహనం. . విస్ఫోటనం. పేలిపోతుంది.
పేలిపోతున్న ప్రతిదానికీ తర్వాత బూడిద మిగుల్తుందని తెలియదు.
మనసు చెబుతోంది. . పిచ్చి ముండా. . వీడితో ఏవేవో శరీర సుఖాలను పొందాలనే తీట లేనిది. . ఇలా ఒంటరిగా ఖండాంతరవై ఈ హోటల్ గదిలోకి ఎందుకొచ్చినట్టే. . ఒరే రమణా. . ఆన్ లైన్లో చూచి ఇది మహా అందంగా ఉంది. . దీన్నీ, దీని అందాన్నీ ఆక్రమించాలనే వ్యూహాత్మక దుర్బుద్ధి లేనిది ఇక్కడికి
ఈ సింగపూరొచ్చి. . ఒంటరి గదిలో ఈ వెర్రి వేషాలేమిట్రా. ,
ఆత్మ. . . లోపల కణకణలాడుతున్న నిప్పుకణికవలె అగ్ని ఆత్మ . . ప్రతి మనిషిలోనూ.
అగ్ని ఐన ఆత్మ నిరంతరం జ్వలిస్తూ నిన్ను దహిస్తుంది. దహిస్తూ దహిస్తూ అంతిమంగా నిన్ను నిశ్శేషం చేస్తుంది.
“ఎప్పుడు. . ఎక్కడ పెళ్ళి చేసుకుందాం రమణా మనం. ”
అనురాధ మెల్లగా కుర్చీలోనుండి లేచి. . అడుగులో అడుగేసుకుంటూ. . పాల నురగవలె కళ్ళముందు కవ్విస్తున్న బెడ్ దాకా నడిచి. ,
గమనిస్తోంది రమణ తన వెనుక పిచ్చి కుక్కలా వస్తున్నాడా లేడా అని క్రీగంటితో.
లేస్తున్నాడు. . మెల్లగా. . వస్తాడు. . వెనుకపడి. . రాకేం చేస్తాడు మగవాడు.
బలహీనతల పెనుగాలిలో. . మగవాణ్ణి వెంట తిప్పుకోవడం ఆడదాని బలం. ఇంగితాన్ని మరచి పిచ్చితో కవ్వించే ఆడదాని వెనుక తోకలా తిరుగడం మగవాడి పుట్టు బలహీనత.
చేతిలోని ఐఫోన్ లో. . ఒక్క క్షణంలో సార్ట్ చేసి. . తెరను తాకింది అనురాధ మృదువైన కుడి చేతి నడిమి వ్రేలుతో.
టచ్ స్క్రీన్. . టచ్ స్కిన్.
ఒక్క తాకిడితో. . ఒక్క స్పర్శతో. . తాకడం స్పర్శించడం ఒకటేనా.
‘లౌట్ కే ఆ. . లౌట్ కే ఆ. . ‘
ముఖేష్. . ఒక దీనమైన, సంవేదన. . వేదన. . ఆర్ద్రత నిండిన మధుర స్వరంతో. . పిలుస్తున్నాడు. . తిరిగి రమ్మని.
తిరిగిరావాలి. ఎక్కడికి తిరిగిరావాలి. ఒక జన్మనుండి మరో జన్మలోకి. . ఒక మరణంలో నుండి ఇంకో మరణంలోకి. . ఎక్కడికి తిరిగిరాను. ఎప్పుడు తిరిగిరాను. ఎన్ని యుగాల తర్వాత తిరిగిరాను.
అసలు తిరిగొస్తాయా అన్నీ. . కోల్పోయిన వసంతాలు. . కోల్పోయిన కన్నీళ్ళు. . కోల్పోయిన శిథిల గుప్తానుభూతులు. . కోల్పోయిన ఏదైనా తిరిగొస్తుందా.
మనుషులు జీవిస్తారుగదా. . శరీరంతో. . మనసుతో. . అప్పుడప్పుడు హృదయంతో.
హృదయం ద్రవించి. . కరిగి. . ప్రవహించి. . ఆకాశంలోకి పిచ్చుకవలె ఎగురుతూ,
ముఖేష్ అంటున్నాడు. . ‘ఎక్ పల్ హై మిల్ నా, ఎక్ పల్ బిచడ్ నా. . దునియ హై దో దిన్ కా మేళా’
కలువడం. . విడిపోవడం. . పునః సమాగమ వియోగాలు. . అనంత భమణ విభ్రమాలా.
బోర్లా పడుకునిపోయిందామె. మెత్తని దిండుపై తల. పైన విచ్చుకుని పరుచుకున్న కురులు. . సిల్క్ దారాలవలె.
పాట గాలిలో పక్షివలె లేలిపోతోంది అలలా.
మనిషిలో. . యుగ యుగాల దాహం. . నిరీక్షణ. . అన్వేషణ. . దేనికోసమో స్పష్టంగా తెలియని ఒక నిరాకార నిసర్గ రిక్తానుభవం కోసం. . ఎప్పటికప్పుడి అతీతమైపోతూ. ,
ఇప్పుడా మార్మిక జ్వలనలో మనిషి దహించుకు పోతూ నిశ్శేషమైపోతూనే పునః పునః జన్మిస్తున్నది.
మహాభారత కాలంలో. . మత్స్యగంధి. . శంతనుడు. . ఆ అకస్మాత్ పరస్పర దర్శనంలో ఏమిటి. . మోహమా. . దాహమా. . కామమా.
సముద్ర మథన సందర్భంలో. . మోహిని ఏమిటి. . వెర్రి. పిచ్చి. . దహనం. . ఉన్మత్తత.
సర్వజ్ఞుడైన విశ్వామిత్రుని ముందు. . మేనక. . ఒక రసాధి దేవతై నర్తించినపుడు జాలువారిన నిగ్రహాతీత శృంగారోద్ధీప్తత. . ఏమిటి.
తెలియదు. . తెలియదు.
అన్నింటికీ కారణాలు తెలియవు. ప్రతిదానికీ కారణమూ, హేతువూ ఉండదు.
వర్షమెందుకు కురుస్తుంది. . గాలి ఎందుకు వీస్తుంది. . పూలెందుకు వికసిస్తాయి. పరిమళమెందుకు మనిషిని రసోద్విగ్నతతో వివశుణ్ణి చేస్తుంది.
వ్చ్. . తెలియదు.
అప్పుడు. . ఆ లిప్తలో. . ఆ తప్తతలో,
గమనించింది అనురాధ. . తనపై గాలిలా సోకుతూ. . ప్రాకుతూ. . స్పర్శిస్తూ విస్తరిస్తున్న రమణ చేతి వ్రేళ్ళ కదలికలను.
పురుష స్పర్శ లేక ఎన్నాళ్ళయిందో. వెన్నెలలను కురిపిస్తూనే నిప్పులు వర్షిస్తున్నట్టు, దహించుకుపోతోంది అరణ్యం లోపల. ఒక్క అగ్గిపుల్ల. . అడవిని దహించివేయడం ఎంత చిత్రం.
‘లౌట్ కే ఆ’పాట ఐపోయింది.
తిరిగిరాని వసంతాలు. . తిరిగిరాని వర్షాలు. . తిరిగి ఎన్నడూ రాని ‘వర్షాలు’.
జీవితమంతా వసంతాలు కావాలని అనుకుంటూ. . కాని జీవితమంతా వర్షాలే ఔతూ. ,
రమణ దగ్గరకు. . ఇంకా దగ్గరకు. . కౌగిలిలోకి. . హత్తుకుంటూ. . ఉక్కిరిబిక్కిరి చేస్తూ. . వ్యాపిస్తూ. . పెదవులపై పెదవులను అదుముతూ. .
తడి. . తడి.
లోపల యుగయుగాలుగా విస్తరించిఉన్న ఎడారులన్నీ తడిచి ముద్దవుతూ. . తడి తడి. . చిత్తడి.
అనురాధ తనకు తెలియకుండానే అతని తలను ఒడిలోకి. . స్తనద్వయ పరిష్వంగంలోకి. . దేహాగ్ని వలయంలోకి. . స్వీకరిస్తూ,
అంతా నిశ్శబ్ద దాహ దహనం. . నీరు మండుతున్నట్టు. . నిప్పులు నీరై ద్రవిస్తున్నట్టు. . ఆవిరి. . చెమట పొటమరింపు. హిమాగ్ని శోషణ.
ఆమె రెండు చేతుల్లో రమణ పృధ్వీ క్షేత్రంలో ఓ కోనిఫర్ వృక్షం వలె. ,
అతని బలమైన బాహువుల్లో నలిగిపోతూ, చితికిపోతూ, ఓడి గెలుస్తూ, గెలిచికూడా ఓడుతూ. . ఆమె.
కాలం స్తంభించి అప్పుడప్పుడు ఈ మనుషులమీద దయతో కొన్ని అమృత క్షణాక్షితల్ని చల్లి వెళ్తుంది.
కాలం జీవవాహిని. . ఆగకుండా. . ఆగి ఎవరికోసమూ ఎదురు చూడకుండా. . సకల చరాచర సృష్టినంతా వెంట పెట్టుకుని సమధర్మ అనుగ్రహణతో. . ఒకటే నడక. . ఒకటే గమనం. . ఒకటే పరుగు.
“రమణా. . . ”
“ఊ. . ”
“నిన్న లేదీ బంధం. ఈ రోజు. . చిత్రం కదా”
“ఔను. . ఋణానుబంధాలుంటాయా. . ”
“ఉంటాయనే అనిపిస్తోంది. . లేకుంటే కొద్ది రోజులక్రితం వరకు నువ్వెవరు. . నేనెవరు”
“ఈ రోజు ఇలా జరుగుతుందని నువ్వనుకున్నావా”
“అనుకున్నాను నేను. . నేనూహించాను ముందే”అంది అనురాధ ఖచ్చితంగా.
“ఎలా. ?”
“నిన్నడిగాను నేను ఢిల్లీ నుండి బయల్దేరడానికి ముందే మన స్టే ఎక్కడని. నువ్వు ఈ ఫుల్లర్టన్ బే హోటల్ గురించి చెప్పావు. అప్పుడే అనుకున్నాను మన మధ్య ఇలా జరుగుతుందని. ఎందుకంటే ఒక సౌకర్యవంతమైన హోటల్ గదిలో పెళ్ళి చేసుకోవాలనుకునే ఇద్దరు స్త్రీ పురుషులు ఇలా ఒంటరిగా ఉండేందుకు ఏర్పాట్లు చేసుకున్నారంటే అర్థమేమిటి. ఇదేగదా. ”
చాలా సూటిగా ఉంది మాట.
అప్పుడు చూచింది రమణ కళ్ళలోకి సూటిగా. . నిలకడగా. . లోతుగా. . నిశ్శబ్దంగా.
చూస్తూనే ఉంది. . ఇంకా ఇంకా.
రమణ అలా ఉండిపోయాడు అతనికి తెలియకుండానే. . వశుడైపోయినట్టు.
ఆమె కళ్ళలో నీళ్ళు. . పొటమరించి. . పొంగి. . స్రవిస్తూ. . ధారగా కారుతూ.
చలించిపోయాడు రమణకూడా. ఆశ్చర్యంగా అతని కళ్ళలోకూడా కన్నీళ్ళు చిప్పిల్లాయి. సాధారణంగా అతనికి కన్నీళ్ళు రావు. అందుకే కంపించిపోయాడు.
“అనురాధా. . ఎందుకో కలిశాం. ఈ బంధాన్ని పదిలంగా కాపాడుకుందాం”అని అన్నాడు
“వయసు అనేది మంచు వంటిది రమణా. కరిగిపోతూంటుంది. ఆపలేము. ఒకసారి కరిగిన తర్వాత మళ్ళీ దాన్ని ఘనీభవింపజేయడం కష్టం. ఐతే ప్రతిదినమూ ఉదయానంతర కాలమంతా గడుస్తూనే పోతూంటుంది. మనం పనులను చేస్తున్నా చేయకుండా చేతులను ముడుచుక్కూర్చున్నా కాలగమనం మాత్రం ఆగదు. వయసుకూడా అంతే. శిథిలమౌతూనే ఉంటుంది. ఇతే ఇప్పటికే మనం మనమన కారణాలవల్ల చాలా విలువైన కాలాన్ని, వయసునూ వృధా చేసుకున్నాం. ఇక ఒక్క క్షణం కూడా వృధా చేయొద్దు. “అనురాధ బెడ్ పైనుండి లేచి జుట్టును సవరించుకుంటూ. . అతని వైపు చిలిపిగా చూస్తూనే. ,
“ఔను”
“ఇంతకు ముందన్నానుగదా. . మన పెళ్ళి గురించి. . “అని అర్థోక్తిలో ఆగింది.
“చెప్పు. ఏం చేద్దాం. నువ్వెట్ల చెబుతే అట్లనే చేద్దాం. ”
“రమణా నాకైతే ఈ విధానాలకంటే మనిషిమీదే ఎక్కువ నమ్మకం. కాని ఒక స్త్రీగా నేను మన కొన్ని సంప్రదాయాలను గౌరవిస్తా, , అందుకని. . “అని మెల్లగా నడుస్తూ వెళ్ళి. . తన అందమైన హ్యాండ్ బ్యాగ్ ను తెరిచి ఒక బంగారు రంగు పొట్లాన్ని తెచ్చి విప్పింది. దాంట్లో ధగ ధగా మెరుస్తూ పసుపు దారంతో కట్టి ఉన్న మంగళసూత్రాలున్నై. వాటిని చేతిలోకి తీసుకుంటూ,
“వీటిని నా మెడలో కడుతావా. . ఇది కేవలం ఒక విశ్వాసం మాత్రమే. . ఇక ముహూర్తమా. మన మనసు బాగుంటే ప్రతి క్షణమూ మంగళకరమే నా దృష్టిలో. “అంది.
రమణ మాట్లాడలేదేమీ. మౌనంగా అనురాధ కళ్ళలోకి చూశాడు. అప్పుడా క్షణం ఆమె కేవలం ఒక అతి మామూలు స్త్రీ గా మాత్రమే కనిపించిందతనికి. అర్థింపుగానూ, అమాయకంగానూ, ఆశగానూ ఉన్నాయామె చూపులు.
రమణ లేచి నిలబడి అనురాధ రెండు భుజాలనూ పట్టుకుని ప్రక్కనున్న సోఫాపై కూర్చోబెట్టి. . ఆమె చేతిలోని మంగళ సూత్రాలను తీసుకుని మెడలో వెనుకనున్న దట్టమైన జుట్టును పైకి జరుపుతూ శ్రద్ధగా మూడు ముళ్ళూ వేశాడు.
అప్పుడెందుకో అతని గుండెలు కొద్దిగా దడదడలాడాయి. తడబడ్డాడు.
ఆమె లేచి నిలబడి రమణ కళ్ళలోకి చూచి,
అతను ఆమెను సుతారంగా హృదయానికి హత్తుకుని. . తలను నిమురుతూ,
ఓ ఐదు నిముషాలు గడిచిన తర్వాత. . “నేనొక ఏర్పాటు చేశాను అనురాధా ఎందుకైనా మంచిదని. . “అని సోఫాలో మళ్ళీ కూర్చుంటూనే. . టీపాయ్ పైనున్న తన బ్రీఫ్ కేస్ ను తెరిచి. ,
ఒక కాగితాల కట్ట. . ప్రింటెడ్ డాక్యుమెంట్.
“చదువు దీన్ని. ఒక అడ్వకేట్ తో రాయించాను హైదరాబాద్ లో. . ఎందుకైనా మంచిది ఒక ఋజువు ఉండనీ మన మధ్య. “అని కాగితాలను ఆమె చేతిలో ఉంచాడు.
చదువుకుంది ఐదు నిముషాల్లో.
వెంటనే హ్యాండ్ బ్యాగ్ లోనుండి పెన్నును తీసుకుని కింద తన పేరు ప్రింట్ చేసి ఉన్న ప్రతిచోటా సంతకం చేసింది. రెండు ప్రతులవి. రెండింటి మీదా చేసింది.
తర్వాత రమణ ఒక కాపీని ఆమెకిచ్చాడు ఒక కవర్లో పెట్టి.
అనురాధ నవ్వింది చిన్నగా.
ఆ క్షణం రమణ మదిలో అనురాధకు చెందిన ఆస్తి. . నూటా నలభై కోట్ల సంఖ్య మెదిలింది.
కాని అనురాధ మనస్సులో అతని ఎనభై ఐదు కోట్ల ఆస్తి విషయాలేవీ స్ఫురించలేదు.
కేవలం ఆమెకా క్షణం. . అతి త్వరలో రమణతో తను కనవలసిన ఒకరిద్దరు పిల్లల మీదికి మనసు పోయింది. ఈ వయసులో కూడా పిల్లలను కనకుంటే ఒక స్త్రీగా తనేమి కోల్పోతుందో జ్ఞాపకమొచ్చి కంపించిపోయిందామె.
కొద్ది నిముషాలు నిశ్శబ్దమే నిండిపోయిందక్కడ.
అంది అనురాధ. . “రమణా నేను చదువుకున్నప్పుడు. . డెసిషన్ మేకింగ్ . . అని ఒక చాప్టర్ ఉండేది. అందులో ఏమంటాడంటే. . జీవితంలో ఏ నిర్ణయం తీసుకున్నా భవిష్యత్తులో ఆ నిర్ణయం తీసుకున్నందుకు తను ఎన్నడూ పశ్చాత్తాప పడకూడదు. . అని. . కరక్టేనా. ”
ఎందుకో రమణకు ఎవరో చెంపమీద చరిచినట్టనిపించింది.
తలెత్తి ఆమె కళ్ళలోకి చూశాడు.
ఐతే. . అలా ఎక్కువసేపు చూడలేకపోయాడు. . ఎందుకో.
*****
పరాశర్ చనిపోయిన రాత్రి చాలా దుఃఖంతో ఆందోళనతో. . అశాంతితో గడిపాడు జయరాజ్.
అతను వెంటనే చిత్రను కలుసుకున్నాడు. చిత్ర పరాశర్ ఆత్మహత్య విషయం విని కొయ్యబారిపోయింది.
మరునాడు పరాశర్ శవ సంస్కారానికి ఏర్పాట్లు చేస్తూండగా తెలిసిన విషయమేమిటంటే. . చిత్రకూడా ఆత్మ త్యాగం చేసుకుందని. ఏదో భారతీయ యోగవిద్యలో ఉన్న ఆత్మార్పణ విద్య గురించి చిత్ర అప్పుడపుడు చెబుతూండేది. బహుశా ఆమె ఆ విద్యను ఉపయోగించే ఈ లోకం నుండి అతి మౌనంగా నిష్క్రమించింది.
మనిషిలో జీవేచ్ఛ లేకుంటే ఫరవాలేదు. కాని మరణకాంక్ష ఉండకూడదు.
పరాశర్ దంపతుల మరణం తర్వాత సర్కస్ కంపనీ మేనేజర్ రాంలాల్ గుప్తా ఒకరోజు ఒక సీల్ కవర్ ను తన దగ్గరకు తెచ్చి”సర్. . తన తర్వాత పరాశర్ జీ ఈ కవర్ ను మీకిమ్మని చెప్పేవాడు పదేపదే. దీంట్లో ఏముందో తెలియదు. చూడాలి మీరే” అన్నాడు.
“విప్పండి మీరే”అన్నాడు జయరాజ్.
అప్పుడు ప్రక్కన శైల, అనిమల్స్ మాస్టర్ డేవిడ్, బఫూన్ హరి ఉన్నారు. జంతువుల ఆహారంకోసం కావలసిన ఆరోజు ఖర్చు ఆరు వేల రూపాయల ఏర్పాటు గురించి డేవిడ్ అడుగుతున్నాడు అప్పుడు.
మనుషులకు వేళకు ఆహారం పెట్టకుంటే ముఖం మాడ్చుకుని అలుగుతారు. కాని జంతువులు ఆహారం ఆలస్యమైతే బిగ్గరగా అరిచి నానా బీభత్సం చేస్తాయి.
అలుగుతూ ముఖాలు మాడ్చుకుని కుట్రలు చేసే మనుషులకంటే అరిచి గోల చేసే జంతువులే నయమని చాలాసార్లు ఋజువైంది జయరాజ్కు సర్కస్ జీవితంలో.
గుప్తా పరాశర్ కవర్ ను విప్పాడు.
అది ఒక రకమైన వీలునామా.
పరాశర్ ముందే ఊహించాడు. . తన తర్వాత తన భార్య చిత్ర కూడా ఇక జీవించి ఉండదని.
అందుకే ఇకముందు తమ ‘గ్లోబల్ సర్కస్ ‘కు పరాశర్ తదనంతరం జయరాజ్ అనబడే తనే వారసుడు. . యజమాని. . స్వంతదారు. . ఓనర్. . అన్నీ అని. . ఆ లేఖలోని సారాంశం.
ఆ విషయం ఒక రకంగా పరాశర్ కు తన మీద ఉన్న నిఖార్సయిన ప్రేమ, సోదర వాత్సల్యానికి ప్రతీకగా భావించినపుడు ఎంతో గర్వంగా అనిపిస్తుందిగాని. . ప్రస్తుతం ఆ సర్కస్ పూర్తిగా అప్పుల్లో కూరుకుపోయి ఉన్న దివాళా తీసిన సంస్థ. సందేహం లేదు. . ఒకప్పుడు ‘గ్లోబల్ సర్కస్ ‘అంటే బంగారం. వినోద ప్రపంచంలో ధృవతార. పరాశర్జీ తండ్రి భీం సింగ్ కాలం లో ప్రారంభమైన ఆ సర్కస్ ఒక బంగారు బాతు ఒకప్పుడు.
కాలం మారి, సినిమాలు, వీడియోలు, కంప్యూటర్లు వచ్చిన తర్వాత సర్కస్ పాతచింతకాయ పచ్చడైపోయింది.
ఇప్పుడు పరాశర్ తర్వాత ఈ సర్కస్ కు ఓనర్ ఎవరనే విషయం ప్రక్కనపెడ్తే. ,
అప్పులుకట్టి దాన్ని బతికించవలసిందెవరు.
ఈ దేశద్రిమ్మరి వ్యాపార ఆస్తులు దాదాపు మృగ్యమైతే. . జంతువులపైనా, ఇతర ఎక్విప్ మెంట్ పైనా ఉన్న బ్యాంక్ ఋణాల సంగతేమిటి.
ఆర్థిక పరిస్థితి బాగా లేదని తెలిసిన మరుక్షణమే ఉడాయించే కొద్దిమంది సర్కస్ కళల నిపుణులు పోయిన తర్వాత ఈ ‘గ్లోబల్ సర్కస్ ‘మూతపడినట్టేనా. ?
ఈ దివాళా తీస్తున్న కంపనీని ఇప్పుడేమి చేయాలి.
ఈ సంక్షోభం లో కొట్టుమిట్టాడుతున్నప్పుడే. . వచ్చిన కోలుకోలేని ఇంకో దుర్వార్త. . తన కూతురు పదేళ్ళ జయ ముంబాయి టాటా కేన్సర్ ఆస్పత్రిలో బాగుచేయలేని బోన్ మారో కేన్సర్తో అకస్మాత్తుగా చనిపోవుట.
మనిషి ఒక్కడు. దెబ్బలు అనేకం. ఒకదాని వెంట మరొకటి. ఒకదాని తర్వాత ఇంకొకటి.
ఎంత సంక్లిష్ట పరిస్థితులేర్పడినా వెంట నీడలా ఉండే శైల కూడా చితికి పోయింది.
అంది ‘నా వశం కాదు జయరాజ్. . తట్టుకోలేను ఈ దుఃఖాన్ని. వ్రేళ్ళూ పెకిలించబడ్డాయి. కొమ్మలూ కొట్టేయబడ్డాయి. ఒట్టి మొండెమై మిగిలాము. బతకడం కష్టమనిపిస్తోంది. జీవితంలో మొట్టమొదటిసారి భయపడుతున్నాను నేను ‘అని శైల అన్నరోజు. ,
ఆ రాత్రి ఒంటరిగా ఒక గుడారంలో కూర్చున్నాడు జయరాజ్. వెంట శైలను కూడా ఉండమన్నాడు తోడుగా.
చుట్టూ సమస్యలు తుఫాన్ లా చుట్టుముట్టినపుడు గడ్డిపరకై తలెత్తుకుని నిలబడడం నేర్చుకోవాలి.
ప్రతిమనిషికీ ఒక్కసారైనా కట్టకట్టుకుని కష్టాలన్నీ మూకుమ్మడిగా దాడి చేసే సందర్భం వస్తుంది. అప్పుడే నిలకడగా మనిషి ప్రశాంతంగా ఆలోచించాలి.
జయరాజ్ ఒక్కో సమస్యను విడమర్చి పరిష్కరించడం ప్రారంభించాడు.
ఒకటి. . చిన్నప్పటి నుండి తెలిసిన ఈ సర్కస్, తత్సంబంధ విద్యతోనే బతుకు కొనసాగించడమా. లేక దిశ మార్చుకుని వేరే రంగంలోకి వెళ్ళడమా.
శైలను చెప్పమన్నాడు జవాబులను.
శైల చెప్పింది. . ఇప్పుడు మన వయసు ముప్పై పైననే. కొత్త విద్యలను నేర్చుకోవడం కష్టం. కాగా మనకు వచ్చిన ‘ కత్తులు విసిరే విద్య ‘ అసాధారణ మైనది. సాహసోపేత మైనదికూడా. ఐతే దాన్ని రోడ్డుపైన ప్రదర్శిస్తే అది గారడి విద్య. సర్కస్ లాంటి వేదికపైన ప్రదర్శిస్తే అదొక సెలెబ్రిటీ ఐటం. కాబట్టి మనం మనలోని ఈ వచ్చిన విద్యలనే క్రోడీకరించుకుని ఆధునీకరించుకుని ముందుకు పోవడం మంచిది.
రెండు. . మరి. . ఈ సర్కస్ ఆర్థిక పరిస్థితులేమిటి. వీటిని తట్టుకుని నిలబడి మళ్ళీ కోలుకోగలమా.
శైల చెప్పింది. . నాకైతే వ్యక్తిగతంగా జయ, పరాశర్, చిత్ర. . వీళ్ళ మరణాలు క్షోభ కలిగిస్తున్నాయి గాని. . ఆర్థిక పరమైన ఒడుదొడుకులు కృంగదీయడం లేదు. నువ్వన్నట్టు సర్కస్ ఆర్థికంగా కొద్ది నష్టాల్లో ఉండిఉంటుంది. కాని మనం కొద్ది తెలివితో పునర్నిర్మిస్తే మళ్ళీ పుంజుకోవచ్చేమో.
మూడు. . సర్కస్ ను మూసేస్తే.
శైల. . మనుషులతోపాటు మనతో ఇరవై ఎనిమిది జంతువులున్నైగదా. వాటి సంగతి. పాపం నోరులేని జంతువులు. వాటినేంజేద్దాం. నాకైతే ఎలాగైనా వీటిని కాపాడుతూ మనను మనం రక్షించుకునే ఉపాయం చేయాలని ఉంది.
నాలుగు. . ఇతరేతరమైన ఆధునిక వినోద సాధనాలు సినిమాలు, టివి లు, కంప్యూటర్లు, ఐఫోన్లు
అందుబాటులోకి వచ్చిన తర్వాత ఇంకా ఈ పురాతన ‘సర్కస్ ‘ను జనం ఆదరిస్తారా.
ఇంకా ఉంది….
రచన: అంగులూరి అంజనీదేవి
	ఆరాధ్య నేరుగా ఇంటికెళ్లలేదు. సరయు దగ్గరకి వెళ్లింది. సరయు ఒడిలో తలపెట్టుకొని ఏడ్చింది. ఏడ్చేవాళ్లను ఎలా ఓదార్చాలో సరయుకి బాగా తెలుసు. ఎలా మాట్లాడితే ఆరాధ్య కోలుకుంటుందో, ఎనర్జిటిక్‌గా ఫీలవుతుందో అలా మాట్లాడింది.
	మాట్లాడుతూనే వంట చేసింది సరయు. ఆరాధ్య సరిగా తినకపోతే బ్రతిమాలి తినిపించింది. తను కూడా తిన్నది.
	తిన్న ప్లేట్ల ముందు నుండి లేవకుండానే హేమంత్‌కి, తనకి మధ్యన జరిగిన సంభాషణ చెప్పింది ఆరాధ్య.
	వినగానే బిత్తరపోయింది సరయు.
	”సరయూ! ఇప్పుడు చెప్పు! నేను హేమంత్‌ దగ్గరకి వెళ్లటం అవసరం అంటావా?” నెమ్మదిగా అడిగింది ఆరాధ్య.
	”నన్నడిగితే వేస్ట్‌!” టక్కున అంది సరయు.
	”మరిప్పుడు నన్నేం చేయమంటావు?”
	”నేనున్నాను కదా! నా దగ్గర వుండు”
	”హేమంత్‌తో చెబితే ఏమంటాడో?”
	”నాకు తెలిసి అతను ఏమీ అనకపోవచ్చు. నీతో అవసరం లేదు కదా!”
	”నాకెందుకో నువ్వలా అంటుంటే షేమ్‌గా వుంది”
	”అనకపోయినా అదే! మీనింగ్‌లో ఏమైనా తేడా ఉందా?
	”లేదు”
	”మరి ఎందుకు డౌట్‌?”
	”డౌటేమీ లేదు”
	”మీ మమ్మీ ఏమైనా అంటుందనా?”
	”అలాంటిదేం లేదు. నాకు ఎక్కడ కంఫర్ట్‌గా వుంటే అక్కడ వుండమంటుంది. మా మమ్మీతో ఎలాంటి ప్రాబ్లమ్స్‌ రావు”
	”సరే! ఆలోచించుకో! నీకు ఎక్కడ వుంటే మెంటల్‌ పీస్‌ వుంటుందో అక్కడ వుండు. వర్క్‌లోడ్‌ పెరిగినట్లు మానసిక వత్తిడి పెరగడం అంత మంచిది కాదు. నిద్ర లేచినప్పటి నుండి మనం ఖాళీగా వుండేవాళ్లం కాము. జాబ్‌ చేసుకునేవాళ్లం” అంది సరయు.
	సరయు మాటలు కరక్ట్‌ అన్పించాయి.
	హేమంత్‌ దగ్గరకి వెళ్లి, అతను అవాయిడ్‌ చేస్తుంటే ఫీలవుతూ బాధపడేకన్నా ఇక్కడ వుండటమే బెటర్‌ అనుకుంది.
	”సరే! సరయు! ఇక్కడే వుంటాను” అంది ఆరాధ్య.
	”ఓ.కే.” అంది సరయు.
*****
	టీమ్‌ అవుటింగ్‌కెళ్లిన హేమంత్‌ ఇంటికొచ్చాడు.
	డోర్‌ లాక్‌ చేసి వుండటంతో ఆరాధ్యకు కాల్‌ చేద్దామని మొబైల్‌ చేతిలోకి తీసుకోగానే ఆ మొబైల్‌లో ‘మనం ఎప్పుడూ పెట్టే సీక్రెట్‌ ప్లేస్‌లో ‘కీ’ వుంది.’ అని ఆరాధ్య పంపిన మెసేజ్‌ కన్పించింది. అది చూసిన వెంటనే ‘కీ’ తీసుకొని డోర్‌ లాక్‌ తీస్తూ ఆరాధ్యకు కాల్‌ చేశాడు హేమంత్‌.
	ఆరాధ్య అతని కాల్‌ లిఫ్ట్‌చేసి ‘హలో’ అనగానే ”నువ్విప్పుడెక్కడున్నావ్‌ ఆరాధ్యా?” అన్నాడు.
	”సరయు దగ్గర వున్నాను హేమంత్‌!”
	”అక్కడెందుకున్నావు?”
	”నువ్వు లేవు కదా! వున్నా నైట్‌ పదకొండువరకు ఇంటికి రావు. వచ్చినా నన్ను టచ్‌ చెయ్యవు. అందుకే సరయు దగ్గర వున్నాను”
	”నీకేమైనా పిచ్చిపట్టిందా?”
	”మన ఇద్దరి మధ్యన ఏ సంబంధం లేకుండా లేట్‌ నైట్స్‌ ఇంటికొచ్చే నీ దగ్గర వున్నా, ఈ సరయు దగ్గర వున్నా ఒకటే అనుకున్నాను హేమంత్‌! అందుకే ఇక్కడ వున్నాను. అంతేకాని నాకు పిచ్చి పట్టలేదు. పిచ్చిపడితే సరయు దగ్గర వుంటానా? ఎర్రగడ్డకెళ్లనా?”
	”ఓ… షిట్‌!” అన్నాడు.
	”షిట్‌ కాదు. మాట్లాడు హేమంత్‌! ఫోన్లో ఎంతసేపు మాట్లాడినా ఏం కాదు. నో ప్రాబ్లమ్‌! వాంటింగ్స్‌ కావు. లాబ్‌లో వున్నట్లు వుండదు. రియల్‌గానే వుంటుంది. ఎదురెదురుగా వుండి మాట్లాడుకుంటున్న ఫీలింగ్‌ కూడా వస్తుంది”
	”నువ్విలా ఏ పుట్టింటికో అత్తింటికో వెళ్లినట్లు సరయు దగ్గరకి వెళ్లటం నాకు నచ్చడం లేదు ఆరాధ్యా! నువ్వు వెంటనే ఇంటికొచ్చెయ్‌! ఏదైనా వుంటే ఫేస్‌ టు ఫేస్‌ మాట్లాడుకుందాం!”
	నవ్వి ”సరయు దగ్గరకి వచ్చేముందు అత్తింటికి వెళ్లే వచ్చాను హేమంత్‌!” అంది ఆరాధ్య.
	ఆమె ఎందుకలా నవ్విందో అర్థంకాక ”నిజంగా వెళ్లావా?” అన్నాడు.
	”వెళ్లాను. అక్కడ వుండే ఉపేంద్ర అంకుల్‌ అదే మీ నాన్నగారు నన్ను గుమ్మంలోంచే వెళ్లగొట్టాడు. అంతవరకు అత్తింటి మీద వుండే ఇంప్రెషన్‌ కాస్తా పోయింది. ఇంకెప్పుడూ అత్తింటి గురించి నా దగ్గర మాట్లాడకండి!”
	”నువ్విప్పుడు ఇంటికొస్తావా? రావా?”
	”రాను”
	హేమంత్‌ మాట్లాడలేదు.
	”మాట్లాడు హేమంత్‌!”
	”నువ్వు నాకు నచ్చడం లేదు”
	”కావచ్చు. కానీ హేమంత్‌! నిన్ను మీ బంధువుల్లో చనిపోయాడని చెప్పుకున్నాడట మీ నాన్న! అలా ఎందుకు చెప్పారో అడిగావా?”
	ఆమె అలా అడుగుతుంటే నరాలు తెగిపోయేంత నొప్పి కలిగింది హేమంత్‌ బాడీలో! బాడీకన్నా మనసుకే ఎక్కువ బాధగా వుంది.
	”నువ్వు అడిగి తెలుసుకున్నాకనే నేను నీ దగ్గరకి వస్తాను. ఏ రీజన్‌ లేకుండా కొడుకు చనిపోయాడని కన్నవాళ్లు చెప్పుకోరు. ఆ రీజన్‌ ఏమిటో నాకు తెలియాలి. ఇప్పుడు నేనున్నాను. నా లైఫ్‌కో క్లారిటీ వుంది. అది నీ లైఫ్‌కి లేదు. అందుకే మీ నాన్నగారు నన్ను తన కోడలిగా యాక్సెప్ట్‌ చెయ్యలేకపోయారు. నువ్వు అనాధవైనా నాకింత బాధ వుండేది కాదు. అమ్మా, నాన్న వుండి అనాదలా వుండటం, అదీ బంధువుల దృష్టిలో చనిపోయి ఉండటం ఏమిటిదంతా? నాకు తెలియాలి హేమంత్‌!! నువ్వేంటో, నీ లైఫ్‌లో వుండే ఆ సీక్రెట్‌ ఏమిటో నాకు తెలియాలి” అంది.
	హేమంత్‌ కాల్‌ కట్‌ చేశాడు.
*****
ఆరాధ్య హేమంత్‌ దగ్గర నుండి మళ్లీ వెళ్లిపోయిందని కాశిరెడ్డి చెప్పగానే విజయం ఏమిటో తెలుసుకోవాలని శార్వాణికి ఫోన్‌ చేసింది కళ్యాణమ్మ.
	”శార్వాణి గారు! నాకేదో అనుమానంగా వుంది. ఒకసారి హేమంత్‌ జాతకం వుంటే ఇవ్వండి! మాకు తెలిసిన రామశాస్త్రి గారికి చూపిద్దాం! ఏమైనా దోషాలుంటే వెంటనే టెంపుల్‌కెళ్లి శాంతిపూజలు చేపిద్దాం! వాళ్లిద్దరు బాగుంటమేగా మనకు కావలసింది” అంది.
	”హేమంత్‌ జాతకం రాయించలేదు కళ్యాణి గారు!” అంది శార్వాణి.
	”పోనీ హేమంత్‌ పుట్టిన టైం ఎలాంటిదో అడిగి తెలుసుకున్నారా?”
	”లేదు. అడగలేదు”
	”ఎందుకు అడగలేదు? అలాంటి నమ్మకాలు లేవా మీకు?”
	”నమ్మకాలు వున్నాయి. కానీ మావారు అలాంటి నమ్మకాలను పట్టించుకోరు. ఆయన ఆదో టైప్‌ మనిషి!”
	”అదో టైప్‌ అంటే?” అని కళ్యాణమ్మ అడగలేదు. అలాంటి విషయాలను వాళ్లంతట వాళ్లు చెబుతుంటే వినాలి కాని కొశ్చన్స్‌ వెయ్యటం సంస్కారం కాదని మౌనంగా వుంది.
	శార్వాణికి మౌనంగా వుండాలనిపించలేదు. ఈ మధ్యన కళ్యాణమ్మతో అప్పుడప్పుడు ఫోన్లో మాట్లాడు తున్నందువల్లనో ఏమో కొంత దగ్గరతనాన్ని, ఆత్మీయతను పెంచుకుంది. మనసులో మాటను పంచుకునేంత చనువు కూడా పెరిగింది. ఇప్పుడామెతో ఏది మాట్లాడినా రహస్యంగా వుంటుందన్న నమ్మకం కుదిరింది.
	అందుకే శార్వాణి నోరువిప్పి ఉపేంద్ర గురించి చెప్పాలనుకుంది.
	”ఆయనకు డబ్బు అంటే చాలా ఇష్టం కళ్యాణిగారు! ఈ ప్రపంచంలో దేన్నీ ఇష్టపడనంతగా డబ్బును ఇష్టపడతారు. ఆయనకు డబ్బు తర్వాతనే అన్నీ…” అంది.
	”డబ్బు అంటే ఇష్టం లేనిది ఎవరికి శార్వాణిగారు! డబ్బు వుంటేనే కదా ఏదైనా చెయ్యగలుగుతారు. ఉదాహరణకి మీ బాబు పుట్టినప్పుడు ఒక బ్రాహ్మణుడి దగ్గరకి వెళ్లాలన్నా, ఆ బాబు ఏ టైంలో పుట్టాడో ఎలాంటి టైంలో పుట్టాడో తెలుసుకోవాలన్నా డబ్బు కావాలి. డబ్బుల్లేకుంటే ఏ పని జరుగుతుంది?”
	”డబ్బులు వుండి కూడా ఏ పనీ జరగనప్పుడు బ్యాంకులో ఎంత డబ్బు వుండి ఏం లాభం కళ్యాణిగారు? డబ్బుల్ని సంపాయించుకునేది అకౌంట్‌బుక్‌లో అంకెల్ని పెంచుకోటానికా? అవసరాలను తీర్చుకోటానికా? ఆయన థియరీలో డబ్బులెప్పుడూ అకౌంట్‌బుక్‌లోనే వుండాలి. వాటిని కదిలించటానికి లేదు. అవసరాలదేముంది ఇవాళ వస్తుంటాయి రేపు పోతుంటాయి అంటారు. ఇంకా ఏమంటారో చెబితే మీరు ఆశ్చర్యపోతారు” అంది.
	”ఏమంటారు?” అడిగింది కళ్యాణమ్మ.
	”గాలి పీల్చుకునైనా కొద్దిసేపు బ్రతకొచ్చు కదా! ఆ మాత్రం బ్రతకటం కోసం అన్నన్నిసార్లు తిండి తినాలా? ఎంత ఖర్చు! ఎంత ఖర్చు! అంటారు. ఆయన అలా అంటున్నప్పుడు మా అమ్మ నన్ను ఎందుకు కన్నది? ఇలాంటి ఆయన చేతిలో ఎందుకు పెట్టింది అన్న బాధ కలిగేది” అంది.
	కళ్యాణమ్మకు నిజమే అన్పించింది. ఇలాంటి మాటలు వింటుంటే ఏమీ అనిపించదు కాని తనదాకా వస్తే మాత్రం ఎవరికైనా నరకమే!
	”హేమంత్‌ పుట్టినప్పుడు మా అమ్మ బ్రతికే వున్నది. ఆమె చదువుకోలేదు. బయట పనులు చూడటానికి మా నాన్న లేడు. అందుకే హేమంత్‌ పుట్టగానే మావారితో ‘ఉపేందర్‌! బాబు ఏ టైంలో పుట్టాడో కొంచెం చూపించయ్యా!’ అంది.
	ఆయన చూపించలేదు. ‘డబ్బులకోసం వాళ్లు ఏవేవో అనుమానాలు చెబుతారు. శాంతులంటారు. జపాలంటారు. తపాలంటారు. అవన్నీ అవసరమా? పుట్టినవాడు మళ్లీ పుడతాడా? పుట్టిన డేట్‌ మళ్లీ మారుతుందా? వాళ్లకెందుకు చూపించడం’ అంటూ ఎవరికీ చూపించలేదు. చూపించి వుంటే బావుండేదేమోనని నాకు చాలాసార్లు అన్పించింది. వాడి జాతకంలో ఏం దోషాలున్నాయో ఏమో ఇరవై సంవత్సరాలు వాడూ-నేనూ దూరమైపోయాము” అంది బాధగా.
	”మీరు సరే! అది జరిగిపోయిన చరిత్ర. ఇప్పుడు వాళ్లిద్దరు కూడా విడిగా వుంటున్నారు కదా! ఏమైనా దోషాలు వుంటే రెమెడీ చేపిద్దాం! డేటాఫ్‌ బర్త్‌ చెప్పండి చాలు. మా శాస్త్రిగారికి చూపిస్తాను” అంది కళ్యాణమ్మ.
	”హేమంత్‌ డేటాఫ్‌ బర్త్‌ నా దగ్గర లేదు. అదో పీడకలలా దాన్ని అప్పుడే మరచిపోయాను. అలా మరచిపోకుంటే నేను బ్రతకలేను కళ్యాణిగారు! ఆ పాతరోజులు ఆ జ్ఞాపకాలు చెదలు తొలచినట్లు నా మనసును తొలిచేస్తాయి. కావాలంటే హేమంత్‌ దగ్గరేమైనా వుందేమో అడుగుదాం!” అంది శార్వాణి. హేమంత్‌ దగ్గర కూడా వుండకపోవచ్చు అన్న అనుమానం ఆమెలో లేకపోలేదు.
	ఒక్కొక్కరి జీవితంలో ఒక్కొక్క రహస్యం వుంటుంది. అది విషాదం కావచ్చు. ఆనందం కావచ్చు. కారణాలు పైకి కన్పించవు. కానీ శార్వాణి ఒక చదువుకున్న మహిళ అయివుండి కూడా కొడుకు డేటాఫ్‌బర్త్‌ గుర్తుంచుకో లేకపోయిందా? అయినా శార్వాణిలో మనసును తొలిచేంతటి బాధ వుందా? నమ్మలేకపోతోంది కళ్యాణమ్మ.
	”సరే! శార్వాణి! నేను మళ్లీ కాల్‌ చేస్తాను. హేమంత్‌ పుట్టినరోజు మాత్రం అడిగి తెలుసుకొని వుండండి! మాకు తెలిసిన రామశాస్త్రి గారి దగ్గర అపాయింట్‌మెంట్‌ తీసి పెడతాను. ప్రతి దోషానికి ఓ రెమిడీ వుంటుంది. వాటిని చేయించుకోటానికి చాలా శక్తివంతమైన టెంపుల్స్‌కూడా వున్నాయి. మనం భయపడాల్సిందేమీ లేదు. వాళ్లిద్దరు తప్పకుండా కలిసి వుంటారన్న నమ్మకం నాకుంది” అంటూ కాల్‌ కట్‌ చేసింది.
*****
కళ్యాణమ్మ ఫోన్లో ధైర్యం చెప్పినప్పటి నుండి ప్రశాంతంగా వుంది శార్వాణి. ఆఫీసుకెళ్లాలని రెడీ అవుతున్న భర్తతో ”నేను హేమంత్‌ దగ్గరకి వెళ్తున్నాను. వాడిని చూసి చాలా రోజులైంది” అంది.
	ఆయన ఆఫీసుకెళ్తూ ”వెళ్లి అటే వుండకుండా త్వరగా ఇంటికిరా!” అన్నాడు. ఆయన హేమంత్‌ గురించి వేరేవాళ్లు వినేటట్లు ఏమీ చెప్పొద్దంటాడు. అంతేకాని ఆమెను కొడుకు దగ్గరకి వెళ్లొద్దని మాత్రం చెప్పడు. అదొక్క ఆనందమే మిగిలింది శార్వాణికి. అత్యంత విషాదం ఏమిటంటే హేమంత్‌ బ్రతికివున్నాడని బంధువుల్లో ఇంతవరకు చెప్పలేదు. చెబుదామని ఆమె భర్తను బ్రతిమాలింది. వినకపోతే కోప్పడింది. ”అలా చెప్పటం అంటూ జరిగితే నువ్వు నన్ను మరచిపోవాలి” అన్నాడు. ”బంధువులతో చెప్పకపోయినా పర్వాలేదు కనీసం మీరైనా హేమంత్‌ని చూడండి! మాట్లాడండి!” అంది. అతను చూడలేదు. మాట్లాడలేదు. హేమంత్‌కి తండ్రిని చూడాలని వున్నా తల్లి చెప్పింది విని షాకయ్యాడు. ఇక అప్పటి నుండి హేమంత్‌ తండ్రిని కలుస్తానని ఎప్పుడూ అడగలేదు.
	ఉపేంద్ర ఆఫీసుకి వెళ్లాక శార్వాణి ఆఫీసుకి లీవ్‌ పెట్టింది.
	అప్పుడు టైం 10 గంటలు దాటింది.
	ఒకసారి కాశిరెడ్డి ”ఆంటీ! హేమంత్‌కి నెయ్యితో తయారుచేసే జీడిపప్పు హల్వా అంటే చాలా ఇష్టం.  వీకెండ్‌లో నేనూ, హేమంత్‌ మా ఊరువెళ్తే మా మమ్మీ కంపల్‌సరిగా ఆ స్వీట్‌ చేసి పెడుతుంది” అనటం గుర్తొచ్చి హేమంత్‌ కోసం జీడిపప్పు హల్వా తయారుచేసుకుంది. దాన్ని రోజూ తను ఆఫీసుకి తీసికెళ్లే లంచ్‌బాక్స్‌లో పెట్టుకొని హేమంత్‌ దగ్గరకి వెళ్లింది.
	అతను ఇంట్లో లేడు. డోర్‌ లాక్‌ చేసివుంది. ఎక్కడికెళ్లి వుంటాడు? మొన్న ఫోన్‌ చేసినప్పుడు ఆఫీసులో తన షిఫ్ట్‌ మారిందని, ఇప్పుడు మధ్యాహ్నం రెండు గంటలకి వెళ్తున్నానని చెప్పాడు. ఆమె ఇంట్లో వున్నప్పుడు హేమంత్‌కి ఎక్కువసార్లు ఫోన్‌ చేసినా, ఎక్కువసేపు మాట్లాడినా భర్త వూరుకోడు. అందుకే ఎప్పుడైనా ఆమెకు హేమంత్‌తో మాట్లాడాలనిపించినప్పుడు ఆఫీసుకెళ్లి ఫోన్‌ చేసి మాట్లాడుతుంది. ఎలాగూ ఈ టైంలో ఇంట్లోనే వుంటాడు కదా అని ఫోన్‌ చెయ్యకుండానే వచ్చింది.
	అక్కడే నిలబడి ఆమె మొబైల్‌లోంచి హేమంత్‌కి కాల్‌ చేసింది. వెంటనే హేమంత్‌ ఆమె కాల్‌ని లిఫ్ట్‌చేసి ”హలో! అమ్మా!” అన్నాడు. ”ఎక్కడున్నావ్‌ హేమంత్‌?” ఆత్రుతగా అడిగింది శార్వాణి.
	”ఇప్పుడే ఇంటికెళ్తున్నానమ్మా! ఇవాళ నేను అనాధాశ్రమానికి వెళ్లాను”
	”అక్కడికెందుకెళ్లావ్‌?”
	”నేనొచ్చాక చెబుతాను”
	”నేను నీ దగ్గరికే వచ్చాను హేమంత్‌! నువ్వు లేవు. రావటానికి లేటవుతుందేమో! ఇంటికెళ్లనా?”
	”వద్దమ్మా! వుండు. నేను గేటు దగ్గరే వున్నాను. లోపలికి వస్తున్నాను” అంటూ ఫోన్లో మాట్లాడుతూనే తల్లి దగ్గరకి వచ్చాడు.
	హేమంత్‌ లాక్‌ తీయగానే శార్వాణి లోపలకెళ్లి కూర్చుని ”రా! హేమంత్‌! కూర్చో!” అంది.
	అతను లోపలకి వెళ్లి షూష్‌ విప్పుకొని ఓ పక్కన పెట్టి తల్లికి ఎదురుగా కూర్చున్నాడు.
	ఆమె తెచ్చిన జీడిపప్పు హల్వా వున్న బాక్స్‌ ఓపెన్‌ చేసి, స్పూన్‌తో కొంచెం, కొంచెం తీసి కొడుకు నోట్లో పెట్టింది. హేమంత్‌ తింటూ ఏదో ఆలోచిస్తున్నాడు.
	సడన్‌గా ”అమ్మా! స్వీట్‌ చాలా బావుంది. నాన్న తిన్నాడా?” అన్నాడు.
	ఆమె చిత్రంగా చూసి ”మీ నాన్న అంటే ఎందుకురా నీకింత ప్రేమ? సందర్భం కాకపోయినా కల్పించుకొని మరీ అడుగుతావు. నువ్వు ఈ కాలంలో పుట్టాల్సినవాడివి కాదు. రోషావేశాలకు, కోపతాపాలకి అతీతంగా పుట్టావు” అంది. కొడుకువైపు సంతృప్తిగా చూసింది.
	”తండ్రి అంటే ఎవరికైనా వుంటుంది కదమ్మా ప్రేమ? నీకు లేదా మీ నాన్నంటే! తాతయ్య లేకపోయినా తాతయ్య గురించి కథలు, కథలుగా చెప్పేదానివి. ఆ కథలు నాకు సరిగా గుర్తు లేవనుకో! అప్పట్లో బాగా చిన్నవాడిని కదా!” అన్నాడు.
	”చిన్నవాడివైనా నీకన్నీ గుర్తున్నాయి హేమంత్‌! నీకు వున్నన్ని జ్ఞాపకాలు నాకు లేవు. నేను అన్నీ మరచిపోయాను… అయినా నువ్వు నా పెంపకంలో పెరగలేదు కదా! ఎలా వుంటావో ఏమో అని భయపడ్డాను. కానీ నేను అనుకున్నదానికి ఇప్పుడు నువ్వు కన్పిస్తున్న దానికి చాలా తేడా వుందిరా!” అంటూ సంతోషంగా లేచి ఫ్రిజ్‌ దగ్గరకి వెళ్లి గ్లాసునిండా కూల్‌ వాటర్‌ తెచ్చి కొడుక్కి ఇచ్చింది శార్వాణి.
	”ఎక్కడ పెరిగినా ఎక్కడ వున్నా నా ఒంట్లో వుండేది నీ బ్లెడ్డే కదమ్మా!” అంటూ మళ్లీ ఆలోచనలో పడ్డాడు హేమంత్‌.
	హేమంత్‌ వైపు నిశితంగా చూసి ”ఏంటి! హేమంత్‌! ఆలోచిస్తున్నావ్‌? అనాధాశ్రమానికి ఎందుకెళ్లావ్‌?”
	”సాగర్‌ రెడ్డి హైదరాబాదు వచ్చాడని తెలిసి వెళ్లానమ్మా!”
	”సాగర్‌ రెడ్డి ఎవరు హేమంత్‌?”
	”సాగర్‌రెడ్డి, నేను ఒకే అనాధాశ్రమంలో వుండి పెరిగాం! అందులో వున్నప్పుడు కాని, అందులోంచి బయటకొచ్చాక కాని ఇద్దరం క్లోజ్‌గానే వున్నాం! అప్పుడప్పుడు కలుసుకుంటూనే వుంటాం!” అన్నాడు.
	అది వింటుంటే సిగ్గుతో చిన్నబుచ్చుకుంది. భీతితో లోలోన తల్లడిల్లింది శార్వాణి. ఆమె అలా అవుతుందని అతను చెప్పటం లేదు. జరిగింది చెబుతున్నాడు. అతను చాలా నార్మల్‌గా వున్నాడు. కానీ ఆమె తన కొడుకు అనాధాశ్రమంలో వుండి పెరిగాడన్నది భరించలేకపోతోంది. అలాంటి పరిస్థితులు ఎందుకొచ్చాయి అనేదానికన్నా వాటిని అదిగమించలేకపోయానే అన్న బాధే ఆమెలో ఎక్కువగా వుంది.
	”సాగర్‌రెడ్డి చాలా గొప్పవాడు. అతను చేస్తున్న పనులు వింటే నువ్వు ఆశ్చర్యపోవు. అభినందిస్తావు. ఇప్పుడే అతన్ని చూడాలంటావు. అలాంటి పనులు చేస్తున్నాడు. ఎవరూ చెయ్యని పనులు చేస్తున్నాడు”
	”ఏంటి నాన్నా ఆ పనులు?” ఆమె మామూలు మూడ్‌లోకి వచ్చి ఆసక్తిగా అడిగింది.
	”అమ్మా! నీకు తెలిసిన ప్రపంచం వేరు. నేను చూసిన ప్రపంచం వేరు. అది నీకు కొంత తెలిస్తేనే సాగర్‌రెడ్డి చేసే పనులు ఎంత ఉదాత్తమైనవో తెలుస్తాయి”
	”చెప్పు! హేమంత్‌! నాక్కూడా తెలుసుకోవాలని వుంది” అంది.
	”సాగర్‌రెడ్డి తల్లిదండ్రులు ప్రేమించుకుని పెళ్లి చేసుకున్న నేరానికి కుటుంబ గొడవల్లో చనిపోయారమ్మా!  సాగర్‌రెడ్డిని రెండు సంవత్సరాల వయసు వున్నప్పుడు ఎవరో తీసికెళ్లి అనాధాశ్రమంలో చేర్పించారు. నన్ను కూడా నాకు వైద్యం చేయించిన దాత దయార్ధహృదయంతో నాకు ఆరు సంవత్సరాల వయసు వున్నప్పుడు అదే ఆశ్రమంలో చేర్పించాడు.  సాగర్‌రెడ్డి, నేను ఆ ఆశ్రమంలో చేరింది ఒకే టైంలో కాకపోయినా ఇద్దరిది ఒకే వయసు. ఇద్దరం కలిసి మెలిసి వుండేవాళ్లం. ఆడినా, చదివినా, తిన్నా, పడుకున్నా, ఏదైనా పని చేసినా ఇద్దరం విడివిడిగా వుండేవాళ్లం కాదు. మాకు మరో వాతావరణం వుందని తెలియక పోవటం వల్లనో ఏమో ఆ ఆశ్రమం బాగా నచ్చేది.
	అలా మాకు పద్దెనిమిది ఏళ్లు వచ్చేవరకు అక్కడే వున్నాం. తర్వాత అక్కడ వుండటానికి లేదు. ఎవరైనా పద్దెనిమిదేళ్లకు ఆ ఆశ్రమంలోంచి బయటకు వెళ్లాల్సిందే! అది అక్కడి నియమం. మేము కూడా అందరిలాగే అందులోంచి బయటకొచ్చాము.
	బయటకొచ్చాక మాకంతా అయోమయం. ఏదారీ కన్పించలేదు. ఎలా బ్రతకాలో తెలియలేదు. చనిపోవాలనుకున్నాం” అంటూ ఆగాడు ఆరోజుల్ని గుర్తుచేసుకుంటూ హేమంత్‌.
	ఆఖర్లో హేమంత్‌ అన్నమాట విని వణికింది శార్వాణి. ఎంతయినా తల్లిమనసు. దేన్ని తట్టుకున్నా కన్నబిడ్డ చావును తట్టుకోలేదు. చావును వూహించలేదు.
	”తరువాత ఏం జరిగిందో చెప్పు హేమంత్‌!” అడిగింది శార్వాణి. ఆమెకు చాలా యాంగ్జయిటీగా వుంది.
	”ఇద్దరం ఒకరికి ఒకరం కౌన్సిలింగ్‌ ఇచ్చుకొని, ధైర్యం తెచ్చుకున్నాం. చనిపోవటానికి చెయ్యాల్సిన ప్రయత్నాలేమీ చెయ్యలేదు.  ముంబై వెళ్లాం. టెలిఫోన్‌ కేబుళ్లకి గోతులు తీసే పనిలో కుదిరాం. గుళ్లో నిద్రపోయేవాళ్లం. ఆ పని చేస్తూనే సాగర్‌రెడ్డి సివిల్‌ ఇంజనీరింగ్‌ చేస్తే నేను కంప్యూటర్‌ ఇంజనీరింగ్‌ చేశాను. కాశిరెడ్డి నా బ్యాచ్‌మేట్‌. సాగర్‌రెడ్డిలాగే తను కూడా నాకూ బాగా క్లోజయ్యాడు. అయితే నేను, సాగర్‌రెడ్డి కార్పొరేట్‌ కాలేజీలో చేరటానికి నాకు వైద్యం చేయించిన దాతనే ముందుకొచ్చాడు.
	బి.టెక్‌ పూర్తి కాగానే, సాగర్‌రెడ్డికి ఎల్‌అండ్‌టి సంస్థలో ప్లానింగ్‌ ఇంజనీర్‌గా జాబ్‌ వస్తే నాకు, కాశిరెడ్డికి సాఫ్ట్‌వేర్‌ జాబ్స్‌ వచ్చాయి.
	జాబ్స్‌ వచ్చాక మా దారులు, గమ్యాలు, లక్ష్యాలు, ఆలోచనలు, అభిరుచులు వేరయిపోయాయి.
	సాగర్‌రెడ్డి ఎందుకో తెలియదు అనాధలకు దారిచూపించే పనిలో పడ్డాడు. తను జాబ్‌ చేసి కూడపెట్టిన రెండు లక్షల రూపాయలతో అనాధలకోసం ఓ సంస్థను ప్రారంభించాడు. ఈ మూడేళ్లలో అతని సేవలు విస్తృతంగా విస్తరించాయి. వందలమంది అబ్బాయిలు, అమ్మాయిలు చేరిపోతున్నారు. వాళ్లందరికి మల్టీమీడియా, వెబ్‌ డిజైనింగ్‌, ఆటోక్యాడ్‌, ప్యాషన్‌ డిజైనింగ్‌ కోర్సులలో శిక్షణ ఇప్పిస్తున్నాడు. ఆ సంస్థ మొదలైనప్పుడు సాగర్‌రెడ్డి ఒక్కడే! ఇప్పుడు అతనికి ఎనిమిది వందల జతల చేతులు అండగా వున్నాయి. అతని సేవలు నచ్చి చాలామంది ఆర్ధిక సహాయం అందిస్తున్నారట. సంస్థ నడపటానికి కోర్‌ కమిటీ కూడా మొదలైందట…” అన్నాడు హేమంత్‌.
	”గ్రేట్‌ హేమంత్‌! అతను నిజంగానే గ్రేట్‌!” అంది శార్వాణి.
	”అంతే కాదమ్మా! సాగర్‌రెడ్డి అనాధలకోసం ఇంకా చాలా చెయ్యాలనుకుంటున్నాడు. వాళ్లకు కూడా సమాజంలో గుర్తింపు వుండాలనుకుంటున్నాడు”
	ఆమెకు అర్థంకాక ”గుర్తింపు అంటే?” అంది.
	”అనాధలకి తప్పనిసరిగా రేషన్‌, ఆధార్‌, ఓటింగ్‌ కార్డులు ఇవ్వాలని… క్యాస్ట్‌ సర్టిఫికేట్లు సమకూర్చాలని… అమ్మాయిలకు, అబ్బాయిలకు వేర్వేరు అనాధ యూత్‌ హాస్టల్స్‌ కట్టించాలని… అనాధలకి పెళ్లిళ్లు జరిపించే బాధ్యత ప్రభుత్వాలే తీసుకోవాలని… ప్రభుత్వ, ప్రభుత్వేతర సంస్థల ఉద్యోగాల్లో రిజర్వేషన్లు కల్పించాలని అతనుండే మహారాష్ట్ర ప్రభుత్వంలోని పెద్దలందరినీ కలుస్తువున్నాడు. ఎవరైనా దాతలు ముందుకొస్తే వాళ్ల పేరు మీదనే అనాధాశ్రమాలు నడిపిస్తానంటున్నాడు. ఇదీ నా ఫ్రెండ్‌ సాగర్‌రెడ్డి ప్రొఫైల్‌! ఎలా వుందమ్మా?” అన్నాడు.
	”సాగర్‌రెడ్డి అరుదైన వ్యక్తిరా! అలాంటి వ్యక్తి నీకు స్నేహితుడంటే చెప్పుకోటానికి కూడా గర్వంగానే వుంటుంది. అతని గురించి ఎంత మాట్లాడినా తక్కువే! కానీ మాట్లాడుకోవాలి. అక్కడక్కడ అతని గురించి చెప్పుకోవాలి. ఎవరైనా దాతలు అవి వింటే సాయం చెయ్యటానికి ముందుకొస్తారు. నేను కూడా మా ఆఫీసులో నాకు తెలిసిన వాళ్లకి చెబుతాను” అంది.
	హేమంత్‌ ఒక్క నిముషం మౌనంగా వుండి ఆ తర్వాత ”సాగర్‌రెడ్డి చేస్తున్న పనులలో ఒక్కటి కూడా నేను చెయ్యలేకపోతున్నానమ్మా! అతనిలాగే నేనూ సంపాయించాను. కానీ నేను సంపాయించిన ప్రతి రూపాయను నా పెళ్లి రిసెప్షన్‌ కోసం, ఆరాధ్య నగల కోసం వాడాను. ఇంకా సరిపోక బయటకూడా కొంత డబ్బు తెచ్చాను. ఇదంతా ఆరాధ్య కోసం, ఆరాధ్య మీద వున్న ప్రేమకోసం చేశాను. అతనూ, నేనూ ఇద్దరం పెట్టింది ఖర్చే! కానీ అతను పెట్టిన ఖర్చులో తృప్తి వుంది. ఎందరో అనాధలకు రక్షవుంది. నేను పెట్టిన ఖర్చులో ఏదీలేదు” అన్నాడు.
	ఆమె ఎటూ మాట్లాడలేక మౌనంగా వుంది.
	”సాగర్‌రెడ్డి నన్ను రిజిష్టర్‌ మ్యారేజ్‌ చేసుకోమని అడ్వయిజ్‌ ఇచ్చాడు కానీ ‘పెళ్లి అంటే ఇలా వుంటుంది. ఇలాగే వుండాలి. అనాధల్లా రిజిష్టర్‌ మేరేజ్‌ వద్దు’ అని ఆరాధ్య అన్నప్పుడు నేను నిజంగానే అనాధలాగ అనాధాశ్రమంలో పెరిగానన్నది కూడా ఆ క్షణంలో నాకు గుర్తు రాలేదు. ఆడంబరాలకు పోయాను. ఆరాధ్య చెప్పే ప్రతిదీ ఫాలో అయ్యాను. అనాధలకోసం ఏమీ చెయ్యలేకపోయాను. సాగర్‌రెడ్డి ఎక్కడ? నేనెక్కడ? అతనేమో అనాధ పిల్లలకోసం ఖర్చుపెట్టి అన్నగా ఎదిగితే నేనేమో ప్రేమించిన అమ్మాయి కోసం అప్పులు చేసి ఏ సుఖం లేకుండా మనశ్శాంతి పోగొట్టుకున్నాను” అన్నాడు.
	”నువ్విలాగే ఆలోచిస్తుంటే నీకు ఇప్పుడున్న మనశ్శాంతి కూడా వుండదు. సాగర్‌రెడ్డిని మెచ్చుకో! తప్పు లేదు. అతను మెచ్చుకోదగిన వ్యక్తే! కానీ అతనితో నిన్నెందుకు నువ్వు పోల్చుకొని చూసుకుంటావ్‌! అతను దైవాంశలో పుట్టిన వ్యక్తి అయివుంటాడు. అందుకే అలాంటి పనులు చేస్తున్నాడు. నువ్వేమైనా దైవాంశలో పుట్టావా? నేనిలా అంటున్నానని బాధపడకు హేమంత్‌! మనం అందరం కూడా మానవమాత్రులం. మనం చెయ్యాల్సిన పనులన్నీ ముందే దేవుడు రాసిపెట్టి భూమ్మీదకు వదులుతాడు. ఆ పనులు మాత్రమే మనం చేస్తాం. కాని మనం చేసే పనుల్లో ధార్మికత ఎంతవుంది? చేతకాని తనం ఎంతవుంది? అధర్మం ఎంతవుంది? అన్నది చూసుకోవాలి. అంతేకాని సరదాలను, కుటుంబాన్ని వదులుకొని అక్కడక్కడ వెలుగురేఖల్లా కన్పించే వ్యక్తులతో కంపేర్‌ చేసుకొని బాధపడవద్దు. నువ్వు చేసిన పనులు కూడా మంచివే! ఫలితాలు ఏ రూపంలో వచ్చాయి అన్నది మన కర్మ సిద్ధాంతాన్ని బట్టి వుంటుంది. అందుకే నీ జాతకం ఎలా వుందో ఒకసారి చూపిస్తాను. నువ్వు పుట్టిన తేదీ నీ దగ్గరేమైనా వుంటే ఇవ్వు”
	హేమంత్‌ స్వల్పంగా నవ్వి ”చదువుకున్న దానివి, నీ కొడుకు పుట్టినరోజు నీ దగ్గర లేదా అమ్మా!” అన్నాడు.
	ఆమె మామూలుగానే ”లేదురా! అందుకే అడుగుతున్నాను. వుంటే ఇవ్వు” అంది.
	”వుందేమో చూస్తాను” అంటూ అతను లేచి గోడకి వుండే ర్యాక్‌ దగ్గరకి వెళ్లాడు.
	కొడుకు అటు తిరిగి ర్యాక్‌ ముందు నిలబడివుంటే అతన్నే చూస్తూ ‘వీడికి అంతా వాళ్ల తాతయ్య ఠీవినే వచ్చింది’ అని మనసులో అనుకుంది.
	హేమంత్‌ ఆ ర్యాక్‌లో కొద్దిసేపు వెదికి ఓ ఫైల్‌ పట్టుకొని వచ్చాడు-
	– తల్లికి ఎదురుగా కూర్చుని ఆ ఫైల్లోంచి ఓ ల్యాబ్‌ రిపోర్ట్‌ను బయటకి తీశాడు. దాన్ని ఆమెకు చూపిస్తూ ”ఇందులో నా రియల్‌ డేటాఫ్‌బర్త్‌ వుందమ్మా! స్కూల్లో ఇది రాయలేదు. మేమున్న అనాధాశ్రమంలో వాళ్లకి తోచిన డేట్‌ వాళ్లు వేసుకున్నారు” అంటూ దాన్ని ఆమె చేతికి ఇచ్చాడు.
	ఆమె దాన్ని అందుకొని అలాగే చూసింది. ఆ రిపోర్ట్‌ బాగా నలిగి మాసిపోతే ఈమధ్యనే దాన్ని ఫైల్లో పెట్టినట్లున్నాడు. ఇరవై ఏళ్ల నాటి రిపోర్ట్‌ అది. దాన్ని చూడగానే రెండు చేతుల్లో ముఖాన్ని దాచుకొని మనిషంతా కదులుతూ ఏడ్చింది శార్వాణి.
	హేమంత్‌ లేచి ఆమె పక్కన కూర్చుని, భుజాలు పట్టుకొని ”అమ్మా! ఏడవకు. నువ్విలా ఏడిస్తే నేను చూడలేను. నీ ఏడుపుకు కారణం ఏదైనా కానీ నువ్వు ఏడిస్తే నేను తట్టుకోలేను. కన్నకొడుకును కదా! నువ్వు నాముందే ఏడుస్తుంటే చూస్తూ వుండగలనా?” అన్నాడు బాధగా.
	ఆమె నెమ్మదిగా సర్దుకొని కళ్లను కొంగుతో అద్దుకొని ”ఏడవను హేమంత్‌! నువ్వు బాధపడకు” అంది.
	హేమంత్‌ తల్లివైపు చూస్తుంటే- ఆమె ఏడుపు గొంతుతో ”ఆ రిపోర్ట్స్‌ని నీ నడుముకి కట్టి ‘ఎవరైనా ఈ బాబుని తీసుకొని వైద్యం చేయించండి!’ అన్న స్లిప్‌ను రాసి నీ మెడలో వేలాడదీసి నిన్ను ప్రతిరోజు ఉదయాన్నే కొన్ని అపార్ట్‌మెంట్స్‌ దగ్గర, గొప్పగొప్ప పేరున్న టవర్స్‌ దగ్గర వదిలేదాన్ని హేమంత్‌! నువ్వు చిన్నవాడివి కాబట్టి అవన్నీ నీకు గుర్తున్నాయో లేదో!” అంది.
	”కొంచెం కొంచెం గుర్తున్నాయమ్మా! నువ్విప్పుడు చెబుతుంటే బాగా గుర్తొస్తున్నాయి”
	”ఒక్కరు కూడా నిన్ను తీసికెళ్లేవాళ్లు కాదు. సహాయం చేసేవాళ్లు కాదు. సాయంత్రం వరకు కొన్ని పదిరూపాయల నోట్లు, కొన్ని వందరూపాయల నోట్లు నీ చేతిలో కన్పించేవి. బంగారు తల్లులు ఎవరో ఒకరు నీకు అన్నం పెట్టేవాళ్లు. నువ్వు మాత్రం నేను వదిలి వెళ్లిన చోట కూర్చుని నాకోసం ఎదురుచూస్తుండే వాడివి. సాయంత్రం నేను రాగానే నన్ను చూసి ‘అమ్మా!’ అంటూ అల్లుకుపోయేవాడివి… నిన్ను ఇంటికి తీసికెళ్లేదాన్ని. ఇంటికెళ్లాక మీ నాన్న నిన్ను చూసి గొడవ పెట్టుకునేవాడు.
	”వాడిని వదిలేసి రమ్మంటే మళ్లీ తీసుకొచ్చావా? నేను తీసికెళ్లి వదిలేస్తానంటే వద్దంటావు? వద్దని నువ్వు చేస్తున్న పని ఇదా? ఇలా వాడిని రోజూ ఇంటికి తీసుకొచ్చి వాడిని నువ్వేం చేసుకుంటావే! చచ్చేవాడి మీద ఇంత పిచ్చిప్రేమ ఎందుకు? దానివల్ల ఏమొస్తుంది?” అన్నాడు ఉపేంద్ర.
	”ఏమండీ! మరొక్కసారి ఆలోచించండి! బాబుకి ఆపరేషన్‌ చేపిస్తే తప్పకుండా బ్రతుకుతాడు. నేను పేపర్‌ ప్రకటన ఇస్తే కొన్ని డబ్బులు వచ్చాయి. మీరు కొంత డబ్బు అప్పుగా తీసుకురండి! నేను కూడా కొంత తెస్తాను. అన్నీ కలిపి వాడికి మనమే ఆపరేషన్‌ చేయించుకుందాం! మనమే బ్రతికించుకుందాం! అంతేకాని వాడిని తీసికెళ్లి బయట వదిలేస్తే వాడు మళ్లీ మనకి దొరుకుతాడా? వాడిని వదిలి నేను బ్రతకలేను” అన్నాను.
	”నువ్వు బ్రతకలేవని నేను బయట అప్పులు చేయలేను. మనకి ఏం వయసైపోయిందని ఆ రోగిష్టోడ్ని పట్టుకొని వేలాడుతున్నావ్‌! వాడుపోతే ఇంకొకడు పుట్టడా? వాడే కొడుకా? ఇంకొకడు పుడితే వాడు కొడుకు కాడా?” అన్నాడు.
	”మీరసలు తండ్రా! తండ్రి రూపంలో వుండే మృగమా? కొడుక్కి జబ్బు చేస్తే నయం చేయించుకుంటారు కాని ఎటైనా తీసికెళ్లి వదిలెయ్యాలనుకుంటారా? నోరులేని జంతువుకైనా వ్యాధి వస్తే బాగు చేయించుకుంటారే నోరున్న మనిషిని ఎలా వదిలెయ్యాలనుకుంటున్నారండీ?” అన్నాను కోపంగా.
	”నీకు నోరెక్కువైంది. నా సంగతి తెలిసే మాట్లాడుతున్నావా? ఎన్నిసార్లు చెప్పాలి నీకు. లక్షలు అప్పుచేస్తే అది తీర్చటానికి నా జీతం మొత్తం సరిపోతుందని… ఇప్పటి నుండి నెలనెల డబ్బులు మిగిలితేనే కదా రేపు వృద్ధాప్యంలో పనికొస్తాయి. అది పోగొట్టి ఇప్పుడు ఈ రోగిష్టోడి కోసం అప్పులు చేసి అప్పుడు చిప్పపట్టుకొని ఏ అపార్ట్‌మెంట్‌ ముందో కూర్చుని అడుక్కోమంటావా?”
	”అడుక్కునైనా పిల్లల్ని పెంచుకునేవాళ్లున్నారు కాని అప్పుడెప్పుడో అడుక్కోవాలా అంటూ ఇప్పటి నుండే డబ్బును పోగేసుకునేవాడ్ని నిన్నే చూస్తున్నాను. ఎప్పటికైనా బిడ్డలు కావాలి కాని డబ్బెందుకండీ!”
	”ఇప్పుడిలాగే మాట్లాడతావ్‌! అది లేనప్పుడు కదా దాని విలువ నీకు తెలిసొచ్చేది”
	”నాకు అన్ని విలువలు తెలిసే మాట్లాడుతున్నాను. వీడికి మాత్రం మనమే వైద్యం చేయించుకుందాం!”
	”చెంప పగిలిపోద్ది” అంటూ చెంపల మీద కొట్టటం డొక్కలో పొడవటం చేశాడు. నువ్వు నన్నే చూస్తూ ‘అమ్మా! అమ్మా!’ అంటూ భయంతో వణుకుతున్నావ్‌. నిన్నలా చూస్తుంటే నాకేం చేయాలో తోచలేదు. మీ నాన్న కొట్టే దెబ్బలకి తట్టుకోలేక కడుపు పట్టుకుని అలాగే కూలబడిపోయాను. నువ్వు కూడా ఏడుస్తూ నా చుట్టే వున్నావు.
	ఆ రాత్రంతా నేను నిద్రపోలేదు.
	తెల్లవారుజాము నాలుగు గంటలకి నాకో ఆలోచన వచ్చింది. సూర్యునితో పాటే వాకర్లు నిద్రలేస్తారు. నిద్ర లేవగానే వాకింగ్‌ చేసుకోవటానికి గ్రౌండ్‌కెళ్తారు. వాళ్లంతా కార్లలో వచ్చేవాళ్లు, రిటైరయినవాళ్లే అయివుంటారు కాబట్టి డబ్బు గురించి ఆలోచించరు. పైగా అలాంటివాళ్ల పిల్లలు స్టేట్స్‌లోనే వుంటారు. డబ్బు బాగా సంపాయిస్తుంటారు. నిన్ను అలాంటి వాళ్లయితేనే జాలితో అక్కున చేర్చుకుంటారనిపించింది. వెంటనే నిన్ను నిద్రలేపి నీకు స్నానం చేయించాను. వున్నవాటిల్లోనే మంచి డ్రస్‌ తీసి నీకు వేశాను. డాక్టర్‌ గారిచ్చిన ఈ రిపోర్ట్స్‌ని, అంతవరకు నీకోసం కలక్ట్‌ చేసివుంచిన డబ్బుల్ని ఓ గుడ్డలో చుట్టి నీ నడుంకి కట్టాను. ‘ఎవరైనా దాతలు ముందుకొచ్చి ఈ బాబుకి వైద్యం చేయించండి’ అని ఓ స్లిప్‌ మీద రాసి నీ మెడలో వేలాడతీశాను. మీ నాన్న నిద్రలేవక ముందే నిన్ను తీసికెళ్లి వాకర్లు ఆపుకున్న కార్ల మధ్యలో వదిలేసి కావాలనే ఇంటికి ఆలస్యంగా వెళ్లాను. మీ నాన్నతో బాబును పక్క ఊరి జాతరలో వదిలేసి వచ్చానని అబద్దం చెప్పాను. ఆయన అది నిజమనుకున్నాడు. ఆ క్షణం నుండే నువ్వు చనిపోయావని బంధువుల్లో, స్నేహితుల్లో ప్రచారం చేసుకున్నారు.
	ఆరోజు నిన్ను వదిలి ఇంటికెళ్తున్నప్పుడు ఏడ్చుకుంటూ వెళ్లానే కాని నువ్వింతటి వాడివవుతావనుకోలేదు. ఆ దాత ఎవరో ఇప్పుడు నాకు కన్పిస్తే నా రక్తంతో అభిషేకం చేసినా ఆయన ఋణం తీరదేమో హేమంత్‌!” అంది.
	హేమంత్‌ కళ్లలో నీటి పొర కదిలింది.
	”నాలాగా ఏ తల్లీ తన బిడ్డను వదులుకోదేమో! భర్తతో పోరాడేదేమో! బిడ్డ కోసం భర్తను వదిలేసేదేమో! కానీ నేను మీ నాన్నను వదిలేస్తే ఒంటరిదాన్నవుతానే కాని నీకు వైద్యం చేయించలేను హేమంత్‌! అందుకే దాతల్ని ఆశ్రయించాను. నేనిలా చేయకుంటే మీ నాన్న నిన్నేం చేసేవాడో వూహించలేను. నిన్ను నేను వదిలేశాక నువ్వెన్ని కష్టాలు పడ్డావో నాకు తెలియదు కాని నేను నిన్ను తలచుకొని మౌనంగా ఏడవని రోజులేదు. దేవుడు నా మొర ఆలకించాడు. నువ్వు నాకు కన్పించావు” అంది.
	హేమంత్‌కి ఇప్పుడు అర్థమైంది తండ్రి తనని ఎందుకు తప్పించుకొని తిరుగుతున్నాడో!!
	శార్వాణి వెంటనే ఆ లాబ్‌ రిపోర్ట్స్‌లో వున్న హేమంత్‌ పుట్టిన తేదీని తన మొబైల్‌ల్లో ఫీడ్‌ చేసుకుంది. హ్యాండ్‌బ్యాగ్‌లో పెట్టుకుంది. జాతకం రాయిస్తానని చెప్పింది. కొద్దిసేపు కొడుకు దగ్గర కూర్చుని ఇంటికెళ్లింది.
*****
ఆరాధ్య ఆఫీసు నుండి ఇంటికొచ్చేటప్పటికి రాత్రి పది గంటలయింది. ఏడు గంటలకే రావలసింది. క్లయింట్‌  మీటింగ్‌ వల్ల ట్రాఫిక్‌జామ్‌ వల్ల ఆలస్యమైంది.
	ఇంటిముందు కాలింగ్‌ బెల్‌ నొక్కగానే సరయు వచ్చి డోర్‌ తీసింది. సరయును చూడగానే ఆరాధ్య ఎప్పటిలాగే నవ్వుతూ లోపలికి నడిచింది.
	సరయు నవ్వలేదు. సీరియస్‌గా తన గదిలోకి వెళ్లింది. ఆమె రిసీవింగ్‌లో ఏదో మార్పు కన్పించి ఆశ్చర్యపోయింది ఆరాధ్య.
	కొద్దిక్షణాలు గడవగానే సరయు గదిలో ఎవరో వున్నట్లనిపించి తొంగిచూసి షాకైంది ఆరాధ్య.
	విష్ణుమూర్తి భంగిమలో పడుకొని లాప్‌టాప్‌ పక్కన మౌస్‌ని కదిలిస్తూ ఏదో చూస్తున్నాడు.
	తన చూపులు పొరపాటు పడుతున్నాయేమోనని రెప్పల్ని టపటప ఆర్పి కళ్లను క్లియర్‌ చేసుకొని మరీ చూసింది ఆరాధ్య. అతను రాకేష్‌! స్పష్టంగా రాకేష్‌! రాకేషేంటి ఇక్కడున్నాడు? సరయుకి, అతను ఎలా పరిచయం? బెడ్‌రూంలో అంత చనువుగా పడుకొని వున్నాడూ అంటే అది ఎలాంటి పరిచయం?
	”ఆరాధ్యా! లోపలికి రా!” పిలిచింది సరయు.
	కాస్త ఇబ్బందిగానే ఒక అడుగు లోపలకి పెట్టి
	”సరయు! ఏంటి?” అంది ఆరాధ్య.
	”ఇతను నా ఫ్రెండ్‌ రాకేష్‌! రాకేష్‌ తను ఆరాధ్య! నా రూంమేట్‌!” అంటూ వాళ్లను ఒకరికి ఒకరిని పరిచయం చేసింది సరయు.
	ఆరాధ్య నవ్వుతూ ‘నమస్తే’ చెప్పి ”బాగా అలసిపోయాను సరయు! పక్కగదిలో రిలాక్సవుతాను” అంటూ క్షణం కూడా అక్కడ వుండకుండా వెళ్లిపోయింది.
	….వెళ్లిపోయాక ఓ చోట కూర్చుని సరయు గురించి ఆలోచించింది ఆరాధ్య. సరయును చూస్తుంటే ఇవాళ ఆఫీసుకి వెళ్లినట్లు లేదు. రేపటి నుండి షిఫ్ట్‌ మార్చుకుంటానంది. నైట్‌ 9కి వెళ్లి మార్నింగ్‌ వస్తానంది. తనేమో మార్నింగ్‌ 9కి వెళ్లి నైట్‌ 7కి వస్తోంది. ఇన్ని రోజులు సరయు కూడా తనలాగే వెళ్లేది. ఇప్పుడింత సడన్‌గా షిఫ్ట్‌ను ఎందుకు మార్చుకుంది? రాకేష్‌ కోసమా? తను ఇంట్లో లేనప్పుడు ఆమె ఒంటరిగా రాకేష్‌తో గడపటం కోసమా? ఇది ఇలాగే జరిగితే చుట్టుపక్కల ఫ్లాట్స్‌లో వాళ్లు తన గురించి ఏమనుకుంటారు?
	శబ్దం చెయ్యకపోయినా, వేగంగా వచ్చి ఆరాధ్య ముందు నిలబడి, నడుం మీద చేతులు పెట్టుకుంది సరయు. సరయుకి బాగా కోపం వస్తేనే అలా నడుం మీద చేతులు పెట్టుకుంటుందని ఆరాధ్యకు తెలుసు. అందుకే ఏమిటన్నట్లు సరయు వైపు ప్రశ్నార్ధకంగా చూసింది ఆరాధ్య.
	”ఎందుకలా వచ్చేశావ్‌? అతనేమనుకుంటాడు? నువ్విలా రాగానే వెళ్లిపోయాడు తెలుసా! నీకేదో అతను రావడం ఇష్టం లేనట్లు ఫీలయ్యాడు. నా రూంమేట్‌వి అయివుండి అలాగేనా ప్రవర్తించేది? చ…ఛ… నేనింకా ఏమేమో అనుకున్నాను నీ గురించి… అతన్ని నీకు పరిచయం చెయ్యగానే అతన్ని చూసి నువ్వు హ్యాపీ అవుతావనుకున్నాను. నా సెలక్షన్‌ బాగుందని నన్ను మెచ్చుకుంటావనుకున్నాను. అంతా ట్రాష్‌!” అంది సరయు.
	”ఏం మాట్లాడుతున్నావ్‌ సరయు? అతన్ని చూసి నేనెందుకు హ్యాపీ కావాలి. నేనెందుకు మెచ్చుకోవాలి?”
	”ఎందుకంటే నువ్వు నా ఫ్రెండ్‌వి. నేను చేస్తున్న పనిని నువ్వు నచ్చితే నేనెంత సంతోషిస్తాను. ఆమాత్రం అర్థం కాలేదా నీకు?”
	”అర్థమైంది. కానీ అతను నువ్వు ఆనందపడేంత మంచివాడేం కాదు. అదిచూసి నేను హ్యాపీ కావటానికి… అతను నాకు ముందే తెలుసు. బి.టెక్‌ చదువుతున్నప్పటి నుండే తెలుసు…”
	”అతను నీకు తెలుసా? తెలుసూ అంటే నీ లవరా? డౌట్‌ వచ్చి అడిగానంతే!”
	”ఏది వచ్చి అడిగినా నాకేంటి! అతను నా లవర్‌ కాదు. జస్ట్‌ ఫ్రెండ్‌! అంతే!” అంటూ రాకేష్‌ గురించి జరిగింది మొత్తం చెప్పింది.
	”నువ్వొకసారి సైకాలజిస్ట్‌ దగ్గరకి వెళ్తే మంచిది. ఎందుకంటే నీకు ఫ్రెండ్స్‌ నచ్చటం లేదు. భర్త నచ్చటం లేదు. భర్తను కన్నవాళ్లు నచ్చటం లేదు. రేపు నీకు నువ్వు చేస్తున్న జాబ్‌ కూడా నచ్చకపోవచ్చు”
	”ఏంటి సరయు! ఇలా భయపెడుతున్నావ్‌? తప్పంతా నాలోనే వుందన్నట్లు మాట్లాడుతున్నావ్‌? అసలు నువ్వేనా నా ముందున్నది? రాకేష్‌ పరిచయం కాకముందు ఎంత బాగుండే దానివి? రోజూ నా మీద చెయ్యి వెయ్యకుండా నిద్రపోయే దానివే కాదు. ఈ మధ్యన అలా లేవు. నీపాటికి నువ్వు సపరేటుగా దుప్పటి కప్పుకొని పడుకుంటున్నావు. నిద్ర మధ్యలో లేచి ఫోన్లో మాట్లాడుకుంటున్నావు. మొన్నటి వరకు నేనే ప్రపంచంగా వున్న నీలో ఇంతలోనే ఇంత మార్పా? ఆశ్చర్యంగా వుంది తెలుసా!”
	”ఇలాంటి మార్పు నీలోకూడా వస్తుంది. తొందరపడకు. మరీ అంత ఎక్కువగా ఆశ్చర్యపోకు”
	”లేదు సరయు! నువ్వు చాలా మారావు. ఇంత మార్పును నీలో నేను ఎక్స్‌పెక్ట్‌ చెయ్యలేదు. నాకు నువ్వు ఎప్పటికీ ఇలాగే తోడుగా వుంటావనుకున్నాను. ఇంకో తోడును చూసుకొని నన్ను సైకాలజిస్ట్‌ దగ్గరకి వెళ్లమంటావనుకోలేదు. నాకు ఇక్కడ కూడా మనశ్శాంతి లేకుండాపోతోంది”
	”మనశ్శాంతి లేకుండా ఇక్కడ వుండాల్సిన అవసరం నీకు లేదు. వేరే చూసుకో!”
	”మరి నువ్వు ఒక్కదానివే వుంటావా?”
	”అంత ఖర్మ నాకు లేదు. రాకేష్‌ వున్నాడుగా!”
	”రాకేష్‌ని చూసుకునేగా నువ్విలా మాట్లాడుతున్నావ్‌?”
	”నువ్వు మాత్రం చూసుకోవా? ఇలాగే వుంటావా?”
	”నేను చూసుకుంటానా??”
	”చూసుకోవన్న గ్యారంటీ అయితే లేదుకదా!”
	”ఏం మాట్లాడుతున్నావు సరయు! నేనెందుకు చూసుకుంటాను? నీకంటే హజ్బెండ్‌ లేడు…”
	”నీకు మాత్రం వున్నాడా? నువ్వు కూడా నాలాగే వున్నావుగా! హజ్బెండ్‌ దగ్గరైతే లేవు కదా!”
	”లేకున్నా హేమంత్‌ నీ హజ్బెండ్‌లాగా అన్‌ఫిట్‌ కాదుగా! అతను అలా అని తెలిసే కదా నువ్వు అతన్ని వదిలేశావు…?”
	”అతను అలా అని తెలిసే వదిలేశాను. నువ్వెందుకు వదిలేశావు హేమంత్‌ని? నిన్ను తాకనన్నాడనేగా? నీ దగ్గర ఏ తప్పు లేకపోతే అతనలా ఎందుకన్నాడు?”
	”చెప్పాను కదా! నా తప్పేంటో!”
	”చెప్పావు. ఇవాళ, రేపు ఎవరు నమ్ముతారు నువ్వు చెప్పే షార్ట్‌ స్టోరీస్‌? నేనంటే ఏదో నీమీద వున్న కర్టసీతో నమ్మినట్లు నటించాను. ఇదేకాదు, నువ్వు ఏం చెప్పినా నేను నమ్ముతాను. ఫర్‌ ఎగ్జాంపుల్‌ పెళ్లికి ముందు నిన్ను హేమంత్‌ బైక్‌మీద చూసి రాకేష్‌ బైక్‌ మీద వెళ్తున్నావేమోనని శార్వాణి ఆంటీ అనుమానించి నిన్ను ఇంట్లోంచి వెళ్లగొట్టిందని చెప్పినా నమ్మాను. అవునా! కాదా! ‘నువ్వు రాకేష్‌ బైక్‌ మీదనే వెళ్లివుంటావు’ అని నేనన్నానా? అంటే నువ్వు నన్ను నీ ఫ్రెండ్‌గా అనుకుంటావా? నువ్వలా అనుకోకపోతే నిన్ను నేను యూజ్‌ చేసుకోగలనా? ఎవరైనా యూజ్‌ కోసమే నమ్ముతారు. ఎవరి సంగతో నాకెందుకు. నేనైతే అందుకే నమ్ముతాను. ఇప్పటి నుండి నీతో ఎవరికి యూజ్‌ వుంటుందో వాళ్ల దగ్గర వుండు. వాళ్లు నిన్ను సేఫ్‌గా చూస్తారు. నాకు ఇక నీ అవసరం లేదు. రాకేష్‌ వున్నాడు” అంది.
	”నువ్వు ఇలా కూడా మాట్లాడగలవా?”
	”మాట్లాడగలను కాబట్టే ఇన్నిరోజులు నీకు సపోర్ట్‌గా వున్నాను. ఏరోజైనా నీకు బాధ కలిగేలా చేశానా? బాధపెట్టానా? నువ్వు బాధలో వుంటే ఎంత ఓదార్చలేదు. మరచిపోయావా? వాత్సల్య కన్నా నేనే నిన్ను ఎక్కువగా చూసుకున్నాను. నువ్వే ఇప్పుడు నాతో అనవసరంగా గొడవ పెట్టుకున్నావు”
	”గొడవ పెట్టుకున్నానా?” ప్రశ్నార్ధకంగా చూసింది ఆరాధ్య.
	”రాకేష్‌ దీనికి కారణమని మాత్రం అనకు. అతన్ని నువ్వేమన్నా నువ్విక్కడ వుండలేవు. అతనితో నాకు చాలా అవసరాలున్నాయి. అతను నా దగ్గరకి నువ్వున్నప్పుడు కూడా వస్తాడు. అది నీకు ఇష్టమైతేనే నువ్విక్కడ వుండు. నాకేం అభ్యంతరం వుండదు. రాకేష్‌తో కూడా చెబుతాను. ‘ఆరాధ్య ఏమీ అనుకోదు. ఇలాంటివి తను బాగా అర్థం చేసుకోగలదు. నువ్వు నా దగ్గరకి ఎప్పుడు రావాలనుకున్నా రావచ్చు’ అని… నేనిలా చెబితేనే అతను నా దగ్గరకి ఫ్రీగా రాగలుగుతాడు. లేకుంటే రాడు”
	”నేనున్నప్పుడు అతన్నెలా రమ్మని చెబుతావు? అతను నీకు అవసరం కావచ్చు. నాకు లేదు కదా!”
	భుజాలు కదిలించి ”నీ ఇష్టం! నేను చెప్పేదయితే చెప్పాను” అంది సరయు.
	”అంటే! ఇప్పుడు నన్ను వెళ్లమంటున్నావా?”
	”వద్దు. నువ్విక్కడే వుండు. నేనే వెళ్తాను. రాకేష్‌ నాకు వేరే అకామిడేషన్‌ చూస్తానన్నాడు”
	”ముందుగానే ప్రిపేరయ్యావన్నమాట. మరి నువ్వెళ్తే నేను ఒక్కదాన్నే ఈ ఇంట్లో వుండగలనా?”
	”వుండగలవు. నీకేం! నువ్వు బి.టెక్‌ చదివావు. హైటెక్‌ సిటీలో సాఫ్ట్‌వేర్‌ జాబ్‌ చేస్తున్నావు. నీకు భయమా? ఈ లోపల ఎవరో ఒకరు షేరింగ్‌కి వస్తారు”
	”నాకు నిజంగానే భయం సరయు! చీకట్లో వుండలేను. పవర్‌ పోయిందంటే భయంతో చచ్చిపోతాను. అందుకేగా రోజూ నీ పక్కన పడుకునేది”
	”నువ్వు చెప్పేది నిజమే ఆరాధ్యా! మరి రాకేష్‌నేం చెయ్యాలి? ముగ్గురం కలిసే పడుకుందామా?”
	ఈసారి మాట్లాడలేదు ఆరాధ్య.
	వెంటనే లేచి బ్యాగ్‌ సర్దుకుంది.
	”బ్యాగ్‌ సర్దుకుంటున్నావ్‌! ఎక్కడికి వెళ్లాలని…?”
	”ఇప్పుడు వెళ్లను. రేపు మార్నింగ్‌ వెళ్తాను. అప్పటివరకు రాకేష్‌ రాడుగా!”
	”రాడు. రేపయినా ఎక్కడికెళ్తావ్‌?”
	”వాత్సల్య దగ్గరకి…”
	”అక్కడ ఫుల్‌ప్యాక్‌డ్‌!”
	”అవన్నీ నువ్వెందుకు ఆలోచిస్తావ్‌! నేనుకదా ఆలోచించుకోవాలి… ప్యాక్‌డ్‌ అయితే దాన్నెత్తిన పడుకుంటాను. సరేనా?” అంటూ బ్యాగ్‌ సర్దుకోవటంలో పడిపోయింది.
	సరయు మౌనంగా చూసి పక్కకెళ్లింది.
*****
               తెల్లవారి బ్యాగ్‌ తగిలించుకొని బయటపడింది ఆరాధ్య.
	తల వంచుకొని నడుస్తున్న ఆరాధ్యలో బరువైన ఆలోచనలు బయలుదేరాయి.
	ఇప్పుడు తనేంటి? ఈ సింగిల్‌ జర్నీ ఏంటి? తన లైఫ్‌ ఎందుకిలా అయింది? తనలాగే పెళ్లి చేసుకున్న సాఫ్ట్‌వేర్‌ అమ్మాయిలంతా ఇలాగే సింగిల్‌ జర్నీ చేస్తున్నారా? ఇప్పుడు తనకంటూ ఓ పర్మినెంట్‌ ప్లేస్‌ లేదు. అందరమ్మాయిలకి వున్నట్లే ఫ్యామిలీ లైఫ్‌ లేదు. పట్టుచీరలు లేవు, ఫ్యాన్సీ చీరలు లేవు. ఒక్క మంగళసూత్రాలు వున్న చైన్‌ తప్ప నగలు కూడా లేవు. ఆ చైయిన్‌ కూడా 17 క్యారెట్లదే. కనీసం నల్లపూసల చెయిన్‌ కూడా లేదు. అది కూడా తగిన క్వాలిటీ లేకనో ఏమో పెళ్లిలోనే తెగిపోయింది. దాన్నెవరూ పట్టించుకోలేదు. ఎవరి హడావుడిలో వాళ్లుండిపోయారు. చెప్పినా వినలేదు. ఇప్పుడు తనకేం మిగిలింది?
	బ్యాగ్‌ బరువుకన్నా మనసు బరువే ఎక్కువగా వుంది ఆరాధ్యకు.
	బ్యాగ్‌లో ఏమున్నాయి? గట్టిగా పది డ్రెస్‌లు కూడా లేవు. అన్నీ లైట్‌ వెయిట్‌వే! అవి పెట్టుకోటానికి కూడా తనకంటూ ఓ బీరువా లేదు. బీరువా అంటే గుర్తొచ్చింది. చిన్నప్పటి నుండి తన డ్రస్‌లు బీరువాలో పెట్టకుండా మూతవుండే ప్లాస్టిక్‌ బక్కెట్లో పెట్టేది. ఆ తర్వాత కాలేజీ చదువుకి వచ్చాక షాపు నుండి తెచ్చిన వెంటనే తన తల్లి ఆ డ్రస్‌లని బీరువాలో పెట్టేదికాదు. బీరువాలో సునీల్‌వి, తల్లివి, తండ్రివి సరిపోక గోడలకి  వుండే ర్యాక్‌లలో పెట్టేది. తనవేమో వాడకుండా పైన పెట్టిన ఇత్తడి బిందెల్లో, రాగి బిందెల్లో జాగ్రత్త చేసేది. ‘దిష్టి తగులుతుంది నీ డ్రస్‌లు మొత్తం ఒకేసారి ఎవరికి చూపించకు నీకు వున్నన్ని డ్రెస్‌లు మీ అక్కయ్యలెవరికీ లేవు’ అనేది తల్లి. ఇంటికొచ్చిన వాళ్లతో కూడా ‘మా ఆరాధ్యకు చూడండి ఎన్ని డ్రెస్‌లు వున్నాయో! అన్ని డ్రస్‌లు వున్నాయి. ఇన్ని డ్రస్‌లు వున్నాయి. ఇన్నిన్ని డ్రస్‌లు ఏ తల్లిదండ్రులు తెస్తున్నారు అమ్మాయిలకు…’ అంటూ నవ్వి, నవ్వి మురిసిపోయేది. అది విని తను కూడా కొద్దిగా తలవంచుకొని తృప్తిగా నవ్వుకునేది. ఆ తృప్తి ఇప్పుడు లేదు. ఎందుకని?
	రోడ్డు మీద నడుస్తున్న ఆరాధ్యను చూడగానే ఆటోలో వస్తున్న రమాదేవి, శాంతారాం ”ఆటో! ఆపు, ఆపు” అంటూ అరిచారు. ఆటో ఆగగానే ఆటోవాడికి డబ్బులిచ్చి ఆరాధ్య దగ్గరకి వచ్చారు.
	”నువ్వెక్కడికే వెళ్తున్నావ్‌? మేము నీ దగ్గరకి వస్తుంటే! అవునూ! నిన్నటి నుండి నీ సెల్‌ఫోన్‌ స్విచ్ఛాఫ్‌ అని వస్తుందేం? రైలు ఎక్కినప్పటి నుండి మీ డాడీ నీకు ఫోన్‌ చేస్తూనే వున్నాడు. ఏం జరిగిందే ముఖం అలా వుందీ?” గుక్క తిప్పుకోకుండా మాట్లాడుతోంది రమాదేవి.
	ఆరాధ్యకు తల్లి హడావుడి తెలియంది కాదు.
	సరయు దగ్గర నచ్చక తనిలా బయటకొచ్చానని తెలిస్తే కంగారు పడుతుంది. తండ్రిని కూడా కంగారు పెడుతుంది. ఇప్పుడేదో తన బిడ్డ ఉద్యోగం చేసుకుంటూ ఎక్కడోచోట హాయిగా వుందనే అనుకుంటోంది. తనిప్పుడు ఏ స్థితిలో వున్నది ఆమెకు తెలియనివ్వకూడదు. తెలిస్తే అనవసరంగా బాధపెట్టినట్లవుతుంది.
	తల వంచుకొని నవ్వింది ఆరాధ్య. ఈమధ్య తలవంచుకోవటం ఎక్కువవుతోందన్న ఆలోచన రాగానే టక్కున తలఎత్తి ఇంకొంచెం నవ్వి ”రాత్రి తినకుండా పడుకున్నాను. అందుకే ముఖం అలావుంది” అంది.
	”ఎందుకు తినలేదు?” వెంటనే అడిగింది రమాదేవి.
	ఏం చెప్పాలో అర్ధం కాలేదు ఆరాధ్యకు.
	ఆరాధ్య సమాధానం చెప్పే లోపలే ”ఎందుకు తినలేదే!” అంది రమాదేవి. ఇంకొంచెమయితే ఆమె ఏడ్చేలావుంది.
	అది గమనించిన వెంటనే అంది ”వర్క్‌ బిజీలో పడి మా ఆఫీసులో ఎవరూ తినలేదు” అని ఆరాధ్య.
	అప్పుడు చల్లబడింది రమాదేవి.
	”తినకుంటే ఆరోగ్యం చెడుతుంది ఆరాధ్యా! ఎంతపని వున్నా తింటూ చేసుకోవాలి” అంది రమాదేవి. శాంతారాం వినడం వరకే ఆగిపోతున్నాడు. ఆరాధ్య వైపు చూస్తున్నాడు. ఆయన ఎప్పుడైనా అంతే తల్లీ, కూతుళ్లు మాట్లాడుకుంటుంటే వింటుంటాడు. ఆయనకు అదే హాయిగా వుంటుంది.
	”పని హడావుడిలో నా మొబైల్‌కి నిన్నటి నుండి చార్జింగ్‌ పెట్టుకోలేదు. ఇంట్లో సరయు లేదు. ఆఫీసు పని మీద బెంగుళూరు వెళ్లింది. రావటానికి పదిరోజులు పడుతుంది. ఇంకా పైనే పట్టొచ్చని చెప్పింది. అందుకే వాత్సల్య దగ్గరకి వెళ్తున్నాను” అంది ఆరాధ్య. అబద్దం చెప్పకూడదనిపించినా చెప్పింది. ఎందుకంటే ఇవాళ రేపు వాత్సల్య దగ్గర అడ్జస్ట్‌ అయినా తర్వాత ఎక్కడో చోట తనకి షేరింగ్‌ షెల్టర్‌ దొరుకుతుంది. ఈలోపలే తొందరపడి, ఈ మాత్రం దానికే నిజం చెప్పి వాళ్లనెందుకు బాధపెట్టాలి? నిన్ననే తన టీమ్‌ లీడర్‌ తనకో వాక్యం చెప్పాడు. ‘ఎప్పుడైనా మన బాధల్ని మన లైఫ్‌ జర్నీకి ఇంధనంగా వాడుకోవాలి కాని ఇతరులతో పంచుకోకూడదు’ అని… అందుకే ఇకముందు ఏదీ ఎవరికీ చెప్పుకోకూడదు అనుకుంది.
	శాంతారాం వెంటనే ఆరాధ్య చేతిలో వున్న బ్యాగ్‌ని తన చేతిలోకి తీసుకున్నాడు. వాళ్లు త్వరగా వెళ్లిపోవాలని వచ్చినట్లుంది. వాళ్ల దగ్గర ఎటువంటి లగేజి లేదు.
	”ఆరాధ్యా! నువ్వు వాత్సల్య దగ్గరకి మళ్లీ వెళ్లొచ్చు. మేము త్వరగా వెళ్లిపోవాలి. ఇంటి దగ్గర పనులున్నాయి. మమ్మల్ని అర్జంటుగా మీ అత్త, మామల దగ్గరకి తీసికెళ్లు…” అంది రమాదేవి.
	ఆరాధ్య ఉలిక్కిపడి ”ఇప్పుడు వాళ్ల దగ్గరకి ఎందుకు?” అంది.
	”వెళ్లాలి ఆరాధ్యా! వాళ్లు మాకు వియ్యంకులు. సునీల్‌ పెళ్లి గురించి వాళ్లకి చెప్పుకోవాలి”
	”వాళ్లకెందుకు చెప్పటం? వాళ్లకు, మనకూ సత్‌సంబంధాలేమైనా వున్నాయా? వాళ్లెవరో! మనమెవరో!”
	”శుభ కార్యాలప్పుడు అలా అనుకోకూడదు. కలిసిపోతుండాలి. నువ్వు కూడా సరయు దగ్గర, వాత్సల్య దగ్గర వుండొద్దు. సునీల్‌ పెళ్లి లోపలే హేమంత్‌ దగ్గరకి వెళ్లు…”
	”ఎందుకూ?”
	”అదంతే! నేను చెప్పినట్లు విను”
	”అది జరగని పని. రండి! టిఫిన్‌ తిందాం!” అంటూ పక్కనే కన్పిస్తున్న రెస్టారెంట్‌లోకి నడిచింది. వాళ్లు కూడా ఆమెతోపాటు వెళ్లారు. ఒక మూలగా వున్న టేబుల్‌ దగ్గరకి వెళ్లి ”కూర్చోండి” అంటూ తను కూడా కూర్చుంది ఆరాధ్య.
	వాళ్లు కూర్చున్నారు. ఆరాధ్య ముఖ వర్చస్సులో ఏదో గంభీరత కన్పించటం వల్లనో ఏమో మాట్లాడాలంటే జంకుగా వుంది రమాదేవికి.
	”మమ్మీ! నువ్వు ఎన్ని చెప్పినా నేను హేమంత్‌ దగ్గరకి వెళ్లను. నన్ను ఇలాగే వుండనీయ్‌! ‘నేను చెప్పినట్లు వినూ!’ అంటూ నన్ను పిండకు…” అంది ఆరాధ్య.
	”అయ్యయ్యో! నేను పిండుతానంటే నిన్నూ! తల్లిని. నువ్వంటే ప్రాణమే నాకు…”
	”సరే! మీరొచ్చిన పనేదో చూసుకొని వెళ్లండి!”
	”మీ అత్తమామల్ని కలిసి పోదామనేగా వచ్చాం. అంతకన్నా మాకు వేరే పనులేమున్నాయి?”
ఇంకా వుంది..
రచన: స్వాతీ శ్రీపాద
శృతి గదిలోకి వచ్చాడు శ్రీకాంత్ శర్మ. కళ్ళు తెరచి గోడను చూస్తూ ఉంది శృతి . అతను రాగానే లేచి నిల్చుంది నర్స్. “నేను ఇక్కడ కాస్సేపు౦టాను, ఓ రెండు మూడు గంటలు. ఏదైనా పని చూసుకునేది ఉంటే వెళ్లిరా “ అన్నాడు.
“థాంక్స్ “ చెప్పి వెళ్ళింది నర్స్.
“శృతి “ నెమ్మదిగా ఉచ్చారి౦చాయి అతని పెదవులు.
ఉహు! విన్నట్టే అనిపించలేదు.
కొంచం స్వరం పెంచి పిలిచి చూసాడు.
లాభం లేకపోయింది.
వినలేకపోతో౦దేమో అనిపింఛి నిరాశ కలిగింది. లేచి వెళ్లి పక్కన నిల్చుని  ఒక్కక్షణం గమనించి ఆమె దృష్టి మరల్చడానికి చేతి మీద చెయ్యి వేశాడు .
వెంటనే ఒక జర్క్ లాటిది కనబడి తల అతని వైపు తిరిగింది.
అనుకోని పరిణామానికి ఉక్కిరిబిక్కిరయాడు. ఇన్ని నెలల్లో ఇది మొదటిసారి, అతడామెను అనునయపూర్వాకంగా స్పృశించడం, దానికి ఆమె ప్రతిస్పందన.
 ఆ కళ్ళలో ఓ విధమైన మెరుపు.
 “ శృతి “ ఈ సారీ మంద్రంగానే ఉంది  అతని స్వరం.
పాలిపోయిన చెక్కిళ్ళు నిమరాలనిపి౦చి౦ది.
ఏ సంశయమూ లేకుండా అతని బొటనవేలు చూపుడు వేలు సుతారంగా ఆమె పెదవి వంపులో కదిలాయి.
అమేజింగ్ ! ఎదురు చూడని ఒక గగుర్పాటు ఆమె దేహంలో ..
“శృతీ” ఈ సారి ఆమె కళ్ళలో మెరుపు అతని పిలుపు వినిపి౦చి౦దనడానికి నిదర్శనంగా.
“నేను చెప్పినది నీకు వినబడుతోందా “ సందేహం నివృత్తి చేసుకుందుకు గాను అడిగాడు. నిస్సహాయంగా చూడటం మినహా ఏం చెయ్యగలదని గుర్తుకు వచ్చి –“చూడు నేను చెప్తున్నది నీకు వినబడుతూ౦టే  కళ్ళు మూసుకో , ముయ్యగలవు కద..”
కాస్సేపు త౦టాలు పడి కళ్ళు ముయ్యగలిగి౦ది.
ఏది చెప్పినా అర్ధంకావడానికి తిరిగి తను చేసే ప్రయత్నానికీ కొంత సమయం పడుతోందని గ్రహించాడు శ్రీకాంత్ . నిరాశపడలేదు .
“శ్రుతీ నువ్వేదైనా చెప్పాలనుకుంటున్నావా? అవునంటే రెండు సార్లు కళ్ళు మూసి తెరు కాదంటే ఒక సారి “
రెండు మూడు నిమిషాలు ప్రయత్నించి కళ్ళు మూసి తెరిచింది.
ఇదేమిటి తానేమీ చెప్పలనుకోడం లేదా –కలవరపడబోయే లోగానే మరోసారి కళ్ళు మూసే౦దుకు ప్రయత్నిస్తూ కనబడింది.
గొప్ప సంతోషం కలిగింది శ్రీకాంత్ కి.
నిజమే తన ఊహ నిజమే. ఏదో చెప్పాలనుకుంటూ చెప్పలేకపోతో౦ది.
కొంచం ప్రయత్నిస్తే.
“శ్రుతీ , మనకు మిగిలినది ఒకటే దారి , ముందుగా అక్షరాలూ అన్నీ పెదవులతో ఎలా ఉచ్చరిస్తావో చూసుకుంటాను, నేను ఎలా అంటే నువ్వు అలాగే అనాలి. నేననే అక్షరం శబ్దం పైకి రాకున్న నువ్వు అనడానికి ప్రయత్నించు ”
“అ”
కాస్సేపు అయోమయంహా చూసింది .
మళ్ళీ ప్రయత్నించాడు .
“అ  ..అమ్మ”
సరిగ్గా  అలాగే ప్రయత్నించింది.
“అ ‘అంటూ కొద్దిగా విడివడిన పెదవులు మళ్ళీ కలుసుకోడం ..అమ మళ్ళీ మరో సారి ప్రయత్నించాక ‘అమమ” అనడం.
“గుడ్, ఇలాగే ఇలాగే..” సంబరపడిపోయాడు.
‘ఆ … “
“ఆ..” చాలా సేపు నోరు తెరిచి ఉంచింది.
పట్టుమని పది అక్షరాల శిక్షణకు నాలుగ్గంటలు పట్టింది. ఎందుకైనా మంచిదని ప్రతి అక్షరానికీ ఆమె పెదవుల ఆకృతిని పేపర్ మీద గీసుకుని దాని కింద సంబంధిత అక్షరాన్నీ రాసుకున్నాడు.
స్పూన్ తో మాంగో జ్యూస్ తాగిస్తూ
“శ్రమ పెడుతున్నానా బంగారూ , తప్పదు. ఏది కావాలన్నా శ్రమపడక తప్పదు “ తనలో తనే అనుకున్నట్టుగా అన్నాడు.
అన్య మనస్కంగా టీవీ ముందు కూచుని సౌమ్య వేడి వేడి టీ తాగటం మొదలెట్టింది. ఆఫీస్ నుండి కాస్త ముందు బయల్దేరి వెయిట్ లాస్ సెస్సన్ కి వెళ్లి వచ్చేసరికి పూర్తిగా అలసిపోయిన ఫీలింగ్. నిజానికి అక్కడి డైటీషియన్ ఒక డైట్ ప్లాన్ వివరించి ఆ షీట్ రాసిచ్చింది కూడా .
ఉదయం లేస్తూనే రెండు గ్లాస్ ల నీళ్ళు తాగాలి.
ఎనిమిదింటికి పాలు పంచదార లేకుండా టీ, వీలయితే పాలు కలిపిన టీ మానేసి గ్రీన్ టీ తాగాలి. ఎనిమిదిన్నరకు రెండు ఇడ్లీలు అదీ సాంబార్ తో లేదా అల్లం పచ్చడి, కొబ్బరి, పల్లీలు లాటివి బహిష్కరించాలి.
పదకొండింటికి మళ్లీ ఒక పండో అయితే అది జామకాయో, బొప్పాసి ముక్కో అలాటివే మళ్ళీ ద్రాక్ష , మామిడి , సీతాఫలంలాటివి కూడదు.
ఇలా సాగింది.
లంచ్ టైమ్లో ఒక పుల్కా లేదా ఒక కప్పు అన్నం , ఒకకప్పు కూర ముఖ్యంగా ఆకుకూరలు, ఒక కప్పు పప్పు, మజ్జిగ
మళ్లీ మూడింటికి టీ బిస్కెట్స్.
రాత్రి ఏడూ ఎనిమిది మధ్య డిన్నర్.
రోజుకి కనీసం ఒక ముప్పావు గంట వాకి౦గో  వ్యాయామమో చెయ్యాలి.
ఇంతేనా అనుకుంది.
కాని అసలు కష్టం ఏమిటో అనుభవానికి వచ్చాక కాని తెలిసి రాలేదు. పొద్దునే లేచినా అబ్బ ! కళ్ళు మండుతున్నాయి.  ఆవులింతలు మరి కాస్సేపు పడుకు౦దామా అన్న లాలస.
ఒక రోజు వాకింగ్ వెళ్లి వస్తే రెండు రోజుల కాళ్ళు నొప్పులు , ఇంట్లో వంట ఆలస్యమవడం… ఆఫీస్ లో అలసట.
ఒకరోజు వెళ్తే నాలుగు రోజులు నాగాలు పెట్టడం..
తిండి విషయంలోనూ అంతే.
పంచదార వేసుకుని టీ తాగకపోతే తలనొప్పి , ఏ పనీ చెయ్యలేకపోడం చీటికీ మాటికీ అందరినీ విసుక్కోడం , ఆ చిరాకంతా చిత్రంగా టీ తాగగానే సర్డుకునేది.
ఇహ లాభం లేదు, టీ తాగకుండా జరగదు, మిగిలినది తిండి తగ్గి౦చుకోడం. అందుకే. ముందుగా బ్రేక్ ఫాస్ట్ తగ్గించుకుని ఆ స్థానంలో మరొకప్పు టీ చేర్చుకుంది.
 మధ్యాన్నం లంచ్ మానేసి సాయంత్రం ఇంటికి వచ్చాక ఏదో ఒకటి తిని సరిపెట్టు కోడం.
ఉహు. వెళ్లి స్లిమ్మింగ్ సెంటర్ లొ వెయ్యి౦గ్ మెషిన్ ఎక్కగానే చక్రం గిర్రున తిరిగి మరో కేజీ ఎక్కువ చూపడం…
లాభం లేదనుకుని వెళ్లేముందు రోజు పూర్తిగా ఏమీ తినకు౦డా వెళితే కాస్తలో కాస్త నయం.
అయినా సెష్షన్ నుండి రాగానే ఏదో ఒకటి తినెయ్యడం.
అన్నింటికీ మించి పురుగులా తొలిచేస్తున్న అనుమానం. ఈ మధ్య శివ ప్రతిమాటా కృత్రిమంగానే అనిపిస్తోంది. ఎందుకు అతను మారాడా? తను మారిపోయిందా?
సౌమ్య టీ తాగి పదినిమిషాలు కాలేదు. ఏమిటో విపరీతమైన నీరసం అనిపించింది.
లేచి వెళ్లి చూస్తే డబ్బాలో జంతికలు కనిపించాయి. ఒక బవుల్ లో వేసుకుని తెచ్చుకుంది.
ఈ మధ్య పిల్లలిద్దరూ కోచింగ్ కి వెళ్తున్నారు.
వచ్చేసరికి ఎనిమిది అవుతుంది.
పదినిమిషాల్లో జ౦తికలు తినేసి లేచి వెళ్లి రైస్ కుకర్ లొ బియ్యం కడిగి పెట్టి వచ్చింది.
మళ్ళీ వచ్చి చానెల్స్ అన్నీ ఓ సారి తిప్పి ఏవీ నచ్చక లేచి వెళ్లి బెడ్ మీద వాలింది.
ఆలోచనలు శివ వైపు మళ్ళాయి.
అయిదారు నెలలుగా శివ ఇదివరకులా లేడు. ఏదో తేడా. పరధ్యాసగా ఉంటున్నాడు. అయిదారు మార్లు స్విచాఫ్ చేసినప్పుడు మరో సిమ్ కార్డ్ వాడుతున్నాదేమోనని అనుమానం వచ్చింది.
అక్కడికీ అతని సెల్ ఈ మధ్యనే కొన్నది డ్యూయల్ సిమ్ ఉన్నాడని తెలిసి ఒకటి రెండు సార్లు చెక్ చెయ్యాలని ప్రయత్నించింది కూడా.
ఆ రోజు ట్రాఫిక్ లో కారులో కనిపించాక మరో రెండు సార్లు అక్కడో ఇక్కడో అతన్ని చూసినట్టుగానే అనిపి౦చి౦ది. ఆర్నెల్లలో చచ్చీ చెడి ముప్పై వేలు సమర్పించుకుని రెండున్నర కిలోల బరువు మాత్రం తగ్గింది. అయినా ఏ పండగలో రావడం మళ్ళీ మామూలే.
రీతూ, నీతూ వచ్చినట్టున్నారు. లేచి పిల్లల ధ్యాసలో పడదామని చూసింది. ఇద్దరూ కాళ్ళూ చేతులూ కడుక్కుని బట్టలు మార్చుకుని వచ్చి పుస్తకాలు ముందేసుకు కూచున్నారు హోం వర్క్ చెయ్యాలంటూ.
వంటింట్లోకి వెళ్లి చూసింది ఉదయం వండిన కూర, చారు ఉన్నాయి. కాస్త పచ్చడేదయినా చేసుకుంటే ఈ పూటకు కానివ్వవచ్చు. లేచి వెళ్లి కాస్త టమాటా పచ్చడి చేసి మళ్ళీ వచ్చి టీవీ ముందు కూచుంది.
వార్తలు వస్తున్నాయి.
ఏముంది బంద్ లూ ప్రమాదాలూ, కాదంటే రాజకీయాలూ అంతేగా అనుకుంటూ చానెల్ మార్చబోయిన సౌమ్య షాక్ తగిలినట్టు ఆగిపోయింది.
ఏదో ఊరేగింపు చూపిస్తున్నారు. రోడ్డుకి వారగా ఆపి బైక్ మీద నుంచుని చూస్తున్న అతను …అవును అతను శివానే. ఆగి ఆసక్తిగా చూసే లోగానే సీన్ మారిపోయింది.
అవును బైక్ హాండిల్ పట్టుకున్న అతని కుడిచేతి చూపుడు వేలికి ఉన్న ఉంగరం ……..
ఎన్నాళ్ళిలా లోలోపల సందేహపడుతూ కళవెళపడటం?
లేచి బెడ్ రూమ్ లోకి వెళ్లి అతనికి ఫోన్ చేసింది. ఎప్పటిలాగే స్విచాఫ్ లో ఉంది.
తాడో పేడో తేల్చుకోవాలి నిర్ణయించుకుంది సౌమ్య. 
**********
మర్నాడు ఉదయం లేస్తూనే నిర్ణయించుకుంది ఓ వారం సెలవు పెట్టయినా ఈ విషయం ఏమిటో తేల్చుకోవాలని.
అందుకే ఫోన్ చేసి సిక్ లీవ్ అని చెప్పి పిల్లలు స్కూల్ కి వెళ్ళాక శివ ఆఫీస్ కి వెళ్లాలని నిర్ణయించుకుంది.
ఆ లోగా అతనికోసారి ఫోన్ చేసింది. ముందు ఎంగేజ్ వస్తూ ఉ౦డి౦ది. నిమిషమాగి మళ్ళీ ఫోన్ చేసింది.
ఈ సారి ఆన్సర్ చేసాడు.” చెప్పు సౌమ్యా , ఏమిటి సంగతి?”
“అబ్బే ఎందుకో ఒకసారి మాట్లాడదామనిపి౦చి …”
“బె౦గెట్టుకున్నావా? శనివారం వచ్చేస్తాగా  ?”
మరో రెండు నిమిషాలు మామూలుగానే మాట్లాడి పెట్టేసాక తన స్కూటీ తీసుకుని బయల్దేరింది.
ఎప్పుడో ఆ వైపు వెళ్ళినప్పుడు “ఇది మా ఆఫీస్ “అని చూపించినప్పుడు చూడటం మినహా ఎప్పుడూ వెళ్ళింది లేదు .
పెళ్లి అయి పదమూడేళ్ళయినా ఒక్కరోజూ ఒక్క మిత్రుడూ ఇంటికి వచ్చిందీ లేదు.
సరిగ్గా ఆఫీస్ ముందు స్కూటీ ఆపి౦దో లేదో ఎదురుగా చిన్ననాటి మిత్రురాలు సుశీల , ఇద్దరూ ఒకరినొకరు హత్తుకొని ఎప్పటెప్పటి విషయాలో గుర్తు చేసుకున్నారు.
“మా ఇల్లు ఈ పక్కనే రా “అంటూ పలికిన ఆహ్వానాన్ని కాదనలేక పొయింది సౌమ్య.
“నేను టెలిఫోన్స్ లో  పని చేస్తున్నాను పది రోజులుగా సెలవు పెట్టాను పిల్లకు పరీక్షలు పనిమనిషికి జ్వరం . ఇంతకీ నీ సంగతి చెప్పు”  అంది సుశీల అదిగాక గాని తనక్కడికి ఎందుకు వచ్చిందో గుర్తు రాలేదు సౌమ్యకు.
మొహం ఒక్కసారి చిన్నబోయింది.
పిల్లల గురించీ తన గురించీ చెప్పి భర్త టూరింగ్ ఉద్యోగం వల్ల పిల్లలు తనే ఇక్కడ ఉ౦టామనీ చెప్పింది. ఆ కబురూ ఈ కబురూ అయాక మరిక వెళ్తానని లేచాక హఠాత్తుగా ఏదో గుర్తుకు వచ్చినట్టు “అవును సుశీ , ఫోన్ కాల్ ని బట్టి మనిషి ఎక్కడున్నదీ తెలుసుకోవచ్చా ?” యధాలాపంగా అడిగినట్టు అడిగింది.
“సిగ్నల్ ని బట్టి టెక్నికల్గా గుర్తిస్తారు. అయితే లోకల్ అయితేనే కనెక్ట్ అవుతుంది. పొరుగు ఊరవుతే సున్నా చేరిస్తే గాని కాల్ కనెక్ట్ అవదు. ఇప్పుడు ప్రపోజల్ ఉ౦దనుకో రాష్ట్రమంతా లోకల్ చెయ్యాలని ..”
“థాంక్ యూ సుశీ” మరో మాటకు అవకాశం ఇవ్వకుండా బండి స్టార్ట్ చేసింది.
అనుమానం లేదు. ఇందాక కాల్ చేసినప్పుడు తానేమీ సున్నా యాడ్ చెయ్యలేదు. ఆ మాటకు వస్తే ఎప్పుడూ చెయ్యలేదు. అయితే అతను మాత్రం విజయవాడ అనీ, విశాఖ అనీ , బరంపురం అనీ పూనా అనీ చెప్తూనే ఉన్నాడు.
ఒకటి మాత్రం ఖాయం తన అనుమానం నిజమే. అతను ఇక్కడే ఉన్నాడన్నది నిజం.
అంటే అతనిక్కడే ఉండి…ఉంటున్నది ఎక్కడ ?
టూర్ల౦టూ అబద్ధాలు ఎందుకు ? వారానికి అయిదు రోజులు .
ఉలిక్కిపడింది.
వెంటనే ఆఫీస్ కి వెళ్లి నలుగురి ముందూ కడిగేయ్యలనిపి౦చి౦ది. అయినా ఇది తొందరపడో, ఆవేశపడో తేల్చుకునే విషయం కాదు. ముందు సంగతేమిటో తెలిసాక కదా ఏం చెయ్యాలని ఆలోచించేది. అయినా గట్టిగా అడిగితే మాట తప్పి౦చడమో, పట్టుపడితే అబద్ధాలు చెప్పి బుకాయి౦చడమో కదా చేసేది.
సగం దూరం ఇంటివైపు వచ్చినది మళ్ళీ ఆఫీస్ వైపు బండి తిప్పింది. ఆఫీస్ ఎదురుగా రోడ్డుకి ఆ వైపున ఉన్న చెట్టు నీడకి౦ద ఆగి ఆలోచించింది .
లోపలికి వెళ్లి ఒకసారి అతనితో మాట్లాడాలా వద్దా అని.
అంతలోనే ఆఫీస్ నుండి బయటకు వచ్చిన శివ బైక్ స్టార్ట్ చేసుకుని వెళ్ళిపోవడం జరిగింది.
అది పెద్ద ఆశ్చర్యమేమీ అనిపించలేదు. ఏది జరగాలో అదే జరిగిన భావన. నింపాదిగా బండి స్టార్ట్ చేసుకుని ఇంటి మొహం పట్టింది సౌమ్య.
రాబోయే శని వారం కోసం ఎదురు చూస్తూ .
*****
బెల్ కొట్టిన శబ్దానికి తుళ్ళిపడి  శృతి వైపు చూశాడు శ్రీకాంత్ .
అప్పుడే వచ్చి వెళ్ళాడు శివరావ్.
ఇహ మరెవరూ అవరోధం కలిగించరనే తన శిక్షణ మొదలు పెట్టాడు .
అంత క్రితమే ఒక్కో అక్షరానికీ పెదవుల కదలిక, దాని వల్ల వచ్చే శబ్దం రాసుకోడం పూర్తయింది.
అదే ఒక యజ్ఞంలా సాగింది.
ఆ ప్రయత్నమే ఒక శారీరిక వైద్యంలా పనిచేసి ముఖ కండరాలలో కొంత కదలిక మొదలయింది.
“ఒక్క నిమిషం “ అంటూ శృతి చెయ్యి తట్టి వెళ్లి తలుపు తీశాడు.
ఎదురుగా అపరిచిత.
ఏం అడగాలో తెలియక క్షణం తికమక పడ్డాడు.
“నేను,  నా  పేరు సౌమ్య …”
“ఎవరు కావాలి?”  మరెవరైనా అనుకుని వచ్చిందేమో నని అడిగాడు.
“మీతో ఓ పది నిమిషాలు మాట్లాడవచ్చా? “ అభ్యర్ధనగా అడిగింది.
కాస్త ఇబ్బంది పడుతున్నట్టుగా ” నేను ఇంట్లో ప్రాక్టీస్ చెయ్యనండి. ఏదైనా ఉంటే హాస్పిటల్ ద్వారానే..” అన్నాడు.
“మీరు డాక్టరా ? అయాం సారీ …నేను అందుకు రాలేదు, ఇప్పుడు వచ్చి వెళ్ళిన శివ భార్యను. అతని గురించే.. మీ సమయం వృధా చేస్తున్నాననుకోకపోతే …”
తుళ్ళిపడ్డాడు శ్రీకాంత్.
ఇదెక్కడి ట్విస్ట్ !
ఓ పక్కన శృతి , మరో వైపు సౌమ్య..
“ప్లీజ్”
“రండి …” డ్రాయింగ్ రూమ్ లోకి నడిచి వెనక వచ్చిన ఆమెకు సోఫా చూపాడు.
టీపాయ్ మీద ఉన్న జగ్ నుండి గ్లాస్ లోకి నీళ్ళు వంపి అందించాడు.
కృతజ్ఞతగా చూసి గ్లాస్  తీసుకుని గటగటా తాగి గ్లాస్ టీపాయ్ మీదుంచి ఒకసారి చుట్టూ చూసింది సౌమ్య.
“చెప్పండి”
“శివగారు ఎందుకు వచ్చారు? మీరేమైనా అతనికి ట్రీట్ మెంట్ ఇస్తున్నారా? ఇలా అడగటం ఇబ్బందికరమే గాని గత కొన్నాళ్ళుగా అతని పైన నాకు కొన్ని అనుమానాలున్నాయి. అవి నిర్దారి౦చుకుందుకు …. అర్ధమైంది అతన్నే అడగవచ్చంటారేమో …..అడిగితే జవాబు రాదని తెలిసే…”
“నేనతనికెలాంటి చికిత్స చెయ్యడం లేదు , కాని ఏదైనా నిజం తెలిస్తే ఏంచేద్దామని ?”కొంచ౦ ఆసక్తి కనబరచాడు శ్రీకాంత్
ఒక్క క్షణం ఆలోచనలో పడింది సౌమ్య . అవును ఆ విషయం ఆలోచించలేదు. లోలోపల అతని పైన ఏదైనా నమ్మకమా ? అంత నమ్మకం ఉంటే ఇంత గోప్యంగా అతన్ని వెంబడించి వెనకాల వెనకాల ఎందుకు వచ్చినట్టు?
ఎప్పటిలాగే శనివారం అతను ఇంట్లో ఉ౦టాననగానే బండి తీసుకుని బయల్దేరింది.
ఓపిగ్గా ఓ గంట ఎదురు చూశాక చక్కగా రెడీ అయి బయటకు వచ్చిన శివ తన మోటార్ బైక్ తియ్యగానే అతని వ్యూ మిర్రర్ లో కనబడనంత దూరాన ఉంది అతన్ని అనుసరించడం ఆరంభించింది.
దాదాపు అరగంటపైన ప్రయాణించి అక్కడకు వచ్చిన అతను లోపలి వెళ్ళగానే వెనక్కు వెళ్ళిపోదామనుకునే లోగా డాక్టర్ శ్రీకాంత్ శర్మ నేం ప్లేట్ చూసి ఆగిపోయింది. అరగంట నిరీక్షణ తరువాత ఈ ప్రశ్న.
కాస్సేపు ఆలోచించుకున్నట్టుగా ఆగి , “ సందర్భాన్ని బట్టి ఏం చెయ్యాలన్నది ఆలోచిస్తాను”
సమయోచితంగా జవాబిచ్చింది.
ఆ మాట నచ్చినట్టుగా మెచ్చుకోలుగా తలూపి, వెంట రమ్మన్నట్టు సైగ చేసి సౌమ్యను శృతి గదిలోకి తీసుకు వెళ్ళాడు.
“ఈమె ఒకప్పటి నా మిత్రురాలు. యాక్సిడెంట్ లో శరీరం మొత్తం చచ్చు పడిపోయింది. మనం చెప్పినది వినబడుతుంది . ఇప్పుడిప్పుడే మాట్లాడేందుకు ఆమెకు మాటలు నేర్పేందుకు నేను ప్రయత్నిస్తున్నాము”
అవునా అన్నట్టు జాలిగా చూసింది సౌమ్య. అయినా ఆమెను తనకెందుకు పరిచయం చేశాడో అర్ధం కాలేదు.
“శృతీ”
కళ్ళెత్తి అతనివైపు చూసి రెప్పలార్పి౦ది.
“శివరావ్ మీ ఆయన కదూ?”
రెప్ప వాల్చకుండా అతనివంకే చూస్తో౦ది .
“శివరావ్ వెళ్ళిపోయాడు.. అతను మీ ఆయన కదూ ..?”
మళ్ళీ అడిగాడు.
అవునన్నట్టు రెండు సార్లు కళ్ళరెప్పలు పూర్తిగా ఆర్పి౦ది.
ఉలికిపడింది సౌమ్య.
“ఈమె సౌమ్య “ పొడిగా చెప్పాడు .
విన్నట్టుగా కనుగుడ్లు అటూ ఇటూ తిప్పింది.
నర్స్ ని పిలిచి చూస్తూ౦డమని చెప్పి మళ్ళీ హాల్లోకి నడిచాడు. అతని వెనకాలే యాంత్రికంగా కదిలింది సౌమ్య.
ఏదో అర్ధమయీ అవని స్థితి.
ఆమె భర్త శివరావ్ శివ ఒకరేనా ? ఏమో!
“ఇక్కడ కొంచం మీకు అర్ధమయే ఉండాలి..”
సౌమ్య అతని వైపు వెర్రిగా చూసింది.
“ అఫ్కోర్స్ , శివరావ్ , శివ ఒకరే”
కూడదీసుకు౦దుకు సమయం ఇస్తున్నట్టుగా అతను లేచి వెళ్లి టీ ఏర్పాట్లు చూసి , ఏవో పోన్ కాల్స్ అటెండ్ చేసి నెమ్మదిగా పదినిమిషాల తరువాత పనిమనిషి టీ తెచ్చాక వచ్చి  కూచున్నాడు.
ఆత్రంగా టీ కప్పు తీసుకుని వేడి వేడి టీ ఆబగా తాగుతున్న సౌమ్య వంక జాలిగా చూసాడు.
“ఇప్పుడు చెప్పండి “
“ ఏం చెప్పను ? మా పెళ్లి జరిగి పదమూడేళ్ళు . ఇద్దరు పాపలు ట్విన్స్ ..”
ఆగింది సౌమ్య.
ఉలిక్కిపడ్డాడు శ్రీకాంత్ .
అవును . శృతికి కూడా ట్విన్స్ ఉన్నారు. అంటే శివ పిల్లలు ఎప్పుడూ ట్విన్సే .
“ఈ మధ్య ఈ మధ్యనే ఎందుకో ఈ ఊళ్లోనే అతన్ని రెండు మూడు సార్లు చూశాననుకున్నాను. నాకు మాత్రం ఇక్కడలేననీ ఏదో టూర్ లో మరెక్కడో ఉన్నాననీ చెప్తున్నాడనిపి౦చి౦ది.  అడిగినా పెద్ద ఉపయోగం లేకపోయింది. అందుకే ఇలా వెనక పరిశోధన ఎక్కడెక్కడికి వెళ్తున్నాడో తెలుసుకుందామని ..” ఆగింది సౌమ్య.
“సౌమ్య గారూ ఇలా పొడిపొడిగా విషయం తెలుసుకుని లాభం లేదు, జరుగుతున్న కధ ఏమిటో ఒక సమగ్ర అవగాహనకు వస్తే తప్ప ఏం చెయ్యాలన్నది చెప్పలేము. ఇక్కడ నేను చెప్పాల్సింది కూడా చాలానే ఉంది. అది ముఖ్యంగా మీరు తెలుసుకోవాలి. అసలు సంగతి చెప్పడానికి శృతి మాట్లాడే స్థితిలో లేదు. అయితే నాకూ శృతికీ ఉన్న అనుబంధం గురించి చెప్పుకు౦దుకు నేనేమీ ఇబ్బందిపడను .
నాకున్న అనుమానాలు నాకున్నాయి. కావాలని శ్రుతిని ప్రమాదంలోకి నెట్టే౦దుకో,  మరింకేం ఆశి౦చో ఈ ప్రమాదం కావాలని చేసారేమోనని నాకు అనుమానం . అయితే దాన్ని నిరూపించుకునే ప్రయత్నంలోనే ఉన్నాను. ఇప్పుడు మీ సహకారం కూడా తోడైతే అనుకున్న పని మరింత వేగంగా చెయ్యగలనేమో ..”
“అలా నేనేమైనా ఉపయోగపడటం కంటే ఏ౦ కావాలి? చెప్పండి, ఏంచెయ్యను ?”
సిన్సియర్ గానే అడిగింది
“ఇప్పుడు మీరు అర్జంట్ గా వెళ్ళాలా ? ఒకటి రెండు గంటలు స్పేర్ చెయ్యగలరా?”
“అర్జంట్ ఏమీ లేదు. ఎలాగూ ఆఫీస్ కి సెలవే చెప్పండి”
“ మీరు కనీసం ఈ విషయం ఒక కొలిక్కి వచ్చే వరకూ శివగారిదగ్గర ఎత్తక పోడం చాలా ముఖ్యమైన పని. అలా జరిగితే ఒక్క నిజమూ బయటకు రాకపోవచ్చు. మరొకటి ఏం జరుగుతోందన్నది మీరు పూర్తిగా తెలుసుకోవాలి”
కాస్త అయిష్టంగానే ఒప్పుకున్నట్టు తలూపింది సౌమ్య . అసలు ఇ౦టి కెళ్లగానే కాలర్ పట్టుకుని మొగుణ్ణి నిగ్గదీసి అడగాలనుకుంది.
ఎట్టి పరిస్థితుల్లో సహనం కోల్పోకండి సౌమ్యా మీరు ఒక్కరు కాదు మీకు తోడూ మీకు అండగా నేనూ ఉంటాను” అంటూ మొదలు పెట్టాడు శ్రీకాంత్ .
స్థాణువులా వింటూ ఉ౦డిపోయి౦ది సౌమ్య.
*******
“ మిమ్మల్ని ఎక్కడో చూసినట్టుంది” తనంత తానుగా పలకరించింది సౌమ్య.
“అవును నాకూ నిన్ను చూసినట్టుగానే ఉ౦దమ్మాయ్ గుర్తు రావడం లేదు. నువ్వేమైనా మా శృతితో చదువుకున్నావా? “ కళ్ళద్దాలు సవరి౦చుకుంటూ అడిగిందావిడ .
“ ఓ అవునా౦టి , గుర్తొచ్చారు. మేమిద్దరం స్కూల్లో కలిసి చదువుకున్నాము. ఒకటి రెండు సార్లు మీ ఇంటికి వచ్చాను. ఇప్పుడా ఇంట్లోనే ఉంటున్నారా ?” గబగబా అడిగింది సౌమ్య .
“లేదమ్మాయ్ ఆ ఇల్లు అప్పుడే అమ్మేశాము. ఆ తరువాత ఎక్కడో అవుట్ స్కర్ట్స్ లో ఉన్నాము కొన్నాళ్ళు …. “
“ఇంతకీ శృతి ఎక్కడ ఉంది?  ఎలావుంది? ఏదైనా ఉద్యోగమా ? పిల్లలా?”
ఒకదాని వెంట ఒకటి ఆగకుండా అడుగుతూనే ఉంది సౌమ్య.
“ఉద్యోగం చేసేది, ముగ్గురు పిల్లలు కాని ఇప్పుడు…”
మాట్లాడలేక కళ్ళు తుడుచుకుందావిడ.
“ఏం జరిగి౦దా౦టీ “ శృతి …”
“మొన్నీ మధ్యనే స్కూటర్ పైన వెళ్తుంటే యాక్సిడెంట్.. తలలో గునపం గుచ్చుకు పొయింది. ఒళ్లంతా చచ్చుబడిపోయింది…” ఆవిడ గొంతులో దుఃఖం.
“అయ్యో! అవునా అంటీ? ఇప్పుడు…”
“పెద్దఆసుపత్రిలోనే చూపించాము. ఇప్పటికి ఆరు నెలలైంది.ఆ డాక్టర్ గారి పుణ్యమా అనిఏదో అబ్జర్వేషన్ లో ఉంచారు”
“ మా ఇల్లు ఈ పక్కనే ఆంటీ రండి కాఫీ తాగి వెళ్ళవచ్చు“ అంటూ కాస్త బలవంతంగానే ఆవిడను తనవెంట బయలుదేరదీసింది సౌమ్య.
కాఫీ తాగుతూ తన కష్ట సుఖాలు చెప్పుకుంది.
ఒక్కతే కూతురైన శృతిని ఎంత అల్లారు ముద్దుగా పెంచుకున్నదీ,
“ఏమిటో దాని జీవితం … అది ఎంతగా రాజీపడితే అంతగా ఏడిపిస్తో౦ది.”
అని, అంతలోనే తెప్పరిల్లి మాటమారుస్తూ సవరించుకుని “ నీ సంగతి చెప్పు అమ్మాయ్” అనేసింది.
పది నిమిషాల తరువాత బస్ ఎక్కించి వచ్చాక కాని తట్టలేదు సౌమ్యకు ఆంటీ చెప్పిన శృతి, తన చిన్ననాటి నేస్తం, డాక్టర్ శ్రీకాంత్ శర్మ వైద్యం చేస్తున్న శృతి ఒక్కరేనేమో అన్న సంగతి . ఆ రోజున ఎంతసేపూ శివ గురించి ఆలోచనల్లోనే ఉ౦డిపోయి౦ది కాని ఆమెను పరీక్షగా చూడనైనా లేదు. పైగా మెడ వరకూ కప్పుకుని ఉండటం, కళ్ళు తప్ప మరేం చూసిన గుర్తే లేదు. ఆ తరువాత చాలాసార్లే వెళ్ళినా పెద్దగా దగ్గరకు వెళ్లి చూసినదే లేదు. వెంటనే ఒక సారి చూసి రావాలనిపి౦చి౦ది.
కాని పిల్లలు ఇంటికి వచ్చే వేళ ఎలా? ఏదైనా బలంగా చెయ్యాలనిపించి చెయ్యలేకపోడం ఎంతనరకమూ తెలిసి వచ్చింది.
తెల్లవారే వరకూ కలత నిద్రతోనే గడిపింది,
పిల్లలు స్కూల్ కి వెళ్ళగానే ఒక గంట ఆలస్యంగా వస్తానని పర్మిషన్ తీసుకుని ఉదయమే శ్రీకాంత్ ఇంటికి బయల్దేరింది.
“రండి రండి, చాలా రోజులైంది కదా… మీకో అద్భుతమైన వార్త. “ నిజంగానే చాలా ఆనందంగా కనిపించాడు శ్రీకాంత్.
“ఏమిటి శృతి మాట్లాడుతోందా?” చెప్పు వదిలి లోనికి అడుగుపెడుతూ అడిగింది.
“ ఒక రకంగా , చాలా రోజులుగా ఆలోచించినా ఇంత త్వరగా సాధ్యపడుతుందని అనుకోలేదు .
కంప్యూటర్ వినియోగంలో ఒక సాఫ్ట్ వేర్ ఉంది. మనం మాట్లాడుతుంటే అది ఆ మాటలను టైప్ చేస్తుంది. దాని ఆధారంగా కాస్త మార్పులు చేర్పులతో బ్రెయిన్ వేవ్స్ చదివి టైప్ చెయ్యగల ఉపకరణాన్నిరూపొంది౦చాను. అది ఎంత వరకు పని చేస్తుందా అని అనుమానంగా ఉండేది. రాత్రి మొదటిసారిగా అమర్చి చూసాను. ఇదిగో తెల్లారే సరికి ఇంత మాటర్ టైప్ చేసింది “ అంటూ కాగితాలబొత్తిని చూపాడు.
“ ఓ గ్రాండ్ సక్సెస్ అన్నమాట “
“ఇప్పుడే చెప్పలేం ఆ కాగితాల్లో ఏం ఉందో. చదివితే గాని తెలియదు కద. అలా ఏదైనా ఆమె గురించి ఉంటే ఇలాటి వాటి వల్ల మరెన్నిటినో సాధించవచ్చు, ముందు నా అనుమానాలకు ఒక జవాబు దొరుకుతుంది.
“నాకూ కొన్ని అనుమానాలున్నాయి , ఒక్క సారి శృతితో మాట్లాడిరానా? “ అతని జవాబు కోసం ఎదురు చూడకుండానే శృతి ఉన్న గదిలోకి వెళ్ళింది. పక్కన కుర్చీలో కూర్చుని నర్స్ పుస్తకం చదువుకుంటూ౦ది.
అలికిడి విని లేచి “నిద్రపోతున్నట్టున్నారు మేడం“ అతి చిన్న స్వరంతో చెప్పింది.
ఆమెను కూర్చోమని సైగ చేసి వెళ్లి పక్కన నిల్చుంది.
ఈ మధ్య కాలంలో అయిదారు సార్లు వెళ్ళడం వల్ల, శ్రీకాంత్తో చనువు, నర్సుతొ పరిచయం పెరిగాయి.
ఉహు! ఎంత గుర్తు తెచ్చుకున్నా తన నేస్తం పోలికలుఏ మాత్రం కనబడలేదు. పాలిపోయి పలుచనైన చెక్కిళ్ళు , కోలగా అనిపించే మొహం. కాదు తన స్నేహితురాలు బొద్దుగా, బాపూబొమ్మలా ఉండేది.
అయిదు నిమిషాలయాక ఎటూ నిర్ధారించుకోలేక సంశయాత్మకంగానే గదిలో౦చి బయటకు నడిచి శ్రీకాంత్ తో పాటు టీ తాగి ఆఫీస్ కి బయలుదేరింది. 
*****
ఎక్కడి నుంచో జారి మరెక్కడికో చేరుకున్నట్టు ఒక చిన్న జర్క్.
ఇంత తేలికగా ఉన్నానేమిటి? ఇదేమిటి  ఇలా ఎటంటే అటే దూదిపింజెలా తేలిపోతున్నాను?
నిజమే!! ఏం జరిగిందో తెలిసే లోపలే ఇదిగో ఇక్కడ ఇలా కళ్లువిప్పాను. అటు వేపున ఎం వుందో కనుమరుగైపోయింది, ఇటువైపే….
మెత్తటి మబ్బుల మీద మేను వాల్చినట్టు ఎంత హాయిగా వుంది. ఎన్ని యుగాలుగానో అలసిపోయి చక్కటి నిద్రపోయి లేచినట్టుగా…. ఎంత సేద దీరేలా …
ఏదో మాట వరసకు కళ్ళు విప్పానని అన్నానే కాని నిజానికి ఇంకా కళ్ళు మూసుకునే ఉన్నాను . అలవోకగా మొగ్గలోంచి పూరెక్కలు విడివడినట్టు కనురెప్పలు కదిలించాను.
ఆశ్చర్యం! నిజంగానే తెల్ల మబ్బులా గదినిండా పరచుకున్న పరుపు చుట్టూ నేలబారుగా పెరిగిన ఆకు సంపెంగలు.
పరిమళ భరితంగా చల్లదనం.
ఎక్కడో ఎవరో ఎవరినో పిలుస్తున్న ఆలాపన. ముందు ఎవరు ఎవరిని పిలుస్తున్నారో అర్ధం కాలేదు. కాని ఏ మూలో ఆ పిలుపు నాకోసమే అన్న చిన్న అవగాహన. లేచి కూచు౦దామనుకున్నదే ఆలస్యం లేచి కూచుని ఉన్నాను.
ఆశ్చర్యం –ఇలా అనుకోడమేమిటి అలా జరిగిపోతూనే ఉన్నాయి.
బిగుతుగా జడ వేసుకోడమేమిటి?? చక్కగా ఒదులొదులుగా అటూ ఇటూ ము౦గురులు వాలేలా.. ఆలోచన రాడం తడవు జడవిడి వడి జుట్టు అచ్చు నా మనసులో ఎలా ఉన్నానో అలా మారిపోయింది. నాకు పూర్తిగా అర్ధమయిపోయింది.
ఇదివరకులా అన్ని పనులూ నేనే చేసుకోనవసరం లేదు. వాటంతట అవే జరిగిపోతాయని . ఒక్కసారి నా వంక నేను చూసుకున్నాను. చీర సరి చేసుకొందామని అనుకునే లోగానే మరో కొత్త ఆలోచన .
అసలు చిన్నప్పటినుండి ఎప్పుడూ ఇలా పరికిణీలూ, పావడాలు చీరలే తప్ప ఒక్క రోజూ పంజాబీ డ్రెస్ లో స్కర్ట్ లో వేసుకున్నదే లేదు. ఇక్కడెవరూ లేరు కదా , ఒకసారి వేసుకుని చూసుకుంటే …
నిజమే, ఎవరైనాఅనుకుంటారా ఇలా నన్ను చూస్తే నేను ముగ్గురు పిల్లల తల్లిని.
అద్దంలో నన్ను నేను తృప్తిగా  చూసుకున్నాను. ఇంకా నా తనివి తీరనేలేదు.
ఎవరిదో పిలుపు .
“అందరూ ఇక్కడ నీకోసమే ఎదురు చూస్తున్నారు. ఇంకా ఆలస్యమెందుకు ?” ఇప్పుడు ఈ మారు చాలా స్పష్టంగా తెలిసింది. మాటలు శబ్దతరంగాలుగా మారి రావడంలేదు. అవి సూటిగా మనసులోకి నీటి ధారలానిశ్శబ్దంగా వచ్చేస్తున్నాయి.
ఎటు వెళ్ళాలి ఎక్కడినుంచి వెళ్ళాలి? ఎక్కడా తలుపనేది కనబడటం లేదే ?
ఇంకా పూర్వ వాసనలు, అలవాట్లూ పోనీ కారణంగా నేనెలా ఆలోచిస్తున్నానేమో …ఇక్కడ తలుపులూ లేవు గోడలూ లేవు .
ఒక సువిశాల వెలుగు సముద్రంలా కనుచూపుమేర అలుముకుపోయిన దృశ్యం అంతే.
లేచి వెళ్తున్నాననుకునే లోగానే వెన్నెల  పోతపోసినట్టున్న గోడ ముందున్నాను.
“ ఇంకా నిల్చునే ఉన్నావా ?”
ఎవరో చెయ్యి పట్టుకుని నన్ను గోడ లోనుండే నడిపించుకు వెళ్ళారు.
“ఎవరు ఎవరది ? “
ప్రశ్న పెదవులు దాటి బయటకు రాలేదు.
“ ఓ నీకింకా కొత్త కదూ …ఇక్కడ నువ్వేమి చూడాలనుకుంటే అవే కనబడతాయి కాని మనం కోరుకోని వేవీ కళ్లబడవు. అందుకని ముందుగా నువ్వేం చూడాలని అనుకుంటున్నావో నీకు ముందు తెలవాలి. ఇలా అనుకో అలా చూసేస్తావు.
“ఇది మరో విచిత్రమా?”
నాకు బాగా తెలుసు ఈ మాటలు నేను పైకి అననేలేదు.
“ నీకు కొత్త కనక అలా అనిపిస్తుంది అలవాటు పడితే బాగానేఉంటు౦ది”
“ జాగ్రత్తగా ఉండాలి”
“ఉండలేరు. ఇక్కడ ప్రతిదీ పారదర్శకమే. జాగ్రత్త పడటాలు ఉండవు.” బిత్తరపోయాను.
అంటే నగ్నంగా అక్కడికి ఆపేసి మనసు మరెటో పోయేలోగా చెప్పింది
“నన్ను చూడాలని అనుకో “
అనుకోబోయే లోగానే,
“నీకు నన్ను చూడగానే మన అనుబంధం, గతం వర్తమానం అన్నీ గుర్తుకు వస్తాయి “
మరి ఆలస్యం చెయ్యకుండా నా చెయ్యిపట్టుకు నడిపిస్తున్న తనను చూడాలనుకున్నాను.
అంతే కాదు ఎక్కడున్నాము, ఎలా ఉన్నాము ఎటు వైపు వెళ్తున్నాము ..ఇవన్నీ కూడా ……..
ఒకదానివెంట ఒకటి అనంతంగా వస్తూనే ఉన్నాయి.
నా పక్కన ఉన్నది ఇంతవరకూ ఎందుకలా అనుకున్నానో గాని ఆడమనిషని అనుకున్నాను. కాదు నా వయసు దరిదాపుల్లోని మనిషే …నున్నటిమొహం ఎక్కడా కాస్తైనా గడ్డం పెరగలేదు. కళ్ళల్లో ఒక విధమైన మెరుపు పెదవుల చివర కవ్వింపులా నవ్వు.
“నువ్వు నువ్వు అమర్ వి కదూ “
ఇంకా వుంది….
రచన: భువనచంద్ర రాజు
“ఆనంద్ గారు… యీ మనుషుల్ని చూస్తుంటే ఓ పక్క జాలి మరో పక్క బాధ కలుగుతోంది. కల్తీ కల్లుతో చచ్చిపోయారని తెలిసినా, అంత్యక్రియలు చేయించినందుకు ఆ కల్లు దుకాణం ఓనర్ని దేవుడంటున్నారు. ఓ పక్క ఉన్నవాడు అంతస్థుల మీద అంతస్థులు కడుతుంటే, మరో పక్క లేనివాడు తిండికీ గుడ్డకి మొహం వాచిపోతున్నాదు. రిజర్వేషన్లు అంటున్నారు, నిజమైన అర్హత కలవాడికి ఆ రిజర్వేషన్లు దక్కుతాయా? ‘సుపరిపాలన ‘ అంటున్నారు, లంచం లేకుండా ఒక పనైనా జరుగుతోందా? తత్కాల్ పేరుతో రైల్వేల దోపిడి, సర్వీస్ చార్జీల పేరుతో దోపిడీ చేయని పార్లమెంటు ఏది? ఎక్కడబడితే అక్కడ రౌడీలు, గూండాలు హంతకులు రాజ్యం చేస్తుంటే చదువుకున్న మేధావులు మాత్రం నిమ్మకు నీరెత్తినట్టు కూర్చుంటున్నారు.
ఓ ఎం.ఎల్.ఏ. గెలవాలంటే కోట్లకు కోట్లు ఖర్చు చేయాలి. గెలిచాక దానికి పదింతలు సంపాదిస్తాడుగా. రాజకీయాలలోనూ వారసత్వము. ఓ నాయకుడు చచ్చిపోతే ఆయన పెళ్ళాన్ని వంటింటి నుంచైనా అసెంబ్లీ కో, లోక్ సభకో లాక్కొస్తారు. పెళ్ళాం కాకపోతే కొడుకుని. ఈ పరిస్థితిలో గూండాలు, ప్రజల్ని ‘ కొన ‘ గల పారిశ్రామికవేత్తల తొత్తులు తప్ప ఎవరూ ఎలక్షన్లలో పోటీ చేసి గెలవగలరు? దీని కోసమేనా మన తాతలు ‘స్వరాజ్యం ‘ అని కలవరించి కటకటాల వెనుకకు వెళ్ళింది? దీని కోసమేనా గాంధీలు, నెహ్రూలు లాఠీ దెబ్బలు తిన్నది? దీనికోసమేనా భగత్ సింఘ్, రాజ్ గురు లాంటి యువకులు ఉరి కొయ్యకు వేళ్ళాడింది? ” వేదనగా అంది మాధవి.
“మీరన్నది ముమ్మాటికీ నిజం. ఎన్ని కుట్రలని బయటపెట్టినా, ఎన్ని రాజకీయకుతంత్రాలు వెలికి తీసినా
పైవాళ్ళ అండాదండాల తోటి, పచ్చనోట్ల రెపరెపల తోటీ మరుగునపడిపోతున్నాయి. యీ పరిస్థితులు మారాలంటే ముందు ప్రజలు విద్యావంతులు కావాలి. ఆ విద్య అబ్బాలంటే.. పోనీ చదువుకోవాలంటే ఆ చదువు ‘కొనాలి ‘ గా. సామాన్య మానవుడు ఏం కొనగలడు? నా ఫ్రండ్ ఒకడు ఎం.బి.బి.ఎస్. సీట్ కి 90 లక్షలు కర్చుపెట్టాడు. వాడు పి.జి. చేయాలంటే రెండు కోట్ల దాకా ఖర్చు అవుతుందిట. మాధవి గారు! వాడి దగ్గరకెళ్తే దోపిడి కాక ‘సేవ ‘ ఎలా చేయగలడు. ప్చ్… ఎవ్రీ థింగ్ ఈజ్ ఫర్ సేల్ … మానాభిమానలతో సహా… ఎనీవే… ఒక విధంగా మనం పిచ్చివాళ్ళం. ఎవరి పరిధిలో వారు బాగానే వున్నారు. మనం మాత్రం బాధపడుతున్నాము. ఇంకా కొద్దో గొప్పో ఈ మానవత్వం ఉన్నది కనుక మనసుని అమ్ముకోలేదు కనక!” నిట్టూర్చాడు ఆనంద రావు.
మాధవి ఏమీ మాట్లాడలేదు. ఆమె మనసులో నుంచి ఇంకా చీపురుపుల్లావిడ తొలగిపోలేదు.
“మీతో ఓ విషయం చెప్పాలి ” సందేహిస్తూ అన్నాడు ఆనంద రావు.
“ఏమిటీ? ” పరధ్యానంగానే అంది మాధవి.
“తొందరేం లేదులెండి… తరవాత కూడా చెప్పొచ్చు… అన్నట్లు కాఫీ తప్ప మీరేమి తాగలేదు. పొద్దునుంచి కూడా ఏమీ తినలేదన్నారు. ఏ చెపాతీ అయినా పాక్ చేయించనా? ” అక్కరగా అడిగాడు ఆనంద రావు.
“ఇంటికి వెళ్ళాక ఏదో ఒకటి చేసుకుంటానులెండి. అయినా మీరు కూడా ఏమీ తినలేదు కదా? పోనీ మీరు కూడా మా ఇంటికి రాకూడదు. అక్కడే తిందురుకానీ. ” ఆహ్వానించింది మాధవి.
“నిజం చెపితే మీరూ నీరసంగానూ వ్యాకూలంగానూ ఉన్నారు, ఇప్పుడు వంట పని పెట్టుకోవడం మంచిది కాదు. ”
“మనసుని డైవర్స్ చేయడానికి వంటకు మించిన ప్రక్రియ లేదు ఆనంద్ గారు. శరీరం ఎంత అలసిపోయినా ఫర్వాలేదు. ఇప్పుడు నాకు కావల్సింది మనసుని మరో వైపు మరల్చడం ” స్థిరంగా అన్నది మాధవి.
ఇద్దరు కూరగాయల షాపు వైపు నడిచారు. ఆనందరావే కూరగాయల్ని సెలక్ట్ చేసి కొన్నాడు. మాధవి డబ్బులు ఇవ్వబోతే చిరునవ్వుతో వద్దని వారించాడు.
“ఇంటి దాక నడుద్దాం ” అంది మాధవి. నడుస్తూ వుండగా దారిలో ఒక ఇంట్లో అరటి చెట్లు కనపడ్డాయి.
“ఒక్క నిముషం ” ఆనందరావ్ ఆ ఇంట్లోకి వెళ్ళాడు, ఐదు నిమిషాల తరవాత లేత లేత అరిటాకులతో తిరిగి వచ్చాడు.
“అవెందుకూ? ” ఆశ్చర్యంగా అడిగింది.
“పచ్చని అరిటాకులో వడ్డిస్తే మనసుకి ఆహ్లాదం కలగడమే కాక తిన్నది అరుగుతుంది. ప్రస్తుతం మనకి కొంచం ఉత్సాహం కావాలి. అందుకే ఆ ఇంటివారికి అరిటాకులు అడిగితే ఆనందంగా ఇచ్చారు. ” నవ్వి అన్నాడు ఆనందరావ్.
“మీకు చాలా కిటుకులు తెలుసే” నవ్వింది మాధవి.
“బ్రహ్మచారిని , అందునా ఒంటరిగాడిని కొద్దో గొప్పో తెలుసుకోవాలి కదా! ” రోడ్డు మీద రాయిని చెప్పుతో తంతూ అన్నాడు ఆనంద రావ్.
“అంటే మీకు ఎవరూ లేరా? “కుతూహలమూ, జాలీ కలిసిన స్వరంతో అన్నది మాధవి.
“అదో పెద్ద కథ. ఒకేలైన్ లో చెప్పాలంటే ‘నాకు ఉన్నది నేను మాత్రమే’ వివరంగా చెప్పాలంటే ఓ వెయ్యి ఎపిసోడ్ల కాలం పడుతుంది. అంత సుదీర్ఘ సీరియల్ ని మీరు భరించలేరు. ” పకపక నవ్వాడు ఆనంద రావ్.
“నాకు ఓపిక వున్నది లెండి ” తానూ నవ్వి అంది మాధవి.
“మీకు ఓపిక వున్నా, నా కథని నోరారా చెప్పి, దొరక్క దొరక్క దొరికిన ఏకైక స్నేహితురాలిని, అంటే మిమ్మల్ని పోగొట్టు కోలేను. కనుక కథని నిరవధికంగా వాయిదా వేస్తున్నాను. ” అల్లరిగా అన్నాడు ఆనంద రావ్. మనసులో సంతోషించాడు కూడా. ఎందుకంటే, నాకున్న ఒకేఒక్క స్నేహితురాలు మీరే అని చెప్పినందుకు.
“అంటే మీకు స్నేహితులే లేరా? ” ఆశ్చర్యంగా అడిగింది మాధవి.
“ఉండేవారు ఒకప్పుడు, అందరూ స్నేహితులే. స్నేహితురాలు మాత్రం మీరొక్కరే. “స్థిరంగా అన్నాడు.
“చిత్రం ఉందే! ” మళ్ళీ ఆశ్చర్యపోయింది మాధవి.
“చిత్రం ఎందుకూ? ”
“మీరు మంచివారు, చూడటానికి హాండ్ సమ్ గా ఉంటారు. మీ ప్రవర్తన ఏ స్త్రీకైనా నచ్చుతుంది. మీరు మాట్లాడే విధానం చాలా మెత్తగా , ఎవరినీ నొప్పించని పద్ధతిలో ఉంటుంది. అలాంటప్పుడు కనీసం ఇద్దరు ముగ్గురైనా స్నేహితురాళ్ళు వుండాలే…. ఈ రోజుల్లో కుర్రాళ్ళలాగా. ”
“నా మీద అంత మంచి అభిప్రాయాలు ఉన్నందుకు హార్ట్లీ థాంక్స్ . ధన్యవాదాలు….షుక్రియా. కానీ నేను చెప్పింది ముమ్మాటికీ నిజం. ఇప్పటి వరకూ మీరొక్కరే నా స్నేహితురాలు. ” మాధవి మొహం చూస్తూ అన్నాడు ఆనందరావ్. మాధవి మొహం వంక చూస్తూ రోడ్డు వైపు చూడకపోవడం వల్ల కాలికి మాన్ హోల్ మీద ఉండే ఇనుప పళ్ళెం తగిలి ధబాల్న తూలిపడ్డాడు. చేతిలో కూరగాయలు కిందపడ్డాయి. బంగాళాదుంపలు, టమాటాలు దొర్లుకుంటూ రోడ్డు ని ఆక్రమించాయి. అరిటాకులు మాత్రం మాధవి చేతిలో భద్రంగా ఉన్నాయి.
ఆనందరావ్ పడిపోగానే కంగారుగా మాధవి వొంగి అతన్ని లేవదీసే ప్రయత్నం చేసింది. అతని భుజం మీద చెయ్యి వేసింది. రెండు చేతులతో లేపాలంటే అరిటాకులు పారేయ్యాలి. యీ లోపల ఆనందరావే లేచాడు. చెప్పు తెగిపోవటమే కాక కుడికాలి బొటన వేలు చితికి ధార కారుతోంది. బొటన వేలి గోరు ఊడిపోయింది.
“అబ్బా… ఓ గాడ్! ” భయంతో కళ్ళు మూసుకొని మళ్ళీ కళ్ళు తెరచి అరిటాకులు ఆనందరావ్ కిచ్చి బాగ్ లోంచి రుమాలు తీసి బొటన వేలికి చుట్టి గట్టిగా కట్టు కట్టింది.
“డాక్టర్ దగ్గరకి వెళ్ళాల్సిందే ” అంటూ అటువైపు వస్తున్న రిక్షాని ఆపింది. అతని చేతిని తన భుజం మీద వాల్చుకొని కష్టం మీద రిక్షా ఎక్కించి పక్కన తనూ కూర్చుంది.
బొటన వేలి బాధ విపరీతంగా ఉన్నా, దాని మించిన ఆనందం ఆనందరావ్ కి కలిగింది…. మాధవి పక్కనుండటంలో….
****************
“అక్కా..” అంటూ లోపలకి వచ్చిన శోభ ఆనందరావ్ ని చూసి అవాక్కయ్యింది.
“రండి శోభారాణీ ! మాధవి గారు కూరగాయలు కొనడానికి బజారుకెళ్ళారు. త్వరలోనే వస్తారు ” ఆహ్వానించాడు ఆనంద రావ్.
“మీరు…ఇక్కడ…”ఆశ్చర్యంగా అంది శోభ.
“మొన్న నా కాలికి అంటే కాలి బొటన వేలికి యాక్సిడెంటు జరిగింది. మాధవిగారే కట్టు కట్టించి ఇక్కడకు తీసుకొచ్చారు. ఒంటరి వాడ్ని కదా ! ఆ జాలితోనన్న మాట. అప్పటి నుంచి ఈ మంచం మీద పడుకొని మహరాజులా ఆనందిస్తున్నా. పాపం మాధవిగారికే నా వల్ల రెస్ట్ లేకుండా పోయింది.”
” అయ్యో నాకు తెలియదండి! ” అని కట్టుతో ఉన్న బొటన వేలిని పరీక్షించి డైనింగ్ టేబుల్ దగ్గర ఉన్న కుర్చిని లాక్కొని కూర్చుంది శోభ.
“మీరెలా ఉన్నారు? మీ స్కూల్ ఎలా ఉంది? ” అడిగాడు ఆనంద రావ్.
“బ్రహ్మాండంగా ఉంది. ఆమధ్య ఓ నెల రోజుల జీతం ‘బోనస్ ‘ గా కూడా ఇచ్చారు. ” సంతోషం గా అంది శోభ.
“అన్నట్లు స్వీట్స్ తెద్దామనుకొన్నాను, బోనస్ తరవాత నాకో ఇంక్రిమెంటు కూడా ఇచ్చారు. ఆ సంధర్భంలో సంతోషం పంచుకోవాలిగా మరి! ఇప్పుడే వస్తానేం. అక్క వస్తే చెప్పండి! ” గబగబ చెప్పేసి బయటకు నడిచింది శోభ. ఆమెని ఆపలేదు ఆనంద రావ్.
మాధవి పడుకునే పక్క మీద పడుకోవడం అతనికి అపురూపంగా ఉంది. మెట్లెక్కి వచ్చిన తొందరలో బెడ్ షీట్, తలగడ మార్చలేదు. ఆ తలగడని ప్రేమగా చుంబించాడాతను. మాధవి జుత్తు యొక్క సువాసనని కూడా ఆ తల దిండు నుంచి ఆఘ్రాణించాడు.
జీవితం కొత్తగా ఏదో తెలియని మత్తుగా అతనికి కనిపిస్తోంది. డాక్టర్ దగ్గరకు వెళ్ళేదాకా మాధవి పడ్డ బాధ, కంగారూ, కట్టుకట్టాక రిక్షాలో కూర్చోబెట్టే వరకు తనని నడిపించినప్పటి స్పర్శ, ఆ స్పర్శలోని వెచ్చదనం క్షణక్షణానికి అతని మనసుని ఊయలూగించినై.
ఆమె చేస్తున్న శుశ్రూషకి అంతే లేదు. పక్క మీద నుంచి కిందకు దిగనివ్వడం లేదు. దిగాల్సి వచ్చినప్పుడు తన భుజాన్ని ఆసరాగా ఇస్తోంది. ఆమె వంటి పరిమళం ఆనందరావ్ ని మరో ఆత్మీయలోకంలోకి తీసుకుపోతోంది.
“జీవితం అంటే ఇదే ! నేను జీవించడం మొదలు పెట్టింది ఇప్పుడే !” నూట ఇరవయ్యోసారి ఆనందంతో నిట్టూర్చాడు ఆనంద రావ్.
“మాధ్వీ..” మాధవిని పిలుస్తూ లోప్లకి వచ్చింది సుందరీ బాయ్.
సుందరి గొంతు వినగానే ఉలిక్కిపడ్డాడు ఆనంద రావ్.
“నువ్వా? ” షాక్ తిన్నది సుందరీ బాయ్.
***********
మదాలస రోడ్డు మీద నడుస్తోంది. కళ్ళలో నీరూరి రోడ్డు మసక మసకగా కనిపిస్తుంటే, కొంగుతో కళ్ళు తుడుచుకుంది. నడుస్తు నడుస్తూ వుంటే ఎదురుగా గోవిందస్వామి ఆలయం కనిపించింది. అక్కడున్న మండపంలో ఒక్కతే కూర్చుంది. శనాదివారాలు కాకపోవడం వల్ల భక్తులు ఒకరో ఇద్దరో మాత్రమే తిరుగుతున్నారు.
భర్త అన్న మాటలు గుర్తుకొచ్చి మళ్ళీ కన్నీళ్ళు బుగ్గల మీదుగా జారాయి.
“కామపిశాచిలా ఏమిటా గోలా? అవతల పెళ్ళికి ఎదిగిన ఆడపడుచు, అనారోగ్యంతో నిద్రపట్టని అత్తగారూ వున్నారన్న జ్ఞానమైన లేదా? ” అతని మొహం కోపంతో చికాకుతో కందగడ్డయింది. తనేంచేసింది? తనకి పుట్టినరోజని కూడా ఆ మొగుడు మూర్ఖుడికి గుర్తు లేదు. తనే తెల్లచీర కట్టుకొని దగ్గరకు వెళ్ళి భుజం మీద చెయ్యి వేస్తే దక్కిన మాటలు అవి. మదాలసకి తన పుట్టిల్లు గుర్తుకొచ్చింది. అయిదుగురు అక్కల తరవాత పుట్టింది. నలుగురి పెళ్ళి వరకూ కట్న కానుకలతో బాజాభజంత్రీలతో గొప్పగా చేసినా , ఐదో పెల్లకి మాత్రం పెళ్ళి చెయ్యలేకపోయాడు తండ్రి. కారణం ఆ పిల్ల పెళ్ళికి సుముఖంగా లేకపోవడమే. తనో అందగత్తెనని ఆ పిల్లకి మహానమ్మకం. అంతే కాదు, ఏ సినీహీరోనో, నలకూబరుడో, బిజినెస్ టైకూనో అకస్మాత్తుగా వచ్చి వరిస్తాడనే సినిమా ఊహలు. ముప్పై ఏళ్ళు వచ్చి ఆవిడ కలలన్నీ కన్నీళ్ళైయ్యేసరికి , తండ్రి హరీమన్నాడు. ఆవిడకోగంతకు తగ్గ బొంతకిచ్చి పెళ్ళి జరిపించే సరికి మదాలసకి పాతికేళ్ళు వచ్చాయి.
విరబూసిన పూలతోటలాంటి మదాలసకి సౌందర్యమూ, శృంగారమూ అంటే తెలియని మొగుడు దొరికాడు. కనీసం ‘కామం ‘ వున్నా జీవితం ఇంత నిష్టూరంగా ఉండేది కాదు. ఇహ అత్తగారు అదో రకం మనస్థత్వం. కొడుకు కోడలు కలిసి అన్నానికి కూర్చున్నా సహించేది కాదు. ఇహ కలిసి పడుకోవడం ఎలా కుదురుతుంది? శోభనం రాత్రే నిస్సారంగా నిర్వీర్యంగా నిస్సత్తువగా గడిస్తే ఇక భవిషత్తు మీద ఆశ ఏం మిగిలి వుంటుంది?
కొంగుతో కళ్ళు తుడుచుకుంది మదాలస. ‘ వద్దు…. యీ నికృష్టపు జీవితం వద్దు. ఇలా ఎన్నేళ్ళు జీవచ్ఛవంలా బతకలి? పోనీ చచ్చిపోతే? చచ్చిపోతే ఏమౌతుందీ? ఏమీ కాదు. గాలి యధాతధంగా వీస్తూనే వుంటుంది. యీ గుళ్ళో గంటలు మోగుతూనే వుంటాయి. సూర్యోదయ సూర్యాస్తమాలు మామూలుగా జరిగిపోతూనే వుంటాయి. ఒకవేళ చచ్చినా ఏడ్చేదెవరూ? రకరకాలుగా ఆలోచిస్తోంది మదాలస.
తటాల్న ఆమెకి ఆనందరావ్ గుర్తుకొచ్చాడు. ఠక్కున లేచింది. గుండె నిండా శ్వాస పీల్చుకుని రోడ్డు మీద మళ్ళీ అడుగుపెట్టింది.
ఇంకా వుంది…
రచన: డా. శ్రీసత్య గౌతమి
టైం అయ్యింది. ఏరన్ ఇక మెల్లగా కారు స్టార్ట్ చేశాడు. తాను ప్లాన్ చేసుకున్నట్లుగానే వెళ్ళి రేడియో స్టేషన్ పక్కన షాపులో కూర్చున్నాడు గూగుల్ ఎర్త్ మ్యాప్ ద్వారా సమాధి చుట్టూ జరిగే విషయాల్ని ట్రేస్ చెయ్యడానికి. సరే… టైం రాత్రి 11.30 అయ్యింది. హటాత్తుగా తన నెత్తి మీద ఎవరో గుసగుసలాడుతున్నట్లుగా వినబడింది. ఉలిక్కి పడ్డాడు, చుట్టూ చూశాడు.. ఎవరూ లేరు. మళ్ళీ శ్మశానంలో సమాధిని పరిశీలించడంలో మునిగిపోయాడు. సమాధి చుట్టూ ఏదో ఒక మనిషి నడుస్తున్నట్లుగా కనబడింది. ఉలికిపాటుతో వెంటనే మ్యాప్ ని జూం చేసి చూశాడు. మళ్ళీ మనిషి అలికిడి కనబడలేదు. కానీ తన చెవి దగ్గిర ఎవరో గుస గుస లాడారు, ఏదో పేరు చెప్తున్నట్లుగా వుంది. కానీ సరిగ్గా అర్ధం కాలేదు. అలాగే తదేకంగా కంప్యూటర్లో చూస్తున్నాడు. మనిషి కదలికని మళ్ళీ గమనించాడు కానీ ఆడో, మగో స్పష్టత లేదు. ఆ మనిషి కూర్చుని సమాధి మీదకి వంగినట్లుగా కనబడుతున్నది, అలా ఒక నిముషం పాటు జరిగి వుండవచ్చు. ఆ సమయం లోనే తన చెవిదగ్గిర మళ్ళీ ఒక వాయిస్ గుస గుస వినిపిచింది. ఈసారి తాను విన్న పేరు టాం ప్యాట్రిక్.
“వాట్..టాం ప్యాట్రిక్?” స్వగతం అనుకున్నాడు. కానీ ఆ క్షణం నమ్మలేదు. ఏదో ముందు రాత్రి కాస్త మందేసుకోవడం వల్ల  ఏదో తిక్క తిక్క ఆలోచనలు కలుగుతున్నాయేమో అనుకున్నాడు. ఈ చిన్న అంతరాయంలో సమాధి దగ్గిర వున్న మనిషిని ట్రేస్ చెయ్యడం మిస్ అయ్యాడు.
“ఛా.. ఎంతపని జరిగింది? అనుకున్నాడు ఏరన్. అయినా కదలకుండా మళ్ళీ అలాగే ట్రేస్ చేద్దామని కూర్చున్నాడు ఒకవేళ ఇంకా ఏదైనా క్లూ లు దొరుకుతాయేమో అని. అంతేగాని తన చెవిలోని గుస గుస ని పట్టించుకోలేదు.
కాసేపు అక్కడే కూర్చొని ఇక ఏదీ కనబడకపోయేసరికి, ఇక వెళ్ళిపోవడానికి నిర్ణయించుకున్నాడు. కారు స్టార్ట్ చేశాడు. వెళ్ళుతూ వెళ్ళుతూ రేడియో స్టేషన్ వైపు చూశాడు. టైం అప్పటికి 12.30 కూడా అయ్యింది. హడావిడిగా అనైటా రేడియో స్టేషన్ లోకి వెళ్ళడం కనబడింది. అనైటా ని చూసాక తాను షాపులోనే కాసేపు ఆగాడు ఎందుకొచ్చిందో కనిబెడదామని.  కానీ ఆమె ఎప్పటికీ బయటికి రావడం లేదు, తాను లోపలికి వెళ్ళాలని కూడా నిర్ణయించుకోలేదు ఎందుకంటే తాను అమాండాని కలవడానికి వెళ్తున్నట్లు గా అనైటాకి చెప్పాడు కాబట్టి. ఆ అబద్దాన్ని అలానే కంటిన్యూ చేద్దామని నిర్ణయించుకున్నాడు. ఇక తనకి నిద్ర కూడా వస్తున్నది, బయలుదేరాడు.
*****
హోటల్ రూం కి వచ్చాడు, ఇక నిద్రకుపక్రమించాడు. తన సెల్ ఫోను మ్రోగడం మొదలుపెట్టింది. ఇంత రాత్రయ్యాక ఎవరు చేసుంటారబ్బా అనుకొని తీశాడు.
“హలో”- ఏరన్. అవతలినుండి రెస్పాన్స్ లేదు. మళ్ళీ రిపీట్ చేశాడు రెస్పాన్స్ లేదు. ఇక పెట్టేద్దామనుకునే టప్పటికి వాయిస్ వినబడడం మొదలయ్యింది. ఎప్పటిలానే వింతధ్వనులు, వాయిస్ ఎక్కడినుండో లోపలినుండి వస్తున్నట్లు వినబడుతున్నది. ఏరన్ ఇంతకుమునుపులా ఇక భయపడడం మానేశాడు. దీర్ఘమైన, తీక్షణమైన అటెంప్ట్ ఇచ్చాడు.. ఎలాగైనా దాన్నీ తేల్చేయాలని.
అలాగే ఫోనుని పట్టుకొని కూర్చున్నాడు. ఆ వాయిస్ ది మళ్ళీ ఆ కుర్రాడి వాయిస్. ఈసారి ఫోర్, థ్రీ, టూ, వన్ అని చెప్పి ఆగిపోయాడు. మళ్ళీ కాసేపాగి టాం ప్యాట్రిక్ అని రిపీట్ పేరు చెప్పాడు. ఆ తర్వాత.. కీచు మని శభ్దం వచ్చి, కర్ణభేరి నొప్పెట్టింది. ఆ తర్వాత ఆ శభ్దం ఆగిపోయింది అంటే ఇక ఫోన్ ఆగిపోయింది అనుకున్నాడు ఏరన్. ఫోన్ ఆపేశాడు.
*********
ఏరన్ దీర్ఘాలోచనలో పడ్డాడు. ఈసారి తన సెల్ కి వచ్చింది. అంటే ఒక పక్క రేడియో స్టేషన్ కి, ఇంతకు మునుపు తన హోటల్ ఫోన్ కి, ఇప్పుడు ఏకంగా తన సెల్ కి కాల్స్ చేస్తున్నారు. చూస్తుంటే ఎవరో దీన్ని చేస్తున్నారు ఆ కుర్రాడి పేరు మీద. ఇదేదో నిగూఢంగా వున్న రహస్యం ఏదో గ్యాంగ్ తనని చుట్టుముట్టి వుంది, ఇది ఏ స్పిరిటో చేస్తున్న పని కాదు అని గట్టిగా అనుకొనే సరికి తనకు ఈ కేసు గురించి ఏదో ఒక అవుట్ లెట్ కనబడుతున్నట్లుగా అనిపించింది.
మళ్ళీ కాసేపట్లోనే తాని టాం ప్యాట్రిక్ అనే మాటను గుర్తు తెచ్చుకున్నాడు. ఆ పేరుని ఎవరో తనకు చెవిలో ఊదారు, అదే పేరుని మళ్ళీ ఈ కుర్రాడు సెల్ ఫోన్ లో కూడా చెప్పాడు. అదేంటది????
ఇలా ఆలోచిస్తుంటే తనకు దొరికిన అవుట్ లెట్ మూసుకుపోతున్నట్లు గా అనిపించింది. మళ్ళీ స్పిరిట్ గురించి ఆలోచించడం మొదలుపెట్టాడు.
తాను చదివిన లైఫ్ ఆఫ్టర్ డెత్ అనే అంశాలను మళ్ళీ ఒకసారి మననం చేసుకున్నాడు. ఒకవేళ ఏదైనా ఆత్మ తనని మిగితా జనాల్ని కూడా వెంటాడుతూ ఏదైనా క్లూలు ఇస్తున్నదా? అది మేము సరిగ్గా క్యాచ్ చెయ్యలేకపోతున్నామా? అనే ఆలోచన లోకి దిగాడు.
ఈ కేసు స్పిరిట్ కి సంబంధించిన కేసా? లేక ఏదైన క్రైం స్టోరీ యా? లేక రెండింటి కాంబినేషనా? ఏది ఏమైనా ఇది చేధించవలసిందే. ఏదో ఒక గొప్ప రహస్యం మాత్రం దాగి వుంది అని అర్ధం చేసుకున్నాడు. ఇది చేదించాలంటే ఇమ్మీడియట్ గా ఏమి చెయ్యాలి?
ఆ లైఫ్ ఆఫ్టర్ డెత్ అనే అంశాలమీద వ్రాసిన రచయితని కలవాలి, తనకున్న కొన్ని డౌట్లని క్లారిఫై చేసుకోవాలి.
అనుకున్నదే తడవు.. మళ్లీ ఆ వెబ్ సైట్ కి వెళ్ళి రచయిత వివరాలను సేకరించాడు.
రచయిత వ్రాసిన ప్రకారం.. శరీరం పోయాక ఆత్మ తన అతీంద్రియ శక్తులతో భూమి పైనే వుంటంది. అలాగే ఆ కుర్రాడి ఆత్మ కూడా వుండి వుంటుంది కదా. అతని ఆత్మకు ఇతరులతో కమ్యూనికేట్ చేసే శక్తి వున్నాదా? ఈ కేసుని రచయితతో లేకా ఆ రచయిత ఇంకెవరినైనా ( వీటి పైన స్టడీస్ చేసిన వాళ్ళు) అప్పజెప్పితే వాళ్ళతో కలిసి ఎనలైజ్ చేసి ఈ విషయాన్ని చేధించాలని ఏరన్ నిర్ణయించుకున్నాడు.
**********************
ఇంకా వుంది…
రచన: మధు అద్దంకి
అషాడం:
“వదినా ఏమి చేస్తున్నావ్ ” అంటూ లోపలికొచ్చిది శాంతమ్మ
ఆ ఏమి లేదు ” ఏబ్రాసి మొగుడు ఏడుపుగొట్టు పెళ్ళాం” సీరియల్ వస్తుంటే చూస్తున్నా అన్నది కాంతమ్మ
“రిపీట్ ప్రోగ్రాం చూస్తున్నావా? ఇది నేను నిన్న రాత్రే చూసేశాలే” అన్నది శాంతమ్మ.
మళ్ళా తనే ” ఇది విన్నావా కమలమ్మ  కోడలు పుట్టింటికి వెళ్ళిందిట” అన్నది
“ఆషాఢ మాసం కదూ వెళ్ళుంటుందిలే” అన్నది కాంతమ్మ..
“పెళ్ళయ్యి రెండేళ్ళవుతుంటే ఇంకా అషాఢం, మూఢం ఏమిటి? ఆషాఢ మాసం ఆచారం అని చెప్పి , వియ్యలవారి దగ్గర డబ్బులు గుంజటానికి పంపించారుట.. వాళ్ళ పనిమనిషి రత్తాలు మా పనమ్మాయి తాయారుకి చెప్తే అది నాకు చెప్పింది” అన్నది శాంతమ్మ
“మొత్తానికి కమలమ్మ ఇంట్లో విషయాలు కూపిలాగావులే” నవ్వుతూ అన్నది కాంతమ్మ
” ఆ నాకంత ఇంటరెస్ట్ లేదమ్మా మా తాయారు చెప్తే ఒక చెవి పారేసి విన్నా ” మూతి తిప్పుతూ అన్నది శాంతమ్మ..
“అది సరే గాని వదినా మీ కోడలెక్కడ” అడిగింది శాంతమ్మ
“వంట చేస్తోంది” అన్నది కాంతమ్మ
” అవునొదినా మీ వియ్యాలవారివ్వాల్సిన డబ్బులు, నగలు అవి రాబట్టావా లేదా” అనడిగింది శాంతమ్మ
“ఈ దెబ్బతో రాబడతా.. ఈ ఆషాఢానికి పుట్టింటికి వెళుతోంది రేపు..ఈ సారి నిక్కచ్చిగా చెప్పా అన్నీ తీసుకురావాలని” అన్నది కాంతమ్మ. 
“అయినా నీ సంగతి తెలిసి వాళ్ళివ్వకుండా ఎందుకుంటారులే..నువ్వసలే నిక్కచ్చైన మనిషివి కదా” అన్నది శాంతమ్మ
“సరే కాని వదినా ఆషాఢ మాసంలో అన్ని షాపుల్లోను బోల్డు బోల్డు సేల్స్ ఉన్నాయి కదా మనం కూడ వెళ్ళి చూసొద్దాం.. వరలక్ష్మీ వ్రతానికి కోడలికి ఒక చీర కొనాలి కదా..కోడలితో పాటు మనం కూడ “అని కిసుక్కున నవ్వింది శాంతమ్మ .
ఇద్దరూ కలిసి ఆ మర్నాడు ” బోడెన్న బ్రదర్స్” కి వెళ్ళారు.. అక్కడైతే ఆషాడానికి 75% సేల్ ఉంది..
షాపులోకి జొరబడ్డారు ఇద్దరూ..షాపులో అన్ని మూలల చీరలూ గుట్టలు గుట్టలుగా పోసున్నాయి. ఇద్దరూ విడివిడిగా రెండు గుట్టల్లోకి జొరబడ్డారు.. చుట్టూ మూగిఉన్న ఆడవాళ్లతోటి కుస్తీ, మల్ల యుద్ధం, ముష్టి యుద్ధం చేసి ఎట్టకేలకి చెరీ నాలుగు చీరలు ఏరుకుని కవుంటర్ దగ్గరికి చేరారు.. జుత్తు రేగిపోయి, బొట్టు చెరిగిపోయి ఆయాసంతో రొప్పుతూ ఇద్దరూ కాష్ కవుంటర్లో డబ్బులు కట్టి ఇంటికి చేరారు..
మర్నాడు ఆ అపార్టమెంట్ బిల్డింగ్లో ఉన్నవారందరినీ పిలిచి తమ చీరలు చూపెట్టారు..
ఆడంగులందరూ ఎంత బావునాయి ఈ చీరలు అంటూ మెచ్చుకుని ఎక్కడ కొన్నారొదినా అంటూ ఆ షాపు అడ్రెస్ అదీ తీసుకున్నారు..
ఆ తరువాత ఆషాఢంలో, శ్రావణంలో బోల్డు బోల్డు నోములు చేసుకున్నారు.. ప్రతి నోముకీ ఫెళ ఫెళ లాడే పట్టు చీరలు కట్టుకుని ఒకరికొకరు నీ కంటే నేనే గొప్ప అని చూపించుకున్నారు, ఒకరి గురించి మరొకరు చెవులు బాగ కొరుక్కోవడమే కాక తినేసుకున్నారు..
తమ కోడళ్ళని ఒకరి కంటే ఒకరు ఎంత బాగా రాచి రంపాన పెడుతున్నారో తెలుసుకుని గర్వంతో తలెగరేసుకున్నారు ఆడంగులు.. ఒకామె కోడలికి పురుగులన్నం పెడితే, ఇంకొకామె కోడలి కాఫీలో ఫినాయిల్ కలిపింది. ఇంకొకామె కోడలికి వాతలు పెట్టింది. ఇలా గయ్యాళితనం లో తమని మించిన వారు లేరని మురిసిపోయారు.. కానుకలివ్వమని వియ్యపురాళ్ళని ఎలా పీక్కుతిన్నారో చెప్పుకుని చెప్పుకుని మురిసి ముక్కలైపోయారు.
మొత్తానికి ఆషాఢం, శ్రావణం ఇలా హడావిడిగా సందడిగా, హాయిగా జరుపుకున్నారు.. వీళ్ళ వ్యవగారం తెలిసిన మొగుళ్ళెవ్వరూ నోరెత్తలేదు.. నోరు తెరిస్తే వాతలు పడతాయన్న భయంతో…
రచన: వేటూరి సుందరరామమూర్తి

“తిండికి మొహం వాచినట్లు- కరువొచ్చి చస్తున్నట్లు- పాడుగోలా వీళ్ళూనూ- ఇంతింత కళ్ళు వీళ్ళూనూ…”
విసుక్కుంటూ, నసుక్కుంటూ విసురుగా లోపలకొచ్చింది తాయారమ్మ. శనగలు కట్టిన రుమాలు సోఫాలో పారేసి- తానూ కూలబడింది.
భాగవతం చదువుకుంటున్న విశ్వనాధంగారు తలయెత్తి చూసి- పూతనకు అపరావతారంలా ఉగ్రురాలై ఉన్న తాయారమ్మతో ” ఏవిటే- మళ్ళీ ఏం ఒచ్చిందీ? ” అన్నాడు గుండె బలహీనత మాటల్లో మలచి, ఓపికంతా చూపుల్లో పొదివీ.
రయ్యనందుకుంది తాయరమ్మ- రుంజుకుంటూ.
‘ఆహ నాకు తెలియకడుగుతాకాని తిండికి మొహంవాచి ఏడుస్తున్నారాంట- ఆ సుబ్బయ్యగారి రావమ్మా, పక్కింటి చుక్కమ్మానూ. పెళ్ళికెదిగిన అమ్మాయి ఉంటే సరి  పొడుస్తారు- కాకులు పొడిచినట్టు- మన బాధంతా వీళ్ళే భరిస్తున్నట్లు…”
ఇన్ని మాటలు ఓపికనే దున్నపోతు మీద కురిసిన వాన కాగా యధాప్రకారం విశ్వనాధం తిరిగి ప్రశ్నించాడు.
“ఇంతకూ ఏమన్నారు? అమ్మాయి పెళ్ళి మాటేనా?”
“ఆహా!  అది తప్ప ఏమైనా పనుండి చస్తేగా వీళ్ళ మొహానికి. ఏవమ్మా అమ్మాయి పెళ్ళి మాటేమైనా అనుకున్నారా? అని ఒకళ్ళు- మరి మాకు పప్పణ్ణం ఎప్పుడూ?  అంటూ ఒకళ్ళు ఆపేక్షలు ఒలకపోస్తూ ఉహూ  ప్రశ్నలు-నాకు నిజంగా అరికాలిమంట నెత్తికెక్కింది- ఎప్పుడు బయట పడతానా అని ఉక్కిరిబిక్కిరై చక్కా వచ్చాను. పప్పణ్ణంట పప్పణ్ణం- మరీ ఆ చుక్కమ్మను చూస్తే ఒళ్ళు భగ్గున మండిపోతుంది.చెట్టలే ఎదిగాడు కొడుకు కొడుక్కి తనెప్పుడు చేస్తుందో- మనవాడు మొగవాడు కదా అని ధీమా…”
ఏకధాటిన ఇలా దొణ దొణ పదజాలం పారబోస్తున్న తాయారమ్మతో విశ్వనాధం నింపాదిగా రొష్టుపడిపోతున్న మొహంతో పేలవంగా నవ్వుతూ- మనః పంజరంలోంచి నిజభావ కపోతాన్ని రెక్కలు నిమిరి ముఖతః వదిలిపెట్టాడు.
“ఇక అంతటితో నోర్మూసుకో, రణగొణ ధ్వనిగా ఒకటే గోల. అన్నారంటే అనరు!  ఏ వయసుకా ముచ్చట. పట్నంలో కాలేజీల్లో చదివించాలని పట్టుబట్టి ఆడిందాటగా కానిస్తున్నావు. ఎప్పుడైనా అమ్మాయి మనసు గ్రహించావూ.
వాళ్ళు పప్పణ్ణం అడిగారంటే నీ ఇంటి తిండికి మొహం వాచి కాదు. నీవు పెట్టే పాటి ఎవరికీ చాతకాకపోలా. మహా లావు పెటకం పెడతావని ఎదురుచూస్తున్నారంతా…  సిగ్గుండాలి మొహానికి…”
పుస్తకభాగవతంలోంచి బ్రతుకు భాగోతంలోకి అడుగుపెడుతూ ఓపికా, నిష్కర్ష, నిష్టూర్యం, నింద, హెచ్చరికా, కోపం మొదలైనవన్నీ మాటల్లో బట్వాడా చేసిన విశ్వనాధం గారికి ఏం సమాధానం చెప్పాలో తెలియలేదు తాయారమ్మకి..
రుద్ధ కంఠంతో- శోకచ్ఛాయల శ్లేషతో- ఎర్రబారిన ముఖం ” అయితే తప్పంతా నాదేనంటారు? అందరూ నన్నే అనండి. కాకులు పొడిచినట్టు పొడవండి” అని తాయారమ్మ హుమ్మస్సంతా కసిగా వెడలగక్కింది. కన్నీరుగా రాల్చింది.
‘పిలుస్తే పలుకుతుంది ఏడుపు- కుళాయి తిప్పినట్టే కన్నీళ్ళు- మీ దుంప తెగ వీటితో సాధిస్తున్నారు పొండే మీరు.” అన్నాడు ‘హు ‘ అని నిశ్వసిస్తూ విశ్వనాధం గారు.
ఐతే ఇరవై నాలుగ్గంటలూ సోఫాలో చతికిలపడి భారతాలూ, భాగవతాలూ నా బొంద చదువుతూ కూచుంటే అవుతుంది అమ్మాయి పెళ్ళి-  నెత్తిన నోరు పెట్టి మొత్తుకుంటున్నా దిక్కులేదు. వాళ్ళ కళ్ళల్లో నిప్పులు పోసుకుని ఆ చుక్కమ్మా వాళ్ళూ అమ్మాయి నైలాన్ చీరలు కడుతుందనీ, రెండు జడలు వేస్తుందని ముక్కు మీద వేళ్ళు మూతివిరుపులూను, అన్నివిధాల నేను చస్తున్నాను, అందరూ నన్ను ఆడిపోసుకునేవాళ్ళే.
ఏం అది నైలాన్ చీరలు కడితే ఏం? ఊరేగుతే ఏం? పల్లెటూరి గొడ్డల్లే కాశా బూశెకట్టి కానీ అంత బొట్టు పెట్టుకు తిరగాలనా వీళ్ళ గోల!  దానిష్టం.. పట్నం ఫాషన్ల ప్రకారం సాటి ఆడపిల్లలతో అది కలిసి మెలిసి ఉంటుంది. అదీ వీళ్ళకి కడుపుమంటేనా?”
విశ్వనాధం గారు భాగవతం మళ్ళీ తెరుస్తూ కళ్ళజోడులోంచి కౌటిల్యుడి చూపుతో ” ఏమిటే లొడ లొడ లొడ గొడవ- అన్నారని రుంజుకుంటావు. నా భారతాలూ, భాగవతాలూ 

నీకు లోకువ. నా మీద విరుచుకు పడతావ్. మాట అంటే తీసుకు తీసుకు చస్తావ్.   సరే పద లోపల పొయ్యిమీద అన్నం మాడిపోతోందో ఏమో! ” అని సర్దుకోబోయారు.
అహా! చుక్కమ్మకేం పోయేకాలం? అంత చేటు వికవికలూ పకపకలూనూ. అమ్మాయినీ, నన్నూ చూస్తే- మొన్న అది సెలవులకు వచ్చి వెడితే ఏమి తిప్పింది మూతీ ముక్కూ. దీని కొడుకు మాటేవిటి.  చెట్టల్లే, పాక నిట్టాడల్లే పెరిగి పెళ్ళీ పెటాకులూ లేకుండా వాడికొచ్చినేళ్ళకి నోటి హార్మనీ వాయిస్తూ బొమ్మల బుష్కోట్లు తొడగడంలా?మొగాడైతే సరి ఏమైనా చెల్లిపోతుంది.
ఆ రాత్రి కురిసిన బ్రహ్మాండమైన వానతో తెల్లారిపోయింది. బావి దగ్గర నీళ్ళకెళ్ళిన చుక్కమ్మా, తాయారమ్మా మూతులు ముప్ఫై మూడు విరుపులు విరుచుకుని ఇళ్ళకు చేరారు.
ఆ రోజు టపాలో రిజిష్టర్డ్ ఉత్తరం వచ్చింది విశ్వనాధం పేరిట. ఏదైనా రిజిష్ట్రారు కోర్టు విషయమా అన్నది తాయారమ్మ పొయ్యి మీద గిన్నె కాలేసి వచ్చి.
తాపీగా చూసి, కళ్ళజోడు తీసి “బలీయసి కేవలమీశ్వరేచ్చా’- అంటూ నిట్టూర్చాడు ప్రశాంత వదనంతో విశ్వనాధం గారు.
“ఏమిటండీ?” అన్నది ఆదుర్దాగా తాయరమ్మ.
“వినగానే సంతోషించే ఓపికొకటి కావాలి నీకు. నీ కూతురుకు మంచి జరుగుతే నీవు సంతోషించగలవా తాయారూ ?” అన్నాడు విశ్వనాధంగారు సాత్వికునిలా, జీవిత తాత్వికునిలా.
ఎందుకానందించనండీ మీ పిచ్చికానీ-  ఇంతకూ ఏం జరిగింది? ఏదైనా ప్రైజు వచ్చిందా కాలేజీలో?
ఏమీ లేదు- నీ కోరిక నెరవేరింది- పప్పణ్ణం అక్కరలేకుండా అమ్మాయికి పెళ్ళయిపోయింది. నీ పంతం నెగ్గింది.
‘ఆ’ అంటూ నివ్వెరపోయింది- తాయారమ్మ ‘ఏమిటండీ మీరంటున్నదీ? అన్నది తార్మారై, తలకిందులై ఆదుర్దాతో అదురుతో.
మరేంలేదు చుక్కమ్మ కొడుకు రమేష్ కలెక్టరయ్యాట్ట మొన్న- నీ అల్లుడయ్యాడట నిన్న. రిజిష్టర్ పెళ్ళి చేసుకున్నారట ఇద్దరూ. భగవచ్హిత్రం! నీకూ, చుక్కమ్మకు భగవంతుడు రోగం ‘ఠకీ’ మని ఒక్కసారి కుదిర్చాడు. నీకు పప్పణ్ణం పెట్టే బాధ తప్పిపోయింది.
‘రమేష్ కలెక్టరా! నా అల్లుడా !అని ముప్పిరిగొనిపోయింది ఆనందపు ఉప్పెనలో తాయారమ్మ.
“అహ కాదు చెట్టూనిట్టాడని… సిగ్గుండాలి మొహానికి! అన్నాడు విశ్వనాధం సమయాన్ని సదవకాశం క్రింద వినియోగిస్తూ. ” చాల్లే ఊరుకోండి మరీనూ” అన్నది తాయారమ్మ.
ఈ మాట విన్నావుటే అంటూ సంభ్రమంతో పరుగెత్తుకువచ్చింది రామయ్య గారి సుబ్బమ్మ- చుక్కమ్మగారింటినించి సరాసరి.
“సరే పద పద లోపలకి,  పొయ్యి మీద గిన్నె కాలిపోతోంది-” అన్నారు విశ్వనాధం గారు.
“మరి పప్పణ్ణం ఎప్పుడూ?” అంది రామయ్యగారి సుబ్బమ్మ.
*****
