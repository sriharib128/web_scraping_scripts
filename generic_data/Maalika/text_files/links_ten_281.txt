రచన : జగద్ధాత్రి
 
“తెలుగు సాహిత్యంలో మీరే మొదటి స్త్రీవాద రచయిత కదా?” అన్న ప్రశ్నకు “కాదు, మూడవ వాడిని, మొదటి వారు వీరేశలింగం గారు, రెండవ వారు గురజాడ వారు” అంటూ తన స్థానం మూడవదని  చెప్పారు చలం గారు ఒక ఇంటర్వ్యులో.  బాల వితంతువుల మోడు వారిన  జీవితాలను  ఉద్ధరించడానికి నడుం కట్టింది వీరేశలింగం గారైతే,  స్త్రీ విద్యకు ప్రాముఖ్యత నిచ్చిన వారు  గురజాడ. ఇక చలం స్త్రీ లైంగిక స్వేచ్చను కూడా సమర్ధించారు. వీరే కాక మరెందరో స్త్రీ స్వేచ్చను గూర్చి నడుం కట్టిన వారున్నారు. ఈ ఏడాది వచ్చే నెల సెప్టెంబర్ ఇరవై ఒకటిన గురజాడ నూట యాభైవ జయంతి జరుపుకోబోతున్న మనం వారి ప్రగతి పథంలో ఎంత వరకు నడిచాము నడుస్తున్నామని ప్రశ్నించుకుంటే ఒక్కసారి గురజాడ వారు ఒక సమగ్రమైన స్త్రీ  మూర్తిని నిర్వచించడానికి తన రచనల్లో ఎలా ప్రయత్నించారన్నది తన రచనా వైదుష్యం లోనూ, భావ  సాంద్రతలోనూ  మనకు అవగత మౌతుంది.

ఆయన ఇంగ్లీష్ లో రాసుకుని పూర్తి చెయ్యలేక పోయిన లేదా రాయలేక మిగిలిపోయిన నవల “సౌదామిని” లో స్త్రీ సమస్యలను ,  స్త్రీ ప్రగతి సోపానాలను ఆయన సంక్షిప్తంగా నయినా ఎంత లోతుగా యోచించి  రాసి పెట్టుకున్నారో అర్ధం అవుతుంది. అదే నవల అయన సంపూర్తి చేసి ఉంటే అది చరిత్ర లో ఒక గొప్ప నవల గా మిగిలి ఉండేది అనడంలో  సందేహమక్కరలేదు.  అందులో అయన కేవలం స్త్రీ గురించే కాక,  కుల వివక్షను గూర్చిన సమస్యలు,  ప్రేమను గూర్చి, మానవత్వం , వివాహాలు, విలువలు  ఇలా ఎన్నో అంశాలను మనం ఆ సంక్షిప్త   చిత్రనలోనే  దర్సిస్తాము. తనకు కావాల్సిన దేమిటో తానే తెలుసుకోవాలంటే స్త్రీకి విద్య  చాల ముఖ్యమైన అవసరం. ఆ విద్య ఆమెకు జీవితపు విలువను తెలియచెప్పాలి. ఒక స్త్రీ విద్యావంతురాలైతే  ఎంత చక్కగా గుట్టుగా లౌక్యంతో తన వైవాహిక జీవితాన్ని సరి దిద్దుకోగలదో   మనకు తెలియ చెప్పే పాత్ర  కమలినిది. అటు ఆమె భర్త కూడా సున్నిత మనస్కుడు , సంస్కార వంతుడు  , సమాజం పట్ల భయ భక్తులు కల వాడవడం వలన ఆమె ఆడిన చిన్న పాటి నాటకంతో బుద్ధి తెచ్చుకున్నాడు. కానీ అందరు పురుషులూ అలాంటి వారు కారే మరి అదే కదా వచ్చిన చిక్కంతా.
 
మతోన్మాదంతో ఊగిపోతో, తన మామగారిని అగ్నిగుండం తొక్కించడానికి సిద్ధపడిన మూఢ భక్తుల ఘాతుక మూర్ఖత్వం నుండి తప్పించడానికి హటాత్తుగా  మెరుపులా వారి మధ్యన దూకి వారి మతోన్మదాన్నే అడ్డుగా పెట్టుకుని అస్త్రంగా వాడుకుని తన మామగారి ప్రాణాన్ని కాపాడుకోగల నేర్పరి నాంచారమ్మ, “దేవుళ్ళారా మీ పేరేమిటి?” కధలో. తన కాపురం పాడు  చెయ్యవద్దని తమ ఇంటి ఎదురు కుర్రాళ్ళకు ఉత్తరం రాసి పంపి తన కాపురం నిలుపుకున్నది మెటిల్డా. అటుపైన తన భర్తతో కలసి విద్యవంతురాలి  జీవితాన్ని చక్కదిద్దుకుంది సమన్వయంతో. ఆ కుర్రాళ్ళ ఆకతాయి తనం వల్లనైనా తన భర్త వైఖరిలో కలిగిన మార్పు  ఆమె జేవితాన్ని చక్కబరుస్తుంది. స్త్రీకి విద్య, వినోదము, గుర్తింపు ఎంత ముఖ్యమో చెప్తుందీ కధ.
 
ఇక “స్టూపింగ్ టు రైజ్ “(సంస్కర్త హృదయం) లోని సరళ ది పేరుకు తగినట్టే సరళమైన నిండిన   వ్యక్తిత్వం. సౌందర్యమూ, జ్ఞానమూ, విచక్షణా కలిగిన సరళది  కేవలం వేశ్య కులమని ఆమెని సంస్కరిస్తానని బయల్దేరి ఆమె విషయ పరిజ్ఞానానికి ఓడిపోయినాడు విశ్వనాధ శాస్త్రి. ఆమె సుందర సౌమ్య సౌందర్యనికే కాక అద్వితీయ వివేచనా శక్తికి తనను తానే మరిచి దాసోహమైన రంగానాధయ్యరు సరళ ముందు ఓడి తిరుగు ముఖం పడతారు. స్థూలంగా నాలుగు కధల్లోని స్త్రీ పాత్ర  చిత్రణ ఇదైతే ఇక గురజాడ బృహత్కావ్యం “కన్యా శుల్కం” లోని రెండవ కూర్పులోని స్త్రీ పాత్ర చిత్రణ . మొదటి కూర్పులో లేని ప్రాముఖ్యత మధుర వాణికి ఇచ్చి  ఆమెతోనే ఆద్యంతమూ కధను నడిపించి మెప్పించిన కావ్య బ్రహ్మ గురజాడ. కన్యా శుల్క  దురాచారానికి నిస్సహాయ ప్రతీకలుగా తమ తండ్రుల దురాశకు బలి అయి  పోయిన రెండు పాత్రలు  మీనాక్షి, బుచ్చెమ్మ. యవ్వనోద్రేకంలో తీరని ఆశలతో జీవితాన్ని గడపలేక రామ్మప్పంతులు మాయకి  లొంగిపోయి నష్ట పోయింది  మీనాక్షి. ఒక వైపు కన్న కూతురు మోడులా  పడి వుంటే తనకింకొక వివాహం కావాలనుకునే ఆ తండ్రిని ఆ స్త్రీ హృదయం ఎలా స్వీకరించి ఉండవచ్చునో అనిపిస్తుంది. అయినా తండ్రిని ఎదిరించనూ లేదు. రామప్ప పంతులు ఆట కట్టించనూ లేక పోయింది మీనాక్షి అమాయకత్వం విద్య హీనత మూలంగా.
 
తన బతుకు లాగే తన ముక్కు పచ్చలారని తన చెల్లి బలైపోతున్నందుకు విచారంతో కుంగిపోయే మరింత అమాయకురాలు బుచ్చెమ్మ. చెల్లెలి బతుకు అన్యాయం చెయ్యవద్దని తండ్రిని బతిమాలుకుంటుందే  కానీ ఎదిరించడం చాతకాదు తనకి. ఏ పాపం ఎరుగని పసి ప్రాయపు చిరు మొగ్గ లాంటిది సుబ్బి. సుబ్బి పాత్ర గురజాడ వారి పూర్ణమ్మ లాంటిది. పుతడి బొమ్మ పూర్ణమ్మ బలై పోయింది కానీ మధుర వాణి దయవలన, లేదా పూనిక వలన సుబ్బి బతుకు బండలు కాలేదు. ఇవి ఏమీ ఎరుగని శైశవ దశ ఆమెది. తాను పసుపు కుంకుమలతో ఉండి తన ఎదుటనే తన పెద్ద కూతురు వాడిన మొడల్లె తిరుగుతుంటే భరించిన వెంకమ్మ ఇక తన భర్త దురాశకి చిన్న కూతురు కూడా బలి పశువు కావడం సహించలేక ఎదిరించలేకా, భయంతో ఏమి చెయ్యాలో దిక్కు తోచక వెళ్లి నూతిలో దూకుతుంది. ఇది ఒక నిస్సహాయ యత్నమే తప్ప ఎదిరింపు కాదు. ధైర్యస్తురాలు కానప్పటికీ కన్న తల్లి మనసు ఆమెను నిలవనియ్యదు . అందుకే తన నిరసనను అలా ప్రకటిస్తుంది. ఆ క్షణంలో ఆమె బతకాలని కోరుకోలేదు. అంతగా   చలించి పోయిందామే
మాతృ హృదయం.
 
ఎవరికీ ఏమీ కాని ఓ స్త్రీ పాత్ర పూటకూళ్ళమ్మ. ఆమె గయ్యాళితనంలోనూ ఓ నిస్సహాయత  అగుపిస్తుంది. గిరీశం వంటి  వారు సమాజంలో ఏ ఆధారమూ లేక ఏదో పూటకూళ్ళు పెట్టుకుని బతుకుతోన్న తనలాంటి అనాధ విధవలను ఎలా వారి స్వార్ధానికి వాడుకుని దగా చేస్తారో అని ఆలోచన కలిగినప్పుడు ఆమె అసహాయ పరిస్థితులే ఆమెను గయ్యాళిగా  మార్చాయన్నది విదితమౌతుంది.
తన సౌందర్యంతో , తెలివి తేటలతో. లౌక్యంతో ఎందరినో వశం చేసుకుని తన దారిన తాను డబ్బు సంపాదించుకోగల  సమర్ధత కలిగి , వేశ్యా వృత్తిలో ఉన్నా , తనకేమీ కాని సాటి ఆడపిల్లను ఒక సాంఘిక దురాచారానికి కన్న తండ్రి పశుత్వానికి బలి కాకుండా కాపాడటానికి చక్రం అడ్డు వేసి నాటకం నడిపిన సూత్రధారిని మధురవాణి.  ఎవరూ కావాలని ఏ కులంలోనూ పుట్టరు. కావాలని వేశ్యావృత్తిని జీవన భుక్తికి ఎంచుకోరు.
వేశ్యా వృత్తిలో ఉన్నంత మాత్రాన కేవలం డబ్బు సంపదనే లక్ష్యం కాక మానవత్వపు విలువలు, జీవన మూల్యం, ఎరిగినది మధురవాణి. యుద్ధంలోనూ ప్రేమలోనూ ఏదైనా సబబే అన్న సూత్రం నిరాఘాటంగా పాటిస్తుంది మధురవాణి.  తనకేమీ సంబంధం లేకపోయినా అమాయకురాలైన ఓ ఆడ పిల్ల బతుకును కాపాడాలని పూనుకున్న మధురవాణి సౌజన్య రావు లాంటి సంస్కారులతో సాటి అయినది. వాస్తవానికి అంత కంటే గొప్ప ఆచరణా శీలి. ఎన్ని అబద్ధాలు ఆడి అయినా ఒక అఘయిత్యాన్ని తప్పించగలిగిన చతురత మధురవాణిది. ఆమెది ఆదర్శ ప్రాయమైన పాత్ర అయినా ఆమె సమగ్ర మూర్తి మత్వం కారణంగానే నాటకాంతం వరకు సజావుగా సాగినా ఆమె కులాంగన కాదు అన్నది ప్రస్తావనకొస్తుంది. సౌజన్యారావు పంతులు కూడా నీవు వేశ్య ఇంట్లో పుట్టాల్సిన దానివి కాదు అంటాడు. అయినా తన పుట్టుకకు, వృత్తికి ఆమె ఎక్కడా బాధ పడినట్టు కనిపించనివ్వదు. దూషణ భూషణ తిరస్కరాలన్నిటినీ చిరునవ్వుతో భరిస్తుంది. తన స్వార్ధం ఏమాత్రమూ లేని ఓ ప్రయోజనం కోసం మానవీయతతో నిలుస్తుంది, గెలుస్తుంది.
 
తన నాలుగు కధల్లోనూ, కన్య శుల్కంలోనూ సమగ్రమైన ఓ ఆధునిక స్త్రీని నిర్వచించడానికి విశ్వప్రయత్నం చేసాడు గురజాడ. “ఆధునిక స్త్రీ చరిత్రను తిరగరాస్తుంది” అన్న గురజాడ అసలు స్త్రీ ఎలా ఉండాలో చెప్పే క్రమంలో ముందు స్త్రీ విద్యావంతురాలైతే తప్ప ఈ కుల,మత , పురుషాధిక్య అరాచకాల కరాళ నృత్యాన్ని అరి కట్టలేదని సుస్పష్టంగా చెపుతాడు గురజాడ. చలం మరింత ముందుకు వెళ్లి “ఆదర్శ స్త్రీ” అంటూ అన్వేషణ చేస్తాడు. విద్య, లైంగిక స్వేచ్చ, ఆర్ధిక స్వేచ్చ నుండి తన వ్యక్తిత్వం నిలబెట్టుకునే నిర్ణయాలను తానే స్వయంగా తీసుకోగలిగే స్వతంత్ర స్త్రీని స్వప్నిస్తాడు. “సౌదామిని” లో గురజాడ రాసుకున్న స్త్రీ కుండవలసిన గుణాలు, ప్రేమ, ఔన్నత్యం, సౌందర్య పోషణ, వ్యాయామం, విద్య, లౌక్యం, ధైర్యం, అన్నీ ఉండాలని ప్రతిపాదించారో అవి చలం రాజేశ్వరి , అరుణ, లాంటి పత్రాలు విశదీకరిస్తాయి. ఆర్ధిక స్వాతంత్ర్యం ఎంత ముఖ్యమో ఆత్మిక స్వాతంత్ర్యం కూడా అంటే ముఖ్యమని అంటాడు చలం గురజాడ అడుగు జాడలో.
 
ఆనాటి అకృత్యాలు సామాజిక సమస్యలు కన్యాశుల్కం, వరకట్నం, అయితే ఈనాటి ఇరవై ఒకటవ శతాబ్దంలో స్త్రీలు ఎదుర్కుంటున్న మరింత భయంకరమైన సమస్యలు, భయానకమైన పైశాచిక పురుషుల ప్రేమలు, కాముకత్వం, స్త్రీలు తమ జాతి పట్ల తామే చేసుకునే ద్రోహాలు, వ్యూహాలు (సీరియల్స్ పుణ్యమా అని), ఎందుకిలా స్త్రీని వికృతంగా శిక్షిస్తున్నారో ,  చిత్రీకరిస్తున్నారో ఇది ఏమి ప్రగతి అనాలో అర్ధం కాని పరిస్థితి నేడు  నెలకొని ఉంది.
మూర్తిమత్వాభివృద్ధి నేర్పించేటప్పుడు “ఎబిలిటి టు హాండిల్ డైవర్స్ రోల్స్ ” అనగా “బహుపాత్ర పోషణ చాయగల సమర్ధత” ఇది ఈనాటి స్త్రేకి చాల ఆవశ్యకమైనది. ఆర్ధిక స్వాతంత్ర్యం అహాన్ని పెంచకూడదు, లైంగిక స్వేచ్చ అర్ధం లేని వ్యభిచారం కాకూడదు,  ధైర్యం మూర్ఖత్వం కాకూడదు. ఇలా ఇన్ని ప్రాపంచిక నైపుణ్యాలతో ట్రెపీజ్ ఆర్టిస్టులా సర్కస్ చేస్తూ సమాజంలో తన వ్యక్తిత్వాన్ని అస్తిత్వాన్ని కాపాడుకోవాలి నేటి మహిళ. ఇది మన యుగకర్తలు వీరేశలింగం, గురజాడ, చలం లాంటి ఎందరో మహానుభావులు ఆశించిన ఆకాంక్షించిన మేధో పథం, అభ్యుదయం. ఆ కాంతి బాటల వైపు సాగుతూ మానవీయ నేతలందరికీ జోతలు ప్రకటిస్తున్నాను.
 
 
 
రచన : సత్య
(ఆధునిక సాంకేతిక పరిజ్ఞాన పరిభాషకు, ఒక తెలుగు‘మాట’అందించడానికే ఈ కథ)
ఆరోజు రమణమూర్తిగారు దేనికోసమో టేబిలు మీదా,సొరుగులోనూ వెదికారు.అది కనిపించలేదు. హడావుడిగా తనగదిలోనూ,వరండాలోనూ వెదికారు.దొరకలేదు.అలా వెదికి వెదికి విసుగెత్తి భార్యను పిలిచారు. ఆవిడ హడావుడిగా వచ్చారు.”ఏదీ?నా సత్రవాణి?ఎక్కడా కనిపించదేంటి?”అన్నారాయన.”ఎక్కడో మీరే ఎడమచేత్తో పెట్టి మర్చిపోయుంటారు అదెవరికావాలి? వెదుక్కోండి, కనిపిస్తుంది”అన్నారావిడ. “అన్నీ వెతికాకే నిన్నడగుతున్నాను. మీరే ఎక్కడో పెట్టేసుంటారు.వెతికి కాసేపట్లో నాకు తెచ్చివ్వాలి”అని ఆజ్ఞ జారీ చేసారు.
ఆవిడ విసుక్కుంటూ లోపలికి వెళ్ళి కూతుర్నిపిలిచారు.”మీనాన్న గారి సత్రవాణి కనిపించటం లేదంట.”
ఆయనే ఎక్కడో పెట్టిమర్చిపోయుంటారు.కాస్త వెతికి తెచ్చివ్వమ్మా”అన్నారు.
రమణమూర్తి గారు అచ్చమైన ఆంధ్రుడు. తెలుగుపంచెకట్టు, దాని మీద పొడుగుచేతుల తెల్లచొక్కా వేసుకుంటారు. భుజంమీదెపుడూ జరీఅంచు మడత కండువా వుంటుంది. పొలంవెళ్ళేటప్పుడు తలపాగా చుట్టుకుంటారు. ఆయనా వూరికి పెద్దరైతు.పెద్దమనిషి!అందుచేతాయనంటే వూళ్ళోవాళ్లందరికీ భయమూ.గౌరవము రెండూ వున్నాయి. అప్పుడెప్పుడో స్కూలుఫైనల్ చదివారంట, అందువల్ల  ఇంగ్లీషు కూడా బాగానే వచ్చాయనకు. అన్నీ బాగానే వున్నాయి కానీ ఆయనకు కాస్త ఆంధ్రాభిమానం, ఆవేగం ఎక్కువ!తనకి కావాల్సింది సమయానికి కుదరకపోతే,ఇంట్లోవాళ్ళమీద చిర్రుబుర్రులాడుతూవుంటారు.

++    +    ++  +   ++  +    ++
 
ఆయన సంగతి భార్యకు,కూతురికి బాగా తెలుసు. అందుకే, తల్లిచెప్పాక ఆ అమ్మాయి ఇల్లంతా వెతికింది. కానీ,అది కనిపించలేదు. ఇంటి పక్కనే వున్న దూళ్ళచావిడి దగ్గరకు అపుడపుడు వెళుతూవుంటారాయన. పాలేరునక్కడ కూడా వెతకమన్నారు. అతను చూసొచ్చాడు అక్కడ ‘సత్రవాని’లేదమ్మా సత్తుగిన్నెమాత్రం వుంది”అన్నాడు.
ఆరోజు పొద్దుట్నుంచీ వాళ్ళింటికి వచ్చినవాళ్లందర్నీ పిలిచి అడిగారు. వాళ్ళుతమకు తెలియదన్నారు.
ఆరోజు పొద్దుటే, తాను పొలం వెళ్ళిన సంగతి గుర్తొచ్చిందాయనకు. పాలేరును పిలిచారు.
“ప్రొద్దున్నే కాలవకింద పొలానికెళ్ళాను.అక్కడ ఆకుమడి చెరువుగట్టుమీద కాసేపు కూర్చున్నాను. అక్కడకాని మర్చిపోయానేమో, చూసిరా, తొందరగా రా”అన్నారు.
ఆయన మాటంటే ఆజ్ఞతో సమానం!పాలేరు పరుగులాంటి నడకతో పొలానికెళ్ళాడు.దారిలో సుబ్బారావు
కనిపించాడు.
“ఏమిట్రా పరుగెడుతున్నావ్?”అడిగాడు సుబ్బారావు.
“మా అయ్యగారి ‘సత్రవాని’పోయిందంట. పొలం కాడ మర్చిపోయారేమోనని చూడమన్నారు.వత్తానండి”అని కంగారుగా అనేసి వాడు వెళ్ళిపోయాడు.
సుబ్బారావు వూళ్ళోకొచ్చాక, అతనికి రామారావు కనిపించాడు.”రమణమూర్తిగారి సత్రవాణి పోయిందంట,కంగారు పడుతున్నారు”అని చెప్పాడు.
“అయ్యోపాపం పోయిందా? అసలు సత్రవాణి అంటే ఏమిట్రా?”అనడిగాడు రామారావు.”అదేంటో నాకుమాత్రమేం తెలుసు! వాళ్ళపాలేరు చెప్పాడు. ఏవిటని అడుగుదామంటే,వాడు కంగారుగా
వెళ్ళిపోయాడు”అన్నాడు “బంగారు కడియమేమో!”అన్నాడు రామారావు.
అపుడపుడూ ఆయన చేతికి బంగారు, వెండికడియాలు పెట్టుకుంటూ వుంటారు.
“బంగారం అయితే అయిదారుతులాలుంటది, దానిమీద ఖరీదైన రత్నాలు కూడాపొడిగించి వుంటారాయన. ఆయనకన్నీ
దర్జాగా వుండాలికదా!”అన్నాడు సుబ్బారావు.
ఆ తర్వాతి మాటల్ని సుబ్బారావు కొందరికీ, రామారావు కొందరికీ చెప్పారు. ఆకొందరందరికీ చెప్పారు.
అదసలే పల్లెటూరు. మాటలకు కల్పనలు కలిసాయి.
“ఆమద్దెనాయన బొంబాయి వెళ్ళారు కదా. అక్కడో మార్వాడీ చేత చేయించారండీ బంగారు కడియాన్ని. దానికి మాంచి ఖరీదైన రాళ్ళుకూడా వేయించారంట!”లాంటి కల్పనలతో ప్రయాణం చేసిందీ గాలికబురు. ఊరంతా
ఓ గంటలో ప్రయాణం చేసి స్థిరపడింది -“రమణమూర్తి గారి సత్రవాణి పోయిందంట “అనేకబురు.
 
+          ++        +          ++        +          ++
 
పొలానికెళ్ళిన పాలేరు తిరిగొచ్చి అక్కడ కూడా కనిపించలేదని చెప్పాడు. ఆ మధ్యాహ్నం వూరికెళ్ళవలసి వుండి విసుక్కుంటూనే, సత్రవాణి లేకుండానే వూరికెళ్ళారు.
ఆవూళ్ళో రెండుపత్రికలకు చెందినపార్ట్ టైం విలేఖర్లున్నారు. వారీ గాలికబుర్నిపోగు చేసారు. మరిన్ని వివరాలడిగి తెలుసుకుందామంటే, రమణమూర్తిగారు ఊరికెళ్ళారు గనుక, అందుబాటులో లేరు.అందువలన
పోగుచేసిన ‘గాలిపదార్థం’తోనే తమ పత్రికలకు వార్తపంపేసారా విలేఖర్లు.
ఆరోజు రాత్రి బాగా పొద్దుపోయాక,రమణమూర్తి గారు ఇంటికి తిరిగొచ్చారు.
“దొరికిందా?దొరికిందా అది ?”అంటూ భార్యను ఆతృతగా అడిగారు.
“దొరకలేదు”అనే సమాధానం విని నిరుత్శాహపడిపోయారు.భోజనం చేసి పెందలాడే పడుకుని,నిద్రపోయారు.
ఆ మర్నాటి ఉదయం పత్రికల్లో,జిల్లా ఎడిషన్సులో,వార్త-” రామాపురం అనేగ్రామంలో రమణమూర్తి
గారనే భూస్వామి గారి‘సత్యవాణి’అనే బంగారుకడియం పోయింది. అది చాలా ఖరీదైనదని భావిస్తున్నారు. దానికి రత్నాలు కూడా పొదిగివున్నాయంట! ఎవరైనా దాన్ని వ్యూహం ప్రకారం కాజేసారా అనే కోణంలో కూడా దర్యాప్తు చేయ
వలసి వుంటుందని స్థానికులనులనుకుంటున్నారు”-ఇదీ ఆవార్త సారాంశం!  రమణమూర్తిగారు తన గురించా వార్తను పత్రికలో చదివారు.
+          ++        ++        +          ++
 
‘ఆ వార్తలో వున్నలాగా తానెవరికైనా చెప్పానా?,ఔరా ఎంతటి ఉత్సాహపరులు ప్ర్జజలు ! ఎంతటివారీ విలేఖర్లు!’ అనుకున్నారాయన. భార్యకు, కూతురికీ ఆవార్త చూయించారు.
వారు కూడా ఆశ్చర్యపడ్డారు.
ఇంతలో సుబ్బన్న అనే రైతు వాళ్ళింటికొచ్చారు.”బావగారూ!ఎక్కడ?లోనున్నారా?
రమణమూర్తి గారు కాస్త చిరాకుగానే బయటకొచ్చారు.”బావగారూ,నిన్న పొద్దున మీరు మా  యింటికొచ్చినప్పుడు, దీన్నక్కడ మర్చిపోయారు. మీకవసరముంటుందని తీసుకొచ్చాను”
అన్నాడాయన దాన్నతనికిస్తూ.
రమణమూర్తి గారిముఖం వికసించింది.సత్రవాణి దొరికినందుకు సంతోషపడిపోయారు.నిన్నపొద్దుట పొలం నుంచి తిరిగొచ్చేటప్పుడు, దారిలో సుబ్బన్న గారింటిదగ్గర కాసేపాగి సుబ్బన్నగారితో
మాట్లాడివచ్చారాయన. వారిద్దరు బంధువులు.
రమణమూర్తిగారు భార్యను పిలిచి చెప్పారు.”ఇదిగో సుబ్బన్న బావగారింటి దగ్గర నిన్న మర్చిపోయాను సత్రవాణి. పాపమాయాన తెచ్చిచ్చారు. మీ అన్నయ్య గారికి పెద్ద గ్లాసుడు కాఫీ
తెచ్చివ్వు”అన్నారు నవ్వుతూ. ఆవిడ కూడా సంతోషించారు-అది దొరికినందుకంటే ఆయన చివాట్లు తప్పినందుకు!
ఆవిడలోనికెళ్ళి కూతురితో సత్రవాణి దొరికిన సంగతి చెప్పారు.సుబ్బన్న గారికి కాఫీ తెచ్చిచారు.
రమణమూర్తిగారు,సుబ్బన్నగారు అరుగుమీద కూర్చుని మాట్లాడుకుంటూ వుండగా,ఆయన్ను
బాగా ఎరిగిన ఏడెనమండుగురు కలిసి వచ్చారక్కడకు.
“అందరూ కట్టకట్టుకుని ఒకేసారివచ్చారేంటి?ఏవిటి విశేషం?”అని రమణమూర్తిగారడిగారు వాళ్లను.
“మీసత్రవాణి పోయిందటగా! అదిమణిమయభూషితమైన చేతికంకణమటగా! ఎంతవిలువుంటుందో పాపం! మీతోమాట్లాడిపోదామని వచ్చాం”అన్నారు వారిలోని శాస్త్రి గారు సానుభూతిగానూ, గ్రాంథికంగానూ!
రమణమూర్తిగారాశ్చర్యంగాచూసారు.
“మీరు దాన్ని రత్నాలు పొదిగి బొంబాయిలో చేయించారటగా! ఊళ్ళో వాళ్లంతాఅనుకుంటున్నారు. ఈరోజు పత్రికల్లో కూడా వార్త వచ్చింది.అందరం బాధపడ్దాం. మిమ్మ్లల్నోసారి కలిసి వెళ్దామని వచ్చాం”అన్నారు తెలుగు మాస్టారు.
వారితో వచ్చిన మిగిలిన వాళ్లు కూడా అదేఅన్నారు.
వాళ్లంతా అలాగంటుంటే రమణమూర్తిగారికి చిరాకంతా పోయి నవ్వొచ్చింది.
“ఇదిగో సత్రవాణి,నిన్నటినుంచి కనిపించకుండావున్నదిదే! సుబ్బన్నబావగారింటి దగ్గరమర్చిపోయానంట. ఆయనిప్పుడు   తెచ్చిచ్చారు”అని చేతిలోని దాన్ని చూపించారాయన.
“అది సెల్ ఫోన్ కదా! సత్రవాణి అంటారేంటి? “అన్నారు మేష్టారు.
మేష్టారూ,మీరర్థం చేసుకుంటారు!‘ సెల్ ఫోన్ నే తెలుగులో ‘సత్రవాణి’అనాలి!‘సత్ర’అంటే ఇంగ్లీషులో ‘మొబైల్’అని అర్థం!‘వాణి’అంటే మాట్లాడేది , లేదా వినిపించేది అని అర్థం! అదే ఇంగ్లీషులో ‘ఫోన్’అన్నమాట!కనక తెలుగు లో ‘సత్రవాణ్’అంటే ఇంగ్లీషులో సెల్ ఫోన్ అని అర్థం!
తెలుగులో మనకు మాటలు లేవా? వస్తువులకు పేర్లు లేవా? ఒకవేళ కొత్తగా వచ్చిన వస్తువులకు పేర్లు లేకపోతే,తెలుగులో వాటికి సరిపడే పదబందాలను మనం కల్పించుకుని పెట్టుకోవాలి” అని వివరించి చెప్పారు రమణమూర్తిగారు.
“బావగారు చెప్పిందే బాగుంది.అలా తెలుగులో అనుకుంటేనే బావుంటుంది” అన్నారు చదువుకోని సుబ్బన్నగారు.
“మనూళ్ళోని వస్తువుకు బొంబాయి దాకా  కథలల్లారు, మనూరివాళ్ళు, ఎంతకల్పన!”అన్నారు వచ్చినవాళ్ళు.
“సరేలేండి,ఊళ్ళోవాళ్లకు చెప్పండి-కాసేపు కనిపించనిది సత్రవాణి. తర్వాత దొరికిందీ ఈ సత్రవాణే! సత్రవాణి అంటే సెల్ ఫోన్ అని చెప్పండి. తెలుగులో మాట్లాడుకుందాం. అవసరమొస్తే అనర్ఘళంగా ఇంగ్లీషు మాట్లాడ్డానికి మనకన్నా ఘనులెవరూ ఉండరు!”అన్నారు రమణమూర్తిగారు వాళ్లతో.
అప్పట్నుంచీ ఆవూరివారందరి నోటా ‘సత్రవాణి’ అన్నమాటే.
రచన : సోమంచి వినయభూషణరావు
 
పగలు 9గంటలౌతుంది.
ప్రొద్దున్నే 7గంటలమొదలు అంతవరకు ఇంటిముందు తోటలో తిరుగుతూ మొక్కల సంరక్షణ చూడ్టం చంద్రశేఖరం గారి దినచర్యలోని రెండవ అంశం.
తెల్లవారు ఝామునేలేచి కాలకృత్యాలు ముగించి యేదో ఒక గ్రంథం కాసేపు పఠించి కాసేపు ఆలోచనాసమాధిలో కాలం గడిపి, తూర్పున వెలుగు వెల్లవేసే సమయానికి సంధ్యావందనం’చేసుకుని, దేవతార్చన ముగించి తోటలోకి అడుగుపెడ్తే ఆతర్వాత యింట్లో అడుగుపెట్టి ఇల్లాలు సిద్ధంచేసిన భోజనంచేసి బడికి బయలుదేరటం.
వయసు నాలుగోయామం లోకి అడుగుపెడ్తుండగా మనిషికి మానసిక విశ్రాంతి, ఆధ్యాత్మిక చింతన చాలా అవసరం.  అంచేత ఏభై యేళ్ళు దాటిన ప్రతిమనిషీ ప్రాపంచిక విషయాసక్తిని కొంచెం కొంచెం వదుల్చుకుని కాస్త వేదాంతధోరణిలో పడ్తాడు. అయితే బాధ్యతలని పూర్తిగా విస్మరించే స్థితీకాదు. ఇటుకుటుంబ, సామాజిక విధులనీ నిర్వహిస్తుండాలి. చంద్రశేఖరంగారి స్థితి కూడా అదే. ఉద్యోగధర్మాన్ని, కుటుంబబాధ్యతలనీ విస్మరించకుండా తన వంతు కృషిచేస్తూనే తన మానసికానందం కోసం, ఆధ్యాత్మిక పురోగతికోసం ఈపనులు కూడా నిర్వర్తిస్తున్న యాభయ్ నాలుగేళ్ళ బడిపంతులు ఆయన.
ఇక ఉదయం పదిగంటలకి స్కూలు.బడిపంతులుగా ముప్ఫయ్ మూడేళ్ళ సర్వీసుని ఎవరూ వేలెత్తి చూపని విధంగా నిజాయితీగా నిర్వరిస్తూవస్తున్నారు.ఆయన చెప్పే పాఠాలు అర్థంకానివాడు ఆయన సలహా విని బాగుపడనివాడు లేడంటే అతిశయోక్తి అన్పిస్తుంది. స్వతహాగా  శాంతస్వభావులు. ధ్యానంలో కూర్చున్న శివునిలాగా తన దీక్షే తనది. అయితే ఎప్పుడన్నా శాంతం చెదిరి కోపం వచ్చిందంటే మూడో కన్ను తెరిచిన శివుడే. అయినా చంద్రశేఖరుడు కదా- త్వరగానే చల్లబడిపోతారు. అందుకే అందరికీ ఆయనంటే భయమూ భక్తీను. న్యాయానికి, ధర్మానికి ఖచ్చితంగా నిలబడేస్వభావం. నీతిమంతుడు.
ఇంకా తోటలో తిరుగుతుండగానే,”వంటయ్యింది, వడ్డిస్తున్నాను,రండి భోజనానికి.టైం అయినట్లుంది”, అని ఆయన భార్య పార్వతమ్మ కేకేసింది.”ఇదిగో వస్తున్నా”అంటూ ఇంట్లోకి దారితీసారు. ఎండలో ఆయన పల్చటి  జుట్టు వెండిలా మెరిసింది.
భోజనం చేస్తూ భార్యతో “అవునూ గొపీ ఏడీ?” అని అడిగారు.గోపి వాళ్ల ఏకైక సంతానం.
“ఏమోనండీ!పొద్దుననగా వెళ్ళినవాడు ఇంతవరకూ రాలేదు. స్నేహితుల వ్యవహారం  ఎక్కువైంది. పెరుగుతున్న కొద్దీ తిరుగుళ్ళు ఎక్కువవుతున్నాయి.నేను ఎంతపోరినా వినటం లేదు,” అందావిడ ఆవేదనగా.
ఆయన వెళ్ళిన పావుగంటకు గోపీ యింటికి వచ్చాడు.
పార్వతమ్మ గారు వాడికి అన్నం పెడుతూ,”ఏరా గోపీ,ఏమిటి ఈ తిరుగుళ్ళు. మీనాన్న ఊరుకుంటున్నారని ఎక్కువైపోతున్నాయి. నాన్నకి యింటా బయట ఎంత  పేరు! నువ్వు అది నిలబెట్టేలా కనబడటం లేదు. చెడ్దపేరు
వస్తే ఎంత అప్రదిష్ట. ఆయన నేను తలెత్తుకోగలమా?”అంది.
గోపి మాట్లాడలేదు.
అన్నం తిని స్కూలుకి బయలుదేరాడు.
“అమ్మయ్య,కాస్త ఆలస్యం అయినా స్కూలుకి  పంపగలిగాను.లేకపోతే ఆయన బాధ పడ్తారు,”అని సంతోషించింది తల్లి.అయితే పుస్తకాలు పట్టుకున్న గోపి గమ్యస్థానం స్కూలు కాదు.ఊరిబయట చిలకల తోట.అక్కడ పనీపాటా లేని రికామీ గాళ్లతో కాలక్షేపం.అలాగని రోజూ స్కూలు మానేసే వాడు  కాదు.వాడి దురదృష్టం తనస్కూలులోనే తండ్రిమాస్టర్ అవడంతో తనమీద ఆయన పర్యవేక్షణ,దృష్టి ఎప్పుడూ వుంటాయి.మధ్యమధ్య ఎగగొట్టి నమ్మకం కలిగే సాకులతో నడుపుకొస్తున్నాడు.దొంగకి జాగ్రత్త అవసరమైన ఆయుధం కదా!
 
* *      **                 **
 
సాయంత్రం స్కూలు నుంచి ఇంటికొచ్చిన చంద్రశేఖరం గారు కాళ్ళుకడుక్కుంటూ, గోపీ ఈ రోజు స్కూలులో కనబడలేదు.నువ్వు చెప్పి పంప లేదా?అసలు ఇంటికి వచ్చాడా”, అని అడిగారు. పార్వతమ్మ గారు ఆశ్చర్యపోయింది.”వచ్చాడు.అన్నం తిని పుస్తకాలు పట్తుకుని వెళ్ళాడే!స్కూలికి రాలేదా?ఏమైందో? అంది ఆవిడ.
చంద్రశేఖరంగారికి పొద్దున భార్య అన్నమాటలు జ్ఞాపకం వచ్చాయి. తను సహనంగా ఉండటం వల్ల గోపీ యిలా తయారవుతున్నాడా? కోపగించుకుని తొందరపడితే ఏమౌతుందో? మెల్లిగానే చెప్పాలి. మొండిబారిపోతే యింకేమీ చెయ్యలేడు.తనకింద చదువుకున్న పిల్లల్ని నెమ్మదిగా బోధించి మంచిమార్గంలో పెట్టాడు. మొండివెధవలు తగిలినప్పుడు వాళ్లని రకరకాల పద్ధతుల ద్వారా దారిలోకి తెచ్చాడు.అలాంటిది గోపీని మార్చలేకపోతాడా? అనుకున్నాడాయన. ‘కాస్త ఓపికపట్టాలి’
తోటలో తిరుగుతుండగా జ్ఞాపకం వచ్చింది.ఈ మధ్యనే ఒక కుర్రాడు స్కూల్లో కొత్తగా జేరాట్ట. ఇంకో సెక్షన్ లో ఉండేవాడు . చాలా మొండివాడుగా అవిధేయంగా ప్రవర్తిస్తుంటే స్కూలు నుండి పంపేద్దాం అనుకున్నారుట. అయితే వాళ్ల నాన్నగారు బాగా డబ్బూ పలుకుబడీ వున్నవాడట. అకుర్రాణ్ణి అన్ని స్కూళ్ళలో తిప్పి చివరికి తమస్కూలుకి పంపారుట. ఇక్కడ్నుంచీ పంపేస్తే వాడికి  యింక చదువబ్బక పాడైపోతాడని చివరి ఆలోచనగా చంద్రశేఖరం గారి సెక్షనులో వేసారు ఆయనవల్లే వాడు బాగుపడాలని. ఇదంతా హెడ్ మాస్టర్ తనను ప్రత్యేకించి  పిలిచి చెప్పారు. అలా చెబుతూ‘మీఅబ్బాయి గోపి స్కూలుకి సరిగా రాకపోయినా యింటిదగ్గర మీరు పాఠాలు చెప్పుకుంటారు. పరవాల్లేదు. అయినా యింతకు మునుపు లేదు. ఈమధ్యే వాడు బాగా మారాడు. కాస్త మందలించండి. ఇలా అన్నానని మరోలా అనుకోవద్దు”, అని సమయం చిక్కిందని అవిషయం కూడా అనేసారు. మామూలుగా అయితే అలాగ చెప్పడమే సాహసం హెడ్మాస్టరుకయినా.
గోపీ సంగతి కాస్త ఆదుర్దా కలిగించినా అది తన చేతిలో వున్నదనే ఒక ధీమా. ఇక ఆ కుర్రాడు –వాడి పేరేమిటన్నారు హెడ్ మాస్టరు గారు?-ఆ,రాజారావు, వాడి గురించి అలోచించాలి యింక. ఈరోజు ఎటెండెన్స్ తీసుకుంటూ ఆపేరు దగ్గర ఆగి ముందురోజుల హాజరుపట్టిక చూశారు.వరుసగా హాజరు కన్పించింది.అంటే యిన్నాళ్ళూ వాడి బదులు ఎవరో పలుకుతున్నారన్న మాట. తన మామూలు పద్ధతిలో కాక తలెత్తి క్లాసు పరికిస్తూ పేరు పిలిచారు. ఎవరూ బదులు పలకలేదు-
*                             *                          *      *                                   **
మర్నాడు మళ్ళీ అందరినీ తలెత్తుకుని పరిశీలిస్తూ పిలిచారు.రాజారావు పేరు పిల్చినప్పుడు వెనక బెంచీలోంచి “యాస్సార్” అని పెద్దగా పలికారెవరో. మిగతా పిల్లలు గౌరవంగా నిలబడి పలుకుతారు.ఇప్పుడు ఇలా పలికినవాడు కనబడలేదు లేవకుండా పలికాడు.మళ్ళీ అదే పేరు పిలిచారు.మళ్లీ సమాధానం అలాగే వచ్చింది. వింతగొంతుతో పలికిన ఆ పద్ధతికి కాస్త అల్లరిమనసున్న పిల్లలు కిలకిలలాడారు.
చంద్రశేఖరం గారు కోపం తెచ్చుకోలేదు గానీ బాధపడ్దారు. నెమ్మదిగా ఎటెండెన్స్ నిలబడి పలకడం మర్యాద. రాజారావ్ నిలబడి పలికితే బాగుంటుంది”అని మళ్ళీ పిలిచారు. ఈమారు ఒక తెల్లటి స్ఫురద్రూఫి యైన కుర్రాడు లేచి నిల్చున్నాడు. కాస్త దర్పాన్ని ఠీవిని ప్రదర్శిస్తూ మళ్లీ అదే గొంతుకతో “యస్సార్” అని గట్టిగా పలికి ముందుకుపడ్తున్న రింగులజుట్టుని వెనక్కి సర్దుకుంటూ కూర్చున్నాడు.
చంద్రశేఖరంగారు “ ఓహో నువ్వేనా రాజారావంటే?అన్నారు.
“ మరెవ్వరనుకున్నారు? మనమే”అన్నాడు కుర్రాడు పొగరుగా.
హెడ్ మాస్టారు చెప్పింది గుర్తుకు వచ్చింది- తన బాధ్యత అర్థం అయ్యింది.—
గోపీ మళ్లీ గైరు హాజరు. వాడి సంగతి ప్రత్యేకంగా చూడాలి.ఇప్పుడు రాజారావు ఒక సవాలుగా ఉన్నాడు. దానికి ఒక పరిష్కారం కనిపెట్టాలి.
“ఒరే వాసూ!రాజారావు బదులు నువ్వు పలికావు.ఎన్నాళ్లుగా ఇలా చేస్తున్నావు?ఎందుకు ఇలా చేస్తున్నావు? నిన్నేం కోప్పడను, ఏమీ చెయ్యను నిజం చెప్పు”అన్నారు మృదువుగా.
వాడు ఏడవటం మొదలుపెట్టాడు.”అరె! నేనేం అనలేదుగదరా? ఉన్న విషయం చెప్పు ఏం చెయ్యను నిజంగా,” అన్నారు ఆయన భరోసా యిస్తూ.
వాడు ఏడుపు సంభాళించుకుని,”అలా పలికితే డబ్బులిస్తానన్నాడండి మాస్టారు !నేను బీదవాడిని.డబ్బు ఆశతో వప్పుకున్నా.క్షమించండి,”అని మళ్ళీ ఏడవటం మొదలెట్టాడు.
“సరేలే! తప్పు వప్పుకున్నావుగా. ఇంక ఎప్పుడు అలాగ చేయక. నీ ధైర్యంతో వాడు క్లాసుకి రాకుండావుంటే చదువెక్కడ వస్తుంది.?పాడైపోతాడు గదా? ఇకనుంచీ ఈరకమైన మోసపు పనులు
ఎవరూ చెయ్యకండి,”అని పాఠం మొదలుపెట్టారు, గోపీ క్లాసుకి వచ్చాడు.
అయితే క్లాసులేని సమయములో స్టాఫ్ రూం కిటికీ దగ్గర నిలబడితే గోపీ పుస్తకాలతో వెళ్ళిపోతూ కనిపించాడు.
సాయంత్రం యింటికి వచ్చి కాస్త మనసులో వుత్సాహం లేక నిస్సత్తువగా అన్పించి వరండాలో ‘భారతం’ చదువుతూ కూర్చున్నారు..కొంతసేపటికి గేటు చప్పుడయ్యింది.పుస్తకాలతో గోపి లోపలికి వస్తున్నాడు నెమ్మదిగా.దగ్గరకు రాగానే “ఒరేయ్ గోపీ ఆగు ఒకసారి.ఈరోజు అన్ని క్లాస్ లూ హాజరయ్యావా”? అని అడిగారు.
వాడు “అయ్యాన్నాన్నా!” అన్నాడు తడుముకోకుండా. అంటే,సులువుగా అబద్ధం చెప్పడం అలవాటయ్యిందన్నమాట!
“నువ్వు బడి టైం లోనే బయటకు వెళ్ళటం నేను చూశాను. నీ క్లాస్ కెళ్ళి కనుక్కుంటే వెళ్ళిపోయావని తెలిసింది. అబద్ధం చెప్పటం ఎప్పటినుంచీ?” అన్నారాయన.
“మరే, బాగా తలనొప్పిగా వుంటే అడిగి వచ్చేశాను “అని గుటకలు మింగాడు.‘అడిగి వచ్చాన’న్నదీ అబద్ధమే.——
’మరి వెంటనే యింటికి వచ్చి విశ్రాంతి తీసుకోకుండా యింతసేపు ఎక్కడున్నావ్? “ నెమ్మదిగానే అడిగారు.
“మరే.సతీష్ వాళ్ళ మామయ్య డాక్టర్ దగ్గర కాంపౌండరు. వాడు ఆయన దగ్గరికి తీసుకెళ్ళి మందు ఇప్పించాడు. మందు వేసుకుని కాసేపు కూర్చుని వెళ్ళమన్నాడాయన. అందుకే ఆలస్యం,”అన్నాడు గోపీ తడుముకోకుండా.
చంద్ర శేఖరం గారికి అర్థమయిపోయింది—ఇక ఎన్ని ప్రశ్నలకి అన్ని అబద్ధపు సమాధానాలు వస్తాయని.
చివరికి అన్నారు,”చూడు గోపీ!నేను మర్యాదగా కాలం వెళ్లబుచ్చుతున్నాను. ఇంకోళ్ళ తప్పులు దిద్ది సలహాలివ్వగల గుర్తింపు గౌరవం అందరిలో నాకు వుంది. నీకారణంగా అదంతా పాడైపోయే పరిస్థితి కలగనివ్వద్దు. ఇప్పటికే నీ మిగిలిన మాస్టర్లు చెప్పలేక చెప్పలేక నీ గురించి చెడ్డగా చెబుతున్నారు. చివరికి హెడ్మాస్టరు గారి దృష్టిలో గూడా పడ్డావు. నీవు సక్రమంగా లేకపోతే టీ.సీ ఇప్పించ యింట్లోనే వుంచేయాల్సొస్తుంది. చదువు ముఖ్యమే: అయితే మంచి ప్రవర్తన అంతకన్న అవసరం. రేపటినుంచి సవ్యంగా నడు.ఏం?’ అన్నారు, కోపంగానీ,ఆవేదన గానీ ప్రకటించకుండా చాలా యథాలాపంగా.
గోపీకి భయం వేసింది. తను అతికి పోతే మొదటికే మోసం అని గ్రహించాడు. ఇక తన జాగ్రత్తలో తను వుండాలి. స్కూలు ఎగ్గొట్టకుండా బుద్ధిగా వున్నట్లు నటించితే ఖాళీ సమయాల్లో స్వేఛ్ఛగా తిరగొచ్చు. పుస్తకాలు, చదువు పేరుతో ఎంత వెధవ పనికైనా ముసుగు కప్పెయ్యొచ్చు. పరీక్షల టైంకి ‘సతీష్ వాళ్ల కాపీ ప్రోగ్రాం’ ఎలాగు వుంది.దాటిపోవచ్చు.మెదటికి మోసం చేసుకోవడం తెలివితక్కువ.—
“అలాగే నాన్న!బుద్ధిగా మసలుకుంటా”అన్నాడు.వాళ్ళమాటల మధ్యలో ముందు గుమ్మంలోకి వచ్చి వింటున్న పార్వతమ్మ గారు అనందపడ్డారు.చంద్రశేఖరం గారు ఆనందపడలేదు కాని భవిష్యత్తు ఏం చెబుతుందో వేచి చూడాలని పుస్తకం  మళ్ళీ   తెరిచారు.——
పుస్తకం తెరిచారే గాని మనసు ఎప్పటిలా నిలబడలేదు. పరిపరివిధాల తిరగడం మొదలెట్టింది. రాజారావు గూర్చి ఆలోచనలెక్కువయ్యాయి. వాడ్ని ఎలాగైనా దార్లోకి తీసుకురావాలి.ఎలాగ అన్నదే పట్టివిడవని ప్రశ్న. చీకటి పడినా అలాగే వుండిపోయారు.పార్వతమ్మ గారు వచ్చి వరండాలో లైటు వేస్తే అప్పుడు ఈలోకంలోకి వచ్చారు. కొన్నాళ్ళ పాటు రాజారావుని బాగా పరిశీలించి చూడాలని నిశ్చయించుకున్నారు.
 
*************************
 
గోపీ దినచర్యలో మార్పు వచ్చింది.తన ప్రణాళికను  క్రమం తప్పకుండా ఆచరణలో పెడ్తున్నాడు.సమయానికి బడికి వెళ్లడం అందరితో బాటు తిరిగిరావడం.పుస్తకాలు పట్టుకుని స్నేహితులతో కలసి చదువు వంకతో సాయంత్రం బయట కాలక్షేపం చేయడం.ఈపద్ధతి వాడికి సదుపాయంగా వుంది.చదువుకోవడం మాత్రం చెయ్యడం లేదు.చెడ్డ స్నేహాలు తిరగళ్ళు నిరాఘాటంగా సాగిస్తున్నాడు.చూచినవాళ్లు మనసులో విమర్శించుకున్నార్ తప్ప చంద్రశేఖరం గారి చెవిన ఈవార్త వేసే ధైర్యం లేక వూరుకున్నారు. రాజారావు పెడసరం బాగా పెరిగిపోతోంది.మరీ వంకరగా ప్రవర్తించటం మొదలుపెట్టాడు,కావాలని మాస్టర్ల సహనం పరీక్షిస్తున్నట్లు.మిగిలిన మాస్టర్లు వాణ్ణి పట్టించుకోకుండా తమ పని తాము చేసుకుపోతున్నారు.మెల్లమెల్లగా ఒక జట్టుని తయారుచేసి అల్లరి చేయిస్తున్నాడు క్లాసుల్లోను బయటాను.అంతకుముందు స్కూలు ఒక మోస్తరు క్రమశిక్షణతో నడుస్తూ వస్తోంది.ఇప్పుడు రాజారావు వచ్చి అది దిగజారే పరిస్థితులు మెల్లగా కనిపిస్తున్నాయి.
ఇది చంద్రశేఖరం గారిని బాగా కలిచి వేసింది.అకుర్రవాణ్ణి తొందరలో దారిలో పెట్టకపోతే వాడూ చెడిపోతాడు,స్కూలూ చెడుతుంది,తన బాధ్యతా నిర్వహించడం అవదు.మెత్తానికి అన్నీ నిష్ఫలం అయిపోతాయి—అనే అలోచనే వేధించడం మొదలైంది.
ఆ మర్నాడు క్లాస్ లో యింకా ఎటెండెన్స్ తీసుకుంటూ క్లాసంతా కలయజూస్తున్న చంద్రశేఖరం గారికి చిట్టచివరి బెంచీలో కూర్చుని నిద్రపోతున్న రాజారావు కనిపించాడు.శేఖరం గారు లేచి నెమ్మదిగా వెళ్ళి వాడిని లేపారు.మిగిలిన పిల్లలంతా నిశ్శబ్దంగా వుత్కంఠగా యీ సంఘటనను కళ్ళప్పగించి చూస్తున్నారు.
నిద్రలేచిన రాజారావు వొళ్ళువిరుచుకుని పెద్దగా అవులించాడు.క్లాసంతా చిన్నగా నవ్వుకున్నారు.చెడుతున్న పిల్లలు ఇకిలించారు.శేఖరం గారి శాంతం,సహనం పటిష్టంగానే వున్నాయి.
“ఏరా! క్లాసులో నిద్రపొతున్నావా? ఏమయ్యింది?” అని అడిగారు శాంతంగానే.
“సెకండ్ షో కి వెళ్ళాను:నిద్ర చాలలేదు అంచేత”అన్నాడు వాడు తేలిగ్గా.
“మరి స్కూలు మానేసి నిద్రపోకపొయావా ఇంట్లోనే?” అన్నారాయన.
“ఎటెండెన్స్ పలికి వెళదామని.రాకపోతే ఏబ్సెంట్ వేస్తున్నారు గదా!”
“ప్రెజంట్ వేస్తాను గాని యింటికి వెళ్ళు .శుభ్రంగా నిద్రపోయి సాయంత్రం మా యింటికి రా నీతో మాట్లాడాలి “,అన్నారాయన.  రాజారావు పుస్తకాలు తీసుకుని బైటికి దర్జాగా నడుస్తూ మిగిలిన తన బ్యాచ్ వాళ్ళవైపు ‘స్టయిల్’గా చూస్తూ వెళ్ళిపోయాడు.
ఎటెండెన్స్ పూర్తి చేసి పాఠం చెప్తూ అసంకల్పితంగా చంద్రశేఖరంగారు రాజారావు గురించే ఆలోచిస్తున్నారు.
 
********** ***************
 
సాయంత్రం యింటికి వచ్చి రాజారావు కోసం ఎదురుచూస్తూ ముందువరండాలొ కూర్చున్నారు.ఇంతకీ వస్తాడా? అన్నది సందేహమే.ఎవర్నీ లక్ష్యపెట్టనివాడు తనమాటని మాత్రం ఎందుకు పట్టించుకుంటాడు?—‘అసలెందుకు రమ్మనాడో తెలుసుకుందాం;నాతో అసలు యీయనికి పని ఏమిటో?” అనుకున్న రాజారావు  కుతూహలం కొద్దీ అయన అంచనా తలక్రిందులు  చేస్తూ వాళ్ల యింటికి వచ్చాడు.
అతడు రాగానే ఎదురుగా వేసి వుంచిన  కుర్చీ చూయించారు మౌనంగానే.ఏమీ సంకోచం లేకుండా వాడు దానిలో దర్జాగా కూర్చున్నాడు.ఆయన అదిపెద్దగా పట్టించుకోలేదు.
“రాజా!నువ్వు బాగా ధనవంతుడి పిల్లాడివి కదూ?”అనిఅడిగారు ఆరంభంగా.
“అవును.మానాన్న స్కూలుకి పంపిస్తున్నాడు గాని అసలు డబ్బు పారేస్తే యింటికే వచ్చి చెప్తారు “అన్నాడు గర్వంగా.
“చూడు నాయనా!డబ్బు లేని ఎంతోమంది బీద విద్యార్థులు చదువుకోలేక బాధ పడ్తున్నారు.తెలివితేటలుండి అవకాశాలు లేక వృథా అయిపోతున్నారు.నీకు అన్ని అవకాశాలూ వున్నాయి.ఎంత అదృష్టం!సద్వినియోగం చేసుకుంటే ఎంతో అభివృద్ధిలోకి వస్తావు.నీకు చదువు విలువ,నీలో వున్న శక్తియుక్తులు తెలియక యిలాగ వున్నావు” ప్రభోదంగా అన్నారు ఆయన.
“నాలో శక్తి ఉందని ఎలా తెలుసు”ప్రశ్నించాడు కుర్రాడు.
“ప్రతివ్యక్తి గుణశీలాలు అతడి మొహం లో లీలగా గోచరిస్తుంటాయి.పట్టిచూస్తే కనిపిస్తాయి.నీలో వున్న అపారశక్తి సామర్థ్యాలు నాకు అలాంటి పరిశీలన వల్ల తెలిశాయి”అన్నారు చంద్రశేఖరం గారు.
“నా మొహం లో కాంతిలేదని ఎవరనగలరు? మీరు కొత్తగా కనిపెట్టినదేం వుంది?” అన్నాడు పెళుసుగా రాజారావు.
“అలాగ కాదు నాయనా.నేనన్నది నీకు పూర్తిగా అర్థంకాలేదు.రోజూ కాసేపు నాదగ్గరకు వచ్చి కూర్చో.క్లాసులకి సక్రమంగా హాజరవుతూ వుండు.జాగ్రత్తగా చదువుకో.కాలం చాలా విలువైనది.పోతే తిరిగిరాదు,”అన్నారాయన.
రాజారావు యింకేమీ మాట్లాడలేదు.ఈ సంభాషణ అంతా `వేస్ట్ ఆఫ్ టైం’ అనిపించినట్టుగా  లేచాడు.`వస్తాను ‘అనైనా చెప్పకుండా వెళ్ళిపోయాడు.
అతడలా వెళ్ళిపోతుంటే చంద్రశేఖరం గారు నిర్వికారంగా అలాగే చూస్తూ ఉండిపోయారు.అయితే లోపల మాత్రం యీ పని త్వరగా పూర్తి చెయ్యాలనే ఆత్రుత కదిలింది.ఇంక ఎక్కువ వేచి చూడటం  మంచిది కాదనిపించింది.
మర్నాడు స్కూలికి జేరి గేటు దాటుతుండగా కాంపౌండ్ వాల్ ప్రక్కని చెట్తునీడలో తన జట్టువాళ్ళతో తను వినాలని  రాజారావు అంటున్న మాటలు చెవినబడ్డాయి చంద్రశేఖరం గారికి.
‘ఫేస్ రీడింగ్ వచ్చురా మన మాస్టర్ కి.నా మొహంలో ఏదో వెలుగు వుందిట.జాగ్రత్తగా చదువుకుంటే అభివౄద్ధ్హిలోకి వస్తానుట.గురుడు ఏవేవో చెప్పాడులే కూర్చోబెట్టుకుని బాగుంది  కదూ?అంటున్నాడు.జట్టువాళ్ళు నవ్వుతున్నారు.
చంద్రశేఖరంగారికి ఈ పలుకులు ములుకుల్లా గుచ్చుకున్నాయి మనసులో.”ఓరి! వీడికి చెప్పిన మంచి మాటలన్నీ జ్వరపీడితుడికి  సహించని మంచి మందులైపోయాయే !అని వాపోయారు.
ఆ రోజు వాళ్ల క్లాసుకెళ్ళే సరికి పిల్లలంతా చాలా నిశ్శబ్దంగా వున్నారు.నిశ్శబ్దంగానే లేచి మళ్ళీ కూర్చున్నారు.కొందరు తనని చూస్తున్నా చాలంఅంది   తను కూర్చున్న కుర్చీ దాటి వెనకున్న బోర్డువైపు చూస్తున్నారు.తను అది గమనించినా పట్టిచుకోకుండా అటెండెన్స్ మొదలెట్టారు.ఆరోజు అందరూ,అల్లరిపిల్లలూ,రాజారావు కూడా విధేయతగా పలికారు.చంద్రశేఖరం గారు అర్థం కాక అలాగే పూర్తి చేసి పుస్తకం మూసి పాఠ్య పుస్తకం తెరిచి ముందు టేబుల్ మీద పెట్టి బ్లాక్ బోర్డ్ తుడిచేందుకు వెనక్కి తిరిగారు.ప్రతి పిరియడ్ కీ పాఠం మొదలుపెట్టేముందు అంథకు ముందు బ్లాక్ బోర్డ్ మీద వ్రాసి ఉన్నది తుడిచేసి శుభ్రం చెయ్యటం ఆయన అలవాటు.
వెనక్కి తిరిగేసరికి క్లాస్ వెనక బల్లాల నుంచి కొత్తగా తయారయిన అల్లరిపిల్లల కిలకిలలు.కారణం స్పష్టంగా అక్కడ ఎదురుగా కనిపిస్తోంది.
బోర్డు మీద ముందు చంద్రుడి బొమ్మ,తర్వాత `శే’అని అక్షరం , దాని తర్వాత గాడిద బొమ్మ వేసి ఇజ్ ఈక్వల్ టు అని గుర్తు, చివర `చంద్రశేఖరం’అని పేరు వున్నాయి. ఈ అనుభవం ఆయనకి చాలా కొత్త.
ఈ ముప్ఫయ్ మూడు సమవ్త్శరాల సర్వీసులో అస్సలు ఎదురుపడని విషయం.అందరికీ ఆయాన అంటే పూర్ణ భక్తి అనిచెప్పలేంగాని కాస్త వంకర నడత వున్నవాళ్ళు వెనుక మాటున ఏం అనుకున్నారో గాని ప్రత్యక్షంగా ఆయన్ని యిలా ఎన్నడూ అవమానించలేదు.ఆ సాహసం ఎవరికీ లేదు.
చంద్రశేఖరంగారికి నిర్మేఘమైన ఆకాశం నుండి హఠాత్తుగా నెత్తిమీద పిడుగు పడినట్లయ్యింది. వళ్ళు వేడెక్కింది. తలతిరిగిపోయింది. ఆ వ్రాతని చెరపకుండా క్లాసుకేసి తిరిగారు.’ఈ పని ఎవరు చేశారు?” అని కాస్త గట్టిగానే అడిగారు.ఆయనికి అది ఎవరి పనో స్పష్టంగా తెలుస్తూనే వుంది:అయినా.
అనాలోచితంగా,యాంత్రికంగా అందరి చూపులూ రాజారావుకేసి తిరిగాయి.తర్వాత ఏం జరుగుతుందో అని ఆదుర్దాగా ఉండిపోయారు.
“సమాధానం చెప్పరేం?ఎవరో చెప్పండి ధైర్యంగా,”అన్నారు.
రాజారావు ఠక్కున లేచి నిలబడ్డాడు.
“నేనే వ్రాసానండి !అంతా కరక్టుగానే  ఉందిగా?ఏమన్నా తప్పుందా?” అన్నాడు వెటకారంగా
“రాజారావ్! ఇలారా!” అన్నారు గంభీరంగా. రాజారావ్ కదల లేదు. అలాగే నుంచుండి పోయాడు.
శివుడికి ధ్యాన భంగమైంది. శేఖరంగారి సహనం సడలి పోయింది. శాంతం పారి పోయింది. తన పరిస్థితి ఎందుకు దిగజారిపోయిందనుకున్నాడో అంతా కళ్ళ ఎదురుగా జరిగి పోయింది. కోపం కుతకుత పొంగి లావా లాగా పొర్లటానికి సిద్ధంగా ఉంది. అప్పటికీ సంయమనం కోల్పోకుండా మళ్ళా అన్నారు, “ఇక్కడికి రమ్మంటున్నాను. రా!”
ఈసారి రాజారావ్ కదిలాడు. పుస్తకాలు చేతిలోనికి తీసుకుని. చిన్న అవమాన శరం విడిచి వెళ్ళిపోదామనే సంసిద్ధత వాడిలో స్పష్టంగా కనిపిస్తోంది. అహంకారంగా, అవిధేయంగా, నిర్లక్ష్యంగా నడిచి వచ్చాడు. క్లాసంతా నిశ్శబ్దం.
దగ్గరకు రాగానే చంద్రశేఖరం గారు, “రాజారావ్ నిన్ను మార్గంలో పెట్టేందుకు ప్రయత్నించాను. మెల్లిగా బోధించాను. నువ్వు వినలేదు. నన్ను హేళన చేశావు. నా మాటలను బురదలో త్రొక్కేశావు. నువ్వు నా పేరును హాస్యం చేసి గీసినందుకు నాకు కోపం లేదు. మంచి మాట అర్థం కాని నీ మూర్ఖత్వమంటే కోపం. ఇలా ఎందుకు చేశావు?” అన్నారు చివరి ప్రయత్నంగా.
“ఊరికే సరదాకి,” అన్నాడు రాజారావ్ వెకిలి నవ్వుతో.
శేఖరంగారి మూడో కన్ను తెరచుకుంది. రాజారావు చెంప ఛెళ్ళుమంది. వాడు అనుకోని పరిణామానికి అవాక్కయి చెంప పట్టుకున్నాడు. చేతిలోని పుస్తకాలు జారిపోయి కింద పడిపోయాయి.
“నువ్వు ధనవంతుడివైయితే అయ్యావు కానీ, సంస్కార హీనంగా ప్రవర్తిస్తూ వచ్చావు. నిన్ను బాగు చేయాలని చెప్పిన మంచి నీకు వెగటయిపోయిందా? నిన్ను ఈరోజు చేయి చేసుకుని శిక్షించే గతి నాకు పట్టించావు. నువ్వు ఎలాగ బాగు పడ్తావు?” మళ్ళీ రాజారావు చెంప ఛెళ్ళు మంది. క్లాసు పిల్లలు ఏరోజూ చూసి ఎరుగని దృశ్యానికి నిశ్చేష్టులై పోయారు.
మళ్ళీ ఇంకో దెబ్బ పడింది. రాజారావు కాచుకోలేక “అబ్బా” అంటూ కింద పడి పోయాడు.
చంద్ర శేఖరం గారి శాంత గంభీరమైన మొహం జేవురించి ఉంది. కళ్ళలో నీళ్ళు నిండి ఉన్నాయి. వెధవా!మూర్ఖుడా! నామంచితనం మీద దెబ్బతీస్తావా?” అని అవేశంతో వూగిపోయారు. విసవిసా క్లాసు బైటికి వెళ్ళిపోయారు.–
సూటిగా హెడ్మాస్టరు రూం కెళ్ళారు. ఒక్కరే కూర్చున్న  ఆయన  చంద్రశేఖరం  గారి అపరిచితమైన రూపాన్ని చూసి గాభరా పడ్డారు.”ఏం మాస్టారు ఏమైంది?ఏమిటిలా?” అనిమాత్రం అన్నారు లేచి నిలబడి.
శేఖరంగారు జరిగిందంతా చెప్పారు.”మీరు నా చేతబెట్టిన బాధ్యతను నిర్వర్తించలేకపోయాను.విశ్వాసంతో చేసిన ప్రయత్నం లో ఓడిపోయాను.నేనింక ఈ బడికి సేవ చేయగల అర్హతని,స్తితిని కోల్పోయాను”అన్నరు.”ఛ!ఛ!అదేం మాట మాస్టారు !ఎవడో కుక్కతోక గాడిని మార్చలేనందుకు  మీరు బాధ పడ్డం ఏమిటి?వాడి తల్లిదండ్రులకి చెప్పి టి,సి ఇచ్చి పంపెద్దాం”,అన్నారు హెడ్ మాస్టారు.
” వాడికి మీరు ఏ శిక్ష వేసినా “నాకు నేను వేసుకునే శిక్ష యిది”” అని వణుకుతున్న చేతితో హెడ్ మాస్టరు గారి బల్ల మీద వున్న తెల్ల కాగితం తీసుకుని రాజీనామా ఉత్తరం రాసి యిచ్చేసారు.దాన్లో నింద తనమీదనే  వేసుకుని `మాస్టరుగ తనకు అర్హత లేనందునే ఈ పని చేస్తున్నాను.దయచేసి విడుదల చెయ్యవలసిందీ అని వ్రాసారు.
హెడ్ మాస్టారు అభిమానంతో ఎంత వారించినా అర్థించినా వినలేదు.కాగితం యిచ్చేసి యింటివైపు దారితీసారు.చంద్రశేఖరం గారు స్కూలు జరుగుతుండగా అలా వెళ్ళి పోవడం ఎన్నడూ చూడని ఆయన సహ ఉపాధ్యాయులు వింతపడ్డారు.తర్వాత హెడ్ మాస్టరు గారి ద్వారా వార్త విని బాధ పడ్డారు.
దెబ్బలు తిని క్రిందపడిన రాజారావు ఆవేశంగా లేచాడు.”వెధవ స్కూలు,వెధవ మాస్టర్లు”అని అక్కసుగా తిట్టి “చస్తే ఈ స్కూలుకి రాను,ఆ మాస్టరు అంతు చూస్తా”,అని కేకలేస్తూ యింటికి వెళ్ళిపోయాడు.  సరాసరి యింటికి వెళ్ళిపోయిన చంద్రశేఖారం గారు పూజ గదిలోకి వెళ్ళి కూర్చుని దైవధ్యానంలో మునిగిపోయారు. భార్యతో ఒక్కమాట మాట్లాడలేదు.
ఎన్నడూ అనుభవం లేని ఈ పరిణామానికి కళవళ పడుతూ వుండిపోయిందావిడ.గోపీ గాభరాగా యింటికి వచ్చి విషయలన్నీ వివరంగా చెప్పాక తెలిసింది.గోపీ తనగదిలోకి వెళ్ళిపోయాడు.
మధ్యాహ్నం కాఫీకి లేవలేదు చంద్రశేఖ్రం గారు.సాయంత్రం స్కూలు హెడ్మాస్టరు,తోటివారు వచ్చారు.వారిని కలుసుకునేందుకు బయట వరండాలోకి వచ్చారు చంద్రశేఖరం గారు.వారి సానుభూతి మాటలని,అభిమానపు అర్థనలని మౌనంగా విన్నారు.రాజీనామని వుపసంహరించు కొమ్మన్న హెడ్ మాస్టర్ గారి అభ్యర్థనని విని ఏం మాటాడలేదు వెంటనే.
“అది నా తిరుగులేని నిర్ణయం!నేను ఓడిపోయను!ఓడిపోయాను”అనేఅన్నారు చివరికి. కొంతసేపు అలాగ కూర్చుని పరామర్సలు చేసి నిస్సహాయంగా,నిరాశగా వెనుదిరిగి వెళ్లిపోయారు అందరూ.
కళ్లనీళ్లు వొత్తుకుంటూ  పార్వతమ్మ గారు ఇంటిపనులలో మునిగిపోయారు.
కొన్నాళ్ళు అలా  నిర్వేదంతో కుమిలి కుమిలి  మంచం పట్టారు చంద్రశేఖరం గారు.
రోజూ ఆయన అంటే  అభిమానం ఉన్న పిల్లలు,స్నేహితులు సహోద్యోగులు వీలున్నప్పుడు,వీలు చూసుకుని పలకరించి విచారంతో వెళ్ళేవారు.
ఆవేశంతో స్కూలుకి `ఛీ’కొట్టి వెళ్ళిన రాజారావు తలిదండ్రులతో తనకి జరిగిన అవమానం గూర్చి, తన ప్రవర్తన వివరాలు దాచేసి వివరంగా చెప్పాడు.వాళ్ళకి వాడి ఇతర స్కూళ్ళ నేపథ్యం తెలుసు కనక “స్కూలు అక్కర్లేదులే,ఇంట్లోనే ఉండి వ్యాపారం నేర్చుకో.లేకపోతే నీ యిష్టం వచ్చినట్లు  గడుపు, ఇంక ఆ స్కూలు వైపు గాని, ఆ మాస్టరు వైపు గాని దృష్టి పెట్టావంటే బాగుండదు”అని మందలించి వూర్కున్నారు.
హెడ్మాస్టరు గారు స్కూలు కమిటీ వాళ్ళతో జరిగిన దుస్సంఘటన వివరించారు.వారందరికీ చంద్రశేఖరం గారంటే ప్రేమ,భక్తి, గౌరవం,అభిమానం.కొందరు సభ్యులు ఆయన పూర్వ విద్యార్థులు కూడా.అందుచేత ఆయన అత్మాభిమానాన్ని గౌరవించి,ఆయన దగ్గరికి వెళ్ళి సానుభూతి పలికి పరామర్శించి ఏం మాట్లాడకుండా `రాజీనామా’ గురించిన నేపథ్యాన్ని ప్రభుత్వానికి వివరిస్తూ,ఆయాన వంటి ఆదర్శవంతుడికి సహాయంగా ఎంతోకొంత జీవనభృతిని కల్పించవల్సిందని సిఫార్సు చేసారు.ప్రభుత్వం సానుభూతితో స్పందించి `స్పెషల్ కేస్ గా కనీస పెన్షన్ని శాంక్షన్ చేసింది. అందరూ సంతోషించారు.
 
***********************
 
మనో వ్యధతో వ్యాధిగ్రస్తులైన చంద్రశేఖరం గారు రెండేళ్ళ పాటు మంచం మీదే వున్నారు,
ఈ పరిస్తితి గోపీని మార్చలేదు,సరికదా వాడికి తండ్రి ఆటంకం వదిలిపోయి స్వేఛ్ఛ వచ్చి తిరుగుళ్ళు,చెడు అలవాట్లు ఎక్కువైపోయాయి.వాడి గురించి పట్టించుకునే  ఆసక్తి శక్తి  లేక చంద్రశేఖరం గారు జీవఛ్ఛవంలా,నిర్లిప్తంగా ఉండిపోయారు.స్కూల్ కేసి మొహం చూపడం లేదని తెలిసి దుఖఃపడ్దారు.
పార్వతమ్మ గారు వాడిని చాటుగా పిలిచి బుద్ధులు చెప్పేది,కోప్పడేది.గట్టిగా గొడవైతే ఆయనకి తెలిసి ఆయన ఆరోగ్యం మరీ క్షీణిస్తుందని జాగ్రత్త పడేది.ఈ బలహీనత అదనుగా తీసుకుని గోపీ మరీ దిగజారిపోయాడు.డబ్బు అవసరాలకి పరిస్థితిని ఆసరాగా తీసుకుని తల్లిని బెదిరించి పట్టుకెళ్ళేవాడు.
చివరికొకనాడు —“వ్యాపారం చేద్దామంటున్నారు మా స్నేహితులు డబ్బు సర్దుబాటు చేయ్.లేకపోతె నాన్ననె అడిగేస్తా”అన్నాడు గోపీ.
విసుగుతో వున్న తల్లి,అడిగితె అడగరా!ఇంతవరకు వచ్చింది;ఇంక ఏం జరగాలో”అంది.వెంటనే గోపీ తండ్రి గదిలోకి వెళ్ళాడు.అనుకోకుండా జరిగిన దీనితో తల్లి వెంట వెళ్ళింది.ఆవిడ వారించేలోగానే నీరసంగా పడి వున్న తండ్రితో తన ఆలోచన చెప్పాడు.
అందుకు చంద్రశేఖరం గారు శాంతంగానే,సరిగా చదువు అంటని వాడివి వ్యాపారం ఏం చేస్తావు?అది మన యింటా వంటా లేదు!మించిపోయింది లేదు.సరిగా చదువుకుని మంచి వుద్యోగం చేసుకో” అన్నారు.
” ఉహూ…డబ్బులిస్తే యివ్వండి లేకపోతే….”అర్థోక్తిలో ఆపాడు గోపి.
“లేకపోతే ఇంట్లోంచి వెళ్ళిపోతావు.అంతేకదా!నీనుండి అంతకన్నా ఎక్కువ ఆశించేదేం లేదు.నీ యిష్టం” అనేసారు చంద్రశేఖరం గారు ఆవేశంతోను, ఆయాసంతోను.
“సరే నే పోతున్నా,అమ్మా అయితే నేవెళ్ళనా”?తల్లి ఆపుతుందనే ఆశతో గోపి అన్నాడు.
పార్వతమ్మ గారు అసహ్యంతో,ఛీ సిగ్గులేదు,అటువంటి మహానుభావుడి పేరు చెరపడానికి పుట్టిన వేరుపురుగువి.మీనాన్న కాదంటే నేనౌనంటానా?నిన్ను ఆపి యింకా పాపం చెయ్యను.ఉంటానన్నా వుండనీయను.నీదిక్కున్న చోటికిఫో!”అన్నది చివరిగా.పక్కకి తిరిగి దుఖాశ్రువులని  కొంగుతో అద్దుకుంది.
పూర్వం ముగ్గురుండే యింట యిప్పుడిద్దరు శోకదేవతల్లాగ మిగిలిపోయారు.దెబ్బమీద దెబ్బతో మరీ దిగజారిపోయారు శేఖరంగారు. పార్వతమ్మ గారు తనదుఃఖాన్ని మింగుకుని,మనసుని సంబాళించుకుని
భర్త ఆరోగ్యం బాగుపడేందుకు ఆయనకు సపర్యలు చేస్తూ కాలం గడుపుతున్నారు. ఈ దెబ్బనుండి కోలుకోడానికి చంద్రశేఖరం గారికి ఆరేళ్ళు పట్టింది.
 
******
 
కోలుకున్న చంద్రశేఖరం గారు యాంత్రికంగా తనపాత దినచర్య తిరిగి చేబట్టి,స్కూలుకు వెళ్ళే సమయం గూడా ఖాళీగా ఉండటంతో పుస్తకాలు చదవటం,నచ్చినప్పుడు ఆధ్యాత్మిక వ్యాసాలు వ్యాఖ్యలు వ్రాయడం చేస్తూ,ఎక్కువకాలం చాలా ఏళ్ళుగా నిర్లక్ష్యానికి గురియైన తోటకు సంరక్షణ చేయడంలో గడపడం మొదలులెట్టారు.అయితే వయసు మళ్ళి అకాల వృద్ధాప్యం వచ్చినందువల్ల పనులు మెల్లగా చేస్తూ అసంకల్పితంగా తిరుగుతున్నారు.తీరికసమయాల్లో,సాయంకాలాలు వరండా కుర్చీలో కూర్చుని గడిచిపోయిన జీవితపు పుటలను మనసులో తిప్పుకుంటూ,పలకరించేందుకు వచ్చే పాతమిత్రులతో,సలహాలకోసం వచ్చే పూర్వవిద్యా ర్థులతో ప్రసంగాలు,చర్చలతో కాలక్షేపం చేస్తున్నారు.ప్రభుత్వం ఆదరంతో యిస్తున్న ఆ కాస్త జీవన భృతితో రోజులు సామాన్యంగా ఒడిదుడుకులు లేకుండా గడుస్తున్నాయి.మధ్యమధ్య తనుప్రయత్నించి బాగు చేయలేకపోయిన రాజారావు,
ప్రయత్నించక పాడు చేసుకున్న గోపీ జ్ఞాపకం వచ్చి విధివిలాసానికి వేదాంతపు నిట్టూర్పు విడిచేవారు.
కాలగమనం ఆగదు కదా!మరొక పదేళ్ళు గడిచాయి.ఇప్పుడు చంద్రశేఖరం గారు డెబ్భై యేళ్ళ వృద్ధుడు.ఆయన సేవకే బ్రతికున్నట్లు పార్వతమగారు క్రమం తప్పని దినచర్యతో ఆయన సంరక్షణ నిర్వహిస్తూ వున్నది.
తోటలో తిరిగే కార్యక్రమము ఇప్పుడు లేదు.తెలిసినపనివాడు అప్పుడప్పుడు వచ్చి సరిచేసి పోతున్నాడు.నీళ్ళుపొయ్యటం మాత్రం నిత్యం తప్పనిది. పూజాకార్యక్రమం అయ్యాక పగలంతా,చీకటిపడేదాకా,సాయంత్రం పూట ఆయన ఆముందు వరండాలో కాసేపు పుస్తకాలతోను ,దృష్టిబలహీనత వల్ల ఎక్కు వసేపు ఆలోచనలతోను కాలం గడుపుతున్నారు. పూర్వ స్నేహితులొక్కరొక్కరే నిష్క్ర్రమించారు.ఎవరికోసమూ ఎదురుచూసే అవకాశమూ లేదు.ఏరోజో వచ్చే మరణం కోసం తప్పు.అప్పుడప్పుడు పాత విద్యార్థులు వచ్చివెళ్తుంటారు. అంతే.
ఒకరోజు సాయంత్రం వెలుగు సన్నగిల్లుతున్న వేళ గేటు చప్పుడయ్యింది.ఎవరొచ్చారో తెలియలేదు.ఆ వచ్చినవారు ఎలాగూ లోపలికి వస్తారుగా!-పరికిస్తూ కూర్చున్నారు. ఎవరో ఎత్తుగా తెల్లని బట్టల్లో వున్నారు.వరండా సమీపించారు.”మాస్టారూ!” అని మృదువుగా పిలిచారు.గొంతు కొత్తది.అదీగాక ఈ మధ్య కొన్నేళ్ళుగా ఆ పిలుపుతో అతిథులు ఎవరూలేరు.చంద్రశేఖరంగారు పోల్చుకోలేక,”ఎవరు బాబూ?” అన్నారు.సమాధానం రాక,వచ్చిన వ్యక్తిని పరీక్షగా చూసారు.చిన్న గడ్దం, మీసంతో ఒక ఇరవై ముప్ఫై ఏళ్ళమధ్య వయస్కుడొకతను అక్కడ నిలబడి వున్నాడు చేతులు కట్టుకుని. “ఎవరు కావాలి నాయనా?నీవెవరు?” అని అడిగారు.
“మీ కోసమే మాస్టారూ”అన్నాడతను.
“రా!నాయనా! ఆ కుర్చీలో కూర్చో!” అని ఎదురుగా వున్న కుర్చీ  చూపించారు.
అతడు గబగబా మెట్లెక్కి వచ్చి ఆయన కాళ్ల దగ్గర సాష్టాంగపడి కన్నీళ్ళుకారుస్తూ అక్కడే కూర్చున్నాడు నేలమీద. ఎందుకో చంద్రశేఖరంగారికి రాజారావు జ్ఞాపకం వచ్చాడు.అతడికి ఒకరోజు కుర్చీ చూపిస్తే  దర్జాగా దానిమీద కూర్చోడం జ్ఞాపకం వచ్చింది.మాసిపోని జ్ఞాపకాలలో అదొకటి.అతడికీ యీ యువకుడికీ ఎంతబేధం!
“నాయనా ! ఏం పనిమీద వచ్చావు?” అని అడిగి “పార్వతీ! కాస్త యిలా వచ్చి లైటు వేయి!”లోపలికి మెల్లగా పిలిచారు.ఆవిడ వచ్చే లోపలే ఆ యువకుడు లేచి స్విచ్చిని చూసి నొక్కాడు.ఈలోగా అక్కడికి వచ్చిన ఆమెకి చేతులు జోడించి నమస్కారం పెట్టి”శ్రమ అనుకోకపొతే మీరు గూడా ఈ కుర్చీలో కూర్చోండమ్మా!”అన్నాడు.ఆవిడ ఈ అపరిచిత వ్యక్తి చనువుగా చేసిన అభ్యర్థనకి ఆశ్చర్యపోయి నిలబడిపోయింది.
చంద్రశేఖరం గారే ఆవిడతో” కూర్చోవే!అతడు అడుగుతున్నాడు కదా!మన  అబ్బాయి లాంటివాడు”అన్నారు.ఆవిడ కూర్చుంది గోడ కానుకుని. “మాస్టారూ! మీదగ్గర చదువుకుని  బాగుపడి బాగా అభివృద్ధిలోకి వచ్చిన విద్యార్థులు తమ కృతజ్ఞతని చెప్పుకోడానికి వస్తూనే వుంటారు.అదేమీ మీకు వింతకాదు.కాని మీ దగ్గర చదవవలసిన కాలాన్ని  వృథా చేసుకుని,మీకు హృదయవేదన కలుగజేసి,కోపం తెప్పించి,శిక్షను అనుభవించి,జీవితంలో ఒక అర్థాన్ని,పరమార్థాన్ని  అవగాహన చేసుకుని,బాగుపడి తనలోని మార్పుకి మూలకారణం అయిన మిమ్మల్ని కలిసేందుకు మొహం చెల్లక యిన్నాళ్ళ యీ అజ్ఞాతవాసం
తర్వాత తన తప్పిదాలకి, పాపాలకి క్షమించమని వచ్చిన రాజారావును మేస్టారూ, నేను!”అన్నాడు ఆ వచ్చిన యువకుడు.
చంద్రశేఖరం గారి చెవులా మాటలను నమ్మలేకపోయాయి.
 
 
 
 
 
 
 
 
 
 
రచన :  మన్నె సత్యనారాయణ
 
గతచరిత్రలోని అంధకారాన్ని చీల్చుకుంటూ ఒక సూర్యుడుదయించాడు! మేలుకొలుపులు కోడి కూసింది.‘తూర్పు’బలబల తెలవారింది. అప్పటి విశాఖ మండలం, ఎస్.రాయవరం గ్రామంలో గొడవర్తి కృష్ణయ్య పంతులుగారింట్లో, వారి కుమార్తె కౌశల్యమ్మ ఒక ‘చిన్న మగవానిని’కన్నది. ఆ రోజు 21, సెప్టెంబరు, 1862వతేదీ ఆదివారం అభిజిత్ ముహూర్తం, మఖా నక్షత్రం జన్మకాల కేతు మహర్దశ. అది దుందుభినామ సంవత్సరం, భాద్రపదమాసం. కౌసల్యమ్మ భర్త గురజాడ వెంకట రామదాసు.
 
ఆరోజు ఉదయించిన చిన్ని సూర్యుడే గురజాడ వెంకట అప్పారావు. రాయల సామ్రాజ్యకాలంనాటి తెలుగు సాహిత్య ప్రక్రియ అప్పటికింకా కొనసాగుతున్నది. ప్రక్రియ కొనసాగుతున్నది కాని, ఆనాటి ప్రభందమహాకవులు చాటుకున్నాక, వారితోనే కవితారచనలో ఔచిత్యవివేకాలూ కను మరుగై పోయాయి . నాయకరాజుల కాలం తెలుగుసాహిత్యానికి సంధ్యాకాలం! నీతులూ బూతులూ కలగలిసి పోతున్నాయని కవి చౌడప్ప మొత్తుకున్నాడు. సామాజిక స్పృహను గాలికి వదిలి వ్యక్తిగత విషయ వాంచాపరత్వాన్ని సాహిత్యంలోనికి చొప్పించారు. నాయకరాజ యుగం క్షీణయుగానికి
దారిచూపింది.
 
గురజాడ అప్పారావు పుట్టి బట్టకట్టిననాటికి, జనజీవన సంస్కారంలో ఇది ఒక పెడ. మరో పెడ సామాజిక వ్య్వవస్థ దౌర్బల్యాలతో, రుగ్మతలతో బలహీనపడి శిధిలమవుతున్నది. మతం సాంప్రదాయాల పేరుతో, నీతి ధర్మాల పేరుతో స్త్రీలయొక్క మౌలిక జీవితహక్కులే పరిహరించబడ్డాయి. పురుషుని యొక్క అదనపుభోగం కోసం, కొందరు స్త్రీలు ‘భోగంకులం’గా
నిర్ణయించబడ్డారు. అంటే విశృంఖల అవినీతిని , సమాజపరంగా చట్టబద్దం చేసారన్నమాట!
 
బాల్యవివాహాలు, వితంతువివాహ నిషేధం, కన్యాశుల్కము వంటి సాంఘిక దురాచారాలు
స్త్రీ జీవితాన్ని అభాగ్యం చేసివేసాయి. డబ్బుకాశపడి, కన్నబిడ్డలనే ప్రేమకూడా లేకుండా కన్యాశులము తీసుకుని చిన్న ఆడపిల్లని కూడా వయసుమీరిన వాళ్ల కిచ్చిచేసేవారు. వయసు మీరి వీరు చనిపోతే, వయసులో ఉన్న ఈ బాల్యవితంతువులకు  పునర్వివాహం నిషేదించారు. దీనినే ‘రక్తమాంసాల విక్రయం’అన్నారు వీరేశలింగం పంతులు. వీటికి తోడు మూఢనమ్మకాలు, అవిద్య, కర్మ సిద్ధాంతం పేరుతో నిష్క్రియాపరత్వం ఎక్కువయ్యాయి.
 
ఆ కాలంలోని కొందరు మేధావులూ,సంస్కర్తలూ ఈ అవ్యవస్థమీద తిరుగుబాటు చేసారు. ఈ పోరాటంలో వీరు సాంస్కృతిక పునరుజ్జీవనోద్యమాన్ని సామాజిక సంస్కరణోద్యమంతో అనుసంధానపరచి అవిశ్రాంతంగా పోరాడారు. ఆ కాలంలోని కొందరు మేధావులూ, సంస్కర్తలూ ఈ అవ్యవస్థమీద తిరుగుబాటు చేసారు. ఈ పోరాటంలో వీరు సాంస్కృతిక పునరుజ్జీవనోద్యమాన్ని సామాజిక సంస్కరణోద్యమంతో అనుసంధానపరచి అవిశ్రాంతంగా పోరాడారు.
 
కన్యాశుల్కం వివాహ పద్దతిలో జరిగిన పెళ్ళిళ్ళలపై విశాఖమండలంలో విజయనగర సంస్థానాధీశుడు ఆనందగజపతి మహారాజు 1880 ప్రాంతంలో ఒక సర్వే జరిపించారు. కన్యాశుల్కపద్దతి వివాహం ధర్మశాస్త్ర బద్దమో కాదో చెప్పమని ఆనందగజపతి కాశీలోని పండితులను కోరారు. నాగేశ్వరశర్మ, గంగాధరశాస్త్రి, భవానీదత్త  దీక్షితుడు, కైలాస చంద్రభట్టాచార్య, శీతలాప్రసాద్ పండిత్, రామమిశ్రా శాస్త్రి, సుధాకర ద్వివేది, శివకుమార్ మిశ్రా మొదలైన పధ్నాలుగుమంది కాశీపండితులు ఈ విషయంపై చర్చ జరిపి ఆయనకు నిరూపిత పత్రాన్ని సమర్పించారు.
 
“కన్యాశుల్కం గ్రహణే దోష నిర్ణయం:కాశీస్థ పండితైర్ని రూపిత:’ అని ఒక పత్రాన్ని వారు సమర్పించారు.  వారు తేల్చి చెప్పినదేమంటే,”……… అందువలన శాస్త్రం నిర్ణయించిన దానికంటే అధికధనం స్వీకరిస్తే కన్యావిక్రయ దోషం తప్పదు కాబట్టి అది అధర్మమే అవుతుంది’అని. సాహిత్యమూ,  సమాజమూ ఇటువంటి దిగజారిన స్థితిలో వున్న సమయంలో, అప్పారావు గారు కన్యాశుల్కము నాటకమూ. ఇతర రచనల ద్వారా సాహిత్యాన్నీ, సమాజాన్నీ కూడా నూతనమార్గములో నడిపించడానికి ప్రయత్నం చేసారు.
‘కన్యాశుల్కము’ నాటకంలో పాత్రలన్నీ వేటికవే ముఖ్యమైనవి. అయితే, మధురవాణి పాత్ర ఆధునిక తెలుగుసాహిత్యానికి లభించిన ఆణిముత్యం లాంటిది! 1892లో ప్రదర్శించిన కన్యాశుల్కము నాటకాన్ని,1897లో ప్రచురించారు.ఇది మొదటి కూర్పు. దీనిలో మధురవాణి పాత్రకంత ప్రాధాన్యం లేదు. కాని,1909లో అప్పారావుగారు తిరగవ్రాసి ప్రచురించిన ‘కన్యాశుల్కము’రెండవకూర్పులోని మధురవాణి తెలివైనది, వ్యవహారశీలి, మానవతాదృక్పథం కలది. “అనన్యసామాన్యమైన అతిసజీవ అధ్భుతపాత్రను అప్పారావుగారు ఆంధ్రసాహిత్యంలో ఆచంద్రార్కం నిలపగలిగారు”అని మధురవాణి గురించి ఆరుద్రగారన్నారు. తాను గడుపుతున్న వేశ్యావృత్తిలోని హైన్యతను గుర్తించి తన్నుతాను సంస్కరించుకోవడమే కాకుండా చివరకు స్తితప్రజ్ఞురాలైన వ్యక్తిగా మనకు తోస్తుంది. ఏ వ్యక్తిత్వాల పరిశీలనా, ఏ జీవితానుభవాల సారమూ గురజాడ చేత ఈ పాత్రను సృష్టింపజేసాయో తెలుసుకోవడం అవసరం.
 
అప్పారావు గారి కాలంలో మేధావులూ, విద్యావంతులు,  వేశ్యానిర్మూలనోద్యమాన్ని నడిపేవారు. దీనినే ‘యాంటీ నాచ్’ఉద్యమం’అనేవారు. కానీ, వీరు ఒకవైపు వేశ్యలను అసహ్యించుకుంటూనే వుండేవారు. అందుకే వారి వాదనలను గిరీశంలాంటి  పాత్రలద్వారా పరిహసించారాయన. వేశ్యావృత్తిని నిర్మూలించాలనే ముందు, వేశ్యలను మానవతాదృష్టితో గౌరవించడం నేర్చుకొమ్మన్నారాయన.
 
కన్యాశుల్కము నాటకంలో ” వేశ్యలు విద్యలు నేర్చి ఇతర వృత్తుల వల్ల సత్కాలక్షేపం చేయరాదా? ” అని సౌజన్యారావు పంతులంటే,”అట్లా చేస్తే తమవంటివారు వాళ్ళనువివాహమాడతారా?” అని వెంటనే మధురవాణి ప్రశ్నిస్తుంది.”వేశ్యలము దేవాలములో భగవంతుని చూడడానికి పోవచ్చును గదా! సత్పురుషులైన మీవంటివారి దర్శనమునకు మాత్రం నిరోధమా?” అని అడుగుతుంది.” … శ్రీకృష్ణుడు సానిదానితో కూడా స్నేహం కడతాడా?… శ్రీకృష్ణుడు యాంటీనాచ్ కాడా అండీ?” అని మధురవాణి వేసిన ప్రశ్నలా ‘యాంటీనాచ్’సౌజన్యారావు పంతులు యొక్క అంతరంగాన్ని కుదిపివేసాయి! వాటికి సమాధానం నిరుత్తరమే!
 
గురుజాడ రాసిన “స్టూపింగ్ టురైజ్”అనే ఆంగ్లకథలో కూడా ఉన్నతభావోద్రేకీ, సంఘ సంస్కరణోత్సాహీ, ఆయన రంగనాథయ్యరు అనే ప్రొఫెసరు సరళ అనే వేశ్యయువతిని సంస్కరిద్దామనుకుంటాడు. ఆమె ఇంటికెళతాడు. అతని ఉద్భోదకామే,”….నాజీవితం మీద నాకే అసహ్యంగా వుండి.ఛి,ఛీ! నన్నీ మురికికూపంనుండి బయటకు తీసుకుపోరూ!నన్ను కనికరించి ప్రభోధించండి. మీతో ప్రపంచపు చివరికైనా పయనించి వస్తాను.రక్షించండి”అని వేడుకుంటుంది. తనతో ప్రపంచపు చివరికైనా పయనించి వస్తే, చేయందించి, తానామెను నడిపించుకుని వెళ్ళగలడా? సమాధానం ప్రొఫెసరుకు లేదు.
అందుకు పరిశుద్ధ లక్ష్యంలేని సంస్కరణవాదులను పరిహసించారు అప్పారావుగారు. 1906లో ‘కొండుభట్టీయం’ అనే అసంపూర్ణనాటకం వ్రాశారు. ఆనాటకంలో మంజువాణి వేశ్యపాత్ర. ఆమె తప్పనిసరై వేశ్యగా వుంటుంది. కాని ఆమెకా వృత్తి మీద ఏహ్యభావం వుంటుంది.ఎలాగోలా దాన్నుంచి బైటపడాలనుకుంటుంది. ఈమెలో పెంకితనం వుంది. మానుషం, మానవత్వమూ వున్నాయి కాని ఈమెలో వ్యవహారజ్ఞానం లేదు, మేధస్సు తక్కువ.
 
‘స్టూపింగ్ టు రైజ్’అనే కథలోని సరళలో ఉత్తమసంస్కారం వుంది. కాని ఈమెలో వ్యవహారత, మేధాపరిణితీ లేవు. మంచితనం, మానవత్వం, వ్యవహారత కలిగిన పాత్ర కన్యాశుల్కము రెండవకూర్పులోని మధురవాణి! వరుసగా – మొదటి కూర్పులోని మధురవాణి, కొండుభట్టీయంలోని మంజువాణి, ఆంగ్లకథలోని సరళ,రెండవకూర్పులో పుట్టిన మధురవాణి మహోన్నతపాత్ర అప్పారావుగారిలోని ఆలోచనాక్రమంలోని భావపరిణితిని తెలియజేస్తాయి. కన్యాశుల్కము రెండు కూర్పులలోని మధురవాణిపాత్రల చిత్రణల మధ్యకాలంలో అప్పారావుగారికి కలిగిన అనుభవాలు, జీవితపరిజ్ఞానమూ ఆయన రచనలమీద ప్రభావము చూపాయి.
 
ఆనందగజపతికి రామస్వామి అనే ఇష్టసఖి వుండేది. ఈ విషయం అప్పారావుగారికిష్టం
వుండేదికాదు.”… ఉత్తముడైన ఆనందరాజు ఈ పనెందుకు చేసారు?..”అని తన డైరీలొ వ్రాసుకున్నారాయన. రామస్వామిపై మొదట్లో ఆయనకు సదభిప్రాయ ముండేదికాదు. రామస్వామి చాలా పెంకిగా వుండేది. సాత్వికుడైన మహారాజు సహనానికే పరీక్షగా నిలిచిందామె. రామస్వామి కెన్నో విధాల నచ్చచెప్పారు అప్పారావుగారు .ఒకసారి రామస్వామికి జబ్బు చేసింది. ఆనందగజపతి చెన్నపట్నం నుండి డాక్టర్ని రప్పించారు. ఆమె ఆరోగ్యం కాస్త మెరుగైంది. ఇంతలో ఒకరోజున
డాక్టరుతో సహాయనిరాకరణ ప్రారంభించింది.మందులు వేసుకోనంది. ఆనందగజపతి వచ్చి స్వయంగా తన చేతులతో మందులిస్తేనే వేసుకుంటానంది. మామూలుగా ఆయన్ని కలవాల్సి వచ్చినప్పుడు, ఆవిడే కోటకు వెళుతూ వుంటుంది. ఆయనెప్పుడూ ఆవిడింటికి రాడు. ఇది సాధ్యమా? మహారాజు ఈ సామాన్యగృహానికి, ఈ వేశ్యఇంటికి వస్తారా? అని సంస్థాన ఉన్నతోద్యోగులు  భయపడ్డారు. ఆమె ‘డిమాండు’ను మహారాజుతో చెప్పాడానికి కూడా వారు సాహసించలేదు.
 
ఈసంగతి రెండురోజుల తర్వాత ఆనందగజపతికి తెలిసింది. ఆయన అప్పారావుగారిని తీసుకుని రామస్వామి ఇంటికెళ్ళారు. స్వయంగా ఆయనే అక్కడికి రావడం అక్కడి వారందరికీ ఆశ్చర్యమే! వైద్యుని దగ్గర్నుండి మందులుతీసుకుని ఆనందగజపతి ఆమె నోటికి మందులందించారు. అక్కడున్న వారంతా బయటకు వెళ్ళిపోయారు. అప్పారావుగారిని మాత్రం అక్కడే వుండమని కోరిందామె. సజల నయనాలతో ఆమె రెండుచేతులూ జోడించి ఆనందగజపతికి నమస్కరించి అన్నది, “అయ్యా, నేను కావాలని వేశ్యాకులంలో పుట్టానా? కోరుకుని పుట్టే అవకాశమే వుంటే నేనీ కులంలో పుడతానా? అందరు స్త్రీలవలెనే నేనుకూడా పెళ్ళిచేసుకుని  మగనాలిగా భర్తతోకాపురం చేసుకుంటూ సంతోషంగా బ్రతకాలనుంది. కాని అది సాధ్యం కాదని నాకు తెలుసు. నేను కోరుకుంది గౌరవప్రదమైన జీవితాన్నే కాని, ఈసమాజం నాకు దాన్ని అందకుండా చేసింది. అందుకే, నాలోని ఉక్రోషం బయటపడి, ఒక్కోసారలా పెడసరంగా మాట్లాడుతుంటాను…. మీతో నాకు సాంగత్యమయ్యాక, మరోపురుషుడ్ని ఎరుగను. ఈ సమాజం ఒప్పుకోకపోయినా, మీరు మనస్ఫూర్తిగా అంగీకరించలేకపోయినా,మిమ్మల్నే నా భర్తగా భావిస్తున్నాను. అనారోగ్యసమయంలో భర్త భార్య దగ్గరుంటారు. కానీ, నాదగ్గరెవరుంటారు! అందుకే మీరు రావాలని కోరాను. నాయందు దయతలచో, ప్రేమతోనో మీరొచ్చారు. ఇప్పుడు నా ప్రక్కనే వున్నారు. ఈ ఒక్క  క్షణంచాలు నా బ్రతుకు పండిదనుకుంటాను”అని తన అంతరంగంలోని వేదనను చెప్పింది.
 
నవ్యాంధ్ర సాహితీ వైతాళికుడైన  అప్పారావుగారి మనసును ఆ  సంఘటన కరుణతో నింపింది!భావోద్దీపనతో ప్రభావితం చేసింది. రామస్వామిని మొదట్లో ఏవగించుకుని తప్పుచేసానని అప్పారావు కనిపించింది. ఆమె జీవితప రిస్థితులు వేరు. ఆ పరిస్థితుల ప్రతిస్పందనే ఆమె ప్రవర్తన అని ఆయనకర్థమైంది. జాలికి మించిన మేలు గుణంలేదంటారు! ఆమెకేదో నేర్పబోయి, తానెంతో నేర్చుకున్నారు అప్పారావుగారు”….నిజానికి గత అయిదారు సంవత్సరాలలో నాకు కొత్తకొత్త అనుభవాలు కలిగి జీవితపరిజ్ఞానం అధికమయ్యింది. జీవితానుభవాలు, వైవిధ్యం, అనుభూతులూ నాకొక నూతన దృష్టిని కలిగించాయి.”అని ఆయన డైరీలో వ్రాసుకున్నారు.
 
స్త్రీ అంతరంగంలోని మౌనవిప్లవాన్ని జీవభాషలో పైకి చెప్పింది, సమాజపు ఆలోచనను జాగృతం చేసిన మొదటి వ్యక్తి గురజాడ! వైవిధ్యభరితమైన మానవ జీవితాన్ని”గంభీరమైనదిగానే భావించి”, దాని వివిధాంగాలనూ సమభావంతోనే పరిశీలించి, అత్యున్నతమైన నైపుణ్యంతో జీవితాన్ని తన రచనల్లో చిత్రించారాయన! మానవత్వాన్ని విస్మరించి ఏతత్వాన్నీ ఆయన అంగీకరించలేదు. జీవితానుభవాలకు సంబంధం లేని ఏ సాహిత్యాన్నీ అయన గౌరవించలేదు. మన భావాలన్నీ కూడా, మన అంతర బాహ్య అనుభవాల నుంచి ఉత్పన్నమవుతూ వుంటాయన్నారాయన!
 
గురజాడ అప్పారావు రచయితమాత్రమే కాదు. తాత్వికుడు కూడా! ఆయన దర్శించిన
వాస్తవ జీవితతత్వాన్ని కన్యాశుల్కము నాటకం  ద్వారా, ముఖ్యంగా మధురవాణిపాత్ర ద్వారా,నివేదించారు!
“బ్రతికి చచ్చియు, ప్రజలకెవ్వడు
బ్రీతి కూర్చునొ, వాడె ధన్యుడు ”
 
ఇవి అప్పారావుగారి మాటలే. ఆయనమాటలు ఆయనకు వర్తిస్తాయి!
 
 
****************************************************************
 
 
రచన : డా. వి.సీతాలక్ష్మి . విశ్రాంత తెలుగు రీడర్
 
ఏ ఇంటి కథనం విన్నా ఏమున్నది కొత్తదనం
ప్రతి ఇంటి చరిత సమస్తం వృద్ధాప్యపు ఒంటరి పయనం
 
అమ్మానాన్నా ఆరునెలలకే అనుమతి
అమెరికా డాలరు  స్వర్గాదపీ గరియసి
స్వదేశీ సౌరభ సంస్కృతి పరిమితి
విదేశీ వింత వికృతి దిగుమతి..
 
తాను నాటిన మొక్క ఎదిగి మ్రానై నీడనిస్తే
తాను సాకిన కన్నబిడ్డే నీడనివ్వక త్రోసివేస్తే
చెట్టా? బిడ్డా? ఏది మనకు తోడూ నీడా?
 
అవుతున్నాయి ఇళ్లన్నీ వృద్ధాశ్రమాలు
మృగ్యమవుతున్నాయి మమతల విలువలు
ఈ మెయిల్, సెల్‌ఫోన్‌ల పలకరింపులే వరాలు
ఇవి రూకలు తీర్చని బాధలు, సభ్య సమాజానికి సవాళ్లు
ఇవే వ్యషి కుటుంబాల వ్యధలు, వరాల్లాంటి శాపాలు..
 
అయితే వృద్ధాప్యం శాపం కాదు
జరరుజలు కర్మలు కావు
మనిషి మనుగడకు మనసే మూలం
జయిస్తే అంతా ఆనందం…
 
భయం వద్దు  రోగం తలచి
బెదురు వద్దు ఏకాంతం చూసి
జగమంత కుటుంబం నీదని
దర్జాగా గడిపెయ్ దర్పంగా బ్రతికెయ్…
 
రచన : సౌమ్య వి.బి. 
 
“కంప్యుటేషనల్ లింగ్విస్టిక్స్” అని ఒక జర్నల్ ఉంది. Computational Linguistics అంటే గణనాత్మక భాషాశాస్త్రం (అనుకుందాం తాత్కాలికంగా). సాధారణంగా, సహజ భాషా ప్రవర్తనానికి సమానార్థకంగానే వాడుతూ ఉంటారు. సహజ భాషా ప్రవర్తనం (నేచురల్ లాంగ్వేజీ ప్రాసెసింగ్ – రంగంలోని ప్రముఖ పత్రికల్లో ఇదీ ఒకటి. తరుచుగా సమకాలీన పరిశోధనల గురించిన పత్రాలతో పాటు, “చివరి మాటలు” (Last Words) అన్న శీర్షికన, ఈ పరిశోధనల గురించిన ఆలోచనల వ్యాసాలు కూడా వస్తూ ఉంటాయి. ఇటీవలి కాలంలో (అంటే జూన్ 2010 లో) ఈ శీర్షికలో వచ్చిన వ్యాసం తాలూకా స్వల్ప పరిచయమే ఈ నా వ్యాసం. ఇదివరలో ఎన్.ఎల్.పీ. గురించి రాసిన వ్యాసానికి కొనసాగింపు కాకపోయినా, సంబంధితమైనది అని అనుకోవడం వల్ల, రాస్తున్నాను.
(వ్యాసంలో పదజాలం చాలా మట్టుకు మూల రచనదే.)
ఇంతకీ, నేను మాట్లాడుతున్న వ్యాసం:
What computational linguists can learn from psychologists (and vice versa)
దీని రచయిత: Emiel Krahmer.
ఆంగ్ల మూలం ఇక్కడ లభ్యం: 
 
భాషా సంబంధిత సాంకేతికత ఈ పాతికేళ్ళలో ఎవరూ ఊహించనంత మలుపులు తిరిగింది. పాతికేళ్ళ క్రితం “వాక్ప్రవర్తనం” (Speech Processing)  అభివృద్ధి గురించి మాట్లాడినంతగా దీని గురించి ఎవరూ మాట్లాడలేదు. కానీ, ఇప్పుడు ముఖ్యంగా అంతర్జాలం ఎదిగినందువల్ల, భాషా సంబంధిత సాంకేతికత చాలా వేగంవా వ్యాప్తి చెందింది.
అయితే, భాష అంటే అదొక్కటే కాదు. చెప్పేవారి నుండి వచ్చే మాటల వెనుక, ఒక క్లిష్టమైన నిర్మాణ ప్రక్రియ ఉంది. అలాగే వినేవాడి మస్తిష్కంలో కూడా ఒక క్లిష్టమైన అర్థం చేసుకునే ప్రక్రియ ఉంటుంది. కానీ, ప్రస్తుత పరిశోధనల్లో, ఈ రెండు ప్రక్రియలనీ అర్థం చేసుకునే ప్రయత్నం జరగడం లేదు. భాషని ఒక ప్రక్రియగా (process) కంటే ఒక ఉత్పత్తి (product) గా అర్థం చేస్కుని సాగుతోంది ప్రస్తుత పరిశోధన.  మాటలు వింటున్నప్పుడు అవతల వ్యక్తి మనోగతం కూడా తెలుస్తుంది, ఎలాంటి పదాలు వాడుతున్నాడు? ఎలా వాడుతున్నాడు? అనేదాన్ని బట్టి. అయితే, ప్రస్తుత పరిశోధనల్లో ఇలాంటి అంశాలు పరిగణలలోకి తీసుకోవడం లేదు. ఈ రంగంలో పరిశోధనలు మొదలైన తొలినాళ్ళలో పరిస్థితి కొంచెం వేరు.  భాషా ప్రవర్తనం కోసం ప్రజ్ఞాన (cognitive) కోణాలని కూడా పరిశోధించిన దాఖలాలు ఉన్నాయి. అప్పటి పరిశోధనల్లో మానవ భాషకి సాంకేతిక నమూనా సిద్ధం చేసే ప్రయత్నంలో మానసిక శాస్త్ర పరిశోధనా ఫలితాలను కూడా పరిశీలించిన ఉదాహరణలు ఉన్నాయి. ఈ కోణంలో, మానసికశాస్త్ర పరిధిలోని కొన్ని ఇటీవలి పరిశోధనలనీ, అవి మన ప్రస్తుత విషయానికి ఏ విధంగా ఉపయోగపడగలవు అన్నదీ చూద్దాము.
భాష ఉపయోగం, సామాజిక ప్రభావం:
సామాజిక మానస్తత్వవేత్తలు ఒక వ్యక్తికి ఇతర వ్యక్తులతో ఉండే సంబంధాల గురించి అధ్యయనం చేస్తారు. అందులో భాగంగా, కొందరు మనుషులు వివిధ సందర్భాల్లో ఉపయోగించే భాష మీద కూడా పరిశోధనలు చేసారు. వీటిల్లో ఒక ఉపశాఖ “వ్యవహార పదాల” (నాకు Function words ని తెలుగులోకి అనువదించడం తెలియలేదు.) వాడుక గురించి. ఇక్కడ వ్యవహార పదాలు అంటే – సర్వనామాలు, ఉపసర్గలు (Preposition-బూదరాజు ఆధునిక వ్యవహార కోశం),  ఉపపదాలు (Article -బూదరాజు ఆధునిక వ్యవహార కోశం),  సముచ్చయాలు (Conjunctions – బూదరాజు ఆధునిక వ్యవహార కోశం) మరియు సహాయక క్రియలు(Auxiliary Verbs).
ఈ కోణంలోకనుక్కున్న ఒక ముఖ్యమైన ఇషయం – ప్రథమ పురుషలో వాడే సర్వనామాలు నిరాశాజనకమైన స్థితిని సూచించే అవకాశం ఉందనడం. ఉదాహరణకు మానసిక వ్యాకులతకు గురైన విద్యార్థులు తక్కిన విద్యార్థులతో పోలిస్తే  “నేను”,”నాకు” వంటి సర్వనామాలు ఎక్కువగా వాడతారని, అలాగే ఈ రెండో శాఖలో కూడా ఎప్పుడో ఒకప్పుడు ఇలాంటి మానసిక వ్యాకులతకు గురైన వారిలో మళ్ళీ తక్కిన వారితో పోలిస్తే ఈ ప్రథ పురుష సర్వనామాల వాడుక ఎక్కువనీ పరిశోధనల్లో తేలింది.  అలాగే,  ఆత్మఘాతుక భావాలు గల కవుల రచనల్లోనూ, మిగితా వారికంటే ఈ “నేను, నా, నాకు” వంటి సర్వనామాలు ఎక్కువగా కనిపిస్తాయట. అంతే కాదు, మరో అధ్యయనంలో, “నేను”, “మేము” అన్న పదాల వాడుక వ్యక్తుల స్వార్థ, సామూహిక చింతనలను కూడా సూచిస్తుందనీ, సెప్టెంబర్ పద్కొండు నాటి దాడుల తరువాత కొద్ది గంటల్లో, చాలామంది ఆన్లైన్ బ్లాగర్ల పదాల్లో “నా, నేను” వంటివి తగ్గి “మనం, మేము” వంటి పదాలు ఎక్కువగా కనిపించాయట.
ఈ పరిశోధనల ఫలితాలని విశ్లేషించే క్రమంలో కలన యంత్ర సహాయం తీసుకునే మనస్తత్వవేత్తలు అరుదు. అలా తీసుకున్నా కూడా, సాధారణంగా భాష పూర్వోత్తర సంబంధాలను (Linguistic Context) పరిగణనలోకి తీసుకోరు. దీని వల్ల సమస్యలు వచ్చే అవకాశాలు లేకపోలేదు. ఉదాహరణకు -“ప్రథమ పురుష సర్వనామాలు ఎక్కువగా వాడితే మానసికవ్యాకులతకు సూచన” అని అనుకుంటే “నేను జీవితాన్ని ప్రేమిస్తున్నాను”, సర్వనామాన్ని మాత్రమే పరిగణనలోకి తీసుకుని, ఇది వ్యాకులత ని సూచించింది అనడం పొరపాటు కదా.  గణనాత్మక భాషాశాస్త్ర పద్ధతుల ద్వారా, పద పూర్వాపర సందర్భాలను పరిగణలోకి తీసుకుని విశ్లేషించవచ్చు. (ఎలా? అన్నది తెలుసుకోవాలంటే, వికీ పేజీ చూడండి. http://en.wikipedia.org/wiki/Natural_language_processing).
సామాజిక మనస్తత్వశాస్త్రంలోనే మరొక పరిశోధనా ఉప-విభాగంలో ,  వ్యక్తుల మధ్య సంబంధాలను గురించి చెప్పే కొన్ని సకర్మక క్రియల గురించి పరిశోధించారు.  ఈ క్రియల వాడుకకూ, వాక్యాలలోని గూఢత లేదా నిర్దిష్టతకూ మధ్య గల సంబంధాలు ఏమిటి? అన్నది అధ్యయనం చేసారు. వీళ్ళ పరిశోధనల్లో స్థితిని సూచించే క్రియలతో (Transitive verbs) పోలిస్తే కార్యాన్ని సూచించే క్రియలు (Action verbs) నిర్ధుష్టంగా ఉంటాయని తేల్చారు. (అంటే, “నాకు నువ్వంటే  కోపం” అనడానికీ, “నేను నిన్ను కొడతాను”  అనడానికీ వాడిన క్రియల్లో తేడా అనమాట!!).  మొదటి వాక్యం మానసిక స్థితిని సూచిస్తే, రెండో వాక్యం స్పష్టంగా జరగబోయే విషయం చెప్పింది.  పై రెండింటికంటే గూఢంగా ఉండేది – “నాకు  అసలే కోపం ఎక్కువ” వంటి వాక్యం.   నిజానికి మూడు రకాల్లో ఏదన్నా ఉపయోగించి విషయం చెప్పవచ్చు (కోపం వచ్చిందన్న సంగతి).  ఒక వ్యక్తి ఇలా భిన్న నిర్దుష్టతా పరిమాణాలలో ఏది ఎంచుకుంటాడు? అన్న దాన్ని బట్టి అతని గురించి ఒక అంచనాకు రావొచ్చు. ఈ నిగూఢ-నిర్దుష్ట పద ప్రయోగాల పరిధి ఇక్కడికి పరిమితం కాదు. వ్యక్తులు ప్రపంచాన్ని చూసే పద్ధతిని కూడా ప్రభావితం చేస్తుందని పరిశోధనల్లో తేలింది (వివరాలకు, మూల వ్యాసం, అందులోని రిఫరెన్సులను చదవండి).  చివరగా, నిగూఢత ద్వారా (ముఖ్యంగా విశేషణాల ద్వారా),  ఒక ప్రాపంచిక దృష్టినీ, నిర్దుష్టత ద్వారా ప్రత్యేకాంశ దృష్టినీ చూపవచ్చు అని తేల్చారు.
ఈ పరిశోధనాఫలితాలు వినగానే భాషాశాస్త్రవేత్తలకీ, కలనయంత్ర భాషాశాస్త్రవేత్తలకీ కూడా ఒక సందేహం కలుగుతుంది. అది విశేషణాలను నిగూఢతకు అన్వయించడం గురించి. “లావు, సన్నం, చిన్న, పెద్ద” వంటి విశేషణాల ంఆటేమిటి? “కోపం, మౌనం” వంటి వాటితో పోలిస్తే, ఇవి నిర్దుష్టమైనవే కదా. గ్రహణశక్తిని ప్రభావితం చేసేది వ్యక్తుల మధ్య సంభాషణ జరిగే తీరా? లేక నీగూఢ-నిర్దుష్ట భాషల మధ్య తేడానా? అన్న దృష్టిలో ఇటీవలి కాలంలో జరిగిన పరిశోధనలు రెండోదాన్ని బలపరిచాయి.
పైన ప్రస్తావించిన అంశాల్లో కొన్నింటి వల్ల సహజభాషా ప్రవర్తన పరిశోధనలో ఉపయోగం ఉంది. ఉదాహరణకు: ప్రవర్తన పద్ధతిలో కాకపోయినా, మూలపాఠాన్ని (text) ని అర్థం చేసుకోవడానికి (Natural Language Understanding), ఆపై, చివరికి దీన్ని ఉపయోగిస్తున్న వారికి అంత్యపాఠాన్ని(Natural Language Generation) అందించడానికి, ఈ పరిశోధనా ఫలితాలు పనికిరావొచ్చు.  ముఖ్యంగా,  భావ విశ్లేషణ (Sentiment Analysis), అభిప్రాయ సేకరణ (Opinion Mining) వంటి పరిశోధనల్లో పైఅన ఉదహరించిన లాంటి పరిశోధనలు బాగా పనికొస్తాయేమో! కానీ, ఇప్పటికైతే, ఈ రెండు రంగాల మధ్య అంత పరిశోధన మార్పిడి జరగడం లేదు.
అయితే,  గణనాత్మక భాషాశాస్త్రానికి మనస్తత్వ శాస్త్ర పరిశోధనల ఫలితాలతో సంబంధం తక్కువున్నా, దానితో పోలిస్తే,    మనస్తత్త్వసంబంధి భాషాశాస్త్రం (Psycholinguistics – బూదరాజు ఆధునిక వ్యవహారకోశం) తో కొంచెం సంబంధం ఉంది.  వీరి ఆలోచనల నుండి గణన భాషా శాస్త్రీయులూ, వారి ఫలితాలనుండి వీరూ స్పూర్తి పొందడం కనిపిస్తూనే ఉంటుంది.
(వివరాల్లోకి వెళ్ళకుండా, టూకీగా చెప్పాలంటే)
ముఖ్యంగా, వస్తు వర్ణనల అభ్వ్యక్తి ని తెలిపే విషయంలో (ఉదాహరణకు : ఒక జంతు సమూహంలో  ఉన్న ఏకైక కుక్కను వర్ణించడానికి “ఆ కుక్క” అనకుండా, “ఆ పెద్ద, నల్ల మచ్చలు గల బొచ్చు కుక్క” అనడం వంటివన్నమాట. ) మనస్తత్త్వ భాషాశాస్త్రవేత్తలు కనిపెట్టిన విషయాలు గణన భాషాశాస్త్రవేత్తలకు ఉపయోగపడతాయి.  మనుషులు వివరణ అవసరం లేని సందర్భంలో కూడా పైన చెప్పినట్లు వివరణ వాడతారని ఒక పరిశోధనలో తేలీంది. ఇలాగే, మరి కొన్ని ఆసక్తి కరమైన పరిశోధనలు ఉన్నాయి. ఇలాంటి వాటిని భాషా ప్రవర్తనం లోని చివరి అంకంలో..అంటే,  భాషా ఉత్పత్తి సమయంలో మృదులాంత్రం ఉపయోగించే మనుషులకు అర్థమయ్యేలా, నచ్చేలా వాక్య నిర్మాణాలు చేయడానికి ఉపకరించవచ్చు.
కనుక, ఈ పరిశోధనారంగాల మధ్య పరస్పర సహకారం అవసరం అన్నది వ్యాసం సారాంశం.
నాకెందుకు నచ్చిందీ అంటే, ఇలా భిన్న విషయాలను స్పృశించింది కనుక. ఏదో, వీలైనంత సులభంగా అర్థమయ్యేలా రాసేందుకు ప్రయత్నించాను. తప్పులుంటే మన్నించండి.
    రచన : లలిత.జి
 
పార్వతీ పరమేశ్వరులు పరవశించి నాట్యం చేస్తున్నారు.
సరస్వతీ దేవి వీణా గానం వింటూ బ్రహ్మదేవుడు పుట్టబోయే ప్రతి శిశువు నుదుటి మీదా వారి భాగ్య రేఖలు రాస్తున్నాడు.
పాలకడలిలో పాముపై పడుకుని తలవంచుకుని తన పాదాలు వత్తుతున్న శ్రీమహాలక్ష్మిని మందహాసంతో చూపు మరల్చుకోలేక చూస్తున్న శ్రీమహావిష్ణువు ఒక్క సారి ఉలిక్కి పడ్డాడు.
“పతికిన్ చెప్పక…” శ్రీదేవి పరుగు అందుకుంటే ఆమె వెనకే హరి, అతని వెనుకే అతని శంఖ చక్రాలతో సహా సకల పరివారమూ వెంబడించగా అందరూ కలిసి అరక్షణంలో భూలోకానికి అల్లంత దూరంలో ఆకాశంలో మబ్బుల పై ఆగారు. ఏమై ఉంటుందా అని అందరూ ఆత్రంగా తొంగి చూశారు.
 
అది ఒక సంపన్నుని స్వగృహం. ముందు గదిలో ముచ్చట్లాడుకుంటున్న దంపతుల ద్వయం, వారి బంధు మిత్ర వర్గం. పెరట్లో ఏకాంత ప్రశాంత వాతావరణంలో ఒక అమ్మాయి, అబ్బాయి. అబ్బాయి పూర్తిగా ఆస్వాదిస్తున్నాడు తన ముందున్న అందాన్ని. ఆపకుండా చెపుతున్నాడు ఆత్మకథని. అంతా వింటూనే తన వంతు ఎప్పుడు వస్తుందా, తన సందేహాలను ఎలా నివృత్తి చేసుకోవాలా, అడిగితే ఏమనుకుంటాడో, అమ్మా నాన్న ఏమంటారో, అడగకపోతే ఇలాంటి అవకాశం మళ్ళీ ఎప్పుడు వస్తుందో, అని సతమతమౌతోంది అమ్మాయి. “అమ్మా  శ్రీమహాలక్ష్మీ, శ్రీవారి వక్షస్థలంలో స్థిరంగా ఉంటావు. నాకు కాబోయే శ్రీవారి మనసులో శ్రీమతికెటువంటి స్థానముందో తెలిసేదెలా? కలవారని అమ్మా, కష్టపడే తత్వమని నాన్నా, పేరున్న వారని చుట్టాలూ, అప్పుడే పెళ్ళామయినట్టు వరసలు కలిపేస్తున్న పెళ్ళి కొడుకూ ఈ సంబంధం స్థిరమని నిశ్చయించేశారు. వద్దన్నా నా స్నేహితురాలు నళిని గుర్తుకు వస్తోంది. నాలుగు నిమిషాల్లో నిశ్చయమూ, నాలుగు రోజుల్లో పెళ్ళీ అయిపోయింది. నాలుగు ముక్కలు కూడా నవ్వుతూ మాట్లాడలేని పరిస్థితి ఇప్పుడు తనది. అప్పుడెన్ని నీతులు చెప్పాను తనకి. ఇప్పుడు నేనే పరిస్థితిలో ఉన్నాను? అందుకే తన దాకా వస్తే కాని తెలియదంటారు. అమ్మా మహాలక్ష్మీ ఆడవారి మాటలు అర్థం కావంటారు కానీ, ఈ మగ వారి మనసులో ఏముందో ఎలా తెలిసేది? నీ నోము పట్టించి, నెల తిరక్కుండానే సంబంధం వస్తే నీ చలవే అంది అమ్మ. అందుకే నిన్ను వేడుకుంటున్నాను. ఈ క్షణంలో ఇతనేమనుకుంటున్నాడో నాకు తెలియచేయగలవా?”
 
అలాగే కానీ అనుకుని  శ్రీమహాలక్ష్మి చిరునవ్వుతో ఆ అమ్మాయి వైపు చూసింది. కాబోయే పెళ్ళికూతురికి కరెంటు షాకు తగిలినట్టయ్యింది. కళ్ళెదుట ఉన్న అమ్మాయి కట్టుకోబోయే అమ్మాయి అని తన ఊహలన్నీ కట్లు తెంచుకుని ఆలోచిస్తుంటే తట్టుకోలేకపోయింది ఆ అమ్మాయి. “కోరికలు కోరుకుంటే తీరుతాయి జాగ్రత్త” అన్న చైనా సామెత గుర్తుకు వచ్చి లెంపలేసుకుంది.
 
ఆమె అసహాయత చూసి లక్ష్మీదేవి మహావిష్ణువును ఆశ్రయించింది. మాయా మర్మమూ తెలిసినవాడు గనుక శ్రీ మహావిష్ణువు చిద్విలాసంతో “పసి పిల్లాడు తెలియక మారాము చేస్తే కారం డబ్బా చేతికందిస్తామా? అయినా నీ భక్తురాలు ఈ క్షణంలో అతడేమి అనుకుంటున్నాడో తెలియజేయమంటే అర్థం ఈ క్షణంలో తెలియజేయమని అంతే కానీ ఈ క్షణంలో అతనేమి అనుకుంటున్నాడో అని కాదనుకుంటాను. ఈ క్షణంలో కాదు ఇక ముందేమి ఉద్దేశ్యాలున్నాయో తెలియజేస్తే కదా ఆ అమ్మాయి నిర్ణయం తీసుకోగలిగేది? మహా లక్ష్మీ, మాయ చేసి నీ ముచ్చట తీరుస్తాను చూడు,” అని అభయమిచ్చి పెళ్ళి కొడుకు మనసు లోలోపల ఉన్న మధురమైన భావాలను, జీవితం పట్ల అతనికున్న ఆరోగ్యకరమైన ప్రేమనూ, లోతైన అవగాహననూ  ఆ కన్నె పిల్ల కళ్ళకు అగుపించేలా చేశాడు, ఆమెకు ముందు ఉన్న అమానాలూ, కలిగిన భ్రమలూ తొలిగిపోయేలా చేస్తూ.  సంతోషంతో ఆ తల్లికి మనసారా మనసులోనే ప్రణామాలర్పించుకుని తలొంచుకుని తుర్రున తల్లి చాటుకి పారిపోయింది కొత్తగా సిగ్గు నేర్చుకున్న కాబోయే పెళ్ళి కూతురు. అక్కడికి ఆ కథ సుఖాంతమూ, శుభారంభమూ అయ్యి సంపూర్ణమయ్యింది.
 
కానీ శ్రీ  మహా విష్ణువుకి ఒక చిలిపి సరదా పుట్టింది. తాను రాస్తున్న భాగ్యరేఖలతో పాటు ఆ సృష్టికర్తను శిశువుల నుదుటి మీద మరో ఏర్పాటు కూడా చేయమన్నాడు. వయసొచ్చి మగువని చూసి మనసు పడేసుకుంటే ఆ మగువకు మనువు గురించి అతని మనసు లోతులలోన ఉన్న ఆలోచనలు అద్దంలో  కనిపించినట్టు కనిపించాలని.  అదే విధంగా ఏ అమ్మాయైనా అతనిని చూసి ఆ విధంగా ఆలోచించినా అవే విషయాలు అతనికి అవలీలగా కనిపించాలని.
 
ఇక పాలకడలిలో పానుపు పై పవళించి వినోదం చూడడానికి సతీ సమేతంగా సంసిద్ధుడయ్యాడు. కాదు కాదు, శ్రీమతికి వినోదం చూపించేదుకు సన్నద్ధుడయ్యాడు. కాలచక్రాన్ని తిప్పి పాతిక సంవత్సారాల తర్వాత జరగబోయేది కళ్ళకు కట్టినట్టు చూపించాడు.
 
అది ఒక కాలేజీ ఆవరణ. క్లాసుల మధ్య ఖాళీ సమయంలో కాలేజీ అమ్మాయిలూ, అబ్బాయిలూ  కబుర్లతో కాలక్షేపం చేస్తూ కాఫీ టీలు సేవిస్తున్నారు, కాలేజీ క్యాంటీనులో. ఒక్కో గుంపులో వారు ఒక్కో విషయం మీద, కొంతమంది అన్ని విషయాల మీద చర్చించుకుంటున్నారు. ప్రేమ ముందా, పెళ్ళి ముందా అన్నది ఒక అంశం ఐతే, పెద్దల ఇష్టమా, పెళ్ళిలో చెల్లాల్సింది  పిల్లల ఇష్టమా అని ఇంకొక అంశం. పై చదువులకు పై దేశాలకు వెళ్ళాడానికి పరీక్షలూ, వాటి ప్రిపరేషనూ ఇంకొకరికి చర్చా విషయం. ఇంకా చదవాలా, ఇక ఉద్యోగం చెయ్యాలా అని ఇంకొకరి మీమాంస. సినిమాకి ఫైటు ఎక్కువ అవసరమా లేక పాట ఎక్కువ అవసరమా అన్న సందిగ్ధం మరి కొందరిది. ఇలాంటి చింతలేమీ లేకుండాఅ హాయిగా ప్రకృతి అందాలనో, పడతుల పరువాలనో గమనిస్తూ క్యాంటీను బయట నిలబడి ప్రస్తుతంలోనే ఉండి ప్రత్యక్షానందాలను రుచి చూస్తున్న వారింకొందరు.
 
అక్కడక్కడా ప్రేమాంకురాలు మొలిచే అవకాశమున్న జంటల మధ్యకు మహావిష్ణువు, మహాలక్ష్మీ  దృష్టి సారించారు. “శ్రీధర్ చాకు లాంటి కుర్రాడు. చదువుతున్నట్టే కనిపించడు కాని ర్యాంకులు కొట్టేస్తుంటాడు. సరదాగా మాట్లాడ్తుంటాడు. అప్పుడప్పుడూ సరసమా అనే అనుమానం కూడా వస్తుంటుంది. చనువు తీసుకోవచ్చో లేదో అని సందేహం వస్తుంటుంది. నువ్వు నాకిష్టం. మా ఇంట్లో నీ గురించి చెప్తుంటాను. ఎప్పుడైనా వస్తే మా వాళ్ళకి పరిచయం చేస్తాను అని అడగాలనిపిస్తుంది. అతను ఎలాంటి వాడో ఎలా తెలుస్తుంది?” అనుకుంటూ ఉండగానే అతని నుదురుపై తెలియని కాంతి. అందులో అతని ఆలోచనలు. “ఇంకెన్ని రోజులో ఈ చదువులు. ఆ తర్వాత ఉద్యోగాల వేట. పెళ్ళి చూపులూ, పెద్దల మాటలూ, ఆ తర్వాత పెళ్ళి ముచ్చట్లు. ఈ ఆడ పిల్లలకి ఆ బాధ లేదు. ఎంతసేపూ పెళ్ళి చేసుకోమనే వెంటబడతారు పెద్దవాళ్ళు, కాని పెద్ద ధ్యేయాలతో వాయిదాలు వేసుకోమనరు. హాయిగా ఏ పెద్ద చదువులనో విదేశాలకెళ్ళిపోతేనో…” ఇక ఆపైన కనిపించిన విషయాలు కళ్ళు మూసుకునేలా చేస్తే ఊర్మిళ ఉరుకులు పరుగులతో అక్కడ్నించి తప్పుకుంది.
 
ఇంకోచోట వనితను చూసి మళ్ళీ ఆమె తన వైపు చూస్తే తల తిప్పుకోలేక ఇబ్బందిగా నవ్వుతూ “హలో!” చెప్పాడు అరుణ్. అంతే ఇబ్బందిగా అతనినికి జవాబు చెప్తూ అలాగే ఆగిపోయింది వనిత. అరుణ్ వాళ్ళ అమ్మా నాన్నల పెళ్ళి విషయాలూ, వారి అనుబంధం గురించి ఆలోచిస్తున్నాడు. అది అతని నుదుటిపై సన్నని కాంతిలా, అదో కలలా అస్పష్టంగా అగుపిస్తూనే అతని స్పష్టమైన ఆలోచనలను తెలియచేస్తోంది. అన్యోన్యమైన ఆ అనుబంధంలో ఆనందాలూ, ఆరాటాలూ, ఆత్మాభిమానాలూ, ఆధారపడడాలూ, అన్నీ కలిపి అనుమానం లేకుండా అదో తీయని అనుభూతి కలిగించే ఆలోచనలు. అదృష్టవంతురాలు ఈ అమ్మాయి అనుకుంటున్నారు కదూ. ఆగండాగండి.  మరి ఆ అమ్మాయి ఉద్దేశాలు కూడా అరుణ్ చూడాలి కదా. ఆమెకేమో సిరి సంపదల మీద ఉన్న మమకారం అనుబంధాల మీద  లేదాయె. అరుణ్ త్వరలోనే అమెరికా వెళ్ళ బోతున్నాడు. ఐశ్వర్యవంతుల అబ్బాయి. అతనితో భవిష్యత్తు తన తోటి వారికన్నా తనని ఓ రెండంగుళాలు ఎక్కువ ఎత్తులో ఉంచుతుందన్న ఆశ ఆమెది. అంతే కాదు అతని నుదుట కనిపించిన దాంట్లో తన మీది ప్రేమ అతని బలహీనతగా, తనకు సంబంధించని ఆలోచనలు అనవసరమైన భారంగా ఆమెకు తోచాయి. ఎటూ తేల్చుకోలేక సతమతమవ్వడం వనిత నుదుటి మీద కొద్ది క్షణాల పాటు వింతగా ప్రత్యక్షమైన వెలుగులో స్పష్టంగా కనిపించింది అరుణ్‌కు. అనుకోని అనుభవానికీ, అది కలిగించిన ఆశభంగానికీ తట్టుకోలేక అరుణ్ తలొంచుకుని తప్పుకున్నాడు.
 
శ్రీ మహాలక్ష్మి భారంగా నిట్టూర్చింది. కలవని మనసుల భారం ఆమెను కదిలించింది. ఐనా ఆ విషయం ముందే తెలియడం మంచిది కదా అని సంభాళించుకుంది. ఐతే శ్రీ మహా విష్ణువు ఆమె ఆంతర్యం గ్రహించి దృశ్యాన్ని కాలంలో రెండు సంవత్సరాలూ, దూరంలో కొన్ని వేళ మైళ్ళూ ముందుకు జరిపాడు. అప్పుడేం జరుగుతున్నదంటే ఈ నలుగురూ అమెరికాలోని ఒక విందుకు హాజరై ఉన్నారు. అరుణ్, వనిత మరియు శ్రీధర్, ఊర్మిళ జంటలుగా ఉన్నారు. శ్రీ మహా విష్ణువు చిద్విలాసంగా నవ్వాడు. ప్రశ్నార్థకంగా చూసిన శ్రీ మహాలక్ష్మికి నారాయణుడిలా వివరించాడు, “చూడు లక్ష్మీ, అంతరంగాలు తెలిసినంత మాత్రాన అందరూ వివేకంతో ప్రవర్తించాలని లేదు కదా? ఐనా ఆ విధాత నా మాట విని మనసు లోతులో ఉన్న ఆలోచనలు నుదుటి మీద చూపించినంత మాత్రన తను వ్రాసిన భాగ్యరేఖల ఫలితాన్ని తారు మారు చెయ్యనిస్త్తాడా? మనసుకి నచ్చే అవకాశమున్న ప్రతి అబ్బాయి నుదుటి మీదా విపరీత పోకడుల ప్రతిబింబాలు చూసి ఊర్మిళ తన తల్లి దండ్రుల దృష్టిలో శ్రేష్ఠమైన సంబంధాన్ని వద్దనడానికి సరైన కారణాలు చూపలేకపోయింది. అరుణ్ తనకి నచ్చిన అమ్మాయిల ఆశలకూ తన ఆశయాలకూ పొత్తు కుదరక తను మొదట వలచిన ‘వనితనే’ మనువాడడానికి నిశ్చయించుకున్నాడు. కథ అడ్డం తిరగాల్సినది అడ్డంగా తిరిగి మళ్ళీ మొదటికే వచ్చింది.”
 
“మరి తరుణోపాయం?” అని అడిగింది శ్రీ మహాలక్ష్మి. మొదట్లో శ్రీ మహాలక్ష్మిని ప్రార్థించిన భక్తురాలు మెట్టిన ఇంటికి దృశ్యం మార్చాడు శ్రీ మహా విష్ణువు. విష్ణుమూర్తి ఏదో చెప్పబోయేలోపలే శ్రీమహాలక్ష్మి ఆ భక్తురాలి మొర విని అటు వైపు పరుగు తీసింది. సిరి వెనకే శ్రీహరీనూ. ఇద్దరూ చిరునవ్వుతో ఆ భక్తురాలి ప్రార్థనను అంగీకరించి ఆమె కోరిన వరాన్ని ప్రసాదించారు. నుదుటి వెలుగులను, అంతరంగాలు అద్దంలో కనపడడాలూ ఆగిపోయేలా చేశారు. ఆ భక్తురాలి స్నేహితులే ఐన అరుణ్, వనిత మరియు శ్రీధర్, ఊర్మిళ ల జంటలను సమర్థవంతంగా తమ సమస్యలు పరిష్కరించుకుని సంతోషంగా తమ జీవనం సాగించగలిగేలా ఆశీర్వదించారు.
రచన: ……….. నూర్ భాషా రహంతుల్లా

 
 
 
గత పది సంవత్శరాలలో516 భాషలు దాదాపుగా అంతరించిపోయాయట.
చాలా కొద్దిమంది పెద్దవాళ్ళు మాత్రమే ఆ భాషలు మాట్లాడుతున్నారట.
ప్రస్తుతం 7299 భాషలు ప్రపంచంలో వాడుకలో ఉన్నట్లు గుర్తించిన సంస్థలు, వాటిలో సగానికి సగం
రాబోయే తరానికి అందకుండా అంతరించిపోయే దశలో ఉన్నాయని చెబుతున్నాయి.
అంతరించిపొయే దశలో ఒక భాష ఉంది అనటానికి ప్రాతిపదికలు ఏంటంటే-
1. ఆ భాషను పెద్దవాళ్ళు పిల్లలకు నేర్పరు.
2. రోజువారీ వ్యవహారాల్లో వాడరు.
3. ఆ భాష మాట్లాడే జనం సంఖ్య తగ్గిపోతూ ఉంటుంది.
4. ప్రభుత్వం, దేవాలయం కూడా ఆ భాషను ఉపయోగించవు.
5. ఆ భాషను కాపాడుకోవాలని ప్రజలు సంఘటితంగా ఉద్యమించరు.
6. ఆ భాషపట్ల గౌరవభావం ప్రజల్లో ఉండదు.
7. ఆ భాష అక్షరాలను గాని, సాహిత్యాన్ని గాని ప్రజలు విరివిగా వాడరు.
Ethnologue.comలో  ఈ అంతరించిపోతున్న భాషల చిట్టా ఉంది. ఆఫ్రికాలో 46, అమెరికాలో 170, ఆసియాలో 78, ఐరోపాలో 12, పసిఫిక్ లో 210భాషలు ఈ చిట్టాలో ఉన్నట్టు తెలిపారు.
 

 
 
ఇక ఇండియా విషయానికి వస్తే 17భాషలు అంతరించాయట.అవి:
1.పుచిక్ వార్: అండమాన్ దీవుల్లో 2000 సంవత్శరంలో కేవలం24 మంది షెడ్యూలు తెగల వాళ్ళు మాట్లాడుతున్నారు.ఈ భాషను హిందీ మింగేసింది.
 
2.కామ్యాంగ్: 2003 నాటికి అస్సాంలో 50మంది ఈ భాషను మాట్లాడేవాళ్ళు మిగిలారు.కాస్త ముసలివాళ్ళు మాత్రం తాయ్ లిపిలో ఈ భాష రాసేవాళ్లట.ఇదీ గిరిజన భాషే. అస్సామీ భాష దీన్ని మింగేసింది.
 
3.పరెంగా: 2002 నాటికి ఒరిస్సా, కోరాపుట్ జిల్లాల్లో 767మంది మిగిలారు.ఈ భాషమీద మన తెలుగు విశ్వవిద్యాలయం వాళ్ళు గూడా పరిశోధనచేసారు.ఈ భాషమాట్లాడే ‘గడబ’అనే గిరిజన తెగ క్రమేణా ఆదివాసీ ఒరియా భాషలోకి మారిపోయారు.
 
4.రూగా: మేఘాలయలోని ఈ భాష నామరూపాల్లేకుండా అంతరించిపోయింది. మిగిలిన కొద్దిమంది గారో భాషలోకి మళ్లారు.
 
5.అహాం; అస్సాం ప్రాంతంలో పూర్వం 80లక్షల మంది మాట్లాడే ఈ భాషను మాట్లాడే వాళ్ళే లేరు.కే వలం మంత్రతంత్రాలతో ఈ భాషను వాడుతున్నారు.
 
6.అకాబియా:అండమాన్ దీవుల్లోని ఈ భాషలు అంతరించిపోయాయి.అవి7:అకాబి,8.అకాకరి
 
9.అకాజెరు
 
10.అకాకెడి
 
11.అకాకోల్
 
12.అకాకోరా
 
13.అకర్ బాలె
 
14.ఒకోజ్ వోయ్
15. పాలి: బౌద్ధమతసాహిత్యం ఈ భాషలో ఓనాడు వికసించింది.1835 లో బైబిల్ లోని కొత్తనిబంధన కూడా ప్రచురించారీ భాషలో. ఇండియాలో నాశనమైపోయింది.శ్రీలంక,బర్మా,టిబెట లలో ఇంకా కొంతమంది ఈ భాష మాట్లాడేవాళ్ళున్నారంటారు.
 
16. రంగకస్: ఉత్తరాంచల్ ప్రాంతంలో జొహారి అని కూడా పిలిచే ఈ భాషస్తులు ఓ వెయ్యిమంది ఉండొచ్చట. ఈ భాషా పోయింది.
 
17. తురుంగ్: అస్సాం గొలాగట్ జిల్లాలోని ఈ గిరిజన జనం మెల్లగా సింగ్ పొ భాషలోకి మళ్ళారట.

ప్రతి రెండువారాలకు ఒక భాష చచ్చిపోతుందని భాషా శాస్త్రవేత్తలు చెబుతున్నారు.ప్రపంచంలోని 6800భాషలలో 90శాతం భాషలు ఈ శతాబ్దంలోగా చనిపోతాయట.ఎందుకంటే వాటిలో సగంభాషలు మాట్లాడే వారు 2500 మందికంటే తక్కువగా ఉన్నారట. వరల్డ్ వాచ్ సంస్థ హెచ్చరికఇది. యుద్ధాలు, హత్యాకాండలు, ప్రకృతి బీభత్శం, పెద్ద భాషల్ని ఆశ్రయించటం లాంటివన్నీ ఇందుకు కారణాలట. ఒకతరం నుంచి మరొక తరానికి భాషను తరలించటానికి కనీసం లక్షమందైనా ఆ భాషమాట్లాడే వాళ్ళుండాలని లేకపోతే ఆభాష అంతరిస్తుందని యునెస్కో ప్రకటించింది.
 
ఏమతం వాళ్ళు ఎంతమంది పెరిగారు,ఎంతమంది తరిగారు లాంటి లెక్కల్ని తప్పులతడకలతో
హడావుడిగా పార్లమెంటుకు అందజేసి, తరువాత నాలుక కరుచుకున్న కేంద్రగణాంకశాఖ 2001నాటి భాషలవారి  జనాభాలెక్కల్ని ఇంతవరకూ ప్రజలముందు ఉంచలేదు. భాషల అభివృద్ధికి, పంచవర్ష ప్రణాళికల్ని ఆపుచేసి, దశవర్ష ప్రణాళికగా మార్చుకోవల్సిందేనా?భాషల వివరాలు చెప్పటానికి ఆరేళ్ళు సరిపోలేదా? 90లక్షలమంది గుడ్డివాళ్ళు, కోటినలభై లక్షల మంది చెవిటివాళ్ళకు లేని బాధ మీకెందుకంటున్నారు  సెన్సస్ వాళ్ళు.
 
ఇప్పుడు 2001జనాభా లెక్కల్లో 428భాషలు నమోదయితే వాటిలో 415వాడుకలో ఉంటే 13భాషలు నశించిపోయాయట. ఎనిమిదో షెడ్యూలులోకి మరోనాలుగు భాషలు కలిపినందున,షెడ్యూలు భాషల సంఖ్య 22కు పెరిగింది.వాటివివరాలు పట్టికలో చూడండి. ప్రమాదంలో పడిన భాషల్ని రక్షించేందుకై ఒక సంస్థ ఈ సంవత్సరం అక్టోబరు 25-27 తేదీలలో మైసూరులో ఒక సమావేశం నిర్వహిస్తుంది. ‘చిన్న భాషలమీద బహుళభాషల ప్రభావం’ అనేదే చర్చాంశం. ఈ సంస్థ ఆశయాలు నాశనమైపోతున్న  భాషల గురించి హెచ్చరించటం, ఆ భాషల వాడకాన్ని పెంచి, అన్ని విధాల తోడ్పాటునందించటం. www.ogmios.org అనే వెబ్ సైట్ చూడండి.
 
ఒకపిల్లవాడు పన్నేండేళ్ళ వయసులో అద్దాన్ని పట్టుకుని బిద్దం బిద్దం అంటుంటే తల్లిదండ్రులు తెగ సంతోషపడిపోయి పన్నెండేళ్ళ బాలాకుమారుడా ఇంట్లోనే ఏదో చెయ్యి అన్నారట. మొత్తం మీద ఇంతకుముందు తెలుగుమాట్లాడేందుకు నోరూ వాయి పడిపోయిన అనేకపార్టీలకు, సంస్థలకు ఇప్పుడు నోరు పెగులుతుంది. ఇక చూసుకోండి మా వ్యవహారాలన్నీ తెలుగులోనే నడుపుతాము అంటున్నారు. చాలా సంతోషం కలుగుతోంది. ఇప్పుడు ద్రావిడవిశ్వవిద్యాలయం వైస్-చాన్సలర్ గంగిశెట్టి లక్ష్మీనారాయణ కూడా ఈ ప్రతిజ్ఞల పరంపరలో గొంతుకలిపారు. ఇన్నాళ్ళూ ఇంగ్లీషులో ఉత్తర ప్రత్త్యుత్తరాలకు అలవాటుపడిన వాళ్ళకు తెలుగులో వ్యవహారాలు నడపాలంటే కొన్ని కష్టాలు వస్తాయి. వాటితోపోరాడాలి. వాటిని జయించాలి. తెలుగుఫాంట్లు, సాఫ్ట్ వేర్ నిరంతరం అభివృద్ధి పరుస్తూ ఉండాలి. ఇంగ్లీషుకు ధీటుగా వాటిని మెరుగుపరచాలి. తెలుగు మేధావులంతా తలా ఒక చేయి వేస్తే ఇదేమంత కష్టం కాదు. తెలుగు వార్తాపత్రికల వాళ్ళు కాలానుగుణంగా తెలుగును ఎంతో అభివృద్ధిపరచలేదా?
1947 నాటికి కేవలం రాతప్రతుల్లో ఉన్న హెబ్రూ భాషను పునరుద్ధరించుకుని, ఇశ్రాయెల్ జాతీయ భాషగా కాపాడుకుంటున్న 50లక్షలమంది యూదుల్ని చూచి మనం నేర్చుకోవాలి. 1999లో
కేవలం నలుగు విద్యార్థులకు హవాయి భాష ప్రత్యేకంగా నేర్పి పట్టభధ్రుల్ని చేసారు. ఇప్పుడు వెయ్యిమంది ఆ భాషమాట్లాడుతున్నారు. మాతృభాషాభిమానం గల ప్రజలు, ప్రభుత్వం, విద్యాసంస్థలు ఏకమయితే వారి మాతృభాష రాజ్యం ఏలుతుంది.నలుచెరగులా విస్తరిస్తుంది. విస్తారమైన సాహిత్యం ఉధ్భవిస్తుంది. ఇంగ్లీషు, హిందీ భాషల చెరలో నుండి మనపిల్లల్ని విడుదల చేసి, స్వేఛ్ఛ్గగా వారు తేనెలూరె తెలుగులో విజ్ఞానశాస్త్రాలు చదివేలా చెయ్యాలి.
 
లండన్ నగరంలో 150భాషలు మాట్లాడే  80 లక్షలమందిలో 30లక్షలమందికి ఇంగ్లీషు మాతృభాష కాదట. వీళ్లకోసం 999అనే ఎమర్జన్సీ సర్వీసులో అనువాదకుల్ని పోలీసులు నియమించారట. అక్కడకు ఎన్ని కొత్తభాషలు మాట్లాడే వాళ్ళు వలస వచ్చినా, వారికోసం అనువాదకుల్ని నియమిస్తూ,”సమాచారం తెలుసుకోవటం ప్రజల హక్కు”అంటున్నారట అక్కడి పోలీసులు.
కానీ మనదేశంలో కోట్లాదిమంది మాట్లాడే భాషలవాళ్ళకు కూడా వాళ్ల భాషలొ సమాచారం పొందే అవకాశం మన దేశ రాజధాని నగరంలొ ఉందా?
 
హిందీయేతర రాష్ట్రాలలో త్రిభాషా సూత్రం ప్రకారం హిందీని నిర్భందభాషగా నేర్పాలని చూస్తే తమిళనాడు ప్రజలు ఎదురుతిరిగారు. మిగతా రాష్ట్రాలన్నీ అమలు చేస్తున్నాయి. మరి హిందీ రాష్ట్రాలలో హిందీయేతర భాషలు నేర్పటంలేదు. హర్యానాలో మాత్రం తెలుగు రెండో భాషగా కొన్ని పాఠశాలల్ల్లో నేర్పుతున్నారట. దేశసమగ్రత నిలవాలంటే హిందీ రాష్ట్రాలలో,ఉత్తరభారత రాష్ట్రాలన్నిటిలో, ఏదో ఒక దక్షిణాది భాషను పిల్లలకు నేర్పించాలని గతంలో పెద్దలు చేసిన సూచన అమలుకాలేదు. ఎవరి భాషను వాళ్ళు వదిలేసిమరీ ఇంగ్లీషును ఆశ్రయించారు.
 
పూర్వం ప్రపంచమంతా ఒకేభాష, ఒకే పలుకు ఉన్నప్పుడు బాబేలు గోపురం కట్టటానికి నడుంకడితే దేవుడు వారి ఏకైక భాషను వందలాది భాషలుగా చిందరవందర చేశాడట. ఇప్పుడు ప్రజలంతా
మళ్ళీ ఇంగ్లీషు సాలెగూడు(ఇంటర్ నెట్)కట్టారు. దేవుడుకూడా ఈ సాలెగూడులో పడతాడో, మరి ఆయనే చీల్చిన ఇన్నివేల భాషల్ని రక్షించుతాడో కాలమే నిర్ణయించాలి. ఇంగ్లాండులోని పిల్లలకు ఇంగ్లీషు నేర్పటానికి ఇండియన్ టీచర్లను కోరుకుంటున్నారంటే మనదేశం ఈ బాబేలు భాషలో ఎంతముందంజలో ఉందో ఊహించవచ్చు. మనవాళ్ళు బ్రతకనేర్చినవాళ్ళు. సర్దుకుపోయే తత్వం గలవాళ్ళు. విడిపించే దిక్కులేక దెబ్బలకు ఓర్చేవాళ్ళు. సిరిసంపదల కోసం సొంతభాషను సాంతం వదిలెయ్యటానికైనా సిద్ధపడేవాళ్ళు. పొరుగింటిపుల్లకూర రుచి అని నిరూపించిన వాళ్ళు.
 
ఫౌండేషన్ ఫర్ ఎన్ డేంజర్డ్ లాంగ్వేజస్ చైర్మన్ నికోలాస్ ఓస్ట్లలర్ కు “తెలుగు అధికార భాష కావాలంటే…” పుస్తకాన్ని ఇ-మెయిల్ లో పంపాను. 2001 జనాభా లెక్కల ప్రకారం వివిధభాషలు మాట్లాడే వారి సంఖ్యావివరాలు అడిగాను. వారిదగ్గర లేవు. 1997నాటికి ప్రపంచభాషల జనాభా అంచనాలు www.etnologne.comలో ఉన్నాయి. కానీ 2001నాటి భారతదేశ భాషల అధికారిక జనాభా లెక్కలు లేవు.వాటిని సంపాదించేందుకు 10-4-2006న FELలోని డాక్టర్ మహేంద్ర కిషోర్  వర్మకు,CIILలోని డాక్టర్ ఉదయనారాయణ సింగ్ కి నాలేఖను పంపాను. ఆలెక్కలు ఈ సంవత్సరమైనా వస్తే “తెలుగు అధికార భాష కావాలంటే…”పుస్తకంలో వాటిని పొందుపరచి మనభాషల పెరుగుదల తరుగుదల తీరుతెన్నులను విశ్లేషిద్దాం.
 
1974 నాటి జీవో 485 ప్రకారం సుప్రీం కోర్టు, హైకోర్టులలో మాత్రమే ఇంగ్లీషులో వ్యవహారాలు జరగాలని,క్రిందిస్థాయి కోర్టులన్నిటిలోమాతృభాషలో వ్యవహారాలు జరగాలని నిర్దేశించారు. అధికార భాషా సంఘం అధ్యక్షుడు ఎబికె ప్రసాద్, హైకోర్టు ప్రధాన న్యాయమూర్తి సంఘ్వీని కలిసి ఈ విషయమై విజ్ఞప్తిచేస్తే ఆయన జిల్లాకోర్టులకు ఆదేశాలిచ్చారట. ఇటీవల అయిదు హిందీ రాష్ట్రాలలో హైకోర్టు స్థాయిలో కూడా హిందీలో వ్యవహారాలు నడపటానికి కేంద్రం అనుమతించిదట (వార్త 27-3-2006). ఇలాంటి అనుమతి తెలుగుకి కూడా తెచ్చుకుంటే మన రాష్ట్ర భాషకు,ప్రజలకు గొప్ప మేలు జరుగుతుంది.చార్జి షీట్లు,డిమాండు పత్రాలు కూడా తెలుగులోనే జారీ చేయబోతున్నట్లు  డి.జి.పి.స్వరణ్ జిత్ సేన్ ప్రకటించారు.
 
(ఈనాడు 12-04-2006).మన పోలీసు స్టేషన్లు, కోర్టులు, ఆఫీసుల్లో వ్యవహారాలన్నీ తెలుగులోనే జరుగుతుంటే మనప్రజలకు సుఖం,మన విద్యార్థులకు భాషపై పట్టు దొరుకుతాయి. వాడకం వల్లనే భాష సజీవంగా ఉంటుంది. వాడకంలోలేని భాషతో ప్రజలను బాధపెట్టకూడదు. అలాగే పాలకులు కూడా బడా రాజ్యాల ప్రాపకం కోసం తమ భాషను చంపుకుని, తెలియని భాషను తెచ్చి
ప్రజలమీద రుద్దకూడదు.
 
——————
 
 
 
 
 
 
 
రచన  – డా.తాడేపల్లి పతంజలి
 
ఒక కవి చరిత్రను మొట్టమొదట కావ్యంగా వ్రాసిన మహాకవి రఘునాథ నాయకుడు. కృష్ణ దేవరాయలు మళ్ళీ రఘునాథ నాయకునిగా పుట్టాడేమో అనిపిస్తుంది.ఆయన భువన విజయం నడిపిస్తే ఈయన ఇందిరామందిరం స్థాపించాడు.రాయలు, నాయకుడు ఇద్దరూ మహాకవులే. కాకపోతే రాయలు ఇలలోనూ, కవిత్వంలోనూ సమ్రాట్టు. రఘునాథ నాయకుడు కేవలం కవిత్వంలోనే  సమ్రాట్టు.
 
రఘునాథ నాయకుని కావ్యాల్లో ప్రసిద్ధికెక్కిన కావ్యం వాల్మీకి చరిత్ర. మొత్తం మూడాశ్వాసాలు.  122+155+169  వెరసి 446 గద్య పద్యాలు .
 
వాల్మీకి చరిత్ర ద్వితీయాశ్వాసంలో గ్రీష్మర్తు పద్యాలు 15దాకా ఉన్నాయి. అవటానికి  గ్రీష్మర్తుపద్యాలయినప్పటికీ అర్థం చేసుకొంటూ చదివితే మంచి భావాల కోసం తపించే  హృదయాలని చల్లపరుస్తాయి. వాటిలో ఒక పద్యం ఆస్వాదిద్దాం
.
“కాకోల కంఠు తార్తీ
యైక విలోచనమునందునెసగెడు సెగలే
పైకొనియెననగ  లోకం
బాకులపడ దోచె గ్రీష్మమతి భీష్మంబై’
 
ఎండాకాలం భయంకరంగా ఉందని చెప్పాలి. దానికి పోలికగా శివుని మూడో కన్నును  రఘునాథ నాయకుడు ఎంచుకొన్నాడు. శివుని మూడో కంట్లో ఉన్న మంటలు ఎండాకాలంగా మారిందని కవి భావన. ఎండలు మండి పోతున్నాయని మన తెలుగు వాళ్ళం (తెలుగు భాష మాట్లాడే తెలుగు వాళ్ళు మాత్రమే) అప్పుడప్పుడు వాపోతుంటాం. ఆ నుడికారాన్ని కవి తన  భావనలో అందంగా చెప్పాడు.
 
“గ్రీష్మమతి భీష్మంబై ‘అనటం శబ్దాలంకార లోలత్వం వల్ల కాదు. సందర్భానుగుణమైన  భాష రసవత్తరంగా ఉంటుంది. చిన్నపిల్లవాడి దగ్గర ‘నాన్నా! బాగున్నావా! ‘అని మృదువుగా మాట్లాడాలి. యుద్ధంలో కత్తులు దూస్తున్నప్పుడు భాష కఠినంగా   ఉండాలి. “గ్రీష్మమతిగా దోచెన్ “అని మృదువుగా రాస్తే అది పద్దుల లెక్క అవుతుంది. గణాలు  కుదరచ్చేమో కాని  , రస సిద్ధి కాదు.
 
ఈ పద్యంలో ఉన్న ఇంకో అందమైన పదం  ‘కాకోల కంఠు ‘. శివుడనటానికి వేలాదిగా పదాలున్నాయి. ప్రత్యేకంగా ‘కాకోల కంఠు’ పదాన్ని స్వీకరించటంలో రఘునాథ నాయకుని ప్రతిభ ఉంది.కాకిలా నల్లగా ఉండే విషం కాకోలం . కాకిని రామ చిలుకలా ముద్దు చేయం. ఒక పావురాయిలా దానిని తదేకంగా చూడం. కాకిని చూస్తుంటేనే ఒక తిరస్కార అసహ్య  భావన  అప్రయత్నంగా  మానవునికి వస్తుంది. కాకోల విషం కూడా అటువంటిదే.
 
పాల సముద్రం లోనుంచి మొట్టమొదటగా కోలాహలంగా బయటకు వచ్చిన హాలా హలమే కాకోలం. ఇది  శివుడి కంటి మంటకి నూరు రెట్లు ఎక్కువ. కల్పాంతంలో వచ్చే అగ్నికి వెయ్యి రెట్లు ఎక్కువ.లక్ష సూర్యులతో సమానం. ఆ విషం అన్నింటిని నాశనం చేస్తుంటే అందరూ శివున్ని ప్రార్థించారు  . లోకం మేలు కోసం ఆ కాకోలాన్ని శివుడు చేయి చాచి ఒక నేరే డు పండులాగా చేతిలోకి తీసుకొన్నాడు.అంతమందిని గడగడలాడించే విషం శివుని దగ్గర ఇదివరకు  బడిపంతులిని (ఇప్పటి వాళ్ళు కాదు) చూసిన పిల్లల్లా    కిక్కురుమనలేదు. . ఆ కాకోలాన్ని మింగేటప్పుడు శివుని శరీరంమీద పాములు కదల్లేదు. చెమటలు లేవు. కళ్ళు ఎర్రబడలేదు.
 
శివుని ఉదరం సమస్త లోకాలకి నిలయం కనుక ఆ భయంకర విషాన్ని లోపలికి పోనీయకుండా పండ్ల రసంలా గొంతులో నిలిపాడు. అందువల్ల ఆ గొంతుకు ఒక నలుపు ఏర్పడి, అది అలంకారంలా మారింది. శివునికి అప్పట్నించి కాకోల కంఠుడు, నీల కంఠుడు ఇలా పేర్లు వచ్చాయి.
 
‘ప్రళయకాలా భీల ఫాల లోచనానలశతంబు చందంబున ‘(భా. 08వ స్కంధం 216వ.) అనే వాక్యాన్ని రఘునాథ నాయకుడు తప్పనిసరిగా చదివే ఉంటాడు . శివుడి కంటి మంటకి నూరు రెట్లు ఎక్కువ శక్తి విషానికున్నప్పుడు “శివుడి కంటి మంట శక్తి ఎక్కువా? విషం శక్తి  ఎక్కువా?” అనే ప్రశ్న వస్తే  విషం శక్తి  ఎక్కువ  అని సామాన్యంగా మనకు అనిపించే  జవాబు. ఎందుకంటే అది నూరు రెట్లు ఎక్కువ అని భాగవతం చెబుతోంది కదా ! అనిపిస్తుంది. కాని ఆ విషాన్ని కంఠంలో నిలిపి చెక్కు చెదరనివాడు శివుడు అనే అర్థం వచ్చేటట్లు కాకోల కంఠు అనే పదాన్ని  రఘునాథ నాయకుడు ప్రయోగించాడు.
 
ఇప్పుడు విషం శక్తి తగ్గిపోయింది. కంటి మంట శక్తి  అధికమయింది
 
మొత్తం మీద భావమేమిటంటే అన్ని లోకాలను బూడిద చేసే కాకోల విషాన్ని కంఠంలో నిలిపిన శివుడు సామాన్యుడు కాడు. అతని కంటి మంట శక్తి విషాన్ని మించిందని, అవి ఎండలుగా మారాయని రఘునాథ నాయకుని ఊహా నిపుణత్వానికి  జోహార్లు  అనక తప్పదు. స్వస్తి.
 
ఆధార గ్రంథాలు
1. వాల్మీకి చరిత్రము  -అకాడమీ ప్రథమ  ప్రచురణము  (1968)
2. పోతన భాగవతం మూడవ సంపుటం- టిటిడీ ప్రచురణము(2007)
  రచన : డా. రాధేయ
ఒక విషయం గురించిగానీ, ఒక దృశ్యం గురించిగానీ కవితామయంగా కన్నులకు కట్టినట్లు చూపి ఆ దృశ్యీకరణశైలితో ఆలోచన్లని కవిత్వంగా మలిచే దిశగా ప్రయాణించే కవులు కొందరే కన్పిస్తారు మనకు. సామాజిక అనివార్యతనుంచి ఏకవీ తప్పించుకోలేడు. ఇప్పుడు ప్రపంచీకరణతో ప్రపంచమే మన ముంగిట్లో వాలింది. యాంత్రీకరణ మనిషి అవసరాల్ని తీర్చలేని స్థితిలో మనిషి బతుకును మార్కెట్లో నిలబెట్టింది. ఈ మార్కెట్ సంస్కృతిలో మానవ సంబంధాలు లేవు. ప్రేమలు, ఆపేక్షలు లేవు. అన్నీ పొడిపొడి మాటలు… లెక్కలు… బేరీజులే.
మానవ సంబంధాల్లో ఏర్పడిన ఈ అంతులేని విషాదాన్ని, ఇందులోని వాస్తవికతను వ్యక్తీకరిస్తూ దాన్ని అధిగమించే ప్రేమైక జీవన సత్యాల్ని మనిషికి వివరిస్తాడు కవి. ప్రేమ, ఆత్మీయతలతో పాటు ఆత్మవిశ్వాసాన్ని కల్గిస్తూ సౌందర్యవంతమైన జీవితాన్ని కవిత్వం ద్వారా విశ్లేషిస్తాడు. సరళమైన, లలితమైన పదాలతో, పదబంధాలతో కవిత్వాన్ని చెప్పగల కవులు కొందరుంటారు. ప్రతి వస్తువునీ కవిత్వం చేసి మెప్పించగల ప్రతిభావంతులు మరికొందరుంటారు. అందుకే కవిత్వం ఒక జీవన విధానం. ఒక నిరంతర ఆలోచనా సరళి. ఒక నిత్యావసర శ్వాస. అవగాహన కల్గివున్న కవులు అలసటకైనా ఆటుపోట్లకైనా వెనుకంజ వేయరు.
“కవిత్వమంటే మార్పు, కొత్త స్పందన, మరింత సున్నితమైన అనుభూతి, మరింత నిశితమైన అనుభవ దృష్టి. నిజమైన కవిత్వం జీవితాన్ని ప్రతిబింబిస్తుంది” అంటాడు ఇస్మాయిల్.
కవిత్వాన్ని ఎవ్వరూ విధ్వంసం చెయ్యలేరు. మనిషిలో ఆలోచనా శక్తి ఉన్నంతవరకూ కవిత్వం ఉంటుంది. మానవజీవన సర్వస్వం కవిత్వమే.
అమెరికాలోని ‘నయాగరా’ జలపాత సౌందర్యాన్ని కొంతమంది కవులు, కవయిత్రులు సందర్శించారు. తర్వాత వారి భావావేశాన్ని అక్షరాల్లో బంధించి కవిత్వం రాశారు. ఈ వ్యాసంలో వారి కవిత్వాన్ని ఓసారి విశ్లేషించే ప్రయత్నం చేద్దాం.
‘నయాగరా’ని చూసిన అనుభూతి ఎవరికైనా గొప్పదే. ప్రచండమైన జలపాతం ఉరుకులు, పరుగులతో నిర్విరామంగా దూకుతూ చూపరులను ఆశ్చర్యంలోనూ, ఆనందంలోనూ ముంచెత్తుతుంది. ఆ స్థలం వదలివచ్చిన ఆదృశ్యం జ్ఞాపకంగా మెరుస్తూనే వుంటుంది. నిజానికి దానిని అక్షరాల్లో పట్టుకోవడం చాలా కష్టం.
 
ఈ కవయిత్రి నాయాగరా అందాల్ని తన కవిత్వంలో పొదివి పట్టుకుంది. ఓ అద్భుతమైన కోలాహలాన్ని ఉద్వేగంతో చూసింది. ఒక మహా స్వప్నం కళ్ళముందు ప్రత్యక్షమైంది. అక్కడ సూర్యుడూ అంతే ఒక పట్టాన ఆకాశం దిగడు. వృక్షాలన్నీ పొడవుగా విస్తరించాయి. గాలినిండా కేరింతలు కొడుతూ పక్షులెగురుతాయి. ప్రవాహం మృదంగనాదమై వలయాలు వలయాలుగా సాగుతుంది.
 

అదిగో! అర్థచంద్రాకృతిలో ఉదయించిన
మహోధృత జలపాతం
నయాగరా
ఉగ్రవాదంలా
ఉన్మత్త రూపంలా నయాగరా
నీటి నుంచీ నింగి దాకా
ఇంద్రధనుస్సు సారించిన
నిరంతర జీవధార నయాగరా!
రాళ్ళని డీకొని పైకెగిసిన ఆ బిందువులతో
తడిసిన ముఖం అరవిందమైంది
ఒక్కసారిగా ఆ చిత్రాన్ని దాచుకోవాలని
విశాలంగా నేత్రం నిమీలితమైంది
అయస్కాంతమేదో ఆకర్షించినట్టు
ఆ వేగానికి శరీరం ఉద్రిక్తమైంది
తపోగ్నమైన మానసాన్ని
నిశ్శబ్దంగా కళ్ళుతెరిచి
మళ్ళీ మళ్ళీ
తేజోమయ రూపాన్ని
నయాగారని చూశాను
అలుపు లేకుండా
కాలంతో సవాలు చేస్తూ
యుగాలు దాటి నిలిచిన
ఓ విశ్వరహస్యాన్ని విన్నాను
                                                                                                           – జయప్రభ
 
 
 
ఈ కవయిత్రి కూడా నయాగరా జలపాతాన్ని దర్శించింది. తన హృదయం ఆనంద తరంగితమైంది. కవితా తరంగాల మధ్య మైమరచిపోయింది. ఆ పరిసరాలు ఆ దృశ్యాలు తనలోని భావ స్పష్టతకు తార్కాణాలుగా నిలిచాయి. కళ్ళముందు నయాగారాను చూస్తుంటే నీటి తుంపర్లు కూడా అక్షరాలుగా మారుతున్నాయి.
 

నయాగరా! నయాగరా!
నయగారాల నయాగరా!
ఇలా దూకేయడం నీకే తెలుసు సుమా!
పంచసాగరం వద్ద కనిపించేది నీవేనా
తరంగాలతో అంబరాన్ని చూపించే ప్రయత్నం
ఏమిటీ హోరు! ఏమిటీ జోరు!
  మైమరపించే జలవిద్యుత్కాంతులు
         కళ్ళను కట్టిపడేసే మంచు దుమారం
        ఇదేనా అభ్రగంగావతరణం
            నిన్ను చూస్తుంటే
                తుంపర్లుకూడా అక్షరాలుగా మారుతున్నాయి
                                                                            –      డా.పి.సుమతీ నరేంద్ర
 
 
ఈ కవి ఓ రాత్రి నయాగరాతో ముచ్చటించాడు. గదిలో నుండి నడచి, మెట్లపైనుండి నడచి, నయాగరా వీధిలోకి నడచి అప్పుడు చూశాడు. నల్లని వాడు, నల్లని బట్టలు వేసుకున్నవాడు, నల్లని మోటు పెదవులతో ధగధగా మెరిసే ‘జాజ్’ పరవశుడై, తాండవమాడే పరమశివునిలా ఆలపిస్తున్నాడు. మనిషి గుండెలోకి పాట ఈటై దిగుతోంది. అడుగులు ఆగిపోయాయి. ఎదురుగా నయాగారా జలపాతానికి దారి. ఆపాతమధురమైన పాట నుండి జలపాతానికి వెళ్ళాలి.
 

 
నయాగారకు ఆ ఒడ్డు కెనడా
ఈ ఒడ్డు అమెరికా
రెండు దేశాల సంధానకర్త ఒక నీటిపాయ
తీరాలపై వెలసిన ఇరుదేశాల ఆకాశహర్మ్యాలు
మనిషి చేతలు ప్రకృతి ముందు
ఎంత కృతకమో చెబుతున్నాయి
మనిషి అవసరాన్ని అభిరుచిని బలహీనతలను
నగదుగా మార్చుకోవడమే వ్యాపారమైనపుడు
నయాగారాను ఒక వ్యాపారంగా మార్చిన అమెరికా!
నీది ఒక వ్యూహం!
అమెరికాకు వచ్చిన వాడెవడైనా నయాగారాను
చూడకుండా పోగలడా?
ప్రకృతి మనిషిని జయించడం మరచిపోగలడా?
                                                                                                                               – రామా చంద్రమౌళి
 
 
 
ఈ కవి నయాగరా జలధారను చూశాడు. కవితాధార ఉప్పొంగింది. ఖండఖండాంతరాల్లో సహజ జలపాతమని పేరుపొందిన నయాగరా  రుతుస్నాతగా, శ్వేతసుందరిగా, నురుగుల బంగారు జుత్తుతో పరుగు తీస్తుంటుంది. అమెరికా కెనెడా సంపన్న దేశాల మైత్రీ స్రవంతి నయాగారా. అధునాతన పాశ్చాత్య శ్వేతసుందరి. అసలైన సిసలైన మోనాలిసా నయాగరా.
 

రాదేం నయగారా
నిను జూస్తే
నాకేం కవితాధార
ఖండఖండాంతరాల్లో సహజ సౌందర్య
జలపాతానివని ప్రఖ్యాతి పొందావు
శతశతాబ్దాలుగా ప్రపంచంలో వింతైన విశాలమైన
నిర్ఝరీపాతానివని ప్రఖ్యాతి జెందావు
ఏడాది పొడవునా నిట్ట నిటారుగా
కొండకొమ్మల్లోంచి దూకుతుంటావని కీర్తి గడించావు
విద్యుద్దీపాల వెండి వెలుగుల్లో మెరిసిపోతుంటావని కీర్తి గడించావు
కానీ ఏం లాభం
నీ జలాల్ని సుతారంగా స్పృశించి పొంగిపోలేం
నీ నీటిని ఔపోసన పట్టలేం
నీవొక అందరాని, పురాజన్మ చైతన్యంలేని
అధునాతన పాశ్చాత్య శ్వేత సుందరివి
నీ తీవ్రఝరీ తరంగ భావనా విచిత్ర విపంచికీ
నా శాంత గంభీర మనోవీణా తంత్రులకీ
ట్యూన్ కలియటం లేదు
అందుకేనేమో
రాదేం నయాగారా
నిను జూస్తే
నాకేమీ కవితాధార
                                                                                                                            – జి.వి.సుబ్బారావు
 
 
 
ఈ కవి నయాగరాను ప్రపంచ అపురూప అందాల భరిణెగా అభివర్ణిస్త్తున్నాడు. ఈ నయాగరాను సందర్శించినపుడు కలిగించ భావోద్వేగానికి అక్షరరూపమిచ్చాడు. ఆ జలతరంగిణి సంతోషంతో ఉప్పొంగితే ఆనందాశ్రువుల సంద్రమౌతుంది. ఉత్తుంగ తరంగ తురంగమై వడివడిగా పరుగులు పెడుతుంది. అలా సాగిపోతూ పూర్వీకుల పాదముద్రల్ని చూపుతుంది. గుహలలో తలదాచుకున్న ముత్తాతల ఆనవాళ్ళు చూపుతుంది. తీరాల పొడవునా విస్తరించిన మానవ నాగరికతా మహాప్రస్థానాల చిత్రపటాలు ఆవిష్కరిస్తుంది.
 

నయాగరా
నా గారాల తనయా
శీతల సమీర స్ప్రశలతో కేరింతలు గొట్టే
నవనోన్మేష శిశువా
శత సహస్ర కోమల కరాలు చాచి
నను స్వాగతించే చిరుకూనా
ఏడేడు సంద్రాలలో కడిగి ఆరబెట్టిన ఆణిముత్యమా
నా చీకటి గుండియలో
దివ్వెలు వెలిగించే మణిహారమా
నింగీ నేలను తాకిన నా ఇంద్రచాపమా
నీ శీకర తుషార
పరివ్యాప్తితో
ఆపాదమస్తకం తడిసి పునీతుడనైతి
ఉదయభానుడి లేత కిరణాలతో
తలారా స్నానమాచరించి
ముగ్ధ మనోహరంగా
గోచరిస్తావు నువ్వు నయాగరా
జలతారు మేలిముసుగులో
తళుకులీనే నవవధువా
నీవేలు పట్టుక నడిచిన వాడెంత ధన్యుడో గదా
                                                                                                                                               -జీవన్
 
ఇదీ నయాగరా సౌందర్య వర్ణన. కవుల కవయిత్రుల మనోలోక భావనా సౌంద్రయ కవితా వర్ణన. ఒకే దృశ్యాన్ని విభిన్న కోణాల్లో దర్శించి వర్ణించిన తీరు ప్రశంశనీయం. ఒకరికి నయాగరా ఓ అద్భుత కోలాహల మహాస్వప్నమైతే, మరొకరికి ఆ నీటి తుంపర్లు అక్షరాలై అంతరంగాన్ని అభిషేకించింది. అమెరికాకు వెళ్ళిన వాడెవడైనా నయాగరాను చూసితిరాలంటాడు ఒక కవి. ఖండఖండాంతరాల్లో సహజసౌందర్య జలరాశిగా పులకించిపోయాడు మరొక కవి.నయాగరాకు ఏడేడు సముద్రాలలో కడిగి ఆరబెట్టిన ఆణిముత్యంలా భావించాడు ఇంకొక కవి.
 
వీరందరి దృష్టిలో ‘నయాగరా’ అంటేనే ‘కవితానగారా’.
 
