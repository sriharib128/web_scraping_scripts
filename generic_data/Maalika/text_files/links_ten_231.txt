రచన: బులుసు సరోజినీ దేవి
నెచ్చెలీ…. రమ్మంటే రానే లేదు నువ్వు.. చెమ్మచెక్కలాడే వేళ నీతో చెప్తే.. !
హిమగిరి శిఖరాన్నెక్కి మేఘాల దారుల్లో
అందాక పయనించి నీలాకాశం చిక్కపడ్దాక
పూసే చుక్కలన్నీ పోగేసి ఇంటి ముంగిట రంగవల్లులద్దుతుంటే..
మెరిసి మురిసే అమ్మమ్మ నవ్వుల్లోంచి
పాత జ్ఞాపకాల చిట్టిపొట్టి అద్దాల పరికిణీ ముచ్చట్లు వింటూ…
మనమెరుగని రాజకుమారిని మనలోనే చూసుకుందామని చెప్తే
రానే లేదు చెలి రమ్మంటే నువ్వు!
 
బాల్యం చివరి కంటితో చిలిపి గా చూస్తూ.. మనని దాటి వెళ్తుంటే—
మువ్వగోపాలుడు మురళి వాయిస్తున్నట్టు తోస్తోందనీ
సిరిమువ్వలు గలగల లాడే పాదాల్ని
జీరాడే తెల్లకలువల పావడా కుచ్చిళ్ళు మునివేళ్ళతో తాకుతుంటే
పెళ్ళికూతురుకి మల్లే యవ్వనపు జలతారు మేలిముసుగుసిగ్గుతెరలు
పసిడిబుగ్గల మీదకి పాకి వినీవినపడని ఊసులు పెదాల మీద నర్తిస్తుంటే
తొలిచిగురాకు ఊయలలూగుతున్నట్తు లేదూ? అంటే………
ఫక్కున నవ్విన బామ్మ తాతయ్య పెళ్ళిచూపులకొచ్ఛిన కబుర్లు చెప్తుందంటే
రానే లేదు చెలి… అలగనా నేను?
రామాయణం తలకెక్కించుకుని ముద్దుగుమ్మ సీతలా ఒద్దికగా నిలబడి
విల్లు విరిచిన రామచంద్రుణ్ణి ఓరగాచూస్తున్నట్లు…
వలపు వాకిళ్ళు తెరిస్తే… ఎదురుగా నిలబడ్డ కలికాలపు సరసాల పతి కళ్ళల్లో
నా ప్రతిబింబానికి బదులు నాలుగేసి పడుచుల ఒయ్యారాల్ని తిలకించి
కృష్ణుడి నోటిలో బ్రహ్మండాన్ని చూసినట్లు
కళ్ళముందు నిరంతరం ప్రసారమౌతూనే ఉంది!
గడుసు దానివి!
నువ్వెందుకు నాలోనే ఉంటూనే నాకు కనపడకుండా దాక్కున్నావో తెలిసింది.
ఎందుకు నెచ్చెలీ? రవ్వంత కనికరం లేకుండా నీకూ నాకు ఈ మధ్య దూరం?
ఆత్మంటే ఆయుష్షుతీరి సుదూరాలకు పయనించేవరకు
లౌకికప్రపంచంలో ఆత్మవిశ్వాసాన్నిచ్చే మహత్తర శక్తి కదా?
అక్కున చేర్చుకునే అమ్మ కదా?
రా సఖీ!నాలో ఇమిడిపో!
 
ఆర్టిస్ట్: సువర్ణ భార్గవి

ముగ్గురు ఆడపిల్లలే, మళ్లీ ఆడపిల్లే పుడుతుందేమో అని తల్లి ఆవేదనతో తల పట్టుకుంటే, బిడ్డ ఆ తల్లితో ఆడపిల్ల అనుకోవద్దు ఆడపిల్లే ఇంటికి ముద్దు అని చెపుతూ ఓదారుస్తున్న దృశ్యం…..

దుశ్శాసన పర్వంలోని సన్నివేశాన్ని తీసుకొని కృష్ణుడిలాగా పిల్ల తండ్రి  తల తాకట్టు పెట్టి కూతురి కోసం  వర కట్నం  ఇస్తూనే పోతున్నాడు,   వరుడేమో  తాళి చేత పట్టుకొని డబ్బు పేర్చుకొంటూనే పోతున్నాడు.. మన వ్యవస్థ లో ఏమాత్రం మార్పు రాలేదు… ఇంకా అత్తగార్లు  కోడళ్లని కాల్చటం,  లేదా  ఆడపిల్లలు  ఆత్మహత్యలు చేసుకోవటం  చూస్తున్నాము… వరకట్న  బాధల నుంచి  ముక్తి  లేదా?????????

అక్రమ సంబందాలు ఎంత హాని  తలపెడతాయో  ప్రజలకి  తెలిపి, ఎయిడ్స్ నుండి విముక్తి పొందే  విధంగా సంఘంలో మార్గనిర్దేశం  సూచిస్తూ మార్పు రావాలని ఎయిడ్స్ బారిన పడకండి అని  వేసిన చిత్రం..  

ఆడవారికి  శాంతి  లేదు  అంటూ  వేసిన చిత్రం   …. ఏ  రకంగా చూసిన   ఆడవాళ్ళకి   శాంతి అనేది   కరువైంది   అంటూ తెలిపే చిత్రం. పేరుకే శాంతి పావురం  కానీ   దాని కంట్లో కన్నీరు రక్తంలాగా మారి కారుతున్న దృశ్యం …..

  “ప్రెగ్‌నెంట్  లేడీ విత్  ఫీటస్ ”  విత్   స్కానింగ్   ఆడపిల్ల అని తెలుసుకోవటం  భ్రూణ హత్యలు చేయటం  మానండి అంటూ  వేసిన చిత్రం ……….
 రచన:నండూరి సుందరీ నాగమణి 
మన సినీ వినీలాకాశంలో ఎన్నెన్నో తారలు. కొన్ని తారలు తెర ముందు అద్భుతమైన  అభినయాన్ని పండిస్తే మరి కొన్ని కనిపించని తారలు ఆ అభినయానికి రాగాల వన్నెలు అద్దుతాయి. వారే నేపథ్య గాయకులు. సీరియస్ గా సాగిపోతున్న చిత్రంలో అలవోకగా మెరిసే గీతాలు మనసుకు ఎంతో హాయిని కలిగిస్తాయనటం ఏమాత్రం అతిశయోక్తి కాదు. అలాంటి మనోహరమైన  పాటల గురించి ముచ్చటించుకోవటం కూడా చక్కని విషయమే కదా.
ఆ రోజుల్లో మహిళా గాయనీ మణులు చాలా తక్కువ మంది ఉండే వారు. మంచి గాత్రం తో పాటు, శాస్త్రీయ సంగీతంలో ప్రవేశం ఉండటం ప్రాథమిక అర్హత. అలాంటి గాయనీ మణులలో శ్రీమతి పి.లీల, శ్రీమతి పి.సుశీల, శ్రీమతి యస్.జానకి, శ్రీమతి పి.భానుమతి, శ్రీమతి జిక్కీ [పి.జి.కృష్ణవేణి], శ్రీమతి బి.వసంత, శ్రీమతి జమునారాణి, ఎల్లారీశ్వరి ముఖ్యులు. తదుపరి కాలంలో సినీరంగంలోకి అడుగు పెట్టిన యస్.పి. శైలజ, వాణీ జయరామ్, కే యస్  చిత్ర గారలు  కూడా తమ పాటలతో ప్రేక్షక శ్రోతలను ఎంతో అలరిస్తున్నారు. దృశ్య మాధ్యమం జీవితంలో ఒక భాగమై పోయిన ఈ రోజుల్లో, టీవీ ఛానల్స్ నిర్వహించిన పోటీల ద్వారా మధురమైన మంచి గళాలు మరిన్ని మనకి దొరకటం తో ఎంతోమంది నవ యువ గాయనీ మణులు మన చిత్ర సీమకు పరిచయమై తమ గాన మాధుర్యంతో ఈనాడు మనల్ని అలరిస్తున్నారు.
అలనాటి చిత్రాలలోని కేవలం ఇద్దరిద్దరు మహిళా గాయనీమణులు మాత్రమే కలిసి పాడిన ద్విగళ గీతాల గురించి ముచ్చటించుకొనే అవకాశం మహిళా దినోత్సవ సందర్భంగా మనకు కలిగింది.

గాయని లీల గారు సుశీల గారితో కలసి ఎన్నో మధురమైన గీతాలను ఆలపించారు. ‘కాలం కాని కాలంలో కోయిల కూతలెందుకనో, తరుణం కాని తరుణంలో నా మది ఈ గుబులెందుకనో…’ [అప్పుచేసి పప్పుకూడు], ‘జలకాలాటలలో, కల కల పాటలలో… ఏమి హాయిలే హలా!’, ‘వరించి వచ్చిన మానవవీరుడు ఏమైనాడని విచారమా?’, ‘ఆదీలక్ష్మి వంటి అత్తా గారివమ్మా!’ [జగదేకవీరుని కథ]; ‘అల్లీ బిల్లీ అమ్మాయికి చల్ల చల్లని జోస్యం చెబుతాము’, ‘విన్నావా యశోదమ్మా’  [మాయాబజార్]; ‘స్వాగతం, సుస్వాగతం… స్వాగతం కురుసార్వభౌమా…’ [శ్రీకృష్ణ పాండవీయం]; ‘విరిసే చల్లని వెన్నెల’, ‘రామన్న రాముడూ’, ‘రామ కథను వినరయ్యా…’, ‘వినుడు వినుడు రామాయణ గాథ’, ‘శ్రీ రాముని చరితమునూ తెలిపెదమమ్మా’, ‘లేరు కుశలవుల సాటీ’, ‘శ్రీ రామ పరంధామ’, ‘ఊరకే కన్నీరు నింప కారణమేమమ్మా’ పాటలు (లవకుశ) దేశాన్ని ఒక్క ఊపు ఊపాయి అంటే అది వట్టిమాట కాదు.

ఇక సుశీల, జానకి గారితో కలిసి పాడిన పాటల జాబితాకు అంతం లేదు. ఎన్నెన్నో మధుర గీతాలు… ‘రాసక్రీడ ఇక చాలు, నీకై రాధ వేచె వేయేళ్ళు…’ [సంగీత లక్ష్మి]; ‘సరిలేరు నీకెవ్వరూ…’ [కంచుకోట], ‘కరుణించవే కల్పవల్లీ…’ [శ్రీకృష్ణ తులాభారం]; ‘కనులకు వెలుగువు నీవే కావా…’ [భక్త ప్రహ్లాద]; ఆరనీకుమా ఈ దీపం, కార్తీక దీపం [కార్తీక దీపం]; ‘ఇదేనన్న మాట, ఇది అదేనన్నమాట’ [కొడుకు-కోడలు]; తం తననం తాళంలో, నవ రాగంలో… [కొత్త జీవితాలు]; నీ రాధను నేనే, ఎడబాయగలేనే [భీష్మ]; ‘పాటకు రాగాలు కోటి’ [రాముడే దేవుడు]; దిక్కులేన్ని మీటాడో సుందరాంగుడు’ [రాజపుత్ర రహస్యం]; ‘ఎంతెంత దూరం?’ [మానాన్న నిర్దోషి]; ‘నోచిన నోముకు ఫలము’ [బంగారు కానుక]; ‘అమ్మా, నీవే లేనీ తావే లేదు’ [పచ్చని సంసారం]; ‘తలలూ చేతులు తగవులు పడితే తబలా దరువే మాలిష్’ [కటకటాల రుద్రయ్య]; నిండు పున్నమి నెలా [ఋణానుబంధం]; ‘నల్లవాడే` [విషాద గీతం-దసరా బుల్లోడు]; ఇలా చెప్పుకుంటూ పోతే ఎన్నెన్నో మధుర గీతాలు.

మరొక మంచి గాయని బి.వసంత గారితో కలిసి సుశీలమ్మ గారు పాడిన పాటలన్నీ మన మనసులకు హాయిగా అనిపిస్తాయి. ‘నిజం చెప్పవే పిల్లా, ఎలాగుంది ఈవేళా?’ [డాక్టర్ చక్రవర్తి], ‘అమ్మా, అమ్మా… ఎక్కడ ఎక్కడ దాక్కున్నానో చెప్పుకో… ఇక్కడ వెదికీ అక్కడ వెదికీ పట్టుకో…’ [జీవన జ్యోతి]; ‘మానవజాతి మనుగడకే ప్రాణం పోసింది మగువ’ [మాతృదేవత]; ‘నా చిట్టీ, నా చిన్నీ… ఆనక అన్నీ చెబుతాలే లిల్లీ లిల్లీ…’ [చెల్లెలి కాపురం]; గల గల గల గల గజ్జెల బండీ… [పవిత్ర బంధం]; మారాజులొచ్చారు, మా ఇంటికొచ్చారు, మాకెంతో నచ్చారూ… [ఆత్మగౌరవం]; శ్రీకరమౌ శ్రీ రామ నామం; భీషణమౌ శ్రీరామ బాణం [శ్రీ రామాంజనేయ యుద్ధం]; ఇవన్నీ కూడా మధురాతి మధురమైన గీతాలు.

గానకోకిల సుశీల గారు, మరొక మధురగాయని వాణీ జయరామ్ గారితో కలిసి పాడిన మధుర గీతాలు అతి తక్కువే అయినా  కూడా అవి  మన మనసులను అలరిస్తాయి. ‘బంగారు తీగకు ముత్యాల పూలు, అందాల అక్కయ్యకు అంతకు మించిన సుగుణాలు’ అంటూ ఎంతో మధురంగా సాగిపోయే అక్కా చెల్లెళ్ళ పాట [గీత-సంగీత]; ‘ఈరోజు మంచి రోజు, మరపు రానిది మధురమైనది, మంచితనం ఉదయించిన రోజు…’ అని ఆహ్లాద పరచే క్రిస్మస్ సాంగ్ [ప్రేమలేఖలు]; ‘ఆడనా? పాడనా?’ అంటూ సాగే పోటీ పాట [రామకృష్ణులు]; రెండు అసామాన్య ప్రతిభ గల గళాలు కలిస్తే ఎంత అబ్బురంగా ఉంటుందో తెలియజేసే గీతాకుసుమాలని చెప్పక తప్పదు.
ఇప్పుడు కొన్ని అరుదైన గళాల సంగమం గురించి చర్చించుకుందామా?
నట గాయనీమణి శ్రీమతి భానుమతీ రామకృష్ణ గారు సంగీత విదుషీమణి అని కూడా అన్న విషయం మనకందరికీ విదితమే. అటువంటి భానుమతి గారు ఇద్దరు గాయనీ మణులతో కలిసి రెండు పాటలు పాడారు. ‘కనులకు తోచీ చేతికందని ఎండమావులున్నై, సోయగముండీ సుఖము నోచనీ బ్రతుకులున్నవీ కొన్నీ’[బాటసారి] అనే పాటలో జిక్కీ గారి స్వరంతో తన స్వరాన్ని కలిపారు భానుమతి గారు. ‘శ్రీ సూర్య నారాయణా మేలుకో, మేలుకో… మా చిలకమ్మా బులబాటము చూసి పో… చూసిపో…’[మంగమ్మ గారి మనవడు] అని మనవరాలిని ఆట పట్టించే అమ్మమ్మగా వాణీ జయరామ్ గారితో కలసి పాడారు. ఈ రెండు పాటలూ కూడా ఎన్ని తరాలైనా వన్నె తరగని స్వర మాధుర్యాలే. యస్.వరలక్ష్మి గారు కూడా నట గాయనీ మణియే. వీరు కూడా ‘నవనీత చోరుడు నంద కిశోరుడు’ [కృష్ణ ప్రేమ] అనే పాటను జిక్కీ గారితో, ‘తిరుమల తిరుపతి వెంకటేశ్వరా…’ [మహామంత్రి తిమ్మరుసు] గీతాన్ని సుశీలగారితోనూ ఎంతో హృద్యంగా గానం చేసారు. ఈ రెండు పాటలూ మణిపూసలే.
‘సుందరాంగ మరువగ లేనోయ్ రావేలా?’[సంఘం] అని సుశీల గారు, భగవతి గారితో కలిసి పాడిన పాట ఎంత బాగుంటుందో… ‘చేప రూపమున  సోమకు చంపీ’ [రంగులరాట్నం] దశావతారముల వర్ణనతో వసంత గారు ఎ.పి.కోమల గారితో కలిసి పాడారు. ‘నీవన్నది నీవనుకున్నది…’ [కలెక్టర్ జానకి] జమునారాణి గారితో కలిసి సుశీల గారు పాడిన పాట. ‘అల్లరి కృష్ణుడు, అందరికిష్టుడు’ [ఇల్లాలు] పాటను యస్పీ శైలజ గారూ, సుశీల గారూ కలిసి పాడారు. గాయని యస్ జానకి గారితో అల్లరి పాటల ఎల్లారీశ్వరి గారు కలిసి పాడిన ‘గుడిలోన నా స్వామి కొలువై ఉన్నాడు’ [ఇదా లోకం] ఇటు భక్తులనూ, అటు రస హృదయులనూ అలరిస్తూనే ఉన్నది. ‘తూర్పూ పడమర ఎదురెదురు’ [తూర్పు-పడమర] అని, సుశీల గారు శ్రీమతి కోవెల శాంత గారితో కలసి పాడిన పాట ఎంత మధురం? జానకి గారు, జిక్కీ గారు మరదలిని ఏడిపిస్తూ పాడిన ‘చిన్నారీ మరదలికీ పెళ్లవుతుందీ…’ [రామాలయం], జిక్కీ, సుశీల గారల వదినా మరదళ్ల పాట ‘మరదలా మరదలా తమ్ముని పెండ్లామా ఏమమ్మా, వైనమేమమ్మ?’ [వరకట్నం] ఇప్పటికీ ప్రేక్షక శ్రోతలను అలరిస్తూనే ఉన్నాయి. ‘డీడిక్కు  డీడిక్కు డీడిక్కు డిగా’ [మంగమ్మ శపథం] జానకి, జిక్కీ గార్ల జంట స్వరాల్లో చక్కగా హుషారుగా సరదాగా సాగిపోతుంది. ‘చిట్టి పొట్టి బొమ్మలూ, చిన్నారి బొమ్మలు…’ [శ్రీమంతుడు] సుశీల, జిక్కీ గార్ల స్వర సంగమమై చిన్నారుల బొమ్మల పెళ్ళి వేడుకలను మన కనుల ముందు నిలుపుతుంది. ‘తూనీగా, తూనీగా’ [మనసంతా నువ్వే] పాటలో ఉష, సంజీవని పంచిన మధురిమలు మరచిపోగలమా? అన్ని తరాలవారినీ ఉర్రూత లూగించిన పాట అది. ‘జాలిగా జాబిలమ్మా… రేయి రేయంతా… రెప్ప వేయనే లేదు, ఎందు చేతా?’ [స్వాతి కిరణం] కరుణ రసాన్ని కంటి రెప్పల్లో చిప్పిల్ల జేసే ఈ గీతాన్ని హృదయపు లోతులను స్పృశించేలా గానం చేసిన వాణీ జయరామ్, చిత్ర గార్లకు, వారి గాత్రాలకు ఎన్నని  కృతజ్ఞతలు చెప్పుకోగలం? ‘అల్లిబిల్లి కుందేలు పెళ్ళికొడుకు, జాబిల్లి కుందేలు పెళ్ళికూతురు…అందాల కుందేళ్ళ కళ్యాణము,  అడివంత కళ్యాణ వైభోగము!’ [నిండు నూరేళ్ళు] అంటూ జంతువులనే పాత్రలు చేసి, కమనీయ కళ్యాణాన్ని మనకి తమ గాత్రాల ద్వారా కనిపింప జేసిన సుశీలగారు, శైలజ గారు ఎంతైనా అభినందనీయులు.  ‘వెలుగూ రేఖల వారు తెలవారే  తామొచ్చి, ఎండా ముగ్గులు పెట్టంగా…’ [సీతారామయ్య గారి మనవరాలు] అంటూ, తాతయ్య, బామ్మల షష్టి పూర్తి మహోత్సవాన్ని కన్నులపండువగా మన కన్నుల ముందు నిలిపిన జిక్కీ, చిత్ర గారల స్వర మాధుర్యం కొనియాడ తరమా మనకు?
ఇప్పటి వరకూ మహిళా సంగీతజ్ఞుల ద్విగళ గీతాల గురించి చెప్పుకున్నాము కదా, వారి త్రిగళ గీతాలను గురించి కూడా ఓసారి స్పృశించుదామా?  ‘తుళ్ళీ తుళ్ళీ పడుతోంది తొలకరి వయసు’ [మంచి కుటుంబం] పాట గుర్తుంది కదా, ఆ పాటను అంత మధురంగా పాడిన వారు సుశీల, జానకి, వసంత గారలు. ‘వేణు గానమ్ము వినిపించెనే… చిన్ని కృష్ణయ్య కనిపించడే…’ [సిరి సంపదలు] అని బాల కృష్ణుని లీలల గురించి మనకు చెబుతారు వారి మధుర గానంతో సుశీల, జానకి, జిక్కీ గారలు.  ‘అలనాటి రామచంద్రుడి కన్నింటా సాటి, ఆ పలనాటి బాల చంద్రుడి కన్నా అన్నిట మేటి!’ అని తెలుగింటి వివాహాన్ని అత్యంత వైభవోపేతంగా మన కనుల ముందు ఆవిష్కరించిన త్రిగళాలు సునీత, సంధ్య, జిక్కీగార్లవే.
ఇంత మంచి పాటలను, మనసు మీటే మధురగీతాలను తమ అమృత స్వరాలతో మనకు అందించిన  గాయనీమణులకు,  వారు కలిగించిన  ఆనందానికి ప్రతిగా ఏమివ్వగలం?  వారి పాటలను వింటూ  మైమరచి, మనసారా వారిని శ్లాఘించటం తప్ప!
***
 
రచన: భారతీప్రకాష్

సంగీత, సాహిత్యాలలో భావ సౌందర్యాన్ని అనుభవించగలమే కాని, నిర్వచించలేము. అటువంటి అనుభవము అప్రయత్నంగా, సహజంగా కలిగేది. మన భారతీయ సంగీత సాంప్రదాయంలో “రాగపధ్ధతి” అనేది ఒక అద్భుతమైన లక్షణం. ప్రతీ రాగానికీ కూడా కొన్ని నిర్దుష్టమైన లక్షణాలు వుంటాయి.దానితో పాటు ప్రతీ రాగమూ కూడా కొంత ప్రత్యేకత కలిగి వాటి గుర్తింపును కలిగి వుంటాయి. ఈ ప్రత్యేకతల వలన సంగీతంలో మంచి శిక్షణ కలిగినవారు ప్రతీ రాగాన్నీ సులభంగా గుర్తించగలుగుతారు. చెవికి యింపుగా వినపడే స్వర సమ్మేళనమే రాగం.మనసును రంజింపజేసేదే రాగం.
శాస్త్రీయ పధ్ధతిలో రాగాలు రెండు విధాలుగా విభజించబడ్డాయి.
1. జనక రాగాలు (72)
2. జన్య రాగాలు (లెక్కపెట్టలేనన్ని)
—————————————————————–
 
కల్యాణిరాగం..
 
రాగలక్షణములు…
65 వ మేళకర్త రాగం
కటపయాది సూత్రం కోసం “మేచ” అనే రెండు అక్షరాలను ముందు చేర్చి “మేచ కల్యాణి “అంటారు.
11 వ చక్రమైన “రుద్ర” లోని అయిదవ రాగం.
అతి ప్రసిధ్ధమైన ప్రతిమధ్యమ రాగం.
చాలా ప్రఖ్యాతమైన రాగం.
మూర్ఛనకారక మేళకర్త రాగం.
ఈరాగం లోని
“రి” ని షడ్జమం చేస్తే హరికాంభోజి,
“గ” ని  షడ్జమం చేస్తే నటభైరవి,
“ప” ని  షడ్జమం చేస్తే శంకరాభరణం,
“ద” ని  షడ్జమం  చేస్తే ఖరహరప్రియ,
“ని” ని  షడ్జమం  చేస్తే తోడి…
రాగాలుగా మారుతాయి.
 
ఆరోహణ… అవరోహణలు..
ఆరోహణ—-àస రి గ మ ప ద ని స
అవరోహణ–à స ని ద ప మ గ రి స
 
షడ్జమం పంచమంతో కలిపి ఈ రాగం లోని స్వరాలు:
చతుశృతి రిషభం, అంతర గాంధారం, ప్రతి మధ్యమం, చతుశృతి దైవతం మరియు కాకలి నిషాదం.
 
ఇది సంపూర్ణ రాగము.
సర్వ స్వర గమకవరీక రక్తి రాగం.
ఆరోహణ, అవరోహణ లోని అన్ని స్వరాలు కూడా రాగ ఛాయా స్వరాలు.
“రి, గ, ద, ని ” లు  న్యాస స్వరాలు.
“గ, ప “లు ఆధార స్వరాలు.
“రిరి గగ మమ దద
గగ మమ దద నిని,
మమ దద నిని సస
అనే జంట స్వర ప్రయోగాలు.
 
“ని గ రి ని ద ని రి ని ద మ
గ ని ద మ గ రి ”
అనే దాటు స్వర ప్రయోగాలు ఎంతో విశేషమైన ప్రయోగాలు.
 
“గగ దద నిని రిరి ”
లాంటి మధ్యమవర్జ ప్రయోగాలు,
“ద ని రి గ మ ద ని  రి ని ద మ గ రి ని ”
లాంటి షడ్జమ, పంచమ వర్జ ప్రయోగాలు ఈ రాగానికి ఎంతో అందాన్నిస్తాయి.
 
ఇది ఎంతో రాజసం గల రాగం.
రాగ విస్తారానికి ఎంతో అవకాశం గల రాగం.
అన్ని కాలాల్లోనూ పాడదగిన రాగం.
కాని సాయంత్రం వేళల్లో పాడితే ఎక్కువ ప్రభావాన్ని చూపిస్తుంది.
ఈ రాగంలో ఉన్న తీవ్ర స్వరాల వలన కచేరీ మొదటిభాగంలో పాడితే బాగా రక్తి కడుతుంది.
పద్యాలు, శ్లోకాలు కూడా ఈ రాగంలో పాడుకోవచ్చు.
 
సంచారము:
గమపదనిసా -సనిదపామగరి-
గమపదనిదాపామ- పదనిసా-
సనిదా-దనిద గరిసనిదా-
దనిసరిసనిదపామగరి-
గమగనిదాపామ-దదపమగారి
నిరిగమపామగగరిరిసనిదరిసా||
 
ఈ రాగంలో గల కొన్ని ముఖ్య రచనలు..
1. గీతం…కమలజాదళ…త్రిపుటతాళం
2. వర్ణము…వనజాక్షిరో…ఆదితాళం
3. వర్ణము…వనజాక్ష…అటతాళం…శ్రీ పల్లవి గోపాలయ్యర్
4. కృతి…నిధి చాల …చాపుతాళం…శ్రీ త్యాగరాజు
5. కృతి… సుందరి నీ దివ్య.. ఆదితాళం ..శ్రీ త్యాగరాజు  (తిరువత్తూర్ పంచరత్నం)
6. ప్రహ్లాద భక్తివిజయం…వాసుదేవయని.. ఆదితాళం.. (opera)
7. కృతి…కమలాంబ…ఆదితాళం…శ్రీ ముత్తుస్వామి దీక్షితార్
8. తల్లి నిన్ను నెర…మిశ్ర లఘు….శ్రీ శ్యామశాస్త్రి
9. జావళి…ఎంతటి కులుకే…రూపక.. శ్రీ పట్టాభిరామయ్య
 
శ్రీ త్యాగరాజు ఈ కల్యాణి్రాగం లో ఈ కృతిలో శ్రీ బాలాత్రిపుర సుందరి యొక్క శుక్రవారపు సేవను ప్రస్తుతించారు.
కల్యాణిరాగం ఆదితాళం రచన ….శ్రీత్యాగరాజు
సుందరి నీ దివ్యరూపమును-
జూడదనకు దొరికెనమ్మ  ||
మందగమన నీదు కటాక్ష బలమో
ముందటి పూజా ఫలమో త్రిపుర  ||
భువిలో వరమౌ శ్రీమదాది
పురమున నెలకొన్న నీ సొగసు విని
సువివేకులైన బ్రహ్మాది- సురలు గుంపు గూడి
కవి వాసరపుసేవ కనుంగొన
కలుగునాయని కరగుచు మదిలో
దివి దత్తరము పడుచునుండగా
దీన జనార్తిహారిణి త్రిపుర   ||
కలిలో దీనరక్షకి యని సభ
కలిగిన తావున బొగడుదునమ్మా
సలలిత గుణ కరుణాసాగరి నీ- సాటి యెవరమ్మా
అలసి వచ్చినందుకు నా మనసు
హాయి చెందునా యని యుండగ మఱి
కలకలమని సురసతులు వరుసగా
గొలుచు శుక్రవారపు ముద్దు త్రిపుర   ||
నన్ను గన్న తల్లి నా జన్మము
నాడు సఫలమాయెనమ్మా ఇపుడు
ఘన దరిద్రునికి పైకమువలె కనుల పండువుగా
వనజనయన ఎండుపైరులకు జలమువలె శుభదాయకి కామ
జనకుని సోదరి శ్రీ త్యాగరాజ మనోహరి గౌరి   ||
 
ఈ కృతిలో శ్రీ బాలాత్రిపురసుందరి యొక్క శుక్రవారపుసేవ ప్రస్తుతించబడినది.
ఓ సుందరీ నా పూర్వజన్మ భాగ్యము వలననూ, నీ కటాక్ష బలము వలననూ నీ దర్శనభాగ్యము కలిగినది. భూలోకమున “ఆదిపురమున” నీవు వెలసి శుక్రవారపు పూజల నందుచుండగా నీ సొగసు దర్శించవలెనని మురియుచూ బ్రహ్మాది దేవతలు ఆకాశమందు గుంపుగూడియున్నారు. ఓ తల్లీ! కలిలో దీనులైనవారిని కాపాడు దయామయివని పలు సభలలో నీ కీర్తిని పాడుకొందును. నాకు నీ దర్శనము ప్రాప్తించినందుకే నా మనస్సు బ్రహ్మానందమొందుచుండగా, దేవకాంతలు కూడ వచ్చి, ముచ్చటగా శుక్రవారపుసేవ సేయుచుండగా చూడగల్గుటచే నా జన్మ సఫలమైనది. పేదవానికి అప్రయత్నముగా ధనము లభించినట్లు, ఎండలచే ఎండిపోతున్న పైరులకు చక్కని వర్షము కురిసినట్లు నా కనులపండువుగా నీ సేవాభాగ్యము కలిగినది. ధన్యుడనైతిని తల్లీ! యని ఆ త్రిపురసుందరీదేవిని శ్రీ త్యాగరాజు కీర్తించినారు.
 
ఇదే కల్యాణిరాగంలోలలితసంగీతంలో శ్రీ ఘంటసాల వెంకటేశ్వరరావుగారు ఒక అద్భుతమైన పాట పాడారు.

ఆపాటే  ఈపాట..
“తలనిండ పూదండ దాల్చిన రాణి
మొలక నవ్వుల తోడ మురిపించబోకే…
మైమరపించబోకే…”
 
సినిమా పాటలలో ఎన్నో పాటలు ఈ కల్యాణిరాగంలో స్వరపరిచారు.
అందులో నాకు ఎక్కువగా నచ్చిన పాటలు..
౧. మది శారదాదేవి మందిరమే…(జయభేరి)

౨. సలలితరాగ సుధారస సారం..(నర్తనశాల)

౩. మనసుపాడింది సన్నాయిపాట..(పుణ్యవతి)

__________________________________________________________
 
 
 
 
 
రచన: జయలక్ష్మి అయ్యగారి

వీణ  అనిన  తంత్రీ  వాద్యమని  అర్ధము.  ప్రాచీన  గ్రంధములలో  వీణను  రెండు  విధములుగా  వర్ణింపబడినది.  దైవీ  వీణ,  మానుషీ  వీణ.
దైవీ  వీణ  అనగా  భగవంతునిచే  నిర్మింపబడిన  మానవ  కంఠమందుగల  స్వరపేటిక  (Larynx) అనియు, మానుషీ  వీణ  అనగా  మానవ  నిర్మితమయి, నేడు  మనం  చూస్తున్న వీణ  అని  తెలియుచున్నది.
వీణ కడు ప్రాచీన  వాద్యము. వేదకాలం  నుండి  వీణ ప్రస్తావన ఉంది.  వాగ్దేవి  చేతులలో   నున్నట్లు వర్ణింపబడినది.  అందువల్లే  మనము  సరస్వతీదేవిని  వీణా, పుస్తకధారిణీ  అని  కీర్తిస్తుంటాము.  క్రీస్తుశకము 1550లో  రామామాత్యుడు  రచించిన “స్వర  మేళ కళానిధి” వీణకు సంబంధించిన మిక్కిలి ముఖ్యమయిన  గ్రంధము.
వీణ  తంత్రీ  వాద్యము.  నేడు వాడుకలోనున్న స్వరరాగ మేళ  వీణను రామామాత్యుని  కాలములో  స్థిరపరచబడినది. దానికి  పూర్వము  వీణ స్వరూపము  నేటి  వీణకు  కొంత  వేరుగా  నుండెడిది.  వీణపై  మూడున్నర స్థాయిలు పలుకుతాయి. ఇన్ని  స్థాయిలు  పలికించగలిగిన  ఏకైక  వాద్యము  వీణ.
త్రిలోక  సంచారియగు  నారదుడు వీణను ఈ లోకమునకు తెచ్చినట్లు నానుడి.  ఈ  వాద్యమందు  22 శ్రుతులు  పలుకుచున్నవి  గాన,  ఇది మిక్కిలి  ప్రశస్త్యమైన  వాద్యముగా పేరొందింది. వీణ  మానవ  శరీరమును  అనుసరించి   నిర్మింపబడుట వలన  లక్ష్య , లక్షణాయుతమైన  సంగీతము  అమూలాగ్రము  ఈ  వాద్యముపై  అభ్యసించుటకు   వీలుగానున్నది. వీణను  పనసకర్రతో  తయారు చేస్తారు.  దక్షిణ  భారతదేశమందు  తయారగు  వీణలు  ఆకారమందు,  గానమాధుర్యమందు  కూడా  చాలా  ప్రాశస్త్యం  పొందినవి..
పూర్వము  వీణను  నిలబెట్టి  వాయించుట  ఆనవాయితీగా ఉండెడిది.  క్రమ క్రమముగా  నేడు  వాడుకలో  నున్న  విధముగా   వీణను  అడ్డముగా పెట్టుకుని  వాయించుచున్నారు. దక్షిణ  భారత  దేశంలో  వీణా  వాయిద్యము  చాలా  మక్కువతో  అభ్యసిస్తారు. దక్షిణ భారతదేశంలో  వీణలో  మూడు  సంప్రదాయాలు  ప్రాశస్త్యం  పొందాయి.  తంజావూరు,  మైసూరు,  విజయనగరం  బాణీలు. అన్ని  సంప్రదాయాల్లో  దిగ్గజంలాంటి  వైణికులు  ఎంతో  సాధన  చేసి,  ఆ సాధన ఒక  తపస్సులా  భావించి  వీణ  గొప్పతనాన్ని  మరింత  ఇనుమడించారు.
వీణలో  ధనమ్మాళ్, కారైకుడి  సాంబశివ అయ్యర్,  K.S. నారాయణ  స్వామి,  S.బాలచందర్,  పిచ్చుమణి,  కల్పకం  స్వామినాధన్, బేబీ  గాయత్రీ,  వీణా  శేషన్న, దొరైస్వామి  అయ్యంగార్,  విశ్వేశ్వరన్,  మైసూర్  కృష్ణమూర్తి, పిఠాపురం సంగమేశ్వర   శాస్త్రి, వీణా వెంకటరమణ  దాసు,  వాసా   కృష్ణమూర్తి,   అయ్యగారి  సోమేశ్వరరావు,  మంచాల  జగన్నాధరావు,  పప్పు సోమేశ్వర రావు,  ఈమని శంకర  శాస్త్రి,  చిట్టిబాబు,  అయ్యగారి శ్యామసుందరం గారిలాంటి  వారే  కాక,  సమకాలీన వైణికులు  ఎందరెందరో  గొప్ప గొప్పవారున్నారు.
అందరి  ఆశయం  ఒక్కటే.  మన ప్రాచీన  వారసత్వ  సంపద,  మన భారతీయ  సంస్కృతీ  సంప్రదాయానికి  చిహ్నమైన  వీణను  భావితరాలకు  అందించి, వారి  భవితవ్యాన్ని  అందంగా  ఆనందంగా  తీర్చిదిద్దడమే.
( వైణికుల  పేర్లు  మరచినా,  వరుసక్రమం  క్రమంగా లేక పోయిన  క్షంతవ్యురాలను)
కార్టూనిస్ట్: సునీల దీక్షిత్
         
కార్టూనిస్ట్: వాయుగుండ్ల శశికళ
    
పాఠకులను అలరించడానికి , కొత్త రచయితలను ప్రోత్సహిస్తూ కొత్త కొత్త రచనలకు అందిస్తున్న మాలిక పత్రిక ఫిబ్రవరి సంచిక విడుదలైంది.. ఈసారి  మరిన్ని విశేషమైన వ్యాసాలు మీకోసం అందిస్తున్నాము…
వచ్చేనెల మాలిక పత్రిక ప్రత్యేక సంచికగా విడుదల అవుతోంది..
మరి ఈ నెల పత్రికలోని వ్యాసాలు, కథలు, కవితలు, పద్యాలు ఏమేమున్నాయో చూద్దాం..
01. తంగిరాల వెంకట సుబ్బారావు (ఇంటర్వ్యూ)
02. పద్యమాలిక 5
03. పద్యమాలిక 4
04. పద్యమాలిక 3
05. RJ వంశీతో అనగా అనగా
06. అక్షర సాక్ష్యం – 1
07. జై జై గణేశా
08.  పరంపర, ఎటు (సమీక్ష)
09. పిడికెడు పక్షి – వినీలాకాశం
10. వసంతము
11. వ్యాకరణ దీపము
12. మాయానగరం 11
13. మీ ఇంటికి వరండా ఉందా?
14. Dead People dont speak..
15. వెటకారియా రొంబ కామెడియా 6
16. ఆరాధ్య 5
17. శ్రీముఖ లింగేశ్వరం
ఇంటర్వ్యూ: విశాలి

“క్రోధములేని సాధువు, అకుంఠిత నైతికశీలశాలియున్,
ఆధునికాంధ్రవాజ్మయ మహార్ణవనౌక, కవిత్వమాధురీ
శీధుపిపాసి, మిత్రజనసింధు సరిద్వర పౌరమాసియున్,
సౌధములేని రాజునకు సాంద్ర నమస్సులు తంగిరాలకున్.. ”
అని గుంటూరు శేషేంద్రశర్మ గారు ప్రశంసించిన తంగిరాల సుబ్బారావు గారు ప్రసిద్ధ తెలుగు రచయిత, కర్నాటక రాజధాని బెంగళూరు విశ్వవిద్యాలయములో  వివిధ ఉన్నతమైన పదవులలో  పని చేసి రిటైర్ అయినారు.
1971 లో అప్పటి ఆంధ్రప్రదేశ్ ముఖ్యమంత్రి  పి.వి. నరసింహరావు గారికి లేఖ వ్రాసి మూడు లక్షల రూపాయల గ్రాంటు సంపాదించి 1974 లో బెంగుళూరు విశ్వవిద్యాలయంలో తెలుగు స్నాతకోత్తర శాఖను స్థాపించారు.
శ్రీ తంగిరాలవారు నిరంతర సాహిత్యయాత్రికులు.
వారు వ్రాసిన గ్రంధాలు :
సృజనాత్మకాలు:
1.హంస పదిక (ప్రణయ కావ్యం)
2.వనదేవత (బుఱ్ఱ కథ)
3.గుండె పూచిన గులాబి.
పరిశోధనాత్మకాలు:
1.జానపద సాహిత్యము – వీరగాధలు,
2.కాటమరాజు కథలు,
3.తెలుగు వీరగాథా కవిత్వము,
4.అంకమ్మ కథలు,
5.శ్రీ కృష్ణకర్ణామృతము.
6. రేనాటి సూర్యచంద్రులు,
7.ఏఱిన ముత్యాలు.
ENGLISH:
1. Ranganatha Ramayanam, ‘nikumbhila yagam ‘ (along with others).
2. ‘Sumathi Satakam’ (poetry), (along with others).
 
కన్నడం లో:
1.వేమన – ఎరడు అద్యయనగళు,
2.విశ్వనాథ సత్యనారాయణ, హిమవద్ గోపాలస్వామి.
తంగిరాలవారిమీది అభిమానంతో , స్నేహభావంతో, గురు భావంతో  చాలామంది తమ రచనలను ఆయనకు అంకితం చేశారు .
 

వారు అంకితం పొందిన గ్రంధాలు :
1.వేయి పడగలు – నవలాశిల్పం (విమర్శ) డా.ముదిగొండ వీరభద్రయ్య
2.శ్రీ సీతారామరాజీయము (వీరమహాకావ్యము) – డా.మల్లేల గురవయ్య
3.నా గోదావరి (వచన కవితా సంపుటి) – డా. కావూరి పాపయ్యశాస్త్రి
4.ఫోక్స్ ఆర్ట్స్ ఆఫ్ ఆంధ్ర ప్రదేశ్ అండ్ కర్నాటక – ప్రొ. జి. ఎస్. మోహన్
5.మంచుముత్యాలు (కథల సంపుటి) – శ్రీమతి అంబిక అనంత్
6.పురుషోత్తముడు (వీరమహాకావ్యము) – శ్రీ చిట్టిప్రోలు కృష్ణమూర్తి
తంగిరాల వారు ఎన్నో గ్రంధాలకు పీఠికలు వ్రాశారు.
వారి సాహిత్య సేవకు, ప్రతిభకు  వారు పొందిన పురస్కారాలు :
*శ్రీ ఎన్.టి.రామారావు గారు ఆంధ్రప్రదేశ్ ముఖ్యమంత్రిగా ఉండగా “ఉగాది పురస్కారము”
*శ్రీ బెజవాడ గోపాలరెడ్డి గారి చే “కవిత్రయ పురస్కారము”
*విజయవాడ సిద్ధార్థకళాపీఠం వారిచే “సాహిత్య పురస్కారము”
*డా. అవంత్స సోమసుందర్ సాహిత్య పురస్కారము. (పిఠాపురం)
*ద్రావిడ విశ్వవిద్యాలయం వారిచే సాహిత్య పురస్కారము. ( కుప్పం)
* అప్పటి ఆంధ్రప్రదేశ్ ముఖ్యమంత్రి  డా. వై.ఎస్. రాజశేఖర రెడ్డి గారిచే “ఉగాది పురస్కారము”
* ఆంధ్రప్రదేశ్ అధికార భాష సంఘం వారిచే “తెలుగు భాషా పురస్కారము” (బెంగుళూరు)
*యోగి వేమన విశ్వవిద్యాలయం వారిచే “సి.పి. బ్రౌన్ పురస్కారము” (కడప)
* కీ.శే. దేవరకొండ బాలగంగధర తిలక్ స్మారక పురస్కారము (హైదరాబాద్)
* కీ.శే. పెద్దిబొట్ల బ్రహ్మయ్య స్మారక రసధుని సాహితీ పురస్కారం (పాలకొల్లు)
* తెలుగు విజ్ఞాన సమితి వారిచే శ్రీకృష్ణదేవరాయ కళాపురస్కారము
బిరుదులు : ” వీరగాథల సవరాల జిమ్మడు ” ( పల్నాటి యుద్ధంలో అలరాజు ఆధిరోహించే గుఱ్ఱం పేరు “సవరాల జిమ్మడు” .)
ఉద్యోగాలు :
1969-1978: ఆంధ్రోపన్యాసకుడు, బెంగుళూరు విశ్వవిద్యాలయం,బెంగుళూరు.
1978-1980: రీడరు మరియు తెలుగు అధ్యాయనశాఖ అధ్యక్షుడు,బెంగుళూరు . విశ్వవిద్యాలయం,బెంగుళూరు.
1980- 1983: మొట్టమొదటి పరీక్షా నియంత్రణాధికారి, గుల్బర్గా విశ్వవిద్యాలయం, గుల్బర్గ.
1983-1987: రీడరు, తెలుగు అధ్యయనశాఖ, బెంగుళూరు విశ్వవిద్యాలయం, బెంగుళూరు.
1987-1994: ప్రొఫెసరు మరియు తెలుగు అధ్యయనశాఖ అధ్యక్షుడు, బెంగుళూరు విశ్వవిద్యాలయం, బెంగుళూరు.
1994-1996: ప్రొఫెసరు, అధ్యయనశాఖ అధ్యక్షుడు, బెంగుళూరు విశ్వవిద్యాలయం, బెంగుళూరు.
1998-2000: ప్రొఫెసర్ ఎమెరిటస్ (యు.జి.సి), తెలుగు అధ్యాయనశాఖ, బెంగళూరు విశ్వవిద్యాలయం, బెంగళూరు.
తంగిరాల వెంకట సుబ్బారావు గారు పది పన్నెండు డాక్టరేట్ పట్టాలకు సరిపడే  విషయ సేకరణ చేశారు. కాలికి బలపం కట్టుకొని దేశమంతా తిరిగారు. చేతివ్రేళ్లు అరిగేదాకా కలానికి పనిపెట్టారు. ఆ తరవాత వర్గీకరణకు పూనుకొని  కృతకృత్యులయ్యారు.  తదుపరి వివరణాత్మకమైన రచనలోనూ సాఫల్యం పొందారు.
ఆయన గురించి వివరాలు, విషయాలు, అనుభవాలు అన్నీ ఆయన ద్వారా తెలుసుకుందాము.
 





one more video..

 
కొన్ని చిత్రాలు:

 
Venkata Subba Sahadevudu Gunda
1.
పగలంత పిల్లలెల్లరు
తెగవాడగ కంప్యుటర్ను ,తిమిరపు వేళన్
సెగబుట్టెడు మంట లెగయ
బెగడెడు బామ్మ చలిఁ గాచె బిగుసుకు పోకన్!
 
2.
అహమందు నుగ్రవాదుల
దహనమ్ముల వార్త దూరదర్శని జూపన్!
తుహినపు తాకిడి నోర్వక
యుహుహూ యని వడకు బామ్మ యుడుకును గాచెన్!
 
3.
త్రీడీ టీవీ యైనన్!
బోడీ! సెగఁగాచునటుల పోజేలమ్మా!
కూడును వండగ పదవే
వేడిసెగల వంటశాల వెచ్చగ నుండున్!
4.
టీవీ ముందర నిటులన్
దేవీ! చలిఁ గాచు మంట తీర్చుట మేలా?
రావే యిటు వంటింటికి
నా వల్లను గాని పనుల నలుగుచు నుంటిన్!
 
J K Mohana Rao
ఉగ్రత లేదుక దీ యు-
ష్ణోగ్రత కీవేళఁ జలియు – సున్నకుఁ గ్రిందన్
నిగ్రహమునఁ దెరపైఁ గల
యుగ్రజ్వాలలను గనుచు – నోర్వఁగవలయున్
 
Chandramouli Suryanaryana
సులువౌనెల్ల పనులునీ
యిలలో మనయింటనుండనింటర్ నెట్టే
చలిగాచు కొనుచునుండెను
కలకంఠి తనింటిలోని కంప్యూటరులో
 
చలికాచు కొనెదవా ఓ
కలికీ నీ పిచ్చిగాని – కంప్యూటరులో
వెలిగెడు మంటకు కైలిడ
కలుగునె యింతైనవేడి కాంతా వినవే
 
ఇంతీ నీకున్నతెలివి
నెంతైనను పొగడవచ్చునెల్లపనులలో
వింతైన తీరు నీదిగ
కాంతా చలిమంటనాపి కాఫీతేవోయ్
 
NagaJyothi Ramana
ఇంటికి ముందర భోగిన
మంటను పెట్టని పతిగని -మండిన వేళన్
వంటను మానిన సతి నెర
కంటను మంటల గనియెగ –కంప్యూటరులో
 
అమ్మో ఎఫ్ బీ రంధితొ
బొమ్మల మంటల కనుగొని -భోగమ్మనుకో
కమ్మా నువు భ్రమజెందక
లెమ్మా నిజభోగిమంట –లెస్సగజూడన్
 
Goli Sastry
1
చలిమంట బయట వేసితి
చలిగాచగ రమ్మనంటి, ” చలి ” రానంటూ
చిలిపిగ నాన్లైన్లోనే
సెలుఫోనున సుతుడు బంప చలిగాస్తావా !
 
2
చలిమంటను మీనాన్నే
‘ పులిపాకను ‘ వేయుచుండ భోగిని నేడే
సిలికాన్ వ్యాలీలో నువు
చలిమరగదిలోన నెట్టు సఖి, ” సీయింగా ” !
 
3
వంటను మానిటు గదిలో
నొంటరిగా నెట్టుముందు నూట్యూబ్ లోనే
” మంటలు ” సీర్యల్ వదలక
” మెంటల ” చూస్తావు రావ ! మేనే మండెన్.
 
4.
చలికే వణుకుచు నీవే
చలి ‘ గాచుట ‘ కొరకు ‘ వేడి ‘ సరి తగులుటకున్
చెలి ! యగ్ని దేవు ‘ వేడిన ‘
కలనైనను ‘ గాచగలడె ‘ కంప్యూటరులో !
 
Sailaja Akundi
పెట్టితి భోగీ మంటను
హిట్టందురు నెట్టులోన నిది జూడగనే
చుట్టము లందరు వరుసగ
కొట్టరె మరిలైకులనుచు కోమలి మురిసెన్!!!
 
Bss Prasad
అంతర్జాల నిషా లో
కాంతలిపుడు సాహసించ కాలుని ప్రభలో (ప్రభకై)
భ్రాంతుల రోగము ప్రబలున్
చింతలు తప్పవు ? సఖులను సెగలే కాల్చన్
 
Madhav Rao Koruprolu
సరసీ! రావే..దరికిన్..
అరమోడుపు కనుల తోడ ఆ నగవేలా..?!
మురిపించు వేళ ‘కంప్యూ-
టరు’ చలి మంటయ్యె నీకు.. టక్కరునీకే..!
 
ఏమా ‘టీవీ’ మంటను..
భామా! తగునా.. నిలువగ ? పాపా! చలియా!
రామా! తీర్చగా వేచిన
కామాతురుడౌ మగనిక గనుమీ భోగిన్..!
 
లలనా ఉలుకవు పలుకవు..
కులుకుల్ లోలో జిలుకుచు కూర్చోన నేలా..?!
చలి కాచుకొనుచు భోగిన్..
చెలునే చూడక నిలువగ చిత్తమదేలా..?!
 
Srinivas Iduri
చలిగాచుకొనగ నాకౌ
గిలి చాలును కద మనలకు గిరిజా, వినవే
నులివెచ్చని ముద్దులనెడు
గిలిగింతలతో చెలి నను గిల్లగ రావే
 
Srinivas Bharadwaj Kishore
పటమున నుండెడి దేవుడు
ఎటులిచ్చేనో వరములనీయమనడుగన్
అటులనె తెరపైనున్నను
చిటపటలాడేటిమంట సెగనిచ్చుగనన్
