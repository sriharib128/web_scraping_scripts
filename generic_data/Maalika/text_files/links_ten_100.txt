రచన: మణి గోవిందరాజుల. 
   కాంతం మనసు చాలా తృప్తిగా ఉంది ఆ రోజు.  ముందు రోజు రాత్రి వెళ్ళి డెప్యుటేషన్ మీద వచ్చే పనమ్మాయి కూతురికి కొడుకు పుడితే ఆ బుడ్డోడికి మంచి బాబా సూట్ కోటీలో కాకుండా పెద్ద షాప్ కి వెళ్ళి కొనుక్కొచ్చింది.  దానికి కారణం ఈ మధ్య వైరల్ అయిన ఒక మెసేజ్… మామూలుగా కూడా కాంతం దగ్గర చేస్తున్న పనమ్మాయి అయిదేళ్ళ నుండి వీళ్ళను వదలకుండా వీళ్ళు ఆమెని వదలకుండా చేస్తోంది.  చాలా మంచమ్మాయి.  తాళం చేతులు కూడా ఇచ్చి ఎక్కడికైనా హాయిగా వెళ్లేంత భరోసా…
   అసలు హిస్టరీ చూస్తే కాంతానికీ పని వాళ్ళకీ మంచి రిలేషన్ షిప్ మెయింటెయిన్ అవుతూ రావడం గమనించవచ్చు.  అల్లప్పుడెప్పుడో పదేళ్ళక్రితం పదేళ్ళేంటి 2000 సంవత్సరంలో ఇల్లు మారినందువల్ల ఒక పనమ్మాయిని పెట్టుకోవాల్సి వచ్చింది.  ఆమె పనంతా చాలా బాగా చేసేది.  అవసరమయితే చక్కగా వళ్ళంతా మసాజ్ చేసి స్నానాలు కూడా చేయించేది.  లంబాడీ అమ్మాయి, శాంతి దాని పేరు.  ఒకసారి ఒళ్ళు పట్టి స్నానం చేయించిందంటే రెండురోజులు అలా తినడం పడుకోవడమే.  ఇంటికొచ్చిన వారంతా చక్కగా ఆమెతో మసాజ్ చేయించుకుని పదో పరకో ఇచ్చి వెళ్తుండే వారు.  అలా రెండేళ్ళు గడిచాయి.
   ఆ తర్వాత దాని కూతురు సుజాత కొద్దిగా పెద్దదయ్యాక ఎప్పుడన్నా శాంతి తాను రాలేకపోతే కూతుర్ని పంపేది.  ఆ పిల్లకు కాస్త చేయి వాటం ఎక్కువే అన్న సంగతి చిన్న చిన్నగా వస్తువులు, డబ్బు మాయమవుతున్నాక గమనించగలిగింది కాంతం.  మన భాష కాని ఊరు.  ఆ ధై ర్యం ఎలా వచ్చిందో మరి శాంతిని (శాంతి తెలుగమ్మాయే) నిలదీసి అడిగితే ఆ పిల్లని లాక్కొచ్చి ఒప్పించి పోయిన వాటి తాలూకు డబ్బంతా జీతంలో కట్టేసింది.
   అలా చాలాసార్లు అయ్యాక కనకం చెప్పాడు. ”దానికి అవసరం పడ్డప్పుడల్లా బ్యాంకులోనుండి తీసుకున్నట్లు డబ్బు తీసుకోవడం, తల్లేమో జీతంలో కట్టుకోవడం ఈ గోలంతా ఎందుకు?  వేరే అమ్మాయిని పెట్టుకోవచ్చు కదా” అని.  కాని కాంతానికి మనసొప్పలేదు.  ఒక్క పిల్ల వస్తే తప్ప అయిదేళ్లనుండి పని చక్కగా హాయిగా చేస్తుంది.  మానిపిస్తే మళ్ళీ అలా చేసేవాళ్ళు దొరకాలి కదా అని.  అయితే ఆ తర్వాత అది చెప్తేనే తెలిసింది.  శాంతి పెద్ద దాదాగిరి చేయదం మొదలు పెట్టిందని, తగాదాలేమన్నా వస్తే పోలీసుల చుట్టూ తిరిగి ఎదిరించటం, ప్రేమించిన వాళ్ళకు పెళ్ళిళ్ళు చేయటానికి పెళ్ళి కొడుకుని ఎత్తుకొచ్చి పెళ్ళి చేయించటం, పూనాలో వాళ్ళ కులం వాళ్ళకు నాయకురాలిగా వ్యవహరించడం ఇత్యాది ఘనకార్యాలన్నీ చేస్తున్నానని వైన వైనాలుగా వర్ణించి చెప్పేది.  కాని ఒక్కటి బయట ఎలా అన్నా చేయనీ ఇంట్లో చాలా మర్యాదగా ఉండేది.  అయినా కూడా అప్పుడు భయం పట్టుకుంది కాంతానికి.  మానేయ్ అని చెప్తే పిల్లలు చిన్నవాళ్ళు ఏమి చేస్తుందో వాళ్ళని… పోనీ చేయించుకుందామంటే విషయం తెలిసాక దాన్ని చూస్తుంటే భయంగా ఉంది.  శాంతి మటుకు ఎప్పటిలాగే వచ్చి పని చేసుకు పోతున్నది.  ఆ తర్వాత ఒకసారి తప్పని సరై కూతురు వచ్చిన నాలుగు రోజుల్లో వెండి చంచా ఒకటి పోయింది.  శాంతి కి చెప్తే తెచ్చిచ్చింది.  అయినా కూడా కాంతం మునపటిలాగా ఉండలేక పోతున్నది.
   ఇక ఒకరోజు తట్టుకోలేక “శాంతీ! ఏమనుకోకు ఇలా ప్రతిసారి ఏదో ఒకటి పోవడం. నువు డబ్బులివ్వడం, లేక తెచ్చివ్వడం. . ఏమి పోతుందో అని నేను టెన్షన్ పడడం నా వల్ల కావడం లేదు.  నేను వేరే వాళ్ళను చూసుకుంటాను” అని చెప్పింది.
   శాంతి ఒక్క నిముషము మాట్లాడలేదు.  ఆ తర్వాత గట్టిగా నవ్వి కాంతం కాళ్ళకు దండం పెట్టి “ ఇక చాల్లే.  గట్టిగా కూర్చొని అరగంట పని చేసుకోలేవు.  కొత్తామె మంచిగా చేస్తుందా నా కంటే?  కొత్తామె దొరకనీ మొదలు.  అయినా ఇక పై నా కూతుర్ని పంపనే పంపను.  నువు కూడా ఇల్లు మారి కొనుక్కున్న ఇంటికి వెళ్ళిపోతుంటివి.  ఈ కొన్నాళ్ళూ చేయించుకో.  నువు మొత్తం పని చేసుకోలేవు.  నీ కసలే చాత కాదు.  టాటా బై బై రేపొస్తా” అని చెప్పి అలానే వెళ్ళిపోయింది. . కాంతం మనసంతా భారంగా అయింది.  చాలా రోజులు గిల్టీగా ఫీల్ అయింది.  అలా అడిగినందుకు.  ఆ తర్వాత కొన్నాళ్ళు చేసి ఇల్లు మారాక దూరమైనందున మానేసింది.  చెప్పొచ్చేదేమిటంటే అలా ఉన్నా కూడా పనమ్మాయితో గొడవలు పడలేదు.  సొంత ఇంటికి మారాక పూనాలో ఉన్నన్నాళ్లూ ఆ తర్వాత పదేళ్ళు, మొత్తం పని ఇద్దరు పనివాళ్ళు వచ్చి చేసేవాళ్ళు.  సాధారణంగా ఇద్దరుంటే పని వాళ్ళకు పడదు.  కాని ఇద్దరికీ పడకపోవడం అన్నది లేదు.  చక్కగా ఒకళ్ళు మానేస్తే ఒకళ్ళు చేసేవాళ్ళు.  అలా హాయిగా గడిచిపోయింది అక్కడ.
   అయినా దొంగతనం అంటే గుర్తుకొచ్చింది.  పూనా వెళ్ళక ముందు హైదరాబాదులో గాంధీ నగర్ ఇంట్లో ఉన్నప్పుడు ఒక అమ్మాయి చేసేది.  తర్వాత విజయవాడ ట్రాన్స్ఫర్ అయి వెళ్ళి రెండేళ్ళ తర్వాత వచ్చాక మళ్ళీ అదే ఇల్లు అద్దెకు దొరికింది లక్కీగా.  పని కూడా అదే అమ్మాయిని చేయమంటే తాను చేయలేనని వేరే అమ్మాయిని పెట్టింది.  ఆ అమ్మాయి చేరిన వారానికి పదిహేను వందల రూపాయలు పోయాయి.
   ఆ సంగతి రెండు రోజుల తర్వాత కనకం “ప్యాంటులో డబ్బులు తీసి వేసావా ఉతకటానికి? ” అని అడిగినప్పుడు తెలిసింది.  ఇల్లంతా వెతికింది.  ఎక్కడా దొరకలేదు.  ఇస్త్రీ వాళ్లను అడిగింది “మీరేమన్నా చూసారా” అని.  ఉంటే ఇస్తాం మాకెందుకమ్మా” అన్నారు వాళ్ళు.  ఒకటా రెండా పదిహేను వందలు.  నెల సరుకులు వస్తాయి.  చాలా దిగులు పడింది.  కనకం పోతే పోయాయిలే.  ఇక వదిలెయ్యి అన్నా మనసూరుకోలేదు.
   ఇంకో రెండు రోజులు ఆలోచించుకుని చిన్నగా ఆ అమ్మాయిని పిలిచి చాలా సౌమ్యంగా అడిగింది “నువేమన్నా తీసావా” అని.  “అయ్యో అమ్మా నాకు తెలీదు.  అనవసరంగా నా మీద అనుమానం వచ్చింది మీకు” అన్నది.
   “సరేలే తియ్యకపోతే పర్లేదు.  తీస్తే మటుకు చెప్పు.  నిన్నేమనను.  నా డబ్బులు నాకివ్వు.  మా చుట్టాల్లో పెద్ద పోలీసు ఆఫీసరు ఉన్నారు” అన్నది భయపెట్టటానికి.  అయినా కూడా అది ఒప్పుకోలేదు.  “తీయలేదమ్మా!” అన్నది.  “సరేలే పని చూసుకో పో” అని పంపేసింది.  రెండు రోజులు గడిచాయి.  మామూలుగా పనికి వస్తున్నది.  మళ్లీ ఏమీ అడగలేదు కాంతం.  ముడో రోజు పనికి వస్తూనే “అమ్మా! ఒక్కసారి ఇటురా” అని పిలిచింది సందులో నుండి.
 “యేంటే” అని దగ్గరకెళ్ళింది.  రెండు చేతులూ వెనక్కి పెట్టుకుని నిలుచుంది.  “ఏంటే? ” మళ్లీ అడిగింది కాంతం.  నసుగుతూ నేల చూపులు చూస్తూ నించుంది.
   “ఏంటే? !” మళ్లీ రెట్టించింది.
   తల వంచుకుని రెండు చేతులూ ముందుకు పెట్టి దోసిలి పట్టింది.  నలిగిన అయిదు వందల కాయితాలు కనపడ్డాయి.  ఒక్కసారిగా సంతోషం వేసింది.  అయినా తెలీనట్లు “ఏంటే?  ఎందుకే ఆ డబ్బులు? ” అని అడిగింది
   “అమ్మా! నాల్రోజుల క్రితం సర్ఫ్ లో బట్టలు ఉతకటానికి నానబెట్టారు కదా?  ఉతికేప్పుడు ప్యాంటు జోబులో కనపడ్దాయి.  బాగా తడిసిపోయాయి.  మీరంతా హాల్లో టీవీ చూస్తున్నారు.  ఇక్కడే గోడ మీద ఆరబెట్టుకున్నాను.  ఎవ్వరూ చూడలేదు.  తీస్కెళ్ళి ఇంకో ఇంట్లో అమ్మకి దాచిపెట్టమని ఇచ్చాను.  అంతకు ముందు అందరిళ్ళల్లో లంగాలూ.  జాకీట్లు, చీరలూ ఎత్తుకెళ్ళేదాన్ని.  పదీ పరకా తీసేదాన్ని.  కాని మొదటిసారి ఇంత డబ్బు తీసాను.  భయమేసిందమ్మా! అందుకే మీ డబ్బు మీకు ఇద్దామని తెచ్చానమ్మా” అన్నది నేనేమంటానో అని భయం భయంగా.  హమ్మయ్య డబ్బులు దొరికాయన్న సంతోషంతో పాటు కోపం వచ్చింది తీసినందుకు.  కాని వెంటనే బుద్ది “ఇప్పుడు దాన్నేమన్నా అంటే పని మానేసి వెళ్ళిందంటే చేసుకోలేక చస్తావు” అన్న హెచ్చరిక కాస్త గట్టిగా చేయడంతో ఒక్క క్షణం ఆగి “సరే! వెళ్ళి పని చేసుకో.  మళ్ళీ ఇలా చేయకు.  అక్కడ టిఫిన్ పెట్టాను.  తినేసి పని చూసుకో” అని చెప్పి లోపలికి వెళ్ళింది.  ఆ తర్వాత రేండేళ్ళకు దాని పెళ్ళి కుదిరిన దాకా ఆ అమ్మాయే చేసింది.  ఈ మధ్యలో కాంతం కొడుకు రెండేళ్ళ వాడికి బాగా సుస్తీ చేసి ఏడాది ఇబ్బంది పడ్డాడు.  తిన్నది తిన్నట్లు వాంతి చేసుకునేవాడు.  రోజుకు ఒక పది దుప్పట్లు మార్చాల్సి వచ్చేది.  అప్పుడు ఆ అమ్మాయి చేసిన సహాయం ఎంత ఇచ్చినా రుణం తీరదు అనుకుంటుంది కాంతం.
   పెళ్ళి చెసుకుని వెళ్ళిపోతూ అత్తగారింటికి వెళ్తున్న ఆడపిల్లలా ఎంత ఏడుపో కాళ్ళకు దండం పెట్టి.  ‘అమ్మగారూ! చిన్నతనం నుండీ తిండికీ గుడ్డకూ బాగా ఇబ్బంది పడ్దాను.  పల్లెటూరు నుండి మొదలు ఇక్కడికొచ్చినప్పుడు నాకు సరైన బట్టలు లేక ఎవరింట్లో నయినా కనపడితే వాళ్ళు చూడకుండా తీసుకునేదాన్ని.  కాని వాళ్లంతా నన్ను కొట్టి పని మానిపించేవారు.  నువొక్కదానివే నన్ను ఏమనలేదు.  నీ దగ్గర చేరాక నాకు సరైన బట్టా, కడుపుకి తగినంత తిండీ దొరికింది.  ఇప్పుడు చేయమన్నా నేను దొంగతనం చేయలేను” అని అంటుంటే తన స్వార్ధం కోసం కదా ఆ రోజు దాన్ని ఏమీ అనలేదు అప్పుడూ  అని తెగ ఫీలై పోయింది.
   రిటైర్ అయ్యాక హైదరాబాదు వచ్చాక ఒకే అమ్మాయి చేస్తున్నది… కాని ఈ మధ్య ఆమె మానేస్తున్నప్పుడు వేరే అమ్మాయిని పెట్టుకోవాల్సి వస్తున్నది.  అప్పుడు ఎదురింట్లొ పని చేస్తున్న ఆమెని అడిగితే వచ్చి చేసింది.  కొద్దిగా ఎక్కువ అడిగింది కాని పని అవుతుంది కదా అని పట్టించుకోలేదు.  ఎందుకంటే కాంతం పట్టుమని పది గిన్నెలు కూడా కడగలేదు.  ఇల్లు ఊడ్చడం అసలే చాతకాదు.  పూర్తిగా పనివాళ్ల మీద డిపెండెంట్.  అందుకే వాళ్ళతో మంచిగా ఉంటూ కాలం గడుపుతుంది.
   ఇంతకూ వైరల్ అయిన కథేంటంటే బాగా ఉన్నవాళ్లల్లా కనిపిస్తున్న ఒకావిడ బట్టల షాప్ కి వెళ్ళి చాలా చీరలు చూసి బాగా చవకగా ఉన్న ఒక చీర తీస్తుంది.  ఎందుకంటే పనమ్మాయికి తమ ఇంట్లో పెళ్ళి సందర్భంగా పెట్టడానికి ఆ చీర కొంటుంది అన్నమాట.  షాపతను అడిగితే అదే చెప్తుంది.  సరే కొద్ది సేపయ్యాక అదే పనమ్మాయి అదే షాప్ కి వచ్చి “మా అమ్మగారింట్లో పెళ్ళి.  ఆ అమ్మకి పెట్టడానికి కావాలి
 తన స్థోమతకు ఎక్కువే అయినా మంచి చీరలు చూపించంది” అని అడుగుతుంది.  అందులో నుండి మంచి చీర తీసుకుంటుంది. ఇందులో నుండి ఎవరు గొప్ప అన్న ఒక ప్రశ్న వదిలి ఆ కథ ఆగిపోతుంది.  అది చదివిన దగ్గరనుండి కాంతానికి ఆ కథ చాలా గొప్పగా అనిపిస్తుంది.  నిజమే కదా?  పనివాళ్ళు అనేసరికి ఎందుకు తక్కువగా చూడాలి అని బాధపడుతుంది.  తాను పనమ్మాయిని ఇంట్లో వాళ్ళతో సమానంగా చూసుకుంటున్న సంగతి మర్చిపోతుంది.
   “మరీ ఎక్కువగా ఆలోచించకు.  నువు బాగా ఉండబట్టే కదా?  నీ దగ్గర బాగా చేస్తున్నారు?” అన్న కనకం మాటలను కూడా పట్టించుకోలేదు.
  సరే ఒకరోజు రోజూ చేసే అమ్మాయి మానేస్తే మళ్ళీ ఎదురింటి వాళ్ల పనమ్మాయిని పిలిచింది.  ఆ అమ్మాయి పాపం రాను అనకుండా వెంటనే వచ్చింది. కాంతానికి ఒక అలవాటు ఉంది.  సాధారణంగా పని వాళ్ళు మానేస్తే ఆడవాళ్ళకు బాగా కోపం వస్తుంది.  అదేంటో మరి కాంతానికి వాళ్ళమీద జాలి ఎక్కువవుతుంది.  రాని రోజు చేసుకునేసరికి తాతలు దిగొచ్చి అయ్యో పాపం రోజూ వాళ్ళు ఇంతపని అందరిళ్ళల్లో చేయాలి కదా ఎక్కడ చస్తారు? పోనీలే పాపం ఒక రోజు రెస్ట్ టీసుకుంటారు అనుకుంటుంది.
సరే ఇంతకూ ఆ వచ్చిన అమ్మాయి మాటల్లో “అమ్మా రెండిళ్లల్లో పని పోయింది. చీటీలు కట్టుకుంటున్నాను. ఎనిమిదివేల పని పోయింది.  అదే మా చెడ్డ దిగులయిందమ్మా” అని వాపోయింది.  కాంతానికి తెగ జాలేసింది.  వెంటనే ముందురోజు పక్క అపార్ట్మెంట్ వాళ్ళు ఎవరన్నా బాగా చేసే పని వాళ్ళుంటే చెప్పండి అన్న సంగతి గుర్తొచ్చింది.  “ఒసే! నీ అదృష్టం బాగుంది.  పక్క వాళ్ళు అడుగుతున్నారు.  ఒకసారి వెళ్ళి కలువు.  అవునూ నీ బిడ్డ పురిటికి ఉందన్నావుగా?  కాన్పయిందా? ” అని అడిగింది.
   అది సంతోషంగా “నా కూతురు డెలివరీ అయి మనవడు పుట్టాడమ్మా… నాకు ఇద్దరూ కూతుళ్ళే.  ఒక కూతురికి ఇద్దరు ఆడపిల్లలు, ఇంకో కూతురికి ఒక ఆడపిల్ల.  ఇప్పుడు రెండో కాన్పులో మగపిల్లాడు” అని సంతోషంగా చెప్పింది.  “అమ్మా! మీ మనవడి పాత బట్టలుంటే తెమ్మని మీ అమ్మాయికి చెప్పండమ్మా” అని కూడా చెప్పింది.
   వెంటనే “అయ్యో! పాపం (పాపం అనే మాట ఊతపదం.  తప్పుగా అర్థం చేసుకోవద్దు అని మనవి.  అమ్మమ్మ దగ్గరనుండి వచ్చింది) మగపిల్లాడు పుట్టాడా?  చాలా సంతోషం.  కంగ్రాచ్యులేషన్స్.  పోనీలే నీ కోరిక తీరింది. ఇదిగో అవసరమవుతాయి ఉంచుకో” అంటూ ఇంట్లో ఉన్న పాత చీరలు ఇచ్చింది.
   అదిగో అప్పుడొక ఆలోచన వచ్చింది.  “పాపం! ఎప్పుడు పిలిచినా రాను అనకుండా వస్తున్నది.  అసలే మనవడు పుట్టాడన్న సంతోషంలో ఉన్నది.  ఆ మనవడికి కొత్త డ్రస్ కొనిస్తే ఇంకా సంతోష పడుతుంది కదా?  అసలే ఈ మధ్య రోజూ చేసే అమ్మాయి కూతురికి పెళ్ళయ్యి వియ్యాలవారొచ్చారనో, అల్లుడొచ్చాడనో మానేస్తున్నది.  ఈమె అవసరం బాగా పడుతుంది. వాళ్లని సంతోష పెడితే వాళ్ళు మనను మంచిగా చూసుకుంటారు.  అని ఒక రేంజిలో ఊహించుకుంది. తర్వాత వారానికి ఇదిగో ఇలా డ్రస్ తెచ్చి సంతోషపడిపోతున్నది.
   ప్రస్తుతానికి వస్తే మర్నాడు ఫోన్ చేసి ఆమెని పిలిచి డ్రస్ ఇచ్చింది. ఆ డ్రస్ చూసి చాలా సంబరపడింది ఆమె.  “పని కూడా కుదిరిందమ్మా. .  ఆ రోజు మీరు చెప్పిన వాళ్ళింటిలోనే” అని చెప్పింది.
   కాంతానికి కూడా చాలా తృప్తిగా అనిపించింది. ”పోనీలే పాపం.  నీకు కొంత ఇబ్బంది తగ్గింది. ” అన్నది. ఇంకో కుళ్ళు ఆలోచన కూడా వచ్చింది.  ఇప్పుడు ఇల్లు కూడా కుదిరించింది కాబట్టి ఇక అవసరమైతే పిలిస్తే తప్పకుండా వస్తుంది.  అని సెక్యూర్ ఫీల్ అయింది. పనిమనిషి రాకపోవడం అనేది కాంతం వరకు ప్రాణాపాయ సమస్య మరి.
   ఆ తర్వాత ఒక నాలుగు రోజులకు అనుకున్నట్లుగానే రోజూ వచ్చే అమ్మాయి “మా అల్లుడొస్తున్నాడమ్మ.  నేను రెండు రోజులు రాను” అని చెప్పింది.  కాంతం ఏమి కంగారు పడలేదు ఇప్పుడు.  “బాగా మర్యాద చేసుకో నీ అల్లుడికి.  రెండు రోజులు కాకపోతే ఇంకో రెండు రోజులు తీసుకో…” అని చాలా కులాసాగా చెప్పింది.
   ఆ రోజు సాయంత్రం రాను అనే అవకాశం లేదు అన్నంత ధీమాగా ఫోన్ అందుకుని నీలమ్మ నంబరు నొక్కింది” నీలమ్మా! మా మంగ రెండు రోజులు రాదట.  రేపటినుండి పొద్దున్నే రా” అని చెప్పింది.
   “అయ్యో! నాకెట్టా కుదురిద్దమ్మా?  మొన్న కొత్తగా పట్టుకున్న రెండు ఇళ్ళ వాళ్ళకూ పొద్దున్నే ఎళ్ళాల. ఆళ్ళూరుకోరమ్మా ఆలస్యంగా ఎళ్తే.  కావాలంటే అందరిళ్లూ చేసాక వస్తానమ్మా… కాని అప్పుడు నువుండవు కదా? మరెట్టాగమ్మా? ” అని ఎదురు ప్రశ్నించింది.
   కుదరదు అన్న మాట వింటూనే చేతిలోని ఫోన్ జారిపోయింది కాంతానికి.  అప్పుడే టీవీ లో “అనుకున్నదొక్కటీ!. .  అయినది ఒక్కటీ. . బోల్తా కొట్టిందిలే బుల్ బుల్ పిట్టా” అన్న పాట వస్తోంది.  టీవీ వాళ్లది భలే టైమింగ్ మరి….
 . 
రచన: శారదాప్రసాద్  

వేదవ్యాస మహర్షి రాసిన అష్టాదశ పురాణాల్లో గరుడ పురాణం కూడా ఒకటి.  గరుడుడు(గరుత్మంతుడు)పక్షులకు రాజు. అంతేకాదు శ్రీ మహావిష్ణువు వాహనం కూడా!ఈ పురాణంలో అనేక కధలు కూడా ఉన్నాయి. ఇవి విష్ణువుకు,  గరుడుడికి జరిగిన సంభాషణ రూపంలో ఉంటాయి. విష్ణుమూర్తి వాహనమైన గరుత్మంతునికి ఒకసారి మరణానంతరం జీవుడు ఎక్కడికి వెళతాడు? ఆ జీవుడికి ఏయే గతులు కలుగుతాయి.  తదితర సందేహాలు కలిగాయట.  వాటన్నింటికీ విష్ణువే సమాధానాలు చెప్పి,  గరుడుని సందేహ నివృత్తి చేశాడట.  గరుడుని కోసం చెప్పింది కాబట్టి దీనికి గరుడ పురాణం అని పేరొచ్చింది. కొన్ని విషయాలను పాపాలని గరుడ  పురాణం చెబుతోంది.  అవి.  .  బ్రహ్మహత్య,  శిశుహత్య,  గో హత్య,  స్త్రీ హత్యలతోబాటు గర్భపాతం చేసేవారు,  రహస్యంగా పాపపు పని చేసేవారు,  గురువులు,  పండితులు,  దేవతలు,  స్త్రీ,  శిశు ధనం హరించేవారు కూడా నరకంలో శిక్షలను అనుభవించక తప్పదంటుంది. ప్రతిమనిషికి భయం ఉండాలి.  అది దైవభీతి కావచ్చు,  పాపభీతి కావచ్చు.  ఏదైనా..  ఆ భయం లేకుంటే మనిషికి,  మృగానికి భేదం లేకుండా పోతుంది.
గరుడ పురాణంలో 19000 శ్లోకాలున్నాయి. ఇది రెండు భాగాలుగా ఉంటుంది.  మొదటిది పూర్వ ఖండం, రెండవది ఉత్తర ఖండం.  ఈ పురాణంలో చాలా విషయాలు చెప్పబడ్డాయి! ఖగోళం,  వైద్యం, ఛందస్సు,  రత్నాలను గురించిన విషయాలు .   ఇలా చాలా విషయాలను గురించి ఇందులో చెప్పటం జరిగింది. ఉత్తర ఖండంలో మనిషి చనిపోయిన తర్వాత నుంచి మళ్ళీ మరో జన్మ ఎత్తేవరకూ జరిగే అన్ని విషయాలను శ్రీ మహా విష్ణువు వివరించాడు. ఈ పురాణాన్ని మొదట గరుడుడు కశ్యప మహర్షికి చెప్పాడు. గరుడుడు చెప్పిన కధలు కాబట్టి దీనికి గరుడ పురాణం అనే పేరు వచ్చింది కూడా.  ఇవి ప్రతివారూ చదివి తెలుసుకోదగినవి. హిందువుల సంప్రదాయం ప్రకారం ఎవరైనా మరణిస్తే, వారి ఇంటిలో కర్మకాండలు చేస్తున్నవారికి సాధారణంగా పురోహితులు ఈ పురాణాన్ని చదివి వినిపిస్తారు.  పురోహితులకు వీలుకాకపోతే కర్మలు చేసేవారు తామే చదువుకోవచ్చు!చనిపోయినవారి 13 రోజుల లోపు దీన్ని చదివి వినిపిస్తారు. దీన్ని వైష్ణవ పురాణంగా కూడా భావిస్తారు.  భాగవత పురాణం , విష్ణు పురాణం,  పద్మపురాణం,  నారద పురాణం,  వరాహ పురాణం  మిగిలిన వైష్ణవ పురాణాలు.
గరుడ పురాణాన్ని సత్వ పురాణం అని కూడా అంటారు.  అందులో నీతిని గురించి చెప్పటం వలన దానికి ఆ పేరు వచ్చింది. చనిపోయిన తర్వాత ప్రేతాత్మ అనుభవించే వివిధ నరక బాధలను గురించి ఇందులో చెప్పారు. భూమి మీద మనిషి చేసిన పాపకర్మల ఫలితమే ఈ బాధలు!అందుచేత గరుడ పురాణం ముఖ్యంగా చెప్పేది ఏమిటంటే , పాపాలు చెయ్యకుండా బతకమని! మృతుని బంధువులు , దేహ సంబంధీకులు మృతుని మరణం తర్వాత వారు చేయవలసిన ధర్మకార్యాలను కూడా ఇందులో వివరించపడ్డాయి.  ఇటువంటి అశౌచికమైన విషయాలను గురించి ఈ పురాణంలో చెప్పటం వలన , సాధారణంగా దీన్ని ఎవరూ ఇళ్ళల్లో ఉంచుకోరు.  అది ఒక భయం మాత్రమే! అంతమాత్రం చేత ఇందులోని పవిత్రమైన శ్లోకాలు ఎట్టి పరిస్థితులలోనూ  అపవిత్రం కాలేదు, కావు! మానవుడు జనన మరణ శాఖాచక్రం నుండి విముక్తుడయి , మోక్షాన్ని యోగం ద్వారా ఎలా పొందాలో ఇందులో వివరించబడింది.  మిగతా పురాణాల కన్నా దీనిలో ఇటువంటి చాలా ప్రత్యేకతలు ఉన్నాయి.
మానవుని జనన మరణాలను గురించి, మరొక జన్మను గురించి గరుడుడు విష్ణువును చాలా విపులంగా అడిగాడు.  శ్రీ మహా విష్ణువు కూడా వాటన్నిటికీ వివరంగా, విపులంగా సమాధానాలు చెప్పాడు.  గరుడ పురాణాన్ని చదివిన వారు,  ఇతరులకు చదివి వినిపించిన వారు తప్పక మోక్షాన్ని పొందుతారని హిందువుల నమ్మకం.  మృతజీవికి తిరిగి ప్రాణాన్ని ఇచ్చే కొన్ని అద్భుతమైన శ్లోకాలు కూడా ఇందులో ఉన్నాయట!ఆ శ్లోకాలను చదివి గరుడుడు, కశ్యపుడు అలా చాలామందిని బతికించారట!గరుడపురాణం మనిషిని సన్మార్గంలో నడిపించడానికి మన ఋషులు రాసిన ఒక మహత్తరమైన గ్రంథం. గరుడ పురాణం చదివిన వారికి గరుడుడి దయ పూర్తిగా లభిస్తుంది! మనిషి మనిషిగా బతకాలంటే గరుడ పురాణం చదవాలని ఆధ్యాత్మికవేత్తలు చెబుతున్నారు. గరుడపురాణం ఇంటిలో ఉండటం కూడా మంచిది కాదని జరిగే ప్రచారాలలో ఏమాత్రం యథార్థం లేదని పండితులు చెబుతున్నారు. 
రచన: తుమ్మూరి రామ్మోహనరావు
గతనెల తెలుగు ముద్రిత పత్రికలను గురించి ముచ్చటించుకున్నాం.  దానికి కొనసాగింపుగాఈ నెల అంతర్జాల పత్రికల గురించి నాకు తెలిసిన నాలుగు మాటలు. 
మా చిన్నతనంలో స్విచ్చు వేయగానే లైటు వెలగటమే ఓ గొప్ప కింద భావించేవాళ్లం. దాని తరవాత రేడియో. గ్రామ్ ఫోన్ రికార్డ్, మైకు, ట్రాన్సిస్టర్,  టెలిఫోన్ ఇలా ఒకటొకటి చూస్తూ ఆశ్చర్యపడే రోజులు. 
ఆకాశంలో విమానం శబ్దం వినపడగానే బయటికి వచ్చి ఆకాశంలో చిన్నగా కనిపించే విమానాన్ని చూస్తూ సంబరపడే రోజులు. అలాంటి దశనుండి ఈ రోజు చేతిలో ఫోన్లోనే అనేక విచిత్రాలను చూస్తూ విస్మయపడే దశకు చేరుకున్నాం. సాంకేతిక విప్లవాల్లో విద్యుచ్ఛక్తి తరువాత మళ్లీ అంత స్థాయిలో వచ్చింది చరవాణి అనవచ్చు. ఇప్పుడొక చరవాణి చేతులో ఉంటే అదే ఫోన్, అదే టార్చ్ లైటు, ఆదే గడియారం, అదే కెమెరా, అదే పోస్ట్ బాక్స్, అదే క్యాలెండర్, అదే దిక్సూచి, అదే గణనయంత్రం, అదే టైప్రైటర్, అదే లైబ్రరీ, అదే డిక్షనరీ, అదే బ్యాంకు, అదే రికార్డర్, అదే రికార్డ్ ప్లేయర్, అదే వీడియో ప్లేయర్, అదే టీవీ, అదే రేడియో, అదే ఆస్ట్రాల్జర్, డాక్టర్, ఇంజనీర్, లాయర్, పబ్లిక్ ఎనౌన్సర్, ప్రచారసాధనం, వ్యాపారం, వంటశాల… ఇంకా చెప్పుకుంటూ పోతే చాలా చాలా ఉన్నాయి.
ఇప్పుడు దాదాపు అన్ని పత్రికలు ముద్రణా రూపంలోనూ ఆన్ లైన్లోనూ వస్తున్నా, కేవలం అంతర్జాలంలో మాత్రమే నిర్వహించబడే పత్రికలు ఉన్నాయి. మొదటగా నేను చూసిన అంతర్జాల పత్రికలు ఒకటి కిరణ్ ప్రభగారు కాలిఫోర్నియా నుండి నిర్వహించే‘కౌముది’. రెండవది ‘ఈమాట’. కౌముది సచిత్ర మాసపత్రిక అనేక శీర్షికలతో ముఖచిత్రంతోపాటు లోపల కూడా అవసరాన్ని బట్టి చిత్రాలుండటమే గాక పేజీలు కాలమ్స్ ఉండి ముద్రిత పత్రికలానే ఉంటుంది. చిత్రాలకు వ్యాఖ్యలు రాయటంతోనే తన రచనావ్యాసంగానికి శ్రీకారం చుట్టుకున్న కిరణ్ ప్రభ గారు దశాబ్దానికిపైగా ఇప్పటికీ ఆ ఆనవాయితీని కొనసాగిస్తున్నారు. ఈమాట సాహిత్య ప్రధానమైన పత్రిక. లబ్ధ ప్రతిష్టుల సాహిత్య వ్యాసాలు కవితలు అందులో చోటు చేసుకుంటాయి. 
ఆ తరువాత అఫ్సర్ గారు ‘సారంగ’ప్రారంభించారు. అందులో అనేక ప్రక్రియలు ప్రోత్సహించబడు తున్నాయి. ఇటీవల వెబ్ మ్యాగజైన్ల సంఖ్య చాలా పెరిగింది. వారివారి దృక్పథాల ననుసరించి పత్రికలు రూపు దాలుస్తున్నాయి. శ్రీమతి జ్యోతి వలబోజు గారు వారి పుస్తక ముద్రణా బాధ్యతతో పాటు ‘మాలిక’ పత్రికను తెస్తున్నారు. అలాగే నాకు హ్యూస్టన్లో పరిచయమైన శ్రీమతి తీగవరపు శాంతిగారు చైతన్యం సంకల్పబలం అనే సచిత్రస వీడియో మాసపత్రికను గత ఎనిమిది సంవత్సరాలుగా నడిపిస్తున్నారు. అలాగే విహంగ, రాస్తా, అడుగువంటి పత్రికలు చాలా ఉన్నాయి. అలా అంతర్జాల పత్రికల వల్ల అనేక మందికి రాసే అవకాశం లభిస్తున్నది. 
ఇక పోతే ఇటీవలి కాలంలో ఒక పెద్ద సంచలనం ఫేస్బుక్ అనటంలో సందేహంలేదు. ఫేస్బుక్ ను నిరంతర నిర్విరామ పాఠక భాగస్వామ్య అంతర్జాతీయ సర్వభాషా సచిత్ర సదృశ్య మాధ్యమ పత్రిక అని చెప్పాల్సి వస్తుంది అందులో కూడా సాహిత్యసంబంధమైన అనేక గ్రూపుల వల్ల చాలామంది భాషా వినిమయాన్ని చేస్తున్నారు. నిజం చెప్పాలంటే అది చాలామందిని స్నేహితులుగా మార్చింది. అది అందరికీ అనుభవైకవేద్యమైనది కనుక ఎక్కువ చెప్పనవసరం లేదు. ఫేస్ బుక్ లో కవిసంగమం ఒక సంచలనం. అలాగే గజల్ కవుల వేదికలు, పద్య ప్రియుల వేదికలు, కథా ప్రియుల వేదికలు, ఛందస్సుకు సంబంధించిన వేదికలు చాలా ఉన్నాయి. ఆలాగే ఇటీవల ఊపందుకున్న వాట్సప్.  అదీ అలాగే ఇష్టానుసారమైన బృందాలతో అలరారుతున్నది. చాలామంది తెలుగు భాషగురించి అనవసరంగా భయపడుతున్నారు కానీ అంతర్జాలం భాషాభివృద్దికి చాలా తోడ్పడుతున్నది. అంతేగాక చాలా మంది అనేక సమాచారాలను అంతర్జాలంలో నిక్షిప్తం చేస్తుండంతో అంతర్జాలం రెడీ రెకనర్ అయ్యింది. దానికి గూగుల్ పెట్టింది పేరు. 
ఏది ఏమైనా అంతర్జాలం ఒక మహా జాలం. మాయాజాలం..
రచన: అంబడిపూడి శ్యామసుందర రావు.

మహాభారతమును పంచమ వేదము అంటారు. అంటే వేదాలు మనకు అనేక విషయాలను తెలియజేస్తాయి.  చాలా విషయాలకు వేదాలలో చెప్పబడ్డవే ప్రామాణికంగా ఈ నాటికి నిలుస్తున్నాయి. అలాగే మహాభారతము దాయాదుల పోరు అయినప్పటికీ రాజనీతి అనేక ధర్మసూక్ష్మాలు, వేదాంత విషయాలు, యుద్ధ తంత్రాలు మొదలైన అనేక విషయాలు విపులముగా చర్చింపబడ్డాయి. విదురుడు, భీష్ముడు లాంటివారు అనేక రాజనీతి సూత్రాలు వివరిస్తారు.  దురదృష్టము ఏమిటి అంటే దృతరాష్ట్రుడు దుర్యోధనుడు లాంటి వారు పెడచెవిన బెట్టి నాశనము అయినారు.  శ్రీకృష్ణుడు లాంటి మహానుభావుల సాంగత్యమువల్ల పాండవులు బాగుపడ్డారు. అలాగే జూదము అనే వ్యసనము వల్ల ధర్మరాజు, ఈర్శ్యవల్ల దుర్యోధనుడు నష్టపోయినారు. ఈ విధముగా భారతము చదవటం వల్ల మనము అనేక విషయాలను తెలుసుకోవచ్చు. కాబట్టి నేటికీ సమాజములో సమస్యలను వ్యక్తిగత సమస్యలను పరిష్కరించుకోవటానికి భారతము ఉపయోగిస్తుంది.  భారత పఠనము మనిషి మేధస్సును పెంచుతుంది. కాబట్టి మహాభారతము నుండి మనము చాలా నేర్చుకోవచ్చు
కానీ ప్రస్తుతము  ఏమి నేర్చుకోవచ్చో క్లుప్తముగా తెలుసుకుందాము.
1. ఏదైనా చేయబోయేటప్పుడు ఒకటి రెండు సార్లు ఆలోచించాలి:- భీష్ముడు తన సోదరుడైన విచిత్రవీర్యుని  కోసము అంబా అంబాలిక, అంబికల స్వయంవరానికి వెళ్లి ఆ ముగ్గురిని ఎత్తుకువస్తాడు (బలవంతుడు కాబట్టి) కానీ అంబా తానూ సాళ్వరాజును ప్రేమించాను, పెళ్లిచేసుకోవాలి అంటే అక్కడకు పంపుతాడు కానీ సాళ్వ రాజు నిరాకరిస్తాడు. అంబ భీష్ముడిని వివాహమాడమంటే  తానూ పెళ్లి చేసుకోనని భీష్మ ప్రతిజ్ఞ చేసాను కాబట్టి పెళ్లిచేసుకోను అంటాడు. కోపముతో అంబ తపస్సు చేసి శిఖండి రూపములో భీష్ముడి చావుకు కారణమయింది. భీష్ముడు ఆ ముగ్గురు కన్యలను ఎత్తుకొచ్చేముందు కొద్దిగా అలోచించి ఉంటే ఇంత  అనర్ధము జరిగేది కాదు. అందుకే అంటారు. మనము ఏదైనా చేయబోయే ముందు ఒకటికి రెండు సార్లు ఆలోచించాలి అని. అలాగే కుంతీ దుర్వాస మహాముని ఇచ్చిన వరాన్ని ఆలోచించకుండా వాడుకొని సూర్యుని వల్ల పెళ్లి కాకుండానే కర్ణునిజన్మకు కారణమయింది
2. పిల్లల పెంపకం సక్రమముగా లేకపోవటం వల్ల తలెత్తే సమస్యలు :- గాంధారి దృతరాష్ట్రుడు ఇద్దరు కూడా అమితమైన పుత్రప్రేమ వల్ల దుర్యోధనుడు మిగిలిన కౌరవులు అనేక అధర్మ కృత్యాలు చేస్తున్నప్పటికీ తెలిసి ఉండి  కూడా ఏమాత్రము నిరోధించలేదు. ఆ రకమైన పుత్ర ప్రేమ వల్ల వంశము పూర్తిగా నాశనము అయింది. అది పూర్తిగా తల్లిదండ్రుల పెంపకంలో లోపమే, ఏ ఒక్క సందర్భములోను వారు వారి సంతతి చెడ్డపనులను తప్పు అని చెప్పలేదు. చెపితే వినేవారో కాదో తరువాత సంగతి కానీ అసలు చెప్పే ప్రయత్నమూ చేయలేదు.
2. దుర్జన సాంగత్యము జీవితాలను నాశనము చేస్తుంది:- దుర్యోధనుడు శకుని, దుశ్శాసనుడు, కర్ణుడు వంటి వారి సలహాలు విని అధర్మ కార్యాలు, కుట్రలు, కుతంత్రాలు చేసాడు. పాండవుల పట్ల ద్వేషము పెంచుకుంటాడు. దుర్యోధనుడు ఈర్ష్య అసూయల వల్ల తన నాశనాన్ని కొని తెచ్చుకున్నాడు.
3. మాట్లాడేటప్పుడు జాగ్రత్తగా తెలుసుకొని మాట్లాడాలి :- అర్జునుడు మత్స్య యంత్రాన్ని ఛేదించి ద్రౌపదిని గెలుచుకుని తల్లి కుంతిని ఏమిచేయమంటావు అని అడిగితే ద్రౌపది విషయము తెలుసుకోకుండా ఐదుగురిని పంచుకోమంటుంది. ఆ కారణముగా ద్రౌపది ఐదుగురు పాండవులకు భార్య అవుతుంది.  పూర్తిగా సమాచారం తెలుసుకోకుండా కుంతీ అనటం వల్ల ఇది జరిగింది.  ద్రౌపది వర ప్రభావము కూడా కారణము అనుకోండి. అలాగే మయసభలో ద్రౌపది దుర్యోధనుడు కొలనులో పడ్డప్పుడు నవ్వింది అంటారు. నిజానికి ఈ విషయము వ్యాస భారతములో లేదు. కానీ కొన్ని కధనాల ప్రకారము అవమానము పొందిన దుర్యోధనుడు యుద్దానికి కారణమవుతాడు.
4. స్త్రీలను గౌరవించాలి తప్ప అవమాన పరచకూడదు :-ద్రౌపదిని నిండు సభలో అవమాన పరిచిన కౌరవులు ఆ అవమానాన్ని చూసిన అందరు నాశనము అవుతారు(ఆ అవమాన పరచటంలో వారి పాత్ర లేకపోయినా). అందువల్ల స్త్రీలను గౌరవించకపోయిన ఫరవాలేదు కానీ వారిని అవమాన పరచకూడదు అని భారతము చెపుతుంది.
5. ఎప్పుడు కూడా భగవంతుని మించి ఏది కోరుకోకూడదు:-యద్ధానికి ముందు దుర్యోధనుడు అర్జునుడు శ్రీకృష్ణుని వద్దకు సహాయము కోసము వస్తారు. అప్పుడు దుర్యోధనుడు శ్రీకృష్ణుని నారాయణ సేనను అడుగగా, అర్జునుడు ఒక్క శ్రీకృష్ణుని మాత్రమే అడుగుతాడు. అప్పటికి శ్రీకృష్ణుడు తానూ ఆయుదము ముట్టనని చెప్పినప్పటికీ,  భగవంతుడి ముందు ఏది ఎక్కువకాదు ఇది గ్రహించిన అర్జునుడు భగవంతుడినే కోరుకుంటాడు ఫలితము అందరికి తెలిసినదే.
6.ప్రజ్ఞ పాటవాలు ముఖ్యము కాదు ధర్మమే జయిస్తుంది:- కౌరవ పక్షాన అతిరధ మహారధులైన బీష్ముడు, ద్రోణాచార్యుడు, కృపాచార్యుడు, అశ్వథామ, కర్ణుడు వంటి వారు ఎంతమంది ఉన్నప్పటికీ వారి పక్షాన ధర్మము లేదు. కాబట్టి ధర్మము పాండవులపక్షాన ఉండబట్టి పాండవులు కురుక్షేత్ర యుద్దములో గెలిచారు.
7. గురువు దగ్గర నేర్చుకొవటానికి అబద్దాలు చెప్పరాదు:-కర్ణుడు పరుశరాముని దగ్గర విద్య నేర్చుకొవటానికి తానూ క్షత్రియుడినని అబద్ధము చెప్పి నేర్చుకున్న విద్య ఎందుకు కొరగాకుండా పోయింది కాబట్టి ఎప్పుడు విద్య నేర్చుకోవటానికి గురువుతో అబద్ధము చెప్పకూడదు.
8. భగవంతుడిని నిత్యమూ ఆరాధిస్తుంటే భగవంతుడే మన గురించి శ్రద్ద వహిస్తాడు:- ద్రౌపది శ్రీకృష్ణుని పట్ల అచంచలమైన భక్తి భావాన్ని కలిగి ఉండటం వళ్ళ ద్రౌపదిని నిండుసభలో వస్త్రాపహరణము చేసేటప్పుడు భగవంతుడే రక్షిస్తాడు. ద్రౌపది కష్టకాలంలో ఉన్నప్పుడు శ్రీకృష్ణుడే ఆదుకుంటాడు.
9. పూర్తి పరిజ్ఞానము లేకపోవటం ఏంతో ప్రమాదాన్ని తెచ్చిపెడుతుంది:- అభిమన్యునికి పద్మవ్యూహము చేదించి లోపలి వెళ్ళటం తెలుసుకానీ బయటకు రావటము తెలియదు కాబట్టి లోనికి వెళ్లిన అభిమన్యుడు కౌరవులచేతిలో మరణిస్తాడు. అలాగే అశ్వథామ కుశక్తివంతమైన బ్రహ్మాస్త్రము, నారాయణాస్త్రము ప్రయోగించటం తెలుసుకానీ ఉపసంహరించటం చేతకాదు అందువల్ల జరిగిన అనర్ధాలు తెలుసు కదా.
10. ఎప్పుడైనా ఏ  స్త్రీకి అయినా ఇష్టము లేని వివాహమును తలపెట్టకూడదు:-. రుక్మిణి సోదరుడు రుక్మి తన సోదరి రుక్మిణి అభీష్టానికి వ్యతిరేకముగా రుక్మిణిని శిశుపాలునికి ఇచ్చి వివాహము చేయదలచి శ్రీ కృష్ణుని చేతిలో పరాభవం చెందుతాడు
11. కురుక్షేత్ర సంగ్రామానికిముందు అర్జునుడు భావోద్వేగానికి లోనయి తానూ యుద్ధము చేయలేనని అంటే  అప్పుడు శ్రీకృష్ణ భగవానుడు అర్జునునికి భగవద్గీతను భోదిస్తాడు. భగవత్ గీత ఏ మనిషి అయినా తనకు నిర్దేశింపబడిన కార్యాన్ని ఫలాపేక్ష లేకుండా చేయాలి భగవంతుడే అన్ని నిర్ణయిస్తాడు. మన చేత చేయిస్తాడు. మనిషి నిమిత్తమాత్రుడు అని గీత సారాంశము కాబట్టి అంత కురుక్షేత్ర యుద్దాన్ని శ్రీ కృష్ణ పరమాత్ముడే నడిపిస్తాడు. దీనికి నిదర్శనము యుద్ధము అయిపోయిన వెంటనే శ్రీ కృష్ణుడు అర్జునుడిని రధము దిగమని చెపుతాడు. ఇద్దరు రధము దిగిన వెంటనే జెండాపై గల హనుమంతుడు అదృశ్యము అవుతాడు రధము ముక్కలవుతుంది. ఇవన్నీ భగవంతుని లీలలే. అర్జునుడు లేదా ఏ యోధుని గొప్పతనము కాదు నడిపించింది భగవంతుడు మాత్రమే. మిగిలినవారు అందరు నిమిత్తమాత్రులే. ద్వాపర యుగాంతమున భగవానుడు తన అవతారాన్ని చాలించినప్పుడు పాండవుల శక్తులు నశించి సాధారణ మనుష్యులుగా మారిపోతారు. భారతములోని ప్రత్యేకత భగవత్ గీత.  భగవత్ గీత మనిషి యొక్క కర్తవ్యాన్నివివరిస్తుంది అన్ని నేనే చేస్తున్నాను
అంతా నాదే  అన్నభ్రమలను తొలగిస్తుంది. కాబట్టి ప్రతి మనిషి కష్టాలలో ఉన్నపుడు భగవత్ గీత చదవటం ద్వారా తన కష్టాలకు పరిష్కారాన్నికనుగొనగలడు. అందుచేతనే ద్వాపర యుగము నాటి మహాభారతము, అందలి గీత నేటికి సామాన్యులకు పండితులకు ఉపయోగకరముగా ఉంది.
వేద  వ్యాసుడు చెప్పిన విధముగా మహాభారతము జరిగింది.  ప్రతి సందర్భములో వ్యాసుని పాత్ర మనకు స్పష్టముగా కనిపిస్తుంది కాబట్టి జరిగిన సంఘటనలు అన్ని వ్యాసుడు వ్రాసిన విధముగాజరిగినవే అందరు పాత్రధారులే భగవంతుడే సూత్రధారి.
రచన: వసంత శ్రీ
అదో అటవీప్రాంతం. సమయం మధ్యాహ్నం మూడు గంటలకే బాగా చీకటి పడి  బాగా  మబ్బు పట్టి ఉంది వాతావరణం. చీకటి పడేలోపునే ఆ ప్రాంతాన్ని వదిలి వెళ్ళాలనుకుంటారు ఆ చుట్టుపక్కల ప్రాంతాలవారు. సుమారుగా నిర్మానుష్యంగా ఉన్న ఆ ప్రాంతంలో కార్ రిపేర్ రావడంతో చిక్కుకుపోయాడు ఆనందరావు. అతను చాలా పెద్ద పరిశ్రమ నడుపుతున్న పారిశ్రామికవేత్త. సమయం= సంపాదన అనేంత. ఏం చెయ్యాలి ఇప్పుడు? నిజానికి ఇలాటి ఖాళీ సమయాన్ని జీవితంలో మరిచిపోయాడతాను. సంపాదనలో పడి.ఎలాగో ఇక్కడ ఈ రోజుకి ఆగక తప్పదని తెలిసిపోయింది. ఎక్కడ  ఉండాలో నిశ్చయించుకోడమే ఇక. కార్ దిగి నడవడం మొదలెట్టాడు. దూరంగా ఏదో  భవనం కనబడింది. అక్కడెవరైనా ఉంటే బాగుండు అనుకుంటూ వెళ్ళాడు అటేపు.
చిన్నగా వాన మొదలైంది. లోపల తనలాటి వారు మరో ముగ్గురు కనబడ్డారు. ఈ పరిస్థితులలో ఇంకా ముందుకెళ్ళే సాహసం చేయలేక ఉండిపోయినవారే అని తెలిసింది. వెనక్కెళ్ళి కారుని  తీసుకొచ్చి ఆ భవనం ముందు పార్క్ చేసి, కారులోనిoచి సామాను బయటపెట్టాడు ఆనందరావు. మిగతావాళ్ళుకూడా సహాయం చేసారు. ఇలా క్యాంపుల కెళ్ళినప్పుడు ఉండడానికి అవసరమైన సరంజామా అంతా కారులో ఉంది కాబట్టి ఆరాత్రి అక్కడ ఉండడం పెద్ద ఇబ్బంది కాదు.
అదొక పాత కాలపు భవంతి. ఏదో తలదాచుకునేందుకు బాగానే ఉంది. మొబైల్ సిగ్నల్స్  లేవు, కాబట్టి   కబుర్లే కాలక్షేపం. పర్వాలేదు మిగతావారు కూడా సంస్కారవంతంగానే కనబడడంతో ఇబ్బందేమీ లేదనిపించింది. బ్రెడ్ తమతో ఉన్న తినుబండారాలను అంతా ఒక చోట చేర్చి, భోజనం లాటిది చేసి, ఆనందరావు తెచ్చిన కంబళీ,  దిళ్ళు వేసుకుని అంతా విశ్రమించారు.
ఒకరితో ఒకరు పరిచయాలు ప్రారంభించారు. “నా పేరు తులసీదాసు రిటైర్డ్ ప్రభుత్వ ఉద్యోగిని. “చెప్పారు వయసులో అందరికంటే పెద్దవాడు అతను.
రెండో అతను భాస్కర్ . ఆనందరావు వయసు వాడే. నలభై అయిదేళ్ళుంటాయి వారిద్దరికీ. ఇంకొకతను ముప్పై పైన ఉన్నతను పేరు- గోపాల్. అందరికంటే చిన్నవాడు చైతన్య.
మాటల సందర్భంలో అంతా ఒకరికొకరు కొత్తే, కాబట్టి తమ జీవితాలలో మరచిపోలేని సంఘటనలు ఆరోజు చెప్పుకోవాలని నిశ్చయించుకున్నారు.
ముందుగా తులసీదాస్ తన కూతురు గురించి చెప్పడం మొదలుపెట్టేరు. ”మాదో మధ్యతరగతి కుటుంబం. ఆ  రోజుల్లో ఆడపిల్ల పుట్టడం అంటే శాపంగా భావించేవాళ్ళం . కాబట్టి నాకు పుట్టిన  తొలి సంతానమైన కూతుర్ని పదేళ్లవరకు పెంచా. . నానా తిట్లు తెట్టేవాణ్ణి. తన మొహం చూడాలంటేనే కంపరంగా అనుకునేవాణ్ణి. ఎప్పుడూ మాటలతో హింసించడమే కాక విపరీతంగా కొట్టేవాణ్ణి. ఓసారి మా అత్తగారు వచ్చినప్పుడు ఇలాగే నా భార్యని ఆడపిల్లని కన్నావని తిడుతుంటే జరిగిన గొడవ పెద్దదై . . . మా అత్తగారు ఆ పిల్లని తీసుకెళ్ళిపోయారు. ఆ తరవాత పుట్టిన కొడుకు నాకు సర్వస్వం అయిపోయాడు. నాకో కూతురు పుట్టిందనే మర్చిపోయాను తననసలు నేనెప్పుడూ పట్టించుకోలేదు. వాడికి పదేళ్ళ వయసు వచ్చేసరికి నా భార్య చనిపోవడంతో వేరే పెళ్లి చేసుకున్నా. దాంతో మా అత్తగారింటి వారితో సంబంధాలే తెగిపోయాయి. రెండో ఆమెకి పిల్లలు పుట్టలేదు, వాణ్ణి బాగానే చూసుకునేది తను, వాడు ఇంటర్, ఇంజినీరింగ్, హాస్టల్ లో చదివి ms చెయ్యడానికి అమెరికా వెళ్లి, అక్కడే స్థిరపడి పోయాడు. కొడుకో, కొడుకని నేను  గారాబం చేసిన నా కొడుకు నన్ను పట్టించుకోకపోవడం నేను తీరని ద్రోహం చేసానని పశ్చాత్తాప పడుతూ ఉంటాను. ఎక్కడుందో నా కూతురు. క్షమార్పణ కైనా నాకు అర్హత ఉందో లేదో. . “అతని దుఃఖం ఆపతరం కానట్టుంది. కుమిలి, కుమిలి ఏడుస్తున్నారతను. 
******************
వాతావరణo చాలా గంభీరంగా మారిపోయింది. మూడ్ తేలిక చెయ్యాలని అంతా ప్రయత్నించారు. తరవాత ఆనందరావు చెప్పడం మొదలుపెట్టాడు. “ఎలాగు ఆడపిల్ల గురించే విషయం కాబట్టి నా జీవితంలో నేను వదిలిన ఆణిముత్యం గురించి చెప్తాను. ’’అంటూ  చెప్పసాగాడు. “ఆమె ఎంతో అందమైనది. అణుకువైనది. మాకు తెలిసినవారి ఇంటికొస్తూ ఉండేది. కధల పుస్తకాలు, నవలలూ ఇచ్చి పుచ్చుకోవడంతో  మొదలైన పరిచయం. ఒకరినొకరు ఇష్టపడే వరకూ వెళ్ళినా బాగా డబ్బున్న ఇంటి అమ్మాయి సంబంధం రావడంతో ఈమెని సులువుగానే వదిలించేసుకున్నా. కానీ డబ్బున్న  ఇంటి పిల్ల కావడంతో నన్ను ఖాతరు చేయని నైజం,  ఆ అహంకారం, ఆ డబ్బులో ములిగితేలే లక్షణం.
పిల్లలకి సెలవులిస్తే ఏ స్విట్జర్లాండో వెళ్ళాలి, ఫోటోలు తీసుకోవాలి. అందరికీ చూపించుకోవాలి. అని అనుకుంటుందే తప్ప. . . నేననే వాడిని ఉన్నాననే దృష్టే ఉండదు. ఇంట్లో పండుగలు, వ్రతాలూ ఏమి చేసినా తన హోదా ప్రదర్శించడానికే తప్ప. . అందులో భక్తీ, శ్రద్ధ కనిపించదు. డబ్బుంటే ఏవైనా చేయ్యెచ్చనే ఆ పొగరు భరించలేని నేను ఇలా బయట తిరుగుతూ నా గతాన్ని తలుచుకు బాధపడుతూ ఉంటా. జీవితంలో డబ్బే సర్వస్వం కాదనీ,  సున్నితత్వం, భావుకత వంటివి ఇసుమంతైనా తెలియని ఓ మరమనిషి అనాలో ఏమనాలో గానీ. . నా జీవితాన్ని నాశనం చేసుకున్నాననే బాధ పడుతూ ఉంటాను. ”బాధతో ముగించాడు ఆనందరావు. 
************** 
అంతా నిశ్శబ్దం వారి మనసులలా
ఇక భాస్కర్ వంతు ఇప్పుడు. ”గంభీరమైన గొంతుతో అతను మొదలుపెట్టాడు. నా భార్య గురించే నేను చెప్తాను. పెద్దగా డబ్బులేని కుటుంబం నుంచి వచ్చిన పిల్ల. అందచందాల కంటే గుణం ముఖ్యమంటూ పెద్దవాళ్ళు చేసిన పెళ్లది. నాకు ఫాషన్ గా , డబ్బు బాగా ఉండే సంబంధం చేసుకుంటే బాగుణ్ణనే ఆశ. మాకో బాబు పుట్టాడు. ఏమీలేని ఆమె నాకు కంటికి ఆనలేదు. తిట్టేవాణ్ణి,  కొట్టేవాణ్ణి. ఎవ్వరూ లేరని చులకనగా చూసేవాణ్ణి. పిల్లాడికి పాలడబ్బా కొనాలన్నా ఖర్చే అని. నీ వల్లే ఇంత డబ్బు ఖర్చు అయిపోతోందనీ తిట్టేవాణ్ణి. చివరికి ఓ ఉత్తరం రాసి పెట్టి. , బాబుని తీసుకుని. నన్ను విడిచి వెళిపోయింది. పీడా పోయిందని వదిలేసా. ఎవరితోనో లేచిపోయిందని పుకార్లు పుట్టించా కూడా. తరవాత డబ్బున్న ఇంటి పిల్లని రెండో పెళ్లి చేసుకున్నా. కానీ అదేంటో రెండో ఆమెతో కూడా హాయిగా ఉండలేపోయేవాణ్ణి. నన్ను శపించిందేమో ఆమె! తనతోనే నా సంతోషం వెళ్ళిపోయినట్టైంది. ఆమె ఎంత సౌమ్యురాలో. ఉత్తిపుణ్యానికి నానా మాటలు ఆడేవాణ్ణి. నా జీవితంలోనించి వసంతం నడిచి వెళ్ళిపోయిందనిపిస్తుంది. ఇక పిల్లలు పుట్టలేదు మాకు. 
అందరికంటే చిన్నవాడైన చైతన్య. ఏం చెప్తాడా అని అంతా ఎదురు చూస్తుండగా . . మొదలుపెట్టాడు. ”మా అమ్మ . . కధల్లో నూ చెప్పుకుందుకూ అమ్మ అంటే గొప్పగా చెప్పుకుంటారు కానీ. . అమ్మతో  ఎవరూ బాగా ప్రవర్తించరేమో! నన్ను చాలా ముద్దుగా పెంచుకుంది అమ్మ. నేనే సరిగ్గా పెరగలేదు అనుకుంటా. మా నాన్న నన్ను వదిలి వెళ్లిపోయినా జాకెట్లు కుడుతూ నన్ను పెంచుతూ, డిగ్రీ ప్రైవేట్ గా చదివి, తర్వాత B.ed చేసి టీచర్ ఉద్యోగం సంపాదించి ఉత్తమ ఉపాధ్యాయురాలిగా మన్నన పొందిన అమ్మకి నేనో భరించరాని భారాన్నే అయాను. నాకు తెలుసు నేను చాలా అల్లరి చిల్లరిగా తిరిగే జులాయిలా అమ్మకు చెడ్డ పేరు తెస్తున్నానని. కానీ మారాలనుకోలేదు నేను.
ఎప్పుడూ విసిగించేవాడిని. . ఎన్ని విధాల చెప్పి చూసినా. . పట్టించుకునేవాణ్ణి కాదు. అతికష్టం మీద డిగ్రీ పాసయాను. ఈలోగా అమ్మకి కేన్సర్ అని తెలిసింది. ఇప్పుడిప్పుడే జీవితం అందులోని లోతులూ అర్ధం అవడం మొదలయాయి. అమ్మకి మంచి వైద్యం చేయించాలని, నాకున్న ఒకేఒక్క అండ మా అమ్మని బ్రతికించుకుని, బాగా చూసుకోవాలని ఈ మధ్యే ఉద్యోగంలో చేరాను. ” చెప్పడం ఆపి కళ్ళనీళ్ళు తుడుచుకున్నాడు చైతన్య.
మిగతా అంతా భుజం తట్టి ఓదార్చారు. తెలతెల వారుతోంది. ఇంక ప్రతీ ఒక్కరూ అక్కడి నుండి బయటపడే ఆలోచనతో బయల్దేరారు.
వారెవ్వరికీ తెలియని విషయం ఏంటంటే-తులసి దాసు గారి అమ్మాయి,  ఆనందరావు ప్రియురాలు, భాస్కర్ భార్య,  చైతన్య తల్లి ఒక్కరే అని.
ఆమె-విధివంచిత. . 
రచన: కౌండిన్య (రమేష్ కలవల)
ఆ ఊరులో సాంప్రదాయబద్ధంగా సంక్రాంతి పండుగ జరుపకోవడం ఓ ఆనవాయితి. ఆ ఇంటి ముందు ఎద్దులబండి ఆపి ఒకాయన లోపలకు వెళ్ళాడు. పెరట్లో మంగయ్య గారు ఒళ్ళంతా నూనె రాయించుకుంటూ, అటూ ఆయన రావడం చూసి, ఆ ధాన్యం బస్తాలను జాగ్రత్తగా లోపల పెట్టించమని కసురుతున్నారు. లోపల నుండి వచ్చిన ఇల్లాలు అది చూసి, “ఇదిగో ఈ సంవత్సరం కూడా పందాలతో వీటిని మట్టి కలిపావంటేనా చూడు మరి” అంటూ ఆ చీపురు చూపించి మరీ లోపలికి వెళ్ళింది. “ఓ సోస్.. మొత్తం మంట కలిపాను అంటారేంటిరా అమ్మగారు.. “అన్నాడు ఆ నూనె రాసేవాడితో. “సంవత్సరానికి ఒకసారి వచ్చే పెద్ద పండగ, అపుడే కదా కోళ్ళ పందాలు.. సందడీనూ…. మరి పండగన్నాక ఆటలాడ కుండా ఉంటారేంటిరా … అసలే పరువుకు తగ్గ విషయం…”  అంటూ ఉండగా ఆ నూనె రాసే వాడికి కూడా పందాలు గుర్తుకొచ్చి, ఆవేశం వచ్చి, గట్టిగా భుజాల మీద మర్థన చేయబోయి నొక్కడంతో, ఆ కూర్చున్న కుర్చీ కాస్తా విరిగి కింద పడ్డాడు.నవ్వుతూ లేచి మంగయ్య గారు, “దీని తస్సాదియ్యా.. సరిగ్గా సమయానికి విరిగింది, రేపు భోగి మంటలో పడేయడానికి పనికొస్తుంది …” అన్నాడు.
“ఇదిగో ..వేడి నీళ్ళు కాగాయా బాయిలర్లో ..” అని అరిచాడు. “ఆ కాగాయి …దయచేయండి అంది కోపంతో. సర్లేరా నువ్వు రేపు తొందరగా వచ్చేయ్..” అంటూ ఆ నూనె రాసే వాడిని పంపి, స్నానానికి వెళ్ళాబోతూ భార్యతో వాళ్ళ ఇల్లు ఆనుకొని ఉండే పక్కింట్లో శంకరం బాబుగారి కొడుకు గురించి వెటకారంగా ప్రస్తావన చేస్తూ …” వాళ్ళ అబ్బాయి .. ఈ సంవత్సరమైనా వస్తున్నాడా? వ్యవసాయం నేర్పించండి మీ అబ్బాయికి అంటే చదువులు నేర్పించాడు…. వాడేమో మళ్ళీ వీళ్ళకు మొహం కూడా చూపించలేదు… కళ్ళ ముందు పడి ఉండే వాడు కదా ..” అంటుంటే ఇంతలో ఆవిడ జోక్యం చేసుకొని, “వాళ్ళ సంగతి మనకెందుకు లేండి, మీరు స్నానం చేసి రండి “ అంటూ పంపింది భార్య. ఈ సంవత్సరమైనా మనం పండగ సరిగ్గా చేసుకుంటే అదే పదివేలు అంది.
“అయినా ఎందుకో వస్తాడని అనిపిస్తోంది” అనడంతో, “నాతో పందాలు కాయకు” అన్నాడు మంగయ్య. ”నేను పందెం కాయట్లేదు మీలాగా వస్తాడేమో అనిపిస్తోంది” అంది ఆవిడ. ఆయనకు పందాలు కాయడం అలవాటు కదా, ఆవిడతో “వాళ్ళ అబ్బాయే కనుక వస్తే నేను ఈ సంవత్సరం కోడి పందాలు కాయను సరేనా “అన్నారు. “ఏదో అన్నాను కానీ ఆ అబ్బాయి రావటం, మీరు పందాలు ఆపడం రెండు అయ్యేవి లాగా కన్పించటం లేదు గానీ మీరు స్నానానికి పదండి” అంది ఆవిడ.
పక్క ఇంటిలో ఆరు బయట గుమ్మంలో కూర్చున్న నిర్మలమ్మ తన పక్కన పడకకుర్చీలో కూర్చున్న శంకరంగారితో “ఏమండి.. ఈ ఏడాదైనా వస్తాడంటారా? “ అని అంటోంది.” ఎవరూ … బద్రీ నా?… సరేలే.. మనవాడు వెళ్ళి పదిహేనేళ్ళు అయ్యింది ఒక్కసారైనా మొహం చూపించాడా? అనవసర ప్రశ్నలూ నువ్వునూ.. “అన్నారు శంకరం గారు. “వాడి సంగతి పక్కన పెట్టు… ఇద్దరం పెద్దవాళ్ళం అవుతున్నాం… మనకు ఏదైనా అయితే చూసే నాధుడు లేడు..”అన్నారు భార్యతో. “అదీ కాదండి ఇంకో వారంలో భోగి, సంక్రాంతి వస్తున్నాయి కదా ఎందుకో భోగి అనగానే వాడు గుర్తుకు వచ్చాడు” అంది.
ఎన్నో ఏళ్ళుగా ప్రతి సంవత్సరం బద్రీనాథ్ దర్శనానికి వెళ్ళడం ఓ ఆనవాయితి. ఆ స్వామి పేరే పెట్టారు ముద్దుల కొడుకుకి. వీళ్ళకు ఇంకా ముద్దుల కొడుకే కానీ రెక్కలు వచ్చీ రాగానే విదేశానికి ఎగిరి పోయిన పక్షేమో బద్రి. ఎన్నాళ్ళ నుండో ఇద్దరూ ఎదురు చూపులు చూస్తున్నారు ముఖ్యంగా తల్లి నిర్మలమ్మ. కొడుకు మీద మమకారం ఇంకా చంపుకోలేదు, ఎంతైన సొంత కొడుకు కదా, ఎక్కడో గుండె లోతులలో ఆవిడకు అనిపిస్తుంది ఏదో రోజు తిరిగి వస్తాడని. మనసులో నిరాశతో బతికే కంటే ఆశతో ఎదురుచూస్తూ, ఆ భగవంతుడు ఏదో రోజు తన మొర వినకపోతాడా అన్న ధృఢ విశ్వాసంతో ఉంది నిర్మలమ్మ.
ఇంతలో సన్నాయి శబ్ధం ఆ వీధి మొదలులో వినిపించడంతో హడావుడిగా లోపలికి వెళ్ళింది నిర్మలమ్మ. ఓ చీర, గిన్నెలో కొంచెం బియ్యం తీసుకొచ్చింది. ఆ చేతిలో చీర చూసి “అన్నీ అలా దానం చేయకు “ అన్నారు శంకరంగారు. “పాతదే లేండి … అంటూ ఆ గంగిరెద్దు దగ్గరకు రాగానే వెళ్ళి, ఓసారి దానికి మొక్కి, ఆ చీర మీద వేసి, దానితో “ఇదిగో … మా బద్రి ఈ సంవత్సరమైనా వస్తాడంటావా” అని అడిగింది. గంగిరెద్దు యజమాని సన్నాయి ఊదాడు, దానితో సంభాషణ మొదలు పెట్టి, “ధర్మదేవత తల్లి ఏమంటందో చెప్పు “అని దానిని అడిగి ఢమరుకం వాయించాడు. ఆ గంగిరెద్దు తన కాలి డెక్కలు నేల మీద కొడుతూ, కాళ్ళకు కట్టిన గజ్జెల శబ్థం చేస్తూ, ఆ తల పైకి కిందకి ఊపింది, దానికి ఆ కొమ్ముల మీద కట్టిన సిరిమువ్వలు, మెడలో గంటలు చేసే గలగల శబ్థం చేస్తుంటే, ఆ యజమాని నిర్మలమ్మ వైపుకు చూసి “ధర్మదేవత నీ కొడుకు తప్పక వస్తాడు అంటోంది తల్లి” అన్నాడు. వెంటనే నిర్మలమ్మ శంకరం గారి వైపుకు తిరిగి “చూసారా… మనవాడు తప్పక వస్తాడుట” అంది నిర్మలమ్మ ఆ బియ్యం ఆయన సంచిలో పోస్తూ. శంకరంగారు పెద్దగా పట్టించి కోలేదు. బద్రీ ఆలోచనతో సంతోషంగా వీధి చివర వరకూ ఆ గంగిరెద్దును చూస్తూనే ఉంది. మనసులో ఆ భద్రీనాధుడైన విష్ణుమూర్తిని తలుచుకుంది.
తరువాత రోజు తయారై శంకరం గారు బయటకు బయలు దేరుతుంటే మంగయ్య గారు కనపడి “ఊర్లోకేనా వెళ్ళేది పదండి నేను అటే వెడుతున్నా “ అన్నారు. ఇద్దరూ కలిసి బయలుదేరారు. దారిలో బద్రి ప్రస్తావన రావటంతో శంకరం గారు ఇంకా ఎలాగూ వచ్చేలాగా లేడు కాబట్టి తనకున్న పొలం ఖాళీ గా ఉండేకంటే విక్రయానికి పెడదాం అనుకుంటునట్లు చెప్పారు మంగయ్యతో. పండగ అవ్వగానే దాని సంగతి చూద్దాం అన్నారాయన. వారి సంభాషణలతో నడుచుకుంటూ ఊరిలోకి వెడుతండగా ఓ విదేశీ వనిత, ఒక బాబు దిగి ఫలానా వాళ్ళ ఇల్లు గురించి వాకబు చేయడంతో మంగయ్య గారు ఆ బాబు ను చూసి “వీడేంటి అచ్ఛం మీ బద్రి లానే ఉన్నాడు” అన్నాడు. ఇంతలో ఆ బాబు తల్లి చెవుల దగ్గర ఏదో అనడంతో, ఆ బాబు శంకరం గారి దగ్గరకు వెళ్ళి నమస్కరించాడు. అప్పుడు తట్టింది ఆయనకు, అటూ ఇటూ చూసాడు ఎక్కడైనా ఆ బాబు తండ్రి బద్రి కనిపిస్తాడేమోనని, అది గమనించిన ఆవిడ ఏదో చెప్పడంతో తను రాలేదన్న సంగతి అర్థమయ్యింది. సైగలతో సంభాషణలు తప్ప ఇరువురికి భాష రాకపోవడం తో శంకరం గారు, మంగయ్య గారు వారిని వెంటపెట్టు కొని ఇంటికి బయలు దేరారు.
అక్కడకు చేరి నిర్మలమ్మ గారిని పిలవడంతో ఆవిడ బయటకు వచ్చి కొంత సేపటి వరకూ తేరుకోలేదు. కొంత సేపటికి తేరుకొని బాబును ముద్దాడి ఇద్దరిని లోపలకు తీసుకొని వెళ్ళింది. బద్రి ఏడి అన్నట్లు సైగలు చేసింది ఆ తల్లితో ఆవిడి ఆ పిల్లవాడిని చూపించింది. కాతీ అని తనను తాను పరిచయం చేసుకుంది.
తరువాత రోజు నుండి పండగ వచ్చే వరకు రోజూ పిండి వంటలు, చలి మంటలు, గాలి పటాల ఎగరేయటాలు, గుడి దర్శనాలు, రంగవల్లుల అల్లికలు, ఇళ్ళు అలంకరణలు అన్నీ అవుతున్నాయి. ఒకవైపు సంతోషం, ఇంకో వైపు ఆందోళన. వచ్చీ రాని భాష, సైగలతో ఒకరి కొకరు మధుర క్షణాలు గడుపుతున్నా, బద్రి సంగతి సరిగా తెలియక పోవడంతో, ఊరిలో అడిగిన వారితో తోచినట్లుగా పండగకు వస్తున్నాడు అని సర్థి చెబుతున్నారు ఇద్దరూ. మంగయ్య గారికి పందెం గెలిచినట్లా, ఓడినట్లా అర్థం కావడం లేడు, ఆయనకు ఈ ఆలోచనలతో నిద్ర పట్టక కాలు కాలిన పిల్లిలా శంకరం గారి ఇంటి వైపు పదే పదే తొంగి చూడటం సరిపోతోంది రోజంతా. కోడి పందాల మీద ధ్యాసే లేదు కానీ తన భార్యతో కాచిన పందమే ఆయనకు పెద్ద సమస్యగా మారింది. మంగయ్య గారి భార్య కూడా నిర్మలమ్మ గారిని ఏదో సందర్భములో కలిసినపుడు అడిగి అడగనట్లు గా అడిగి ఓదారుస్తూనే ఉంది.
భోగి రోజు రానే వచ్చింది. కొడుకు కోసం ఎదురు చూడని క్షణం లేదు, ఆ గుమ్మం వైపు పదే పదే చూడటంతో పనులు కూడా మందకోడిగా సాగుతున్నాయి. కాతీ అంతా గమనిస్తూనే ఉంది, పరిస్తితి అర్థం చేసుకోవడానికి ప్రయత్నిస్తూనే ఉంది. నిర్మలమ్మ గారు మనవడికి భోగిపళ్ళు పేరంటానికి ఊరిలోఅందరినీ పిలిచారు. కాతీ, ఆ పిల్లవాడు కూడా సాంప్రదాయంగా, పద్దతిగా తయారు అవ్వడంతో వచ్చిన వారందరికీ మరీ ముచ్చట వేసింది. చుట్టు పక్కల పిల్లలని కూడా పాలు పంచుకున్నారు. భోగి పేరంటం ముచ్చటగా గడిచింది, చాలా రోజుల తరువాత శంకరం గారింట్లో అలా జరగడంతో ఊర్లో అందరూ సంతోషించారు, బద్రి రాగానే ఇంటికి తీసుకొని రమ్మని మరీ చెప్పి వెళ్ళారు. నిర్మలమ్మ బుర్రైతే ఊపింది, మనసులో ఎవరికీ చెప్పుకోలేని బెంగ మాత్రం తనను ఉక్కిరి బిక్క చేస్తోంది.
తరువాత రోజు సంక్రాంతి. పొద్దున్నే లేచింది నిర్మలమ్మ. పక్కింటి ఆవిడ కూడా లేచారు నిర్మలమ్మతో భోగి పేరంటం కబుర్లతో పని చేసుకుంటున్నారు. ఇంతలో కాతీ, పిల్లవాడు, శంకరం గారు లేచారు, కాలక్రృత్యాలు తీర్చుకొన్నారు. ఫలహారాలు తీసుకున్నారు. శంకరం గారు ఇంటి ఆరు బయట కూర్చున్నారు. వీధిలో సన్నాయి శబ్థానికి పిల్లవాడు పరిగెత్తుకొచ్చాడు. గంగిరెద్దుల వాడు పిల్లవాడి ముంది దానిని ఆడిస్తున్నాడు. కాతీ కూడా అది చూస్తూ మురిసిపోతోంది. నిర్మలమ్మ గారు బెరుకుగా బయటకు వచ్చి చీర , బియ్యం తీసుకొచ్చి కాతీ తో ఇప్పించారు. ఇంతలో హరిలో రంగ హరి అంటూ రానే వచ్చారు హరిదాసు గారు. హరి నామస్మరణతో, నృత్యం చేస్తూ , భక్తి పాట పాడటం మొదలు పెట్టడం తో నిర్మలమ్మ గారు మళ్ళీ భిక్ష తీసుకు రావటానికి లోపలకు వెళ్ళారు. ఆవిడ బయటకు రావడం చూసి హరిదాసు వంగి అక్షయ పాత్ర చూపించారు. ధ్యాస ఎక్కడో ఉండటంతో సరిగా చూడనే లేదు, కృష్ణార్పణం అంటూ “వచ్చాడా మీ బద్రీనాదుడు” అన్నాడు. నిర్మలమ్మ కు అర్థం అయ్యింది. “ఓ రేయ్ బద్రి …. “అంటూ కౌగలించుకుంది. జాగ్రత్తా. అక్షయ పాత్ర అంటూ అది పక్కన పెట్టి నాన్న శంకరం గారి పాదాభివందనం చేసాడు. శంకరం గారు ఒక్కసారిగా లేచి కౌగలించుకున్నాడు.
కాతీ, పిల్లవాడు కేరింతలకు, సందడి చూసి పక్కింటి మీద కన్నేసిన మంగయ్య గారు బయటకు వచ్చి బద్రిని చూసి దీనంగా “ఈ సంవత్సరం కూడా పందెం ఓడాను బాబు” అన్నాడు. “చాల్లేండి మీ పందాల గోల అంటూ బద్రి ఏలా ఉన్నావు ఇన్నేళ్ళకు గుర్తుకు వచ్చామా నీకు?” అంటూ చెవి పట్టుకొని లాగింది. “క్షమించమని పదే పదే “అన్నాడు. “ఇంతకీ మీ అబ్బాయి పేరేంటి?” అని అడిగింది. “నా పేరే!” అన్నాడు. అందరూ సంతోషంతో సంక్రాంతి సంబరాలతో, కనుమ కనువిందుగా, సుఖంగా గడిపారు. నిర్మలమ్మ బద్రీనాధుడిని తలుచుకొని త్వరలోనే అందరం కలిసి నీ దర్శనానికి వస్తామని మనసారా తలుచుకుంది.
రచన-డా. లక్ష్మీ రాఘవ  
“శారదా అయ్యిందా ?? కారు వచ్చేస్తుంది” శ్రీహరి తాళంచెవి తీసుకుంటూ..
“ఒక్క నిముషం…జానీ కి అన్నం వేసి, నీళ్ళు పెట్టాలి అంతే ..”అంటూ జానీ అనే తమ  కుక్కకి కావాల్సినవి ముందు వరెండా లో ఒక మూల పెట్టి వెళ్లి చేతులు కడుక్కుని, టిఫిన్ డబ్బా పట్టుకుని బయటకు వచ్చింది శారద. శ్రీహరి వెంటనే తలుపులు మోసి లాక్  చేశాడు. ఇద్దరూ గేట్ వరకూ నడవగానే కాబ్ వచ్చింది. జానీ కి ‘టా…టా” చెబుతూ కూర్చున్నారు కారులో. అడ్రెస్ తెలిసిన వాడు కాబట్టి ఏమీ అడగకుండానే బయలుదేరాడు డ్రైవర్. ఒక అరగంటలో కూతురు మాధురి ఇల్లు చేరుకున్నారు.
ఇంటి బయటే పాపను ఎత్తుకుని నుంచుంది మాధురి.
కాబ్ దిగగానే నవ్వుతూ అమ్మమ్మ వైపు వాలింది పాప.
పాపను ఇస్తూ “ఇవ్వాళ ఒక అరగంట ముందుగా వెళ్ళాల్సింది. ముందుగా చెప్పడం మరచిపోయాను.  వెళ్ళొస్తా…బై ..”అంటూ హెల్మెట్ పెట్టుకుని స్కూటీ స్టార్ట్ చేసింది మాధురి.
పాపతో శారద, చేతిలో టిఫిన్ డబ్బా పట్టుకుని శ్రీహరి ఇంట్లోకి వచ్చి వీధి తలుపు వేశారు.
పాపకు కప్ లో రెడీ గా పెట్టి వున్న ఫుడ్ స్పూనుతో పెడుతూ వుంటే పాప ఇల్లంతా తిరుగుతూ వుంది.
శ్రీహరి టిఫిన్ డబ్బాలో నుండీ టిఫిన్ తిన్నాడు. పాప తిన్నాక కొంచెం సేపు ఆడుకుని నిద్దర పోయింది.
శ్రీహరి న్యూస్ పేపర్ చూస్తూ వుంటే, శారదమ్మ వంటింట్లో వెళ్లి ఆ రోజు వంటకోసం మాధురి తీసి ఉంచిన కూరగాయలు చూసుకుని దానిని బట్టి కుక్కర్ పెట్టి వంట మొదలు పెట్టింది.
వంట పూర్తి అవగానే పాప లేచింది. పాపకు పప్పు అన్నం కలిపి తిని పించడానికి ముందు వరండాలోకి తీసుకెళ్ళింది..
శ్రీహరి కాస్త నడుం వాల్చి లేచి డైనింగ్ టేబల్ మీద వంట సర్ది తనకూ, శారదకూ ప్లేట్స్ పెట్టాడు.
పాప భోజనం అయ్యాక ఆడుకోవటం, మళ్ళీ పడుకోబెట్టడం అయ్యాక వచ్చి ప్లేట్స్ లో అన్నీ వడ్డించి శ్రీహరిని పిలిచింది.
ఇద్దరి భోజనాలూ అయ్యాక శారదమ్మ పాప పక్కనే పడుకుంటే, శ్రీహరి కాస్సేపు టి.వి. చూస్తూ కూర్చున్నాడు.
తరువాత కాస్సేపటికి ఇద్దరూ కాఫీ తాగి కూర్చునే సరికి పాప లేచింది.
5 గంటలకు తను ముఖం కడుక్కుని, పాపను రెడీ చేసి మాధురి కోసం చూస్తూ కూర్చున్నారు. ఒక అరగంటలో మాధురి వచ్చేసరికి పాప నవ్వుతూ వాళ్ళమ్మ చేతుల్లో వాలి పోయింది…
పాపను ముద్దు చేస్తూ మాధురి ఇంట్లోకి రాగానే “దొండకాయ వేపుడు, ముల్లంగి సాంబారు, రసం చేసాను మాధురీ. ఫ్రిజ్ లో పెట్టాను. పాప అన్నం సరిగా తినలేదు, పీడియస్యూర్ ఇస్తావేమో చూడు..”అని చెప్పి రూములోకి చూసింది..
శ్రీహరి తయారై బయటకు వచ్చాడు.
మాధురి “అమ్మా , మీకు ఇలా రోజూ రావటం కష్టంగా ఉందేమో కానీ నాకు మనసులో సగం పాప గురించిన దిగులు పోయింది. నాన్న గారు ఒప్పుకోవటం లేదు కానీ అందరూ కలిసి ఇక్కడే ఉండచ్చు..’అంది
‘మీ నాన్నగారు ఎప్పుడూ కూతురు ఇంట్లో వుండిపోవడానికి ఇష్టపడరు..నీకు తెలుసు కదా…” అంది
ఇంతలో శ్రీహరి “ఇక బయలుదేరుతామమ్మా మాధురీ “ అనగానే కాబ్ కు ఫోను చేసింది మాధురి. మాధురికీ, పాపకూ చెయ్యి ఊపుతూ కాబ్ లో కూర్చున్నారు.
కారు పోతూ వుంటే ఆలోచనలు సాగుతూ  వున్నాయి…
మాధురి దంపతులకు పాప పుట్టాక ట్రాన్స్ఫర్ అయి ఈ వూరికే వచ్చారు.  కన్నకూతురు కంటికెదురుగా ఉంటుందని చాలా సంతోషం వేసినా పాపను చూసుకోవడానికి సరి అయిన ఏర్పాటు జరగక శారదా, శ్రీహరీ ఇలా వస్తే బాగుంటుందని అనిపించి అడిగారు. మొదట శ్రీహరి ఒప్పుకోలేదు. శారదమ్మ కొద్ది రోజులు చూద్దాం అని ఒప్పించింది. ఇది రెండు నెలలుగా జరుగుతున్న వ్యవహారం…
సాయంకాలం ఇల్లు చేరాక రాత్రికి చపాతీలకు పిండి కలిపి కూర చేయడానికి ఆలుగడ్డ కుక్కర్ లో పెట్టింది అన్నంతో బాటూ… జానీ కోసమైనా అన్నం వండక తప్పదు. ఇంట్లో పగలంతా కాపలా కాసేది జానీనే. ఇంటి దరిదాపులకు కూడా ఎవరినీ రానీయదు జానీ . అది ఉందన్న భరోసా తోనే ఈ ఒప్పందం పరవాలేదు అనుకున్నారు. లేకపోతే ఇల్లు తాళం వేయగానే దొంగతనాలు జరిగే కాలం ఇది.
రాత్రికి కొడుకు రాహుల్ ఫోను కోసం కాచుకుంటారు. రాహుల్ ఢిల్లీ లో పని చేస్తాడు. కోడలు రాధిక కూడా ఉద్యోగం చేస్తుంది. వారి అబ్బాయి పదేళ్ళ శరత్ ను  రెసిడేన్షియల్ స్కూల్ లో వేశారు. ఇద్దరూ ఉద్యోగానికి వెడితే ఇదే బాగుంటుందని.
ఫోను రింగ్ అయ్యింది.
“హలో నాన్నా  బాగున్నారా ? ఏమిటి కబుర్లు?” రాహుల్ గొంతు వినగానే ఒక సంతోషం!
“బాగున్నాము రాహుల్, రోజూ చెప్పడానికి విశేషాలేముంటాయి??”
“మాధురి వాళ్ళు బాగున్నారా? పాప ఈ రోజు బాగా ఆడుకుందా ??.”
“ఇదిగో మీ అమ్మను అడుగు” అంటూ శారదమ్మకు ఫోను ఇచ్చాడు.
“హలోఅమ్మా, బాగున్నావా??”
“బాగున్నాను నాన్నా, రాధిక, శరత్ ఎలా వున్నారు?
“బాగున్నారు అమ్మా. మీరు మాధురి ఇంటికి వెళ్ళడం చూస్తూ వుంటే నాకు కూడా  మీకు దగ్గరగా వచ్చెయ్యాలని వుంది. శరత్ కు నాన్నమ్మ, తాతలతో ఆ విధంగానైనా చనువు ప్రేమా ఎక్కువ అవుతాయి…” స్పీకర్ ఫోనులో వుండడంతో ఆ మాటలు విన్న శ్రీహరి శారదకు చెయ్యి ఊపి ఫోను ఇమ్మని సైగ చేశాడు.
“ఒక్క నిముషం రాహుల్, మీ నాన్నతో మాట్లాడు..”అని ఫోను శ్రీహరి చేతికి ఇచ్చింది.
“రాహుల్, నిజమే మాకు కూడా మీరు దగ్గరగా వుంటే బాగుంటుంది అనిపిస్తుంది. కానీ మా అభిప్రాయం కూడా మీరు తెలుసుకుంటే బాగుంటుంది..”
“చెప్పండి నాన్నా “
“ఈ మధ్య రోజూ మాధురి ఇంటికి వెళ్ళడం మొదలు పెట్టాక నా మనసులో మాట నీకు చెప్పాలి అనిపించింది. పాప కోసం మేము వెళ్ళడంలో అభ్యంతరం లేదు. కానీ మాకూ కొన్ని సమస్యలు వుంటాయి… నేను రిటైర్ అయి ఐదేళ్ళు అయ్యింది. మీ అమ్మకూ అరవై ఏళ్ళు వచ్చాయి. పొద్దున్న ఇంట్లో టిఫెన్ చేసుకుని డబ్బాలో పెట్టుకుని పోయి పాపను చూసుకుంటూ అక్కడ వంట చేసి తిని, పాపకు టైముకు సరిగ్గా పెట్టుకుంటూ ఆడించుకుంటూ…మాధురి ఇంటికి రాగానే ఇక్కడికి వచ్చేసి మళ్ళీ రాత్రికి వండుకుని …ఇలా నడుస్తూంది మా జీవితం…చెయ్యడానికి సంతోషమే కానీ మీరు ఆలోచించ వలసినది మా వయసు, మాకు అయ్యే ఇబ్బందులు. చిన్న పాపను చూసుకోవడానికి చాలా ఓపిక వుండాలి…మీ అమ్మ అలసిపోతూ వుంది. ఈ మధ్య కాళ్ళ నొప్పులు కూడా ఉన్నాయి…పోనీ మేము రాలేము అనడానికి మనసు ఒప్పడం లేదు… మాకూ ఈ వయసులో ఒక రిటైర్డ్ లైఫ్ కావాలి. ఎటువంటి రెస్పాన్సిబిలిటీ  లేకుండా వుండే జీవితం కావాలి… భాద్యతలు తీరాయి కాబట్టి కృష్ణా..రామా అనుకోవడానికి అవకాశామో, తీర్థయాత్రలు చెయ్యడానికి వీలూ… కావాలనుకోవడం తప్పు కాదు కదా
ఉద్యోగాలలో మీ తెలివితో ఎంతో పైకి ఎదుగుతున్న మీరు మా గురించి ఆలోచించలేరా?
బాల్యం, యవ్వనం, వార్థక్యం లాగే ప్రతిదీ పద్దతిగా జరుగుతుంది కదా…మేము మీమీద డిపెండ్ అవకూడదు అని అనుకున్నాము. ఇలా కాదనలేని సందర్భం వస్తూంటే ఎలా చెప్పగలం?
పిల్లలకు దూరంగా , ఒంటరిగా వుండాలని మేము కోరుకోము. మీరు దగ్గరగా వుండి  మాకు కావాల్సినంత తీరిక ఇవ్వగలిగితే ఎలా వుంటు౦దో ఆలోచించు …” అంటూంటే శారదమ్మ ఆశ్చర్యంగా చూస్తూవుంది  భర్తని.
ఏ విషయమైనా విడమర్చి తన భావాలను చెప్పే శ్రీహరి తత్వం తెలియనిది కాదు . కానీ కొడుకుతో ఇంత స్పష్టంగా చెబుతాడని ఊహించలేదు. ఇంకా నయం మాదురితో నేరుగా మాట్లాడలేదు…రాహుల్ ఒక క్షణం తరువాత
“తప్పకుండా నాన్నా…ఇందులో తప్పేమీ లేదు మేము కూడా ఆలోచించాల్సిందే…మంచిదయింది మీరు ఇలా చెప్పడం. మీరు కొన్ని రోజులు మా దగ్గరకు రండి. ఇక్కడినుండి కాశీ, ప్రయాగ వెళ్ళే ఏర్పాటు చేస్తాను…మాధురితో మాట్లాడతాను. పాపకోసం ఎవరినైనా చూడమని చెబుతాను. నాన్నా తప్పకుండా మీరు మాకిచ్చిన జీవితం లాగా మీ జీవితం గడిచేలా చూస్తాను…వుంటాను నాన్నా మళ్ళీ రేపు మాట్లాడుతాను..”అని ఫోను పెట్టేశాడు.
ఏ విషయమైనా కూర్చుని మాట్లాడుకుని సర్దుబాటు చేసుకోవచ్చు అని నమ్మిన మనిషి శ్రీహరి…కాకపోతే కూతురి తో ఇలా మాట్లాడ్డం కొంచెం ఇబ్బంది అంతే.
******
రచన: డా. తంగిరాల మీరాసుబ్రహ్మణ్యం
ఆ రోజు గురువారం . సాయిబాబా గుడిలో రోజుకన్నా భక్తుల సంఖ్య ఎక్కువగా వుంది . అందులోనూ ఆడవాళ్ళే
అధికంగా వున్నారు. సాయంకాలం హారతి జరుగుతోంది . అందరూ నిలబడి భక్తి శ్రద్ధలతో సామూహిక భజనలో గొంతు కలిపారు.
హారతి పూర్తి కాగానే కళ్ళకు అద్దుకుని  ఇంటికి వెళ్ళడానికి బయలుదేరింది ఆమె .
“ ఇదిగో ప్రసాదం తీసుకోండి.” అంటూ తను తెచ్చిన పాలకోవాల డబ్బాను ఆవిడ ముందు వుంచింది సావిత్రి.
చిన్న ముక్క తీసుకుని నోట్లో వేసుకుని, సావిత్రి అందించిన పువ్వు సిగలో ముడుచుకుని , మౌనం గా అడుగు  ముందుకు వేసింది ఆమె .
ఎంతో సందడిగా వుండే గుడిలో  ఆమె ఆ పరిసరాలకు అతీతంగా , మర బొమ్మలాగా అభావం గా వుండడం గమనించిన సావిత్రి ఆ రోజు ఎలాగైనా ఆమెను పలుకరించాలని ప్రయత్నం చేసింది.
“నా పేరు సావిత్రి. ఈ వీధి చివరలో వుంటున్నాము. బాబా గుడికి, వేంకటేశ్వర స్వామి గుడికీ వస్తూంటాను.  ఈ రోజు తొందరగా బయలుదేరుతున్నారే “ చిరునవ్వుతో అడిగింది సావిత్రి.
ఇంచుమించుగా ఇద్దరూ అరవైకి దగ్గర వయసు వారే కావడం వలన చొరవగా పలుకరించింది సావిత్రి .
“ ఈ రోజు ఆయన పొద్దున్ననుండి ఏమి తినరు . వుపవాసం వుంటారు. వచ్చేసరికి కాస్త ఫలహారం చేసి పెడదామని.” అని  మిగిలిన పాలకోవా ముక్కను చిన్న కాగితంలో చుట్టి భద్రంగా పట్టుకుని “ ఇది మా వారికి. ఆయనకు పాలకోవ చాలా ఇష్టం. “ అనేసి  గుడి బయటకు వచ్చింది ఆమె .
చకచకా నడుస్తున్న ఆమెను చూస్తూ “ అదృష్టవంతురాలు నాలాగా కీళ్ళ నొప్పులు లేవు“అనుకుంది సావిత్రి.
ఆమె వెళ్ళిపోయాక ప్రసాదం మరి కొందరికి ఇచ్చి ఇంటికి బయలుదేరింది సావిత్రి .
తలలో వెండి వెంట్రుకలు మెరుస్తున్నా ఆ వయసులోనూ నాజూకుగా కనబడుతూ, ముఖాన  అరుణోదయ సూర్యుడిలా వెలిగే కుంకుమ బొట్టుతో , నేతచీరలో  ప్రత్యేకంగా కనిపించే ఆమె తన చుట్టూ జరిగే దేనితోనూ సంబంధం లేనట్టు ముభావంగా ఎందుకు వుంటుందో సావిత్రి వూహకు అందలేదు.
“మీకు నేత చీరలంటే ఇష్టమా ఎప్పుడూ అవే కడతారు .”అని సావిత్రి ఆ మరునాడు ఆమెను అడిగేసింది.
“ మా వారికి ఇష్టం.”  అందుకని అని వూరుకుంది ఆమె ..
——.  —-          —.    —-
వుదయం ఏడు గంటల సమయంలో పార్క్ లోకి అడుగు పెట్టింది ఆమె .
“అమ్మా! ఈ మధ్యన నువ్వు బయటకు అడుగు పెట్టడం మానేసావు. ఇలా అయితే కుదరదు. మన ఇంటికి దగ్గరలో గుడి వుంది, పార్క్ వుంది. పొద్దున్న పూట అలా వెళ్ళి పార్క్ లో  నాలుగు అడుగులు నడిచిరా. సాయంకాలం గుడికి వెళ్ళి దండం పెట్టుకునిరా. కొత్త చోటుకు వచ్చి మనుషులతో కలవక పోతే  ఎలా ? అంటూ కూతురు వనజ రోజూ చెప్పగా, చెప్పగా ఈ నడుమనే కాస్త బయటకు వస్తూంది ఆమె .
ఆరోగ్యం మీద శ్రద్ధతో అక్కడికి వచ్చిన వాళ్ళు అప్పుడే నడక మొదలుపెట్టేసారు . అందులో ఎక్కువ భాగం వయసు మళ్ళిన వాళ్ళే. నడిచి అలిసి పోయినవాళ్ళు సేదతీరడానికి పచ్చి కూరగాయల రసం అమ్మేవాళ్ళు అక్కడ వేచివుంటారు.
ఆమె నడవడం మొదలు పెట్టిన పది నిముషాలలో రోజూ అక్కడికి వచ్చి ముఖపరిచయం ఏర్పడిన నలుగురు ఆడవాళ్ళు పలుకరించారు. వారితో మాటలు పెట్టుకోకుండా  కళ్ళ తోనే సమాధానం
ఇచ్చి ముందుకు సాగిపోయింది. చుట్టు నాలుగు సార్లు తిరిగాక అలసిపోయి ఒక చెట్టు క్రింద వున్న సిమెంట్ బల్లమీద కూర్చుంది ఆమె.
“గోదావరి పుష్కరాలకు వెళ్ళడం లేదా మీరు? మేము ఎల్లుండి బయలుదేరుతున్నాము. “ఆవిడ పక్కనే వచ్చి కూర్చుంటూ అంది పారిజాతం. కొత్త పాత అని లేకుండా అందరితొ మాటలు కలపడం పారిజాతం స్వభావం . నాలుగు రోజుల పరిచయంతొ ఆమెని మాటల్లో పెట్టింది. .” ఈసారి వచ్చినవి మహా పుష్కరాలట. మళ్ళి ఎన్నో ఏళ్ళకు గానీ ఇటువంటి పుణ్యకాలం రాదట. అందుకే మా పెద్దవాడు మా ఇద్దరికీ రైలు టికెట్లు తీసాడు. “ఆమె ఏమీ పలుకక పోవడంతో మళ్ళీ అన్నది పారిజాతం .
“మంచిపని చేసాడు. క్షేమంగా వెళ్ళి రండి. మా వారూ రాజమండ్రికే వెళ్ళారు. పుష్కర స్నానం చేసి వస్తారేమో. “ సాలోచనగా అని లేచింది ఆమె .
మరునాడు వుదయం ఆరున్నరకే ఫోను మోగితే ఇంత పొద్దున్నే ఎవరో అనుకుంటూ తీసింది .
“నేనండీ పారిజాతం మాట్లాడుతున్నాను. మనతో బాటు పార్క్ కు వచ్చే శ్రీనాథ్ దంపతులకు మొన్న షష్టి పూర్తి అయిందట. ఈ రోజు వాళ్ళకు చిన్న సన్మానం  చేద్దామని పార్క్ స్నేహితులు అన్నారు . మీరు తప్పక వస్తారు కదూ! “ అని ఫోను పెట్టేసింది.
“అమ్మా ఆలస్యమౌతోంది. తొందరగా బయల్దేరి వెళ్ళి పార్క్ లో నాలుగు అడుగులు నడిచిరా అంటూ కూతురు మరోసారి చెప్పడంతో అయిష్టంగానే ఇంటి గుమ్మం దాటింది ఆమె.
ఆ రోజు పార్క్ లో కోలాహలం గా వుంది. నడిచేవాళ్ళు నడుస్తుండగా నలుగురు ఒక సిమెంట్ బల్ల దగ్గర చేరి ఏవో ఏర్పాట్లు చేస్తున్నారు. పూల హారాలు , శాలువా, మిఠాయిలు వంటి సరంజామా అంతా సర్దుతున్నారు .
చుట్టుపక్కల ఎవ్వరినీ పట్టించుకోకుండా తన ప్రపంచం లో తాను వున్నట్టు కనిపించే ఆమెను దూరం నుండే గమనించిన పారిజాతం అక్కడికి రమ్మన్నట్టు చేయి వూపింది .
అన్యమనస్కం గా అటు నడిచింది  ఆమె . అందరూ ఉత్సాహంగా ఆ దంపతులకు శుభకాంక్షలు చెప్పి, వారిద్దరి చేతికి పూలహారాలు అందించారు . కొత్త దంపతుల లాగా సిగ్గు పడుతు దండలు మార్చుకున్నారు శ్రీనాథ్ దంపతులు.
ఆ  సంబరం లో తనకు సంబంధం లేనట్టు పక్క గా నిలబడిన ఆమె , అందరికీ మిఠాయిలు పంచుతుండగా నెమ్మదిగా బయట పడింది  ఇంటికి రాగానే కూతురికి విషయం చెప్పింది .
“అవునే మీ నాన్నకు పై నెలలో అరవై నిండుతాయి. నువ్వూ, మీ అన్నా షష్టిపూర్తి గురించి ఏమన్నా  అనుకుంటున్నారా? లేదా? “ అని అడిగింది .
“ అమ్మా ఇవాళ ఆఫీస్ లో నాకు ముఖ్యమైన మీటింగ్ వుంది. టిఫిన్ తినడానికి టైం లేదు గానీ, డబ్బాలో పెట్టి ఇస్తావా ? “ అనేసి తొందరగా  అక్కడి నుండి వెళ్ళి పోయింది వనజ. హడావిడిగా ఆ పనిలో పడింది ఆమె .
——.      ——-        ——
ఆ శనివారం పక్క వీధిలోని వేంకటేశ్వరస్వామి వారి గుడికి వెళ్లింది ఆమె . అక్కడ ప్రతీ శనివారం సామూహిక విష్ణు సహస్రనామ పారాయణం జరుగుతుంది .క్రింద కూర్చోలేని పెద్దవాళ్ళు కుర్చీలలో కూర్చుంటే, చిన్నవాళ్ళు క్రింద కూర్చుంటారు. బాబా గుడిలో పరిచయమైన సావిత్రి కూడా వచ్చింది.  మోకాళ్ళు
వంగని సావిత్రి కుర్చీలోను, ఆమె నేల మీద పక్క పక్కనే కూచున్నారు.
అర్థగంట పైన సాగిన పారాయణం ముగింపుకు వచ్చింది. ఫలశ్రుతి చదువుతున్నారు.
“ రోగార్తో ముచ్యతే రోగాత్, బద్ధో ముచ్యేత బంధనాత్, భయాన్ ముచ్యేత భీతస్తు , ముచ్యేతాపన్న ఆపద ….అనన్యాశ్చింతయంతోమాం ఏ జనాహ్ పర్యుపాసతే తేషాం నిత్యాభియుక్తానాం యోగ క్షేమం వహామ్యహం అని అందరూ ముక్త కంఠంతో పలుకుతుంటే ఆమె కి అటు పక్క కూర్చున్న సుందరమ్మ గొంతు విచారంతో వణికింది .
ఏమయ్యింది అన్నట్టు  సుందరమ్మ చేతి మీద తట్టింది సావిత్రి .
“యోగక్షేమం చూసుకునే వాడే అయితే పది కాలాల పాటు బతకాల్సిన నా మనవడిని ఎందుకు తీసుకు పోవాలి. కావాలంటే ఈ ముసలి ప్రాణాన్ని తీసుకోవచ్చు కదా ! “ వణుకుతున్న గొంతుతో అంది సుందరమ్మ.
“ ఎవ్వరిని ఎప్పుడు పిలిపించుకుంటాడో ఆయనకే తెలుసు. అడగడానికి మనమెంతవారం .
దేవుడే మనిషి రూపంలో భూమి మీదకి వస్తే ఆయనా ఆ సమయం వచ్చినప్పుడు అవతారం చాలించి వెళ్ళి పోవాల్సిందే . “ ఓదార్పుగా ఆవిడ భుజం మీద చెయ్యి వేసింది సావిత్రి.
ఇంతసేపూ ఒక మాట కూడా పలుకకుండా కూర్చున్న ఆమె చరాలున లేచి వెళ్ళి పోబోయింది.
అంతలో ముందు వరుసలో కూర్చున్న పారిజాతం సావిత్రి ని చూసి దగ్గరకు వచ్చింది.
“ప్రసాదం తీసుకుని వెళ్ళ వచ్చు కదా. అన్నట్టు మేము పుష్కర స్నానానికి  వెళ్ళడమూ  రావడమూ కూడా అయ్యింది. మీ వారూ  రాజమండ్రి  నుండి వచ్చేసారా?” పారిజాతం ఆమెను చనువుగా అడిగింది  .
ఆ మాటలు చెవిన పడనట్టే ముందుకు నడిచింది ఆమె .
—.    —            —  —
ఆ తరువాత వరుసగా నాలుగు రోజులు ఆమె కనబడక పోవడంతో పార్క్ లో కలిసిన పారిజాతం ని అడిగింది సావిత్రి. ఇద్దరూ కలిసి ఎలాగో ఆమె ఇంటి ని కనుక్కుని వచ్చి , తటపటాఇస్తూనే తలుపు కొట్టారు.
తలుపు తీసింది వనజ.
“ నా పేరు పారిజాతం అమ్మాయ్. ఈవిడ సావిత్రి. “ అంటూ వుండగానే  లోపలికి   రండి. “ అంది .
“ అమ్మకు నాలుగు రోజుల నుండి కాస్త నలత గా వుంది. అందుకే బయటకు రాలేదు. “ పక్క గదిలో వున్న అమ్మకు వినబడకూడదు అన్నట్టు మెల్లిగా చెప్పింది.
“ అయ్యో. అలాగా? మరి మీ నాన్నగారు వూరినుండి వచ్చేసారా?” అడిగింది పారిజాతం.
“మా నాన్న మూడు నెలల క్రిందట రాజమండ్రి లో జరిగిన పడవ ప్రమాదంలో పోయారు ఆంటీ. “ గోడ మీద వున్న ఫోటో వైపు చూసి విచారంగా చెప్పింది వనజ.
ఒక సారి గా వులికిపడ్డారు పారిజాతం సావిత్రి.
వాళ్ళ ముఖాలలో కనబడుతున్న భయాశ్చర్యాలను గమనించి “ నాన్నగారు వూరికి వెళ్ళారనీ, వచ్చేస్తారనీ చెప్పిందా అమ్మ? “ విషాదం గా అడిగింది వనజ.
“ పోయిన గురువారం నాడు ఆయన వుపవాసం చేసారనీ , తొందరగా ఇంటికి వెళ్ళి ఫలహారం చేసి పెట్టాలని అన్నారు. పాలకోవా ఆయనకు ఇష్టం అని ప్రసాదం పట్టుకు వెళ్ళింది.” అంది సావిత్రి అపనమ్మకంగా ఆ ఫోటో కేసి చూస్తూ.
“రాజమండ్రి వెళ్ళారు పుష్కర స్నానం చేసి వస్తారు అంది పార్క్ లో కలిసినప్పుడు. “ పారిజాతం ముఖంలో సందేహం.
“ నాన్నగారు ఇక లేరు అన్న నిజాన్ని అమ్మ నమ్మలేకపోతొంది. ఆయన అవశేషాలని గుర్తించలేని పరిస్థితిలో అక్కడే కర్మ చేసి వచ్చాడు  మా అన్న .  వచ్చే వారం నాన్న రెండో మాసికం వస్తోంది. అమ్మ చూస్తే ఇలా… రోజూ ఆయన వస్తారు అని ఎదురు చూస్తూ… అమ్మను డాక్టర్ దగ్గరకు కూడ తీసుకు వెళ్ళాను. జరిగిన విషాదాన్ని తట్టుకోలేక కొంత మంది ఇలా డినయల్ మోడ్ లోకి వెళ్ళిపోతారుట . అది నిజం కాదు అని మనసును భ్రమలో వుంచుతారట. బయట ప్రపంచంలో పడి నలుగురితో మసలితే కొంత కాలానికి ఆ భ్రమ లో నుండి బయట పడుతుంది. అంది డాక్టర్. అందుకే బలవంతంగా అమ్మను గుడికి , పార్క్ కు పంపిస్తున్నాను. నాలుగు రోజుల క్రిందట గుడి నుండి రాగానే నాన్న ఫోటొ చూసి “ఆ సుందరమ్మ మనవడిని తీసుకు పోయినట్టు మీ నాన్నను కూడా దేవుడు తీసుకు పోయాడా ?” అంటూ ఏడ్చి ,ఏడ్చి జ్వరం తెచ్చుకుంది. “ కన్నీళ్ళు తుడుచుకుంది వనజ.
“ బాధ పడకమ్మా. అమ్మ మెల్లిగా దారిలో పడుతున్నట్టె వుంది. ఆమె బాధను ఎవ్వరూ తీర్చలేము గానీ మేము ఆమెకు తోడుగా వుంటాము. తొందరలోనే మామూలు మనిషి అవుతుంది. “ వనజకు ధైర్యం చెప్పి వెళ్ళడానికి లేచారు పారిజాతం, సావిత్రి.
——-         ———.        ————
రచన: నాగజ్యోతి రావిపాటి
అద్ధరాత్రి 12 గం అవుతున్నా నిద్రపోకుండా ఏడుస్తున్న పిల్లాడిని విసుకుంటూ పక్కగదిలోకి వెళ్లి పడుకున్నాడు శేఖర్.  అనితకు ఏమి చేయాలో పాలుపోక  ఫోన్లో ఇంగ్లీష్ లల్లబై పెట్టింది.  కొద్దిసేపటికి నెమ్మదించిన కొడుకుని చూసి హమ్మయ్య అనుకొని పడుకోబెట్టి . . పాటని అలవాటు చేసిన తల్లి జయంతిని విసుక్కుంటూ నెమ్మదిగా నిద్రలోకి జారుకుంది.  మరుసటి రోజు తీర్థయాత్రలకని వెళ్లిన తల్లి ఫోన్ చేయగానే పిల్లాడిని నిద్రపుచ్చడానికి తను పడిన అవస్థలు చెప్తూ ఇంకా రెండు రోజులకు కానీ తను తిరిగి రాదని తెలిసి మరింత అసహనానికి లోనయ్యింది. 
జయంతి కూతురు అనితకు చిన్నప్పడు తెలుగు శ్లోకాలు, కథలు మరియు ఆ భాషలోని మాధుర్యం గురించి చెబుతూ ఉండేది.  శాస్త్రీయ సంగీతం కూడా నేర్పించేది.  మన సంస్కృతి సాంప్రదాయాలు ఎంతో గొప్పవని కూతురు అనితకు ఎంత చెప్పినా వినేది కాదు. తల్లి బలవంతం మీద సంగీతం నేర్చుకోవటం తప్ప తనకు తానుగా ఇష్టపడిందిలేదు. పెరిగేకొద్దీ తల్లిది ఒట్టి చాదస్తం అని కొట్టిపారేస్తూ కాన్వెంట్ చదువుల వ్యామోహంలో  తెలుగు మాట్లాడటమే మర్చిపోయింది.  ఎప్పుడూ ఇంగ్లీష్ పాటలు వింటూ తనకు నచ్చిన వెస్టర్న్ డాన్స్ క్లాస్ కి వెళ్ళేది.  ఎప్పుడూ మోడ్రన్ గా ఉండాలని తాపత్రయం ఉండేది అనితలో.  ఈ కాలం పిల్లలు మాట వినే వారు కాదని కూతురు ఇష్టం కాదనలేక మిన్నకుండేది జయంతి.  
పై చదువుల కోసం హాస్టల్ లో ఉండేది.  ఇంక తన ఇష్టానికి అడ్డు చెప్పేవారే లేరు. అనితకు చదువు అయిన వెంటనే మంచి ఉద్యోగం రావటంతో ఎప్పుడూ వర్క్ లో బిజీగా ఉండటం. . ఖాళీ దొరికితే ఫ్రెండ్స్ తో బయటకు వెళ్ళటం లేదంటే సినిమాలు చూడటం తప్పించి మళ్ళీ ఎప్పుడూ సంగీత సాధన చేసింది లేదు. 
మంచి సంబంధం రావటంతో శేఖర్ తో పెళ్లి చేశారు.  పెళ్ళైన 3 సంవత్సరాలకు పిల్లాడు పుట్టాడు అది కూడా తల్లి పదే పదే కెరీర్ కోసం పిల్లల్ని కనటం ఆలస్యం చేయవద్దని ఏ వయసులో ముచ్చట ఆ వయసులో జరగాలని పోరు పెట్టడంతో.  అనితకి బాబు పుట్టి 6 నెలలు అవుతుంది. . ఇన్ని రోజులు తల్లి జయంతి దగ్గర ఉండి వాడి ఆలనాపాలనా చూసుకుంది. బంధువులు అంతా కలిసి వారం రోజుల తీర్థయాత్రలు ప్రోగ్రాం వేసుకుని జయంతిని కూడా తీసుకువెళ్లారు.  అనితకు బాబుని చూసుకోకు తప్పలేదు. 
అమ్మమ్మ మాటకు, ఆమె పాడే పాటకు అలవాటు పడిన పిల్లాడిని ఎలా సముదాయించాలా అనితకు అర్ధం కావటం లేదు పైగా శేఖర్ వాడిని చూసుకోవటం రాకపోతే ఎలా అని తనకే చెప్తున్నాడు. ఇంక తనకు తప్పదు అనుకుని తల్లి పాడే జో అచ్యుతానంద పాడుకుంటూ వాడు నిద్ర లేచే లోపు వంటింటి పని ముగించాలని అనుకుంది. అలా పని చేస్తూ తను చిన్నప్పుడు నేర్చుకున్న పాటలన్నీ పాడుకుంది. .  తను నేర్చుకున్నవి ఏవి కూడా మర్చిపోలేదు కాస్త సాధన తగ్గింది అంతే అనుకుని మురిపెంగా కొడుకుని ఎత్తుకుంది. బుజ్జిగాడు చేసే అల్లరి, చిలిపి పనులు చూసి ఎంతో ఆనందంగా వాడిని చూసుకోవడం మొదలుపెట్టింది.  తల్లి ఎంత చెప్పినా దగ్గరకు తీసుకునేది కాదు.  ఇప్పుడు వాడు వేలు గట్టిగా పట్టుకుని అడుకుంటుంటే, తను చెప్పే మాటలు శ్రధ్ధ గా ఆలకిస్తూ ఉంగాలు చెబుతుంటే ఆశ్చర్యంగాను ఉంది ఆనందంగాను ఉంది అనితకు . ఒక్క క్షణం కూడా వాడిని వదిలిపెట్టడంలేదు. 
శేఖర్ రాత్రి ఇంటికి వచ్చేటప్పటికి అనిత ఒడిలో నవ్వుతూ ఆడుకుంటున్న కొడుకుని ఎత్తుకోబోయాడు.
ముందు స్నానం చేసి రండి అంటూ అతనిని పంపింది.  భోజనాలు అంతా అయ్యాక వాడితో ఆటలు ఆడి నేను పడుకుంటా అని రూమ్ లోకి వెళ్ళాడు శేఖర్.  అనిత పాట వింటూ ఏడుపు లేకుండా హాయిగా నిద్రపోయాడు బుజ్జిగాడు.  వాడిని ఉయ్యాలలో పడుకోబెట్టి శేఖర్ దగ్గరకు వెళ్ళింది మనసులో మాట చెప్పాలని. . తన కోసమే ఎదురుచూస్తున్నట్లు అన్నాడు శేఖర్. .  నీ పాటతో మాయ చేశావ్ వాడిని . . నన్ను కూడా అంటూ హత్తుకోబోయాడు.  ఆగు శేఖర్ నేను ఒక విషయం చెప్పాలి అంది.  చెప్పండి శ్రీమతి గారు అని శేఖర్ అంటుంటే. . నేను ఇంట్లో ఉండి బాబుని చూసుకుంటాను శేఖర్.  వర్క్ ఫ్రొమ్ హోమ్ ఆప్షన్ ఉండేలా చూసుకుంటాను. . . అని అనిత చెప్పిన మాటకు సంతోషంగా సరే అన్నాడు. 
ఇంక 2 నెలలలో తన లీవ్ ముగుస్తుందని అనిత ప్రాజెక్ట్ లీడ్ తో మాట్లాడి అవసరం అయితే ఆఫీస్ కి వెళ్లేలా తన వర్క్ మార్చుకుంది.  తల్లి జయంతి రాగానే కూతురు తీసుకున్న నిర్ణయానికి తల్లి అయిన తర్వాత తన కూతురు ఆలోచనలో వచ్చిన మార్పును చూసి తన పడిన శ్రమ వృధా పోలేదని సంబరపడింది జయంతి.  
 రచన:  లక్ష్మీ రాజశేఖరుని
అమ్మ గొంతులో ఉందో, పాటలో ఉందో ఆ మధురిమ, లీనమై పోతుంటాను విన్న ప్రతిసారి ఆ లాలి పాటలో. ఎప్పుడు నిద్రలోకి జారుకునే వాడనో తెలియదు. అదే లాలి పాట మళ్లీ ఇప్పుడు నా కొడుకు కోసం అమ్మ పాడుతోంది. నాకంటే వాడే అదృష్టవంతుడు అనిపించిందో క్షణం. ఆ జ్ఞాపకాలు ఒకటొకటిగా బాల్యపు తలుపులు తడుతుంటే అప్రయత్నంగానే చిన్నతనంలోకి పరిగెడుతోంది మనసు. 
ప్రతి కొడుక్కి అమ్మ దేవతలా కనిపిస్తుంది. కానీ మా అమ్మ నాకు ఎప్పటికీ దేవత. అమ్మ పాట వింటేనే నిద్ర పోయే వాడిని. పాట కోసమే నిద్ర పోయే వాడిని. ఒక్కోసారి నేను నిద్రపోక ముందే అమ్మ పాట ఆగిపోయేది. అంటే నాన్న ఇంటికి వచ్చాడని అర్థం. నాన్నకు పాటలంటే ఇష్టం ఉండదు. అమ్మ పాడడం అంటే అస్సలు ఇష్టం ఉండదు. అందుకే నాన్న రాకముందే నిద్రపుచ్చేది నన్ను. అలా నిద్ర పోనప్పుడు అమ్మ గాజుల శబ్దమేలాలి పాటలా  వినిపించేది. అమ్మ పాటలోని తన బాధ,ఆనందం అన్ని వినపడేవి. అమ్మ కళ్ళలో నీళ్ళు చూసినప్పుడల్లా చాలా కోపం వచ్చేది నాన్న మీద. నానమ్మ కూడా ఎప్పుడూ అమ్మను ఏదో ఒకటి అంటూ ఉండేది. అమ్మ తిరిగి పల్లెత్తు మాట అనేది కాదు. 
మంచిచెడులను మాత్రమే కాదు, కోపాన్ని జయించడం కూడా అమ్మ నుంచే నేర్చుకున్నాను. నేను ఏదైనా అంటే పెద్ద వాళ్ళు ఒక మాట అంటే పడకూడదా నాన్న, రేపు నువ్వు నన్ను అలాగే అంటావా అని నవ్వుతూ ప్రశ్నించేది. అమ్మతో వాదించిన ఎప్పుడు నేను గెలవలేదు. అమ్మ నాకు ఎప్పుడూ చెప్పేది, ఎదుటి వాళ్ళని గెలవాలంటే మాటలతో మాత్రమే కాదు, కొన్నిసార్లు మౌనంతో కూడా గెలవచ్చు అని. అమ్మ ఒక నడిచే గ్రంథాలయంలా అనిపించేది నాకు. నిజమే తన సహనం తోటే అందరి మనసు గెలిచింది. ఎవరిని మెచ్చుకోని నాన్నమ్మ కూడా అమ్మని పొగడడం విన్నాను. మూర్ఖంగా ఉండే నాన్న కూడా అమ్మ నొచ్చుకోకుండా మాట్లాడ్డం చూశాను. ఇదంతా ఒక్క రోజులో జరగలేదు. తను ఎన్ని కన్నీళ్లను మోసిందో, ఎంత బాధ దిగమింగినదో, గాయపడ్డ ప్రతిసారి మూగబోయిన లాలిపాటలో నేను విన్నాను. సహనం తనకు ఆయుధం. మౌనం తనకు వరం. అలాంటి అమ్మ కూడా నన్ను,చెల్లిని పెంచడంలో ఎంతో కచ్చితంగా ఉండేది.
మేము తనకెంత అపురూపమో అంతే నిక్కచ్చిగా ఉండేది. మా చిన్నప్పుడు మాకు సంబంధించిన అన్ని నిర్ణయాలు అమ్మే తీసుకునేది. ఒక వయసు వచ్చిన తర్వాత సలహాలు మాత్రమే ఇచ్చేది. అదైనా అడిగితే. అమ్మకు సంస్కారం తెలుసు, తన హద్దులు తెలుసు. అందుకే అమ్మ ఎప్పటికీ నాకు అద్భుతమే. 
నా పెళ్లి తర్వాత చాలా భయపడ్డాను. అమ్మ చాలా సున్నిత మనస్కురాలు. నా భార్య వల్ల నొచ్చుకున్నా ఎవరితో చెప్పదు. తనే బాధపడుతుంది. నా భార్య గడుసుగా ప్రవర్తించిన సందర్భాలు లేకపోలేదు. అమ్మ ఔన్నత్యం, సహనం తనని కూడా మార్చేశాయి. ఇప్పుడు వాళ్ళిద్దరూ మంచి స్నేహితులు అయిపోయారు. మంచితనంతో అమ్మ ఎవరినైనా గెలవగలదు. నాకు లాలి పాట పాడుతుంటే విసుక్కున్న నాన్న ఇప్పుడు అమ్మ పాటని ఆస్వాదిస్తూ పడక్కుర్చీలో పడుకుని నిద్ర పోతున్నారు. నా కొడుకు అమ్మ గొంతులోని మాధుర్యం లాలిపాటలా ఆస్వాదిస్తున్నాడు. అమ్మ గొంతు ఇంకా మధురంగా వినిపిస్తోంది. 
సంతోషాన్ని కూడా తట్టుకోలేకపోయిందేమో అమ్మ గుండె, అమ్మ కుప్పకూలిపోయింది. పాట ఆగిపోయింది. ఏం జరిగిందో తెలుసుకునే లోపే, అమ్మ గొంతు అనంత లీనమైపోయింది. అప్పుడు చూశాను బేలగా ఉన్న  నాన్న ముఖంలో అమ్మపై కొండంత ప్రేమని. ఇప్పుడు అమ్మే గెలిచింది. అమ్మ మరణం నన్ను నాన్నని బాగా కుంగదీసింది. నాన్న ఆరోగ్యం బాగోలేక ఆస్పత్రికి తీసుకు వెళ్ళాను. తిరిగి వచ్చేసరికి ఇంట్లోంచి వినపడుతోంది లాలి పాట అదే పాట అమ్మ పాట. 
ఇద్దరం పరిగెత్తుకుంటూ లోపలికి వెళ్ళాం. నా భార్య బాబుని నిద్రపుచ్చుతూ పాట పాడుతోంది. మా కళ్ళల్లో ఆనందం చూసి తను ఆశ్చర్య పోయింది. మీకు అత్తయ్యగారు గుర్తొచ్చి బాధపడతారని ఇన్ని రోజులు చిన్నగా పాట పాడి నిద్రపుచ్చుతున్నాను. బాబు ఈ పాట పాడందే  నిద్ర పోవడం లేదని చెప్పింది. బాబు ని గట్టిగా గుండెలకు హత్తుకున్నాను. పాటలో మా అమ్మని బతికించినందుకు. దేవునికి కృతజ్ఞతలు చెప్పుకున్నాను లాలి పాడి నిద్రపుచ్చే ప్రతి అమ్మలో మా అమ్మని బ్రతికించినందుకు. ఆ మరుసటి రోజు అమ్మ పాటనీ నాన్న గొంతులో విన్నాను మా బాబుకి జోలపాడుతూ. అమ్మ మళ్లీ గెలిచింది. 
