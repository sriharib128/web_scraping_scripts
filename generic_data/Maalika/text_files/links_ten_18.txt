రచన: రాజ్యలక్ష్మి బి
రఘురాం ఒక చిన్న కంపెనీలో చిరుద్యోగి. ఐదేళ్ల కొడుకు, ఒద్దికగా గుట్టుగా సంసారం నడిపే భార్య, చిన్న అద్దిల్లు. బస్ స్టాప్ వీధి ఒక చివర వుంటే, యిల్లు వీధి మరో చివర వుంటుంది. రోజూ పదినిమిషాల ముందు బస్ స్టాప్ చేరుతాడు. ఆ వీధి పెద్దగా సందడి వుండదు. ఒక్కోసారి బస్సు వేగంగా వచ్చి ఒక నిమిషం ఆగి వేగంగా వెళ్లిపోతుంది. అందుకే రఘు ముందుగా చేరి బస్సు కోసం క్యూలో వుంటాడు.
ఆ రోజు పదవుతున్నా బస్సు రాలేదు. జనాలు పెరుగుతున్నారు. అందరిలో కంగారు మొదలయ్యింది. రఘు విసుగ్గా చేసేదేమిలేక పరిసరాలు చూస్తున్నాడు. అవతల ఫుట్ పాత్ పైన ఒక అవిటి బిచ్చగాడు దీనంగా అరుస్తూ అడుక్కోవడం చూసాడు. ఒక కాలు తొడలదాకా లేదు, నిక్కరు వేళ్ళాడుతున్నది. యింకో కాలు బారుగా చాచి చింకి చాప మీద కూర్చున్నాడు. చిల్లులు పడ్డ సత్తు కంచం చూపుతూ అరుస్తూ అడుక్కుం టున్నాడు. రఘురాం యెప్పుడూ అంత పరిశీలనగా చూడలేదు.
ఆలా వాణ్ణి చూస్తుంటే చిన్నప్పటి సంఘటన గుర్తుకొచ్చింది. ఐదో క్లాసులో పరీక్షల్లో మార్కులు తక్కువొచ్చాయని నాన్నగారు గట్టిగా చీవాట్లేసారు, అప్పుడు రఘు యేడుస్తూ రోషంగా వీధి గుమ్మం అరుగు మీద కూర్చు న్నాడు. రోజూ అక్కడ పడుకునే వూరకుక్కను చూడగానే యెందుకో రఘుకు తిక్క రేగి పెద్దరాయి దాని కాలు మీద విసిరాడు. అది అరుచుకుంటూ నెప్పితో కుంటుతూ రక్తం కార్చుకుంటూ వెళ్లింది. రఘు ప్రతీకారం తీర్చుకున్న వీరుడిలాగా లోపలికి వెళ్లాడు. రెండురోజుల తర్వాత ఆ కుక్కకు అమ్మ కంచంలో పెరుగన్నం పెడ్తే తింటూ అరుగు మీద కనిపించింది. రక్తం గడ్డ కట్టి కాలు దగ్గర పుండు యెఱ్ఱగా వుంది. “చూడరా రఘు, తుంటరి వెధవెవరో కాలు రాయితో కొట్టినట్టున్నాడు, పాపం” అంటూ అమ్మ కుక్కను జాలిగా చూసింది.
“అవునమ్మా” అంటూ రఘు అమాయకంగా ముఖం పెట్టాడు. అమ్మకు తెలియకుండా కుక్క కాలి పుండు పైన కొబ్బరినూనెలో ముంచిన దూది పెడదామని ప్రయత్నించాడు కానీ ఆ కుక్క రఘును కోపంగా చూస్తూ దగ్గరికి రానియ్యకుండా అక్కడినించి బాధగా అరుస్తూ వెళ్లిపోయింది.
రఘుకు ఆ సంఘటన గుర్తుకొచ్చి ఆ బిచ్చగాడి కాలు కూడా యెవరైనా విరగ్గొట్టారేమో అనుకున్నాడు. వాడి ఆకలి అరుపులు వింటుంటే తట్టు కోలేకపోతున్నాడు. రఘుకు యెవరికీ ధర్మం చేసే అలవాటు లేదు. తన జీతం అంతా భార్య చేతికిచ్చి తన అవసరాలకు నెలకు సరిపడా మళ్లీ భార్య దగ్గర్నించీ తీసుకుంటాడు, కొద్దిగా అదనంగా అయిదువందలు ఖర్చు చేసుకోకుండా అదనంగా వుంచుకుంటాడు. స్నేహితులందరూ రఘు అలా భార్యకు జీతం యిచ్చి మళ్లీ తీసుకోవడం వేళాకోళం చేస్తారు. పిచ్చివాళ్ళు ! అలా భార్యకు యివ్వడం వల్ల భార్యామణి చీరె, నగా, సరదాల వేధింపులు వుండవని అనవసర చిరాకులుండవని వాళ్లకేం తెలుసు ! అందుకే వాళ్లను చూసి వెర్రినవ్వు నవ్వుతాడు.
ఈ ఆ అవిటివాడికి యెంతో కొంత ధర్మం చెయ్యాలనిపిస్తున్నది. వాణ్ణి చూస్తుంటే చిన్నప్పుడు తను కొట్టిన రాయి దెబ్బకు బాధపడ్డ కుక్క గుర్తుకొస్తున్నది. గబగబా అవతల ఫుట్ పాత్ వైపు వెళ్లి వాడి సత్తు బొచ్చెలో పదిరూపాయలు వేసాడు. వాడు కన్నీళ్లతో దణ్ణం పెట్టాడు. రఘురాం గుండె చెరువయ్యింది. ప్రతి రోజూ యెంతో కొంత వాడికి ధర్మం చెయ్యాలని నిర్ణయించుకున్నాడు. తనకు అదనంగా వున్న ఐదువందలున్నాయిగా !
రఘురాం కంపెనీలో ప్రతిసంవత్సరం ఆఖర్లో ఒక నెల జీతం బోనస్ గా యిస్తారు. రఘు ఆ బోనస్ డబ్బు యెక్కడికయినా టూర్ కి వాడుకుంటాడు. భార్య పాపా తనూ సరదాగా వారం రోజులు గడిపేస్తారు. బోనస్ డబ్బులు తీసుకున్నాక బిచ్చగాడికి కనీసం ఒక అయిదు వందలు ధర్మం చేద్దామనుకున్నాడు. మర్నాడు బస్సు స్టాప్ కు తొందరగా బయల్దేరాడు.
వంద రూపాయలకు అయిదు కొన్ని అరటి పళ్లు పట్టుకుని ఆ బిచ్చవాడి కోసం చూసాడు. వాడు చుట్టుప్రక్కల యెక్కడా కనిపించలేదు. రఘురాం నిరాశ చెందాడు. ఎంతో తపనతో ఉత్సాహంతో ధర్మం చేద్దామని వస్తే వాడు కనిపించకపోతే దిగులయ్యింది. ఒక వారం రోజులు ఆ అవిటివాడు అసలు కనిపించలేదు.
సుమారు పదిరోజుల తర్వాత హాస్పిటల్ లో జాయిన్ అయ్యాడు రఘురాం. కారణం వాకింగ్ చేస్తున్నప్పుడు లారీ వేగంగా వచ్చి అతన్ని వెనకినించి కొట్టేసింది. బలమైన దెబ్బలు తగిలాయి కుడి కాలు తెగింది. తన పరిస్థితి తల్చుకుని కుమిలిపోతున్నాడు. కళ్లముందు చిన్నప్పుడు రాయి దెబ్బకు బాధపడ్డ కుక్క కనిపించింది ఆశ్చర్యం ! బస్సు స్టాప్ దగ్గరుండే అవిటి బిచ్చగాడు కర్ర సాయంతో కుంటుకుంటూ తలుపు దగ్గర్నించి లోపలికి వస్తున్నాడు. మనిషి మరీ యెండిపోయాడు. రఘురాం దగ్గరగా వచ్చి పిప్పిపళ్లతో నవ్వుతూ దణ్ణం పెట్టాడు. ఎందుకో వాడి నవ్వు రఘుకు కుక్క తనని చూసిన చూపు గుర్తుకు తెచ్చింది. అంతే రఘుకు తిక్క రేగింది. బిచ్చగాడి చేతి కర్ర లాగేసి ఏం తెలియనట్టుగా దుప్పటి కప్పుకుని పడుకున్నాడు. పాపం అవిటివాడు దభేలున పడి యేడుస్తున్నాడు. అందరూ అతన్ని లేపి కూర్చోపెట్టారు. వాడు రఘును అసహ్యంగా చూసాడు కానీ ఏం చెయ్యగలడు ?
రాత్రి నిద్రపట్టక బాధతో అరుపులు మొదలు పెట్టాడు రఘు. కాలు దగ్గర విపరీతం నొప్పి రక్తం కారుతున్నది. డాక్టర్ వచ్చారు “కుట్లు వుడాయి మళ్లీ ఆపరేషన్ చెయ్యాలి” అని రఘు భార్యతో చెప్పాడు. రఘు తనకు దేవుడు వేసిన శిక్షగా భావించాడు. కర్మ ఫలితం ఎంతవారైనా అనుభవిం చక తప్పదు !
రచన: ప్రకాశ లక్ష్మి
వేణూ, వనజా అన్నా చెల్లెళ్ళు. వనజకు పది సంవత్సరాల వయస్సులో వారి తల్లిదండ్రులు ఒక బందువుల ఇంట్లో ఫంక్షన్ కు వెళ్ళి వస్తూ వుండగా జరిగిన యాక్సిడెంట్లో మరణించారు.
అప్పటికే వేణూ పెళ్లి అయ్యి జాబ్ చేస్తున్నాడు. వేణూ భార్య రాధ మంచి అణుకువ గల పిల్ల. అడపడచు రాధను చాలా ప్రేమగా చూసుకొనేది.
కానీ వేణూ ఇంకా గారాబంగా చూసుకొనేవాడు. దాంతో వనజకు పెంకితనం, ముక్కోపం అలవాటు అయింది. అలా అని చదువులో ఏమీ వెనుక పడలేదు.
డిగ్రీ చదివి బ్యాంకు జాబ్ చేస్తున్నది. ఆమెకు పెళ్లి చేయాలని వేణూ ఆలోచన. కానీ నేరుగా ప్రస్తావన తెస్తే ఆమె ఎక్కడ “నో” అంటుందో అని బెరుకు.
రాధ తమ్ముడు మురళి “యు. ఎస్”లో జాబ్ చేస్తూ సెలవలకు ఇండియా వచ్చాడు. ఇద్దరికీ ఈడూజోడూ బాగుంటుంది అని, రాధ గురించి తెలిసినవాడు
కనుక ఎడ్జస్ట్ అవుతాడని, వేణూ. రాధ అనుకొని అతని అభిప్రాయం తెలుసు అనుకొన్నారు.
రాధ తమ్ముడిని”మురళీ . . . నువ్వు మా వనజను పెళ్లి చేసుకొంటావా!? ఎందుకంటే మీ ఇద్దరూ జంటగా బాగుంటారు, నీ ఒపికకు, ఆమె కోపానికి సరిపోతుంది.
నీ అభిప్రాయం తెలుసుకుని అమ్మానాన్నలకు చెపుతాను”అన్నది.
అప్పుడు మురళీ “చిన్ననాటి నుంచి తెలిసిందేగా అక్కా!  ప్రథమ కోపం, మనస్సులో ఏమీ ఉండదు. ప్రాంక్ గా ఉంటుంది, కానీ. . . నేనంటే ఇష్టమో లేదో, కనుక్కోండి”అన్నాడు.
మళ్లీ మురళీనే “రేపు మీరు ఏదో ఫంక్షన్ కు వెళతారుగా, . . . అప్పుడు నేనే ఒక లెటరు ఇచ్చి అభిప్రాయం చెప్పమంటా, ! అప్పుడు చూడాలి అమ్మగారి కోపం” అని చిలిపిగా నవ్వాడు.
అలాగే వనజా ఆఫీస్ నుంచి రాగానే ప్రెషప్ అయ్యాక, మురళీ కాఫీ తెచ్చి టేబుల్ మీద పెట్టి, “ఈ లెటర్ చదివి నీ అభిప్రాయం చెప్పు” అని లెటర్ ఇచ్చి పిల్లిలా బయటకు వెళ్ళాడు.
ఇది చూసి తోక తొక్కిన త్రాచులాగా అయి, అన్నావదినలు బయటనుండి రాగానే, కారు దిగీదిగకముందే “ఏమిటి!?. . వదినా మీ తమ్ముడి పని? మీరు చెబితే నేను ఏనాడైనా కాదన్నానా!? నాకు లెటర్ ఇచ్చి నా అభిప్రాయం చెప్పమన్నాడు” అని రుసరుసలాడింది.
అప్పుడు వేణూ “అందులో ఏమి వ్రాసాడో. . . చదివినావా!? ఓపెన్ చేసీ, చూసీ చెప్పు” అన్నాడు.
అప్పుడు వనజా ఆ లెటర్ తెరిచి చూస్తే “ఏప్రిల్ ఫూల్” అని రాసి ఉంది. అప్ఫుడు వనజకు గుర్తుకు వచ్చింది, ఆ రోజు “ఏప్రిల్ ఫస్ట్”అని తన ఆవేశానికి సిగ్గుపడింది వనజా. అందరూ నవ్వుల్లో మునిగితేలారు. అలా చెప్పకనే మురళితో వివాహం ఇష్టం అని చెప్పింది.
సమాప్తం
రచన: గిరిజారాణి కలవల
ఆ రోజు మా ఇంట్లో పనికి గోపమ్మ రాను అని కబురు చేసింది కాబట్టి… నాకు ఆలోచించుకుందుకి కాస్త సమయం దొరికింది.
లక్ష్మి దొరికిన పిల్లే అయినా తన స్వంత కూతురులాగే పెంచింది గోపమ్మ. ఏదో డబ్బు వస్తుందన్న ఆశతో, నా మాట మీద నమ్మకంతో హైదరాబాద్ పంపింది. ఇప్పుడు లక్ష్మి కనపడ్డం లేదంటే ఎలాంటి గొడవ చేస్తుందో అని నాకు ఆందోళన కలిగింది. ఇందులో నా తప్పు లేదు.. హైదరాబాద్ లోని నా స్నేహితురాలు తప్పూ లేదు… తనంతట తనే లక్ష్మి ఇంటినుంచి వెళ్ళిపోయింది. అయినా సరే మేము సమాధానం చెప్పుకోవలసిన పరిస్థితి కలిగింది. ఎలారా? భగవంతుడా? అని తలపట్టుకుని కూర్చున్నాను.
హైదరాబాద్ నుంచి నా స్నేహితురాలు కూడా గంటకి ఒకసారి ఫోను చేస్తోంది. లక్ష్మి ఏమైనా మీ ఊరికి కానీ వచ్చేసిందా? అంటూ…
తను చాలా బాగా చూసుకున్నాననీ, మంచి బట్టలు,గాజులు,చెప్పులు అన్నీ కొనిపెట్టాననీ, తిండికి కూడా లోటు చేయలేదనీ..ఇన్ని చేసినా కూడా, తమతో ఒక్క మాట కూడా చెప్పకుండా ఇలా ఇంట్లో నుంచి వెళ్ళిపోతే..ఎలా? అసలు ఎలా వెళ్ళిందో, ఎక్కడకి వెళ్ళిందో, ఎలాంటి పరిస్థితుల్లో వుందో తలుచుకుంటూంటే గుండె దడదడ లాడిపోతోందని ఏడుపు స్వరంతో మాట్లాడసాగింది. ఇక్కడ ఇంచు మించు నాదీ అదే పరిస్థితి.
ఇప్పుడు రాకపోయినా, సాయంత్రం పనికి వస్తుంది గోపమ్మ. వచ్చాక లక్ష్మితో మాట్లాడాలని వుంది, ఫోను చేయమంటే, నేనేం సమాధానం చెప్పాలి? ఒకరోజు దాచిపెట్టొచ్చు, రెండు రోజులు దాచిపెట్టొచ్చు… ఎంతకాలం చెప్పకుండా వుండగలను? అయినా చెప్పకుండా దాచిపెట్టే విషయం కూడా కాదు ఇది.
అసలు నా స్నేహితురాలు అడిగినంత మాత్రాన నేను గోపమ్మకి చెప్పకుండా వుండి వుంటే ఇప్పుడు ఇలాంటి పరిస్థితుల్లో చిక్కుకునేదాన్నే కాను. లక్ష్మిని హైదరాబాద్ పంపించి తప్పు పని చేసాను.
పోనీ పోలీసు రిపోర్టు ఇస్తేనో? అనిపించింది. మళ్లీ ఇస్తే ఏం గొడవో? ఇవ్వకపోతే ఏం గొడవో? అనే మీమాంసలో మధ్యాహ్నం వరకూ గడిపాను. ఏం వండానో? ఏం తిన్నానో కూడా తెలీకుండా, మనస్ధిమితం లేకుండానే గడిపాను.
మధ్యాహ్నం మూడయ్యాక, “అమ్మగారూ! అమ్మగారూ! “ గోపమ్మ గొంతు గట్టిగా వినపడేసరికి, ఒక్క వుదుటన బయటకి వచ్చాను. గేటు దగ్గర గోపమ్మని చూసి నిశ్ఛేష్టురాలయిపోయాను. నా కళ్ళని నేనే నమ్మలేకపోయాను. నిజమో , అబద్ధమో తెలీని పరిస్థితిలో వుండిపోయాను.
గోపమ్మ పక్కనే నేల చూపులు చూస్తూ నిలబడిన లక్ష్మిని చూసి, ఆశ్చర్యపోయాను. వెంటనే తమాయించుకుని, “ఏంటి? గోపమ్మా? హైదరాబాద్ నుంచి లక్ష్మి ఇక్కడకు ఎలా వచ్చింది?” ఏమీ తెలియనట్లే అడిగాను.
నా ప్రశ్నకు గోపమ్మ చెప్పిన సమాధానం ఏంటంటే… 
                         సశేషం.
రచన: గిరిజ పీసపాటి
వీళ్ళ నవ్వులు విన్న అన్నపూర్ణ ఆంటీ తలుపు తీసి, వీళ్ళను చూస్తూ “ఎన్నాళ్ళు అయిందండీ మీరు ఇలా హాయిగా నవ్వగా చూసి. అన్నయ్య గారు వెళ్ళిపోయాక మీరందరూ అసలు నవ్వడమే మర్చిపోయి, మర మనుషుల్లా మారిపోయారు. మీ ఇంట్లో మళ్ళీ మునుపటిలా నవ్వులు వినిపిస్తే ఎంతో సంతోషంగా అనిపిస్తోంది. మీరు నలుగురూ ఎప్పుడూ ఇలాగే నవ్వుతూ ఉండాలి” అంటూ మనస్ఫూర్తిగా దీవించారు.
అప్లికేషన్ పోస్ట్ చేసి, చాలా రోజులు ఇంటర్వ్యూకి పిలుపు వస్తుందేమోనని ఎదురు చూసి, అటువంటిదేమీ జరగకపోయేసరికి చాలా నిరాశకి లోనయి “ఇద్దరిలో ఎవరో ఒకరికి ఉద్యోగం వస్తుందని  నమ్మకం పెట్టుకున్నాను. ఇలా జరిగిందేమిటి?” అంది గిరిజ నిరాశగా.
“పోనీలే! ఇది కాకపోతే మరొకటి. ఇవాళ మరో ఉద్యోగానికి అప్లికేషన్ పంపిస్తున్నాం కదా! అదొస్తుందేమో చూద్దాం. మొదటి ప్రయత్నానికే నిరాశ పడితే ఎలా? నాకు రాకపోయినా నీకు ఖచ్చితంగా ఎవరో ఒకరు ఉద్యోగం ఇస్తారు. నాకా నమ్మకం ఉంది” అంది వసంత.
“నీకెందుకు రాదు?” ఎదురు ప్రశ్న వేసింది గిరిజ.
“పిచ్చిదానా! మనం అప్లై చేస్తున్నది సేల్స్ గర్ల్స్ ఉద్యోగాలకి. అందంగా ఉండాలి. దాంతోపాటు అవయవ లోపం ఉండకూడదు. నాకు ఒక చెయ్యి ఉన్నా లేనట్టే. మూడు వేళ్ళు లేని నా చెయ్యి చూసి ఉద్యోగం ఎవరిస్తారు? ఆ చెయ్యి చూసి కస్టమర్లు ఎక్కడ అసహ్యించు కుంటారో అని ఎవరికైనా ఉంటుంది కదా! బిజినెస్ పోగొట్టుకోరు కదా! అమ్మ తృప్తి కోసం అప్లై చేస్తున్నాను గానీ, నాకైతే నమ్మకం లేదు” అంది.
ఇంట్లో అందరూ వసంతకి ఉన్న అవయవ లోపం గురించి ఏనాడో మర్చిపోయారు. ఉన్న రెండు వేళ్లతోనే సునాయాసంగా వంట పని, ఇంటి పని చేసే అక్క ఇప్పుడిలా మాట్లాడేసరికి కళ్ళంట నీళ్లు తిరిగాయి గిరిజకి. “రెండు చేతులు సవ్యంగా ఉన్న చాలామంది కన్నా నువ్వు బాగా పని చేస్తావు అక్క. ఇంకెప్పుడూ అలా మాట్లాడకు. అమ్మ వింటే బాధపడుతుంది” అంది.
ఇంతలో ఢిల్లీ మామ రావడంతో “రా మామా! ఏంటి సంగతులు” అడిగింది వసంత.
“అమ్మేదీ!?” అడిగాడు ఢిల్లీ.
“లోపల గదిలో ఉంది. పిలుస్తానుండు” అంటూ తల్లిని కేకేసింది.
అప్పటివరకు తల దువ్వుకుంటూ పిల్లలిద్దరి సంభాషణ విని బాధపడుతున్న నాగ ముఖం మీద చిరునవ్వును పులుముకుంటూ బయటికి వచ్చింది.
“ఈ రోజు వర్క్ లేదా తమ్మూ! ఉదయాన్నే వచ్చావు” అంటూ పలకరించింది.
“వర్క్ కి వెళుతూ ఇలా వచ్చానక్కా. కొంచెం నీతో మాట్లాడదామనీ…” అంటూ మాటను మధ్యలోనే ఆపేసి నసుగుతున్న ఢిల్లీని చూసి “ఏంటి తమ్మూ!? కొత్తగా మొహమాటపడుతున్నావేంటి?” అడిగింది వింతగా చూస్తూ.
“ఇలా నిన్ను అడగవచ్చో లేదో అర్థం కావట్లేదు అక్కా. నా అవసరాన్ని, నీ అవసరాన్ని కూడా దృష్టిలో ఉంచుకొని అడుగుతున్నాను. తప్పుగా మాట్లాడితే ఏమీ అనుకోకూ!”
“విషయం ఏమిటో చెప్పకుండా కొత్తగా, వింతగా ఏదేదో మాట్లాడుతావ్ ఏంట్రా! స్ట్రైట్ గా పాయింట్ కి రా!” అంది చనువుగా కసురుతూ.
“మరేం లేదక్కా. నాకు ఈ మధ్య ఎక్కువ పనులు వస్తున్నాయి. ఇదివరకట్లా ఒక్కడినీ చేసుకోలేకపోతున్నాను. ఒక హెల్పర్ ని పెట్టుకోవాలనుకుంటున్నాను. బయటి వాళ్ళు ఎవరో ఎందుకు? మన నానిగాడు అయితే నాకు బాగుంటుంది. వాడు కూడా పని నేర్చుకున్నట్టు ఉంటుంది. నీకూ వేడినీళ్లకు చన్నీళ్లు తోడైనట్లు ఉంటుంది. ఆ విషయమే నిన్ను అడుగుదామని వచ్చాను” అన్నాడు.
“ఈ మాత్రం దానికి ఇంత తటపటాయించాలా!? తీసుకెళ్ళు” అంది.
“పీసపాటి మామకి ఏకైక వంశానిపురం వీడు. వీడిని కూలి పనికి తీసుకెళ్తానని అడగాలంటే ఏదోలా అనిపించిందక్కా! ఉన్న విషయం చెప్తున్నాను. రోజుకి 20 రూపాయలు ఇస్తాను. అక్కడ వాడు ఎలక్ట్రిక్ సామాను మోయాల్సి ఉంటుంది. ఆఖరికి నిచ్చెన కూడా మొయ్యాలి. నీకు అభ్యంతరం లేకపోతేనే పంపించు” అన్నాడు కళ్ళు చెమరిస్తుండగా.
“ఇప్పుడు వాడు పీసపాటి నరసింహమూర్తిగారి మనవడిగా రావట్లేదు తమ్మూ. కేవలం ఈ నాగ కొడుకుగా వస్తున్నాడు. మీ బావ ఎప్పుడైతే తిరిగి మా దగ్గరకు వస్తారో అప్పుడే మేము మళ్లీ ఆయన వారసులమని చెప్పుకుంటాము. అంతవరకు మేము ఆయన పేరు వాడుకోదల్చుకోలేదు” అంది నిక్కచ్చిగా.
ఆ రోజు నుంచి నాని ప్రతిరోజు ఢిల్లీతో పాటు పనికి వెళ్లి, రోజుకి 20 రూపాయలు చొప్పున తెచ్చి తల్లి చేతికి ఇవ్వసాగాడు. ఆ 20 రూపాయలతో రోజూ పాలు, కూరలు ఖర్చు గడిచిపోసాగింది.
ఇరవై రోజులు గడిచిన తర్వాత ఒకరోజు ఉదయం పదకొండు గంటల సమయంలో షాప్ అడ్రస్ కి నాగ పేరున టెలిగ్రామ్ వచ్చింది. ‘శుక్రవారంనాడు గోదావరి ఎక్స్‌ప్రెస్‌లో వస్తున్నాను. రైల్వే స్టేషన్ కి వచ్చి రిసీవ్ చేసుకో’మని తల్లి పంపిన ఆ టెలిగ్రామ్ చదివిన నాగ గుండెల్లో రాయి పడింది.
ఇన్నాళ్లూ ఇక్కడి విషయాలేవీ తల్లికి తెలియకుండా జాగ్రత్త పడింది. ఇప్పుడు  ఆవిడే వస్తోంది. ఇప్పుడు నిజం చెప్పక తప్పదు. తీరా చెప్పాక ఇన్నాళ్లూ చెప్పనందుకు బాధపడుతుంది. మధ్యాహ్నంవరకు అన్యమనస్కంగానే పని చేసింది.
మధ్యాహ్నం భోజనానికి ఇంటికి వచ్చి, వసంతతో విషయం చెప్పింది. వసంత ఆ విషయాన్ని తేలిగ్గా తీసుకుంటూ “ఎన్నాళ్ళని దాస్తాం అమ్మా!? ఎప్పటికైనా తెలియాల్సిందే కదా! మనం తప్పు చేస్తే కదా భయపడాలి. ఆయన వెళ్ళిపోతే మనం ఏం చేస్తాం. నువ్వేం టెన్షన్ పడకు” అంటూ తల్లికి ధైర్యం చెప్పింది.
శుక్రవారం ఉదయాన్నే తల్లి, పిల్లలు స్టేషన్ కి వెళ్లి, ఆవిడని రిసీవ్ చేసుకున్నారు. ఆవిడ కూడా ఎప్పటిలాగా చిరునవ్వుతో కాకుండా కొంచెం సీరియస్ గా ఉంది. బాగా సుస్తీ చేసినట్లు కనిపిస్తోంది.
“ఏమ్మా నీరసంగా ఉన్నావు? ఒంట్లో బాగుందా!?” అడిగింది నాగ కంగారుగా.
“ఆ విషయాలన్నీ ఇంటికి వెళ్ళాక మాట్లాడుకుందాం నాగేంద్రుడూ! ముందు రిక్షా మాట్లాడు” అంది క్లుప్తంగా. రెండు రిక్షాలలో అందరూ ఇంటికి చేరుకున్నాక, ఆవిడ స్నానం, జపం అయ్యాక కాఫీ గ్లాసు అందించింది వసంత.
“అమ్మకి కూడా కాఫీ ఇవ్వు వసంతా!” అంది.
“అలాగే అమ్మమ్మ. మేమెవ్వరం ఇంకా తాగలేదు. నువ్వు వచ్చాక అందరం కలిసి తాగుదామని ఆగాము” అంటూ అందరికీ తలకో గ్లాసు ఇచ్చింది వసంత.
“నాగేంద్రుడూ ఇలా వచ్చి కూర్చోమ్మా!” అందావిడ. తల్లి సీరియస్ గా ఉండడంతో మౌనంగా వచ్చి కూర్చుంది నాగ. “ఇంత జరిగితే నాకు చెప్పకుండా ఎందుకు దాచావే తల్లీ!? చెప్తే మాత్రం ఈ ముసలి తల్లి ఏం చేస్తుందిలే అనుకున్నావా?” అంది గొంతు గద్గదిక మవగా.
“నీకెలా తెలిసిందమ్మా!?” అంది నాగ మెల్లిగా.
“ఎలా తెలిసినా ఆఖరున తెలిసింది నాకేగా!” అందవిడ నిష్టూరంగా. “కష్టాన్నైనా, సుఖాన్నైనా పంచుకోవడానికి ఇక్కడ మేము నలుగురం ఉన్నాము. నువ్వు అక్కడ ఒక్కర్తివి యాతన పడుతున్నావు. నీకు తెలిస్తే తట్టుకోలేవని తప్ప నీ దగ్గర దాచాలని కాదమ్మా!” అంది నాగ బుజ్జగిస్తున్న స్వరంతో.
“నాకు తెలుసే అమ్మా! కానీ ఇక్కడ మీరు పస్తులుంటుంటే అక్కడ నేను కడుపునిండా తిన్నాను. మీ కష్టానికి నేను దగ్గర లేను. అదే నా బాధ” అందావిడ కళ్ళు తుడుచుకుంటూ.
                ***** సశేషం *****       
రచన: వసంతరావు నాగులవంచ
కాలుష్యాలు నానా విధములు. భౌతిక కాలుష్యం కంటే భావ కాలుష్యం మిక్కిలి ప్రమాదకరమైనది. మానవుని ఆలోచనా విధానంలో వ్యతిరేక భావాలు చోటుచేసుకున్నప్పుడు మనసు మాలిన్యమౌతుంది. తత్ఫలితంగా వచ్చే ఫలితాలు కూడా చెడ్డగానె ఉంటాయి. జరుగవలసిన పనికూడా సక్రమంగా జరుగదు.
మనసుకు శరీరానికి అంతులేని అవినాభావ సంబంధం ఉంది. మనసు తేలికగా, ఉత్సాహంగా, ఉల్లాసంగా ఉన్నప్పుడు శరీరంలోని అవయవాలు ఉత్తేజితమై శరీరాన్ని ఆరోగ్యవంతంగా, కర్మలను చేయడానికి మిక్కిలి అనుకూలంగా ఉంచుతుంది. భావాలు వ్యతిరేకమైనప్పుడు శరీరం వ్యాధుల పాలవుతుంది. అంతులేని ఇబ్బందులకు గురిచేస్తుంది.
మానవుడు తన మనసును అదుపులో పెట్టుకోవడం ఆత్యంత ఆవశ్యకమైనది. ఒక్కసారి చెడు ఆలోచన మనసులోకి వస్తే దాని పరిణామాలు విపరీత దుష్పరిణామాలకు దారితీస్తుంది. మానవ జీవిత గమనాన్ని మార్చివేసి అనేక బాధలకు గురిచేస్తుంది. మానవ మనుగడను ప్రశ్నార్థకం చేస్తుంది. సభ్య సమాజంతో సత్సంభందాలను దూరం చేస్తుంది. మనుష్యుల మధ్యన అపోహలను సృష్టిస్తుంది. తద్వారా శాశ్వత శత్రుత్వాన్ని పురికొల్పుతుంది.
భావ కాలుష్యం సమాజ తీరుతెనులను ఎంతగానో ప్రభావితం చేస్తుంది. అభివృద్ధి పథం నుంచి అధోగతిపాలు చేస్తుంది. చక్కగా సాగాల్సిన సమాజ పురోగతికి అడ్డుగా నిలుస్తుంది. మనుష్యుల మధ్యలో మనస్ఫర్ధలు సృష్టిస్తుంది. సమాజ నిర్మాణానికి వెన్నెముక యైనంటువంటి ఐకమత్య భావనను అంతరింపజేస్తుంది.
చరిత్రలో మహా ఉద్దండులు, సకల శాస్త్ర కోవిదులు మనసును అదుపులో పెట్టుకోలేక, అనేక దుర్వ్యసనాలకు లోనై, జీవితాలను భ్రష్ఠుపట్టించుకొని చారిత్రహీనులైన సంఘటనలు కోకొల్లలు. తద్వారా తాము నష్టపోవడమే కాకుండా సమాజంలో చెడు వాతావరణాన్ని వ్యాపింపజేయడానికి కారకులైనారు. భావ కాలుష్యం ఎంతకెంతకు పెరిగితే భౌతిక అభివృద్ధి అంతకంతకు దిగజారిపోతోంది. మానవ సమాజ నిర్మాణాన్ని నిర్వీర్యం చేస్తుంది.
సానుకూల భావనే సమాజ సర్వతోముఖాభివృద్ధికి శ్రీరామ రక్ష. మానవ జీవితంలో అరుణోదయ కాంతులకు ఆలవాలం. జీవన రణరంగంలో విజయం సాధించే పాశుపతాస్త్రం. ఎదుటివారి మనసును దోచే వశీకర మంత్రం. సద్భావనా స్రవంతులే మానవ జీవితాన్ని పరిఢవిల్లజేసే హరివిల్లులు. మనవాభ్యున్నతికి, మహిలో మహత్తర యశోకాంతులను విరజిమ్మే తారాజువ్వలు. మనసుకు సాంత్వననిచ్చే వింజామరలు. 



దీపావళి.. చెడుపై మంచి సాధించిన విజయానికి గుర్తుగా జరుపుకునే పండుగ. ఇంట్లోకి నూతన వెలుగులు తీసుకొచ్చే మహత్తర పండుగ. అందిర ఆరోగ్యం, సంతోషాన్ని కోరుకుంటూ దీపాలు, మతాబులతో సంబరాలు జరుపుకునే పర్వదినం.
రాబోయే దీపావళి మీకందరికీ శుభాలను అందివ్వాలని కోరుకుంటూ మాలిక అక్టోబర్ సంచికకు స్వాగతం. సుస్వాగతం
 
మీ రచనలు పంపవలసిన చిరునామా:maalikapatrika@gmail.com
 
ఈ సంచికలోమిమ్మల్ని అలరించబోయే కథలు, కవితలు, కార్టూన్స్, వ్యాసాలు..
1.చంద్రోదయం – 33
2.సాఫ్ట్ వేర్ కధలు – కోమల విలాస్
3.పరవశానికి పాత(ర) కథలు – యువర్ సీట్స్ ఆర్ సేఫ్ విత్ మి
4. మోదుగపూలు – 15
6. జీవన వేదం – 2
7.అమ్మమ్మ – 40
8. జీవితం విలువ
9.తాత్పర్యం – పరిథి
10. వెంటాడే కథ -13 … విందు!
11. పంచనదీశ్వరస్వామి
12. రైభ్య మహర్షి
13. కోటి విద్యలు కూటి కొరకే
14. విశృంఖలాలు
15. కార్టూన్స్ – భోగా పురుషోత్తం
రచన: మన్నెం శారద
సారథి బేంక్‌నుండి వస్తూనే “స్వాతీ!” అంటూ పిలిచేడు.
నానీ గబగబా పరిగెత్తుకొచ్చి “డాడీ! అమ్మ హాస్పిటల్లో వుంది. జ్వరమొచ్చిందట” అన్నాడు అమాయకంగా.
సారథి అర్ధం కానట్లు చూసేడు.
“ఏమయ్యింది?” అన్నాడు పనిపిల్లనుద్దేశించి.
“నాకు తెల్దయ్యా! జానకమ్మగారే అమ్మగార్ని రిచ్చాలో తీసికెల్లేరు” అంది పనిపిల్ల.
“ఏ ఆసుపత్రో తెలుసా?”
“చెప్పలేదయ్యా. కాని డాక్టర్ చాకోమ్మగారు కామాల” సార్థి ముఖమైనా కడుక్కోకుండా చెప్పులు తొడుక్కుని హడావుడిగా హాస్పిటల్‌కి బయల్దేరేడు.
“నేనూ వస్తాను డాడీ” నానీ కూడా రాబోతే వారించాడు సారథి.
“అమ్మకెలావుందో ముందు నన్ను చూసి రానీ, తర్వాత తీసికెళ్తానుగా”
సారథి నచ్చచెప్పి వడివడిగా హాస్పిటల్‌వేపు సాగిపోయేడు. ‘స్వాతికి ఈ మధ్య ఆరోగ్యం బాగుండటం లేదు. ముఖంలో ఎంతో తేడా వచ్చేసింది. రక్తం లేనట్టు పాలిపోతోంది. ఉన్నట్టుంది ఏం జరిగిందో. దేవుడి దయవల్ల స్వాతికి ఏం కాకుంటే బాగుణ్ణు” సారథి ఆలోచిస్తూ హాస్పిటల్‌కి చేరుకున్నాడు.
అతను వెళ్ళేటప్పటికి డాక్టర్ చాకో అవుట్ పేషెంట్సుని చూస్తూ బిజీగా వుంది.
“ఎక్స్‌క్యూజ్‌మి! ఇక్కడ స్వాతి అనే ఆవిడ జాయినయ్యిందా?” అంటూ అడిగాడు.
చాకో ఓ క్షణం ముఖం చిట్లించి “ఎవరూ! ఎబార్షన్ కేసా?” అంది.
అతను కాదన్నట్టు చూసేడు.
“మీరు కాస్సేపు విజిటర్స్ రూంలో కూర్చోండి. మాట్లాడతాను”అంది.
“నర్స్, స్వాతి అనే ఆమె ఈ రోజున జాయినయిన ఇన్‌పేషెంట్స్ లిస్టులో వుందేమో చూడు” అంది.
నర్స్ లిస్ట్ వెరిఫై చేసి, “రూం నెంబర్ 32, ఓవర్ బ్లీడింగ్ కేస్ మేడం” అంది.
డాక్టర్ సారథి వైపు తీక్షణంగా చూసింది.
“మీరు కాస్సేపు కూర్చోండి, మాట్లాడాలి” అంది కటువుగా.
సారథి తెల్లబోయి చూసేడు. “ఏవిటీ వీళ్లనేది? ఎబార్షన్, ఓవర్ బ్లీడింగ్ అంటరేమిటీ? ఈ స్వాతి మరొకరు కావొచ్చు. స్వాతి అసలు ప్రెగ్నెంట్ కాందే ఎబార్షనేమిటి?’అతను ఓ నిశ్చయానికి  వచ్చినవాడిలా లేచాడు.
అదే సమయంలో జానకమ్మ డాక్టర్ డగ్గరకు హడావిడిగా పరిగెత్తుకొచ్చింది. “ఆ అమ్మాయి కళ్లు తేలవేస్తోంది డాక్టర్. నాకేదో భయంగా వుంది” అంది గాభరాగా.
సారథి అర్ధం కానట్లు చూసేడు.
డాక్టర్ చాకో హడావుడిగా రూంలోకి వెళ్ళింది.
సారథి కూడా వెళ్లబోతుంటే నర్స్ రానివ్వలేదు.
సారథి పిచ్చెక్కినట్లు అక్కడే తిరుగుతూ నిలబడ్డాడు.
ఏమయ్యింది?స్వాతికేమయ్యింది?
అతని మెదడులో నరాలు చిట్లిపోతాయేమోనన్నత తీవ్రంగా ఆలోచిస్తున్నాడు.
మరో అరగంట తర్వాత డాక్టర్ చెమటలు తుడుచుకుంటూ వచ్చి కూర్చుంది.
“ఆమెకెలా వుంది డాక్టర్?” సారథి ఆత్రుతగా అడిగేడు.
“డెడ్ బాడీ హేండోవర్ చేస్తాం. కాస్సేపు కూర్చోండి” అందామె తీవ్రంగా.
సారథి నిరుత్తురుడయి చూశాడు.
డాక్టర్ ఓ క్షణం తేరిపార చూసిందతనివైపు. మరో క్షణానికామె మామూలు మనిషయి మిగతా  పేషెంట్సుని చూడ్డం మొదలుపెట్టింది.
పావుగంట తర్వాత బెంచీలు ఖాళీ అయ్యేయి.
చేతులు బేసిన్‌లో కడుక్కొని టవల్‌తో తుడుచుకుంటూ ఆమె సారథిని నిశితంగా చూసింది. బేలగా బెంచీకి జేరబడి కూర్చున్న అతన్ని చూస్తే ఆమెకు ఏమనిపించిందో మరి.
“మీరామెకు ఏమౌతారు?” ఆ కంఠం తీవ్రంగా లేదు.
“ఆమె భర్తని!”
“వ్వాట్? మీరామె హస్బెండా?” ఆమె ఆశ్చర్యచకితురాలయింది.
“మీరు చదువుకున్నారా?”
“ఎం. కాం”
చాకో కళ్ళు పెద్దవి చేసి చూసింది. “ఏం ఉద్యోగం?” అంటూ.
“బేంక్‌లో ఆఫీసర్ని”
“మీకెంతమంది పిల్లలు?”
సారథి ఓ క్షణం జవాబు చెప్పటానికి తికమకపడి, ఆ వెంటనే సర్దుకుంటూ “ఒక్కడే” అన్నాడు.
“ఒక్కడే మీకెక్కువయ్యాడా?”అందామె హేళనగా.
“అంటే?” సారథి అర్ధం కాక ఆడిగేడు.
“అంటే ఏముంది? ఒక్కడే మీకు చాలనిపిస్తే మీరు ఆపరేషన్ చేయించుకోవచ్చు. లేదా ఏవైనా పద్ధతుల ద్వారా కొన్నాళ్లు ఓపిక పట్టొచ్చు. ఈ రోజుల్లో యివి తెలియనిదెవరికి. అంతే కాని ఇలా మోటుపద్ధతులనవలంబించి ప్రాణానికి ముప్పు తెచ్చుకోవడం. మీలాంటి చదువుకున్నవాళ్ళు  చెయ్యాల్సిన పని కాదు. ప్రతిసారి ప్రాణానికి తెగించి ఎబార్షన్ చేయించుకోమనటం మీలాంటివారికి తగదు” అంది తీవ్రంగా.
సారథి క్రొత్త విషయాలు వింటున్నట్లు తెల్లబోయి చూసేడు.
“ఇదివరకే రెండుసార్లు ఆమె ఎబార్షన్ కోసం వచ్చింది. రెండవసారి చేస్తూనే చెప్పేను. ఈసారి ప్రయత్నిస్తే ప్రాణానికే ముప్పని. విన కుండా మూడవసారి కూడా వచ్చింది. కేకలేసి పంపించేను. కాని, నా మాట లక్ష్యపెట్టకుండా ఏవో నాటు మందు మింగింది. ప్రాణం పోయేదాన్ని తీసుకొచ్చి నా ముందు పడేసేరు. అదృష్టం బాగుండి అదే గ్రూప్ బ్లడ్ నా దగ్గర రెడీగా వుండబట్టి బ్రతికిపోయింది. లేక పోతే ఏమయ్యేదో ఆలోచించండి” అంది.
సారథి షాక్ తిన్న మనిషిలా బెంచీ కతుక్కుపోయేడు.
“ఆ ముసలావిడ ఎవరూ? మీ అమ్మగారా? అవిణ్ని కాస్త దూరంగా వుంచండి. చూస్తే యిదంతా ఆవిడ పనిలా వుంది” అంది చాకో చివరిగా.
స్వాతిని ఆ రోజు హాస్పిటల్ నుంచి డిశ్చార్జ్ చేసేరు. సారథి ఆమెని ఇంటికి తీసికొచ్చేడూ.
నాల్గురోజులు సాయంగా రమ్మంటే సావిత్రమ్మ గుంటూరునుంచి వచ్చింది. ఆమెక్కూడా సంగతేమిటో చెప్పలేదు సారథి.
స్వాతికి ఎబార్షనయ్యిందని మాత్రమె చెప్పేడు. ఆవిడ చాలా బాధపడింది. తన కొడుకు సంతానం చూడాలని ఆమెకు కూడా చాలా సరదాగా వుంది. స్వాతి సారథికి ఒంటరిగా కన్పించటానికి భయపడ్తోంది. అతన్ని తప్పించుకు తిరుగుతోంది.
స్వాతి ఒంట్లో బాగాలేదన్న నెపంతో అతను బయట హాల్లోనే పడుకొంటున్నాడు.
స్వాతిని అతని మౌనం విపరీతంగా భయపెట్టి బాధపెడ్తోంది. డాక్టర్ అతనికంతా చెప్పేసిందని జానకమ్మ చెప్పింది. అయినా తననేమీ అడగడేమిటి? తను చేసిన తప్పుకు రెండు చెంపలూ పగిలేలా కొట్టొచ్చుగా. గట్టిగా మందలించొచ్చుగా. అలా తనకేం పట్టనట్లు యేదో ఆలోచిస్తూ వుంటాడేం? కొంపదీసి అతని మనసు విరిగిపోలేదు కదా. స్వాతి ఆ వూహ రాగానే నిలువెల్లా వణికిపోయింది.
చివరికి అతని ప్రేమానురాగాలకు కూడా తను దూరమై పోయిందా?
ఆమె కళ్లు అశ్రుపూరితాలయ్యేయి.
‘స్వాతిని జాగ్రత్తగా చూసుకో. రెండుపూటలా పళ్లరసం యివ్వటం మరచిపోకు. పనులేవీ చెయ్యనివ్వకు. నేను వారం రోజుల్లో వచ్చేస్తాను” తల్లికి సారథి చెబుతుంటే స్వాతి వింది.
“నానీ, నువ్వు రోజూ హోంవర్కు చేయాలి. నేను లేను కదాని అమ్మని ఏడిపించగూడదు. అమ్మకి రెండుపూటలా మందులు యివ్వటం మరచిపోకు.తెలిసిందా?” అన్నాడు సారథి నానీని ఎత్తుకొని ముద్దుపెట్టి దింపుతూ.
స్వాతి గుమ్మం దగ్గరగా వచ్చి నిలబడి అతన్నే చూస్తోంది. క్షణం ఇద్దరి కళ్లు కలుసుకున్నాయి.
ఇంకా వుంది
రచన: కంభంపాటి రవీంద్ర
“ఈవేళ నీ మెయిల్ చెక్ చూసుకున్నావా?” అడిగింది వందన. మా అకౌంట్ మేనేజర్ తను.
“చూసేను” బదులిచ్చేను
“షిర్లే నుంచి వచ్చిన మెయిల్ చూసేవా?” మళ్ళీ అడిగింది
“చూసేను.. షిర్లీ, స్కాట్ మన ఆఫీస్ చూడ్డానికి రెండు వారాల్లో ఇండియా వస్తున్నారట”
“అది నాకూ తెలుసు.. పాయింట్ అది కాదు.. వాళ్ళు ఫ్రైడే రాత్రికి వస్తున్నారు.. వీకెండ్ చెన్నై చూస్తారట.. అంటే మనలో ఎవరో ఒకళ్ళు వాళ్ళని చెన్నై అంతా తిప్పాలి” అసహనంగా అందావిడ
“అవును… నేను ఆ వీకెండ్ వాళ్ళని చెన్నై అంతా తిప్పుతాను. సుధాకర్ రెడ్డి హెల్ప్ తీసుకుంటాను.. ఆల్రెడీ అతనితో మాట్లాడేను” చెప్పేను
“మరి సుధాకర్ రెడ్డికి ఫర్వాలేదా? ప్రతి వీకెండ్ వాళ్ళ వూరు నెల్లూరు వెళ్ళిపోతూంటాడు కదా?”
“ఆ వీకెండ్ కి కొంచెం అడ్జస్ట్ చేసుకొమ్మని రిక్వెస్ట్ చేసేను… సరే అన్నాడు”
“హమ్మయ్య!… ఐ యామ్ కాన్ఫిడెంట్.. నువ్వు, సుధాకర్ రెడ్డి మానేజ్ చెయ్యగలరు” నవ్వుతూ అనేసి వెళ్ళిపోయింది
సుధాకర్ రెడ్డి అన్నా యూనివర్సిటీలో బీటెక్ చేసి,  ఆ ముందు ఏడాదే మా ప్రాజెక్ట్ లో చేరేడు. చిన్న కుర్రాడే కానీ, చాలా మంచి కమ్యూనికేషన్ స్కిల్స్ ఉన్నాయి. ఇంగ్లీష్, తెలుగు, తమిళ్..మూడు భాషలూ ఫ్లూయెంట్ గా మాట్లాడ తాడు, పైగా చెన్నై పరిసరాలన్నీ అతనికి బాగా తెలుసు. అందుకే నాకు  చెన్నై ఊరు చూపించాలంటే సుధాకర్ కరెక్ట్ మనిషనిపించింది !
***
తర్వాత రెండు వారాలూ నేనూ, వందన ఆ క్లయింట్ విజిట్ తాలూకు ప్లానింగ్ లో బిజీగా గడిపాము. ఏ టాపిక్స్ మీద ఎవరితో ప్రెజెంటేషన్స్ ఇప్పించాలి, మా సీనియర్ లీడర్షిప్ లో ఎవరెవరితో మీటింగ్స్ ఏర్పాటు చెయ్యాలి లాంటివన్నీ డిస్కస్ చేసి, ఫైనలైజ్ చేసేము.
సుధాకర్ మటుకు ఒకటే చెప్పేడు, “సర్.. ఆ వీకెండ్ మొత్తం మనతో ఉండేలా ఒక ఇన్నోవా అరేంజ్ చెయ్యండి చాలు… నేను చూసుకుంటాను”. అతని మీద నమ్మకం పెట్టి, ఆఫీస్ లో మాట్లాడి ఏర్పాటు చేసేను.
శుక్రవారం రాత్రి ఎయిర్పోర్ట్ కి వెళ్ళి స్కాట్, షిర్లీ లని నేను, సుధాకర్ రిసీవ్ చేసుకున్నాం. వాళ్ళని తాజ్ కోరమాండల్ హోటల్లో దింపేము. ఆ హోటల్ కి వెళ్ళే దార్లో, స్కాట్ చెప్పేడు, “చెన్నై గురించి, దాని హెరిటేజ్ గురించి చాలా విన్నాము.. మాకు రియల్ చెన్నై చూడాలని ఉంది” అని.
సుధాకర్ నవ్వుతూ బదులిచ్చేడు, “రియల్ చెన్నై అంటే ఇక్కడి ప్రదేశాలే కాదు.. ఇక్కడి ఫుడ్ కూడా మీరు టేస్ట్  చెయ్యాలి”
“తప్పకుండా… కానీ స్కాట్ చెప్పినట్టు.. మాకు అసలైన చెన్నై చూపించాలి” అని షిర్లీ అంటే, “అలాగే.. మేము రేపు ఉదయం ఏడు గంటలకి మిమ్మల్ని పికప్ చేసుకోవడానికి వస్తాము.. రెడీగా ఉండండి.. బ్రేక్ ఫాస్ట్ చెయ్యకుండా” అన్నాడు సుధాకర్ !
***
చెప్పినట్టే, మేమిద్దరం ఆ శనివారం ఉదయాన్నే ఏడింటికి తాజ్ కోరమాండల్ కి వెళ్ళేసరికి, హోటల్ లాబీలో సిద్ధంగా ఉన్నారు షిర్లీ, స్కాట్.
వాళ్ళని కార్లో ఎక్కించుకున్నాక, డ్రైవర్ కి తమిళంలో చెప్పేడు సుధాకర్, తిన్నగా ట్రిప్లికేన్ పార్థసారధి స్వామి గుడికి పోనివ్వమని !
ఎక్కడికి వెళ్తున్నామని అడిగిన స్కాట్ కి చెప్పేడు సుధాకర్ “ఓ పదిహేను వందల సంవత్సరాల క్రితం కట్టిన టెంపుల్ కి తీసుకెళ్తున్నాము.. ఏ పనైనా మొదట దేవుణ్ణి చూసి తల్చుకునో మొదలెట్టడం మా ఇండియన్ ట్రెడిషన్”.
పార్థసారథి గుడిని చూసి చాలా సంతోషపడిపోయారా ఇద్దరూ. “అద్భుతంగా ఉంది… ఇదో లైఫ్ టైం ఎక్స్పీరియన్స్” అని వాళ్లిద్దరూ పదేపదే అంటూంటే, చెన్నై నిండా ఇలాంటి లైఫ్ టైమ్ ఎక్స్పీరియన్సులే. పదండి అంటూ, ఆ గుడి దగ్గర్లోనే ఉన్న రత్నా కేఫ్ కి తీసుకెళ్ళి  సాంబార్ ఇడ్లీ, మసాలా దోశ తినిపించి,  ఫిల్టర్  కాఫీ తాగించేసరికి అదిరిపోయారా ఇద్దరూ
ఇంత గొప్ప కాఫీ ఎప్పుడూ తాగలేదంటూ, మళ్ళీ రెండోసారి చెరో కప్పూ తాగేరు. అక్కడి నుంచి కపాలీశ్వరస్వామి గుడి, ఆ చుట్టుపక్కల వీధులూ చూపించి, అక్కడి నుంచి మహాబలిపురం తీసుకెళ్ళేము.
‘ఇక్కడి ఎండ మీకు ఇబ్బందిగా ఉందా?’ అని అడిగితే, ‘మేము చూస్తున్న ప్రదేశా లతో పోలిస్తే, ఎండొక ఇబ్బంది కాదు’ అంది షిర్లీ !
***
మహాబలిపురం వెళ్ళేక, అక్కడ అన్నీ చూపించడానికి ఓ గైడ్ ని ఏర్పాటు చేస్తాను అని నేనంటే, “ఏమక్కర్లేదు సర్.. నాకు ఇవన్నీ తెలుసు” అంటూ అక్కడున్న అర్జునుడు తపస్సు చేసిన ప్రదేశం, పంచరథాలు, గుహలు, విష్ణుమూర్తి గుడి అన్నీ దగ్గిరుండి వివరించి మరీ చూపించేడా సుధాకర్.
“ఇదీ… నిజమైన హెరిటేజ్ అంటే” అని షిర్లీ అంటే, “అవున్నిజమే… ఇవన్నీ ఇంత గొప్పగా వివరించిన సుధాకర్ కి మనం థాంక్స్ చెప్పుకోవాలి” అన్నాడు స్కాట్
మధ్యాన్నం భోజనం అడయార్ ఆనంద భవన్ కి తీసుకెళ్ళేము. “ఇవాళ శనివారం కదా… ఈరోజు ఇక్కడ ఎక్కువగా వెజిటేరియన్ మీల్స్ ప్రిఫర్ చేస్తారు…” అని సుధాకర్ అన్నాడు
వెజిటేరియన్ థాలితో పాటు చిట్టి జాంగ్రీ కూడా ఆర్డర్ చేసేము. సాంబార్ అన్నం వాళ్లకి బాగా నచ్చేసింది. “లంచ్ చాలా చాలా బావుంది.. ది బెస్ట్ లంచ్ ఐ ఎవర్ యేట్” అని షిర్లీ అంటే, “ఇదేం చూసేరు ? మా నెల్లూరు రండి.. అక్కడి కోమల భవన్లో లంచ్ తింటే హెవెన్ కనిపిస్తుంది” అన్నాడు సుధాకర్
ఆ సాయంత్రం వళ్ళువర్ కొట్టం చూపించి, డిన్నర్ కి అన్న లక్ష్మి రెస్టారెంట్ కి తీసుకెళ్ళేము.  మళ్ళీ అదే మాట అంది షిర్లీ, “అద్భుతం ! డిన్నర్ అంటే ఇలా ఉండాలి”. సుధాకర్ నవ్వుతూ చెప్పేడు, “ఇక్కడ డిన్నర్ బావుంది కానీ.. ఈసారి మా నెల్లూరు రండి.. కోమల భవన్లో తిని చెప్పండి.. చెప్పేనుగా” అంటూంటే, స్కాట్ నవ్వుతూ అన్నాడు “అవును హెవెన్ కనిపిస్తుంది”. అందరం నవ్వేసేము !
ఆ తర్వాత రోజు ఉదయం మురుగన్ ఇడ్లీ షాపులో మల్లెపువ్వుల్లా ఉండే ఇడ్లీలు తినిపించి, శాంతోమ్ చర్చి, కరుమారియమ్మ చర్చి, అష్టలక్ష్మి గుడి చూపించేము
ఈవేళ మీకు నాన్ వెజ్ ఫీస్ట్ అని, ఆ మధ్యాన్నం వాళ్ళని పొన్నుసామి హోటల్ కి తీసుకెళ్ళి అక్కడి నాన్ వెజ్ భోజనం తినిపించేసరికి, ఆ రుచులకి అదిరిపోయేరా ఇద్దరూ. భోజనం చేసి బయటికి వచ్చేక చెప్పేరు, “ఇంక ఊళ్ళో తిరగడం మా వల్ల కాదు.. హోటల్ కి వెళ్ళి పడుకుంటాం” అని ! షిర్లీ అడిగింది, “రాత్రి మనం మళ్ళీ ఆ మురుగన్ ఇడ్లీ షాప్ కి వెళ్ళొచ్చా?” అని
సరేనని వాళ్ళని తాజ్ కోరమాండల్ లో దింపేసి  మేము వెళ్లిపోయేము. రాత్రి డిన్నర్ కి వాళ్ళని పికప్ చేసుకుని  మురుగన్ ఇడ్లీ షాప్ కి తీసుకెళ్తే, సుధాకర్ చెప్పేడు, “ఈసారి ఇడ్లీతో పాటు పొంగల్ కూడా ట్రై చెయ్యండి..మా కోమలా విలాస్ అంత కాకపోయినా  చాలా బాగుంటుంది”.
ఇద్దరికీ అక్కడి లైట్ టిఫిన్స్ బాగా నచ్చేయి !
ఆ తరువాత నాలుగు రోజులూ ఆఫీస్ మీటింగ్స్ తో బిజీబిజీగా గడిచిపోయేయి. శుక్రవారం మధ్యాన్నం షిర్లీ, స్కాట్ తిరుగు ప్రయాణం. వాళ్లకి సెండాఫ్ ఇవ్వడం కోసం నేను, వందన బయలుదేరేము.
“సుధాకర్ కి మేము చాలా థాంక్స్ చెప్పాలి.. ఈ ట్రిప్ ఇంత బాగా జరుగుతుం దనుకోలేదు.. తను ఎయిర్పోర్ట్ కి రావడం లేదా ?” అని స్కాట్ అడిగితే, “లేదు.. తను ప్రతి శుక్రవారం మధ్యాన్నం  వాళ్ళ ఊరు నెల్లూరు వెళ్ళిపోతాడు.. వాళ్ళ అమ్మ కి, ముగ్గురు సిస్టర్స్ కి సపోర్ట్ అతనొక్కడే “ అని చెప్పేను
“నైస్ పర్సన్” అంది షిర్లీ.
వాళ్ళు వెళ్ళిపోయిన ఆ రోజు రాత్రి, సుధాకర్ వాళ్ళ ఇంటి నుంచి ఫోన్, ట్రైన్ దిగి ఇంటికి వెళ్తూంటే, అతన్ని ఏదో పాల వ్యాన్ గుద్దేసిందట. శనివారం మధ్యాన్నం సుధాకర్ పోయేడు !
***
యూకే వెళ్ళేక ఈ విషయం తెలిసి స్కాట్, షిర్లీ ఎంతో బాధపడ్డారు. కంపెనీ నుంచి గ్రూప్ ఇన్సూరెన్సు కింద అతని ఫ్యామిలీకి  సపోర్ట్ వస్తుందని చెప్పేను. ప్రాజెక్ట్ లో అతని బదులు మరి ఎవరిని తీసుకుంటున్నావని అడిగేరు, అప్పటికే ఇంకో అమ్మాయిని ఐడెంటిఫై చేసేను అని చెబితే, థాంక్స్ చెప్పి ఫోన్ పెట్టేసేరు !
ఆ తరువాత మూడు నెలలకి మళ్ళీ స్కాట్, షిర్లీ ఇద్దరూ ఇండియా వచ్చేరు. ఎయిర్పోర్ట్ కి వెళ్ళి రిసీవ్ చేసుకున్నాను. సుధాకర్ ఫ్యామిలీ గురించి అడిగేరు. “కొంచెం కష్టమే, కానీ ఏదో అడ్జస్ట్ అవుతున్నారు… గ్రూప్ ఇన్సూరెన్సు కింద ఓ పది లక్షలు వచ్చింది… జూనియర్ కాబట్టి., పెద్దగా ప్రోవిడెంట్ ఫండ్ సేవింగ్స్ అవీ ఉండవు” అన్నాను
“సరే.. మేము కూడా మా కంపెనీ తరఫున కొంత ఫండ్ రైజ్ చేసేము.. పెద్ద అమౌంట్ కాదు.. కానీ ఏదో మా చేతనైనంత..మన మీటింగ్స్ అయ్యేక, ఓసారి వాళ్ళ ఊరికి వెళ్ళి, ఈ చెక్ ఇచ్చేసి వద్దాము ‘ అన్నాడు స్కాట్
శనివారం ఉదయాన్నే కార్లో నెల్లూరు బయల్దేరేము, ఆ సుధాకర్ ఇంటిని వెతుక్కుని వెళ్ళేసరికి పదిన్నర అయ్యింది.  ముందే ఫోన్ చేసి చెప్పేను కాబట్టి ఆ సుధాకర్ తల్లి, చెల్లెళ్ళూ మా కోసం వెయిట్ చేస్తూన్నారు. ఆ చిన్న ఇంట్లో ఉన్న హాల్లో సుధాకర్ ఫోటో చూసి షిర్లీ ఏడుపు ఆపుకోలేకపోయింది.  సుధాకర్ తల్లి ఏమీ మాట్లాడలేదు.. మొహంలో ఏ భావమూ లేకుండా అలా చూస్తూందావిడ.
సుధాకర్ గురించి గుర్తు చేసుకున్నారా ఇద్దరూ, తరువాత ఆ చెక్ తీసి అతని తల్లి చేతిలో పెట్టిన  షిర్లీ, “ఏదో మాకు వీలైనంత ఇచ్చేము.. ఏ సపోర్ట్ కావాలన్నా చెప్పండి.. మా ఈమెయిల్ అడ్రెస్ ఈ కార్డ్ మీద ఉంది” అని చెప్పింది
“ఫిఫ్టీ థౌజండ్…అంటే యాభై వేల రూపాయలు” అంది అతని చిన్న చెల్లెలు ఆ చెక్ వేపు చూస్తూ!
“నీ మొహం…అవి పౌండ్స్, అంటే…యాభై లక్షలు” అంది కృతజ్ఞత, ఆశ్చర్యంతో నిండిన మొహంతో ఆ అమ్మాయి !
వాళ్ళలా మొహమొహాలూ చూసుకుంటూంటే, “మీకొక చిన్న రిక్వెస్ట్” అన్నాడు స్కాట్
“చెప్పండి” అంది సుధాకర్ తల్లి
“మనందరం ఇప్పుడు కోమల భవన్ కి వెళ్ళి లంచ్ చేద్దాం… అక్కడ భోజనం చేస్తూంటే హెవెన్ కనిపిస్తుంది అన్నాడు మీ అబ్బాయి… మీ అబ్బాయి చెప్పిన హెవెన్ మనందరం చూద్దాం” అంది షిర్లీ!
***
రచన: డా. వివేకానందమూర్తి
వాన దంచేస్తోంది. టాపుమీద పడే ధారల శబ్దం సిట్యుయేషన్ మ్యూజిక్ లా వుంది.
కారు దీపాల వెలుగులో ప్రహరీ గోడ ప్రస్ఫుటంగా కనబడుతోంది.
అగ్గిపుల్ల వెలగ్గానే గీసిన శబ్దం. కాంతి కంటే ధ్వని లేటయింది. సిగరెట్టు తుదముట్టించి పుల్లని తుది ముట్టించేడు. ఒక్కసారి దమ్ము లాగేడు. కాస్త వంగి స్పీడో మీటర్ లైటు వెలుగులో మణికట్టు చూసుకున్నాడు. ఫణి పదకొండున్నర నుదురు బిగించి రెప్పలు పైకి విప్పి చూశాడు. వాన వినిపిస్తోంది. చూపు కదిపి ముందు లైట్ల కాంతిని చూపేడు. కిరణాలింకా ధారల్లో తడుస్తున్నాయి. వాన కన్పిస్తోంది. సీట్లోంచి హేండ్ గన్ చేతికి తీసుకున్నాడు. నల్లగా మెరిసింది. ఒకసారి ప్రహరీ కేసి చూసి ఇంజన్ హెడ్ లైట్స్ తో సహా ఆఫ్ చేసి డోర్ తెరిచేడు. వాన వుధృతి శబ్దం ఒక్కసారి వాల్యూమ్ పెంచినట్టయింది. తలకి కేప్ తగిలించుకుని, వొంటి మీద రైన్ కోటు సర్దుకుని సిగరెట్ గట్టిగా ఒకసారి పీల్చి పారేసాడు. కారు దిగి డోర్ వెనక్కి తోసేడు. జుబ్ మని పడింది. మెల్లగా ప్రహరీ వైపు నడిచేడు.
గేట్ దగ్గరికి వెళ్ళి జేబులోంచి టార్చి తీసి దాని వెలుగుతో నేమ్ ప్లేట్ వెదికాడు. అనుమానం లేదు. అదే యిల్లు, వానలో స్తంభంలా తడుస్తూ క్షణం అలాగే నిలబడ్డాడు. వర్షాన్ని లెక్కచేసే దృష్టి అతడి కున్నట్టులేదు. మెల్లగా గేటుతీసి లాలో ముందుకి నడిచేడు. యిల్లు దగ్గరవుతోంది. అద్దాల వెనుక లైట్ల కాంతి తెలుస్తోంది.
తలుపు సమీపించి ఏదో మెడిక్ చేసేడు. కాస్త తోసి సన్నటి సందులోంచి చూశాడు.
లోపలికి ఓ మూలగా డైనింగ్ టేబుల్, అతను భోంచేస్తున్నాడు. ఆమె వడ్డిస్తోంది. తను ముందుగా ముగించినట్టుంది.
తలుపుని పూర్తిగా తోసేడు. చప్పుడవలేదు. కుడిచేత్తో గన్ పట్టుకుని వారి వేపు నిదానంగా నడిచాడు! కొన్ని గజాల దూరంలో ఆగేడు. యిప్పుడతని ముఖం మీద లైటు పడి గుర్తు తెలుస్తోంది. వాళ్ళిద్దరూ గమనించలేదు.
“ఇది ఎన్నో సారో చెప్పటం. ఎంత టైము. ఎంత చెప్పినా ఎక్కువగా చెప్పటమే కనిపిస్తోంది. పులుసులో దుంప ముక్కలు కనిపించడం లేదా? ఆ చక్రవర్తి మాత్రం కనిపించడు. రోజూ నన్ను బోర్ చైడానికి మీకు మరో పద్ధత తెలీదు లాగుంది.”
“నీ ముఖం! చక్రవర్తి పులుసులో కనిపిస్తాడా, పూరీలో వుంటాడు గానీ, పూరీ నుంచి కల్కటా ట్రాన్స్ఫర్ కావచ్చని రాశాడు. ఏమయిందో! మజ్జిగ వెయ్యి, వాడు పెరుగు తప్ప వేసుకోడు”
“తెలుసు. చాలా సార్లు తోడెట్టమని నా ప్రాణాలు తోడేడు. అంత స్నేహితుడైతే అర్జంటుగా ఓసారి వచ్చి మీ విరహవేదన తీర్చ…” సడెన్‌గా ఆగిపోయి, శపిస్తే బొమ్మయిపోయినట్టు దిమ్మెరబోయింది ఫణిని చూడగానే ఉమాదేవి. పార్థసారథి తలతిప్పి చూసేసరికి ఫణి చేతులు పైకెత్తి చిరునవ్వుతో కనిపించేడు. పార్ధసారధి హఠాత్సంతోషంతో లేచి – “ఒరే చక్రవర్తీ” అంటూ ఫణి చక్రవర్తి దగ్గిరిసా వెళ్ళి భుజం మీద ఎడంచెయ్యి వేసి భార్యకేసి తిరిగేడు – “నే చెప్పలేదూ ఉమా! థింక్ ఆఫ్ ది డెవిల్! వీడే చక్రవర్తిగాడు. ఎలా వూడిపడ్డాడో చూశావా! రారా, ఓ టవలియ్యి. తల తుడుచుకుంటాడు. కాళ్లూ చేతులూ కడుక్కు రా – మరో ప్లేట్లో అన్నం వడ్డించు” అంటూ డైనింగ్ టేబుల్ దగ్గరకి నడిచేడు.
ఫణి “నమస్తే” అంటూ టవల్ అందుకున్నాడు. కేప్, గన్, రైన్ కోటు తీసి సోఫా అంచున ఉంచేడు.
ఉమాదేవి ప్రతి నమస్కారం. నోట్లో నలిగిపోకపోయినా అతను పట్టించుకోనేలా లేడు.
పార్ధసారధి పిలిచేడు. “రారా, వడ్డిస్తోంది.”
“రాత్రిళ్లు అన్నం మానేశాను.” అని ఉమాదేవిని చూసి జేబులోంచి సీసా తీస్తూ సోఫాలో కూర్చున్నాడు ఫణి.
నేపకిన్ తో కడుక్కున్న చెయ్యి తుడుచుకుని, మూతి అద్దుకుంటూ “ఇదో కొత్త ఇంప్రూవ్మెంటన్నమాట” అంటూ తనూ వెళ్ళి సోఫాలో కూలబడ్డాడు పార్ధసారధి.
ఫణి సీసా మూత విప్పుతున్నాడు.
“నన్ను చూడకుండా చచ్చిపోతా వనకున్నాను” సీసాకేసి దీనంగా చూస్తూ అన్నాడు పార్థసారథి.
“యింకా మధ్యాహ్నం భోజనం మానలేదు… గ్లాసు!” ఉమాదేవి ఐస్ వాటర్ సీసా, ఖాళీగ్లాసు తెచ్చి, టీపాయ్ మీద పెట్టింది.
“నా అలవాటు. క్షమించక తప్పదు. అందామనుకున్నా. కానీ తేలిగ్గా క్షమించేశారు” అన్నాడు. ఫణి ఉమాదేవిని క్రీగంట చూస్తూ. ఉమాదేవి ఆ చూపుని కలుపుకోలేక తన చూపు తిప్పి ఆధారం కోసం భర్తని చూస్తే పార్ధసారధి తల వంచి సిగరెట్టు వెలిగించుకుంటున్నాడు. ఆమె వెనక్కి తిరిగింది.
ఫణి గ్లాసులో విస్కీ పంపి, నీళ్ళు కలుపుకున్నాడు. పార్థసారథి పిలిచేడు. “రా! ఉమా! – కూచో!
“గిన్నెలు సర్ది వస్తా!” ఆమె తిరక్కుండానే చెప్పి కదిలింది.
పార్థసారథి మాటలు మొదలెట్టాడు.
“ఊఁ. అసలేవిట్రా నీ వుద్దేశం? మా పెళ్ళి కెలాగూ రాకుండా సాకు చెప్పి తప్పించుకున్నావు. అన్నిసార్లు వస్తానని అరవైసార్లు మానేశావు. నీ గురించి తల్చుకోని రోజు లేదు.”
“యిప్పుడేనా యిలా కల్పినందుకు సంతోషించు. అసలు నేవచ్చిన పని వేరు. గిన్నెలు సర్దడం ఆగింది. వేటకని వస్తే పిడకల వేటలా నువ్వు తగిలావు.”
సర్లే వెధవ జోక్స్, నన్ను వెతుక్కోవాలని అనిపించకపోతే రాగలవా చెప్పు! ఉమకి చాలాసార్లు చెప్తున్నా నీ గురించీ, నీ తత్త్వం గురించి, వానలాగో, వరదలాగో ఎప్పుడో ఒకప్పుడు వచ్చి పడతావని, పార్థసారథి సిగరెట్ దమ్ము లాగేడు. “అది సరే గానీ ఏవిటీ రావటం? సామానేది విలన్‌గా ఆ గన్ చేత్తో పట్టుకు తిరగడమేవిటీ. ఆహా, వేట నీ హాబీ కదూ, ఏ అడవికైనా పోయి తిన్నగా ఇటే వస్తున్నావా?”
ఫణి నవ్వేడు “నువ్వున్న ఈ ప్రదేశం అడవి కాదూ?
“అంటే వెధవా? నీ ఉద్దేశం నేను జంతువుననా?”
“కాదు, అయినా నాకిప్పుడు జంతువ్వేట కాదు. వెన్నెల వేట అడవి కాసిన వెన్నెల వేట. ఐ మీన్ అడవిలో కాసే వెన్నెల వేట. ఉమాదేవి టాబ్లెట్ మింగినట్టు గుటక మింగి గొంతు తడిచేసుకుంది.
“నిజమేరా చక్రీ. మనిద్దరం బాగా దూరమయిపోయాక మన స్నేహం అడవి కాచిన వెన్నెలే అయింది. దాన్నెలాగైనా వేటాడాల్సిందే, భోజనం అయిపోయింది. కానీ లేకపోతే నేనూ ఓ పట్టు పట్టేవాణే – ఊఁ యింతకీ యిదేనా రావటం!”
“లేదు. ఉదయం వూళ్ళో టి.బి లో దిగా ఉద్యోగరీత్యా, యివాళా రేపూ కేంపు. నీ ఎడ్రసు రేపు కనుక్కుందామనుకున్నా. రేపు కాస్త ఖాళీ చాలా రోజులైంది షికారీ చేసి, సాయంత్రం సరదాగా బల్గేరితే వాన ముంచుకొచ్చింది. కారు కూడా కాస్త ట్రబులిచ్చేసరికి చీకటి పడిపోయింది. నేను నీ దగ్గర కొచ్చిపడ్డాను”
“ఒరేయ్! యీ వూళ్ళో నేనున్నానని తెల్సు. నీ కోసం కనిపెట్టుకున్నానని తెల్సు. తిన్నగా ఇంటికి రాకుండా టి.బి లో దిగుతావా?” ఆగి అన్నాడు. “వెధవా కనీసం నా తృప్తి కోసమన్నా నీ కోసమే వచ్చాన్రా అని అబద్దం చెప్పొచ్చుగా.”
ఉమాదేవి వచ్చి భర్త పక్కన కూర్చుంది.
ఫణి అన్నాడు “అబద్దం దేనికిరా ఫూల్” ఉమాదేవి కేసి చూస్తూ, “ నే వచ్చింది నీ కోసమే. ఉద్యోగం నెపం మీద వచ్చాను. అందుకే అక్కడ దిగాను. లేకపోతే…” ఉమాదేవిని సనసన్నగా చూస్తూ- “నిన్ను చూడ్డమే వీలుపడేది కాదు.” ఉమాదేవి ముఖంలో నెత్తురు చుక్క లేదు.
“ఏరా! నువ్విక పెళ్ళిచేసుకోదల్చుకోలేదా?” పార్ధసారధి అడిగేడు –
“డ్రాపిటి! నా సంగతి అలా వదిలేయ్. మరికాస్త తాగి, అడగడం, మరిచా, నీ కెంత మంది పిల్లలు?” “ఏదీ! ఎక్కడా?”
“యిదుగో యిక్కడా” అంటూ పార్థసారధి ఉమాదేవిని భుజం తట్టి చూపిస్తూ నవ్వేడు. ఫణి పగలబడి నవ్వేడు. ఉమాదేవి నవ్వలేదు.
ఫణి గ్లాసు ఖాళీ చేస్తూ లేచాడు. ఆమెని చూసి వస్తా! ఎడ్రసు తెల్సిందిగా! రేపంతా కలుద్దాం”. అతని మీద పూర్తి చేసాడు.
పార్ధసారధి “ఎక్కడి కోయ్? నీ ముఖం?”
“లేదురా వెళ్ళాలి. ఎర్లీ మాణింగ్ ఎంతో ముఖ్యమైన పని వుంది.”
“టెన్-టెన్ థర్టీకి ఫ్రీ అవుతా. ఆ పైన అంతా ఖాళీ. రేపంతా నీతో వుండి ఎల్లుండి తెల్లారకట్టే వెళా, సరేనా!”
“వర్షం రా!”
“రెయిన్ కోటుంది. కారుంది పర్లా, నన్నింక చంపకు. పొద్దుటే అఫీషియల్ వర్క్ చూసుకుని వస్తా. నువ్ ఆఫీసుకి సెలవు పెట్టి వచ్చేయ్. పగలూ, రాత్రీ మజా చేద్దాం – వస్తా మరి.”
“సరే మరి.”
“అయినా వెధవ కొంప. ఈ మూల అడవిలో ఒంటరిగా ఏడవకపోతే కాస్త టౌన్ దగ్గరగా తీసుకోవచ్చుగా?”
“ఏం చేస్తాంరా. నాకు ఎలాట్ చేసిన క్వార్టర్స్. నా ఆఫీసుక్కూడ దగ్గర.”
“సరే వుండు మరి. గుడ్ నైట్.”
ఫణి కదిలాడు. ఉమాదేవి కదలకుండా చూస్తోంది. తలుపు దగ్గర ఆగి అతను తల తిప్పి, ఆమెను చూసి మరోసారి “గుడ్ నైట్” అని కదిలేడు.
కాని తనకీ రాత్రిలా గడ్డురాత్రిగా మారుతుందనుకోలేదు ఉమాదేవి.
* * *
పార్ధసారధి ఆఫీసుకి తయారవుతున్నాడు. ఉమాదేవి డ్రస్సు వగైరా సర్ది పెడుతోంది. ఆమె ప్రతి కదలికలోనూ కంగారు కనబడుతోంది. చీటికి మాటికి వీది వేపు చూసే ప్రతి ఎదురుచూపు బెదురుచూపే అవుతోంది.
పాంటు మడత విప్పుతూ పార్ధసారధి “వీడింకా రాలేదే?” అన్నాడు. ఉమాదేవి ఏమీ అనలేదు.
ఆఫీసుకి బయల్దేరుతూ, “వాడొస్తే లంచికి వుంచెయ్యి. నే వచ్చేదాకా వుండమను. సెలవు పెట్టి వచ్చేస్తా. వాడు పుస్తకాల పురుగు. నవల్పు పడెయ్. నే వచ్చేదాకా తింటూ వుంటాడు.” అని చెప్పి వెళ్ళాడు.
ఉమాదేవి సోఫా అంచు పట్టుకుని అలాగే కాసేపు నిలబడింది. ఉదయం ప్రశాంతంగా వున్నా ఆమెకు వుత్పన్నమవుతున్న ప్రళయంలా వుంది. రేడియో ట్యూన్ చేసి, నెమ్మదిగా ఆలోచిస్తూనే కిచెన్లోకి వెళ్ళింది. స్టా వెలిగించి కాఫీ తయారుచేసుకుంది. కప్పులో పోసుకుని సౌ ఆర్పేసి మళ్ళీ హాల్లోకి వచ్చి సోఫాలో కూర్చుంది. ఆగి ఆగి రెండుసార్లు సిప్ చేసింది. ఆ సిప్ చెయ్యడంతో కాఫీలో ఏదో కలపడం మరిచిపోయానన్న భావం కనబడుతోంది. ఆగి ఆలోచించింది. అంతుబట్టలేదు. అరక్షణం తర్వాత హఠాత్తుగా స్ఫురించినట్టయి తలతిప్పి రేడియో కేసి చూసింది. అది పలకట్లేదు. తలెత్తి చూసింది. ఫాన్ ఆగి పోలేదు. తిరుగుతోంది. చేతిలో పేపర్లో కప్పు శబ్దం చేస్తోందిప్పుడు, టీపాయ్ మీద పెట్టేసి భయంగా లేచి నిలబడింది.
“భయపడకు ఉమా! నాకా పాట నచ్చలేదు” బుక్ షెల్స్ దగ్గర మోడా మీద కూర్చుని, ఏదో పుస్తకం తిరగేస్తూ అన్నాడు ఫణిచక్రవర్తి,
ఉమాదేవి ఉలిక్కిపడింది. కాస్త తేరుకొని “ఎప్పుడొచ్చావ్?” అనగలిగింది.
ఫణిలేచి ఆమె దగ్గరకు వస్తూ “ఏవన్నావ్? నాకు వినబడలేదు” అన్నాడు. అతను మరీ దగ్గరయితే, ముఖం పక్కకు తిప్పుకొంది.
ఫణి తాపీగా కూర్చుని, యింకా తాపీగా జేబులోంచి బాటిల్ తీసి టీపాయ్ మీద రక్కుమనిపిస్తూ పెట్టేడు.
ఉమాదేవి తలతిప్పకోపోయినా, అతను టేబుల్ మీద బాటిల్ పెట్టాడని ఆమె చూపు మార్పులో రిజిస్టరయింది.
“ఖాళీ గ్లాసు – ఐస్ వాటర్” అన్నాడు.
ఉమాదేవి యిప్పుడు విసురుగా తిరిగి చూసింది. “తెచ్చిస్తావా?” అన్నాడు.
ఆమె విసురుగానే వెళ్ళి ఫ్రిజ్ తెరిచి ఐస్ వాటర్ సీసా, బల్లమీంచి ఖాళీ గ్లాసు తెచ్చి అతని ముందు పెట్టింది.
ఫణి సీసా మూత తెరిచి గ్లాసులోకి విస్కీ వొంపి ఐస్మటర్ కలుపుకుంటు న్నాడు. ఆ కలిపే నీళ్ళ శబ్దం కూడా ఆమెను కలవర పెడుతోంది. ద్రవం, వుపద్రవం తోడవుతున్నాయి. ఏం జరుగుతుందో? ఫణి తాగడం మొదలెట్టాడు.
ఉమాదేవిలో క్రమేపీ ఏదో ఆలోచన నిశ్చయానికొస్తోంది.
అతను మరోసారి సిప్ చేసి, సిగరెట్ తీసి నోట్లో పెట్టుకుని అగ్గిపెట్టె కోసం జేబులు తడుముకున్నాడు. సిగరెట్ నోట్లోంచి తీసి పట్టుకుని “చూడు ఉమా”
“ఎందుకొచ్చావ్ చెప్పు?” గట్టిగా, సూటిగా అడిగింది. ఫణి ఒక్క క్షణం ఆగి, చూసి మెట్టుమీద మెట్టుగా నవ్వుతూ ఒక్కసారి పెద్ద పెట్టున నవ్వేడు. ఉమాదేవి చూపు మార్చలేదు.
ఫణి నవ్వు ఆపి, “ముందు అగ్గిపెట్టె యివ్వు” అన్నాడు. ఇస్తే ఆ రహస్యమేదో చెబుతానన్నట్టు, ఆమె వెళ్ళి తెచ్చి యిచ్చింది. అతను సిగరెట్టు వెలిగించుకుని ఒక దమ్ములాగి తీరిగ్గా పొగవదుల్తూ, “కూర్చో” అన్నాడు.
ఆమె కూర్చోలేదు. నా ప్రశ్నకి సమాధానం కావాలి అన్నట్లు స్థిరంగా అతని కళ్ళలోకే చూస్తోంది.
ఫణి మళ్ళీ జేబులు వెదుక్కుని ఓ కాగితం వెతికి తీసి ప్రారంభించేడు.
“ఎప్పట్నించో కలుద్దాం అనుకుంటూ కలియలేకపోతున్నాం నా ప్రాణ మిత్రుడివి నువ్వొక్కడివే రా. కనీసం ఒక రోజేనా సరదాగా గడుపుదాం. పైగా నీ మీద బెంగతో రోజూ మా ఆవిడతో నేను నీ గురించే మాట్లాడేస్తున్నాను. నీ ఫొటో అయినా చూసుకుంటూ దానికి చూపిద్దామంటే నా దగ్గర లేదు. నువ్వు మగాడివైనా, మా ఆవిడ నిన్ను ‘పెళ్ళయినా మరువలేని నా పాత ప్రేయసి’ అంటూ జోక్ చేస్తోంది. దానిది చాలా మంచి మనసు. నేను ప్రాణంగా ప్రేమిస్తే నన్ను ప్రాణాధికంగా ప్రేమిస్తుంది. మాది చింతలు లేని కుటుంబం. ఒకసారి వచ్చి చూచిన నీవే సంతసింతువు. మైకంలో మంచి మిత్రుడ్ని మరువకు దేవదా! నీ పారు.”
ఉత్తరం ఆమె చేతికిచ్చి మరో గుక్క మింగేడు. ఆమె అందుకుని అందులోకి చూసింది. అద్దంలాంటి తెల్లకాగితం తెల్లబోయింది. తేరుకుంది. తీక్షణంగా చూసింది.
తను తీరుబాటుగా నవ్వుతూ చెప్పేడు – “వుత్తరం నాతో తేవడం అనవసరం అనుకున్నా. అంచేత… ఆగి అన్నాడు.” అలాగే రాశాడు. ఆగి వద్దామనుకున్నా, అనుకున్న ఆఫీసు పని కాన్సిల్ అయింది. అంచేత తొరగా వచ్చేశా, మీ ఆయన సెలవు పెట్టి రాడానికి లేటవుతుందేమో, నేను ఒక సారలా వెళ్ళొస్తా!” సీసా ఖాళీ చేసి లేచేడు ఫణి.
“భోజనానికి ఉండమన్నారు”.
“రాత్రికి కూడా వుంటా” ఖాళీ సీసాకేసి చూస్తూ. “తొందర్లోనే వస్తా”, మరో సీసా తెచ్చుకునే వుద్దేశం ప్రకటించినట్టుగా చెప్పి కదిలేడు.
కారు కదిలివెళ్ళిపోతున్న శబ్దం ఫేడ్ అవుతూంటే ఆమె తను గతంలోకి జారిపోతున్నట్టుగా ఫీల్ అయింది.
వాలు కుర్చీ కిటికీ పక్కనే వుంది. ఉమాదేవి అందులో కూర్చుని వూచల మధ్యకి చూస్తోంది. వాకిట్లో గన్నేరు చెట్టు కన్నీరు చెట్టులా కనబడుతోంది. ఆకులు టపటపలాడుతూ వానకి మిగిలి నిలిచిన నీటి బిందువుల్ని రాలుస్తున్నాయి. ఉమాదేవి రెప్పలు రెపరెపలాడుతూ కన్నీటి బిందువులు రాల్చేయి.
కిటికీ ఫ్రేములో గతాన్ని చూడటం మొదలెట్టింది :
బీచ్ లో వెన్నెల్లో ఫణీ, తనూ దగ్గరగా కూచున్నారు. చేయి వేసి దగ్గరగా తీసుకోబోయాడు. తను తప్పించుకుంటూ అంది – “పెళ్ళయేదాకా మనం హద్దులు మీరద్దు. మనసుల్ని కాస్త హద్దులో వుంచుకుందాం.
ఫణి – “మన ప్రేమ మనసు హద్దులు దాటి నా వొళ్ళంతా ఆక్రమించింది. అనుభవానికి ఆత్రుతపడుతోంది.”
“నువ్వు మరీ వుండబట్టలేకపోతున్నావు ఫణీ. కాస్త వుండు.”
“మగాణ్ణి. నిన్ను అర్ధం చేసుకున్న వాణ్ణి. అర్ధం చేసుకున్న వాళ్ళు అనుభవానికి అర్హులు” మళ్ళీ చెయ్యి వెయ్యబోయాడు.
“నాక్కోపం వస్తుంది.”
“నాకు రాదు.”
“నాది కేవలం ఆరాధన కాదు. మనసునీ, శరీరాన్ని సమానంగా ప్రేమించే సామాజిక దృష్టిగల ప్రేమవాదిని.”
“నవల్సు చదివే పిచ్చి కాస్త తగ్గించు. అక్కడికి నాది సెన్సారు బలి అయిన ప్రేమయినట్టు” లేచి నిలబడింది.
“అప్పుడే లేచావేం ?”
“ఇవాళ పౌర్ణమి, కెరటాలు చూడు. ఎలా ముందు ముందుకొస్తున్నాయో. ప్రేమలో ఇలాగే మునిగి కూర్చుంటే, కాళ్ళకి చుట్టుకుని లాక్కుపోతాయి.” అంటుండగానే పెద్ద కెరటం ఒకటి పెద్ద హోరుతో వువ్వెత్తున లేచి దగ్గిరకంటా వస్తోంది. తను అడుగు వెనక్కి వేసింది.
ఆ కెరటం కిటికీ ఫ్రేమంతా ఆక్రమించి పెద్ద శబ్దంతో మీదపడినట్టయి ఉమాదేవి త్రుళ్ళిపడింది.
ఫణి కోపంగా అంటున్నాడు. “నువ్వు నాకు చేస్తున్నది. నే నెక్కడా నిరూపించుకోలేని అన్యాయం. ఉమా! తప్పు చేస్తున్నావు. తప్పటడుగు వేస్తున్నావు. నా జీవితాన్ని నాశనం చేస్తున్నావు.”
“నా పరిస్థితి అర్థం చేసుకో. అన్యాయం అయితే యిలా సంజాయిషీ చెప్పుకోవాల్సిన అవసరం లేదు. నాన్న వాళ్ళకి మాటిచ్చాడు. నాకు జన్మిచ్చాడు. నా అన్నవాళ్ళకి దూరం కాలేను.”
“నిస్సహాయతవల్ల ప్రేమికుణ్ణి బాధగా వదిలిపోవాల్సి వస్తోందని చెప్పడానికేగా, మోసమూ చెయ్యాలి. నిర్దోషిగానూ బ్రతకాలి, ఉమా! ప్రేమకి ప్రేమే కారణం కావాలి. కారణాల్లో కదిలేది ప్రేమ కాదు. నీది నిజమైన ప్రేమ అయితే మీ నాన్న గారితో నేను మాట్లాడుతా.”
“లాభం లేదు. ఆయన నా మాటే చెవిని పెట్టలేదు. కోపిష్టి. మాటలు మిగిలితే నువ్వు సహించలేవు. నేను భరించలేను.”
“నన్ను వదిలి బ్రతకడం భరించగలవు”
“అవును ఉమా! త్రాసులో చెరో ప్రక్క నువ్వూ, నేనూ కూర్చుంటే మన ప్రేమ సరితూగేది. కానీ ఓ పళ్ళెంలో నన్ను కూర్చోబెట్టి మరో పళ్ళెంలో ఎవరినో కూర్చోబెట్టావు. ఆ వ్యక్తి గెలిచి తూగాడు. నేను తేలిపోయాను. తేలికైపోయాను.”
“ఫణి యిక మాటల్లో నన్ను వేధించకు. నేనింక నీకు చెప్పలేను. దయచేసి నన్న మర్చిపో.” చాలా సేపు మౌనం.
“ఉమా! నేను నిన్ను తప్ప ఏదీ కోరను నువ్వూ లభించలేదు. నీ నిశ్చయం యిక మారదు. వెళ్తాను. దూరంగానే వెళ్తాను. నీ ఆలోచన కందనంత దూరం కాదు. నా ఆలోచనకందనంత, అదీ కాదు. నా పరిస్థితి లాగే మాటలు తలక్రిందులవుతున్నాయి. సరే, పోనీ, నీ జీవితానికి అడ్డు రాను. విడిపోయే ముందు నాదొక్కటే కోరిక.”
“ఏమిటి?”
“కోరిక.”
“ఫణి” “మనం స్నేహితులుగా విడిపోదాం .”
“నన్ను చాలా నీచంగా అంచనా వేస్తున్నావ్ ఫణి!” “అంతేనా?”
“నాన్నగారు నా కోసం ఎదురు చూస్తూవుంటారు” తను అతనికి దూరంగా కదలసాగింది.
వెనకనుంచి ఫణి గట్టిగా మాట్లాడుతున్నాడు- “ఉమా! నా ప్రేమని వురి తీశావు. నా జీవితం నాశనం చేశావు. ఉమా! నేను పిరికివాడిలా చచ్చిపోను. నిన్ను మర్చిపోను. నువ్ చేసిందీ మర్చిపోను. జీవితంలో ఎక్కడో ఎప్పుడో నాకు తారసపడకపోవు, నువ్వు నాకు చేసిన మోసానికి నా బాధ ఎలాంటిదో నీచేత అనుభవింపచేసి తీరుతాను ఉమా! అప్పుడు ఎందుకూ పనికిరాని పశ్చాతాపం నిన్ను నిలువునా దహిస్తుంది. నీ చివరిదాకా నిన్ను పగలూ, రాత్రి క్షోభ పెడుతుంది. పగ” ఒక్కసారి వీచినగాలికి వూగిన గన్నేరుకొమ్మ ఫ్లాష్ బాక్  ని వైప్ చేసేసింది.
“ఆ వెధవింకా రాలేదా?” అంటూ పార్థసారధి ప్రవేశించాడు.
“ఆం” అని నిద్రలోంచి లేచినట్టు లేచి “యిప్పుడే వస్తానని వెళ్ళారు” అంది.
“కూర్చోమని చెప్పకపోయావా?”
“చెప్పా, అయినా వచ్చేస్తా అని వెళ్లారు”
పార్ధసారధి టై విప్పుతూ అడిగేడు- “యివాళ ఏవిటి స్పెషల్స్?” ఉమాదేవికి అప్పటిగ్గానీ గుర్తు రాలేదు. వంట చెయ్యడం మరిచినట్టు. “వస్తున్నా” అంటూ పరాగ్గా అని గబగబా కిచన్ లోకి పరుగెట్టింది.
మధ్యాహ్నం ఫణి కాస్త ఆలస్యంగానే వచ్చేడు.
యిద్దరికీ భోజనాలు వడ్డించింది. “నువ్ కూడా కూర్చో” అన్నాడు పార్ధసారధి. “మీరు కానివ్వండి. వంటింట్లో పని మిగిలింది. తర్వాత తింటాను” అనేసింది ఆమె.
వాళ్ళిద్దరూ భోజనాలు ముగించి అదే పనిగా కబుర్లు కలబోసు కుంటున్నారు.
ఉమాదేవికి అన్నం హితవుగా లేదు. ఎలాగో అయిందనిపించి పక్క గదిలోకి వెళ్ళి నడుం వాల్చింది. నిద్రనీడలో సేద తీర్చుకుందామనుకుంది. కాని నిద్ర నీటివ్వలేదు వాళ్ళ కబుర్లే చెవులు రిక్కించి వింటోంది.
– ఫణి తన పాతకథ ఎప్పుడు చెప్పేస్తాడా? అని భయంగా వుంది. తప్పకుండా తన జీవితం సర్వనాశనం చేసే వెళ్తాడు. అన్నమాట ఆచరిస్తాడు. అయినా వినక తప్పదు. ఆయన ఫణి మాటకి ఎంత విలువిస్తారో యిన్నాళ్ళూ, భర్త మాటల్లో బాగా అర్థం చేసుకుంది. యింకా చెప్పడం లేదు. తను వింటాడని తెలుసుకుంటా. అసలే వేటగాడు. పొంచి చూసి బాణం విసురుతాడు. అది తన గుండెలో సూటిగా గుచ్చుకుపోతుంది. భగవాన్! ఈరోజు గట్టెక్కించు. ఎలా? ఈ ప్రమాదాన్ని ఆపేదెలా?” ఎంత ఆలోచించినా అతన్ని విడిగా కలిసి అన్నీ ఒప్పుకొని కాళ్ళా వేళ్ళా పడటం తప్ప మార్గం కనబడటం లేదు. కనికరిస్తాడా? అసలే ఫణి. ఆదిశేషువులా ఆదుకుంటాడో? కాల సర్పంలా కాటువేస్తాడో! కోరిక మన్నిస్తాడో! తన కోరిక మన్నించగోర్తాడో, ఏమైనా సరే కాపురం నిలబెట్టుకోవాలి. దానికోసం దేనికైనా సిద్ధపడాలి. లేకపోతే చావే శరణ్యం అవుతుంది. తనకి చావాలని లేదు. ఆయన కావాలని వుంది. ఏంచేసేది? ఫణి ఒక్కడూ విడిగా దొరకడం లేదు. ప్రొద్దుట వచ్చినపుడు దొరికిన అవకాశాన్ని తెలివితక్కువగా ప్రవర్తించి పాడుచేసుకున్నా –
ఆలోచనలు అలా భయపెడుతుంటే ఉమాదేవికి మెదడంతా ఘనీభవించి పోతున్నట్టుంది.
రాత్రి పదిదాకా కొండచిలువలా పాకిందారోజు,
స్నేహితులిద్దరూ అంతవరకూ స్నేహాన్ని స్కాచి వడబోసుకున్నారు.
భర్త తనకి, ఫణికి వరండాలో పక్కలు వేయమంటే వేసింది. ఇద్దరూ యింకా కబుర్లు చెప్పుకుంటారు. ఫణి వొంటరిగా పడుకుంటే, రాత్రి భర్త బాగా నిద్రపోయాక వెళ్ళి వేడుకుందామనుకుంది. కానీ తన ప్రాణానికి కబుర్లు వచ్చిపడి తన క్లయిమాక్సు సంగతి తేల్చేస్తామంటున్నాయి. వాళ్ళిద్దరూ వరండాలో మంచాలెక్కారు. వాళ్ళ మాటలు వినేందుకు తను భయం వంక చెప్పి, హాల్లో పక్కేసుకుంది.
అన్నీ అక్కర్లేని మాటలే మాట్లాడుకుంటున్నారు. ఆయనకి కాస్త ఎక్కువైనట్టుంది. మాట రేడియో డిస్టర్బెన్స్ వస్తోంది. ఫణి అదుపులోనే వున్నాడు. కానీ ఇంకా చెప్తాడనుకున్నది చెప్పడం లేదు. తనకి నిద్ర యివాళపట్టదనీ, తను వాళ్ళ మాటలు వింటున్నానని తెలిసిపోయుంటుంది.
ఉమాదేవి మనసు అలిసిపోతోంది.
గడియారం రెండు కొట్టింది.
తనకి నిద్ర రాలేదు. రాదు తన పాత కథ. నిద్రపోయే వరకూ రాదు. ఫణి కూడా నిద్రపోడు. అనుకున్నది చేసే వరకూ ఆలోచనలు అతన్ని నిద్ర పోనీయవు. ప్రొద్దుట తను పనిలో వుండగా ఏ కాఫీ కలిపేప్పుడో నన్నా చెప్పక మానడు. లాభం లేదు. ఆలస్యం చేస్తే అమృతం లాంటి బ్రతుకు విషం అవుతుంది. భర్త గురక వినిపిస్తోంది. ఆయన నిద్ర తనకి బాగా తెలుసు. తన భర్త ప్రాణానికి ఈశ్వరుడు నిద్రకి బ్రహ్మ.
ఉమాదేవి నిశ్చయానికొచ్చేసింది. మెల్లగా లేచింది… నెమ్మదిగా తలుపు తీసింది.
వరండాలో చీకటి చిక్కగా వుంది. భర్త పార్ధసారధి గాఢనిద్రలో వున్నాడు. తను మెల్లగా ఫణి చక్రవర్తి మంచం దగ్గరకి నడిచింది. మోకాళ్ళ మీద కూర్చుని అతని తల దగ్గరకి వంగింది. విస్కీ వాసన గుప్పుమంటోంది.
“ఏయ్! ఫణీ!” రహస్యంగా పిలిచింది. గుండె కొట్టుకుంటోంది. “ఊఁ” అన్నాడు వెంటనే. తన ఊహ నిజమే. తనూ నిద్రపోవడం లేదు. మెలకువగానే వున్నాడు.
“లేవకు, అలాగే – ఒక్కసారి నే చెప్పేది శ్రద్ధగా విను. యిప్పుడే వినాలి ప్లీజ్! – ఏయ్ వింటున్నావా?” అంది.
“ఊం” అన్నాడు ఫాలో అవుతున్నట్టు. తాగడం వల్లేమో కంఠం తేడాగా అదోలా వినిపించింది.
ఉమాదేవి వుద్వేగంగా చెప్పింది.
“ఫణీ! నేను – నేను ఓడిపోయాను” ఆగి ఆగి మాటలు కూడదీసుకుంటూ అంటోంది. నీ మనసు నా మనసు కంటే చాలా గొప్పది. నన్ను క్షమించగలవు. ఇప్పుడు నా బ్రతుకు నీ చేతుల్లో వుంది. నన్ను రక్షించి నా కాపురం నిలబెట్టు. ఫణి! ఎటు చూసినా నాకు ఒకటే దిక్కు. ఆయనొక్కడే దిక్కు నన్ను దిక్కులేని దాన్ని చెయ్యకు’  ఉమాదేవి దుఃఖం కట్టలు తెగింది. వెక్కి వెక్కి నిశ్శబ్దంగా ఏడవటం ప్రారంభించింది. మళ్ళా అంతలోనే అదుపులోకి తెచ్చుకుంటూ అంది. “ఫణీ! ఆయన కోసం, నా కోసం” ఏడుపు ఆగడం లేదు. “అంతా నువ్ చెప్పినట్టే  మనం స్నేహితులుగా విడిపోదాం. కాదు. స్నేహితులుగా కలుద్దాం’ అతని వొంటి మీద చెయ్యి వేసింది.
“ప్లీజ్ మాట్లాడవూ! నా రహస్యాలు భద్రంగా కాపాడవూ!” ఆమె గొంతు బొంగురు పోయింది.
అతను కదిలేడు. ఉమాదేవిని పసిపాపలా మంచం మీదికి దగ్గరికి తీసుకున్నాడు. ఆమె కన్నీరు తుడిచేడు. ముంగురులు సవరించేడు. వీపు మీద చేయి వేస్తూ “డోంట్ వర్రీ! యువర్ సీక్రెట్స్ ఆర్ సేఫ్ విత్ మి ఉమా!” అంటూ యింకా దగ్గరకు తీసుకుని ప్రేమగా గుండెలకి హత్తుకున్నాడు ఉమాదేవిని ఆమె భర్త పార్ధసారధి.
అవతలి మంచంమీద ఫణి చక్రవర్తి గురక వారి అన్యోన్యతకి బేక్ గ్రౌండ్ మ్యూజిలా వినబడుతోంది?”
* * *
