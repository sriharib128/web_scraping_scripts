రచన: సంధ్యా యల్లాప్రగడ

ఆదిలాబాదు అంటేనే అడవులు గుర్తుకు వస్తాయి. రాష్ట్రములో అత్యంత ఎక్కువ అడవులు ఉండి, అందాలతో ఉన్న జిల్లా అది. 75శాతం పచ్చని అడవులు, జలపాతాలతో ప్రకృతి అందాలన్నీ నిలవలుగా ఉన్న జిల్లా అది. అందాలు హస్తకళలు ఉన్నా అక్షరాస్యత 63శాతంలోనే ఉంది. ఆదివాసులు, గిరిజనులు ఉన్న జిల్లా. ఉన్నత విద్య, వైద్యము, కనీస అవసరాలకు ఆదిలాబాదే క్రేంద్రము వాళ్ళకు.
ఆదిలాబాదు తెలుగు రాష్ట్రాలకు సరిహద్దు. కాని అడవులకు సరిహద్దులేర్పచగలమా? మహారాష్ట్ర, నాందేడు సంస్కృతులు కలిసిపోయిన భాషాతో పచ్చని జిల్లా అది. గిరిజనులకు ఆలవాలమైనది. ఆదిలాబాదు జిల్లాకు ఉత్తరంలో మహారాష్ట్ర లోని యవత్మాల్ జిల్లా, చంద్రాపూర్ జిల్లాలు ఉన్నాయి. తూర్పున చంద్రాపూర్ జిల్లా ఉంది, దక్షిణాన నిజామాబాద్ జిల్లా, పశ్చిమంలో నాందేడ్ జిల్లాలు ఉన్నాయి. నదులుపరంగా దక్షిణాన గోదావరి నది, తుర్పున ప్రాణహిత నది, ఉత్తరంలో వార్ధా నది, పెల్ గంగా ఉన్నాయి. గోదావరి తెలుగు రాష్ట్రములోకి ఈ జిల్లాలోనే ప్రవేశిస్తుంది.
జ్ఞానప్రదాయిని బాసర సరస్వతిదేవీ దేవాలయం ఈ జిల్లాలోనే నెలకొని ఉంది. ప్రకృతి ఒడిలో దిగినట్లుగా ఆ ఉదయం ఆదిలాబాదులో బస్సు దిగాడు వివేక్. అక్కడే బస్టాండులో కాలకృత్యాలు తీర్చుకొని టీ తాగి, టిఫెను తిన్నాడు. తను తరువాత ఎక్కవలసిన బస్సు కోసము ఎదురు చూస్తూ కూర్చున్నాడు. ఉట్నూరు వెళ్ళే బస్సు అతనికి పదింటికి దొరికింది. అది ఎక్కితే ఆ బస్సు ప్రతి చోటా ఆగుతూ ఆగుతూ వివేక్ ను పన్నెండుకు గురుకుల పాఠశాలకు వెళ్ళే రోడ్డు దగ్గర దింపింది. 
***
ప్రసాదరావు సార్ ముందే చెప్పాడు. “నీవు బస్సు దిగి సక్కగా పో. అదే రోడ్డు. మరో దారి లేదు. అట్లా ఓ గంట నడిస్తే బడి దగ్గరకు పోతావు. రాజుసార్ నిన్ను చూశాడు కాబట్టి నీకు కొత్త కూడా ఉండదు. ఎవరైనా గ్రామం వాళ్ళు కనపడితే నీవు బలానా బడికి వెడుతున్నావని చెబితే, నీ పెట్టె పట్టుకొని నిన్ను బడి దగ్గర వదిలిపోతారు”.
వివేక్ ఆ మాటలు పట్టుకొని నడక మొదలెట్టాడు. అడవిలో అలా నడుస్తూ ఉంటే అతనికి ఆలోచనలు చుట్టు ముట్టాయి.
అతనికి మరణించిన తండ్రి చాలా గుర్తుకు వచ్చాడు. గిరిజనుడైన వివేక్ తండ్రి కొన్ని అనుకోని పరిణామాల వలన అడవి వదిలి రహస్య జీవితానికై పట్నం వెళ్ళాడు. అక్కడ మంచి-చెడు గ్రహించి, రిక్షా తొక్కుతూ జీవితాన్ని మొదలెట్టాడు. తెలివైన ఆయన రిక్షా నుంచి ఆటోకి ప్రమోటు చేసుకున్నాడు కాని ప్రమాదంలో మరణించాడు. ‘ఆయన కనుక బ్రతికి ఉంటే నన్ను వెళ్ళనిచ్చేవాడేనా?’ అని అనుకున్నాడు. తండ్రి ఏ పరిస్థితులలో పట్నం వచ్చాడో వివేక్‌కు తెలియదు. ఎప్పుడూ చెప్పలేదు. ఆయన అవేమి మాట్లాడేవాడు కాడు కూడా. తల్లికి ఏమీ తెలియవు. ఆమె చాలా అమాయకురాలు. కాల్నీలో నాలుగిళ్ళలో పాచి పని చేసి నెలకు కొంత తెచ్చేది. తండ్రి పోయాక ఆమె తెచ్చేదే వారిని బ్రతికించింది. తరువాత చెల్లి కూడా అలా పనికి వెళ్ళటం మొదలెట్టింది.
వివేక్‌కి తన పెద్దలెవరో తెలియదు. తన తండ్రి ఎక్కడివాడో చూచాయగా మాత్రమే తెలుసు. చుట్టాలంటూ కూడా ఎవ్వరూ తెలియదు. అడవంటే మాత్రం తండ్రి మాట్లాడేవాడు కాడు. కన్నీరు పెట్టుకునేవాడు. వివేక్‌కు చిన్నతనపు ఆ విషయాలన్నీ వరస పెట్టి గుర్తుకు వచ్చాయి, అలా అడవిలో నడుస్తూ ఉంటే.
తల్లిని ఎంత అడిగినా ఆమె ఏదీ చెప్పేది కాదు. అలా తన వంశవృక్షము, పెద్దలు, భాషా, పూర్వీకుల గురించి ఏమీ తెలియదు. పట్నంలో పెరిగినందుకు అతని భాషా వేషం పూర్తిగా పట్నవాసమే తప్ప, అతని పెద్దలు గిరిజనులంటే ఎవ్వరూ నమ్మరు కూడా.
ఇవి తలుస్తూ నడుస్తున్నాడు వివేక్. తన తండ్రి ఈ అడవులలో ఎక్కడో పెరిగాడు, తిరిగాడు. తన రక్త సంబంధీకులు ఈ అడవులలో ఉన్నారన్న ఆలోచన వింతగా అనిపించింది వివేక్‌కు.
‘నాకు ఈ గురుకులం ఇంత అడవిలో ఉందని తెలియదు. తెలిస్తే మాత్రము చేసేదేముంది. అవసరాలరిత్యా నాకు ఈ ఉద్యోగం ముఖ్యము. కొంచం కుదురుకోవాలి. తదనంతరము ఏ యూనివర్సిటిలోనో ఫ్రోఫెసర్ అవ్వాలి. నాయన మనస్సు శాంతిస్తుంది’ అనుకున్నాడు ఆలోచనగా.
అడవిలో ఎకడ్నుంచో నెమలి కూతలు వినిపిస్తున్నాయి. రకరకాల పిట్టల కూతలు. ఆ చప్పుళ్ళన్నీ వివేక్‌కు వింతగా ఉన్నాయి. మరి అతను జీవితములో మొదటిసారి ఇలా అడవిలో నడుస్తున్నాడు, అదీ ఒంటరిగా.
ఆ మట్టిదారిలో కంకర మాయమయ్యింది. ఎర్రమట్టి రోడ్డు సన్నబడింది. మనుష్యులు నడిచినది కాకుండా మిగిలినదంతా పచ్చని గడ్డి, చెట్లతో ఉంది.
‘అబ్బా ఎంత స్వచ్ఛమైన గాలి. ఇంత ఆక్సిజన్ పీల్చి నేను తట్టుకోలేను!’ అనుకుంటూ నవ్వుకున్నాడు.
సిటీలో ఆ కాలుష్యము పీల్చిన అతనికి ఇది చాలా సంతోషాన్ని ఇచ్చింది.
రోడ్డుకడ్డంగా వాగు ఒకటి. సన్నటి కాలువలా ఉంది. వైశాల్యము చూస్తే ఇసుక రాళ్ళతో పెద్దగానే ఉంది. వానాకాలము ఇటువంటి వాగులు పొంగుతాయి. మధ్యలో ఎత్తుగా రాళ్ళు పరిచి ఉన్నాయి. బహుశా వాటి మీద నడుస్తారేమో. ప్రస్తుతానికి అదో చిన్న కాలువలా ఉంది. నీరు చేతిలోకి తీసుకోవటానికి కూడా రావు.
అది దాటుతూ టైం చూసుకున్నాడు. నడవటం మొదలుపెట్టి అరగంట అయింది. చుట్టూ గడ్డితో పాటు తంగేడు పూల చెట్లు. అడవిలో మోదుగపూలు విపరీతముగా పూచాయి. తంగేడు పసుపు, మోదుగ ఎరుపులతో ఆ పూలు ఎంత రంగులుగా ఉన్నాయంటే బహుశా పైనుంచి చూస్తే ఈ ఎరుపు పసుపులతో అందమైన బతకమ్మలా ఉంటుందేమో అడవి అనుకున్నాడు. అంత ప్రకృతి చూస్తుంటే అతని హృదయం పొంగుతోంది.
అప్పుడప్పుడు కవితలు రాసుకునే అతనో చిన్నపాటి కవి. ఆ కవి హృదయము ఆ సౌందర్యము చూసి పరవళ్ళు త్రొక్కటం మొదలెట్టింది. కాని నడక, అందునా చేతులలో పెట్టె బరువుతో అతనిని ఇబ్బంది పెట్టింది. లేకపోతే అలా కూర్చొని కొంత కవిత్వము రాసేవాడేమో మరి.
ఆ ఏరు దాటాక అడవిలో చెట్లు కొట్టేసి వేసిన పంటలు కనపడ్డాయి. టైరు గుర్తులు కనపడ్డాయి అంటే ఏదో వాహనము కూడా ఆ దారిన ప్రయాణిస్తుందన్నమాట అనుకున్నాడు వివేక్.
అడవులలో గిరిజనులు పోడు వ్యవసాయం చేస్తారు. అడవి దట్టంగా ఉన్నదంటే భూమి సారవంతమైనదన్నమాట. ఆ దట్టమైన అడవిని నరికి, అక్కడ పంటలు వేసుకుంటారు. మూడు నాలుగు సంవత్సరాలైన తరువాత భూసారము తగ్గుతుంది. వారంతా అక్కడ్నుంచి మరో చోటికి తరలిపోతారు.
గిరిజనులకు, గిరిజనేతరులకు మధ్య జరిగే సంఘర్షనంతా ఈ అడవి గురించే, ఈ భూముల గురించే. గిరిజనులు అడవి బిడ్డలు. తను చదివిన చరిత్ర గుర్తుకు వచ్చింది వివేక్‌కు. తల విదిల్చి ముందుకు చూస్తూ సాగుతున్నాడు. ఆ అడవిలో కరెంటు కూడా ఉన్నట్లుగా లేదు. వెళ్ళే చోట గుడిసెలో, ఇల్లో, రేకులషెడ్డో.
అతను చదివిన ప్రభుత్వ పాఠశాలలన్నీ రేకుల షెడ్లే. కొన్ని బడులలో గోడలు కూలి కూడా ఉంటాయి. వాళ్ళకు కూర్చోటానికి బల్లలు కూడా ఉండవు. నేల మీదనే కూర్చుంటారు. హస్టల్ లో కూడా అందరికీ కలిపి హలు ఉంటుంది. ఎవరి చాప వారు పరుచుకు పడుకుంటారు. అది ప్రభుత్వ బడుల, వసతీగృహాల పరిస్థితి. ఇది కొందరు పెద్దమనుష్యులు కలిసి ఏర్పాటు చేసిన బడి. ఎలా ఉంటుందో? తనేమి చూడాలో, ఎక్కడ ఉండబోతున్నాడో ఆలోచిస్తేనే అతనికి కొద్దిగా కంగారు ఆందోళనా మొదలయ్యాయి.
అడవులలో దోమకాటు, విషజ్వరం కూడా ఎక్కవే. తనా రెండేళ్ళు బాండ్ రాసిచ్చాడు.
‘తప్పు చేశానా? తొందర పడ్డానా?’ అన్న దిగులు మెదలయింది మనస్సులో. అది పెరగటం మొదలయింది.
“ఇప్పుడు ముందు నుయ్యి, వెనక గొయిలా ఉంది నా పరిస్థితి. హైద్రాబాదులోనే ఏదో ఒకటి దొరికేది. తిండి గూడా ఇచ్చి జీతం ఇస్తే అంతా మిగులే. తల్లికి పంపినా, సగము దాచినా రెండేళ్ళలో రెండు మూడు లక్షలు దాచి కొద్దిగా బాగు పడవచ్చు అన్న ఆశతో వచ్చాను. ఆశ ఎంతైనా చేస్తుంది. హైద్రాబాదులో వెయిట్ చేస్తే బాగుండేది. ఛా! తొందరపడ్డాను’ ఇలా పరిపరి విధాలుగా ఆలోచిస్తున్న అతని మనస్సు కోతిలా అల్లరి చేస్తొంది. ఆలోచనలతో నడక మందగించింది.
***
ఎండ పెరిగింది. తల మీద చుర్రుమంటుంటే.. ‘ఇంకా ఎంత దూరమో’ అనుకుంటూ తల యెత్తి చూశాడు వివేక్. కనుచూపు మేరలో కొన్ని గుడిసెలు కనపడ్డాయి. కానీ నరసంచారం లేదు. అయినా వివేక్ ఆ గుడిసెలలో వెతుకుతూ వెళ్ళాడు. మొత్తం పది గుడిసెలు. వేటికీ తలుపులు లేవు. ఇంతలో ఒక ఆడమనిషి చేతిలో చిన్న పిల్లాడ్ని ఎత్తుకు కనిపించింది.
వివేక్ ఆమెను పిలిచాడు.
ఆమె కొత్త మనిషిని చూసిన కంగారు పడింది.
వివేక్ చేతులు జోడించి “అమ్మా! బడి ఇక్కడికి ఎంత దూరము?” అని ప్రశ్నించాడు.
ఆ ప్రశ్నకు ఆమె నెమ్మదించింది.
“దగ్గరే సారు.. కొంచం ముందుకు పోతే కనపడుతుంది” అంది ఆమె.
“ఎవ్వరూ లేరేంటి?” అడిగాడు.
“పనులకు పోయారు సారు. నాకు ఈ సన్నపిల్లగాడు పైయి బాగాలేకుంటే పోలే” చెప్పిందామె.
“అవునా. మందులు ఎవైనా దొరుకుతాయా ఇక్కడ?” అడిగాడతను.
ఆమె నవ్వింది. “లేదు సారు పసరు పోసినా. తగ్గిపొతది” అంది అమాయకంగా.
“నేను ఇక్కడ బడికి టీచరుగా వస్తున్నా. పోతానింక” అంటూ ముందుకు సాగాడు వివేక్.
***
వివేక్ మళ్ళీ మట్టి రోడ్డు మీదకు వచ్చాడు.
మళ్ళీ నడక మొదలెట్టాడు. ఎవరన్నా కనపడితే పెట్ట మోయమని ఇవ్వచ్చు అన్న ఆశ పోయింది. మధ్యహ్నానం ఎవ్వరూ కనపడరన్న జ్ఞానము కలిగింది ఆ స్త్రీ తో మాట్లాడిన తరువాత. దగ్గరలోకి వచ్చేశామన్న సంతోషం కలిగింది.
దారి కొంత గుట్టలా ఎత్తుగా ఉంది. నెమ్మదిగా గుట్ట పైకి ఎక్కిన వివేక్‌కి లోతట్టులో ఉన్న గురుకుల పాఠశాల తెల్లని రంగులో కనపడింది. అతను జీవితములో అంత ఆశ్చర్యం ఎప్పుడూ పొందలేదు. కారణం అతని ఊహలకు వ్యతిరేకంగా అది రెండంతస్తుల భవనం. చుట్టూ ప్రహరి గోడతో, చెట్లతో ఎత్తుగా ఉంది. దూరం నుంచి కుడా రాజసంగా నిలబడి ఉంది. ధీర్ఘచత్రాస్రాకారములో ఉన్న ఆ భవనము ఆ ఎండలో మెరుస్తూ కనపడింది. అది రెండు చేతులూ సాచి ఆహ్వానిస్తున్నట్లుగా తోచింది అతనికి. చుట్టూ ఉన్న చెట్లు, వాటి ఎర్రటి పువ్వుల మధ్య తెల్లని ఆ భవనము అన్ని ప్రశ్నలకూ సమాధానం చెబుతున్నట్లుగా ఉంది.
చకాచకా అడుగులు పడినాయి వివేక్ కు. చాలా మటుకు టెన్షన్ పోయింది. ఎందుకో చాలా రిలీఫ్ గా అనిపించింది. ఆందోళన కరిగిపోయి ఉత్సాహం చోటుచేసుకుంది.
‘ప్రసాదరావు సార్ అడిగినా చెప్పలేదు బిల్డింగు అని’ అని అనుకుంటూ భవనం గేటు దగ్గరకు చేరుకున్నాడు. పెద్ద గేటు అది. తాళం పెట్టి ఉంది. ప్రక్కన చిన్న గేటు తెరిచి ఉంది. అత్యంత సుందరంగా గేటు మీద బోర్డు “గిరిజన గురుకుల పాఠశాల” మెరుస్తూ ఆదరంగా ఆహ్వానిస్తూ కనపడింది. 
***
రచన: మన్నెం శారద
“ఇది జరిగి రెండేళ్ళు అవుతోంది. డిపార్టుమెంటు రూల్స్ ప్రకారం శేఖర్ ఆఫీసులో నాకు క్లర్క్ పోస్ట్ యివ్వటం, నేను జాయినవ్వటం మీకు తెలుసు. ఆ విషయంలో మీరు మాకనేక విధాలుగా సహాయం చేసి ఆదుకున్నారు. అయినా కూడా నేను మిమ్మల్ని నొప్పించి పంపేసేను. అప్పటి పరిస్థితులు, ఆవేశం అలాంటివి.
శేఖర్ నన్ను ఎంతో ఆదరణగా చూసేరు. ఆయనతో గడిపిన జీవితం చాలా చిన్నదయినా ఎంతో అపురూపమైనది. అంత మంచి వ్యక్తిని భర్తగా ప్రసాదించిన ఆ దేవుడే చూడలేక మమ్మల్ని విడదీసేడు”
ఆమె కళ్లలో కన్నీరు తొంగి చూస్తోంది.
“ఒంటరి ఆడది అందరికీ లోకువే. మంచి మనసుతో మీరు సాయం చేస్తున్నా, యిరుగు పొరుగు అనే మాటలు విని నాకు పిచ్చెక్కిపోయేది. అందుకే మిమ్మల్ని వెళ్లిపొమ్మని గట్టిగా చెప్పేను. మీరు వెళ్లిపోయేరు. జీవితం మీద విరక్తి పొందిన నేను అన్నీ వదులుకోవాలనుకున్నాను. కానీ నానీ నాకు బంధంగా మిగిలేడు. వాడికోసం ఆఫీసుకెళ్ళి వస్తున్నా, నేను చాలా నిర్లిప్తంగా, నిరాశగా వుండేదాన్ని. ఎవరితోనూ కలిసేదాన్ని కాదు.
సంతోషంగా వున్నపుడు కాలం గడిచినట్లుగా నిరాశలో నడవదు. ఆ తరుణంలో నాకు నానీయే లోకం అయ్యేడు. వాడి చుట్టూ ఆశలు అల్లుకొంటూ, వాడే ప్రపంచంగా బ్రతికేను. వాడికి చిన్న దెబ్బ తగిలినా, వాడి కళ్లలో నీళ్లు వచ్చినా చూడలేక విలవిలలాడేదాన్ని. అందుకే యిప్పటికి నానీని ఒక్క క్షణం చూడందే బ్రతుకలేననిపిస్తుంది.
ఆ రోజు మా ఆఫీసుకి ఓ కొత్త వ్యక్తి వచ్చి జాయినయ్యేడు. అతని పేరు మోహన్. అతను రాజమండ్రి నుండి ట్రాన్స్ఫర్ అయ్యి వచ్చేడు. చాలా హుషారుగా నవ్విస్తూ, కబుర్లు చెబుతూ, చాలా కలివిడిగా వుండేవాడు. చాలా కొద్దిరోజుల్లోనే అతను ఆఫీసులో అందరి అభిమానం సంపాదించేడు. అతను ఒకరోజు ఆఫీసుకి రాకపొతే అందరూ అతన్ని గురించే మాట్లాడుకునేవాళ్లు.
నేను ఆఫీసులో నా పని నేను చేస్కుపోవటం తప్ప ఎవరితోనూ ఎక్కువగా మాట్లాడేదాన్ని కాదు. అసలు మాట్లాడాలనే ఆసక్తి కూడా వుండేది కాదు. బ్రతుకుతెరువు కోసం ప్రాణాలు బిగబట్టి ఆ కొన్ని గంటలు ఆఫీసులో నిలబడేదాన్ని కానీ,  నిజానికి నా ప్రాణం పనిపిల్లకి అప్పజెప్పిన నానీమీదే వుండేది.
మోహన్ వచ్చిన దగ్గరనుండి మా ఆఫీసు వాతావరణం మారిపోయింది. అతను వేసే జోక్స్‌కి అందరూ నవ్వేవారు. జడపదార్థంలా పడివున్న నాకు కూడా కాస్త చైతన్యం కలుగసాగింది. అతని మాటలకి నా పెదవులపై అప్పుడప్పుడూ చిరునవ్వు తొంగి చూసేది.
ఒకసారి అతను  “స్వాతిగారికి నవ్వకూడదనే నియమం ఏమన్నా వుందా?” అన్నాడు.
నేను వెంటనే బిగుసుకుపోయి నా పని చూసుకోసాగేను.
నా కొలీగ్ జ్యోత్స్న వెంటనే అతనికి మెల్లగా ఏదో చెప్పింది.
అతను వెంటనే నాలిక్కరచుకుని “సారీ” అనడం నాకు వినిపించింది. అది కూదా నేను గమనించనట్లుగా వూరుకున్నాను.
ఆ రోజునుండి అతను నా పట్ల ప్రత్యేక శ్రద్ధ కనబరుస్తోన్నట్లు నాకన్పించసాగింది.
ఆఫీసుకి రాగానే నాకు ప్రత్యేకంగా విష్ చేసేవాడు.
ఏదో ఒకతి తన గురించి చెబుతూ నవ్విస్తుండేవాడు.
అతనితో ఎక్కువగా మూవ్ కావటం నాకు యిష్టం లేదు. కానీ అతని మాటలు నాకు రాను రాను వినాలనిపించేది. టైము ఇట్టే గడిచిపోయేది. కొన్నాళ్లకి అతను, నేను, జ్యోత్స్న కలిసి లంచ్ టైములో టిఫిన్స్ మార్చుకుని తినే స్థాయికి వచ్చేం.
అతనికి చాలా విషయాలు తెలుసనే విషయం అతని మాటల్ని బట్టి తెలుస్తుండేది. సమకాలీన రాజకీయల గురించి, సినిమాల గురించి, యిలా ఎన్నో విషయాల గురించి చాలా తమాషాగా చెబుతున్నప్పటికీ, అతని పరిశీలనా దృష్టికి నాకు ఆశ్చర్యాన్ని కలిగించేది.
ఇంటికి రాగానే తిరిగి ఎంతో వొంటరితనం.
నేను – నానీ! అంతే.
నానీకి మూడేళ్లు నిండేయి. చిన్న చిన్న మాటలు మాట్లాడుతున్నాడు.
వాడి మాటలు వింటుంటే ఎంతో ఆనందం కల్గేది.
తండ్రిలేని వాణ్ణి చూస్తుంటే మరెంతో దిగులు కూడా కలిగేది.
శేఖర్ ఫోటో చూస్తూ గంటలు గంటలు గడిపేదాన్ని.
అప్పుడప్పుడు మీరు గుర్తొచ్చేవారు. మీరు చేసిన సహాయానికి కృతజ్ఞత చెప్పకపోగా, మిమ్మల్ని నొప్పించేనన్న విషయం జ్ఞాపకమొచ్చి చాలా బాధ కలిగేది.
మీరు రాసిన ప్రతి ఉత్తరం ఎంతో ప్రేమతో చదివేదాన్ని. ఈనాటికీ మీ లెటర్స్ నేను చింపకుండా బీరువాలో దాచేనంటే మీరు నమ్మలేరేమో. ఒంటరితనంలో అవే నాకు కొండంత ధైర్యాన్నిచ్చేవి. అయినా ఎందుకో మీకు జవాబు రాయాలంటే ఓ విధమైన జంకుగా వుండేది.
ఒకరోజు మోహన్ అనుకోకుందా యింటికి వచ్చేడు.
నేను కంగారుపడుతూ లేచి నిలబడ్డాను.
“మీ పర్మిషన్ లేకుండా వచ్చేను. మీరు ఏమీ అనుకోకూడదు. నన్ను కోప్పడకూడదు.” గుమ్మలో నిలబడి తన సహజమైన ధోరణిలో నవ్వుతూ అన్నాడు.
“అదేం లేదు. రండి!” అన్నాను పైకి నవ్వుతూ. నిజానికి అతనలా రావడం నాకిష్టం లేదు.
లోపల నాకు కాస్త కంగారుగానే వుంది. ఇన్నాళ్లుగా వుద్యోగం చేస్తున్నప్పటికీ నేనింతవరకూ ఆఫీసులో వాళ్లతో ఎక్కువగా పరిచయాలు పెట్టుకోలేదు. ఎవరికి యింటికి వచ్చేంత చనువు లేదు. నేను ఎవరింటికీ వెళ్లను. నాలోని ముభావాన్ని చూసి కాబోలు ఎవరూ అంతగా నాతో పరిచయం పెంచుకోవటానికి ప్రయత్నించలేదు.
నేను ఒంటరిదాన్ని. ఆడదాన్ని. భర్త లేనిదాన్ని. ఏది వచ్చినా, ఏం జరిగినా అది కేవలం నా మనస్థాపానికే దారి తీస్తుందని నాకు తెలుసు. నాలాంటివాళ్లమీద రాళ్ళు విసరడమంటే సంఘానికి  ఆనందమని కూడా తెలుసు. అందుకే ఎవరూ యింటికి రావడం నాకు ఇష్టమనిపించదు.
“మీరదోలా వున్నారు!” అన్నాడతను లోపలికొస్తూ.
“అదేం లేదు కూర్చోండి” అన్నాను.
అతను కూర్చుని యిల్లంతా పరికించి చూస్తున్నాడు.
ఈ లోపున పనిపిల్లని కాస్త కాఫీ పెట్టమని, మళ్ళీ వచ్చి కూర్చున్నాను.
అతను నానీని ఎత్తుకుని కబుర్లు చెబుతున్నాడు. నానీ అతనికి విమానం ఎలా లేండయ్యేది. టాంకర్సు బాబుల వర్షం ఎలా కురిపించేదీ, సందర్భం లేకుండా చెప్పేస్తున్నాడు.
మోహన్ నానీ మాటలకు ఓ పక్క విస్తుపోతూ, మరో పక్క సరదాపడుతూ వింటున్నాడు.
అతని చూపు అకస్మాత్తుగా ఎదురుగా గోడకి వున్న శేఖర్ ఫోటోపై పడింది.
“మీవారా?” అని అడిగేడు.
“నాకు జ్యోత్స్న చెప్పింది” అన్నాడతను.
అతని మట్లని విన్నానే గానీ, నేను మాట్లాడలేదు.
పనిపిల్ల కాఫీ తెచ్చి యిచ్చింది. అతను కాఫీ త్రాగి నానీని తీసుకొని బయటకి వెళ్ళి మరో అరగంటలో తిరిగి వచ్చేడు.
నానీ చేతినిండా చాక్లెట్లతో, ఎయిరోప్లేన్ బొమ్మతో హుషారుగా వున్నాడు.
“అమ్మా! నువ్వొస్తావా? మేము విమానంలో అమెరికా వెళ్లిపోతున్నాం” అన్నాడు కళ్లు తిప్పుతూ.
నేను నానీవపు కోపంగా చూస్తూ “అలా అందరిదగ్గరా తీసుకోవచ్చా?” అన్నాను.
నానీ నావైపు బెదురుగా చూసేడు.
మోహన్ వారిస్తున్నట్లు అన్నాడు. “మీరలా భయపెట్టకండి. డిసిప్లిన్ పేరుతో పిల్లల్ని చెండాడం ఏమంత మంచి విషయం కాదు. వయసులో చాలా చిన్నవాళ్లు కాబట్టి వాళ్లు మన మీద తిరుగుబాటు చెయ్యలేరు. కానీ మనస్సులో చాలా చిన్నబుచ్చుకుంటారు. ఆ విధంగానే చాలామంది పిల్లల్ని మానసికంగా దూరం చేసుకుంటారు. పెద్దయ్యేక తల్లిదండ్రుల్ని ప్రేమించలేదని వూరికే వాపోతాంగానీ మన చేతలకది ఫలితం అనే విషయాన్ని మరచిపోతాం”
నేను అతనివైపు ఆశ్చర్యంగా చూసేను.
“ఎక్కువగా మాట్లాడి మిమ్మల్ని నొప్పిస్తే క్షమించండి. పసిపిల్లలు దైవ స్వరూపాలు. వాళ్లని అలరించి ఆనందించని జన్మ జన్మ కాదు. నాకు పిల్లలంటే వుండే యిష్టం కొద్దీ నేనే కొన్నాను. మీరేమైనా అనదలుచుకుంటే నన్ను అనండి.”బాధగా అన్నాడు మోహన్.
నేను కూడా అతణ్ణి నొప్పించినందుకు ఎంతగానో బాధపడ్డాను.
ఆ తర్వాత అతను తన గురించి ఎన్నో విషయాలు చెప్పేడు.
“నాకు తల్లి లేదు. తండ్రి వున్నా మా మధ్య మానసికంగా ఎంతో దూరం. ఆయన రెండో పెళ్ళి చేసుకున్నాడు. సహజంగా చొరవలేని నన్ను ఆయనంతగా పట్టించుకొనేవాడు కాదు. మా పిన్ని పిల్లలు ఎంతో స్వతంత్రంగా, స్వేచ్చగా ప్రవర్తించేవారు. ఏది కావాలన్నా, మా నాన్న దగ్గర మారాం చేసి తీసికొనేవారు. నేను అవసరమయింది కూడా అడగలేకపోయేవాణ్ణి. నన్ను నేనే వారందరికీ దూరంగా వుంచుకునేవాణ్ణి. అందరూ శెలవుల్లో యింటికి వెళ్లాలని వుత్సాహం చూపిస్తుంటే నాకు శెలవులొస్తున్నాయంటేనే భయంగా వుండేది. హాస్టలే యిల్లుగా భావించుకునేవాణ్ని. అయినా తప్పనిసరిగా వెళ్లాలి కాబట్టి వెళ్లి క్షణాలు లెక్కబెడుతూ శెలవులు గడపి తిరిగి హాస్టలు చేరేవాణ్ని.
ఇంతకూ మా పిన్ని గయ్యాలి కాదు. మా నాన్న దుర్మార్గుడు కాదు. తల్లి అనే మనిషి లేకపోవడం వల్ల నాలో నేను ఏర్పరచుకొన్న న్యూనతా భావం అది.
అందుకే తల్లిదండ్రులలో ఏ ఒక్కరి ప్రేమ అందకపోయినా అ అపిల్లలు దురదృష్టవంతులు. సాధ్యమైనంతవరకు పిల్లల్ని ఆ భావన కలగనీయకుండా పెంచడం ధర్మం. దయచేసి నేను కోరేది ఒకటే. నానీకి తండ్రి లేడనే బాధ కలగనీయకండి. సాధ్యమైనంతవరకు అతను ఉత్సాహంగా ఆనందంగా పెరిగే పరిస్థితులని కల్గించండి. జరిగిందే తలుచుకుకొంటూ కృంగిపోక, జీవితాన్ని బిజీగా, ఆనందమయంగా చేసుకోవడానికి ప్రయత్నించండి. ఒక స్నేహితుడిగా యింతకంటే ఎక్కువగా చెప్పలేను.”
అతను చెప్పటం ఆపి నా వంక చూసేడు.
నేను మాట్లాడలేదు.
“నేను చెప్పినదాంట్ళో తప్పేమయినా వుందా?”
“అబ్బే! అదేం కాదు.” అన్నాను.
అతను వెళ్లి వస్తానని వీడ్కోలు తీసుకున్నాడు.
నానీ వుత్సాహంగా చెయి వూపి “టాటా” చెప్పేడు.
“అంకుల్! మళ్లీ వస్తారుగా” నానీ మాట్లకు అతను తలవూపి నావైపు చూశాడు.
నేను నవ్వి వూరుకున్నాను.
ఇంకా వుంది…
రచన: మణికుమారి గోవిందరాజుల
“రండి! రండి… అత్తయ్యగారూ!” కారు దిగుతున్న అత్తగారికి ఎదురెళ్ళి ఆహ్వానించింది పూర్ణ. కారు దిగుతూ కోడల్ని నిండుగా చూసుకుంది రంగనాయకమ్మ. ఎప్పుడూ చిరునవ్వుతో ఉండే కోడలంటే చాలా ఇష్టం రంగనాయకమ్మకి.
కారు దిగిన అత్తగారి కాళ్ళకు దండం పెట్టింది. “ఇప్పుడెందుకే ఈ దండాలూ” అంటునే మనసారా “దీర్ఘ సుమంగళీ భవ” అని దీవించింది. “పిల్లలేరే” ఎక్కడా పిల్లల జాడ కనపడక అడిగింది.
“ఏమో అత్తయ్యా! ఇప్పటిదాకా ఇక్కడే ఉన్నారు. ఎక్కడికెళ్ళారో… ఏంటో” పూర్ణ పెదవులమీద చిరునవ్వు కదలాడింది. “మీ కోసం ఫిల్టర్ ఫ్రెష్ గా వేసి, పాలు కాగబెట్టి ఉంచాను. మంచి కాఫీ తాగుదాము రండి అత్తయ్యా” చెప్తూ లోపలికి దారి తీసింది.
“శివా! బ్యాగ్స్ లోపల పెట్టి కాళ్ళూ చేతులు కడుక్కొచ్చుకో. టిఫిన్ తిని కాఫీ తాగుదువు కాని. ఎప్పుడో పొద్దున్న తిని ఉంటారు” ఆ మాటలు వింటూనే లోపలికి వెళ్తున్న రంగనాయకమ్మ  గిర్రున వెనక్కి తిరిగి శివకు వద్దంటూ సైగ చేసేలోగానే జరగాల్సిన డామేజీ జరగనే జరిగింది.  “పొద్దున్న ఎప్పుడో తినడం ఏంటమ్మా? అన్ని ధాబాల దగ్గర ఆగాము” కిసుక్కున నవ్వాడు శివ.
“ఒరేయ్ శివా! ఘనకార్యం చేసావులే కాని, ఆ బ్యాగులు లోపల పెట్టి బయటికేడువు” చెప్పి కోడలి మొహం చూడకుండా గబ గబా లోపలికి వెళ్ళిపోయింది.
అత్తగారి చిన్న పిల్లల మనస్తత్వానికి  నవ్వుకుంటూ తాను కూడా లోపలికి వెళ్ళింది పూర్ణ.
బయటి హాల్ దాటి లోపలి హాల్లో కెళ్ళగానే రంగనాయకమ్మ తల మీద పూల వాన కురిసింది. “వెల్కం బామ్మా!” అంటూ ముగ్గురూ వచ్చి బామ్మని కావలించుకున్నారు. చాల సంతోషపడిపోయింది. “బంగారాలూ ఎలా ఉన్నార్రా?” అంటూ తానూ వాళ్ళని దగ్గరికి తీసుకుంది. “ఇందుకటర్రా భడవకానల్లారా? బయటికి రాక్కుండా దాక్కున్నారు?” పిల్లలు ఇచ్చిన గౌరవం, ప్రేమ రంగనాయకమ్మ పెదాలమీదకు ప్రేమతో, గర్వంతో కూడిన నవ్వును తీసుకొచ్చింది.
పిల్లలు అనుకుంటాం కానీ, చాలా తెలివి కలవాళ్ళు. తమ తలితండ్రులను, ముఖ్యంగా తల్లిని మిగతా వాళ్ళు ఎలా ట్రీట్ చేస్తున్నారు అనేది చాలా నిశితంగా గమనిస్తారు.అది వైస్ వర్సా కూడా. బామ్మను తల్లి ఎలా ట్రీట్ చేస్తున్నదీ కూడా అంతే జాగ్రత్తగా గమనిస్తారు. ఆ పసి వయసులో ఏది మంచీ, ఏది కాదూ అనేది వాళ్ల చిన్ని బుర్రలో రికార్డ్ అవుతూనే ఉంటుంది. సహజంగా ఎటు కరెక్ట్ అవుతే అటే మొగ్గుతారు. తమకు చాతనైన విధంగా వాళ్ళను ఊరడించడానికి ప్రయత్నిస్తారు.  ఇంట్లోని పెద్దవాళ్ళకూ  తల్లికీ మధ్య ఉండే ఆప్యాయతానురాగాలను గమనిస్తే వాళ్ళకు ప్రత్యేకంగా ఎవరూ ఏమీ చెప్పక్కరలేదు. వాళ్ళూ ఆటోమేటిక్ గా పెద్దలను గౌరవించడం నేర్చుకుంటారు.
బామ్మకు తల్లి అంటే ఎంత ప్రేమో, తల్లికి బామ్మ అంటే ఎంత గౌరవమో చిన్నప్పటినుండి చూస్తున్న ధృతీ వాళ్ళకు  బామ్మ అంటే తగని ప్రేమ. రంగనాయకమ్మకు కూడా మనవడూ, మనవరాళ్ళంటే ఎంతో ముద్దు. ధృతి తర్వాత పిల్లలు లేరని, నాకూ ఒక్కడే, నీకూ ఒక్కతే అని  చాలా బాధపడేది.చాలా కాలం తర్వాత గర్భం దాల్చిన కోడల్ని కొంతకాలం తన దగ్గర ఉంచుకుని అపురూపంగా చూసుకున్నది. అప్పుడే ధృతి బామ్మకు చాలా చేరికయింది.
తన పక్కలో పడుకోబెట్టుకుని ఎన్ని కథలో చెప్పేది. జీవితాన్ని ఎన్ని ఉపమానాలతోనో పోల్చేది. రామయణ, భారత, భాగవతాలు చిన్న చిన్న కథలుగ చెప్పి అవి జీవితానికి ఎలా అన్వయించుకోవాలో వివరించేది.మంచీ, చెడూ ఎలా గమనించుకోవాలో నేర్పేది.  అందుకే ధృతికి బామ్మ దగ్గర బాగా చేరికే కాకుండా ఇష్టం కూడా.
“ఏమర్రా! ఎక్కడెక్కడ ఏమేమి సినిమాలు ఆడుతున్నాయి?” పిల్లల్ని దగ్గరకు తీసుకుంటూ అడిగింది.
“బామ్మా! ఈ సారి మేము తీసుకెళతాము నిన్ను. ఇప్పుడు మేము పెద్దాళ్ళమయ్యము కదా?” ఆర్తీ కార్తీ పోటీ పడ్డారు.
“అత్తయ్యా! ఇప్పుడే వచ్చారు… అప్పుడే సినిమాలా? కొద్దిగా రెస్ట్ తీసుకోండి. ఏయ్! పిల్లలూ బామ్మని  గోల చేయకండి” అత్తగారికి చెప్తూనే పిల్లల్ని మందలించింది.
”రెస్టేంటే? రెస్టూ..రొస్టూనూ. నేనేమన్నా అలసిపోయానా? హాయిగా వచ్చాను. నా తండ్రి నన్ను అలసిపోనివ్వడు కదా”
“అత్తయ్యా! ఇందులో మీ తండ్రేమి చేసాడో” కొంటెగా అడిగింది.
“ఓసి నీ అసూయ దొంగల్దోలా… నా తండ్రంటే మీ ఆయన అనుకున్నావా? వాడేనే ఆ శివగాడు” తనూ కొంటెగానే చెప్పింది.
అప్పుడే లోపలికి వస్తున్న శివ “పెద్దమ్మగారూ…” అంటూ తెస్తున్న బ్యాగులు అక్కడే పడేసి వచ్చి రంగనాయకమ్మ కాళ్ళమీద వాలిపోయాడు. “పెద్దమ్మగారో…! ఇంతవరకు నాకు తెలీదు,  నేనంటే మీకంత ప్రేమని. ఇక ఈ పాదాలు వదలనమ్మా… మీ మీద ఒట్టు. మీరు దోవలో ఏమేమి తిన్నారో కూడా చెప్పను కాక చెప్పను… సూర్యాపేట దాటాక ఆగామా అక్కడ మొక్కజొన్న పొత్తులు కాలుస్తుంటే హైవే మీద ఆపించి, అక్కడే కాల్పించుకుని తిన్నామని అస్సలు చెప్పను. అల్లనేరేడు పళ్ళు రోడ్డు పక్కన పెట్టుకుని కూర్చున్నామెని పిలిచి,  ఆమె చేతిలో వంద పెట్టి నాలుగంటే నాలుగే పళ్ళు తీసుకుని తిన్నారని అసలే చెప్పను… మర్చిపోయాను ధాబా మొదట్లో పెట్టే మిర్చి బజ్జీలు
తిన్నామని అంతకంటే చెప్పను… పెద్దమ్మగారో మీ మీద ఒట్టు. మీ కాళ్ళు వదలను” ఒక చేత్తో బామ్మ కాళ్ళు గట్టిగా పట్టుకుని ఇంకోచేత్తో కళ్ళు తుడుచుకుంటున్నట్లుగా యాక్షన్ చేసాడు. “అన్నిటికంటే ముఖ్యంగా మీకు చెప్పిన టైం కంటే రెండుగంటలు ముందుగానే బయలు దేరామని అసలే చెప్పను”
పిల్లలంతా వాడి నటనకు పడీ పడీ నవ్వుతూ చప్పట్లు కొట్టసాగారు.
“ఆరి భడవా! చెప్పనంటూనే అన్నీ చెప్పావు కదరా? పిల్లలూ  ఆ కర్ర పట్టుకురండర్రా… వీడి బుర్ర బద్దలు కొడదాము” తనూ లేస్తున్నట్లుగా యాక్షన్ చేసింది. ఈ లోపలే కార్తీ వెళ్ళి కర్ర పట్టుకొచ్చాడు. అది చూడగానే శివ ఒక్క ఉదుటున లేచి బ్యాగులందుకుని లోపలికి పరుగు తీసాడు.
పిల్లలు కూడా వాడి వెనకాల పడ్డారు. శివ వస్తే వాళ్ళకు బోలెడు సందడి. బాగా ఆడిస్తాడు. శివ తల్లి భర్త పోయాక,  శివ నెలల పిల్లాడిగా ఉన్నప్పుడు వచ్చి రంగనాయకమ్మ దగ్గర పనికి చేరింది. ఒంటరి వాళ్ళైన ఇద్దరూ బాగా దగ్గరయ్యారు. ఎదుగుతున్న శివ అమ్మా అంటూ కాళ్ళను చుట్టుకుంటుంటే తల్లి లానే దగ్గరకు తీసింది.  శివ కూడా అక్కడ సొంత వాడిలానే అన్నీ బాగా కనిపెట్టుకుని ఉంటాడు. బలవంతాన వాడితో డిగ్రీ దాకా ప్రైవేట్ గా చదివించింది. ఇప్పుడు ఎస్సై ఉద్యోగానికి టెస్ట్ రాయడానికి తీసుకొచ్చింది.
“అమ్మా నే వెళ్తే నీకెలాగా” అన్నా కూడా “నా కొడుకునే నేను  ఆశించటం లేదు. ఇక నీదేముందిరా? పోయే జీవితం నాది. భవిష్యత్తంతా మీదే. నువు వృద్ధి లోకి వస్తే నాకు అంతకంటే కావలసినదేమున్నది?” అంటూ ఒకరకంగా బలవంతాన తీసుకొచ్చింది.
శివ చేతుల్లోనే పెరిగారు పిల్లలు. అందుకే వాళ్లకంత ఆనందం శివ వస్తే.
“ఎందుకు బామ్మా అవన్నీ తింటావు? మీకు పల్లెటూళ్ళో అన్నీ దొరుకుతాయి కదా?” బామ్మ మెడచుట్టూ చేతులేసి, ఆమె బుగ్గ మీద ముద్దు పెట్టుకుంటూ అడిగింది ధృతి.
“రోడ్డు మీద అలా ఆపించి తినడంలో మజానే వేరే. మనకు ఇంట్లో అన్నీ కోరుకోకుండానే దొరుకుతున్నాయి. ఇది నేను కావాలని అనుకుని కొనుక్కోవడం కదా?” హాయిగా నవ్వేసి, తను కూడా ధృతిని దగ్గరికి తీసుకుని నుదుటి మీద ముద్దు పెట్టుకుంది. చెప్తుండగానే ఆమె జ్ఞాపకాలు ఎక్కడికో వెళ్ళాయి.
“అమ్మా!” లోపలికి వచ్చిన దినేష్ సంతోషంగా తల్లి కాళ్ళకు దండం పెట్టి పక్కన కూర్చున్నాడు. కొడుక్కెంత వయసొచ్చినా తల్లికెప్పుడూ అడ్డాల్లో బిడ్డడే. కొడుకుని చూడగానే మొహం వెలిగిపోయింది ఆ తల్లికి.
ఇంతలో పూర్ణ కాఫీలు తెచ్చింది అందరికీ. “అమ్మా! మరి మాకూ?” ఆర్తీ కార్తీ ఒక్కసారే అడిగారు. వాళ్ళిద్దరూ ఒకటే చెప్పారు మీరెన్నిసార్లు కాఫీలు తాగితే మాకు అన్ని సార్లు పాలు కలిపి ఇవ్వాలని. ఇద్దరూ పాల పిచ్చోళ్ళు.
“మీకు లేకుండానా? మీకివ్వకపోతే మీ అక్క నన్ను బతకనిస్తుందా?” నవ్వుతూ వాళ్ళ గ్లాసులు వాళ్ళకిచ్చింది.
“అమ్మా! ఊళ్ళో అంతా బాగున్నారా? శివా వాళ్ళమ్మ బాగుందా?” ఊళ్ళో వారి యోగక్షేమాలు అడగసాగాడు దినేష్.
పిల్లలు లోపల ఇల్లంతా ఉరుకుతూ శివతో ఆడసాగారు. రాత్రి వంట చేయటానికి వంటింట్లోకి వెళ్ళింది పూర్ణ. బామ్మా నాన్నల ముచ్చట్లు వింటూ బామ్మ ఒడిలో తల పెట్టుకుని పడుకుంది ధృతి.
************
“స్వాతీ! చూసావు కదా? ఎలా ఉన్నది ఆ అమ్మాయి?” డైనింగ్ టేబుల్ దగ్గర ఇద్దరూ  అన్నాలకు కూర్చున్నప్పుడు, కూర వడ్డించుకుంటూ  అడిగాడు శేఖరం భార్య స్వాతిని.
“వియ్యానికైనా… కయ్యానికైనా సమఉజ్జీ అన్నారు పెద్దలు. ఆ అమ్మాయి మనకే విధంగానూ సరిపోదు. మీకెందుకు అంతలా నచ్చిందో నాకైతే అర్థం కాలేదు. మనవాడికి ఏమి తక్కువని ఆ అమ్మాయిని కోడలిగా చేసుకుందామనుకుంటున్నారో అంతకంటే అర్థం కాలేదు. వారం నుండి వినీ వినీ బుర్ర వాచిపోయింది” చిరాగ్గా అన్నది స్వాతి.
“ఆ అమ్మాయి మొహం లో కళ చూసావా? అమ్మవారిలా వెలిగిపోతున్నది. ఆస్తులదేమున్నదే, మనకే ఉన్నది తరాలు కూర్చుని తిన్నా తరగనంత. ఆ అమ్మాయి అమ్మవారిలా ఇంట అడుగు పెడితే సిరులన్నీ ఉన్నట్లే” నాట్యం చేస్తున్న ధృతి కళ్ళముందు మెరిసింది.
“చాల్లెండి సంబడం. అసలు వాడేమనుకుంటున్నాడొ తెలియదు కదా? వాడొచ్చాక ఆలోచిద్దం లెండి”  అప్పటికి ఆ సంభాషణకు చుక్క పెట్టింది స్వాతి.
కాని శేఖరం మనసు మటుకు ఆ అమ్మాయి కోడలిగా వస్తే బాగుండును అనే ఉన్నది.
స్వాతి కలిగిన ఇంట్లో పుట్టింది. పెళ్ళినాటికి శేఖర్  అప్పుడప్పుడే ఆర్ధికంగా  పుంజుకుంటున్నాడు. స్వాతి తండ్రి వెంకటేశ్వర రావు గొప్ప దార్శనికుడు.శేఖర్ లోని స్పార్క్ ని గమనించాడు. అందుకే తనంత తానుగా వెళ్ళి అడిగి మరీ అల్లుణ్ణి చేసుకున్నాడు. గొప్పింటినుండి వచ్చానన్న అతిశయం స్వాతికి ఓ పాలు ఎక్కువే ఉన్నది.
ఆ గర్వంతోనే అత్తా,  ఇద్దరు  ఆడబిడ్డలను కొత్తల్లో చులకనగా చూసేది. శేఖర్ కి  తల్లి,తండ్రులంటే చాలా ప్రేమ. ముఖ్యంగా కుటుంబ బంధాలకు చాలా విలువ ఇస్తాడు.  ఏమీ లేని స్థితిలో కూడా  ఎంతో కష్టపడి తనను చదివించారు తల్లీ తండ్రీ. వారు కోరుకున్నదానికంటే ఎక్కువగానే తాను ఎదిగాడు. ఇప్పుడు వాళ్ళను సుఖపెట్టవలసిన బాధ్యత తనది. అందుకే పెళ్ళి మాటలకు స్వాతి తండ్రి,  వేంకటేశ్వర రావు రాగానె ఒకటే కండిషన్ పెట్టాడు. ‘అందరమూ కలిసే ఉంటాము… తన తలితండ్రులను, కుటుంబాన్ని బాగా చూసుకోవాలని’ వెంకటేశ్వర రావు తన ఎన్నిక సరైనదే అని సంతోషపడ్డాడు. కుటుంబ బంధాలకు విలువ ఇచ్చే అల్లుడు తన కూతుర్ని కూడా బాగా చూసుకుంటాడు అని ఆలోచించాడు.
స్వాతి భర్త ఉన్నప్పుడు ఒకతీరుగా,  భర్త లేనప్పుడు ఒకతీరుగా ప్రవర్తించేది. శేఖర్ తలితండ్రులు, ఆ విషయం చెప్తే కొడుకు కాపురంలో కలతలు వస్తాయని నోర్మూసుకునేవారు. కాని ఒకటి రెండు సార్లు ఆ సంగతి అనుకోకుండా శేఖర్ కంట పడింది.
ఎప్పుడు కూతుర్ని చూడటానికి మనసొస్తే అప్పుడే వచ్చేవారు వేంకటేశ్వర రావు దంపతులు. ఆ రోజు కూడా అలానే వచ్చారు. సాధారణంగా ఎవరన్నా వస్తున్నారని ముందుగా తెలిస్తే చాలా మంది ఇంట్లో వేసుకునే నలిగిన బట్టలు మార్చుకుంటారు. ఆ రోజు వాళ్ళు సడన్ గా వచ్చేసరికి శేఖర్ తల్లి కుసుమ, తండ్రి రామారావు మామూలు బట్టలతో ఉన్నారు. దానికి తోడు స్వాతి మేనమామ వాళ్ళు కూడా వచ్చారు వాళ్లతో. స్వాతి చాలా అవమానంగా ఫీల్ అయింది. మేనమామ   వాళ్ళు కాసేపు కూర్చుని వెళ్ళిపోయారు.
అప్పటివరకు ఉగ్గబట్టుకున్న చిరాకు వాళ్ళు వెళ్ళగానే బయటపడింది.
“అత్తగారూ! మీరు కట్టుకున్నటువంటి బట్టలు మా ఇంట్లో పని వాళ్ళు కూడా కట్టుకోరు. కాస్త మంచి బట్టలు కట్టుకోవచ్చు కదా? మిమ్మల్ని చూసి వాళ్లేమనుకుంటారు? మేము మీకు ఏమీ ఇవ్వడం లేదనుకోరూ?”
“వాళ్ళొస్తున్నారని తెలీదు కదమ్మా? అందుకని మార్చుకునే సమయం లేకపోయింది” నెమ్మదిగా అన్నది కుసుమ.
“వాళ్ళొచ్చి బయట కూర్చున్నారు కదా? అప్పుడైనా మార్చుకోవచ్చు కదా? లేకి బుద్దులెక్కడికి పోతాయి?” వంతపాడింది తల్లి వందన.
అప్పుడే వాళ్ళని పంపి లోపలికి వచ్చిన వేంకటేశ్వర రావుకు  కూతురి మాటలు విని బాధపడ్డాడు. పెద్దవాళ్ళైన తాము ఉండగానే కూతురు అలా మాట్లాడటం నచ్చలేదు. “స్వాతీ! ఎవరితో మాట్లాడుతున్నావో అర్థమవుతున్నదా? నీ భర్తకు ప్రాణం వాళ్ళు. నీక్కూడా అంతే ఉండాలి. పెళ్ళయింది కాబట్టి నిన్ను ఇంతకన్నా ఏమీ అనలేకపోతున్నాను. బావగారూ!  క్షమించండి. మా అమ్మయి తరపున నేను మిమ్మల్ని వేడుకుంటున్నాను” రామారావు  దగ్గరకు వెళ్ళి చేతులు పట్టుకున్నాడు.
“అయ్యో! పర్లేదండీ” ఏమనాలో తెలీక ఆ మాటని ఊర్కున్నాడు రామారావు.
అప్పుడే లోపలికి వస్తూ క్షమించండి అని మామగారు అడగడం, తండ్రి పర్లేదనడం  విన్నాడు శేఖర్. కాని ఆ సంగతి అప్పుడేమీ అడగలేదు. తండ్రితో  కోపంగా ఏదో అనబోయిన స్వాతి,  భర్తను చూడగానే లోపలికి వెళ్ళిపోయింది. శేఖర్ అత్తగారు, వందన కూడా కూతుర్ని అనుసరించింది.
వేంకటేశ్వర రావుకు అర్థమయింది అల్లుడికి సంగతేదో ఉన్నదని అనుమానం వచ్చిందని. అందుకే ఆ సాయంత్రం అల్లుణ్ణి బయటకు తీసుకెళ్ళి సంగతంతా చెప్పేసాడు. “అల్లుడూ! ఆ బాధేంటో నాకు తెలుసు. మీ అత్తగారు కూడా మా వాళ్ళను సరిగా చూడకపోయేది. అదే అహంకారం నా కూతురుకు వచ్చింది.  లేనింటి పిల్ల అయితే అణకువగా ఉంటుందని తలచారు మా అమ్మా, నాన్నా. కాని ఆడపిల్లకు అహం రావడానికి, పేదింటి పిల్లా, కలిగిన ఇంటి పిల్లా అన్న తేడా ఉండదన్న సంగతి నా కూతురు బాగా చెప్పింది”  విచారంగా అన్నాడు వేంకటేశ్వర రావు.
ఏమీ మాట్లాడలేదు శేఖర్. అల్లుడికి కోపం వచ్చిందన్న సంగతి అర్థమయింది వెంకటేశ్వర రావుకు. ఏదో చెప్పబోయాడు. ఆగమన్నట్లుగా చేయి ఊపాడు శేఖర్. “మామగారూ! ఇప్పుడర్థమవుతున్నది. మీకు మీ అమ్మాయి అహంకారం సంగతి తెలుసు. లేనింటి అల్లుడైతే అణిగి మణిగి ఉంటానని నన్ను ఏరి కోరి అల్లుడిగా చేసుకున్నారు. కాని లేనింటి వాళ్ళమయినా అభిమానానికి తక్కువ వాళ్ళము కాము.విలువలకు విలువ ఇవ్వని మీ అమ్మాయిని నేను భరించలేనేమో. కాని మీ ప్రేమ, నాకు మీరిచ్చే గౌరవం  నన్ను ఆలోచించమంటున్నది. చూద్దాము కొన్నాళ్ళు. పదండి ఇంటికెళదాము” కోపాన్ని హద్దుల్లో ఉంచుకుంటున్న అల్లుడి మీద గౌరవం ఎక్కువయింది వేంకటేశ్వర రావు  ఏమీ మాట్లాడలేక అల్లుణ్ణి అనుసరించాడు..
ఇంటికి వచ్చాక మామూలుగానే ఉన్నాడు శేఖర్. భోజనాలు అయ్యాక వాళ్ళు వెళ్ళిపోయారు. రాత్రయింది. భర్త ప్రవర్తన స్వాతిని కొద్దిగా భయపెడుతున్నా బింకంగా ఉన్నది.  కానీ ఏమీ అడగలేదు శేఖర్.
మర్నాడు ఎక్కువ సమయం తలి తండ్రులతోనే ఉన్నాడు శేఖర్. కాని మనస్సులో ఏదో అర్థం కాని ఆవేదన. దీనిని ఎలా పరిష్కరించాలా అన్న ఆలోచనతోనే గడిపాడు. భార్యను ఏమీ అడగలేదు. అడగాలనిపించలేదు. అలా అని వదిలే సమస్య కాదు.
“అమ్మా! చిన్న మామయ్యా వాళ్ళను చూసి చాలా రోజులయింది వెళదామా?”
కుసుమ చాలా సంతోషపడింది. తాము వెళ్ళొస్తున్నా కొడుక్కున్న బిజీ స్కెడ్యూల్లో అతనికి రావటానికి కుదరటం లేదు. అందరూ అడుగుతున్నారు… కొడుకు కోడలు కూడా  ఒకసారి వస్తే బాగుండును, అని మనసులో ఉన్నా అడగలేకపోయింది.
“అలాగే మన ఊరు కూడా వెళ్దాం అమ్మా. అందర్నీ చూసి చాలారోజులయింది”
ఇంకా పొంగిపోయారు ఇద్దరూ.
మర్నాడు స్వాతిని, తలి తండ్రులను తీసుకుని ఊళ్ళో ఉన్న మేనమామల ఇంటికి వెళ్ళాడు. అందరూ కూడా ఎంతో ఆప్యాయంగా ఆహ్వానించారు. ఎదుగుతున్న మేనల్లుణ్ణి చూసి పొంగిపోయారు. అంత ఎదిగినా ఒదిగి ఉన్న అతని సంస్కారాన్ని మెచ్చుకున్నారు.
“మామయ్యా! అందరమూ తరచుగా తప్పక కలుద్దాము. నేను కూడా కొంత సమయం మిమ్మల్ని కలవడానికి కేటాయించుకుంటాను” చెప్తున్న మేనల్లుణ్ణి ప్రేమగా దగ్గరికి తీసుకున్నారు.
“స్వాతి వల్ల కలిగిన అవమానానికి కొంత ఉపశమనం కలిగింది అమ్మా వాళ్ళకు” వెలిగి పోతున్న తల్లి వదనం చూసి తృప్తి పడ్డాడు శేఖర్. వస్తూ వస్తూ తమ ఊర్లోని కొంతమంది ఆత్మీయులకు బట్టలు తీసుకున్నాడు.
రెండు రోజుల తర్వాత అందరూ కలిసి సొంతూరుకు వెళ్ళారు. అక్కడ అత్తగారికీ, మామగారికీ ఊళ్ళో వాళ్ళు ఇస్తున్న మర్యాదలు చూసి ఆశ్చర్యపోయింది స్వాతి. నిజంగా వాళ్ళు పొందుతున్న మర్యాదలు, తమకు ఇంత ఆస్తి ఉన్నా ఎప్పుడూ అనుభవం లోకి  రాలేదు. అంతటి గౌరవం ఎప్పుడూ అందలేదు.
వాళ్ళ ఊళ్ళో రెండు రోజులున్నారు. రామారావు కుసుమ దంపతులకు  సంతోషం పట్టలేకుండా ఉన్నది. సుమతీ శతక కారుడు చెప్పినట్లు ఇప్పుడు కొడుకును అందరూ పొగుడుతుంటే, అదీ తమ సొంత ఊర్లో, వాళ్ళకు అందలమెక్కినట్లుగా ఉన్నది. అందరి దగ్గరా సెలవు తీసుకుని మళ్ళీ వెనక్కి వచ్చేసారు అందరూ.
ఆ రాత్రి చెప్పాడు శేఖర్ స్వాతితో “స్వాతీ! మీ అమ్మా వాళ్ళు నీకెంతో మావాళ్ళు నాకూ అంతే అలాగే. నేను మామగారూ వాళ్ళతో ఎలా ఉంటున్నానో, నువూ అలాగే గౌరవంగా ప్రేమగా ఉండాలి. ఇది సింపుల్ లాజిక్. మీకేదొ చాలా ఆస్తులున్నాయని నేను మీ వాళ్ళని గౌరవంగా చూడటం లేదు. మా అమ్మావాళ్ళు నాకు నేర్పిన సంస్కారం నన్ను అలా ఉంచుతున్నది. నువ్వెలా, ఎటువంటి సంస్కారంతో పెరిగావో ఆలోచించుకో.  ఇది మన కుటుంబం. అందరం కలిసి ఉండాలనేది నా కోరిక. ఈ కుటుంబం లోకి మీ వాళ్ళొచ్చినా నేను అంతే ఆప్యాయంగా ఆహ్వానిస్తాను. ఏమన్నా వాళ్ళవల్ల ఇబ్బందులుంటే చెప్పు. మనం కూర్చొని సార్టవుట్ చేసుకుందాము. సరైన బట్టలు లేవనీ, మెళ్లో బోలెడు నగలు లేవనీ అవమానించకు. అది నీ వ్యక్తిత్వాన్ని చిన్నపరుస్తుంది. ఇంకా కావాలంటే ఆప్యాయంగా వాళ్ళని తీసుకెళ్ళి కావాల్సినవి కొనిపెట్టు. లేదంటే నాకు చెప్పు. ఇంకొక్కసారి వాళ్ళను చిన్న చూపు చూడకు. జీవితమంతా కష్టపడ్డారు. సుఖపడాల్సిన వయస్సులో మనస్తాపానికి  గురిచేయకు.”
****సశేషం********
రచన: మాలతి దేచిరాజు
షీబాతో ఆ ఘటన జరిగిన తర్వాత, గౌతమ్ ఆమెని కలవడం తగ్గించాడు. ఎదురుపడినా మొహం చాటేస్తున్నాడు. అది మరింత బాధ పెడుతోంది ఆమెని. రోజులు గడుస్తున్న కొద్దీ వాళ్ళ మధ్య దూరం పెరుగుతోంది. చివరిసారిగా అడుగుదామని నిశ్చయించుకుంది.
‘టక్..టక్..టక్…’ తలుపు చప్పుడు విని గుమ్మం వైపు చూసాడు గౌతమ్. ఎదురుగా షీబా.
“రా…” అన్నాడు.
“ఎందుకొచ్చావనంటావ్ అనుకున్నా.” చెప్పింది తను.
“తెలిసినవి అడగను నేను.”
“కాని, తెలిసి కూడా పట్టించుకోవు! అంతేనా?”
“పట్టించుకోకపోవడమే… పట్టించుకోవడం…”
“గౌతమ్… నిన్ను మనస్పూర్తిగా ప్రేమిస్తున్నాను… అర్థం చేసుకో!”దీనంగా అడిగింది.
ఆమె మాటలకి అతనికి కూడా బాధ కలిగింది. కానీ ‘ఆడదాని కన్నీటి వెనుక ఆవేదన కంటే అవకాశవాదం ఎక్కువ ఉంటుంది. ప్రతిసారీ నమ్మకూడదు!’ అనుకున్నాడతను.
“లేదని అనలేదే… నాకొద్దని అంటున్నాను.”
గొంతులో ఆగిన దుఃఖం ఏడుపులా పరివర్తనం చెంది, అల్పపీడనంగా మారి, పెనుతుఫానులా కళ్ళలోంచి కన్నీటి జడివానను కురిపించింది… ఆమె శోకంతో నిండింది ఆ గదంతా. ఓదారిస్తే దుఃఖం కన్నా ఓదార్పు అలవాటవుతుంది, వదిలేస్తే తనని తానే ఓదార్చుకునే బలం వస్తుందనుకుని, కళ్ళు గట్టిగా మూసుకుని నిలబడ్డాడు గౌతమ్.
చూడ్డానికి రాయిలా అనిపించినా, అతనిలోనూ కన్నీరుంది. ఆడదాని కన్నీరులో మనసు తెలుస్తుంది, మగాడి కన్నీరులో మనసు తడుస్తుంది. అడుగు కూడా కదలకుండా నిలబడ్డాడు అతను. గుండెలు పగిలేలా ఏడుస్తోంది తను. ఆమె రోదన ధ్వనిస్తోంది, అతని నిశ్శబ్దం ప్రతిధ్వనిస్తోంది.
హృదయంలో వేదన అలిసి, కళ్ళల్లో కన్నీరు ముగిసి ఆ పూటకి బరువెక్కిన హృదయంతో వెళ్ళబోతూ… ఒక్క క్షణం ఆగింది తను. అతని వైపు చూసింది. అయిదేళ్లుగా గడిచిన తన ప్రేమకథంతా ఆమె కళ్ళ ముందు కదిలింది… ఆ క్షణం అనిపించింది తనకి.
“కలిస్తేనో, కలవాలనుకుంటేనో  మాత్రమే ప్రేమ ఏడిపిస్తుంది, ఆడుకుంటుంది, నిలువెల్లా దహిస్తుంది… వాస్తవాన్ని చూస్తూ ఊహల్లో ఉంటేనే ప్రేమ ప్రేమిస్తుంది… ప్రేమనిస్తుంది…” అని.
అతన్ని వదిలి అక్కడ నుంచి కదలాలంటే ఆమెకి అడుగు పడట్లేదు. మళ్ళీ దుఃఖం… ఈసారి ఆపగలిగింది. అంటే అర్థం నొప్పికి అలవాటుపడుతోంది. గుమ్మం దాటాలంటే భయం వేసింది. ఆ అడుగు అతని జీవితం నుంచి శాశ్వతంగా దూరమయ్యేందుకు వేసే తొలి అడుగులా తోచింది. ఒక్కసారిగా వెనక్కి పరిగెత్తుకుని వెళ్లి అతన్ని మనసారా హత్తుకోవాలనిపించింది. కానీ గుండె ధైర్యం సరిపోలేదు. అందుకే తప్పనిసరై, గుమ్మం దాటింది, గుండెని వదిలేసి!
*****
“అరే వా… ఇజాక్ నీలో కూడా కవి ఉన్నాడ్రోయ్.” అనుకున్నాడు తురకంలో ఆ వాక్యం చదివి భుజం తట్టుకుంటూ. అంతే హుషారుగా పేజీ తిప్పాడు.
సికింద్రాబాద్ రైల్వే స్టేషన్ …
ఆరో నెంబర్ ప్లాట్ ఫాం పై వచ్చి ఉంది విశాఖ ఎక్స్ ప్రెస్… చేతిలో సూట్ కేస్ తో దిగింది నసీమా. స్టేషన్ నుంచి బయటకి వచ్చి ఆటో ఎక్కింది.
ఆటో నేరుగా అమీర్ పేట్ సెంటర్లో ఉన్న ఒక లేడీస్ హాస్టల్ ముందు ఆగింది.
“ఎంతా?” అడిగింది తను ఆటో దిగి.
“నూట యాభై!” చెప్పాడతను. ఇచ్చి హాస్టల్ లోకి నడిచింది.
సోడాబుడ్డి కళ్ళద్దాలు పెట్టుకుని అకౌంట్స్ చూస్తోంది వార్డెన్ విజ్ఞానేశ్వరి. చూడగానే నవ్వొచ్చే రకం తను. తన ముందుకొచ్చి నిలుచున్న నసీమాని చూసి.
“ఏం కావాలి?” అనడిగింది ముక్కు పై నుంచి కళ్ళజోడు సరి చేసుకుంటూ.
“రూమ్ కావాలి.” మంద్ర స్వరంతో చెప్పింది నసీమా.
“ఏం చేస్తుంటావ్?” అరిచినట్టు అడిగింది.
“స్కూల్ లో టీచర్ ని.”
“స్కూల్ లో..టీ..చారు..సాంబారు..ఏమిటి నా కళ్ళజోడు! స్కూల్ కో పేరు ఊరు లేదా?”
“గాయత్రి పబ్లిక్ స్కూల్.”చెప్పింది
“మ్…జీతమెంతో?”
“పదిహేను వేలు.”
“పదిహేను అంటే చాలదూ? వేలు అని నొక్కి వక్కాణిస్తున్నావ్… వేలు కాకపోతే వందలిస్తారా
లేక లక్షలిచ్చేంత గొప్ప ఉద్యోగమా? సరే సరే… ఇంతకీ ఏ ఊరు?”
“వైజాగ్.”
“అమీర్ పేట్ లో ఇన్ని హాస్టల్స్ ఉండగా ఈ హాస్టల్ కే ఎందుకు వచ్చావూ?”సాగదీస్తూ అడిగింది.
“ఈ హాస్టల్ అయితే స్కూల్ కి దగ్గరగా ఉంటుందని.”
“స్కూల్ కి దగ్గరగా ఉందని వచ్చావా? పార్క్ కి దూరంగా ఉంటే! వెళ్ళిపోతావా?”
నవ్వింది భళ్ళున,  తనేసింది జోక్ అనుకుని నసీమా.
“చుప్. ఇంతకీ బాయ్ ఫ్రెండు… గట్రా ఎవరైనా ఉన్నారా?”
లేరని తల అడ్డంగా ఊపింది నసీమా.
“మ్. వెరీగుడ్. అలాంటివేమైనా ఉంటే నా హాస్టల్ లో ఉండటానికి ఒప్పుకోను. మగాళ్లంటేనే నాకు ఎలర్జీ. మగాళ్ళే కాదు అసలు మగ వాసన కూడా పడదు.”మూతి ముప్పైమూడు వంకర్లు తిప్పుతూ చెప్పింది. ఓపిగ్గా విన్నది నసీమా.
“సరే… సరే… అడ్వాన్సు 2800. ఇవ్వాళ డేట్ ఎంతా?”
“పదమూడు!”
“ప్రతీ నెలా పదమూడో తారీఖుకి ఫీజు కట్టేయాలి… అర్థమైందా?
తలూపింది అయ్యిందన్నట్టు
“సుశీలా….సుశీలా…” పిలుపు విని బిరబిరా వచ్చింది సుశీల.
“ఈ అమ్మాయిని సెకెండ్ ఫ్లోర్ 201 కి తీసుకెళ్ళు…” ఆజ్ఞాపించింది
“అలాగేనమ్మా.” అంది తను వినమ్రంగా.
*
“ఇదేనమ్మా.” అని రూమ్ చూపించింది సుశీల నసీమా కి. తను లోపలికెళ్ళింది.
రెండు మంచాలు అటూ ఇటూ వేసి ఉన్నాయి. మధ్యలో ఖాళీ. మంచాల మధ్య గోడకి ఆనించి  రెండున్నర అడుగుల టేబుల్. గది చివర ఇంకో గది. బాత్రూమ్ కాబోలు.
ఒక చిన్న అల్మారా, నాలుగు షెల్ఫ్ లు… గదికి ఇద్దరు చొప్పున మొత్తం ఆ హాస్టల్ లో నలభై మంది దాకా ఉంటారు.
స్నానం చేసి టిఫిన్ తిని స్కూల్ కి వెళ్ళింది నసీమా. జాయిన్ అయిన మొదటి రోజే నాలుగు పీరియడ్ లు వేసారు. సాయంత్రానికి తిరిగి హాస్టల్ చేరుకుంది. తను వచ్చేసరికి గదిలో మరో బెడ్ పైన పడుకుని ఉన్నారెవరో అటు తిరిగి. తన రూమ్ మేట్ కాబోలు అనుకుంది. బాత్ రూమ్ కి వెళ్లి ఫ్రెష్ అయ్యి వచ్చేసరికి లేచి ఉంది ఆ అమ్మాయి. తనని చూసి,
“హాయ్… నా పేరు సీమా… మీరు?” అంది షేక్ హ్యాండ్ ఇస్తూ.
“షీబా…” చెప్పింది తను, కానీ షేక్ హ్యాండ్ ఇవ్వకుండా లేచి వెళ్ళిపోయింది.  నసీమాకి ఏదోలా అనిపించింది కానీ అంతగా పట్టించుకోలేదు. డిన్నర్ కి. ఎవరికి వాళ్ళు వెళ్లి ప్లేట్ లలో భోజనం పెట్టించుకు వస్తున్నారు. నసీమా కూడా వెళ్లి తెచ్చుకుంది. షీబా మాత్రం బెడ్ పై పడుకునుంది. నడుం వాల్చి రూఫ్ ని చూస్తూ.
“మీరు తినరా?”అడిగింది నసీమా..
“ఆకలిగా లేదు…” అని మొహం అటు తిప్పి పడుకుంది షీబా.
ఇలా ఎప్పుడూ మూడీగా ఉండేది షీబా. గౌతమ్ నుంచి దూరంగా ఉండాలని హాస్టల్ మారింది. కానీ తను మనసింకా మారలేదు,  గౌతమ్ తన మనసు నుంచి దూరం కాలేదు. నసీమా తనని గమనిస్తూనే ఉంది. కానీ మాట కలుపుతున్న ప్రతిసారీ తప్పుకుపోతోంది షీబా.
ఆ రోజు షీబాకి ఒంట్లో బాలేదు బాగా జ్వరంగా ఉంది. స్కూల్ కి వెళుతూ షీబా ని చూసింది. తొమ్మిది కావొస్తున్నా  లేవలేదేంటి అనుకుని లేపడానికి ప్రయత్నించింది.
“షీబా… షీబా…” అయినా లేవలేదు. తాకి చూస్తే తన ఒళ్లు కాలుతోంది. డాక్టర్ వచ్చి చూసింది.
ఇంజెక్షన్ చేసి మందులిచ్చి, “కంగారు పడాల్సిన పన్లేదు. నీరసంగా ఉండటం వల్ల సిక్ అయ్యిందంతే… టేక్ కేర్.”
అని చెప్పి వెళ్ళిపోయింది డాక్టర్.
నసీమా స్కూల్ కి సెలవు పెట్టి షీబా దగ్గరే ఉండి, టైం కి మందులేయడం, టిఫిన్ తినిపించడం చేసింది… రాత్రి కూడా తనకి అంతగా నిద్రపట్టలేదు. మధ్యమధ్యలో లేచి షీబాని చూస్తూనే ఉంది,
తెల్లవారింది. నసీమా నిద్ర లేచేసరికి పదయ్యింది… టేబుల్ పైన టిఫిన్ రెడీ గా పెట్టి ఉంది.
అప్పటికే లేచి ఉన్న షీబా తన వైపు చూసి,
“గుడ్ మార్నింగ్” అనగానే, నసీమా ముఖం విప్పారింది.
“వెరీ గుడ్ మార్నింగ్…” అంది. ఇద్దరి మధ్య అప్పట్నుంచి స్నేహం పెరిగింది. కానీ ఒకరి గురించి ఒకరికి పూర్తిగా తెలీదు. తెలిసే సమయం ఆసన్నమైంది.
                                             ***
“వాక్… వాక్… వాక్…” వాంతులు చేసుకుంటోంది షీబా.
“ఏమైంది షీబా..” అడిగింది నసీమా కంగారుగా.
“ఫుడ్ పాయిజన్ అనుకుంటా…” అంది నోరు తుడుచుకుంటూ.
“హాస్పిటల్ కి వెళదామా?”
“వద్దొద్దు… నైట్ కి సేట్ అయిపోద్దిలే…” అందో, లేదో మళ్ళి వాంతులు.
నసీమా వెంటనే డాక్టర్ ని తీసుకు వచ్చింది. చెక్ చేసి, “షీ ఈజ్ ప్రెగ్నెంట్ ” అంది డాక్టర్.
షాక్ అయ్యింది నసీమా. తలదించుకుంది షీబా. డాక్టర్ వెళ్ళిపోయింది..
“ఏంటి షీబా ఇది?” అడిగింది…
ఎవరో ఒకరికి చెప్పుకోవాలి అనుకుందో, ఏమో… జరిగినదంతా చెప్పింది నసీమాకి, కానీ ఎక్కడా గౌతమ్ పేరు చెప్పలేదు… అంతా విని మౌనం వహించింది నసీమా కాసేపు,
“ఇప్పుడేం చేద్దామనుకుంటున్నావు?” సమాధానం లేదు షీబా దగ్గర.
“అబార్షన్ తప్ప వేరే మార్గం లేదు షీబా…” నసీమా మాటకి  అవునన్నట్టు తలూపింది తను.
“పోనీ అతనికి ఈ విషయం చెప్పి చూడు…”
“వద్దు… అబార్షన్ చేయించుకోవడమే మంచిది. ఇది అడ్డం పెట్టుకుని దక్కించుకోవాలని అనుకోవట్లేదు.” కళ్ళనీళ్ళు పెట్టుకుంటూ చెప్పింది. ఓదార్చడం తప్ప ఏమీ చేయలేకపోయింది నసీమా..
                                       **
“మేరి సపనోకి రాణి కబ్ ఆయేగి తూ…” అంటూ మోగుతున్న ఫోన్ తీసి, “హలో…” అన్నాడు గౌతమ్.
“గౌతమ్, స్మాల్ హెల్ప్ యార్…” అట్నుంచి తన కొలీగ్… రాజేష్.
“చెప్పు రాజేష్.”
“మా వైఫ్ ఊరెళ్ళింది… నాకు కొంచెం ఆఫీసు లో వర్క్ ఉంది. నువ్వెలాగూ లీవ్ లో ఉన్నావు కదా, ఇఫ్ యు డోంట్ మైండ్… మా పాపని స్కూల్ నుంచి పిక్ చేసుకుంటావా?”చకచకా చెప్పాడు.
“ష్యూర్, ఇంతలా అడగాలా? తీసుకొస్తాను…”
“థ్యాంక్ యు…”అన్నాక కాల్ కట్ అయ్యింది.
స్కూల్ బయట ఎదురు చూస్తున్నాడు గౌతమ్.  నసీమా ఉద్యోగం చేస్తున్న స్కూల్ అది.
బెల్ మోగింది. మిడతల్లాగా పిల్లలంతా పరుగులు పెడుతూ వస్తున్నారు. రాజేష్ కూతురు,  వర్ష కోసం వెతుకుతున్నాడు గౌతమ్ ఆ పిల్లల మధ్య. కాసేపటికి కనిపించింది, ముసి ముసి నవ్వులు నవ్వుతూ వస్తోంది… తనని చూడగానే వెళ్లి ఎత్తుకున్నాడు గౌతమ్, పాపని ముద్దాడుతుండగా కనిపించింది నసీమా…
ఆశ్చర్యం,ఆనందం కలగలిసిన చూపు  చూసి,
“నసీమా…నువ్వు ….ఇక్కడ?” పాపని దించుతూ అడిగాడు.
తన గతం చెప్పడం పూర్తయ్యేసరికి ఇద్దరూ ఒక కాఫీ షాప్ దగ్గరకి చేరుకున్నారు.
“ఇప్పుడెక్కడ ఉంటున్నావు?”
“ఇక్కడే అమీర్ పేట్ లో హాస్టల్.”
“ఓహ్… ఎనీ వే… ఏం జరిగినా మన మంచికేలే… ఏమైనా అవసరం ఉంటే కాల్ చెయ్ సీమా…”
“తప్పకుండా…”
“ఇప్పుడలాగే అంటావ్… హైద్రాబాద్ వచ్చి ఇన్ని రోజులైంది, నెంబర్ ఉండి కూడా కాల్ చేయలేదు…”
“అదేం లేదు గౌతమ్… వచ్చి రెండు నెలలే అయ్యింది. పైగా ఇక్కడ గంటలు కూడా క్షణాల్లా గడిచిపోతున్నాయి. ఇక స్కూల్, హాస్టల్ ఇదే సరిపోతోంది. ఇప్పుడు కలిసావ్ గా, కాల్ చేస్తుంటానులే. నువ్వు తప్ప ఎవరున్నారు నాకు ఇక్కడ?” మనసుకి హాయి కలిగించాయి, ఆమె చివరి మాటలు… ఇద్దరూ అక్కడ నుంచి నిష్క్రమించారు.
*****
హాస్పిటల్లో డాక్టర్ స్కానింగ్ రిపోర్ట్స్ చూస్తోంది.
కళ్ళజోడు తీస్తూ, “అబార్షన్ చేయచ్చు కానీ… భర్త లేదా పెద్ద వాళ్ళ అనుమతి లేకుండా చేయకూడదు…” అంది డాక్టర్.
ఇద్దరూ ముఖాలు చూసుకున్నారు.
అప్పటికే పెళ్ళి అయ్యింది అని నమ్మించడానికి కాళ్ళకి మెట్టెలు పెట్టుకుంది షీబా. క్రిస్టియన్ కాబట్టి తాళి గోల లేదు. అప్పుడే పిల్లలు వద్దనుకుంటున్నారు అని కహానీ చెప్పారు డాక్టర్ కి,
తీరా చూస్తే ఆవిడేమో ఇలా అంది.
చేసేది లేక, “సరే డాక్టర్ వీళ్ళ ఆయనకు కబురు పెడతాము…” అంది నసీమా. బిత్తరపోయింది షీబా.
బయటకి వచ్చారు ఇద్దరూ.
“నీకేమైనా పిచ్చా? లేని మొగుడ్ని ఎక్కడ నుంచి తెస్తావ్?” గద్దించింది షీబా.
“కంగారు పడకు షీబా… నాకు బాగా కావాల్సిన ఫ్రెండ్ ఉన్నాడు. నేను అడిగితే హెల్ప్ చేస్తాడు.”అంది.
“వద్దు సీమా… బాగోదేమో.”
“ఇంతకంటే వేరే దారి లేదు షీబా. వేరే ఎవరో అయితే నేనూ వద్దనేదాన్నే… కానీ తను నా క్లోజ్ ఫ్రెండ్.;ఈ విషయం మన మధ్యే ఉండిపోతుంది…” అని ఫోన్ తీసి కాల్ చేసింది… రింగ్ అవుతోంది.
“సరే నేను వాష్ రూమ్ కి వెళ్ళొస్తా…” అని షీబా అలా వెళ్ళింది, ఇలా గౌతమ్ కాల్ లిఫ్ట్ చేసాడు… షీబా తిరిగి వచ్చేసరికి మాటా మంతీ ముగిసింది.
“ఏమైంది?” అడిగింది వస్తూనే.
“వస్తున్నాడు…” చెప్పింది నసీమా.
అరగంట లో హాస్పిటల్ చేరుకున్నాడు గౌతమ్. బైక్ పార్క్ చేసి వస్తున్నాడు. నసీమాకి కాల్ చేసాడు. ఫలానా చోట ఉన్నానని చెప్పింది. గౌతమ్ తను చెప్పిన చోటు వైపు కదిలాడు. రిసెప్షన్ నుంచి క్యాజువాలిటీకి మలుపు ఉంది. మలుపుకి ఇటు గౌతమ్ అటు వీళ్ళు ఉన్నారు.
గౌతమ్ మలుపు దగ్గరికి చేరుతుండగా,
“షీబా! ఒక పని చేద్దాం. విషయం తెలిస్తే చాలు గాని నువ్వెవరో తెలియనక్కరలేదు కదా?” అవునేమో అన్నట్టు చూసింది షీబా.
“అలాంటప్పుడు మీరు ఒకరికొకరు చూసుకోకపోయినా ఫర్లేదు కదా?” నిజమే అన్నట్టు చూసింది షీబా.
“ఏమీ లేదు. రేపు ఎపుడైనా. నిన్ను తనకి, తనకి నిన్ను పరిచయం చేసినా మీరు నెర్వస్ ఫీల్ అవ్వకూడదని అంతే. అందుకే అతని గురించి నీకు చెప్పినా,  నీ గురించి అతనికి తెలియకుండా ఉండటం నయమేమో కదా అని…” అలాగే అని పక్కకు వెళ్ళింది షీబా… గౌతమ్ మలుపు తిరిగి వచ్చాడు నసీమా దగ్గరికి..
“ఏమైంది సీమా?”అతనికి విషయం తెలీదు. రమ్మంటే వచ్చాడంతే.
పక్కకు తీసుకెళ్ళి విషయం చెప్పింది కానీ… అబార్షన్ తనకే అని చెప్పింది. పెళ్ళి అయ్యింది కాబట్టి అనుమానం రాలేదు గౌతమ్ కి. విడిపోయింది కాబట్టి మంచిదే అనుకున్నాడు.
NOC ఫాం మీద సంతకం చేస్తూ ఆగాడు తను… RATANA KUMARI అని ఉంది పేరు..
“ఇదేంటి?” అడిగాడు.
“ఫేక్ పేరైతే తర్వాత ఏం ప్రాబ్లం ఉండదని చెప్పింది ఫ్రెండ్.” అంది చెవిలో గుసగుసగా.
అవును కదా, అనుకుని సంతకం చేసాడు… పెద్ద గండం గడిచినట్టు అనిపించింది నసీమాకి.
“ఆపరేషన్ ఎప్పుడు? నేనుండనా?” అడిగాడు.
“వద్దొద్దు నువ్వెళ్ళు… టైం పడుతుంది. రేపు నేనే కలుస్తా.” అంది.
“సరే జాగ్రత్త!” అని చెప్పి వెళ్ళిపోయాడు గౌతమ్… షీబాకి అబార్షన్ జరిగింది.
                                  ***
“ఇప్పటికే చాలా సార్లు చెప్పాను, మళ్ళీ చెప్తున్నాను… దయచేసి నా జోలికి రావద్దు.”
హెచ్చరించింది నసీమా, పీటర్ ని. ఆమె ఎంత వద్దు అంటున్నా వెంటపడుతున్నాడు అతను. మొదట్లో అంతగా పట్టించుకోలేదు గాని, ఇక విసుగొచ్చింది తనకి. తన కొలీగ్ మ్యాథ్స్ టీచర్ తమ్ముడే పీటర్. ఒకసారి ఆవిడ ఇంటికి నసీమా వెళ్ళినప్పుడు తనని చూసి ఇష్టపడ్డాడు… అప్పట్నుంచి ఇలా వెంటపడుతున్నాడు. ఈ విషయం వాళ్ళ అక్కకి చెప్పలేదు నసీమా ‘పోనీలే’ అనుకుని.
                                               ***
దిగులుగా తన ముందు కూర్చుని ఉన్న నసీమా ని చూసి, “ఏమైంది అలా ఉన్నావు?” అడిగాడు గౌతమ్.
“ఏం లేదు…”
“ఏమీ లేకపోతే అలా ఎందుకున్నావు మరి? చెప్పు ఏమైందో…” చెప్పక తప్పదని అర్థమైంది.
“మా కొలీగ్ తమ్ముడు నా వెంటపడుతున్నాడు. రోజూ వాడి టార్చర్ భరించలేకపోతున్నాను. ఇవ్వాళ వార్నింగ్ ఇచ్చాలే…”ఆగింది చెప్పి.
“లైట్ సీమా… ఇలాంటివి కామనే కదా, ఎక్కువగా ఆలోచించకు. ఇంకేంటి?” అని టాపిక్ మార్చాడు. ఇద్దరూ కబుర్లు చెప్పుకుంటూ ఉన్నారు.
“హే… సీమా!”అన్నాడు గౌతమ్ వెనక నుంచి తనని చూసి రాజా. ఎవరా అని తల తిప్పాడు గౌతమ్. రాజా… చిన్ననాటి క్లాస్ మేట్.
“హే… రాజా, బావున్నావా?”పలకరించింది తను.
“ఏరా ఎలా ఉన్నావు?” గౌతమ్ కూడా.
“మీరేంట్రా ఇక్కడా?” అడిగాడు.
“నేను ఇక్కడే నాలుగేళ్ల నుంచి జాబ్… తను రీసెంట్ గా వచ్చింది…” చెప్పాడు గౌతమ్.
“ఓహ్… సౌండ్స్ గుడ్.”
“ఇంతకీ నువ్వు… ఇక్కడేంటి?” అడిగింది నసీమా.
“జాబ్ బాంగళూర్ లో… కజిన్ ఇక్కడ ఇన్ ఫోసిస్ లో జాబ్… జస్ట్ ఏ ట్రిప్… ఫీలింగ్ వేరీ హ్యాపీ. ఆఫ్టర్ లాంగ్ టైం మనమిలా కలవడం రియల్లీ నైస్…” అన్నాడు రాజా.
“యా…” గౌతమ్, సీమా చిరునవ్వు.
“ఏరా… ఇంకా తనని ఎవరైనా ఏడిపిస్తే తల పగలగొడుతున్నావా?” అడిగాడు రాజా నవ్వుతూ. వీళ్ళిద్దరూ నవ్వారు.
“ఇంకా గుర్తుందా?”అడిగాడు గౌతమ్.
“ఎలా మర్చిపోతాను? తల దువ్వుకున్నప్పుడల్లా గుర్తుకొస్తారు మీరిద్దరూ…”అని పకపకా నవ్వాడు. వాళ్లు ఏం మాట్లాడలేదు. కాసేపు ఉండి కబుర్లు చెప్పి కదిలాడు రాజా!
“చూసావా… చిన్నప్పుడు నన్ను ఎవరన్నా ఏమైనా అంటే ఊరుకునేవాడివి కాదు,
ఇప్పుడేమో ఇలాంటివి కామన్ అంటున్నావు… నువ్వు మారిపోయావ్ గౌతమ్.”అంది తను చిలిపిగా… నవ్వాడు తను.
“అంటే, ఇప్పుడు వెళ్లి పీటర్ తల కూడా పగలగొట్టమంటావా?” అన్నాడు. నవ్వింది తను కూడా బిగ్గరగా,
“ఇలా ఏ తోడు లేకుండా ఉంటే… ఇలాంటి ప్రాబ్లమ్సే  వస్తాయి…”
అర్థం కానట్టు చూసింది తను గౌతమ్ మాటలకి.
“అంటే నీ ఉద్దేశం?”
“నీకో తోడు ఉంటే బావుంటుంది అని.”
“నువ్వున్నావుగా?”
“జీవితాంతం ఉండే తోడు గురించి చెబుతున్నా!”
“అలాంటి తోడు దొరకడం కష్టం లే.”
“దొరికితే!”ఆమె భ్రుకుటి ముడిపడింది. అసంకల్పిత ప్రతీకార చర్యగా టేబుల్ పై ఉన్న ఆమె చెయ్యిపై పడింది అతని చెయ్యి. జీవితాంతం ఉండే తోడు నేనవుతా! అనే ప్రమాణంలా ఉంది ఆ స్పర్శ… చిన్నప్పటి నుంచి గుండెలో దాగిన ప్రేమంతా అతని కళ్ళలోకొచ్చి చేరింది. ఆ ప్రేమే నేను కోరుకునేది అనే భావన ఆమె ముఖంలో కనబడుతుంది. ఆ క్షణం
తనకి బిడియం లేదు… పొగమంచులో విహరిస్తున్న పక్షికి వెచ్చని నీడ దొరికితే అందులో అమాంతం ఒదిగిపోవాలన్న భావం అమెది. మనసుని ముసిరిన మంచు మౌనాన్ని కరిగించే చైత్రమాసపు కోయిల గానం విని పరవశం చెందుతూ కేరింతలు కొట్టే ఉత్సాహం అతనిది… ఇరువురి కళ్ళ మధ్య చూపుల వంతెన నెలకొంది. ఆ వంతెనపై భావాల పాలపిట్టలు అటూ, ఇటూ సంచరిస్తూ జరిపే రాయబారానికి భాష లేదు, లిపి లేదు. విశ్వమంతా వ్యాపించగలిగే ప్రేమ గుప్పెడంత గుండెలో దాగడం ఎంత చిత్రమో, అలాగే ఆ ప్రేమ కళ్ళలో చేరి చూపుల ద్వారా పరావర్తనం చెందడం అంతకన్నా విచిత్రం.
ప్రేమ గుడ్డిది…అందుకే ప్రేమించుకున్న వాళ్ళ కళ్ళని ఆసరాగా చేసుకుని ఒకరి ప్రేమని ఒకరికి చూపుతుంది. బిడ్డ పుట్టగానే తల్లికి శరీర భారం తగ్గుతుంది. గుండె బరువు పెరుగుతుంది. తనువు నుంచి హృదయానికి బదిలీ అయ్యే ఆ భావన ఎంత మధురం? ప్రేమ కూడా అంతే…
“మనం ప్రేమించిన వాళ్ళకి మన ప్రేమని చెప్పగలగడం అదృష్టం, చూపించగలగడం వరం,
చెప్పకుండా, చూపించకుండా తెలిస్తే ఆ ప్రేమ శాశ్వతం!” 
                            ******************
రచన: గిరిజ పీసపాటి
నాగ అలా అడగడానికి కారణం చిన్నప్పటి నుండి గిరిజ పెద్దగా నడవలేదు. కాస్త దూరం నడిచినా మనిషి నీరసించిపోతుంది. కానీ పరిస్థితిలే ఆరిందాతనాన్ని ఇస్తాయేమో. అందుకే “అదేం లేదమ్మా. కానీ కేరేజీ లోపలకి తీసుకురావాలంటే డబ్బు కట్టాలని కింద గేట్ దగ్గర వాచ్ మేన్ ఆపేస్తున్నాడమ్మా!” అంది.
“ఎంత అడిగాడు” అనడిగిన తల్లితో “ఇరవై రూపాయలు” అంది. “సరే. రేపు ఉదయం ఈ పది రూపాయలు ఇవ్వు. మిగిలిన డబ్బులు తరువాత మా పెద్దవాళ్ళు ఇస్తామన్నారని చెప్పు” అంటూ హేండ్ బేగ్ లోంచి పది రూపాయలు తీసిచ్చింది నాగ.
సరిగ్గా రాముడువలసలో ఫంక్షన్ పూర్తి అయేసరికి టెలిగ్రామ్ అందింది. ఆడవాళ్ళని అన్నీ సర్దుకుని తరువాత రమ్మని చెప్పి  పీసపాటి తాత, చిన్న కొడుకు, అల్లుడు, తమ్ముడి కొడుకు, తోడల్లుడి కొడుకు, తమ్మినాయుడనే వ్యక్తి ఇలా మగవారంతా హడావుడిగా బయలుదేరి వచ్చారు.
ఒక్క ఆడమనిషి కూడా రాకుండా మొత్తం మగవాళ్ళే వచ్చారని భర్త చెప్పగా వన్న  నాగ గుండెల్లో రాయి పడింది. ‘తను వసంతను వదిలి ఇంట్లో వీళ్ళందరికీ వండి పెట్టడం కష్టం. గిరిజ చిన్నపిల్లైనా తమ వరకూ వండి, అటూ ఇటూ తిరిగి కష్టపడుతోంది. మడి, ఆచారం ఉన్నవాళ్లు కావడం వల్ల హోటల్ లో తినరు’.
కానీ “నేను చెయ్యగలనమ్మా! నువ్వు అక్కను చూసుకో” అంటూ భరోసా ఇచ్చింది గిరిజ. తాతకి ఇష్టం అని తండ్రి తెచ్చిన దోసకాయ పప్పు, వంకాయ కూర, కొబ్బరి పచ్చడి, చారు చేసింది. అందరికీ భోజనం వడ్డించి, తాతగారు తన వంటను ఏమంటారో అని బిక్కుబిక్కుమంటూ ఒక పక్కన నిలుచుంది. ఆయనసలే భోజన ప్రియుడు.
ఆయన రుచి చూసి “దోసకాయ పప్పు మీ అమ్మ తప్ప ఎవరూ రుచిగా వండలేరు. కానీ, మీ అమ్మ కన్నా బాగా చేసావు” అని మెచ్చుకోగానే ‘హమ్మయ్య’ అని తేలిగ్గా ఊపిరి తీసుకుంది.
తరువాత అందరూ కలిసి హాస్పిటల్ కి బయలుదేరారు. యధావిధిగా కారియర్ ని లోపలికి పంపడానికి డబ్బు అడిగాడు వాచ్ మేన్. గిరిజ తల్లి ఇచ్చిన పది రూపాయలు అతని చేతిలో పెట్టింది.
“ఇరవై ఇవ్వాలని నిన్ననే చెప్పాను కదా! పదే ఇచ్చావేంటి? లోపలికి పంపను గాక పంపను” అంటూ గేట్ మూసేసాడు.
దూరంగా చెట్టు నీడన నిలుచున్న పీసపాటి తాత వచ్చి “ఏమైంది గిరీ?” అని అడగగానే విషయం చెప్పింది. అంతే. ఆ వాచ్ మేన్ ని నానా తిట్లూ తిట్టి “మర్యాదగా గేట్ తీస్తావా, నీ
ఉద్యోగం ఊడగొట్టించమంటావా” అనే సరికి పిల్లిలా గేట్ తీసాడు. అందరూ వార్డులోకి వెళ్ళి వసంతను చూసారు.
పెద్ద మనవరాలిని చూస్తూనే “అదేమిటి నాగమ్మా పిల్లని కింద పడుకోబెట్టారు. మంచం ఇవ్వలేదా!?” అని ప్రశ్నించారు తాత. “మంచం ఇవ్వాలంటే రెండు వందలు కట్టాలట మామయ్య గారు. ప్రస్తుతం అంత డబ్బు లేక” అంటూ ఆపేసింది నాగ.
“ఇది గవర్నమెంట్ హాస్పిటల్ కదా! డబ్బు ఎందుకూ!?” అంటూనే అటుగా వచ్చిన హెడ్ నర్స్ తో “నా మనవరాలికి వెంటనే ఒక మంచం వేయించమ్మా!” అన్నారు. ఆమె కాస్త పొగరుగా “ఆవిడకి‌ ముందే చెప్పాను, అడిగిన డబ్బు ఇస్తే ఆరోజే ఇచ్చేవాళ్ళం” అంది.
ఇక తాత అగ్గి మీద గుగ్గిలమే అయ్యారు. కళ్ళు ఎర్రగా అయిపోయాయి. పెద్ద కళ్ళతో ఆవిడని చూస్తూ “గవర్నమెంట్ హాస్పిటల్ లో డబ్బు ఎందుకివ్వాలి? కింద వాచ్ మేన్ అలాగే వాగాడు.”
“ఎక్కడ మీ సూపరింటెండెంట్? పది నిముషాలలో నా ముందు ఉండాలి. లేకపోతే ఇప్పుడే రామారావుకి, దగ్గుబాటికి ఫోన్ చేస్తాను”. అన్నారు అపర వీర భద్రుడిలా కోపంగా. (అప్పుడు రామారావు గారు ముఖ్యమంత్రి, ఆయన అల్లుడు దగ్గుబాటి గారు హెల్త్ మినిస్టర్.)
” ప్రతి ఒక్కళ్ళు వాళ్ళ పేరు చెప్పేవాళ్ళే. నీకు వాళ్ళు తెలిసినా వాళ్ళకు నువ్వు తెలియొద్దూ” అందామె వెటకారంగా.
“వెళ్ళి మీ సూపరింటెండెంట్ కి చెప్పు. పీసపాటి నరసింహమూర్తి పిలుస్తున్నాడని. అతనే పరిగెట్టుకుంటూ వస్తాడు” అన్నారు తాత మరింత కోపంగా.
“ఆఁ…ఆఁ… వస్తారు. నీలాంటి వాళ్ళు పిలవగానే పరిగెట్టుకుంటూ వస్తారు మరి. ఆయనకు నీలా పనీ పాటు లేదనుకున్నావా” అందామె మరింత రెచ్చగొడుతూ.
అప్పటివరకు అక్కడే నిలబడి ఆ గొడవంతా చూస్తున్న వార్డ్ బాయ్ తాత గారి పేరు వినగానే గబుక్కున ముందుకు వచ్చి “ఆవిడకు మీరెవరో తెలియక మాట్లాడుతున్నారు గురువు గారు. ఏమీ అనుకోకండి.”
“నేను మీ అభిమానిని. నాటకంలో కృష్ణుడి వేషంలో తప్ప విడిగా ఎప్పుడూ మిమ్మల్ని చూడలేదు. ఇన్నాళ్ళకు నాకా అదృష్టం కలిగింది. పెద్దయ్యగారి రూమ్ కి నేను తీసుకెళ్తాను” అంటూ తాతగారి కాళ్ళ మీద పడ్డాడు.
అతడి చర్యను, తాత గారికి ఇచ్చిన గౌరవాన్ని గమనించిన నర్స్ మరేమీ మాట్లాడలేక మౌనంగా నిలబడిపోయింది. తాతగారు సూపరింటెండెంట్ ని కలిసి, పరిచయం చేసుకోగానే అతను చాలా మర్యాదగా మాట్లాడి వెంటనే బెడ్ ఇవ్వమని ఆర్డర్ వేసారు. అతను కూడా తాతగారి అభిమానే కావడం విశేషం.
నర్స్ మీద ఏక్షన్ తీసుకుంటానని చెప్పిన అతడిని వారించి “ఎవరినీ పొట్ట మీద కొట్టకూడదు డాక్టర్ గారూ! ఇక మీద పేదవాళ్ళని ఇలా డబ్బు కోసం పీడించవద్దని చెప్పండి చాలు” అన్నారు తాత గారు.
మర్నాడు మధ్యాహ్నానికి ఆడవాళ్ళు కూడా వచ్చారు. పగలు వంట పీసపాటి మామ్మ, చిన్న కోడలు చేసేవారు. రాత్రి వంట మాత్రం గిరిజ, కామేశ్వరి (పీసపాటి తాతయ్య చిన్న కొడుకు యొక్క పెద్ద కూతురు) చేసేవాళ్ళు.
హాస్పిటల్ లో జాయిన్ అయిన పదిరోజులకి గాంగ్రిన్ (gangrene) ఫామ్ అయిందని వసంతకి ఆపరేషన్ చేసి ఎడమ చేతి వేళ్ళు మూడు (మధ్య వేలు, ఉంగరం వేలు, చిటికెన వేలులో సంగం) తొలగించారు.
ఆ రోజు “ఇక అందరూ నన్ను అవిటిది అంటారు. నాకిష్టమైన గోరింట, గోళ్ళ రంగు అవసరం ఇక నాకు లేకుండా చేసాడా దేవుడు” అంటూ వసంత ఏడ్చిన ఏడుపుకి అందరి గుండెలూ ద్రవించిపోయాయి.
వెంటనే వసంత మేనత్త (పీసపాటి తాతయ్య కూతురు) “నిన్నెవరైనా పల్లెత్తు మాటంటే చంపేస్తాను. నిన్ననే ధైర్యం ఎవరికి ఉంది” అంటూ ఓదార్చింది.
వసంతకు చేతి వేళ్ళు తీసేసారని ఉత్తరం ద్వారా తెలుసుకున్న అమ్మమ్మ చాలా ఏడ్చింది. వెంటనే వెళ్ళి మనవరాలిని చూడాలని తపించింది. కానీ పెళ్ళిళ్ళ సీజన్ కావడంతో ముందే ఒప్పకున్న పనులు వదిలి వెళ్ళలేకపోతున్నందుకు ఇంకా బాధ పడింది.
మరో వారం రోజులకు గిజకు సహాయంగా కామేశ్వరిని ఉంచి అందరూ తిరిగి వెళ్ళిపోయారు. కామేశ్వరి కూడా పనిమంతురాలు కావడంతో ఇద్దరూ కలిసి ఇంటి పని, హాస్పిటల్ కి వెళ్ళే పని చూసుకోసాగారు.
ఒకరోజు వసంతకు డ్రస్సింగ్ చేస్తుంటే వేళ్ళు లేని అక్క చేతిని మొదటిసారి చూసిన గిరిజ కళ్ళు తిరిగి పడిపోయింది. వసంత మంచం పక్కనే నేల మీద పక్క వేసి గిరిజను పడుకోబెట్టి ట్రీట్‌మెంట్‌ ఇచ్చారు. చాలాసేపటి వరకూ స్పృహలోకి  రాలేదు. స్పృహ వచ్చేసరికి హై ఫీవర్ ఉంది.
నెల రోజులకి వసంతను డిస్చార్జ్ చేసారు. ఆ నెలరోజులలో డాక్టర్స్ అంతా వసంతను చాలా అపురూపంగా చూసుకున్నారు. ముఖ్యంగా డాక్టర్ భాస్కరరావు గారు (సర్జన్) అయితే వసంతను కన్న కూతురిలా గారాబం చేసారు.
                  ***** సశేషం ******
రచన: కంభంపాటి రవీంద్ర
‘ఏవండీ… ‘
‘ఊఁ’
‘ఓ మాట’
‘చెప్పు ‘
‘రేపటి నుంచీ మనిద్దరం తగులాడుకోవద్దు’
‘రెండు విషయాలు’
‘రెండు విషయాలా?
‘అవును… ఒకటి. తగూలాడుకోవద్దు అనడం తప్పు… తగువుపడొద్దు అనాలి… రెండు… మనిద్దరం తగువుపడకూడదు అంటే… రేపటిదాకా ఎందుకు? ఇవాళ్టి నుంచే మనిద్దరం గొడవ పడకుండా ఉండొచ్చుగా’
‘ముందు మొదటి పాయింట్ చర్చిద్దాం… మీ ఉద్దేశం ఏమిటి? నాకు తెలుగు రాదనేగా?’
‘రాదని కాదు… సరిగా రాదని… ఒకవేళ వచ్చుంటే… పాయింట్ బదులు విషయం అనేదానివి’
‘మరదే…… నా పదో క్లాసు పబ్లిక్ పరీక్షలో తెలుగు మార్కులు తెలుసా? నూటికి తొంభై రెండు… మీకెన్ని?’
‘పదో క్లాసు మార్కులెందుకు?… ఇంటర్ లో నీ తెలుగు మార్కులు చెప్పు… నాకు నూటికి డెబ్భై రెండు ‘
‘నేను ఇంటర్లో తెలుగు తీసుకోలేదు… సంస్కృతం తీసుకున్నాను’
‘సంస్కృతం అంటే మార్కులెక్కువ కొట్టేయొచ్చనే కదా … ఇక్కడే అర్ధమవుతూంది… నీకు తెలుగు మీద ప్రేమో లేక మార్కుల మీద ప్రేమో’
‘ఓహో… అలా వచ్చేరా… మరి నేను పదో తరగతి దాకా మాడపాటి హనుమంత రావు తెలుగు మీడియం స్కూల్లో చదువుకున్నాను… మరి మీరో… సెయింట్ పీటర్స్ ఇంగ్లీష్ మీడియం స్కూల్… మరి మీకు ఇక్కడేం అర్ధమయ్యిందో!’
‘ఇందులో నాకర్ధమవ్వాల్సిందేమీ లేదు… ఎక్కడ చదువుకున్నామని కాదు… ఏం చదువుకున్నామన్నది పాయింటు’
‘ఏం చదువుకున్నామన్నది కాదు… ఏం గ్రహించామన్నది విషయం… చూసేరా… నేను విషయం అంటే… మీరు పాయింట్ అన్నారు… తెలుస్తూనే ఉంది… ఎవరికీ తెలుగు బాగా వచ్చునో!’
‘నీ మొహం… నేను పాయింట్ అని అన్నది నీకు అర్ధం కావడానికి… ఇంటర్ కి వచ్చేసరికి తెలుగొదిలేసిన బ్యాచ్ కదా తమరు’
‘ఈ ఎత్తిపొడుపులే వద్దన్నది… చిన్నప్పటినుంచీ తమరికి తెలుగంటే అంత ప్రేమ తన్నుకొచ్చేస్తూంటే…మన పెళ్లి రిసెప్షన్ లో ఎంచక్కా తెలుగు సంస్కృతి ని ఉద్ధరించేలా పంచె, ధోవతి వేసుకోకుండా… సూటెందుకేసుకున్నారో అయ్యగారు ‘
‘అదే మరి…. ఆ సూటు తమరి తండ్రి గారే కొన్నారు మరి… ‘
‘ఓహో… మరి మా తండ్రి గారిని “మా పిల్లాడికి మూడు సూట్లు పెట్టాలి ” అని ఆర్డరేసింది తమరి తండ్రిగారే ‘
‘రిసెప్షన్ అనే మాట ఎత్తింది… మీవాళ్ళే’
‘ఇది మరీ బావుంది… రిసెప్షన్ ఎక్కడ పెట్టుకుందాం అని అడగడం కూడా తప్పేనా!… అసలా మాటకొస్తే… మాతో పెళ్లి సంబంధం మాట ఎత్తింది మీ వాళ్ళే ‘
‘అవునూ… పెళ్లి బ్యూరోలో నీ వివరాలు పెడితే… పెళ్లి సంబంధం కోసం అనుకుంటాం గానీ… ఇలా నీతో గొడవాడ్డానికనుకోము కదా ‘
‘గొడవాడ్డం ఏమిటి? గొడవ పడడం అనాలి… చూసేరా… ఇంటర్లో కూడా మీ సెకండు లాంగ్వేజ్ తెలుగే అయినా… ఇప్పటికీ తెలుగు  మాట్లాడ్డం రాలేదూ!… అంతేలెండి… గుఱ్ఱాన్ని చెరువు దాకా తీసుకెళ్ళగలం గానీ దానికి నీళ్ళు తాగించగలమా?’
‘ఏడిసినట్టుందా ఉపమానం… దాహం లేని గుఱ్ఱాన్ని చెరువు దాకా తీసికెళ్ళి నీళ్లు తాగమని బతిమాలాడడమెందుకు?… దానికి దాహమైనప్పుడే తీసుకెళ్ళొచ్చుగా ‘
‘ఆం… నాకేం గుఱ్ఱం భాష రాదు…దానికి దాహంగా ఉందో లేదో తెలుసుకోడానికి, అయినా మనకేవైనా గుఱ్ఱాలున్నాయా ఏమిటీ?… వాటికెప్పుడు నీళ్ళెట్టాలో… గడ్డెట్టాలో తెలుసుకోడానికీ?’
‘మరి…గుఱ్ఱం, చెరువూ, నీళ్ళూ అంటూ మొదలెట్టిందెవరో?’
‘మొదలెట్టింది నేనైనా… దానికి నానార్ధాలూ తీసింది మీరే కదా’
‘నానార్ధాలూ తీస్తే ఫర్లేదు…. నీలా విపరీతార్ధాలూ తియ్యకుండా ఉంటే చాలు!’
‘ఇదిగో…ఇలా ఎడ్డెమంటే తెడ్డెం అంటారు కాబట్టే… మీతో చెప్పింది … ఇవాళ్టి నుంచీ మనిద్దరి మధ్యా తగువులొద్దండీ అని!’
‘నువ్వేం అలా అనలేదు!’
‘అదేమిటి…నేనలా అనలేదా? ఏమన్నానో మరి?’
‘ఒకటి. ఇవాళ్టి నుంచీ అనలేదు… రేపటి నుంచీ అన్నావు…రెండు…  తగువులొద్దండీ అనలేదు… తగులాటలొద్దండీ అన్నావు… చూసేవా దొరికిపోయేవు!’
‘నేనేం దొరకలేదు… మీరే దొరికేరు’
‘నేనా?’
‘మరి? 1. “రేపటి నుంచీ” అన్నది ఇందాక… ఇప్పుడు రాత్రి పన్నెండు దాటింది…కాబట్టి ఇప్పుడు “ఇవాళ్టి నుంచీ” అన్నది కరెక్టు…రెండు.  ఇందాక తగులాట కరెక్టు కాదు తగువులొద్దు అనాలి అన్నారు. నన్ను నేను సరిదిద్దుకుని తగువులొద్దండీ అన్నాను… ఇప్పుడు తేల్చండి… ప్రతీ విషయాన్నీ  లాగీ పీకీ…తగువు పెట్టుకునేది మీరా నేనా?’
‘చూసేవా! మళ్ళీ మాట తప్పేవు!’
‘నేనా?’
‘అవును నువ్వే! ఇందాకేగా ఇవ్వాళ్టి నుంచీ తగువులొద్దండీ అన్నావు… మళ్ళీ… మొదలెట్టేవు!’
రచన: రామా చంద్రమౌళి
ఏ వస్తువు విలువైనా ఆ వస్తువు లేనప్పుడే తెలుస్తుంది.
మనిషి విషయంకూడా అంతే..ఒక మనిషి మననుండి దూరమౌతున్నప్పుడు. పూర్తిగా ఎడమై కోల్పోతున్నప్పుడు.. చివరికి మనిషి శాశ్వతంగా  నిష్క్రమించినప్పుడు.,
విలువలు ఎప్పుడూ సాపేక్షాలూ..సందర్భోచితాలూ..జీవితానుభవంతో మారే పాఠాలా?
మనుషులనుబట్టి..వాళ్ళ వయసులనూ,వాళ్ళ సామాజిక ప్రయోజకతనూ..ముఖ్యంగా ఆర్థిక నేపథ్యాన్ని బట్టీ,ఆ వ్యక్తితో ఎవరికైనా ఒనకూరే లాభాన్నిబట్టీ విలువలు ఎప్పటికప్పుడు మారుతూ..సంబంధిత వ్యక్తులను శాసిస్తుంటాయా.?
ఔను.
సరిగ్గా అంతేనేమో..సందర్భాన్ని బట్టీ..అవసరాన్నిబట్టీ..మున్ముందు ఆ వ్యక్తితో సిద్ధించబోయే ప్రయోజనాలనుబట్టే మానవ సంబంధాలన్నీ.,
అరవై ఐదేళ్ల రామచంద్రం ఆ గది కిటికీలోనుండి చూస్తున్నాడు..దిగంతాల్లోకి..శూన్యంలోకి..ఆకాశంలోకి.
అంతా కనబడ్తూనే ఏదీ కనబడ్డంలేదు.
తను అప్పుడు నిలబడ్డ ఆ గది..అమ్మ గది.
నాన్న చనిపోయిన తర్వాత..ఒంటరిగా మిగిలిపోయిన అమ్మను..ఆర్గురు అన్నదమ్ములు తాము..ముగ్గురు అక్కాచెల్లెళ్ళు..అందరూ కలిసి..అమ్మ పోషణను వంతులు వేసుకుని.,
ఎందుకో తెలియలేదు..కాని..రామచంద్రానికి అకస్మాత్తుగా సముద్రం ఒక తుఫానై తన్నుకొచ్చినట్టు దుఃఖం వరదై ముంచుకొచ్చింది.
అమ్మ ముఖం..దీనంగా..జాలిగా..నిస్సహాయంగా.,
అమ్మ చనిపోయి చాలా ఏళ్ళే అయ్యింది..పదేళ్లయిందేమో..కాని ..నిన్నమొన్ననే వెళ్ళిపోయినట్టు..జ్ఞాపకాలు..నిత్యనూతనంగా.,
విస్మరణ..నిరాదరణ..బాధ్యతా రాహిత్యం..చదువుకూ సంస్కారానికీ అస్సలే సంబంధంలేని నీచాతినీచమైన
ప్రవర్తన..కొడుకులమైన తామందరిదీ.
ఒంటరిగా నిలబడ్డ రామచంద్రం అప్రయత్నంగానే వెనక్కి తిరిగి ఆ గదినంతా చూపులతో తడిమాడు.
అమ్మ ఆ గదిలోనుండి వెళ్ళిపోయిన్నాటి నుండి..ఆ గది అలాగే ఉండిపోయింది. అదే డబుల్ కాట్ బెడ్..అవే పరుపులు..అదే సి ఎల్ ఎఫ్ బల్బ్..అదే ఫ్యాన్.అవే గోడలు..అవే పరదాలు..అదే బెడ్ ల్యాంప్. గాలినిండా అదే అమ్మ వాసన..కాదు కాదు అమ్మ పరిమళం..అమ్మ జ్ఞాపకం..అమ్మ అక్కడున్నట్టే ఏదో తెలియని పరితపన.
చివరికి ఆ ఇంట్లో మిగిలింది తామిద్దరే..తనూ..లక్ష్మి.పిల్లలెప్పుడన్నా వచ్చినప్పుడు ఆ గదిలో పడుకో మంటే..ఉహూ..నానమ్మ అందులోనే ఉండేది..చచ్చిపోయింది..మేం పడుకోం..భయం..
అమ్మ తన వంతుగా తన ఇంటికి వచ్చి ఆ గదిలో ఉన్నపుడు..తను పదిగంటలకు హడావిడిగా తయారై ఇక ఆఫీస్ కు వెళ్తూంటే “ఒరే పెద్దోడా..వచ్చేటప్పుడు ఈ మందు గోళీలు తీసుకురారా” అని తన గదిలోనుండి సన్నగా..బలహీనమైన గొంతుతో ప్రాధేయపూర్వకంగా అడిగేది.
ఏమిచేసాడు తను..ఏవగించుకున్నాడు..విసుక్కున్నాడు..”తెస్తాలేవే..ఎప్పూడూ మందులు మందులు..ఒక్క పూట మందుల్లేకుంటే చస్తవా..” అని పరుగు బయటకు.
మళ్ళీ ఎప్పుడో..ఏ రాత్రికో రాక.
భయం భయంగా అడిగేది.. ఏ పొద్దుబోయిన రాత్రో..”పెద్దోడా ఆ మందు గోళీలు తెచ్చావారా” అని.
జవాబు ఇచ్చేవాడే కాదు తను.దేహ భాషతోనే చెప్పేవాడు..’ తేలేదు..తెస్తాలేవే ‘..అని.అప్పుడు అమ్మ ముఖంలో ఎంత దిగులో..చాలా నిరాశగా మెల్లమెల్లగా నడుస్తూ తన గదిలోకి వెళ్ళిపోయేది  అడుగులో అడుగేసుకుంటూ..గోడలను పట్టుకుని.
ఇన్నాళ్ళకు అమ్మ జ్ఞాపకమొస్తూ..గుండెల్లోనుండి ఏదో అగ్ని పర్వతం బద్దలౌతున్నట్టు..దుఃఖం..ఘోర అపరాధం జరిగిపోయింది..తప్పు..క్షమించరాని..క్షమించలేని తప్పు చేశాడు తను.
ఎప్పుడో ఒకరోజు..అమ్మ గదిలోకి..అమ్మ మంచం దగ్గరికి వెళ్ళి..ప్రక్కన కూర్చుని..ఓఐదు నిముషాలు మాట్లాడి..అదీ..అసహనంగా..మొక్కుబడిగా..లక్ష్మి ‘ తల్లి గదండీ..పాపం అప్పుడప్పుడు కొద్దిసేపు మాట్లాడండీ’ అని పదే పదే అరుస్తే..బలవంతంగా.,
“నాకీ మందులూ అవేవీ వద్దురా పెద్దోడా..ప్రతిరోజూ..ఒక్క అరగంట నాతో కడుపునిండా మాట్లాడు నాయనా.. చాలునాకది.నా అన్ని రోగాలూ నయమైపోతై..”అనేది..ప్రాధేయపడ్తూ.ఉహూ..అర్థంకాలే అప్పుడు..అమ్మ యొక్క ప్రేమనిండిన అతి సహజాతిసహజమైన చిరుకోరిక వెనుకున్న  తల్లి హృదయం అర్థంకాలేదు.
వ్యావహారికమైన మిథ్యా ప్రపంచ లాలసలో కొట్టుకుపోతున్న  ఆ అజ్ఞాన స్థితిలో అర్థంకాలేదు..కళ్ళకు పొరలు.,
ఇంతమంది పిల్లలని ఒక్కతే పెంచి పెద్దచేసి..చదివించి..పెళ్ళిళ్ళు చేసి..ఎక్కడివాళ్లక్కడ స్థిరపడేట్టు తనవంతు పాత్రను తను పోషించి.,
వృద్ధాప్యం..భర్తను కోల్పోయిన నిస్సహాయత.ఒంటరి ఏకాకితనం..అదుపుతప్పి ఎవరో ఒకరి చేయూతను అనివార్యం చేసే శారీరక దుస్థితి.డిపెండెన్సీ.
నాన్న పోయేక ..దశదిన ఖర్మ తర్వాత..ఆ వేసవి మధ్యాహ్నం..” అమ్మ సంగతి ఏం చేద్దాం పెద్దన్నా..పెద్దక్కా” అని మిగతావాళ్లందరు ప్రశ్నించినపుడు.,
మౌనం వహించాడు తను..ఇంత చదువుకున్నవాడు..అన్నీ తెలిసినవాడు..ఎన్నో పుస్తకాలను చదివి లోకజ్ఞానాన్ని  సముపార్జించినవాడు..విజ్ఞుడు.
మాట్లాడవలసినప్పుడు మాట్లాడకపోవడం నేరం..మౌనం ఒక యుద్ధనేరం..నేరం చేశాడు తను..తీరని ద్రోహం అమ్మకు.
అక్క చెప్పింది..”ఆర్గురు కొడుకులు కదరా..ఒక్కొక్కరి ఇంట్లో రెండు నెలల చొప్పున ..ఏడాది..సరిగ్గా సరిపోతుంది లెఖ్ఖ”
మనిషిని..అమ్మను..వంతులు వేసుకుని భారాన్ని పంచుకోవడం.
అప్పుడు అమ్మ ముఖాన్ని చూశాడు తను..మల్లె పందిరికింద..నేలమీదనే..నిరామయంగా కూర్చుని..నేలదిక్కు చూస్తూ,
ఆ తతంగాన్నంతా వింటుందో..వినడంలేదో..తెలియని..భావశూన్యమైన ముఖం..ఇంకా జ్ఞాపకమే.
ఇప్పుడు ఆ ముఖం జ్ఞాపకమొస్తే..తనపై తనకే అసహ్యం..సిగ్గు..భయం..అన్నీ కలగలిసి..ఒక భ్రష్టానుభూతి.
ఇక మొదలైంది..అమ్మ పంపకాల ప్రయాణం..ఒక సుదీర్ఘ జీవితకాల అమ్మయొక్క సకల సంపదలన్నీ..అప్పుడు..ఒక సూట్ కేస్ గా మారి..అంతే.అమ్మ ఎవరింటికి వెళ్ళినా..ఆ ఒక్క సూట్ కేస్ తోనే.అసలు అమ్మలోని జీవకళ ఎప్పుడో చచ్చిపోయింది..ఒట్టి ప్రాణమున్న శవం ఆమె.
ఐదోసారో..ఆరవసారో..తన వంతుకు అమ్మ వచ్చినప్పుడు..అన్నాడు తను..”అమ్మా ఇక నువ్వు ఎప్పటికీ మా ఇంట్లోనే ఉండవే..ఎవరింటికీ వెళ్ళొద్దిక..”అని.సిగ్గనిపించిన విషయమేమిటంటే..ఆ మాటను తను తానుగా అనలేదు..లక్ష్మి అనమంటే అన్నాడు.స్వంత వ్యక్తిత్వమే లేదు.అమ్మ గురించిన స్పృహ..బాధ్యత..ఉహూ..అస్సలే లేదు తనకు.
ఎందుకు..ఎందుకలా జరిగింది..వ్చ్.
అమ్మ ఒకసారి అమ్మగదికి అటాచ్ ఐ ఉన్న బాత్ రూం లో స్నానంచేసి..తనగదిలో తుడుచుకుంటూ..చేతకాక అలా మంచంపట్టెపై కూర్చుండి పోయింది..ఒంటిపై సరిగా బట్టలు చుట్టుకోకుండా. అప్పుడే ఎవరో వచ్చారు..అటు కిటికీప్రక్కనుండి.
లక్ష్మి అంది..అసహనంగా..”ఒంటిపై బట్టలు కట్టుకోవచ్చుగదా..ఎవరైనా చూస్తే…” ఇంకేదో గొణుక్కుంటూ.,
అమ్మ చాలా నిస్సహాయమైన దీనతతో అంది..” ఏమున్నది బిడ్డా..ఇంకా నాదగ్గర ఎవరైనా చూడ్డానికి..చాతనైతలేదు..ఏంజేయన్నేను..” అని.
వినబడిందామాట..ఏదో ఫైల్ పై రాసుకుంటున్నతనకు..ఎవరో కడుపులో చేయిపెట్టి దేవుతున్నట్టు..క్షోభ.ముడుచుకుపోయి..సిగ్గుతో చచ్చిపోయి..ఒట్టి బోలు మనిషిగా మిగిలి.,
తర్వాత ఆఫీస్ కు వెళ్ళే ముందు..భయం భయంగా..సిగ్గు సిగ్గుగా..ఉత్సుకతతో..అమ్మ గదిలోకి చూస్తే.,
అప్పుడు అమ్మ..మంచం పట్టెమీద అలా ఒక వికృత విగ్రహంలా కూర్చుని..ఒంటిపైనున్న పాత చీర జారిపోతున్నా..పట్టించుకోకుండా..అప్పటికే శరీరంనిండా వ్యాపిస్తున్న చర్మ వ్యాధికి సంబంధించినసోర్వెటే ట్యూబ్ నుండి జెల్ ను పూసుకుంటోంది..తెల్లని జుట్టు విరబోసుకుని..ముఖంనిండా ఒట్టి శూన్యతతో..పిచ్చిదానివలె.,
ముద్రించుకుపోయింది..అమ్మయొక్కఆ భంగిమ..ఆ రూపం..ఆ నిరామయమైన చూపు.
*           *       *
ఉలిక్కి పడ్డాడు రామచంద్రం..అలికిడయ్యింది..అమ్మగదికి అటాచ్ ఐఉన్న బాత్ రూం లోనుండి.
లక్ష్మి స్నానం ముగించుకుని వస్తోందా.?
“వయసు మళ్ళినవాళ్ళు..స్నానం చేసేప్పుడు బాత్ రూం లోపలినుండి గడియ పెట్టుకోకుండా ఉండడం మంచిది..ఎందుకంటే..” అని డాక్టర్ ఆమధ్య చెప్పిన విషయం జ్ఞాపకమొచ్చి.,
లక్ష్మి..స్నానం చేస్తున్నప్పుడు..తనే వ్యక్తిగతంగా..బాత్రూం బయట నిలబడి లోపలి ఆమె కదలికలను జాగ్రత్తగా గమనిస్తూ..వింటూ.,
లక్ష్మి వస్తోంది బయటకు,
రామచంద్రం గబగబా కిటికీ దగ్గరినుండి తప్పుకుని..హాల్లోకొచ్చి..ఏదో పేపర్ చదువుకుంటున్నట్టు..నటిస్తూ,
లక్ష్మికి గత రెండునెలలుగా..అదో రకమైన మానసిక రుగ్మత..డిప్రెషన్..అకస్మాత్తుగా..బ్రేక్ డౌన్.. అప్పుడప్పుడుతీగలోనుండి కరంటుచటుక్కున మాయమైనట్టు..వెంటనే చేష్టలుడిగి..చూపులు నిలిచిపోయి..కళ్ళు శూన్యాలై..పిచ్చిదానిలా.,
ఒకప్పటి అమ్మవలె.
డాక్టర్లు..’ డిమెన్షియా ‘ అన్నారు.అంటే..మరుపూ..జ్ఞాపకం తెగి అతుకుతూ..అస్తవ్యతమౌతున్న మానసిక సున్నిత స్థితి.
కొద్దిరోజుల క్రితమే లక్ష్మి అంది..” నేను ఈరోజునుండి అమ్మ గదిలో పడుకుంటానండీ” అని.
“ఎందుకు..మన బెడ్ రూం ఉందికదా”
“ఊర్కే..నాకు ఎందుకో అక్కడే ప్రశాంతంగా…”
ఎందుకుకలిగిందిలక్ష్మికిఈవింతకోరిక..వ్చ్..ఏమో..తెలియదు.
తను ఎటో బజారుకు వెళ్ళొచ్చేసరికే తను తన బట్టలను తీసుకుని అమ్మ గదిలోకి మారిపోయింది లక్ష్మి.
ఇక బలవంతపెట్టలేదు రామచంద్రం..అప్పటినుండీ..లక్ష్మి అమ్మ గదిలోనే..ఒంటరిగా.
గదిలోపలికి తొంగి చూశాడు రామచంద్రం..అలికిడి కాకుండా..మెల్లగా.
మంచం పట్టెపై కూర్చుని..ఒంటిపైనుండి జారిపోతున్న కాటన్ చీరను పట్టించుకోకుండా..తెల్లని జుట్టు..విరబోసుకుని..చింపిరి చింపిరిగా..పిచ్చిదానివలె,
అమ్మకు వచ్చినదే..అదే చర్మ వ్యాధి..అదేసోర్వెటే ట్యూబ్ ను..నొక్కి..జెల్ ను..పాదాలకూ..పిక్కలకూ రాసుకుంటోంది.
అమ్మ..అమ్మ..ఆనాటి అమ్మ..అమ్మగదిలో..ఇప్పుడు లక్ష్మి..మళ్ళీ అదే రూపం..అదే స్థితి..అదే దృశ్యం..అదే అమ్మ.
ఎందుకో రామచంద్రానికి పట్టరాని దుఃఖం ముంచుకొచ్చి..ముఖాన్ని చేతుల్లో దాచుకుని..ఎక్కెక్కిపడి ఏడుస్తూ,
అమ్మ..లక్ష్మి..ఒక అస్తమయం..తర్వాత మరో అస్తమయం.
ఎప్పుడూ ఉదయాలగురించే ఆలోచించే మనిషి ప్రతినిత్యం హెచ్చరించే అస్తమయాన్ని గురించి ఎందుకు ఆలోచించడో.,
అమ్మగదిలో..ఒక అస్తమిస్తున్న సూర్యుడు..మెల్ల మెల్లగా-

రెండవ స్కంధము ఆరవ కథ
ఉపరిచర వసువు
ఉపరిచర వసువు ఛేది దేశమును పాలించేవాడు. నిష్ఠాగరిష్ఠుడు. సత్యవ్రతుడు, ధర్మ ప్రభువు. అతనికి నలుగురు కుమారులు గలరు. వారిని వివిధ రాజ్యములకు రాజులుగా నియమించాడు వసువు.
రాజుభార్య గిరిక. గొప్ప సౌందర్యవతి. ఒకసారి ఆమె ఋతుమతి అయిఉండగా రాజు పిత్రాజ్ఞచే వేటకు వెళ్ళవలసి వచ్చెను. భార్యయందు అనురక్తుడైన రాజుకు వీర్యస్ఖలనమయ్యెను. రాజు ఆ వీర్యమును ఒక వటపత్రము నందు భద్రపరచి దగ్గరలో ఉన్న ఒక గ్రద్దకు యిచ్చి భార్యకు ఇచ్చి రమ్మనెను. ఆ గ్రద్ద ముక్కున కరచుకొని ఆకాశమార్గమున పోవుచుండగా వేరొక గ్రద్ద మాంసఖండమని తలచి దానితో తలపడెను. వాటి కొట్లాటలో ఆ వీర్యము క్రిందనున్న జలమునందు పడిపోయెను. అది యమునా నది. అద్రిక యను అపర్సర స్నానమాచరించుచు నదిలో యోగాభ్యాసము చేయుచున్న ఒక బ్రాహ్మణోత్తముని పాదములకు తగిలెను. అతడు ఆమెను చేపగా కమ్ము అని శాపమొసగెను. ఆమె ఆ జలములలోనే చేపగా మారి ఉండెను. అదే సమయమున డేగ ముక్కు నుంచి పడిన వీర్యము చేప మ్రింగెను. అది గర్భము ధరించెను. ధీదరుడను మత్స్యకారుడు దానిని పట్టి కడుపును చీల్చుటకు సన్నద్ధుడయ్యెను.
అంతలో ఆ చేప కడుపు చీల్చుకొనిన ఒక బాలిక, ఒక బాలుడు వచ్చిరి.
అతడు వారిని రాజునకు అప్పగించెను. రాజు బాలుని తన దగ్గర ఉంచుకొని మత్స్యుడు అని నామమొసగెను.
ఆ బాలికను ఆ మత్స్యకారునకే యిచ్చి పెంచుకోమనెను. ఆమెకు మత్స్యోదరి, కాళి అని పేర్లు గలవు. ఆమె దేహమునుండి చేప వాసన వచ్చుచుండెను. అందుకని ఆమెను ‘మత్స్యగంధి’ అని కూడా పిలవసాగిరి.
అప్సర తన శరీరమునుండి యిరువురు శిశువులు జన్మించగానే శాపవిమోచన చెంది తిరిగి స్వర్గమునకు వెళ్ళిపోయెను. పరాశరుడను గొప్ప మహర్షి తీర్థయాత్రలు చేయుచూ యమునానది దాటవలసి వచ్చెను. మత్స్యగంథి తండ్రి ఆజ్ఞతో మహర్షిని ఆవలి ఒడ్డుకు చేర్చుటకు పడవ అంగీకరించి వెళ్ళసాగెను.
దైవవశమును ముని ఆమెను చూచుట జరిగి కామవాసన అతనిలో కలిగెను. ముని వెంటనే ఆమె దక్షిణ హస్తమును పట్టుకొనెను.
బ్రాహ్మణోత్తమా మేము మత్స్యకారులము. అదియు కాక మీరు ధర్మాచార పరాయణులు. నానుండి చేపల వాసన వచ్చుచున్నది. సద్గుణ సంపన్నులు మీరు అని అనగా అతడు ఆమె దేహమును కస్తూరి వాసన వచ్చునట్లు చేసెను. అది పగటి సమయమగుటచే ఆమె కామక్రీడకు ఒప్పుకొనలేదు. పరాశరుడు వెంటనే ఆ ప్రదేశమంతయు మంచుచే కప్పబడిన ప్రదేశముగా మార్చివేసెను. తీరమంతా అంధకారమయ్యెను.
మహాత్మా, నా కన్యావ్రతము భంగము కాకుండా నా తల్లిదండ్రులకు ఈ విషయము ఎరుగకుండా చేయమని ఆమె అర్థించెను. నీతో సమానమైన పుత్రుడు నాకు కావలెను. నా ఈ సుగంధము ఎల్లకాలము ఉండాలని ఆమె కోరెను.
సుందరీ నీకు పుట్టబోయే కుమారుడు విష్ణువు యొక్క అంశ అగును. గొప్ప పేరు, కీర్తిని గడిరచును. నాకు నీపై కోరిక కల్గుటకు అవశ్యము ఏదో దేవకార్య రహస్యము గలదు. కావున నీవు భయపడవలదు. నీ కోరిక తీరగలదు. నీ పుత్రుడు పురాణములను రచించును. వేదముల నెరిగెడి వాడగును. యశోవంతుడగునని పలికి ఆ యోజనగంధితో గడిపి, ఆ మహర్షి వెడలిపోయెను. ఆమె గర్భవతి అయ్యి యమునా ద్వీపమునందునే పుత్రుని గనెను. కామదేవుని వలె మిక్కిలి అందముగా ఉండెను. పుట్టగానే ఆ బాలుడు తేజోవంతుడై పెద్దవాడయ్యెను. తల్లీ నేను తపమాచరించుటకు వెళ్ళెదని. నీ యిచ్ఛ వచ్చినపుడు నన్ను స్మరించగానే నేను వత్తును అని తల్లికి నమస్కరించి వెడలి పోయెను. అతడే వ్యాసమహర్షి. యమునా ద్వీపమున జన్మించుటచే ‘‘ద్వైపాయనుడను’’ నామము కల్గెను. కలికాలము ప్రవేశించుటచే, అనేక కాలాంతర ప్రభావముల వలన ప్రజలు అజ్ఞానులగుటచే వారికొరకు నాలుగు వేదములను విభజించెను. అనేక పురాణములు రచించెను. శ్రుతులు, స్మృతులను రచించెను. అందుచే వేదవ్యాసుడయ్యెను. సుమంతుడు, జైమిని, పైలుడు, వైశంపాయనుడు, అసిరుడు, దేవలుడు, తన పుత్రుడైన శుకుడు అతని శిష్యులు. వ్యాసుని తల్లి సత్యవతి. వ్యాసుని జన్మవృత్తాంతమున ఏ సందేహము లేదు.
మహా పురుషుల చరిత్రలను విమర్శించరాదు. వారి ఆచరణలన్నిటిని ఆచరించరాదు. పరాశరుడు ధర్మమెరిగిన వాడు. వ్యాసుని జన్మ ఆవశ్యకము. ఇదే ఈ కార్యమందు రహస్యము. ఈ కథ వినువారికి ఎప్పటికీ ఏ దుర్గతి రాదు. విన్నవారు సర్వదా సుఖముగా నుందురు.
*****
ప్రధమ స్కంధము ఏడవ కథ
శుకమహర్షి
సత్యవతీ నందనుడు, సకల వేదపారంగతుడైన శ్రీ వ్యాసమునీంద్రుడు కూడా యోగమాయ ప్రభావమును తప్పించుకొనలేక పోయెను. ఆ మహామాయ నుండి ఎవ్వరునూ తప్పించుకోలేరు.
ఒకసారి వ్యాసుడు సరస్వతీ నదీ తీరమున నివసించియుండగా ఘృతాచి అను పేరుగల ఒక అప్సరస ఆ వనములో విహారము చేయుట చూసి, అతనికి ఆమె యందు కోరిక కలిగెను. ఘృతాచి ఆ మునిని చూసి భయపడి ఒక శుకరూపమున మారి ఆకాశమున కెగురుచుండగా వ్యాసుడు కామ వికారము పొందెను. ఆ సమయమున వ్యాసుడు అగ్నిని రగుల్చు ఉద్దేశముతో ఒక కర్రను మధించుచుండెను. హఠాత్తుగా ఆ అప్సరమీద కలిగిన కామమునకు ఆయన వీర్యము ఆ కర్రపై పడెను. అందునుండి ఒక అద్భుతమైన బాలకుడు ఉద్భవించెను. దివ్యమైన తేజస్సుతో ఆ బాలుడు మెరయుచుండెను. యజ్ఞము నందు హవిస్సు పడిన అగ్ని జ్వలించునట్లు ఆ బాలుడు వెలుగుచుండెను. వ్యాసుని ఆశ్చర్యమునకు హద్దు లేకుండెను. ఏది ఏమైనను అది శంకరుని వరప్రసాదమని నమ్మి, అగ్ని వలె వెలుగుచున్న ఆ బాలుడికి గంగ యందు స్నానము చేయించెను. తాపసులు నింగినుండి పుష్పవర్షము కురిపించిరి. అప్సర శుకరూపములోవుండుట చూచి తాను కోరుకొనుటచే పుత్రుడు జన్మించుట వలన వ్యాసుడతనికి ‘శుకుడు’ అని నామమొసగెను.
వివిధ జాతకర్మాది సంస్కారముల జేసెను. నారద, తుంబురులు, విద్యాధరులు ఆ బాలుని స్తుతించి గానము చేసిరి. ఆతడు ధరించుటకు దండము, కృషమృగ చర్మము, దివ్యమైన కమండలము ఆకసము నుండే వచ్చెను.
సకల వేద పారంగతుడైన వ్యాసమహర్షి శుకుడు యుక్తవయస్కుడగుట తోడనే ఉపనయనము చేసెను. సకల విద్యలు అభ్యసింపజేసెను. శుకుడు బృహస్పతిని విద్యాగురువుగా చేసికొనెను.
సకల వేదములు, రహస్యములు, ధర్మశాసనములు చక్కగా అభ్యసించెను. గురుదక్షిణలొసగెను.
అనంతరము గృహస్థాశ్రమమును స్వీకరించవలసినదిగా పుత్రుని కోరగా శుకుడు సంసార బంధనములకు లొంగి జీవితమును వ్యర్ధము చేయబోనని భార్యా పుత్రుల సంకెళ్ళలో బంధింపబడిన వానికి ముక్తి లేదని చెప్పెను. అంత వ్యాసుడు జనకమహారాజు రాజ్యభోగములన్నీ అనుభవిస్తున్నను గొప్ప జ్ఞాని అయ్యెనని, అతని వద్దకు వెళ్ళి, జ్ఞానము పొంది రమ్మని ఆదేశించగా, విదేహనగరమునకు పయనమయ్యెను.
ఆ రాజ్యమున అతనికి అనేక భోగములను సేవలను చేయుటకు రాజు ఎందరో స్త్రీలను నియమించెను. కాని విరాగి అయిన శుకుడు ఏ మాత్రము చలించక స్థాణువు వలె నుండెను. ధ్యానమగ్నుడై ఉండెను.
జనక మహారాజు శుక మహామునిని దర్శించుటకు గురువులతో కలిసి వెళ్ళెను. సముచితమైన సేవలు చేసెను. నియమప్రకారము శుకుడు ఆ సేవలను స్వీకరించెను. తదుపరి తన మనసులో నున్న సందేహములను ప్రశ్నల ద్వారా జనకుని అడిగెను.
ఎంతో సహనముతో జనకుడు ప్రతి వ్యక్తికి గృహస్థాశ్రమము బంధము కాదు. బ్రాహ్మణుడు తప్పక నాలుగు ఆశ్రమములను ఒక బాధ్యతా యుక్తముగా చేయవలయునని బ్రహ్మచర్యము ఉపనయనము ద్వారా అనుభవించి, గురువుల వద్ద వేద విద్యా రహస్య జ్ఞానములను అభ్యసించి తదుపరి వివాహము చేసుకుని, సంతానమును గని, వారికి తన భార్యను, వృద్ధురాలైన పిమ్మట అప్పగించి తాము వానప్రస్థాశ్రమమును తీసుకొనవలెనని, ఎన్నో రాజ్యభోగముల ననుభవించుచున్నను వాటికి కట్టుబడకుండా ఉందునని, ఆ బంధములకు తాను అతీతుడనని అనేకవిధములుగా శుకమహర్షికి బోధించగా, శుకుడు మహారాజు మాటల అంతరార్థమున గ్రహించి తిరిగి తన తండ్రి వ్యాసుల వద్దకు చేరెను.
వివేకి అయిన పురుషుడు విద్య, అవిద్యలందు భేదమును గ్రహించి, జ్ఞానము పొందవలెనని ఆలోచించెను. సకలశాస్త్రములను గ్రహించిన వాడై శాంతి ననుభవించెను. తండ్రి ఆజ్ఞచే పీవరి అను చక్కని కన్యను వివాహమాడి కృష్ణుడు, గౌరప్రభుడు, భూరి, దేవశృతుడు అను కుమారులను, కీర్తి యను నామము గల కన్యకు జన్మనిచ్చెను.
అణూహుడను బుద్ధిశాలితో ఆమె వివాహముచేసెను. వారి పుత్రుడు బ్రహ్మదత్తుడు. నారదుడతనికి గురువు. పిమ్మట తండ్రిని విడిచి శుకుడు కైలాస పర్వత శిఖరమును చేరెను. అతడు సమాధి యందు వెళ్ళిపోయెను. సిద్ధి గల్గుట తోడనే ఆసనముతోనే ఆతడు పైకిలేచి ఆకాశమందు వెల్గు సూర్యుని వలె ప్రకాశించెను. వ్యాసుడు శుకదేవుని గూర్చి చింతించగా శంకరుడాతనికి శుకదేవుడు నీడవలె వ్యాసునకు ఉండునని బోధించెను. ఉత్తమ గతిపొందిన నీ పుత్రుని దర్శించుచూ నీవు తృప్తిపొందుమని శంకరుడు అంతర్థానమయ్యెను. ఇదీశుక మహాముని వృత్తాంతము.
రచన: అఖిల దొడ్డపనేని
మనోహరమైన సుందర దృశ్యం!
విమానం కిటికీలోనుండి చూస్తున్న నా మనసు పులకలకు గురైంది.
చూస్తున్నంతసేపు నీలి పరదాలు కప్పుకున్న తనివి తీరనన్ని కొండల బారులు! వాటినంటి పెట్టుకున్న దట్టమైన చెట్టూ చేమా.
ఇంతకంటే సుందర దృశ్యాలు ఎన్నిటినో చూసాను కాని ఇవ్వన్ని నావి.  ఈ నేల,  నింగి,  మబ్బులు,  గాలి సర్వం నా సొంతం.  ఏ నిమిషమైనా నేను చూడొచ్చు,  అక్కడ తిరగొచ్చు.  అన్నీ కుదిరితే సొంతం కూడా చేసుకోవచ్చు.
ఇది మనది,  మన దేశమనుకుంటే ఎంత రిలీఫ్ గా ఉందో !  కళ్ళు చెమ్మగిల్లినాయి.
రూట్ మ్యాప్ నిజామాబాద్ ని  చూపెడుతుంది! వావ్ గ్రేట్.  చాలాసార్లు ఇండియా వచ్చి వెడుతున్నా కాని ఇక వెళ్ళను,  నేనుండబోయేది ఇక్కడేననుకుంటుంటే గొప్ప థ్రిల్లింగ్ గా ఉంది.
చిన్నపిల్లలా చప్పట్టు కొడుతూ లబ్ డబ్ మంటూ సందడి చేస్తుంది హృదయం.
చల్లని అరుణబింబం కొండల వెనుక నుండి కనువిందు చేస్తూ దబదబా పైపైకి వస్తున్నాడు.  ఇనబింబాన్ని చూస్తుంటే సూర్య నమస్కారాలు చేస్తున్న నాన్నగుర్తుకొచ్చాడు.  ఆ పక్కనే నాన్నలాగానే సూర్యదేవుడికి నమస్కారాలు చేస్తూ చిన్నారి పంచాక్షరి ప్రత్యక్షమై నా తలపులలో నిండిపోయింది.
***
స్నానం చేసిన నాన్న మెులకు చుట్టుకున్న తడిఅంగవస్త్రం మీదే సూర్యనారాయణుడికి కళ్ళు మూసుకుని దణ్ణం పెట్టుకుంటున్నాడు.
మనకేమన్నా కోరికలుంటే స్నానం చేసి శుద్ధిగా మనసారా ఆయనను అడిగితే ఇస్తాడట.  నా కెప్పుడన్నా కోరికలుంటే ఆయన్నే అడుగుతాను,  మిగతా దేవుళ్ళంటే కూడా భక్తేలెండి.
ఈ రోజు నాన్న ఏమి అడగబోతున్నాడో నాకు తెలుసు.
అందుకే కళ్ళు మూసుకుని రెండుచేతులు జోడించి సూర్యుణ్ణి అడిగాను –
“దేవుడా! దేవుడా! ఈ రోజు నాన్న కోరిక తీరకూడదు.  రేపు గుండారం గుట్టల తండా నుంచి మా భానుమతి కూతురు తిరిగి రావద్దు.  రావద్దు గాక రావద్దు.
కిషన్ నాయక్ దాని తల అస్థికలను తెచ్చి “దొరా! దుడ్డుని చిరుత గుంజుకెల్లిందని చెప్పాలి.  చెప్పిస్తావు కదా!” లోలోపల చెప్పుకున్నా పెదాల కదలికలతో.
పైకి అంటే వామ్మో ! నా వీపు విమానం మోత మోగదూ!
“ఏమి చిన్న దొరసాని నాయనలెక్క నువ్వు సుగ దండాలు బెడుతున్నావ్ సూర్యుడుకి, జరజెప్పు ఇంతకి ఏమని మెుక్కినావ్?” అంది నర్సవ్వ గంప దింపుకుని ముడుకుల మీద కూర్చుంటు.  వాళ్ళ చేలో పండిన లేత తాజా ఆకుకూరలు,  కూరగాయల్ని రోజు పొద్దున్నే మనకు ఇంటివద్దకే తెచ్చి ఇస్తుంది.
చెవులకు ముత్యాలు ముద్దలు కట్టినట్టు గువ్వగున్నాలు,  మీదిపుల్లలు,  గంటీలు,  రాళ్ల కమ్మలు,  మెడలో బంగారు గుళ్ళు,  వెండి దండ కడియాలు,  ఒకోచేతికి నాలుగేసిపెద్ద పెద్ద వెండిగాజులు,  కాళ్ళకుబరువైన వెండి కడియాలు,  జిగిబిగి అల్లికలతో వ్రేలాడే పట్టా గొలుసులతో నా కళ్ళకెంతో అబ్బురంగా కన్పడుతుంది.
ఒకరోజ అమ్మఅంటుంది నాన్నతో “అమాయకపు నర్సవ్వ! మంచితనం, బోళాతనం కలగలిసిన సత్తెకాలపు మనిషి.  నేను చేతిలో పెట్టినంత తీసుకుంటుంది ఇదేమని అడగదు.  మెత్తానికి ఈ దేశపు మనుష్యుల్లో కుచ్చితపు బుద్ధి కన్పడదు. ”
“నిజమే! మరే మెుగవాళ్ళతో సమానంగా పొలంపనులు చేస్తారు రోజు ఇంట్లో చేసే ఆడపన్లకు తోడు అదనంగా.” నాన్నకూడా ఒప్పుకున్నాడు.
నర్సవ్వ వాళ్ళకు ఇరవై ఎకరాల భూమి ఉంది.  పదిహేనెకరాలు మెట్టభూమి మిగతా ఐదెకరాలు మోటబావి క్రింద సాగులో ఉంది.  మూడెకరాల్లో వరి వేసి మిగతా రెండెకరాలలో సంవత్సరం పొడవునా ఆకుకూరలు – కూరగాయలు పండిస్తారు.
పొద్దున్నే గంప ఎత్తుకుని కూరగాయలు అమ్మి ఇంటికెళ్ళి ఇంత తిని పొలం వెడుతుంది నర్సవ్వ.  పొలంలో గుడిసె వుందిట దాని ప్రక్కనే వేపచెట్టు.  “అలసిన ప్రాణానికి పలంగు లేంటికి,  కొంగుపర్చుకుని యాపచెట్టు క్రిద పండితే పానం ఎటుబోవునో ” అంటుంది నవ్వుతూ.
ముందుగా గంప అమ్మదగ్గర దింపి తరువాత వేరే ఇళ్ళకు వెళ్ళేది.
అమ్మేమి తన ఋణం ఉంచుకోదు. పండుమిర్చి,  గోంగూర,  వంకాయలు,  టమాటోలు పచ్చళ్ళ కోసం తెచ్చిచ్చినప్పుడు గిన్నెడుగిన్నెడు పచ్చడి ఇచ్చేది డబ్బులకు తోడుగా.
“మీ ఆంధ్రోళ్ళ పచ్చళ్ళు లావు కమ్మగుంటాయి దొరసాని” అని కితాబిచ్చేది నవ్వుతూ అమ్మకు.
కాస్త పెద్దయిన తరువాత నాకు కొన్నిసందేహాలు కలిగాయి. తిప్పి తిప్పి కొడితే మాకు మూడెకరాల పొలంకూడా లేదు.  అమ్మకు మెళ్ళో మంగళ సూత్రాలు,  చెవులకు నీరుపట్టిన తెల్ల తొమ్మిదిరాళ్ళ పోగులు తప్పితే ఇంట్లో చిన్నమెత్తు బంగారం లేదు.
అలాంటిది వంద తులాల బంగారం,  వెండి వున్న నర్సవ్వ మా అమ్మని దొరసానని నాన్నను దొరాని పిలుస్తుందెందుకు? చాన్నాళ్ళు నన్ను వేధించిన ప్రశ్న. ఈ విషయాలు అన్నీ అమ్మ నర్సవ్వ మాట్లాడుకుంటుంటే నే తెలుసుకున్నవి,  అమ్మ నాన్నకు చెబుతుంటే విన్నవీనూ.
ఒకరోజు నాన్న దగ్గర నాకు సమాధానం దొరికింది. “అవును వృత్తిరీత్యా మనమూ వాళ్ళు వ్యవసాయదారులమే! మనల్ని వాళ్ళు అలా పిలవ్వలసిన అవసరం లేదు.  స్వభావరీత్యా మంచి మనసున్న మనుషులు అందుకే మనల్ని అలా పిలుస్తున్నారు”
నిజమే! ఇప్పటికి నేను దానినే విశ్వసిస్తున్నాను. నాన్న మెున్నామధ్య దళ్ళు కట్టడానికి,  పొయ్యిలో మంట పెట్టి వంట చేయడానికి కందికంప కోసం గుండారం వెళ్ళినప్పుడు పనిలో పనిగా గుట్టల తండా కెళ్ళి పాలి కిచ్చిన భానుమతి కూతురు ‘గంగ’ ను చూసొచ్చి “పడ్డ ఈనమోపుకొచ్చింది,  మనుగులు జారాయి,  ఇంకో వారం-పది రోజుల్లో ఈనుతుంది. ” ఎంత సంబరమో నాన్న మాటల్లో.
నా గుండెల్లోగూడ్సురైలు పరుగు మెుదలైంది.  ఈ మధ్య ఇంట్లో తరచుగా వినపడుతుంది.
“పెళ్ళిచేస్తే ఒకింటికి వెళ్ళే ఆడపిల్ల చదివి ఏ ఊళ్ళేలాలి, అక్షరాల్ని గుర్తుపట్టి ఉత్తరం ముక్క చదవడం పాటి వస్తే చాలుకదా! పంచాక్షరిని స్కూల్ మాన్పించి గేదల్ని కాయమందాము ”  తిరిగి నాన్న రాత్రి అమ్మతో అంటున్నాడు.
వీళ్ళకు తేరగా నేనే దొరికాను.  అక్కతోపాటు నేను కూడా పుట్టి వుంటే నన్ను ఇలా గేదెలను కాయమని పంపుతారా? అక్క పెద్ద పిల్లయిందికదా,  బయట తిరగడం మంచిది కాదు,  పైగా తొందరలో పెళ్లి చేస్తారట.
అన్న కాలేజిలో ఇంటర్ తినుకుతున్నాడు.  తను డిగ్రీ చదివి,  బ్యాంకుఉద్యోగం తెచ్చుకుని మా పెళ్ళిళ్ళు చేసి అమ్మ- నాన్నలను సుఖపెట్టొద్దూ ? అందరూ కలలు కంటున్నారు తను పెద్ద కాలేజీ కెళ్ళడం కోసం.
తనకంటే ఎంతో చిన్నదాన్నయిన నన్ను చదువు మానిపించి బర్రిగొడ్లు కాయమంటారా ?
అసలు ఆ పని ఎవరు చేయాలి ? అబ్బాయిలేకదా! తన చదువు కోసం నేను నా చదువును త్యాగం చేయాలంట? మగపిల్లవాడిగా నన్నెందుకు పుట్టించలేదురా దేవుడా? గట్టిగా ఏడవాలని వుంది.
అందుకే నా మనసు బాగోలేక గంగ ఇంటికి రాకూడదు,  గట్టిగా దాన్ని చంపేయమని సూర్యుణ్ణి కోరుతున్నాను.
ఇందులో నా తప్పువుందా? తప్పయినాసరే గంగ చచ్చిపోవాలి! నే బడికి పోవాలి.
చదువంటే నాకిష్టం.  చదువుకుంటుంటే ఎంత బాగుంటుంది! ఆ చందమామలు,  ప్రభ పత్రికలు చదువుతుంటే ఎన్ని కొత్త విషయాలు తెలుస్తున్నాయి.
నిజామాబాద్ దాటి బయటికి ఎక్కడికి పోలేదు.  జాగ్రఫీ చదివేప్పుడు సారు స్విర్జర్లాండ్లోని ఆల్ఫ్స పర్వత శ్రేణుల గురించి అలాగే హిమాలయాల గురించి చెబుతుంటే తనకి ఒక్కసారి వాటిని చూడాలని అనిపించింది. చదువుకుంటేనే కదా వీణా టీచర్లా తనూ ఉద్యోగం చేసేది,  డబ్బొచ్చేది వాటితో తన కోరిక తీరేది?
గంగ చచ్చిపోవాలని అమ్మతో అంటే తిట్టింది.  ఎవర్నన్నా ఉత్త పుణ్యానికి చచ్చిపొమ్మని శాపనార్ధాలు పెడితే మనం చచ్చిన తరువాత యములాళ్ళు కందిరీగలతో కుట్టించి,  మూకుట్లో మసిలే నూనెలో గారెల్లా వేయించుతారట.
అయినా సరే,  గంగ చనిపోవాలి తాను బడికి పోవాలి!
అందుకే లెంపలు వేసుకుంది సూర్యుడి ముందు గంగ చనిపోవాలని కోరుకుంటున్నందుకు తనని క్షమించమని.
రోజుకంటే ముందుగా పుస్తకాల సంచిమూసి పడకేసా ! రాత్రి ఎంత సేపయినా నిద్దర రాలేదు.
అమ్మ నాన్న తెల్లవారి ఇంటికి రాబోయే గంగ గురించి అది ఈని పెయ్యి దూడను పెడితే కొద్ది రోజులు పాలు కుడిచిందాకా ఉంచి ఆతరువాత కిషన్ నాయక్ కే పాలి కివ్వాలని కులాసాగా చెప్పుకుంటున్నారు.
దూరంగా రైలుబండి కూత. . .  అంటే టైము తొమ్మిది,  మన్మాడ వెళ్ళే అజంతాఎక్సెప్రెస్ రైలు మా ఊరొచ్చే టైమది.
రోజూ అప్పటిదాక లాంతరు వెలుగులో పిల్లమూక మేమంతా చదువుకుంటాము.  అన్న కొక్కడికే సెపరేటుగా బుడ్డి దీపం.  తను మాలాగా గోలగోలగా పైకి చదవడు. కాలేజీ చదువు కదా! కొంచెం గౌరవం! నాకెప్పుడు ఆ గౌరవం దొరుకుతుంది?
సంబరం అయినట్టే పంచాక్షరీ ! తెల్లవారుతూనే గంగ వస్తుంది కదా దాని వెనకబడి పోవాలి !ఏడుపు తన్నుకొస్తుంది ఈమాట అనుకోగానే.  ఈ గేదెల గండంనుంచి బయట పడేదెలా? ఇప్పుడు తనని కాపాడే వారెవరు?
సడన్ గా వీణాటీచర్ గుర్తొచ్చింది.  రేపు తనతో చెప్పాలి ఈ సంగతి.  తేలికైన మనసుతో నిద్రలోకి జారుకున్నా
భోజనాల బెల్లులో మెల్లగా స్టాఫ్ రూమువైపు వెళ్ళా,  టీచర్ కలిసింది.  ఆవిడని చూడగానే దుఃఖం పొంగుకొచ్చి కళ్ళవెంట ఉత్తినే నీరు ధారకట్టింది,  కాని గొంతు పెగల్లేదు ఎందుకేడుస్తున్నావంటే?
“సరే! ఇప్పుడు క్లాసుకెళ్ళు,  సాయంకాలం నాతో ఇంటికిరా” స్కూల్ అయిపోయాక నన్ను తన ఇంటికి తీసుకెళ్లింది వీణాటీచర్ ఎలాగు తనకీ అదే దారికాబట్టి.
అప్పటికి తేరుకున్న తను జరుగుతున్న విషయాలన్నీ టీచర్ కి చెప్పి “నాకు స్కూల్ మానాలని లేదు టీచర్ ” అంటుంటే మరోసారి దుంఖం పొంగిపొర్లింది.
ఆలోచిస్తూ వుండిపోయారు టీచర్ కొద్దిసేపు.  ఆ తరువాత అమ్మవాళ్ళతో నే మాట్లాడతా పదమంటే మా ఇంటికి చేరాము.
చెప్పాచెయ్యకుండా టీచర్ను ఇంటికి తీసుకొస్తే అమ్మ తత్తరపడింది. ఆదరాబాదరాగా నులక మంచం వేసి దుప్పటి పరిచి టీచర్ని ఆసీనురాల్ని చేసింది.
“మీ దగ్గరకొచ్చిందాండి.  పిల్ల ఇంకా ఇంటికి రాలేదని సావాసగత్తెల్ని అడిగితే మీతో వెళ్లిందని చెప్పారు.  విసిగించిందామ్మా దాని సొదతో” – అమ్మ.
“విసుగెందుకు కాని పంచాక్షరి ఏడుస్తుంటే నాకే దిగులేసింది.  పద నేనొచ్చి అమ్మానాన్నతో మాట్లాడతా అని కూడా వచ్చా.  మంచి పిల్ల ! చక్కగా చదువుతుంది.  క్లాసులో ఫస్టు.  మీరు ఉన్నంటుండి తనని చదువు మాన్పించి గేదెల్ని కాయడానికి పంపుతాననడం ఏమి బాగలేదు. ”
“కాని జరుగుబాటు గురించి కూడా చూడాలి కదమ్మా! పెద్ద పిల్లవాడ్ని కాలేజి మాన్పించ లేము.  పెద్దదయ్యింది పెద్ద పిల్ల.  మిగతా పిల్లలు చిన్నవాళ్లు.  తప్పనిసరి సరి పరిస్థితులొచ్చాయి.
అయినా ఉత్తరాలు చదివే చదువొచ్చింది కదా! ఒకింటికెల్లే పిల్ల,  పెద్ద చదువులెవరు అడుగుతారు.  ఇంకా మీదికి చదివి ఉద్యోగం చేయాలా? ఊళ్ళేలాలా?” నాకు నచ్చని పాత పాట అమ్మనోటంట
“అదే పొరపాటమ్మా ఆడపిల్ల చదువు ఇంటికి వెలుగు. ఇల్లాలు చదువుకుంటే బిడ్డలు చదువరులవుతారు.  ఏమో ! ఎవరు చెప్పగలరు ఉద్యోగమే చేస్తుందో రేపటి రోజున ఏ కలెక్టరో అయి ఊళ్ళేలుతుందో! ఎవరు చూడొచ్చారు”
టీచర్ మాటలకి అమ్మ మెుహంలో సినిమా చూస్తే కలిగినంత సంబరం తొంగిచూసింది! క్షణ కాలం!
చిన్నపాటి నవ్వుతో అంది ” చదువంటే మాటలామ్మా,  నెలకో రూపాయి ఫీజు కట్టాలా? యూనిఫారమా,  బొక్కులని,  పెన్నులని- పెన్సళ్ళని అంతా పైస పైసా లెక్కేకదండి.  కుండలో కూడుతిని నడిచెల్లి వస్తారు.  అది చూసుకుంటే ఇంట్లో జరుగుబాటు ఎలా? ”
“పంచాక్షరి స్కూలుకి ఇంట్లో జరుగుబాటుకేమి సంబంధమండి?”
“ఇప్పుడు దొడ్లో ఉన్న పెద్దగేద కూతురే గుట్టల్లో పాలికివ్వగా రేపు వస్తున్న చూడి పడ్డ.  ప్రస్తుతం వాళ్ళమ్మ పూటకు రెండు శేర్లకు తక్కువ కాకుండా పాలిస్తుంది.  పిల్లాజెల్లావున్న ఇల్లు,  ఇల్లుగడవగా రోజు రెండుశేర్ల పాలు రెండు శేర్ల పెరుగు అమ్ముతున్నా. ఇంటివాడకం పోగా అప్పుడు ఇప్పుడు మిగిలిన వెన్న అమ్ముతా.  నెలవారి పైఖర్చులకి బొటాబొటీగా సరిపోతాయి.  బియ్యం కొనే పనిలేదు కదా!
నలుగురు పిల్లలున్న కుటుంబంలో రాబోయే రోజుల్లో అన్నీ ఖర్చులే ! పెళ్ళళ్ళు,  రాకపోకలు,  పురుళ్ళు పుణ్యాలనిను. ”
దేవుడి దయవల్ల అంతా సవ్యంగా జరిగితే ఈ కొత్త గేదెపాడి మాకు మిగులేకదమ్మా! పెద్దపిల్ల పెళ్ళికో లేక పిల్లాడి కాలేజి ఫీజు కట్టడానికో అక్కర కొస్తుంది.
అప్పుడే వచ్చిన నాన్న” నమస్కారమమ్మా” అని టీచర్ గార్కి నమస్కరించాడు.
“రండి మీతో కూడా మాట్లాడాలనుకుంటున్నా, కలిసారు సంతోషం” ప్రతి నమస్కారం చేస్తూ అన్నారు టీచర్.
“పంచాక్షరిని గేదెలు కాయడానికి పంపొద్దు బడికి పంపమని అడగొచ్చారు టీచరమ్మ” బెరుకుగా నాన్న మెుహంలోకి చూస్తు అంది అమ్మ.
“ఇన్నిరోజులు ఒక్కగొడ్డు కాబట్టి మేమిద్దరమే ఎలాగో తంటాలు పడి ఇక్కడిక్కడే తిప్పుతున్నాము.  రెండయితే లాభాలెన్నో బయట తిప్పకపోతే కలిగే నష్టంకూడా అంతే.
స్వేచ్ఛగా గాలికి నాలుగు గట్లంటా తిప్పితే అది వేరుగానే వుంటుంది. పాలతీతలో కలిగిన మార్పుతో మనకు వెంటనే తెలిసి పోతుంది.  బయట తిప్పాలంటే మనిషి వెనక వుండాలి.  కన్ను మూయకుండా కాపలా కాయాలి.  లేదంటే చేలోపడతాయి. ”
“ఇంకోరకంగా దీన్ని అధిగమించలేమా” వీణా టీచర్ మెల్లగా నాన్ననడుగుతున్నారు.  టీచర్ ఆరాటమంతా నన్నెట్లన్నా గేదల బారినుండి కాపాడాలనే.
“జీతగాడ్ని పెట్టుకోవాలి.  పదిపన్నెండేళ్ళ కుర్రాడెవరన్నా దొరికితే పర్లేదు.  అదే పెద్దవాళ్ళయితే మేము నిభాయించుకోవడం కష్టం” సాలోచనగా అన్నాడు నాన్న.  చూస్తుంటే నాన్నకు జీతగాడిని పెట్టుకుని నన్ను బడికి పంపడం ఇష్టమేలాగుంది!
“నా ఉద్దేశ్యం జీతగాడిని పెట్టుకుని ఆర్థికంగా మిమ్మల్ని కష్టపడమనడం కాదు.  గేదెలకు బదులుగా కోళ్ళ మందనో,  మేకలు లేక గొర్రెలు లాటివి పెంచుకుంటే కాదా?”
చూడండి గేదెల్ని సాకడం కేవలం పాలు- పెరుగు కోసమేకాదు.  మన ఇంటి అవసరాలు తీరుతాయి.  మిగిలితే అమ్ముకోవచ్చు.  కుటుంబ అవసరాలు తీరుతాయి. దూడ పుట్టిన రెండున్నర మూడేళ్ళలోపు ఎదకట్టి ఈనుతుంది.  పెయ్యి దూడయితే అనుకునేదేముంది ఇంట్లో లక్ష్మీదేవి తాండవమాడుతుంది.  పాడిగేదె దాదాపు పదినెలలు -ఓ ఏడాది దాకా పాలిస్తుంది,  దున్నపోతయినా దిగుల్లేదు.  మాలాంటి చిన్నకమతాలకు పనికొస్తుంది.  వద్దనుకుంటే అంగట్లో అమ్మేసుకోవచ్చు.
పశువులుంటే పొలంలో వరిగడ్డిని,  వర్షాకాలంలో దొరికే పచ్చిగడ్డని మేపుకోవచ్చు.  వాటినుండి లభించే పేడ,  చెత్త పొలానికి మంచి ఎరువు.  అందుకే పాడి – పంట అంటాము.  ఇక్కడ వృధా అన్నమాటకే అర్థంలేదు.  రెంటికి అవినాభావ సంబంధముంది.  ఒకదాని నుండి మరొకదాన్ని విడదీయలేము.
అంతగా మా జీవితాలతో పెనవేసుకున్నాయి పశువులు.  మేము దేశం(ఆంధ్రా) నుండి ఇక్కడికి వచ్చి కొద్దిపాటి బీడు భూముల్ని కొనుక్కుని వ్యవసాయం మెుదలెట్టాము. ఇంకా పూర్తి బందోబస్తుతోఇంటి నిర్మాణం కూడా జరగలేదు.  చెప్పాలంటే డబ్బులకు కటకటగానేవుంది. ఈ పరిస్థితిలోమరో ఆదాయ వనరు గేదెల పాడి.
పిల్లలు ముద్దుగా వాటికి పేర్లు పెట్టారు. తల్లికి భానుమతి బిడ్డకు గంగనీను” నాన్న చిరునవ్వుతో టీచర్కి అర్ధ మయేట్టు వివరంగా చెప్పాడు.
గేదెల పేర్లు వింటున్న టీచర్ మెుహంలో నవ్వు దోబూచులాడింది.
“రండి గేదెల్ని చూద్దురు”ఎంత బడాయో,  మోజో తమ పశువుల్ని ఇతరులకి చూపించుకోవడం !చావిట్లోకి దారితీసాడు నాన్న అమ్మకు కాఫీ పెట్టమని చెప్పి.
అమ్మ నన్నుండమని సైగచేసింది చేతితో గుడ్రంగా తిప్పుతూ – అంటే కోళ్ళ గూట్లో గుడ్లేమన్నా ఉన్నాయేమో చూడమని.
ఆమ్లెట్ వేస్తుందనుకుంటా! గూట్లోకి తొంగిచూసా రెండు గ్రుడ్లు ! గబగబ తెచ్చిచ్చా.  ఆ చేత్తో ఒక ఉల్లిగడ్డ రెండు మిరపకాయలు ముక్కలు చేసిచ్చి,  కరివేపాకు తెంపుకొచ్చా.
అమ్మ పొయ్యి రాజేసి బాండి పెట్టింది అట్టు వేయడానికి.  ఆ రోజుల్లో అంతే గబుక్కున ఇంటికెవరన్నా వస్తే మర్యాద చేయడానికి ఇలాంటి టిఫిన్లే రక్షించేవి అమ్మని.
నేను పరిగెత్తికెళ్ళా చావడి దగ్గరకు.  అబ్బో చాలా పెద్దదయిందే గంగ! లావుగా,  నిండుగా ఎంత బాగుందో! సంతోషం కమ్ముకుంది.  అచ్చు వాళ్ళమ్మలాగేవుంది!
దగ్గరకు పోబోతుంటే నాన్న వారించాడు. ” నువ్వు గుర్తున్నావా దానికి జాగ్రత్త పొడవగలదని. ” నాన్నచెబుతున్నాడు “దూడను పాలికివ్వకముందు పొద్దున నిద్దర లేచింది మెుదలు బడికి పోయేవరకు తిరిగి వచ్చిందగ్గరనుంచి పంచాక్షరి దానితోటే ఆడుకునేది.  దానికి గంగనే పేరు తను పెట్టిందే,  తన కిష్టమైన స్నేహితురాలి పేరని “.
*****
ఓ వారంరోజుల తరువాత మేము నిద్దర లేచేప్పటికి అమ్మ రోట్లో వడ్లు దంచుతూంది.  నన్ను చూడగానే నవ్వుతూ” నీ గంగ పెయ్యి దూడను పెట్టింది ” అంది.  నాకు భలే సంతోషం వేసింది బుజ్జిదూడను చూడగానే,  నాన్న గోళ్ళు గిల్లుతున్నాడు దూడకు.  అప్పుడే లేచి నిలబడి మళ్ళీ దభీమని క్రింద పడింది.
అమ్మఇత్తడి దబరా గిన్నెలో పొట్టుతోనున్న కచ్చాపచ్చా దంచిన వడ్లని గంగ ఎదురుగా పెట్టింది.  ఆత్రంగా బొక్కసాగింది.  అవి తింటే మాయ పడతది.  మాయ తియ్యడం,  బుజ్జి దూడకు జున్నుపాలు కుడపడం నాన్న పని.  అమ్మానేను ఇంట్లోకెళ్ళాం.  పిల్లలం మేము స్కూలుకెళ్ళాలి కదా మరి !
ఇప్పుడు నా మనసెంతో నెమ్మదిగావుంది.  ఎందుకంటున్నారా? మీకు చెప్పలేదు కదా మరి.  వీణా టీచర్ వచ్చివెళ్ళిన తరువాత నాన్న నన్ను స్కూలు మానిపించే విషయం గురించి మళ్ళీ ఎత్తలేదు.  అమ్మ అన్నది ఆ రోజు వీణా టీచర్ పంచాక్షరి చదువుకి ఫీజు,  పుస్తకాలు,  యూనిఫారాలకు అన్నిటికి కలిపి సంవత్సరానికి ఓ వందరూపాయల లోపే అవుతాయి తాను పెట్టుకుంటానన్నారంట.  కాదు కూడదంటే సోషల్ వెల్ఫేర్ హాస్టల్లో వేద్దాము అక్కడ ఆఫీసర్ తన ఫ్రెండ్ అని చెప్పారట.
టీచర్ మాటకు తల ఒగ్గి నాన్న కిషన్ నాయక్ ను కలిసి పది సంవత్సరాల బుడ్డాడు కావాలంటే తన తమ్ముడిని వప్పించి వారి కొడుకుని సంవత్సరానికి అరవై రూపాయలిచ్చి తిండి బట్టా అన్నీ చూసుకునేట్టు వప్పించు కొచ్చాడట.  వాడు ఇవ్వాళో రేపో రావాలని ఎదురు చూస్తున్నారు.
ప్రస్తుతం గంగతో నాకెలాంటి వైరం లేదు.  బుజ్జిదూడకు ఓ మంచి పేరు పెట్టే ప్రయత్నంలోవున్నా,  ఆలోచించాలి మరి!
వసుధ అనే పేరు పెట్టాము దూడకు.  నాన్నకు కూడా చాలా నచ్చింది,  తనకు వ్యవసాయమంటే ఇష్టం. నేల తల్లిని నమ్మితే నూకలకు కరవుండదని అంటాడు.
శీను వచ్చిమాతోనే ఉంటున్నాడు.  మాకు బయటి ఊడుపు పని తగ్గింది.  అమ్మకు చేదోడు వాదుగా చేతికింద చిన్న చిన్నపనులు అందుకునేవాడు.  సమయం దొరికి నప్పుడు మాతోను ఆడుకునేవాడు.
అక్క పెళ్లి అయిపోయింది
అప్పటిదాకా అన్నయ్యకు గజం పద్నానుగు అణాలకు దొరికే బట్టతో పంట్లాములు కుట్టించేవాళ్ళు,  మెల్ల మెల్లగా మాకూ ఆ సర్కారు దుకాణం నుండి కొనుక్కొచ్చే కంట్రోలు బట్టలు కట్టుకునే బాధ తప్పింది.
నేను కష్టపడి చదివి పదోతరగతి పరీక్షలలో మా జిల్లాకే ఫస్టు వచ్చాను.  ఆ రోజు సంబరం చూడాలి.  ఎంత హడావుడో! హెచ్ఎమ్ గారు వీణా టీచర్తో కలిసి మా ఇంటికొచ్చారు నన్ను అభినందించడానికి.  అమ్మనాన్నలిద్దిరిని కూచోబెట్టి చెప్పారు నా చదువాపవద్దని. .
అప్పుడే మెల్లమెల్లగా ఇంటర్ మీడియట్ ప్రయివేటు కాలేజీల రాక స్టార్ట్ అయింది.  బాగా చదివే పిల్లలను ఇంటికొచ్చి మరీ తమ కాలేజిలో ఫ్రీ గా సీటిచ్చి ఎంసెట్ కోచింగ్ తో చదివిస్తామంటే అలా ఇంటర్లో జాయినై బైపిసి గ్రూప్తో కాలేజి టాపర్ నయ్యాను.
ఎంసెట్లో ఆరువందల ర్యాంక్ వచ్చింది.  నాకొచ్చిన ర్యాంకుకి మెడిసిన్లో సీటు రాదన్నారు.  మా వాళ్ళకు ఆ విషయాలు పెద్దగా తెలియవు.  అసలు హైదరాబాదు చూసిందే లేదు వాళ్ళు.  నేనన్నా ఎంసెట్ ఎగ్జామ్ రాయడానికి మాకు తెలిపిన వాళ్ళుంటే వాళ్ళింట్లో ఉండి ఉస్మానియా మెడికల్ కాలేజీలో ఎగ్జామ్ రాసాను.  చదవక పోయినా ఓసారి కాలేజి అన్నా చూసొచ్చాను.
మెడిసిన్లో సీటు రాకపోయినా పెద్దగా పట్టించుకోలేదు,  దిగులుపడలేదు.  మనుష్యుల డాక్టర్ను కాలేకపోయినా పశువుల డాక్టర్ను అవ్వబోతున్నాను కదా! ఇష్టమైన వృత్తి.
అన్నయ్యకు ఆంథ్రాబ్యాంకులో ఉద్యోగం దొరికింది.
అమ్మనాన్నలకు మునుపట్లా డబ్బులకు వెతుక్కునే బాధ తప్పింది.  అమ్మరెండు గేదెల పాడి అల్లా నాలుగుకి పెరిగింది భానుమతి,  గంగ,  వసుధల పిల్లా జెల్లలతో.  నాన్నకు కూడా కాస్త జీవితపు మెలకువలు అబ్బినాయి.  నాలుగు గేదెల పాలు పిండుకుని సైకిల్ మీద నేను చదివొచ్చిన హాస్టల్కి,  ఖలిల్ వాడిలోని కొన్ని డాక్టర్ల కుటుంబాలకు సప్లయ్ జేయసాగాడు.  నోటిమాట మీద కల్తీలేని పాలని తెలుసుకుని ఎంతోమంది విద్యాధికులు నాన్నే పాలుబోయాలని కోరుకున్నారు.
చెల్లెళ్ళు సిటిబస్సులో,  తమ్ముడు సైకిల్ మీద వెడుతున్నారు రోజు నిజామాబాద్ స్కూళ్ళకు.  నేను హైదరాబాద్ రాజేంద్రనగర్ అగ్రికల్చరల్ యూనివర్సిటీలో,  బివియస్స్ సి లోజాయిన్ అయ్యాను.  హాస్టల్లో మకాము. ఐదవ సంవత్సరం హాస్పిటల్ ప్లేస్మెంట్లో భాగంగా తన సూపర్ సీనియర్ మహేష్ తోటి పరిచయం ప్రేమగా మారింది.
మహేష్ మాస్టర్స్ డిగ్రీ కోసం ఆస్ట్రేలియా, సిడ్నీ వెళ్లాడు.  తను ఇక్కడే ఎమ్విఎస్ సిలో జాయిన్ అయ్యి కంప్లీట్ చేసింది.  రిజల్ట్స్ వస్తునే సర్కారు వారి ఆర్డర్,  పోస్టింగ్ ఇస్తూ వెంటనే డ్యూటీలో జాయిన్ కమ్మని.  అమ్మనాన్నల ఆనందానికి హద్దులు లేవు,  పరీక్ష పాసవుతూనే పశువుల డాక్టరైన కూతుర్ని చూస్తుంటే.
గిర్రున రెండేళ్ళు తిరిగొచ్చాయి. ఒక చెల్లి డిగ్రీ కంప్లీట్ చేసి లైబ్రరీ సైన్సులో డిగ్రీలో జాయిన్ కాగా రెండో చెల్లి యమ్ కామ్ లోను తమ్ముడు ఉస్మానియా యూనివర్సిటీ కాలేజిలో ఇంజినీరింగ్ చదువుతున్నాడు.
చుట్టుపక్కల ఊర్లవాళ్ళందరికి అదో అద్భుతం కేవలం మూడెకరాల పొలం ఒక్క పాడిగేదెను పెట్టుకుని ఎంత అభివృద్ధిని సాధించింది రాఘవయ్య కుటుంబమని.  సంబంధాలు వెతక్కుండానే పిలవకుండానే వాళ్ళంతట వాళ్ళుగా రాగా పిల్లలందరి పెళ్ళిళ్ళుజరిగి పోయాయి.
మహేష్ ది తమ కులమే అందుకే ఎటు తరపు వారికి ఎలాంటి అభ్యంతరాలు లేకుండా వివాహం జరిగి తను కూడా సిడ్నీ వెళ్ళి అక్కడ లైవ్ స్టాక్ మ్యానేజ్మెంట్ లో పిహెచ్ డిలోజాయినయి,  ముగించుకుని అక్కడే సెటిలయి పోయినారు.
తమ పిల్లలిద్దరు పెద్దవాళ్ళయిపోయి తోడునీడలను వెతుక్కున్న ముప్పై ఏళ్ళ తరువాత తిరిగి ఇండియాకి వచ్చేస్తుంటే, రూట్ మ్యాప్‌లో నాందేడ్ ఆతరువాత నిజామాబాద్‌ను స్కీన్ మీద చూస్తుంటే గతం గిర్రున కళ్ళల్లో తిరిగింది.  ఏనాటి భానుమతి,  గంగ,  వసుధ అందరూ గుర్తుకొచ్చారు.  వాళ్ళ భిక్షే కదా తమ జీవితాలలోని ఈ ప్రగతి!
అమ్మానాన్నలిద్దరు పెద్దవాళ్ళయినారు.  వాళ్ళ రోజువారి అవసరాలకే కష్ట పడుతున్నారు.  అన్నయ్య,  తమ్ముడు,  పిల్లలు ఎవరు బ్రతిమిలాడినా ఈ పల్లెను వదిలి రామని తెగేసి చెప్పారు.
తనకి ఫారిన్ జీవితం మెుహమెుత్తింది.  ఈ గాలి ప్రశాంతమైన పల్లె జీవితం తనను గోదావరి ఒడ్డున పాతికెకరాల పొలంకొని ఫకీరాబాదులో సెటలవుదాము రమ్మని పట్టి గుంజుకొచ్చాయి.
ఇక అమ్మానాన్నలను కూడా మేమే చూసుకుంటాము.  వారికోసం వస్తూ పోతూ ఉంటే మిగతా తోబుట్టువులతో సాన్నిహిత్యం వుండి రాకపోకలు మెరుగవుతాయి.  నాకెందుకో మళ్ళీ ఆ పాత జీవితం కావాలని మనసు గగ్గోలుపెడుతుంది.
***
రచన: G.V.L. నరసింహం
ఆ ఊరి పేరు కొత్తపేట. ఎంత కొత్తదో తెలియదు కాని, ఆ ఊళ్లోని ఇళ్లన్నీ, తాతలనాటి పాతవే. ఆలా అని, చిన్న చూపు చూడకండి. ఆ గ్రామానికున్న కట్టుదిట్టమయిన భద్రతా ఏర్పాట్లు తెలుసుకొంటే, మీరే ఆశ్చర్యపోతారు. అందులోనూ విశేషమేమిటంటే, అంత అభేద్యమయిన భద్రతకు, గ్రామవాసులు ఒక చిల్లిగవ్వ కూడా ఖర్చు చేయలేదు. ప్రభుత్వం భరించిందనుకొంటున్నారా. అది కలలో మాట. నిజానికి ప్రభుత్వం, ఆ ఏర్పాట్లను నాశనం చేసే దిక్కుగా, అడుగులేస్తోంది. ఆ భద్రతా ఏర్పాట్ల వివరాలలోకి వెళితే – పూర్వం, రాజుల కోటల చుట్టూ ఉండే కందకాల లాగ, గ్రామం లోని కొంపలన్నిటి ముందు, కంపు గొడుతున్న, వెడల్పాటి మురుగు కాలువ; ఎవరూ, ఏ ఇంటిలోకి, సుళువుగా ప్రవేశించలేకుండా, అడ్డుకొంటుంది. అదీకాక, రాత్రింబగళ్లు కాలువని అంటిబెట్టుకొని ఉండే, లక్షలాది దోమలదండు, అదనపు భద్రతా సైన్యం. అంతేకాదు. ప్రతీఇంటి ముందు, కాలువ మీదనుండి వేయబడిన ఒక  బల్లచెక్క, వెడల్పు, ఒక అడుగు మించకుండా ఉండడం మూలాన్న, ఏ ఇంటిలోనికి, మూకుమ్మడిగా ఎవరూ ప్రవేశించలేకుండా,  నియంత్రిస్తుంది. ఆ బల్లచెక్క మీద నడకకు నైపుణ్యం ఉండాలి. తొందరపడి అడుగు తప్పితే, గంగా స్నానమే. ప్రతి సంవత్సరం, భోగీ పండుగ ముందు రాత్రి, ఎవరి బల్లలు వారు వాళ్ళ ఇళ్లల్లో,  భద్రంగా దాచుకొంటారు. మరచిపోయిన వారి బల్లలు, మరునాడు తెల్లవారు ఝామున, భోగీ మంటలో, బూడిదగా దర్శనమిస్తాయి. అదండి, కొత్తపేట ప్రత్యేకత.
ఇహ కథలోకి వెళదామా. ఆ గ్రామవాసులలో, ఎల్లాజీ, సీతాలు, అనే దంపతులున్నారు. వెనుక గొడ్లసాల గల, రెండు గదుల పెంకుటిల్లు, వారి నివాసం. వారి ఏకైక సంతానం, అప్పికొండ. ఏడెనిమిది ఏళ్ళు ఉంటాయి. ఎల్లాజీ కష్టజీవి. దగ్గరలోనే ఉన్న పట్నంలో, భవననిర్మాణాలు జోరు మీదున్నాయి. ఎల్లాజీ, వాటిలో కూలి చేసుకొని, జీవనం గడుపుతున్నాడు. సీతాలు కూడా కష్టజీవి. ఓ పది కోళ్లు, రెండు పాడిగేదెలను సంరక్షణ చేస్తూ, వాటి ఆదాయంతో, వేన్నీళ్ళకు చన్నీళ్లు కలువుతోంది. దంపతులిద్దరి ఆదాయంతో, ఆ ముగ్గురికి, రోజూ నిరాటంకంగా అయిదు వేళ్ళూ నోట్లోకి వెళుతున్నాయి.
ఆ ఊరి పిల్లలందరకు, అప్పికొండ ఒక హీరో. పట్టుదలతో ఏదయినా సాధిస్తాడు. గోళీకాయలాటలో నంబరు వన్ అయిన మన హీరోది, బిళ్ళాకర్రలో కూడా అదే రేంక్. అంతేకాదు. గాలిపటాలు ఎగురవేయడంలో స్పెషలిస్ట్. తండ్రి ఎల్లాజీతో పట్నం వెళ్ళినప్పుడు, గాలిపటాలికి కట్టే  దారాలిని ఎంపిక చేసి కొనుక్కొంటాడు. కోడి పందేలలో కోడికి కత్తి కట్టినట్లు, గాజు ముక్కలను మెత్తగా పొడి చేసి,దానిని జిగురు బంకలో కలిపి, దారానికి పొడవునా చాకచక్యంగా, ఒక కవచంలా పూత పూస్తాడు. ఆ పూత, దాడి చేయదలచిన గాలిపటానికి, ఒక కోత కోసి, దాని రాత మార్చేస్తుంది. తను మాత్రం, ఎవరి గాలిపటాలపైనా దాడి చెయ్యడు.
ఒక రోజు ఉదయం, గుంట జట్టు గోళీకాయలాటకు సన్నాహమవుతన్న తరుణంలో, మన హీరో అప్పికొండ, “కిట్టిగాడు ఈ కాడికింకా రాలేదేట్రా” అని ఎటెండెన్సు తీసుకొంటున్న సమయంలో,  యమ స్పీడులో కిట్టిగాడొచ్చి “అప్పీ, ఈ యేల నేను ఆటకి రానురా” అనడంతో “ఏటయింది” అని వివరణ కోరేడు అప్పికొండ.
“ఈ యేల మా అయ్య నన్ను బడిలో ఏత్తున్నాడు. కొత్త నాగు, సొక్కా ఒట్టుకొచ్చినాడు. అవిఏసుకొని, మా అయ్యతో గుడికెళ్ళి, అమ్మోరికి దండమెట్టుకొని, బడికెళ్తా.” అని గుక్క తిప్పుకోకుండా ప్రకటన చేసి, వచ్చిన స్పీడులోనే, ఇంటికి తిరుగు ముఖం పట్టేడు. అది విన్న మన హీరో  అయిదు నిముషాలు, దీర్ఘాలోచనలో పడి, అకస్మాత్తుగా “ఒరే, మీరు ఆడుతుండండ్రా. నాను అర్జన్టుగా ఇంటికెళ్లి ఒత్తా.” అని క్రికెట్లో, బౌండరీ దిశగా దూసుకు పోతున్న బంతిని, ఆపడానికి శరవేగంతో పరుగులెడుతున్న, ఫీల్డర్ వలె, పరుగున ఇల్లు చేరుకొన్నాడు. ఏ కారణం చేతనో, ఆ రోజు ఎల్లాజీ ఇంట్లోనే ఉన్నాడు. పరుగు పరుగున వచ్చి, అప్పికొండ ఎగఊపిరి దిగ ఊపిరితో, జారిపోతున్న లాగుని, మొలత్రాడులోనుండి మీదకు ఎగతోస్తూ, ఎల్లాజీ చెయ్యి పట్టుకొని “అయ్యా, కిట్టిగాడిని, ఆడయ్య బడిలో ఏత్తున్నాడు. నన్నూ బడిలో ఎయ్యయ్య.” అని ఒక అర్జన్టు డిమాండ్ పెట్టేడు. గొడ్లసాలలో ఉన్న సీతాలు చెవిలో, ఆ శుభవార్త పడగానే, చేతిలో ఉన్న పేడ, ప్రక్కనే ఉన్న గోతిలో పడవేసి, కుడిత కుండీలోని నీళ్లతో చెయ్యి కడుక్కొని, చీర కొంగుతో చెయ్యి తుడుచుకొంటూ, రంగస్థల ప్రవేశం చేసింది.
తల్లిని చూడగానే, “అమ్మా, అయ్యతో సెప్పవే, నన్ను బడిలో ఎయ్యమని.” అని మనవి చేస్తుంటే, దంపతులిద్దరూ సంబ్రమాశ్చర్యాలతో, ఒకరి ముఖంలోకి ఒకరు చూసుకొన్నారు. కారణమా? వాళ్ళ కుటుంబాల్లో, అటూ ఇటూ, ఏడు తరాలలో ఏ ఒక్కరు, అంత విప్లవాత్మకమయిన ఆలోచన చెయ్యిలేదు. సీతాలు సుపుత్రుణ్ణి గట్టిగా కాగలించుకొని, “నా బంగారు కొండే. అమ్మోరి పండుగల్లో, దేవాలయం కాడ కొండదొర సెప్పినాడు గా, నువ్వు సదువులు సదుక్కొని,  కలకటేరు సేత్తావని. అంతా, ఆ అమ్మోరి దయ.” అంటూ కొడుకు తల ఆప్యాయంగా నిమురుతూ, స్తంభించిపోయిన ఎల్లాజీ భుజం తడుతూ “ ఏటి అట్టా సూత్తావు, గమ్మున పూజారి గారి కాడకెళ్లి, మన బంగారుకొండని బడిలో ఎయ్యడానికి, మూర్తం అడుగు.” అని నొక్కి చెప్పింది, ఉబ్బి, తబ్బిబ్బయిపోతున్న , సీతాలు.
“ఎహె, నోటికాడ, ఆ బీడీ ముక్క పారేయి. సేతులు కడుక్కోని, తొందరగా రా.” ఎల్లాజీకి, కొద్దిగా అసహనం ప్రకటిస్తూ, చెప్పింది సీతాలు.
చేతులు కడుక్కొని, సీతాలు ముందు నిలబడ్డాడు, ఎల్లాజీ.
“అమ్మోరు హుండీలో, ఈ సిల్లర డబ్బులేసి, పూజారి గారి పాదాలకి దండమెట్టి,  మన బంగారుకొండని, బడిలో ఎయ్యడానికి, మూర్తం అడుగు. అయన సెప్పింది జాగరత్తగ ఇనుకో. పూజారిగారి కాడనుండి, నే…రుగా,  బడిలో పంతులుగారికాడకెళ్ళు. మన బంగారు కొండని, బడిలో ఎయ్యడానికి, ఏటేటి కొనాలో; బలపాలు, పుల్లలు, పుత్తకాలు, అన్నీ అడిగి జాగరత్తగ ఇనుకో.” ఎల్లాజీకి, ఏక్షన్ ప్లేను వివరంగా చెప్పింది, సీతాలు.
సీతాలు మాట తు.చ.తప్పకుండ, పూజారిగారి ఎదుట చేతులు కట్టుకొని, వినయంగా నిలబడ్డాడు ఎల్లాజీ. పంచాంగం చూస్తూ, వ్రేళ్ళు లెక్కపెడుతూ, “రాబోయే మంగళవారం, ఉదయం పది గంటలకు, బ్రహ్మాండమైన ముహూర్తం. ఆ రోజు ఉదయాన్నే, అమ్మవారికి పూజలు చేసి, మీ అప్పిగాడిని బడిలోచేర్పించు. చదువు ఫస్టుగా వస్తుంది. అమ్మవారికి కొత్త చీర కట్టబెట్టి, పూజ ప్రారంభించాలి.” పూజారిగారు ముహూర్తం పెట్టేరు.
 “అట్టాగేనండి, అయ్యగారూ. పట్టంనుండి, అమ్మోరికి ఎర్ర చీర కొని ఒట్టుకొత్త” గంగిరెద్దులా తల ఊపేడు, సింహాద్రి.
“సరేలే, మంగళవారం ఉదయాన్నే, మీరు ముగ్గురు, తలకి స్నానం చేసి, ఉతికిన బట్టలు వేసుకొని, ఎనిమిది గంటలికి, ఇక్కడికి రండి. పూజ అయిన వెంటనే, అప్పిగాడిని బడిలో చేర్పించండి. సరేనా.” వివరంగా చెప్పేరు, పూజారి  గారు.
“అమ్మోరివి, తమరివి దీఎనలు ఉంటె, మా కిట్టిగాడికి సదువు బాగ ఒత్తదండి. దండాలండి అయ్యగారు. ఒత్తానండి.” వంగి, వంగి, దండం పెడుతూ, పూజారి గారి దగ్గర శలవు తీసుకొన్నాడు, సింహాద్రి.
సంతోష సముద్రంలో మునిగి తేలుతున్న ఎల్లాజీ, బడి భవనం చేరుకొని, స్తంభం వద్ద చేతులు కట్టుకొని, వినయంగా నిలబడ్డాడు. పంతులుగారు అది గమనించి, లోపలికి  రమ్మని, సౌంజ్ఞ చేసేరు. వంగి, వంగి, దండాలు పెడుతూ, తన పరిచయం చేసుకొని, పంతులుగారికి ఆమడ దూరంలో నిలబడి, ఎల్లాజీ విషయం విపులంగా విన్నవించుకున్నాడు. పంతులుగారు సంతోషిస్తూ “మీ వాడికి, అంత మంచి ఆలోచన రావడం, ఆ సరస్వతీ దేవి కటాక్షం. పూజారిగారి సలహా మేరకు, వచ్చే మంగళవారం వాడిని బడిలో చేర్పిస్తాను.” అని హామీ ఇచ్చేరు, పంతులుగారు.
“పంతులుగారండి, బడిలో సేరడానికి, ఆడికి ఏటేటి కొనాలో, తమరు సెలవిస్తే, పట్టంలో కొని ఒట్టుకొత్తా.” విన్నవించుకున్నాడు, సింహాద్రి.
“రాసి ఇస్తాను. పట్నంలో, ఆంజనేయస్వామి ఆలయం ప్రక్కనే, పుస్తకాల దుకాణం ఉంది. అక్కడ అవన్నీ దొరుకుతాయి.” అని సలహా ఇచ్చి, లిస్టు రాసి ఇచ్చేరు, పంతులుగారు.
“అట్టాగేనండి అయ్యగారు. రేపే ఒట్టుకొత్తానండి.” వంగి దండం పెడుతూ అన్నాడు, సింహాద్రి.
“సరే, మీవాడి పేరేమిటన్నావు.” పంతులుగారు తెలియగోరేరు.
“ఆడి పేరు… అప్పికొండండి, పంతులుగారు.” సింహాద్రి సమాధానం.
“అప్పికొండ పేరు…అంత బాగులేదు. అప్పారావు, అని రెజిస్టరులో రాస్తాను. సరేనా.” అప్పిగాడి పేరును, అఫీషియలుగా సంస్కరణ చేసేరు, పంతులుగారు.
“తమరికి అన్నీ, బాగ ఎరిక. తమరు ఎట్టా సెబితే అట్టాగే నండి.” అంగీకారాన్ని వినయపూర్వకంగా, తెలియబరచేడు, సింహాద్రి.
“సరేలే. మంగళవారం వాడితోబాటు ఓ అరగంట ముందుగా రా.”
“అట్టాగేనండి. దండాలండి పంతులుగారు. ఒత్తానండి.” పంతులుగారి దగ్గర శలవు తీసుకొన్నాడు, సింహాద్రి.
ఇంటికి మళ్ళిన ఎల్లాజీ జరిగినదంతా, వివరంగా సీతాలు చెవిలో వేసేడు.
మన హీరో చేరబోయే బడి వివరాల్లోకి వెళితే –
ఆరు కర్ర స్తంభాలు, వాటిపై  ఎండుగడ్డితో ఏర్పడ్డ పైకప్పు, గ్రామవాసులు సమకూర్చిన, బడి భవనం. ప్రభుత్వ ప్రాథమిక పాఠశాల, దిగువున, కొత్తపేట, అని లిఖింప బడ్డ,  రెండడుగుల పొడవు, ఒక అడుగు వెడల్పు గల బల్లచెక్క, మూడు మేకులతో కొట్టబడి, ఒక మధ్య స్తంభానికి, ఆరడుగుల ఎత్తున,  అలంకారంగా దర్శనమిస్తుంది. మూడునాలుగు వరుసలలో, విద్యార్థులు ఆసీనులై ఉంటారు. వెనుక, సేద తీర్చుకొంటున్న మేకలు, భవనానికి నిండుతనం ఇస్తుంటాయి. ప్రభత్వం వారి రికార్డులలో, బడి పనిచేయు వేళలు; ఉదయం ఎనిమిది గంటల నుండి, మద్యాహ్నం రెండు గంటల వరకు; ఆదివారం శలవు అని ఉంటుంది. కాని, పట్నంనుండి ఆ గ్రామానికి 9 గంటలకు వచ్చే మొదటి బస్సు, బడి తెరచుకొనే సమయాన్ని రోజూ నిర్ణయిస్తుంది. బడిలో పాఠాలు చెప్పే పంతులుగారు, ఆ బస్సులోనే రోజూ వస్తూంటారు. ఆ బడి మొత్తం సిబ్బంది, తాత్కాలికంగా నియమింపబడ్డ ఒకే ఒక పంతులుగారు. ఆయనికి, ప్రభుత్వం నుండి ముడుతున్న జీతం కన్నా, గ్రామస్తులు గురుదక్షిణగా ఇచ్చే బియ్యం, పప్పులు, కూరగాయలు, పండుగలికిచ్చే, నూతన వస్త్రాల విలువ ఎక్కువ. అందుకు కృతజ్ఞతగా, ఆయన తనకు వీలుపడని రోజులలో, పదో తరగతి పాసయిన పెద్దకొడుకుని తన డ్యూటీలో వేస్తాడు.
అప్పారావు అవతారం ఎత్తబోతున్న అప్పిగాడిని, ఎల్లాజీ పట్నానికి తీసుకెళ్ళేడు. పెద్దబజారులో, కిటకిట లాడుతున్న, పాదచారుల దారి మీద ఉన్న, ఒక తాత్కాలిక దుకాణంలో, నాలుగు జతల లాగులు, చొక్కాలు, కొన్నాడు. తోపుడు బండిమీద అమర్చి అమ్ముతున్న, హవాయి చెప్పులు నుండి, ఒక జత, వాటికి చేర్చేడు.
ఎల్లాజీ కుటుంబం ఎదురుచూస్తున్న, మంగళవారం వచ్చింది. పూజారి గారి మాట ప్రకారం, ముగ్గురూ ఉదయాన్నే తలకు స్నానం చేసేరు. దంపతులిద్దరూ ఉతికిన వస్త్రాలు ధరించేరు. మన హీరో, పట్నంనుండి కొని తెచ్చుకొన్న వాటిలో, నీలంరంగు లాగు, పసుపుపచ్చని చొక్కా, ఎంచుకుని వేసుకొన్నాడు. అతి ఉత్సాహంతో, పలక, పుల్ల, మున్నగు సరంజామా, తండ్రి కొన్న సంచిలో, జాగ్రత్తగా అమర్చుకొన్నాడు. ముగ్గురూ, ఎనిమిది గంటల ప్రాంతంలో దేవాలయం చేరుకొన్నారు. అప్పటికే, పూజారిగారు పూజా సన్నాహాలు చేస్తున్నారు. కొత్త చేనేత తువ్వాలుపై, బియ్యం, చతుర్భుజాకారాలలో అమర్చి, వాటి మధ్యన, విఘ్నేశ్వరుని ప్రతిమ నిలబెట్టేరు. సరస్వతి దేవి పటం, గోడకు చేర్చి నిలబెట్టేరు.అప్పిగాడి పుస్తకాల సంచి కూడా, తువ్వాలుని చేరింది. ఎర్ర రంగు చీర అమ్మవారిని అలంకరించింది. వేరొక కొత్త చేనేత తువ్వాలుపై, ఎల్లాజీ  దంపతులిద్దరి ప్రక్క, విద్యార్ధి కాబోతున్న అప్పికొండ ఆసీనుడు కాగా ‘శుక్లామ్బర ధరమ్’ తో పూజ ప్రారంభమయింది. తొమ్మిదిగంటల ప్రాంతంలో పూజ ముగిసింది. పూజారిగారికి దక్షిణ తాంబూలాలు, చేనేత తువ్వాళ్లు, బియ్యం, పూజాసామగ్రుల విలువ సమర్పించుకొని, అయన దీవెనలందుకొన్నారు. బడిలో ప్రవేశిస్తున్నప్పుడు,ముందుగా కుడికాలు మోపమని, అప్పిగాడికి సలహా ఇచ్చేరు, పూజారిగారు. ముగ్గురూ, బడి దిక్కుగా పయనమయ్యేరు. కాలిజోడు జోలికి ఏ రోజూ పోని, అప్పిగాడి పాదాలను, హవాయి చెప్పులు తప్పించుకొని, ప్రక్కకు జారిపోతున్నాయి. ఆ సీను గమనించేడు, ఎల్లాజీ. బడికి, ముహూర్తం వేళకు చేరలేమేమో అని ఆందోళన పడి, సుపుత్రుడిని భుజాలికెక్కించుకొన్నాడు. ఒక చేత్తో, వాడి చెప్పులు పట్టుకొని, సీతాలుతో బాటు వడివడిగా అడుగులేస్తూ, పదిగంటలకు పది నిమిషాల ముందుగానే, ప్రభత్వ పాఠశాల ముందు ప్రత్యక్షమయ్యేడు. మన హీరో వాహనం  దిగేడు. అది గమనించిన పంతులుగారు ప్రసన్నులయ్యేరు. రెప్పలార్పకుండా చేతినున్న వాచీలోకి చూస్తూ, పెద్దముల్లు పండ్రెండవ అంకెను సమీపిస్తుంటే “అప్పారావు, లోపలికి రా.”అని ఆహ్వానం పలికేరు.
ఆతృతగా సంబరబడుతూ, అప్పికొండ పరుగున బడిలోనికి ప్రవేశించేడు. అది గమనించిన సీతాలు, “ముందస్తుగా కుడికాలెట్టాలని పూజారి గారు సెప్పినారు. ఏ కాలెట్టినావురా.” అని పుత్రరత్నాన్ని ప్రశ్నించింది, సీతాలు.  కొయ్యబారిపోయేడు, అప్పికొండ. సమస్య గ్రహించిన పంతులుగారు, “ఫరవా లేదు. పదికి ఇంకా పది సెకండ్లున్నాయి.” అంటూ ధైర్యం పలికేరు.
“అప్పారావు, బయటకు పోయి దండం పెడుతూ, ముందుగా కుడికాలు లోపలికి పెట్టి, బడిలో ప్రవేశించు.” సవరణ పలికేరు, పంతులుగారు. సీతాలు ఊరట చెందింది. అప్పిగాడి కుడికాలు, పాఠశాలలో ప్రవేశించింది. పంతులుగారి సౌంజ్ఞలు చూసి, పిల్లలందరూ, ఆపకుండా చప్పట్లు కొట్టి, వాళ్ళ నాయకునికి స్వాగతం పలికేరు. ఆ చప్పుళ్లకు బెదిరిపోయి, వారి వెనుకనున్న మేకలు, పరుగున దగ్గరలో నున్న మర్రిచెట్టు క్రిందకు మకాం మార్చేయి. అప్పిగాడి పేరు, అధికారికంగా మారింది. ఎటండెన్సు రెజిస్టరులో, ‘అప్పారావు’ అని వ్రాయబడింది. అప్పారావు పుట్టిన తేదీ కూడా, పంతులుగారే బాగా అలోచించి, తగు రీతిలో రెజిస్టరులో నమోదు చేసేరు. పంతులుగారికి వినయపూర్వకంగా నమస్కరించి, ఎల్లాజీ దంపతులు గృహోన్ముఖులయ్యేరు.
పూజారిగారు పెట్టిన ముహూర్త బలం: అప్పారావు చదువులో మెచ్చుకోదగ్గ శ్రద్ధ చూపడంతో, ఆటలలోలాగే, చదువులో కూడా, ఫస్టు రేంకు స్వంతం చేసుకొన్నాడు. ఎల్లాజీ, పంతులుగారి సలహా పాటించి, ఎలిమెంటరీ స్కూలులో చదువు ముగిసేక, కొడుకుని పట్నంలోని మిడిల్ స్కూలులో, ప్రవేశపెట్టేడు. ఎల్లాజీ దంపతులకు కూడా, రోజులు కలిసొచ్చేయి. కూడబెట్టిన డబ్బుతో, ఒక ఎకరా భూమి కొన్నారు. గ్రామంలో కొత్తగా వెలిసిన బేంకులో, అప్పు చేసి, మరో రెండు గేదెలు, యాభయి కోళ్లు కొని, వ్యాపారాన్ని అభివృద్ధి చేసుకొన్నారు.
అటు తనయుడు అప్పారావు ఇంతింతై  వటుడింతై అన్నట్లు, పట్నంలో హైస్కూలు, డిగ్రీ, తరువాత పి.జి. చెప్పుకోదగ్గ మార్కులతో పూర్తి చేసి తెలుగులో సివిల్స్ రాసేడు. ఉన్నతమయిన రేంకులో ఉత్తీర్ణుడయి ఆంధ్ర రాష్ట్రంలోని పాత్రికేయుల ప్రశంసలనందుకొన్నాడు. ‘‘మట్టిలో మాణిక్యం’ ‘మరో తెలుగు తేజం’ అని పత్రికలు ప్రశంసల వర్షం కురిపించేయి. తగు సదుపాయములు అందజేస్తే, ఎవ్వరికీ తీసిపోని పిల్లలు, మన పల్లెలలో కొల్లలుగా ఉన్నారని, నొక్కి చెప్పేయి.. అప్పారావు పేరుకు, ఐ.ఏ.ఎస్. అను మూడక్షరాలు జోడించబడ్డాయి. తరతరాలనుండి, వేలిముద్రలే వేసుకొని వస్తున్న కుటుంబంలో జన్మించి, నిత్యం గోళీకాయలో, బిళ్ళాకర్ర ఆడుతూ, బాల్యం గడుపుతుండే తనను,  గొంగళీ పురుగు సీతాకోక చిలుకగా మారినట్లు చేసిన క్షణాలు జ్ఞాపకం చేసుకొన్నాడు, అప్పారావు ఐ.ఏ.ఎస్. గా మారిన అప్పిగాడు. అవే, ఆరోజు ఉదయం కిట్టిగాడు తను బడిలో చేరుతున్నాని చెప్పిన క్షణాలు. కిట్టిగాడు బడికెళితే నేనెందుకెళ్లను, అని దీర్ఘంగా అలోచించి తన ఉన్నతమయిన భవిష్యత్తుకు తానే  పునాది వేసుకొన్న క్షణాలు.
                                     **********************
