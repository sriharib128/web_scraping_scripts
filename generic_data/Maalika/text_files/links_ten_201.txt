మాచెర్లలో మా క్వార్టర్స్ కి ముందు చాల స్థలం, వెనుక కొంత స్థలం వున్నాయి. పెరటి తలుపు తీస్తే మరికొంత స్థలం వుంది. అటు నుండి కుడివైపుగా ముందు వైపుకి రావడానికి సందు వుంది. వెనుక కూరగాయల పాదులు సందంతా బెండ టమాటా వంగ లాంటి మొక్కలుండేవి. ముందు వైపంతా పూల మొక్కలు ప్రొద్దుతిరుగుడు, సంధ్యమల్లె, నిత్యమల్లె, బంగళాబంతి, బంతి, సీతమ్మవారి జడబంతి. అన్ని రంగుల్లోనూ వుండేవి. ముందు పెద్ద పున్నాగ చెట్టు వేపచెట్టు వుండేవి.
మా యింటి ఓనరు పేరు పార్వతమ్మని గుర్తు. ఆమె భర్త చనిపోయారు. ఆవిడ పెరట్లో ఒక బావి తవ్వించారు. నీళ్ళు బాగా పడ్డాయి. రాతి కట్టడం నేల వరకు కట్టి, పైన పారాపెట్ వాల్ కట్టడానికి ఆమె నా దగ్గర డబ్బు లేదని చేతిలెత్తేసింది. మా ఆమ్మా నాన్న కంగారు పడిపోయేరు. ‘చిన్న పిల్లలున్నారు ఎలా?’ అని.
అదంతా సెంట్రల్ గవర్నమెంటుతో వ్యవహారం.
ఏమీ చెయ్యడానికి లేదట. చివరకు రన్నర్స్ ఆలోచించి బావి పైనో రెండు పెద్ద నాపరాళ్ళు వేసి మధ్యలో వాటి మీద నిలబడి అటూయిటూ కాళ్ళు వేసి బక్కెట్ తో నీళ్ళుతోడి మొక్కలకి పోసేట్లు ఎరేంజ్ చేసేరు.
మా అమ్మ నన్ను ఎక్కువగా హెచ్చరించింది. అటువెళ్తే తోలు వలిచేస్తానని.
పెరటి తలుపు తీస్తే అవతల వైపు సబ్ రిజిస్టారు గారి ఇల్లుండేవి. మధ్యలో కాంపౌండ్ వాల్. వాళ్ళింట్లో బాదం చెట్టు అంతా మా బావి వైపుకి వచ్చేది. బావిలో జలశబ్దం వింతగా వినిపించేది.
మా అమ్మ తంతుందని సబ్ రిజిస్టారు వెళ్ళేదాన్ని.
“ఏవే మధ్యాహ్నం వచ్చేవ్!” అనేది పార్వతత్త.
“బాదంకాయలేరుకుంటాను” అనేదాన్ని.
“సరే” అని అత్త పడుకునేది.
నేను చెట్టెక్కి బావి మీదకొచ్చే కొమ్మ మీద కొచ్చి సరిగ్గా బావి పైన కూర్చొని బావిలోకి తొంగి చూసేదాన్ని. అంటే పడితే బావిలో పడేట్లుగా.  లోపల నీరు నల్లగా దానితో తృప్తి తీరలేదు.
మా అమ్మని  పడుకోనిచ్చి సందులోంచి బావి వైపు వెళ్ళేదాన్ని. రన్నర్స్ నిలబడ్డట్లు నాకు రాళ్ళమీద అటూ యిటూ కాళ్ళు వేసి నీటిని చూసే దాన్ని లోపల చీకటిగా భయంగా వుండేది. ఇక ఇలా కాదనుకుని నాపరాళ్ళ మీద చేతులేసి మనిషిని మొత్తం బావిలో వుయ్యాలలా వూగుతూ చేతులతో వూగడం అలా ఎంతసేపో! ఇలా రోజూ నా ఆట సాగడం ఎవరూ చూడలేదు. రోజూ బావిలో వుయ్యాలలూగేదాన్ని.
ఒకరోజు అమ్మ పార్వతత్తతో మాట్లాడాలని పెరటి తలుపు తీసింది. నేను మొహం అటువైపు పెట్టి వుండటంతో అమ్మని చూడలేదు. అమ్మ నన్ను చూసి బిగుసుకుపోయిందట. ‘శారదా’ అంటే భయపడి చేతులు వదిలేసి బావిలో పడిపోతానని అలాగే స్థాణువులా వుండిపోయింది. నేను చేతుల్ని బాలన్స్ చేసి పైకి లేచినప్పుడు వెనుకగా వచ్చి జుట్టు పట్టుకుని గట్టిగా బయటికి లాగేసింది.
ఇక అప్పుడు కొట్టింది చూడండి, బెల్టుతో చచ్చేట్లు కొట్టింది. ఆ దెబ్బకి నాకు చెప్పలేని జ్వరం వచ్చేసింది. నా ఆరోక్లాసు పరీక్షలు కూడ నేను రాయలేదు. నలభయి రోజుల జ్వరమట. ఇక అంతే! చచ్చిపోతాననుకున్నారు. అప్పుడు మా రన్నర్ కోటప్పకొండకి వస్తామని మా నాన్నచేత మొక్కించేరట. రన్నర్ కోటప్పకొండకి వస్తామని మా నాన్నచేత మొక్కించేరట.
నా మార్కులు చూసి నన్ను ఆరోక్లాసు పాస్ చేసేరు. అదీ నా బావి కధ!
******
సంక్రాంతి శెలవులకి కాకినాడ వచ్చాము.
పెదనాన్నకి  చీపురుపల్లి ట్రాన్స్ఫరయ్యింది. మేమంతా కాకినాడలో వున్నాం. అందరూ పచ్చని పేడ కళాపి జల్లి రాత్రిపూట పెద్ద పెద్ద ముగ్గులేస్తున్నారు. ఒకరి ముగ్గులొకరు వెన్నెల్లో చూసుకుని మురిసి పోతున్నారు. నిజంగా ఆ చుక్కలు, ఆ కలపడం, ఎంత గొప్ప కళ! ఒక పక్క చలివేస్తున్నా కొంగులు కప్పుకుని మోకాళ్ళ మీద కూర్చుని ఆనందపడుతున్నారు.
మా యింటి ముందే పనిమనిషి గీసిన రెండు గీతలు తప్ప ముగ్గులేదు. మరొక్క నేను కూర్చుని ఎదురింటి ముగ్గులు చూస్తున్నాం.
“మణక్కా, మనం కూడ ముగ్గు వేద్దామా?” అనడిగేను.
“నాకూ యిష్టమేనే, మావయ్య, బాబులు (బాబులంటే మా అన్నయ్య) వూరుకోరు” అంది.
“ఏం?” అనడిగేను అమాయికంగా.
“ఏవీ లేదు. మనం బయట కొచ్చి ముగ్గులెయ్యకూడదట”.
“తప్పేవుంది?”
“వాళ్ళకి తప్పట!”
“రాత్రిపూటే కదా! పైగా మన వీధిలో ఎవరూ నడవనే నడవరు” అన్నాను.
“సరే, ముందిక్కడ రాళ్ళన్నీ ఏరేద్దాం!” అంది మణక్క.
అంతే! ఎంతో ఉత్సాహంగా గునపం తెచ్చి రాళ్లన్నీ తీసేసేం. నేల చదును చేసేం. అది చూసి ఎదురింటి సత్యవతి, అమ్మాజీ అందరూ వచ్చేరు.
“అవునర్రా ముగ్గేసుకుంటే ఎంత కళ!” అంది చంద్రకాంత అత్త.
“ష్! మావయ్య పడుకున్నాడు మెల్లిగా చెయ్యండి” అని సలహా యిచ్చింది అరుంధతత్త. అందరికీ ముగ్గులేసుకోవాలనే వుంది.
మగవాళ్ళ వల్ల ఆ కోరికని అణుచుకున్నారు. సత్యవతి ముగ్గు పట్టుకొచ్చింది.
“ఈ రోజుకిలా వేసేద్దాం. రేపు పనిమనిషికి చెప్పి కళ్ళాపి జల్లిద్దాం” అంది అత్త.
ముగ్గు కొంచెం వేసేమో లేదో ఎక్కడి ని వచ్చాడో మా అన్నయ్య వచ్చి “ఏం చేస్తున్నారిక్కడ?” అన్నాడు సీరియస్ గా వాడు మణక్క కన్నా చిన్నవాడు.
“ఏదో ఆడాళ్ళం ఏదో చేసుకుంటున్నాంలే” అంది మణక్క కోపంగా.
“వీదెక్కి ముగ్గులేస్తున్నారా?” అన్నాడు వాడు కోపంగా రెచ్చి పోతూ.
“వీధిలో వెయ్యక ఇంట్లో వేసుకుంటారా?” అనడిగింది మణక్క వెటకారంగా.
“అమ్మొచ్చేక చెప్తాను మీ సంగతి!”
“చెప్పుకో పో!” అంది మణక్క.
వాడంతటితో వూరుకోలేదు. ముగ్గంతా కాలితో అటూ యిటూ తన్నేసేడు.
మణక్క కోపంతో వూగిపోయింది. అందరూ నిర్ఘాంతపోయేరు.
మణక్క కోపంగా వాడి జుట్టు పట్టుకుని కిందకి వంచి వీపు మీద గుద్దింది. అదే అదనుగా నేను అక్కడొక్క కర్ర వుంటే చచ్చేట్లు వాడిని బాదేసేము. ఆ మంటకి వాడు రివ్వున తల తిప్పి నా వైపు చూశాడు.
వెంటనే “నువ్వటే… నన్ను కొడ్తుంది” అని జుట్టు వదిలించుకుని నన్ను కొట్టడానికి రాబోయేడు.
ప్రమాదాన్ని ముందుగానే వూహించిన నేను రయ్యిమంటూ శరవేగంతో పరిగెత్తి  చిచ్చురామంగారింట్లో దూరిపోయాను. వాళ్ళమ్మాయి నా ఫ్రెండ్. వాళ్ళకి నేనంటే బాగా యిష్టం. రామంగారి అమ్మగారు రోజూ నా చేత డాన్సు చేయించుకుని చూసి మురిసిపోయేది.
వాడూ వెనుక పరిగెత్తుకొచ్చేడు. కాని గేటు దగ్గర ఆగిపోయాడు. రామంగారింట్లో చాలా కుక్కలుండేవి.
నేను సేఫ్ జోన్ లో వెళ్ళిపోయి గర్వంగా వాడివైపు చూశాను.
‘బయటికి రా నీ పని చెబుతా’ అని వేలు చూపించేడు వాడు.
‘ఏం జరిగిందే, ఇంత రాత్రొచ్చేవు” అనడిగేరు వాళ్ళు.
జరిగింది చెప్పేను.
“అయ్యో రామ! ముగ్గేసుకుంటే ఏం మునుగుతుందే? వాడికెందుకట?” అన్నారు వాళ్ళు.
సరే! మూడు రోజులక్కడే మకాం. నా ఫ్రెండు బట్టలు వేసుకుని.
రోజూ మా అన్నయ్య ప్రహరీ దగ్గరే తచ్చాడుతూ తిరగడం!
బాబూరావొచ్చేడు. మా ఎదురింట్లో వుంటారు వాళ్ళు.
“నువ్వెక్కడున్నావో చూసి రమ్మంది మణక్క” అన్నాడు.
“బాగానే వున్నాను. దొడ్డమ్మ వస్తుంది కదా! అప్పుడొస్తాను” అని చెప్పేను.
బాబూరావు చేత బట్టలు పంపించింది మణక్క. మూడోరోజు దొడ్డమ్మా, పెదనాన్న వస్తుంటే చూసి పరిగెత్తుకెళ్ళి కారాపేను.
“ఇక్కడున్నావేంటే?” అన్నారు పెదనాన్న.
నేనేం చెప్పలేదు.
వాళ్ళతో కలిసి వస్తున్న నన్ను చూసి అన్నయ్య పళ్ళు నూరుకున్నాడు,
తర్వాత మణక్క పెదనాన్న మూడ్ చూసి మెల్లిగా చెప్పింది జరిగిన సంగతి.
దొడ్డమ్మకి కూడ మేం ముగ్గులు వేయడం యిష్టం లేదు కాని పెదనాన్న మమ్మల్ని వెనకేసుకొచ్చేరు.
పనివాణ్ణి పిలిచి గుమ్మం ముందంతా చదును చేయించి కళ్ళపి చల్లించి రాత్రి మాతో పాటూ కూర్చుని ముగ్గులు వేయించారు.
పండుగ వరకు పెదనాన్న వుండటంతో చాల సరదాగా గడిచింది.
క్రిష్ణక్క, బావగారు కూడ వచ్చారు. భోగి మంటలేసేం.
చాల…చాల సదాగా జరిగిందా ఏడు పండుగ!
అన్నయ్య కి ఆడపిల్లల జోలికెళ్తే వూరుకోనని వార్నింగిచ్చేరు.
అన్నయ్యకెప్పుడూ నాతో అవసరముంటుంది. కాబట్టి వాడు కూడ ఆ సంఘటన మరచిపోయేడు.
రామంగారి ఇల్లు చాల అధునాతనంగా వుండేది. ఆయన అభిరుచి గొప్పది. ఇంటినిండా దేశవిదేశాలనుండి తెచ్చిన బొమ్మలు, మంచితోట చాల చక్కగా అమర్చేవారు. రామం గారి భార్య ఎప్పుడూ చాలా బాగా ముస్తాబయి, డైమండ్ నగలతో లక్ష్మీదేవిలా తిరుగుతుండేవారు. ఆవిడ చాల మేకప్ చేసుకునేవారు. అసలే తెలుపు. పైన మేకప్. ఆ క్రీము లన్నీ రామం గారు విదేశాలు వెళ్ళినప్పుడు తెచ్చేవారు.
ఎంత ఐశ్వర్యమున్నా స్నేహానికి చాల ప్రాధాన్యత ఇచ్చేవారు. నేనంటే ఎందుకో మరి.. చాల ప్రాణంగా చూసేవారు. ఒకసారి నేను నా ఫెరెండ్ విజయది పెన్సిల్ స్కెచ్ వేశాను. అనుకోకుండా ఆ బొమ్మ అచ్చం  తనలానే వచ్చింది. నేనేమీ
ప్రయత్నించి వేసింది కాదు.
ఆ బొమ్మ చూసి కుటుంబమంతా ఎంత ఆనందించాలో చెప్పలేను.  చుట్టాలందరికీ చూపించేరు. మంచి ఫ్రేం కట్టించి హాల్లో తగిలించారు.
‘శారదంటే సరస్వతే. ఇది అపర సరస్వతి- వాళ్ళమ్మ దీన్నెందుకు కొడుతుందో నా కర్ధం కాదు అని చాల బాధపడేవారు రామంగారి తల్లి.
నేనప్పుడయినా చాటుగా బొమ్మలు వేసుకుంటుంటే వచ్చి చూసిన మా మావయ్య! బొమ్మలు వేస్తున్నావా.. ఇంటికి దరిద్రం’ అని అ చుట్టి విసిరేయడం నాకు గుర్తొచ్చి కన్నేళ్ళొచ్చేయి.
ఒకసారి మా నాలుగో మావయ్య కుటుంబం కాకినాడ  వచ్చాను. అప్పుడు రాత్రి పదిగంతలవుతుంది. ఇక పిల్లలందరం తెగ ఆడేం. చాల ఆలస్యంగా పడుకున్నాం. తెల్లవారి లేచి వస్తుంటే ‘నీ చెవి లోలకేది?’ అని అడిగింది. మా అరుంధత్త్త. చూసుకుంటే నిజంగానే ఎడమ చెవిలోలకు లేదు. గుందె దడ దడ లాడింది. గబ గబా వెళ్ళి పక్కంతా వెదికేను. ఇల్లంతా చూశాను. ఎక్కడా లేదు. పిచ్చెక్కినట్లు తిరిగేను. మా అమ్మకి తెలిసింది. ఒక రోజంతా అమ్మకి దొరక్కుండా దాక్కున్నాను. చివరికి అమ్మ నన్ను పట్టుకుంది. కసితీరా కొట్టింది. ఆ దెబ్బలు నా కిప్పటికీ గుర్తున్నాయి. సమయానికి నన్ను కాపాడటానికి పెదనాన్న, దొడ్డమ్మ కూడ లేదు. అమ్మమ్మ బ్రతిమాలింది కాని అమ్మ ఎక్కడ వింటుంది.
“జారి పడిపోయిందానికి అదేం చేస్తుందని అలా గొడ్డుని బాదినట్లు బాదుతున్నారు” అని మా అరుంధత్త అడ్డం వచ్చింది. అలా అడ్డం వచ్చినందుకు అత్తకి కూడ కొన్ని దెబ్బలు పడ్డాయి.
తిండిలేదు. అలా బయట తిరుగుతూ మేం ఆడుకున్న స్థలలో వెదుకుతూనే వున్నాను.
“ఎందుకూ వెదుకుతావు? ఎక్కడ పడేసావో పో” అంది ఎదురింటి అత్త (ఇక్కడ నేను ఆవిడ పేరు రాయడం లేదు. ఆవిడ కూతురే ఆ లోలకు తీసేసుకుందని. తర్వాత  చాలా రోజులకి తెలిసింది.
ఈ సంగతి తెలిసి స్వయంగా రామం గారి తల్లి మా యింటికొచ్చింది.
“ఏవండీ నాకు తెలియక అడుగుతాను. శారద మీ సవితి కూతురా, అంతలా చూడలేకపోతున్నారు. అదేంత మంచి పిల్ల. అమాయకురాలు! మీ కిష్టంలేకపోతే మా కిచ్చేయండి. మేం పెంచుకుంటాం” అని నన్ను తీసుకెళ్ళిపోయింది వాళ్ళింటికి. అలా వారం రోజులున్నానక్కడ.
నా లోలకులతో పాటు ఒక నెక్లెస్ కూడ సెట్ గా కొన్నారు. నెక్లెస్ క్రిష్ణక్క తీసుకుంది. మామిడి పిందెలతో చిన్న చిన్న గజ్జెలు చుట్టూ వుంటాయి.
తర్వాత ఆ నెక్లెస్ మార్చమని దొడ్డమ్మ కిచ్చేసింది. క్రిష్ణక్క ఎక్కడ కొన్నదో ఆ షాపుకే వెళ్ళింది దొడ్డమ్మ. ఆ నెక్లెస్ తీసుకుంటూ వీటితో పాటు లోలకులు కూడ తీసుకున్నారు కదమ్మా, అందులో ఒకటి మీ ఎదురింటి అమ్మాయి తెచ్చి నాకే అమ్మిందమ్మా” అని చెప్పేదట షాపతను.
అప్పుడసలు సంగతి బయటపడింది.
దొడ్డమ్మ ఆ అమ్మాయిని పిలిపించి నిలిపేసరికి ఆమె చేసిన తప్పు ఒప్పుకుంది. నేను గాఢనిద్ర (చిన్నప్పుడసలే మొద్దునిద్ర. ఇప్పుడసలు నిద్రేలేదు) లో వుండగా శీల తిప్పు పట్టుకుపోయిందట.
‘ఇప్పుడిక చేసేదేవుంది పాపం ఎన్ని తన్నులు తిన్నదో?” అని అందరూ బాధపడ్డారు.
ఎదురింట్లో కొంతమంది వుండేవారు. వాళ్ళని దొడ్డమ్మ బాగా ఆదరంగా చూసేది. ఆవిడ చేతికి ఎముక లేదు. దానధర్మాలు చేయడంలో కాని…తనని పొగిడిన వాళ్ళు ముఖస్థుతి చేస్తున్నారని గ్రహించేది కాదు. హద్దు లేకుండా ఇచ్చేసేది. ఈ గుణం నా కొచ్చిందని మా వాళ్ళు నన్నిప్పటికీ తిడుతుంటారు. అదేమో మరి!
సరే వాళ్ళు తిని కృతజ్ఞతగా వుండాల్సింది పోయి మాయింట్లో దొంగతనాలు చేసేవారు. మా దొడ్డమ్మ యింట్లో ఎక్కడికక్కడే పడేసుండేవి. అందరూ అన్ని గదుల్లోకి స్వేచ్చగా వెళ్ళేవారు. నేను ఆడుకుంటూ, ఆడుకుంటూ ఒక్కోసారి ఆ దొంగతనాలు చూశాను. కొన్ని మణక్కకి చెప్పేను కూడ. ఒకసారి మా నాన్నగారు అమ్మకి మనియార్డరు చేసేరు. అమ్మ పోస్టుమాన్ కి డబ్బులిద్దామని చిల్లరకోసం వెళ్తూ ఆ డబ్బుని గబగబా పరుపుక్రింద పెట్టి వెళ్ళింది. ఇంతలో ఎదురింటమ్మాయి ఆ డబ్బు తీసుకుని వెళ్ళిపోయింది. అమ్మ తిరిగి వచ్చి చూసినప్పుడు డబ్బులేక పోవడంతో షాకయిపోయింది. అమ్మ కళ్ళలో నీళ్ళు నాకిప్పటికీ గుర్తు.ఇప్పుడిలా రాస్తున్నప్పుడు కూడ నాకు కన్నీళ్ళొస్తున్నాయి. చెబుదామంటే ఆ అమ్మాయిని దొడ్డమ్మ వెనకేసుకొస్తుంది. కాని మణక్కకి చెప్పేను. మణక్క నమ్మలేదు.
నేను వెంటనే ఎలా నిరూపించాలా అని ఆలోచించేను. ఆ అమ్మాయి రెండురోజులు మా యింటికి రాలేదు. ఈ గొడవ సద్దుమణిగేక మళ్ళీ వచ్చింది. నేను మణక్కనడిగి ఒక రూపాయి తీసుకొని డ్రెస్సింగ్ టేబుల్ సొరుగులో వేసి అటూ యిటూ ఆడుకుంటున్నట్లు తిరుగుతున్నాను. మణక్క మధ్యగదిలో పట్టె మంచమ్మీద కూర్చుంది. అక్కడ ఒక పెద్ద రంగూన్ అద్దం బీరువా వుంది. అందులోకి పక్క గదిలోని డ్రెస్సింగ్ టేబుల్ కనిపిస్తుంది. నేను మణక్కకి నా ప్లాను చెప్పేను. మణక్క నవ్వి చూస్తూ కూర్చుంది. ఆ అమ్మాయి ఏవో ప్రశ్నలు వేస్తూ నన్ను డ్రెస్సింగ్ టేబుల్ దగ్గర కెళ్ళి అద్దంలో చూసుకుని పౌడర్ రాసుకుంది. ఆ తర్వాత సొరుగు తెరిచి గబుక్కున ఆ రూపాయి తీసుకుని ఎరగనట్లుగా వెళ్ళిపోయింది. మణక్క అంతా చూస్తూనే వుంది.
కాని…ఏమీ అనలేక పోయింది. కారణం చిన్ననాటినుండి నుండి తెలిసినవాళ్ళు కావడం మొగమాటం!
తరచు మా యింట్లో మా అక్కల లోపలి పావడాలు పోతుండేయి. మా యింట్లో ఆడజనాభా ఎక్కువని మా అమ్మా, దొడ్డమ్మా లంగాల మీద చిన్న ఇంగ్లీషు లెటర్స్ ఎంబ్రాయిడరీ చేసేవారు. మణక్క కి ఎం.ఎం అని…అలా.. ఈ ఎదురింటి జంట దొంగలు వాటిని కాజేసి కుట్లు విప్పేయడం నేను చూశాను. వాళ్ళకి నేనంటే భయం లేదు. దీనికేం జ్ఞానముందిలే.. అనుకునే వారు. మణక్కకి వచ్చిచెప్పేను. మణక్క గమనించింది. అప్పటినుండి కొంచెం జాగ్రత్త పడటం మొదలెట్టింది.
కాని.. నాకు మాత్రం కక్షగా వుండేది.
ఒకసారి వాళ్ళిద్దరూ పిలిచి రామంగారి భార్య, పిల్లలు “ఏం రాసుకుంటారు, చాల తెల్లగా వుంటారు?” అని అడిగారు.
“నాకు తెలియదు. ఏవో మేకప్పులు, క్రీములు ఎక్కడెక్కణ్ణించో తెస్తారు రామంగారు” అని చెప్పేను, అది నిజం కూడ.
“కొంచెం అడిగి తెస్తావా, మేం కూడా రాసుకుంటాం” అన్నారు వాళ్ళు.
“చాలా ఖరీదు కదా, ఇస్తారోలేదో” అన్నాను.
“ఎలాగోలా అడిగి తేవే, నీకు మంచి స్నేహితులు కదా!” అన్నారు వాళ్ళు.
“సరే” అన్నాను.
“కాని..ఆలోచిస్తున్నాను ఏం చేద్దామా” అని.
మధ్యాహ్నం జామ చెట్టు మీద కూర్చుని జామ కాయ తింటుండగా ఒక ఐడియా ఫ్లాషయింది. వెంటనే చెట్టు దిగి డ్రెస్సింగ్ టేబుల్ దగ్గర కొచ్చేను. దొడ్డమ్మ నిద్ర పోతోంది. ఎవరూ లేరక్కడ.
వెంటనే సొరుగులాగి ఖాళీ అయిన రెండు ఆయింటుమెంటు డబ్బాలు చిన్నవి తీసుకున్నాను. కొంచెం మందార్ కేస్ హెయిరాయిలు, పాండ్స్ పౌడరు, ఇంకొంచెం సున్నం (నత్తగుల్లలతో చేసిన సున్నం చాల మెత్తగా క్రీములా వుండేది) కొంచెం హిమాలయన్ స్నో కలిపి క్రీములా తయారు చేసి రెండు డబ్బాలు నింపేను. లేత ఆకుపచ్చ రంగులో క్రీం భలే వుంది. వాసన కూడ. అన్నీ కలిసి ఒక కొత్త వాసన.
ఆ రెండు టెన్స్ తీసుకుని వాళ్ళింటి కెళ్ళేను.
“ఇదిగోండి, అతికష్టమ్మీద అడగ్గా అడగ్గా ఈ టిన్స్లో పెట్టి యిచ్చేరు. చాల ఖరీదంట” అన్నాను. లోపల నవ్వు తన్నుకొస్తోంది. వాళ్ళు ఆబగా తీసుకుని తెరిచి చూసుకున్నారు. తెగ ఆనందపడిపోయేరు.
“భలే వాసనొస్తోంది. ఫారిన్ వా?” అనడిగారు. తల వూపేను. ఎక్కడ నవ్వేస్తానోనని భయం! ఇంటికి పరిగెత్తుకొచ్చి మణక్కకి చెప్పేను. మణక్క కూడా తెగనవ్వి “ఇంట్లోవన్నీ వేస్ట్ చెయ్యకే!” అంది. ఆ సాయంత్రం వాళ్ళిద్దరూ ఆ క్రీం రాసుకుని దాని మీద మందంగా పౌడరు కొట్టుకుని ముస్తాబయి వచ్చారు మా యింటికి. అలా సాయంత్రాలొచ్చి కూర్చోవడం అలవాటే. మణక్కకి సైగ చేసేను. మణక్క వాళ్ళ మొహాలు చూసింది. బాగా కొట్టుకున్న పగటి వేషగాళ్ళలా వున్నారు తెల్లగా. మణక్క నవ్వాపుకుని… భలే వున్నారే, అందంగా ఈ రోజు! ఏంటి సంగతి!” అంది అమాయికంగా.
వాళ్ళు బుంగమూతులు పెట్టుకుని “ఏం లేదు మణిమాలా, మామూలుగానే వున్నాం” అన్నారు అమాయికంగా. అంతకుముందే ఎవరికీ చెప్పొద్దని నా చేత ప్రామిస్ చేయించుకున్నారు. అంచేత వాళ్ళు మణక్కకి తెయదనుకున్నారు.
“ఏమో కాని భలే అందంగా వున్నారిద్దరూ. ఈవేళ! ఏదో రాసుకున్నారిద్దరూ!” అంది మణక్క.
“మేమేం రాసుకుంటాం. మాకు మీలా డబ్బులున్నాయా! మామూలు పౌడరే!” అన్నారు వాళ్ళు.
“జాలీ పౌడరు మణక్కా” అన్నాను నేను నవ్వుతూ.
గోదావరి జిల్లాలో గోడల మీద రైలెళ్తుంటే “జాలీ పౌడరు వాడండి” అని పెద్దపెద్ద అక్షరాలతో ప్రకటనలుంటాయి. ఒకసారి నేను మా అమ్మనడిగాను. “అదేం పౌడరమ్మా, మనం వాడే పాండ్స్ లాగ” అని.
“నీ మొహం! అదేదో చీప్ పౌడర్. గడ్డలా పింక్ కలర్ లో వుంటుందట” అంది అమ్మ.
అప్పట్నుంచి నేను హేమక్క ఎవరైనా పౌడర్ ఎక్కువగా రాసుకొస్తే ‘జాలీ పౌడరు అని పిలిచే వాళ్ళం.
“చీ! ఈ శారదంతా ఇలాంటి వాగుడే!” అన్నారు వాళ్ళు.
వాళ్ళు వెళ్ళిపోయాక మణక్క మంచం మ్మీద పడి దొర్లుతూ ఒకటే నవ్వు.
“ఏవేం కలిపావ్?” అనడిగింది.
చెప్పేను.
పొట్ట చేత్తో పట్టుకుంది నవ్వుతూ.
“అయ్యోరామ! సున్నం కలిసావా? పొక్కి చస్తారేమో! అంది.
“మరి మనింట్లో తింటూ మనింట్లోనే దొంగతనాలు చేస్తారా?” అన్నాను.
నిజంగానే అనుకున్నంతా అయ్యింది.
వాళ్ళ మొహాల మీద నాల్గురోజుల్లో బొబ్బలొచ్చేయి. దెబ్బకి మంటెత్తి నన్ను పిలిచి గోల పెట్టేరు.
“నాకేం తెలుసు! మీరడిగేరు. వాళ్ళిచ్చేరు. నేనేం చెయ్యను?” అన్నాను అమాయికంగా.
“అవున్లే! నువ్వు చిన్న పిల్లవి నీకేం తెలుసు. బహుశా అవి మాకు పడలేదనుకుంటాను” అందాక అమ్మాయి.
దెబ్బకి డాక్టరు చుట్టూ తైరిగారు. ఉన్నరంగు వూడి మొహం మీద పడ్డ మచ్చలు పోవడానికి ఆర్నెల్లు పట్టింది.
కొంచెం భయమేసింది నాక్కూడ.
మా యింటికి రెండు వీధులవతల పిచ్చెం కాయమ్మని ఒకావిడుండేది. ఆవిడ ఆప్పుడప్పుడూ అంటే నెలకోసారి సడెన్ గా ఇంటికొచ్చేది. వరండాలోంచే వెంకటరత్నంగారి నొకసారి కేకేయండి” అనేది.
కేకేయడం అంటే పిలవడం.
ఆవిడ రాగానే పిల్లలకందరికీ చాల సరదా.
అందరికీ నిమ్మతొనలు (బిళ్ళలు) తెచ్చిచ్చేది. వెంకటరత్నమంటే మా దొడ్డమ్మ. మేం దొడ్డమ్మని పిలిచేవాళ్ళం. దొడ్డమ్మ రాగానే ఆవిడ చేతిలోని భరిణ తెరిచి బొట్టుపెట్టి “పెద్ద సత్యం లేడండీ, ఆడి కొడుకు సూరిగాడి పెళ్ళండి. మీరు తప్పకరావాలి” అనేది.
దొడ్డమ్మ “సరే, వస్తాలే” అనేది.
“సరే అంటే కాదు. మీరు దగ్గరుండి జరిపించాల. అసలే పెళ్ళికూతురు. తల్లీ దండ్రీ లేని పిల్ల!” అనేది.
“ఎవరేంటి పెళ్ళికూతురు?” అనడిగేది దొడ్డమా.. ఇంకెవరు మన చిట్టి కూతురు అమ్మాజీయే!” అనేది.
అక్కడే నిలబడి చూస్తున్న అమ్మాజి ఉలిక్కిపడేది.
ఏంటి, నేనా పెళ్ళికూతుర్ని. చీపురు పెట్టి కొడతాను” అంటూ గయ్యిన లేచేది.
“ఏయ్ పద్దా, చిన్నా లేకుండా ఏంటా మాటలు, సరే నువ్వెళ్ళిరా వెంకాయమ్మా నేనొస్తాలే? అని దొడ్డమ్మ ఆవిడకి పండో ఫలమో తెచ్చిచ్చేది.
ఆవిడ వెళ్ళగానే ఏంటి పెద్దత్తా, ఆ పిచ్చిదలా వాగుతుంటే… పైగా పెళ్ళికొడుకు ఆ పెదసత్యం కొడుకు సూరి గాడంట. వుత్త జులాయి వెధవ వాడూనూ” అవేది.
అమ్మాజీకి పదహారేళ్ళుంటాయి.
నిజంగానే వాళ్లమ్మా నాన్నా చచ్చిపోయేరు. మండువా ఒంట్లో ఒక చిన్న భాగం వీళ్ళది. దొడ్డమ్మే వాళ్ళ ఆలనా పాలనా చూసేది.
దొడ్డమ్మ నవ్వి “ఆ సూరిగాడికిచ్చి చెయ్యం లేవే! ఆవిడేదో పిచ్చిది.అమావాస్యకి పౌర్ణమికిలా పాపం బయటకొస్తుంది వూరుకో” అనేది.
నిజానికి ఆవిడ భర్త వుండగా వీధి మొహం చూసెరగదట. మంచి జరీ వున్న పట్టుచీరలు కట్టుకొని కొంగు కప్పుకుని తలుపు చాటు నుండి మాట్లాడేదట. ఆయన పోయాడు, ఆస్తి పోయింది. ఆ యింట్లో ఒక్కర్తే వుండి అలా పిచ్చిదయిపోయిందని అందరూ చెప్పుకుంతారు. పెళ్ళిళ్ళంటే సరదా అట. అందుకే ఎప్పుడొచ్హినా పెళ్ళిళ్ళ గురించే మాట్లాడేది. పిల్లల్లేరు. .
ఇదంతా విన్నాక నాకావిడంటే అభిమానం కలిగింది.
పైగా ఏవీ చేసేది కాదు.
ఒకసారి ఆ వీధిలోంచి వెళ్తుంటే “ఒసే శారదా, ఇలా రా” అని పిలిచింది.
నిమ్మతొనలిస్తుంది కదా అని వెళ్లేను.
నిజంగానే ఇచ్చింది.
అరుగు మీద కూర్చుని “పెళ్లికెల్లాలే! బట్టలసలు లేవు” అంది.
“ మీ దొడ్డమ్మనడిగి ఒక పట్టుచీర తేవే!” అంది.
తలూపేను.
“ఇదిగో ఎప్పుడో అంటే కాదు రేపే పెళ్ళి?” అంది హెచ్చరిక గా.
నేను తలూపి పరుగున ఇంటికొచ్చేసేను. దొడ్డమ్మ, అమ్మ, అత్త అందరూ సడన్ గా అనపర్తి వెళ్ళేరని తెలిసింది. ఫుట్బాల్ ప్లేయర్ అప్పారావు గారింట్లో ఏదో శుభకార్యమట.
ఎవర్నడగాలి? టైముకి దొడ్డమ్మ లేదు. మణక్క కూడ వెళ్ళింది.
పాపం వెంకాయమ్మ గారే గుర్తొస్తున్నది. బాగా బతికిందట. మంచి చీరలు కట్టేదట. వెంటనే దొడ్డమ్మ బీరువా తెరిచాను.
బోల్డు చీరలు! లెక్కలేదు. పైగా రోజూ ఎవరికో ఒకరికి ఇచ్చేస్తూనే వుంటుంది. ఒకే రంగులోనే అనేకం వుండేయి.
ఒక ఎర్ర పట్టు చీర బయటికి తీసేను. దొడ్డమ్మసలు దాన్ని కట్టి ఎన్నేళ్ళయిందో? దాన్ని తీసి పరుపు కింద తోసేను. మధ్యాహ్నం ఏ అలికిడీ లేనప్పుడు గౌను చాటున పెట్టుకుని పరిగెత్తుకెళ్ళేను వెంకాయమ్మ దగ్గిరికి.
వెంకాయమ్మ తలుపు తీసింది. “ఇదిగో పెద్దమ్మా చీర!” అన్నాను. వెంకాయమ్మ నవ్వలేదు. సీరియస్ గా వుంది.
“ఎవర్నువ్వు?” అంది.
భయమేసింది నాకు.
“చీరడిగావు కదా!” అన్నాను బిక్కమొహమేసి.
“నేను చీరడిగానా..” అంటూ నా చేతిలో చీర వంక చూసింది.
“ఇది నా చీరే, ఎప్పుడెత్తుకు పోయావ్?” అంటూ లాక్కుంది.
నేను గజగజా వణికిపోయాను.
నేను భయంతో ఇంటికి ఒకటే పరుగు.
ఒకరోజు సడన్ గా ఆ చీర కట్టుకుని మా యింటి కొచ్చేసింది వెంకాయమ్మ. దొడ్డమ్మ అక్కడే కూర్చుని వుంది.
“ఇదొగో వెంకటరత్నం గారూ, సత్యవతి పెళ్ళి కెళ్ళొస్తున్నాను. మీరు రానేలేదు. తాంబూలం తీసుకోండి” అని ఆకులు, అరటిపండు అక్కడ పెట్టింది.
దొడ్డమ్మ ఆవిడ వంక చూసి ” ఈ చీర ఎక్కడిది?” అంది.
“ఎక్కడేంటి, షాపులో కొనుక్కున్నాను” అంది.
దొడ్డమ్మ అలాగా అన్నట్లుగా తలూపింది. వెంకాయమ్మ కోపంగా ఎక్కడిదంట, ఎక్కడిది, మాకుండవా, ఏవే శారదా, నువ్వూ నేను వెళ్ళి కొన్నాం కదా?” అంటూ నాకేసి చూసింది.
ఆ వెంటనే నవ్వుతూ “దొంగతనం చేసా! ఎవరికి చెప్పుకుంటావో చెప్పుకో నీవే” అని పరిగెత్తింది.
దొడ్డమ్మ కి అనుమానం వచ్చి బీరువా  తెరచి చూసింది. ఆ చీరలేదు.
నేను అంతా భయపడుతూ చూస్తున్నాను.
“ఆ చీర నాదేనే. ఎలా వెళ్ళింది వెంకాయమ్మ దగ్గరికి?” అంది మణక్కతో  ఆలోచిస్తున్నట్లుగా.
“చాలా ఖరీదా దొడ్డమ్మ” అనడిగేను నేను మెల్లిగా.
“గుర్తులేదే, వుంటుంది వెండిజరీ కదా?” అంది.
“నేనసలు కట్టడమే లేదు చాలా బరువు, నేనే ఎవరికన్నా ఇచ్చేద్దాం కొన్ని అనుకుంటున్నా. పోనీలే పాపం. బాగా బతికింది. కాని…బీరువాలో చీర ఆవిడ దగ్గరకెలా వెళ్ళిందని?” అంది ఆలోచిస్తూ.
నాకింక నిజం చెప్పకపోతే నిద్ర పట్టేలా లేదు.
అందుకని జరిగినదంతా చేసేను.
దొడ్డమ్మ ముందు తెల్లబోయింది.
నేను ఏడ్చేసరికి జాలిపడి “అలా చెప్పకుండా చెయ్యకూడదే, ఈవేళ యిదవుతుంది. రేపు ఇంకోటవుతుంది. సర్లే. పెళ్ళంటే నిజంగా నమ్మేసినట్లున్నావు అని మరో అరడజను చీరలు తీసి సంచిలో పెట్టి “వెంకాయమ్మకి ఇవి కూడా ఇచ్చిరా” అంది.
“అమ్మో నేను వెళ్ళను” అన్నాను భయంగా.
“సర్లే. ఎవరి చేతనయినా పంపుతాను” అంది.
మా అత్త ఆ సంచి తీసుకొని “మీకేవన్నా పిచ్చా వదిన గారూ? అసలే పిచ్చిది. ఏం చేసుకుంటుంది. ఇంకెవరో ఎత్తుకుపోతారావిడ దగ్గర్నుండి. వుంచండి. ఎప్పుడున్నా అవసరం పడ్డప్పుడు నేత చీరనివ్వొచ్చు” అంటూ మందలించింది.
ఆ ప్రహసనమలా ముగిసింది.
ఇదంతా నేను అయిదు సంవత్సరాల వయసునుండి తొమ్మిదేళ్ళవరకు చేసిన చిలిపి పనులు. ఆ తర్వాత అల్లర్లు మరో రకంగా మారివుంటాయి. అప్పట్లో ఏదో ఒంటరితనం ఫీలవ్వడం, అమ్మతో చనువు లేకపోవడం…. ఏవి తోస్తే అది చెయాలనిపించేది. కాని… ఆ చిన్న వయసులోనే నాకు ప్రకృతి పట్ల ప్రేమ, అక్షరాల పట్ల అనురాగం, ఏదో అవ్యక్తమైన ఊహలు, చిత్రలేఖనం, నాట్యం అంటే మోజు.. విపరీతంగా వుండేది.అంతర్లీనం గా ఎవరు బాధపడినా సహించలేక గుణం, అందరిని ఆదరించాలన్న ఆశ….”
సరదాగా రాశాను. ఏదో ఘనకార్యం చేసే పనికాదు. ఇది నా బాల్యం … గాలికి ఊగుతూ సయ్యాట లాడే ఒక చిగురాకు రెపరెపలు, అంతే!!
(సమాప్తం)
రచన: భువనచంద్ర
బిళహరి కామేశ్వరరావు అనబడే “కామేష్ ” ని అడిగింది…. “ఎన్నాళ్ళు ఇక్కడ పడుండమంటావు? ” అని. ప్రస్తుతం బిళహరి కామేశ్వరరావు వుంటున్న రెండు గదుల పెంకుటిల్లు ( ఓ చిన్న కిచెను, ఓ వరండా, ఇంటికి వెనక వైపు వున్న పూర్వకాలపు లెట్రీను అధనం) సర్వేశ్వరరావుది. సర్వేశ్వరరావుకి లోకంలో కనిపించే సర్వమూ ఒక్కటే .. దాని పేరు ‘లాభం ‘ . లాభం లేకపోతే ఏ పని జోలికీ వెళ్ళడు. కామేశ్వర రావు ఫోన్ చేసి బిళహరి అనే అమ్మాయిని ప్రేమించానని , పెళ్ళి చేసుకుంటానని అప్పటి వరకు దారి చూపమని అనగానే సర్వేశ్వరరావు ఒప్పేసుకున్నాడు. సర్వేశ్వర రావు, కామేశ్వర రావు పని చేసేది ఒకే ఆఫీసులో. సర్వేశ్వరరావు కామేశ్వరరావు కంటే పదేళ్ళు పెద్దవాడు. అంతే కాదు పెళ్ళైనవాడు. అదీ ‘లాభం ‘ కోసం పెళ్ళి చేసుకున్నవాడు.
ఆ ‘లాభం ‘ అనేది ఏ రూపంలో వున్నా చాలు అనుకునేవాడు. అందుకే వెంటనే ఓ.కే. చెప్పేశాడు. ఓ షరతు మీద.. అదేమిటంటే ” ఆ అమ్మాయిని నా పెంకుటింట్లో వుంచుతా, నా చుట్టం అని చెబుతా, నువ్వు ఓ నాలుగైదు రోజుల తరవాత నాతో పాటు ఆ యింటికి రా. అప్పటి నుంచి రెండురోజులకోసారి కూరగాయలో, వంటదినుసులో “నేను ” పంపించానని నువ్వు అక్కడికి తీసుకెళ్ళు. హాయిగా మాట్లాడుకో. మీ యింట్లో వాళ్ళు పెళ్ళికి ఒప్పుకుంటారో లేదో కనుక్కో. ఒప్పుకుంటే ఓ.కే. లేకపోతే ఎలా అనేది జాగ్రత్తగా ప్లాన్ చేసి ఆలోచిద్దాం ! ” అని.
కూరగాయల మొక్కలు పెంచాలంటే చాలా శ్రద్ధ కావాలి. ముళ్ళ మొక్కలు వాటంతట అవే పెరుగుతై తామరతంపగా. సర్వేశ్వరరావు బుర్రలో వున్నవన్నీ ముళ్ళ పొదలే. కానీ ఖర్చులేకుండా ఓ రకమైన “లాభం ” రాబోతోందని విషయం వినగానే అతని బుర్రకి తట్టింది. అందుకే దూరాలోచనతో పధకం వేశాడు. ఇవేమీ తెలియని కామేశ్వరరావు సర్వేశ్వర రావుని ” ఏ ఫ్రండ్ ఇన్ డీడ్ ” గా కొలుస్తున్నాడు.
“ఎన్నాళ్ళో కాదు బిల్లూ! అతి త్వరలోనే మన పెళ్ళి జరిగిపోతుంది. మంచి రోజు చూసుకొని మీ అమ్మానాన్నని వొప్పించి వైభవంగా నిన్ను నాదాన్ని చేసుకుంటాను. ప్రామీస్…. మన ప్రేమ మీద వొట్టు. ” అన్నాడు కామేష్.
చాలా దీర్ఘంగా నిట్టూర్చింది బిళహరి. ఆమె మనసుకి కామేష్ అమాయకత్వం అర్ధం అవుతూనే వుంది. అంతేకాదు సర్వేశ్వర రావు గాడి విషపు చూపులు “ముళ్ళ మాటలు ” కూడా అర్ధం అవుతూనే వున్నాయి. కానీ ఏం చేయగలదు? మరోదారి లేదు. వెనక్కి వెళ్ళలేదు. ఈ పాటికి తన తల్లిదండ్రులు ఎప్పుడో తనకి “ఘట శ్రాద్ధం ” పెట్టేసి వుంటారు. (అంటే బ్రతికున్న వాళ్ళనే చచ్చిపోయినట్లు భావించి పెట్టే శ్రాద్ధం).
ఇలా నిట్టూర్చకు బిల్లూ.. నా మాట నమ్ము. ఒక్క నెల… అంతే!! ఆ తరవాత నేను నీ రాజుని, నువ్వు నా రాణివి! ” నాటకీయంగా అన్నాడు కామేష్.
************
రెండు రోజులు గడచిపోయాయి శంఖుచక్రపురంలో. అక్కడ ఓ “మహాకూటమి ” జరిగింది. వందమంది ఫాదర్లే కాక, రెవరెడ్ బ్రదర్స్, సిస్ట్రస్, ఇతర భక్తులూ పూటకి రెండు వేల విస్తర్లు లేచాయి. కేవలం వంట చేసినందుకు రోజుకి పదివేల రూపాయిలు ఇచ్చేట్టు ఒప్పందం జరిగింది.
వెంకటస్వామి మహదానందంగా వున్నాడు. కారణం ఫాదర్ జోసఫ్ అతన్ని ప్రత్యేకంగా మెచ్చుకోవడమే కాక, తనుండే బెంగుళూరు అడ్రస్ ఇచ్చి ” ఎప్పుడొచ్చినా ఓ.కె. ” అని అభయం ఇవ్వడం.
సినిమా పరిభాషలో చెప్పాలంటే వంట సూపర్ హిట్. “వెంకటస్వామీ… నువ్వు గ్రేట్ రా… నీ చేతిలో వంట మహాదేవి కూర్చుంది. అసలు నిన్ను చూస్తుంటే చంపాలని అనిపించడం లేదురా. మహాదేవన్ ఎలాగో పోతాడు. హోటల్లో నువ్వు నాకు తోడుంటే డబ్బేడబ్బు! కానీ నందిని నిన్ను మరిగితే? ” వంకరగా నవ్వి అన్నాడు పరమశివం. రోజుకో ఫుల్ బాటిల్ అందుతోంది వాళ్ళకి. నిఖార్సైన విస్కీ! అదీ ఫారన్ ది.
నవ్వి వూరుకున్నాడు వెంకటస్వామి. పరమశివం వాగుడు వెంకటస్వామిని ఏనాడో భయపెట్టడం మానేసింది. కారణం తను స్థిరంగా వుండటమే!
“వాడు అరిచే కుక్క… నేను అరవను. కరవాల్సి వస్తే భయంకరంగా కరుస్తా ” అని ఏనాడో వెంకటస్వామి నిర్ణయించుకున్నాడు.
రాత్రి ఆరున్నర దాటుతోంది. ఆరున్నరకే రాత్రి ఎందుకంటే, సాయంత్రం వర్షం భీకరంగా కురిసింది. ఆ ప్రాంతాలలో వర్షం చాలా తక్కువగా కురుస్తుంది. అలాంటిది “కూటమి ” మీటింగ్ ప్రారంభం కాగానే దడదడా ” వాన మొదలైంది. దాంతో భక్తులు ఆనంద పారవశ్యులయ్యారు. “హలలూయా… హ లెలూయా ” నినాదాలతో ఊరు మారుమ్రోగింది. ఆ ఆనందంతో జోసెఫ్ గారు “విరామం ” ప్రకటించారు.
ఆకాశమంత షామియానా ! కింద భక్తులు మిని డిన్నర్ చేస్తున్నారు. రెండు వేలమందికి పైమాటే. వెజిటేబుల్ బిర్యాని, కర్డ్ రైస్, చిప్స్, స్వీట్స్. చపాతీ మిక్స్డ వెజిటేబుల్ కర్రి ఉండనే వున్నాయి. ఆ సభా ప్రాంగణానికి దక్షిణాన వున్న చర్చి ఔట్ హౌస్ ముందు కూర్చుని వున్నారు వెంకటస్వామి, పరమశివం.
వడ్డన వాళ్ళ పని కాదు గనక రిలాక్స్ అయిపోవచ్చు. కానీ లోలోపల ఒకళ్లంటే ఒకరికి భయం. ఏ క్షణంలో ఎవరు ఎవరిని చంపుతారో తెలియని విచిత్ర స్థితి.
“నా…చాం..బాబా.. ” అంటూ పరిగెత్తుకొచ్చింది మూగమణి. ఆ పిల్ల మూగది. బా..బా … బి.. బి శబ్ధాలు తప్ప.. మాటలు రావు. వెంకటస్వామికి ఆ పిల్లంటే రెండు రోజుల్లోనే చాలా ఇష్టం కలిగింది. కారణం తనకి ఓ మూగ చెల్లెలుండటం. అయితే ఆ చెల్లెల్లు అయిదో ఏటే చచ్చిపోయింది.
మూగమణి వయసు పదెనిమిదేళ్ళు. పెద్దపెద్ద కళ్ళు , చెప్పలేని అందం. చిన్నప్పుడే ఆ పిల్లని చర్చి గేటు దగ్గర వదిలిపోవడంతో, చర్చివారే పెంచి పెద్ద చేశారు. మాట్లాడ లేదు కానీ, అన్నీ అర్ధమౌతాయి.
“ఆడి దగ్గరకు ఎందుకే మూగి… నా దగ్గరకు రా” వంకరగా నవ్వాడు పరమశివం. భయంగా వెంకటస్వామి వెనక్కి చేరింది మణి.
” పరమశివం… ఆ పిల్ల జోలికి రాకు. ” స్థిరంగా అన్నాడు వెంకటస్వామి.
“ఏం? లడ్డులా వుంది. యీ చుట్టుపక్కల ఎవరూ లేరు. హాయిగా పంచుకుందాం! ” ఇంకా వంకరగా అన్నాడు పరమశివం.
“నువ్వు వెళ్ళమ్మ… ” మణి భుజం తట్టి అన్నాడు వెంకటస్వామి.
“నో దాన్ని వదలను.. దాన్ని చెరుస్తా. నువ్వు అడ్డం వస్తే నిన్నూ చంపి నేరం నీ మీదకు తోస్తా. ” పంతంగా అన్నాడు పరమశివం.
“నువ్వెళ్ళమ్మ ” అని మరోసారి మణి భుజం మీద అనూనయంగా తట్టి వెళ్ళిపొమ్మని సైగ చేశాడు వెంకటస్వామి. ఆ పిల్లకి అర్ధమై చర్చి వైపు పరుగు తీసింది.
“వెంకటస్వామి ఇక నిన్ను బ్రతకనీయను. ” పిచ్చి కోపంతో లేచాడు పరమశివం.
“నువ్వు నన్నేమీ చేయలేవు ” కవ్వించినట్లు అన్నాడు వెంకటస్వామి.
చుర్రున కత్తిలాగాడు పరమశివం. అంత ఫాస్ట్ గా కత్తి లాగటం పక్కా ప్రొఫిషినల్ కి తప్ప సాధ్యం కాదని గుర్తించడానికి కొన్ని క్షణాలు పట్టింది వెంకటస్వామికి.
“పొడుస్తావా? పొడు. ఒకవేళ చచ్చినా, ఇంతమంది నిన్ను ఒంటరిగా వదిలిపెట్టరు. పారిపోవడం నీ అబ్బ తరం కూడా కాదు. ఊరు ఊరంతా నిన్ను చూశారు గనక, మనిద్దరి ఫొటోలు ముందుగానే వీళ్ళు తీసుంచారు గనక నువ్వెక్కడకి పారిపోయినా, తప్పించుకోలేవు.
ఒరే పరమశివం.. నాకు డబ్బంటే మోజు. అడ్డదారిలో పైకెళ్ళాలనుకొని మెంటాలిటీ నాది… కానీ నీలా కుక్కని కాదు! ” నిబ్బరంగా అన్నాడు వెంకటస్వామి. లోలోపల భయపడుతున్న బయటకు నిబ్బరం ప్రదర్శించకపోతే ముప్పు తప్పదని అతనికి తెలుసు.
“హి..హి.. నీ బుర్ర బ్రహ్మాడంగా పని చేస్తోందిరా! కానీ ఒరే , నువ్వు నన్ను చంపినా జరిగేది అదే.. అంటే తప్పించుకోలేవు. కనక ఇంకో పెగ్గు వేసుకొని లాభనష్టాల బారేజు వెసుకుంద్దాము… ఎవరు ఎవర్ని చంపితే మంచిదీ అని.. సరేనా! ” నవ్వాడు పరమశివం. ఆ నవ్వులో కౄరత్వం నిజంగా వెంకటస్వామిని ఒణికించింది.
“ఒరే స్వామీ… నాకెప్పుడో కానీ ఆడదాని మీద మోజు రాదు. ఆ మోజు కలిగే వరకు నేను మంచివాడ్నే. ఒక్కసారి కలిగిందనుకో దాన్ని వదలను. ఇప్పుడీ మూగది వుంది. దాన్ని అనుభవించాలన్న కోరిక వచ్చింది. చెడగొడితే మాత్రం అది అడిగేదెవుడు? చెడగొట్టినా ఎవరితో చెబుతుంది. నీతోటా? నువ్వే చెడగొట్టావంటాను. అసలు…. ” గటగటా గ్లాసు ఖాళీ చేశాడు పరమశివం.
రాత్రి సముద్రం లాంటిది. ఎన్ని కోట్ల రహస్యాలని తన కడుపులో దాచుకుంటుందో!!
*************
కొన్ని కొన్ని విషయాలకు వివరాలు అనవసరం. అఫ్ కోర్స్ వివరాలు తెలుసుకోవాలనే కుతూహలం మనుష్యులకి ఎక్కువ. అందుకే రూమర్లు రాజ్యాలని ఏలుతూ వుంతాయి.
అది కేవలం “గాలి కబురు ” అని తెలిసినా వివరాల గురించి జనాలు ఆరాతీయ్యడమే విచిత్రం. అలాంటిది తెల్లవార్లు ఓ ఆడదాని ఏడుపు వినిపిస్తే చుట్టుపక్కల వాళ్ళు ఎంత ఆరాటంగా ఆత్రంగా వివరాలు సేకరిస్తారు? ప్రస్తుతం జరుగుతున్నది అదే.
అయాచితుల సుందర రామమూర్తి చాలా బుద్ధిమంతుడు. ఇక్కడ తలదించితే ఆఫిసులో కానీ “తల ఎత్తని ” సుగుణాభిరాముడు. మరి ఆయన ధర్మపత్ని మదాలస తెల్లవార్లు ఎందుకు ఏడ్చినట్లు?
“సుభద్రొదినా… మొన్న ఆ టక్కులాడిని ఓ కుర్రాడితో చూశా. ఆరడుగులున్నాడు… భలే చాకులాగున్నాడనుకో … ఆలాంటి వాడ్ని ‘ఒళ్ళోకి ‘ తెచ్చుకుందంటే ఇదెంత జాణ అయుండాలీ? ఆ మొగుడేమో ఉత్తి అమాయకుడాయే! రంకు బయటపడి వుంటుంది… అందుకే ఉత్తుత్తి ఏడుపులేడుస్తోంది. లేకపోతే ఇన్ని గంటలు మొగుడు చచ్చినా ఏడవగలమా వదినా? ” అని దీర్ఘం తీసింది కృష్ణ సుందరి. ఆవిడకి యాభై దాటి ఐదారేళ్ళు దాటినా ఆ “యావ ” చావలేదు. మొగుడు ఎప్పుడో పోయాడు గనక నోటి దూల ఎక్కువ.
“మాంఛీ కొబ్బరి ముక్కలా వుండే ఆడదాయే! ఆ సుందర్రావేం సరిపోతాడు? ” సుందరమూర్తిని సుందర్రావుగా తప్పు పలికాడు తప్పోష్టు నాగభూషణం. వాళ్ళావిడ రెండు నెలలకోసారి పుట్టింటికి ఎందుకు వెళ్తుందో అతనికి బాగా తెలుసు.
“మంచి మాటన్నావన్నయ్య! వెధవ పిడపకాలము, సూపర్ తిండినూ, మగాలలో మగతనం ఎక్కడ చచ్చింది? ” దీర్ఘం తీసింది తాయారమ్మ.
అన్నీ వింటూ గుడ్ల నీరు కక్కుకుంటోంది నీరజ. ఆ పిల్ల గుండె అగ్ని గుండంగా వుంది.
ఇంకా వుంది…
రచన: డి.కామేశ్వరి
రేఖమీద అత్యాచారానికి పట్టణం అంతా కదిలిపోయింది. ఆడపిల్ల తల్లిదండ్రులు భయంతో గుండెలమీద చెయ్యి వేసుకున్నారు. అన్ని కాలేజీలలో, హైస్కూళ్లలో విద్యార్థినులు పెద్ద అలజడి లేవదీసి వీధిలో గుంపులుగా ఊరేగి తోటి విద్యార్థిని మీద జరిగిన అత్యాచారానికి ప్రతీకారం కావాలి, సమాజంలో స్త్రీకి వున్న రక్షణ ఏమిటంటూ ముఖ్యమంత్రి వద్దకు బారులు తీరి వెళ్లి మెమొరాండం సమర్పించారు. ఆ వార్త ముఖ్యమంత్రిని కలచివేసింది. ఆయన దోషులని త్వరలో పట్టుకుని కఠినంగా శిక్షించుతామని స్వయంగా హామీ యిచ్చారు. రేఖమీద జరిగిన అత్యాచారానికి నిరసనగా అన్ని కాలేజీలలో విద్యార్థినులు క్లాసులు బాయ్ కాట్ చేశారు. వారికి అండగా మేమున్నాం అంటూ విద్యార్థులు కాలేజీ మానేశారు. విద్యాసంస్థలన్నింటికి ఆ రోజు సెలవు యివ్వక తప్పలేదు. రేఖమీద జరిగిన అత్యాచారం గురించి మీ అభిప్రాయం ఏమిటి అంటూ పత్రికలవాళ్లు అనేకమంది విద్యార్థినులని ఇంటర్వ్యూ చేసి ప్రచురించారు.
ప్రతి ఆడపిల్ల చాలా ఆవేశంగా ఈ యిరవయ్యో శతాబ్దంలో కూడా స్త్రీకి సమాజంలో రక్షణేలేదని, సాధించిన అభ్యుదయం అంతా మాటల్లో, వేషంలో తప్ప కార్యసాధనలో లేదని, ఎన్ని యుగాలు తడిచినా పురుషుల దృష్టిలో స్త్రీ విలాస వస్తువుగానే వున్నదనీ, ఈ మానం, నీతి అంతా స్త్రీకి అంటగట్టి పురుషుడు స్వేచ్ఛగా తిరుగుతున్నాడని, యిప్పుడు మానం కోల్పోయిందంటూ రేఖమీద ముద్ర వేస్తుంది సంఘం. ఆమె తప్పు లేకపోయినా చెడిపోయినా ముద్ర వేసి ఆమెని వెలేసి, ఆమె భవిష్యత్తుకి దారి మూసివేస్తుంది మన సమాజం. ఇప్పుడింక రేఖని పెళ్లాడడానికి ఏ పురుషుడన్నా ముందుకు వస్తాడా? ఇలా ఎందుకు జరగాలి? స్త్రీకో నీతి, పురుషుడికో నీతా? ఇలా స్త్రీలమీద అత్యాచారం జరిపే పురుషులని చట్టం అంత తేలిగ్గా వదలకుండా యింకా కఠినశిక్షకి గురిచేయాలి. అలాంటి రాక్షసకృత్యాలు జరిపే పురుషుడు ఎప్పుడూ తప్పించుకుంటున్నాడు. స్త్రీయే శిక్ష అనుభవిస్తూంది. ఈ మానభంగానికి గురి అయిన స్త్రీని ఓ నేరంలా, తప్పులా కాకుండా, అది ఓ యాక్సిడెంటు అన్న భావం పురుషులలో కలిగేటంత మార్పు రానిదే అలా గురి అయిన స్త్రీలకి విమోచనం వుండదు. అంటూ ప్రతీ అమ్మాయి రకరకాల అభిప్రాయాలు వ్యక్తపరిచి చాలా ఆవేశంగా మాట్లాడారు.
“భగవంతుడా! అసలే జరిగిన అవమానంతో తలెత్తుకోలేకపోతూంటే ఈ పేపర్లు మన బతుకు బట్టబయలు చేస్తున్నాయి ఏమిటండీ…! ఓ ఆడపిల్ల భవిష్యత్తు గురించైనా ఆలోచించకుండా ఇలా పేపర్లలో బహిరంగంగా ఫోటోతో సహా ప్రచురిస్తున్నారేంటండీ? మీరు గట్టిగా చెప్పండి వాళ్లకి..” రేఖ తల్లి వార్తలు చదివి ఉగ్రురాలై అంది. రేఖ తండ్రి అత్యాచారం జరిగిన రోజునించి ఆ షాక్ నించి యింకా కోలుకోలేదు. ఆయనమీద హఠాత్తుగా రెండు రోజులలో వార్ధక్యం ముంచుకు వచ్చినట్టుగా కృంగిపోయాడు.
“హు.. మన ఖర్మ యిలా కాలింది. రోడ్డుపై పడివున్న స్త్రీ గురించి వార్త రాసాం. మీ అమ్మాయిని నాల్గుగోడలనించి దాటించి అన్యాయంగా రాస్తే అనండి. పోలీసులు, డాక్టర్లు యిచ్చిన వార్తనే మేం రాశాం అంటారు. మనమేం చేస్తాం? దాని బతుకు రోడ్డున పడింది. ఇంక అంతే దాని గతి అంతే..” అన్నాడు ఆయన విచలితుడై పట్టుకున్న గొంతుతో.
భర్త దేనిగురించి బాధపడుతున్నాడో ఆమెకి అర్ధం అయింది. నిట్టూర్చి లోపలికి వెళ్లిపోయింది. వాళ్లిద్దరూ భోంచేసి రేఖకి కారియర్ పట్టుకుని ఆస్పత్రికి వెళ్లారు.
“రేఖా.. యివాళ నీ మొహం కాస్త తేటగా వుందమ్మా. గుడ్.. చూశావా మనసు తేలికపడితే శరీరం దానంతటదే కోలుకుంటుంది..” రాధాదేవి ఆప్యాయంగా ఆమె ముంగురులు సవరిస్తూ అంది.
“ఆంటీ.. దానికి మీకు నేను థాంక్స్ చెప్పుకోవాలి. మీ మాటలవల్లే నాకేదో ఘోర అన్యాయం జరిగిందన్న సంగతిని తేలిగ్గా తీసుకోగలుగుతున్నాను…. ఆంటీ.. మీరిచ్చిన ధైర్యంతో ఆ పీడకలని మరిచి పోగలననుకుంటున్నాను.”
అప్పుడే రూములోకి వచ్చిన రేఖ తల్లిదండ్రులు రేఖ దగ్గిర కూర్చున్న రాధాదేవిని చూసి గుమ్మం దగ్గిరే సర్పద్రష్టల్లా ఆగిపోయారు. ఆలికిడికి రేఖ, రాధాదేవి యిద్దరూ తలలు తిప్పి చూశారు. రాధాదేవి మొహం ఒక్క క్షణంలో పాలిపోయినట్లయింది.
“ఆంటీ, మా అమ్మ, నాన్నగారు… డాడీ.. ఈవిడ నిన్న చెప్పాను గదా మా కాలేజ్‌మేట్ శ్యాం. అతని అమ్మగారు రాధాదేవి..” రేఖ పరిచయం చేసింది.
“ఏమండి రాధండి..”
“రాధా .. నీవా, ఇక్కడ?..” అని రేఖ తల్లి, తండ్రి ఇద్దరూ ఒక్కసారిగా అన్నారు.
రాధాదేవి “మీరు.. మీరు రేఖ తల్లిదండ్రులా?” గొణిగినట్లుంది. ఒక్క క్షణం నిశ్శబ్దం తాండవం చేసింది.
“డాడీ.. మీకు రాధాదేవిగారు తెలుసా?” రేఖ ఆశ్చర్యంగా అడిగింది.
“ఆ..ఆ.. తెలుసు.. బాగా తెలుసు..” మాధవరావు ముందుగా తేరుకున్నాడు. రాధాదేవి అలా తన కూతుర్ని ఈ స్థితిలో చూడడం పుండుమీద కారం జల్లినట్లయింది. రాధాదేవి యిపుడేం చేస్తావు అని సవాల్ చేస్తున్నట్లుగా అవమానం పొందాడు. ఆమె మొహంలో వ్యంగ్యపు చిరునవ్వు మెదిలినట్టు అతనికి అనిపించింది… అంతే తనని అవమానపరచడానికి, ఎద్దేవా చేయడానికే వచ్చింది. అతనున్న స్థితిలో అంతకంటే ఆలోచించలేకపోయాడు..”రాధా, నీకిప్పుడు చాలా సంతోషంగా ఉందా? చాలా సంతృప్తిగా వుందా.. నీ అక్కసు తీరిందా.. నా కూతురు ఈ స్థితిలో వుంటే చూసి నవ్వి నా మీద ప్రతీకారం తీర్చుకోవాలని వచ్చావా? నవ్వు.. బాగానవ్వు.. నాకు బుద్ధి చెప్పు. బాగా శాస్తి జరిగిందని సంతోషించు. అదేగా నీకు కావలసింది. నా మీద ఇన్నాళ్లుగా పేరుకున్న నీ కక్ష చల్లారిందా?” మాధవరావు వళ్లు మరిచి ఆవేశంగా అన్నాడు. రాధాదేవి మొహంలో రక్తం పొంగింది. ఏదో చెప్పాలని నోరు తెరవబోయింది. పెదాలు వణికాయి. నోట్లోంచి మాట రాలేదు.
“ఏం. అర్ధం కానట్టు అలా చూస్తావు? కావాలని కాకపోతే యిన్నాళ్ల తరువాత సరిగా ఈ సమయానికి ఎలా వచ్చావు? అవకాశం కోసం కాచుకుని నా మీద దెబ్బ తీయాలని ఎదురు చూసి వచ్చావు. కానీ.. అనాల్సినవన్నీ ఆను..”కర్కశంగా అన్నాడు. అంతలోనే ఏదో గుర్తుకు వచ్చినట్టు.. “మైగాడ్!! రెండు రోజుల నుంచి బుర్ర బద్దలు కొట్టుకుంటున్నాను.. రేఖమీద ఎవరికీ యింత పగ ఎందుకని ఆలోచించాను.. రాధా.. నీవు..నీవు.. నా మీద కోపంతో, నా మీద కసితో యిలా చేసి ప్రతీకారం తీర్చుకుని సంతోషించాలనుకున్నావు. ఇది నీ పనే.. లేకపోతే యింకెవరికీ యింత క్రూరంగా, నిర్ధాక్ష్యిణ్యంగా పగ తీర్చుకునే అవకాశం లేదు.. రాధా.. ఇది నీ పనే.. ఓ మైగాడ్” మాధవరావు ఆవేశంతో రాధాదేవి మీదమీదకు వచ్చి కోపంతో వణికిపోతూ అన్నాడు. అందరూ నిశ్చేష్టులై చూడసాగారు.
ఈ అభియోగానికి రాధాదేవి మొహంలో ఒక్కసారిగా రక్తం పొంగింది. “మిస్టర్ మాధవరావు… స్టాపిట్.. వాట్ నాన్సెన్స్ యూ ఆర్ టాకింగ్” కోపంగా అరిచింది. “మీకు పిచ్చి పట్టిందా.. రేఖని నేను పాడు చేశానా..” వెర్రిదానిలా అంది.
“చేయించావు. నా మీద కక్ష తీర్చుకున్నావు..” కర్కశంగా అన్నాదు.
“మిస్టర్ మాధవరావు. డోంటాక్ ఎనదర్ వర్డ్.. మీకు నిజంగా పిచ్చిపట్టింది. ఇంతవరకు రేఖ మీ కూతురని, మీరు రేఖ తండ్రి అని కూడా తెలీదు నాకు. తెలిస్తే నా నీడ కూడా యిక్కడ పడనిచ్చేదాన్ని కాదు.”
“ఆహాహా.. తెలీదూ. నా పేరు తెలీదూ. తెలీకుండానే యింత నీచానికి వడిగట్టావన్నమాట…”
“చీ..” రాధాదేవి తిరస్కారంగా చూస్తూ చీత్కారం చేసింది. “మాధవరావు.. యిన్నాళ్లూ నీవో మనిషివనుకున్నాను. ఇంత నీచంగా, యింత హేయంగా ఆలోచించే హీనుడవని తెలియలేదు.. నీ మీద కక్ష వుంటే నీ మీదే తీర్చుకోగలను. దానికోసం ఓ అభంశుభం తెలియని ఆడిపిల్లని వాడుకోను. అండర్‌స్టాండ్.. యింకొక్క మాట మాడ్లాడావంటే పరువునష్టం దావా వేస్తాను..”ఆడపులిలా గర్జించింది.
” నా కూతురు ఇలా కావడానికి కారణం నువ్వే అని కేసు వేస్తాను..”పౌరుషంగా అన్నాడు.
రాధాదేవి అదోలా నవ్వింది. “వేయి. తప్పకుండా వేయి.. మిస్టర్ మాధవరావు. నీవెంత చేసినా ఇన్నాళ్లుగా, యిన్నేళ్ళుగా నా మనసులో ఏమూలో నీకు స్థానం వుండేది. నౌ.. యూ ఆర్ డెడ్ టు మీ. శ్యాం.. పద వెడదాం..”ముందుకు వెళుతూ ఒక్క క్షణం ఆగి… రేఖవంక చూసి ” రేఖా.. నీ స్థితి చూసి మతిపోయిన నీ తండ్రి మాటలు నిజమని అనుమాన పడకమ్మా.. నేనూ ఆడదాన్ని.. ఎంత నీచురాలనైనా… యింత నీచానికి వడిగట్టనని నమ్ము..” అంటూ వడివడిగా గదిలోంచి వెళ్లిపోయింది.
“శ్యాం.. ఆంటీ” అంటూ నిస్సహాయంగా చూసింది రేఖ. శ్యాం ఒక్కక్షణం ఆగి ఏదో అనబోయి మాధవరావు వంక ఒకసారి చూసి తలదించుకుని వెళ్లిపోయాడు.
“వీడెవడు? దాని కొడుకా!! ఆ నల్లవెధవ యింతవాడయ్యాడన్నమాట..” కర్కశంగా అన్నాడు మాధవరావు శ్యాంని చూస్తూ..
“డాడీ..” బాధగా అరిచింది రేఖ… “ఎవరో రౌడీ వెధవలు చేసిందానికి రాధాదేవిగార్ని నిందిస్తావేమిటీ.. ఆవిడని అలా యిన్సల్టు చేశావు. ఆవిడ ఎంతో మంచావిడ డాడీ.. నాకెంత ధైర్యం చెప్పిందో.. ఎంత ఓదార్చారో..”
“ఆ. ఆ… చేసింది చేసి , తన మీదకు రాకుండా నీ దగ్గిరకు వచ్చి కల్లబొల్లి మాటలు చెప్పిందన్నమాట. రేఖా.. నీకేం తెలీదు అసలు సంగతి. నాకు తెలుసు. ఆవిడకి నీమీద కక్షకాదు నా మీద కక్ష.. నా మీద ప్రతీకారం తీర్చుకోవడానికి నిన్ను ఉపయోగించుకుంది. బదులు తీర్చుకుంది ఇన్నాళ్లకి” తండ్రి మొహంలో పొంగుతున్న కోపం చూసి రేఖ ఇంకేం అనలేక, ఏం అర్ధం కాక ఆ క్షణంలో అంతకంటే ఆలోచించే ఓపిక లేక నెమ్మదిగా తలగడ మీదకి జారింది.
“ఇది రాధ పని కాదేమోనండి. మీ మీద ఎంత కోపం వున్నా రేఖ మీద యింత క్రూరంగా పగ తీర్చుకోలేదండి. ఎంతయినా ఆడది. అందులో.. ” అంతవరకు మౌనంగా శ్రోతలా మిగిలి, భర్త అభియోగం నిజమా అబద్ధమా అని సంకోచిస్తూ రాధాదేవి మొహం చూసి నిజం కాదనిపించి నెమ్మదిగా అంది ఆవిడ.
“లేకపోతే యింకెవరు చేశారింతపని? రోడ్డున పోయే రౌడీలు ఏదో వాగుతుంటారు తప్ప ఇంతలా ప్లాన్ చేసి చేయరు? ఖచ్చితంగా అన్నాడు.
“ఏమో, నిజానిజాలు భగవంతుడికే తెలియాలి..” ఆవిడ బత్తాయి పళ్ల రసం తీయసాగింది.
**********
“ప్లీజ్.. శ్యాం.. ఫర్ గాడ్ సేక్.. నన్నేం అడక్కు, నేనేం చెప్పలేను.. వెళ్లు.. నన్ను విసిగించకు..” రాధాదేవి అరిచింది.
తల్లి కోపం ఎన్నడూ చూడని అతను ఖిన్నుడై చూశాడు. అతని మొహం చూసిన రాధాదేవి అనవసరంగా శ్యాం మీద తన కోపం చూపినందుకు లజ్జితురాలై “శ్యాం.. నన్నేం అడగకు. నేనేం చెప్పలేను చెపితే విని నువ్వు భరించలేవు.. వెళ్లు శ్యాం.. నన్ను కాసేపు వంటరిగా వదలి వెళ్లు” రాధాదేవి ఆవేదనగా తల తిప్పుకుంది.
అరగంటనించి శ్యాం ఆరాటంగా తల్లిని ఎన్నో ప్రశ్నలు వేశాడు. ఇంటికి వస్తుండగా ఆటోలోనే తల్లిని ఎన్నో విధాలుగా అడిగాడు. “ఎవరమ్మా ఆయన? రేఖ మీద అత్యాచారం నీవు చేయించావంటాడేమిటీ..” కోపంగా అడిగాడు. రాధాదేవి కళ్లలో తిరుగుతున్న నీరు కొడుకు కంటపడకూడదని తల అటు తిప్పుకుంది.
“అమ్మా! అసలు ఆయనెవరమ్మా? నీకు ఆయనపై కక్ష ఏమిటీ?” దానికీ జవాబు లేదు. మాటిమాటికి కళ్లల్లో వుబుకుతున్న కన్నీళ్లని యింక దాచలేక కొంగుతో తుడుచుకుంది. దాంతో శ్యాంకి పట్టరాని ఆగ్రహం కల్గింది. “అమ్మా, నీవు చెప్పకపోతే నా మీద వట్టే. అసలు ఆయనెవరు నిన్ను అన్ని మాటలు అన్నాడు. నీవు అనవసరంగా తొందరపడి వచ్చేశావుగాని, వుండి ఆయనన్నవాటికి నోరు మూయించి రావాలనిపించింది నాకు. అసలు సంగతి ఏమిటో తెలియకుండా ఏం అనలేక వచ్చేశాను. నాకు చెప్పు వెళ్లి వాడిపని పడ్తాను. మనం రేఖ కోసం అంత బాధపడ్తుంటే మనం చేయించామంటాడా స్టుపిడ్…” ఆవేశంగా అన్నాడు.
తల్లి మౌనం అతనిలో మరింత అసహనాన్ని పెంచింది.
“అమ్మా..” అసహనంగా ఏదో అనబోతుంటే… “ష్.. ఆటోలో ఏమిటి గొడవ.. నీవూరుకో. నా మనసు బాగులేదు అసలే, నన్ను చంపకు..” అంది రధాదేవి.
శ్యాం యిల్లు చేరాక మళ్లీ మళ్లీ అడిగాడు. “అమ్మా, నీవు ఏదో దాస్తున్నావు నా దగ్గిర, ఏమిటో చెప్పాలి. ఏమీ లేకపోతే ఆయనన్న మాటలకు నీవు ఎందుకూరుకుంటున్నావు? నాతో చెప్పడానికేం..” ఎన్నో విధాలుగా అడిగాడు. రాధాదేవి మొహం, కళ్ళు ఏడ్చినందువల్ల ఎర్రబడ్డాయి. ఇంటికెళ్లి బాత్‌రూంలో మొహం కడిగి వచ్చినా కళ్లనించి నీరు వూరుతూనే వుంది. ఏమీ లేకపోతే ముక్కూమొహం తెలియనివాడు అంతలా అనలేడని, ఎవడో ఏదో అన్నంత మాత్రాన తల్లి అంతలా బాధపడదని అనిపించింది శ్యాంకి.
శ్యాం అడిగే ప్రశ్నలకి జవాబు చెబితే ఇన్నాళ్లుగా తను వాడినించి దాచిన రహస్యం విని భరించగలడా? రాధాదేవి బాధ అది. మాధవరావు అన్నదానికి తాత్కాలికంగా బాధపడి నొచ్చుకున్నా… యిప్పుడు ఆ విషయం శ్యాంకి చెప్పి వాడి మనసు నొప్పించడానికి ఆమె మనసు వప్పలేదు. అంచేత అనవసర కోపం నటించి శ్యాంని కసిరింది.
“అమ్మా.. నీకు చెప్పడం యిష్టం లేకపోతే నిన్నింక విసిగించను.. కాని ఒక్క సందేహానికి మాత్రం జవాబు చెప్పు. ఆయన.. ఆయన…”
రాధాదేవి నిశ్చలంగా చూసి “అవును.. నీ ఊహ సరి అయినదే, అతను నా భర్త ఒకప్పటి భర్త..” అంది.
శ్యాం మొహం ఒక్కక్షణం వెలిగింది. “అంటే నాన్నగారు..”
“ఇంకేం అడగకు. వెళ్లు.. నన్ను వంటరిగా వదులు” శ్యాంని ఒక విధంగా బలవంతంగా అవతలికి నెట్టి తలుపులు మూసుకుని పక్క మీద వాలిపోయింది ఆమె.
మాధవ్… మాధవ్.. ఎంత మాటన్నాడు. ఎంత మాట అనగలిగాడు. తననెంత నీచంగా ఊహించాడు. ఎంత నీచంగా మాట్లాడగలిగాడూ. ఆ ప్రేమ.. ఆ అనురాగం.. అన్నీ మరిచిపోయినా.. ఆ తాలూకు నీడలే ఆమె మనసులో అతనికి మిగిలితే తనని గురించి ఇంత నీచంగా ఊహించేవాడు కాదేమో! ఏమూలో ప్రేమించి పెళ్లాడి కాపురం చేసిన భార్య అన్న మమత అయినా వుంటే అతనింత కఠినంగా తనని ఈ విధంగా అవమానించగలిగేవాడా? ఈ మమతలు, ఈ ప్రేమలు యింత క్షణికమా! అతనితో అన్ని బంధాలు తెంచుకుని వచ్చి ఇరవై ఏళ్లయినా ? తన మనసులో మాధవ్‌కి ఏదోమూల స్థానం వుంది. అలాంటిది మాధవ్.. యింతలా తనని ఎలా ద్వేషించగలిగాడు. కన్నమమకారం ప్రేమని తోసిపుచ్చి అలా అనిపించిందా.. రేఖ .. మాధవ్ కూతురు! ఎంత చిత్రం.. మాధవ్ పోలికలు తను గుర్తించలేకపోయింది. రేఖ తల్లి పోలిక కాదు తండ్రి పోలిక. ఆ పోలిక ఎక్కడో చూసినట్లనిపించింది కాని మాధవ్ కూతురని ఎలా అనుకోగలదు. ఒకే వూర్లో వుంటూ. ఒకరి వునికి ఒకరికి తెలియనే తెలియలేదు.. శ్యాం.. రేఖ.. రేఖని శ్యాం తీసుకురాకపోతే ఈ గొడవ వుండేది కాదు.. యిన్నాళ్ల తరువాత తను ఈ విధంగా మాధవ్ చేత పరాభవం పొందడానికే రేఖ తమకి చేరువైంది. తనలో తను గతం గుర్తు తెచ్చుకుంటూ కుమిలిపోసాగింది రాధాదేవి. మర్చిపోయిన మాధవ్ మానుతున్న గాయాన్ని కెలికాడు. ఉత్త కెలకటమే కాదు. ఇంత కారం జల్లి మంట రేపాడు. రాధామాధవ్. ఎంత తియ్యగా, మత్తుగా వుండేవి ఆ పిలుపులు. ఆ పేర్లు. రాధా.. మాధవ్.. ఎంత చక్కటి జంట అనేవారంతా.. నిన్న మొన్నలా వుంది యింకా యిద్దరూ చెయి చెయ్యి కలుపుకుని నడిచి వస్తున్నట్లు..
*****
రిజిస్ట్రార్ ఆఫీసులో సంతకాలు చేసి పూలదండలు మార్చుకుని చేయి చేయి కలుపుకుని మెట్లు దిగుతుంటే మాధవ్ చేతిలోని రాధ చెయ్యి వణికింది.
“భయంగా వుందా రాధా?….” మెల్లిగా చెయ్యి నొక్కి అన్నాడు మాధవ్.
రాధ సిగ్గుతో తలదించుకుంది. “ఊహూ. కాదు..” యింకేదో చెప్పబోయి చెప్పలేక కళ్లు వాల్చుకుంది.
టాక్సీ దగ్గరకి రాగానే మిత్రులంతా మరోసారి అభినందనలు తెలిపి నూతన దంపతుల దగ్గిర శలవు తీసుకున్నారు. ఇద్దరూ టాక్సీ ఎక్కారు. అందరూ చేతులూపుతుండగా టాక్సీ కదిలింది.
“రాధా! ఏమిటంతలా సిగ్గు పడ్తున్నావు. కొత్తవాడినా నీకు” చిలిపిగా అన్నాడు చెయ్యి చేతిలోకి తీసుకుని. “పెళ్లికూతురు కాగానే సిగ్గు ముంచుకు వస్తుంది కాబోలు మీ ఆడవాళ్లకి.” కొంటెగా అన్నాడు.
రాధ చెయ్యి లాక్కుని కోపం నటిస్తూ “అదేం కాదు” అంది బింకంగా.
“మరేమిటి?” అన్నాడు మాధవ్.
రాధ జవాబు చెప్పకుండా మెల్లిగా హ్యాండ్‌బాగులోంచి పసుపుతాడుకి కట్టిన మంగలసూత్రాలు తీసి మాధవ్ ముందు చెయ్యి జాపింది. మాధవ్ ఒక్క క్షణం ఆశ్చర్యంగా చూసి “ఇదేంటి?” అని అంతలోనే నవ్వేసి “రిజిస్టర్ పెళ్లి సరిపోలేదన్నమాట. ఈ మంగలసూత్రంతో బంధిస్తే కాని నీ భర్తని కాదనిపించిందా?” అన్నాడు.
రాధ చప్పున “అది కాదు.. మధూ.. నీకర్ధం అయ్యేట్టు చెప్పలేను..” అంది తల దించుకుని.
ఆమె మొహంలో భావం చెప్పక్కర్లేకుండానే అర్ధం అయింది మాధవ్‌కి. ఆర్ధ్రంగా ఆమె వంక చూసి ఆ చెయ్యి మృదువుగా నొక్కి “నీ ఇష్టాన్ని నేను కాదనను రాధా.. ఇలాగె అది. టాక్సీలోనే కట్టేయమంటావా ఏమిటి, లేక యింటికి వెళ్లాక..” అన్నాడు.
“కాదు. దేవాలయానికి వెడదాం. టాక్సీవాడికి చెప్పు..”
“చంపావు.. ఇదంతా ఏమిటి రాధా.. యూ సిల్లీ గర్ల్… ముందెందుకు చెప్పలేదు. సరే పద, నీ ముచ్చట నేనెందుకు కాదనడం..”
దేవాలయంలో అర్చకుడు మంత్రం చదువుతుణ్డగా మాధవ్ రాధ మెడలో మంగలసూత్రం కట్టాడు. పూజారి అందించిన కుంకుమ నుదుట దిద్దాడు. మెడలో పసుపుతాడుతో, నుదుట కుంకుమతో కళకళలాడే రాధ మొహం చూసి రాధ కోరిక అర్ధం అయి సంతృప్తిగా నిట్టూర్చాడు. రాధ.. రాధ మొహంలో ఎన్నాళ్లకి కళ కనిపించింది. రాధ అందుకోసమే మంగళసూత్రం కట్టించుకుంది. పచ్చని పసుపుతాడుకి వున్న పవిత్రత రిజిష్ట్రార్ ఆఫీసులో సంతకాలతో ఎలా వస్తుంది? ఎంత్ ఆధునికులమవుతున్నా ఈ సెంటిమెంట్లు, చాందసభావాలు మనుషులని వదలవు కాబోలు.. నవ్వు వచ్చింది మాధవ్‌కి.
“ఇంకేమన్నా తంతు వుందా, అయిందా” అన్నాడు మాధవ్ నవ్వుతూ. రాధ కోపంగా చూసింది. “పద, యింటికి వెడదాం”
టాక్సీ కదిలింది.
“రాధా.. అందరూ వుండి ఎవరూ లేనివాడిలా ఈ రోజు నాకై నేను నిన్ను తీసుకెడుతున్నాను. అమ్మావాళ్లు యిదంతా ఎంత సంబరంగా చేసి వుండేవారు యిదంతా యింకో సందర్భంలో అయితే.. ” దిగులుగా అన్నాడు మాధవ్.
“నావల్లే కదూ.. అన్నింటికి దూరం అయ్యావు మధూ..” బాధగా అంది.
“అదికాదు రాధా.. నాకోసం కాదు ఈ బాధ. నీకోసం..నీకెవరూ లేరు ఎలాగూ. నా వారు వుండీ.. ఇంటికెడితే కొత్త కోడలిని గుమ్మంలో ఆహ్వానించేవారైనా లేకుండా కొత్త పెళ్లికూతురిలా నిన్ను తీసుకెళ్లలేకపోతున్నానని నా బాధ.”
“పిచ్చి మధూ.. నా యింటికి నన్ను ఒకరు ఆహ్వానించేదేమిటి.. నీవే దగ్గిరుండి తీసుకెడ్తూండగా ఇంకెవరో లేరన్న దిగులెందుకు” రాధ నిండుగా అంది.
టాక్సీ యింటి ముందాగింది. ఇద్దరూ దిగి లోపలికి నడిచారు.
“ఆగు నాయనా.. ఆగండి..”యింటావిడ పార్వతమ్మ ఆదరాబాదరాగా లోపల్నుంచి వచ్చింది. సంబరంగా చూస్తూ “అమ్మాయ్ శారదా, హారతి తీసుకురా..” హడావిడిగా లోపలికి కేకపెట్టింది. మాధవ్ , రాధ ఇద్దరూ ఆశ్చర్యంగా చూశారు.
మాధవ్ యింటి పోర్షన్ గుమ్మాంలో గడపకు పసుపు పూసి కుంకం పెట్టి వుంది. వరండాలో ముగ్గులు వేసి గుమ్మానికి మామిడి తోరణాలు కట్టి వుంది. మాధవ్ ఆశ్చర్యంగా చూశాడు. “మీరు.. మీరు చేశారా యిదంతా..” అన్నాడు ఆనందంగా..
“అవున్నాయనా,, ఎంత రిజిష్టరు పెళ్లి చేసుకు వస్తున్నా కొత్త కోడలు గుమ్మంలోకి వస్తుంటే గుమ్మానికి పసుపు పూసి, మామిడాకన్నా కట్టకుండా వుంచడానికి నా ప్రాణం వప్పలేదు సుమా.. అందుకే ఉదయం తాళం అడిగి పుచ్చుకున్నాను.”
మాధవ్ కళ్లు కృతజ్ఞతతో చెమ్మగిల్లాయి. తల్లి గుర్తు వచ్చింది ఆ క్షణాన. చటుక్కున వంగి పార్వతమ్మ కాళ్లకి నమస్కారం పెట్టాడు. రాధ కూడా వంగింది.
“అయ్యయ్యో.. వుండు నాయనా.. ముందు హారతి యియ్యనియ్యి.” పార్వతమ్మ గాభరాగా యిద్దరిని లేపి కూతురి చేతిలో పళ్లెం అందుకుని యిద్దరికీ బొట్టుపెట్టి హారతి యిచ్చి అక్షింతలు చల్లింది..”కుడిపాదం ముందుపెట్టి లోపలికి పదమ్మా…” అంది రాధ చెయ్యి పట్టి నడిపిస్తూ.. రాధ లోపలికి రాగానే మెడలో మంగళసూత్రంవంక ఆశ్చర్యంగా చూసి “రిజిష్టర్ పెళ్లన్నావుగా నాయనా” అంది పార్వతమ్మ.. “అయ్యో ఈ మాట చెప్తే మేం రాకపోయేవారమా. వంటరిగా వెళ్లకుండా” అంది నొచ్చుకుంటూ.
“అబ్బే లేదండి. రిజిష్టర్ పెళ్ళే చేసుకున్నాం. కాని యిదిగో ఈవిడ ముచ్చట యిది. మంగళసూత్రం చూపించి కట్టమంది. దేవుడి గుళ్లో మూడుముళ్లు వేశాను.” నవ్వుతూ అన్నాడు మాధవ్.
“మంచిపని చేశావు నాయనా, అమ్మాయి. నిజంగా యిప్పుడు నిండుగా వున్నావు. పసుపుతాడు లేకపోతే పెళ్లికి నిండేమిటి” పార్వతమ్మ రాధని చూసి “బంగారు బొమ్మని సంపాదించావు. యిలాంటి కోడలిని చూసుకునే అదృష్టం మీవాళ్లకి లేదు. దేనికన్నా పెట్టిపుట్టాలి. ఒసేవ్ శారదా.. ఏమిటలా చూస్తున్నావు. ముందు కాఫీ తీసుకురా” అంది పార్వతమ్మ..”ఉదయం నించి ఒకటే సంబరపడిపోతుంది నాయనా.. ముగ్గులు పెట్టి, పసుపు కుంకుమలు పెట్టి వూరికే గాభరాపడిపోతుంది. చూడు బాబూ మీ ఇద్దరి భోజనం ఈ పూట మా ఇంట్లోనే. నాలుగు బూరెలు, యింత పులిహార కలిపాను. పెళ్లిరోజు కదా అని. శారదే చేసింది అన్నీ” కూతుర్ని చూస్తూ అంది.
” ఓ .. యిదంతా శారద పనన్నమాట.. థాంక్స్ చెప్పండి ” మాధవ్ నవ్వుతూ అన్నాడు.
శారద సిగ్గుగా తల దించుకుంది.
“కూర్చో అమ్మా కూర్చో, ఈ ఇల్లు నీది. నీ ఇంట్లో నీకు సిగ్గెందుకు. కొత్త పెళ్లికూతురివి యింటికి వస్తే నా అన్నవాళ్లు లేకపోయారేనని నా బాధ.”
“ఎవరూ లేని లోటు మీరు తీర్చారు కదా పిన్నిగారూ” రాధ మనస్ఫూర్తిగా అంది.
“నే చేసిందేముందమ్మా. అబ్బాయి నిన్ను తీసుకొస్తున్నానని చెప్పగానే అయ్యో అందరూ వుండి ఎవరూ లేనివారయ్యారే, హారతిచ్చి లోపలికి తీసికెళ్ళేవారన్నా లేరే, అనిపించి ఈ మాత్రం చొరవ తీసుకున్నాను. అబ్బాయికి చెప్పకుండా. అవును గాని నాయనా అమ్మానాన్న దగ్గరికి తీసికెళ్లావా.. ఒకసారి చూపించి ఆశీర్వాదం తీసుకో బాబు” అంది పార్వతమ్మ.
“వెళ్లాలంటారా? వెడితే.. మొహం చూడను పొమ్మన్న యింటికి ఏ మొహంతో వెళ్లను..” సందిగ్ధంలో పడి అన్నాడు.
“పిచ్చివాడా!! తల్లిదండ్రుల కోపం ఎన్నాళ్లుంటుంది? వున్నా బంగారంలాంటి కోడలుని చూశాక కరిగిపోతుందిలే. వాళ్ళేం అనరు. ఒకసారి వెళ్లడం నీ ధర్మం. తప్పకుండ వెళ్లి కనపడి రండి బాబూ..”
“హు.. మీకు నాన్న సంగతి తెలియదు. అయినా. సరే మీరన్నట్టు కొడుకుగా నా ధర్మం నెరవేరుస్తాను..” అన్నాడు మాధవ్.
“వెళ్లు నాయనా, కనీసం మీ అమ్మగారి తృప్తికోసమన్నా వెళ్లు. ఆవిడ ప్రాణం ఎంత కొట్టుకుంటుందో” ఆర్ద్రంగా అంది పార్వతమ్మ.
తల్లి జ్ఞాపకాలతో మాధవ్ మనసు కలతపడింది.
రాధ దోషిలా తలదించుకుంది..
ఇంకా వుంది..
రచన: శ్రీమతి అంగులూరి అంజనీదేవి
	మాధవీలత శూన్యంలోకి చూస్తూ ”ఉత్తరాఖండ్‌లో వచ్చిన వరదల్లో, తుఫానులో చనిపోయినవారిని టీ.వీలో చూపినప్పటి నుండి నాకు సతీష్‌చంద్ర గురించి భయం ఎక్కువైంది మోక్షా!” అంది.
	నివ్వెరపోయి చూసింది మోక్ష. ఎందుకంటే ఎప్పుడైనా మాధవీలత సతీష్‌చంద్రను పట్టించుకోదు. అతను చెప్పిన మాట వినడని ఆనంద్‌ ఒక్కడే తన మాటను, మర్యాదను నిలుపుతాడని చెప్పుకుంటుంది. అలాంటి ఆమె సతీష్‌చంద్ర గురించి భయపడటమా!!
	”అయినా ఉత్తరాఖండ్‌ వరదలకి సతీష్‌చంద్రకి ఏమి అత్తయ్యా సంబంధం? సతీష్‌ అక్కడ లేడు కదా?”
	”సతీష్‌ అక్కడ లేకుంటేనేం! సైన్యంలో వున్నాడుగా! సైన్యంలో వున్న వాళ్లని ఎప్పుడు ఎక్కడికి పంపుతారో, దేశంలో ఎప్పుడు ఏ ఉపద్రవం వస్తుందో మనమేమన్నా కలగన్నామా మోక్షా!”
	”దీన్ని కలగనడం అనరు. ఊహించుకొని భయపడటం అంటారు. అవసరమా అత్తయ్యా! ఆరోగ్యం పాడవదా?” అంది మోక్ష.
	”నా ఆరోగ్యం పాడవుతుందని నా కొడుకు గురించి ఆలోచించకుండా ఎలా వుంటాను మోక్షా! ఎంత వద్దనుకున్నా ఉత్తరాఖండ్‌లో వరద బాధితుల్ని కాపాడానికి వెళ్లి సాంకేతిక లోపం వల్ల పేలిపోయిన సైనిక హెలికాప్టరే నా కళ్లకి కనిపిస్తోంది. అందులో వున్న సైనిక సిబ్బంది, పైల్‌ెల ప్రాణాలు గాల్లో కలిసిపోవటం టీవీలో చూసినప్పటి నుండే నేను ఇలా అయ్యాను… మీ మామయ్యగారికి చెబితే ఆయనెంత బాధపడతారో నని ఆయనకు తెలియకుండా నేనొక్కదాన్నే బాధపడుతున్నాను”
	”మామయ్య గారికి తెలియకపోవడం ఏమి అత్తయ్యా! ఈ వార్తను ప్రపంచ వ్యాప్తంగా అందరూ చూసే వుంటారు. హెలికాప్టర్‌లో వచ్చిన సైనికులే కాదు, కొందరు మాజీ సైనికులు కూడా బాధితులను కాపాడాలని వెళ్లి ఆ కొండచరియల్లో చిక్కుకుపోయారని తెలిసింది. ఇది చాలా దురదృష్టపు, దయనీయ, ఘోర ఘటన. దీన్ని చూసినప్పుడు  ఎవరికైనా కన్నీళ్లొస్తాయి. కానీ ఏది ఎలా జరగాలో అది జరుగుతుంది, జరిగి తీరుతుందనుకోవాలి కానీ భయపడటం దేనికి… నాకు తెలిసి మామయ్య గారు కూడా ఈ వార్తను మీతో చెబితే మీరు భయపడతారని ఆయనలో ఆయనే బాధపడుతూ వుండొచ్చు”
	”ఏమో మోక్షా! ఆయన కూడా దేనికో ఏమో బాధ పడుతూ వున్నట్లే వున్నారు. నా బాధలో నేనుండి ఆయన్ను అసలు పట్టించుకోలేదు” అంది దిగులుగా.
	”మీ ఇద్దరూ ఒకరికి తెలియకుండా ఒకరు బాధ పడుతూ వుంటే నష్టమే తప్ప లాభం వుండదు. అయినా సతీష్‌చంద్ర దేశాన్ని కాపాడాలని వెళ్లాడు. కాబట్టి అతన్ని దేవుడే చూసుకుంటాడు. మీరు ఈ నమ్మకంతో వుండండి. భయాన్ని తగ్గించుకోండి” అంది మోక్ష.
	అప్పుడే బయటకెళ్లిన అంకిరెడ్డి లోపలికి వచ్చాడు… ఆయన కారు దిగి నేరుగా లోపలికి రాలేదు. అలా అని ఆయన వాళ్ల మాటలు వింటూ గుమ్మం పక్కన ఆగాడన్నది వాళ్లకు తెలియదు. ఆయన వాళ్ల మాటల్ని విన్నా విననట్లే వెళ్లి ”మాధవీ! నాకోసారి కాఫీ ఇవ్వు ఆఫీసుకెళ్లాలి” అంటూ కోడలివైపు చూసి ”పూర్వి బాగుందా మోక్షా! నీతో రాలేదా?” అన్నాడు సోఫాలో కూర్చుంటూ.
	”రాలేదు మామయ్యా! అది మా అమ్మను వదిలి రానంటోంది” అంది అక్కడే నిలబడి మోక్ష.
	వంటగదిలోకి వెళ్లిన మాధవీలతకు కోడలు, మామగార్ల సంభాషణ స్పష్టంగా విన్పిస్తోంది. మాధవీలతకు పూర్వి అంటే చాలా ఇష్టం. కానీ ఎత్తుకోవడమే రాదు. చిన్నపిల్ల కింద పడేస్తానేమోనన్న భయంతో పూర్వి పుట్టినప్పటి నుండి ఎత్తుకోలేదు. ఒకసారి పూర్వికి స్నానం చేయిస్తూ పూర్వి ముక్కుల్లోకి, చెవుల్లోకి నీళ్లుపోతాయేమోనన్న కంగారులో పూర్విని కింద పడేసింది. ఇక అప్పటి నుండి పూర్వి ఆడుతున్నా, దోగాడుతున్నా, తప్పటడుగులు వేస్తున్నా చూసి ఆనందిస్తుందే కాని ఎత్తుకోదు. ఇప్పుడు పూర్వి నడుస్తోంది. ముద్దుగా, మురిపెంగా దగ్గరకి తీసుకోవాలని చూస్తే అదేం చిత్రమో ‘నానమ్మ బూచి, పిచ్చి…’ అని వచ్చీ రాని మాటలతో అంటుంటే సిగ్గుగా వుంది. అది చూసి అంకిరెడ్డి కూడా ఆశ్చర్యపోతుంటాడు.
	పూర్విని గుర్తు చేసుకుంటూ ”పూర్వి మారిందా? అలాగే వుందామ్మా మోక్షా? పూర్విని చూడాలని వుందమ్మా!” అన్నాడు.
	”అలాగే వుంది మామయ్యా! పెద్దగా ఏం మారలేదు”
	”చిన్నపిల్ల కదా! కాస్త వయసు వస్తే మారుతుందిలేమ్మా!”
	”ఏం మారుతుందో మామయ్యా! బయటవాళ్లు ఎవరు వచ్చి ఎత్తుకోబోయినా, ముద్దు చేయబోయినా గీ అంటుంది. అమ్మే ప్రపంచం అయింది దానికి… వాళ్లేమనుకుంటారో ఏమో అని అమ్మ బాధపడుతుంటుంది. పైగా మాది విలేజ్‌ కల్చర్‌ కదా!”
	”కానీ మీ ఇంటి వాతావరణం చూస్తుంటే మీది విలేజ్‌ కల్చర్‌లా అన్పించదు మోక్షా! నీ పెళ్లప్పుడు మేము అదే గమనించాం! మీ బంధువులు కూడా అలా లేరు.” అన్నాడు. ఆయనకు అది చాలా సంతోషమనిపించింది అప్పట్లో… ఆయన బంధువులు కూడా అంకిరెడ్డికి చాలా మంచి సంబంధమే దొరికిందనుకున్నారు.
	”నిజమే మామయ్యా! ఇది మీరే కాదు మమ్మల్ని చూసిన చాలామంది ఇలాగే అంటుంటారు. మాది సిటీకి దూరంగా అవుట్ స్కక్టస్ లో వుండే వ్యవసాయ కుటుంబమే అయినా మాలో అందరం అంతో ఇంతో చదువుకున్న వాళ్లమే అయినందువల్లనే అలా అన్పిస్తుందేమో!” అంది.
	ఈ లోపల మాధవీలత కాఫీ కలుపుకొచ్చి భర్తకి ఇచ్చింది.
	అంకిరెడ్డి కాఫీ తాగుతుంటే మోక్ష ఆలోచనగా కొద్దిగా తల వంచుకుని మళ్లీ తల ఎత్తి ”చదువే కదా మామయ్యా! మనిషిని ఎంత దరిద్రంలోంచైనా బయటకు తీసుకొచ్చేది. స్నేహాలు కూడా అంతే! పాలమ్మేవాని కొడుకు, ఎం.పి. కొడుకు చదువుతున్న క్లాసులో గనక వుంటే వాళ్లు తప్పనిసరిగా ఫ్రెండ్సే అవుతారు. అక్కడ సోషల్‌ స్టేటస్‌ కాని, ఎకనామికల్‌ పొజిషన్‌ కాని అడ్డురావు. భుజాలమీద చేతులు వేసుకొని ‘అరె! మామా!’ అనుకుంటూ తిరుగుతారు. అది చూసి పెద్దవాళ్లు కూడా ‘ఆ అబ్బాయి మావాడి క్లాస్‌మేట్!’ అంటారే కాని పాలు అమ్మేవాని కొడుకు అని మాత్రం అనరు” అంది.
	”నువ్వు చెప్పేది నిజమేనమ్మా మోక్షా! చదువుకోవటం వల్ల వచ్చే సౌకర్యాలు మరి దేనిలోనూ రావు. చదువుకుంటే చాలు అంతవరకు పూరిపాకలో వున్న వాడు కూడా ఆఫీసరైపోతాడు. మనం చూస్తుండగానే అందరూ నమస్తే పెట్టే సీట్లోకి వెళ్లిపోతాడు” అన్నాడు.
	”మా నాన్నగారు కూడా ఇలాగే అంటుంటారు మామయ్యా! మా అన్నయ్య రవి చదివిన చదువుకి ఉద్యోగం రాక మా నాన్నగారి లాగే పొలం పనులు చూస్తుంటే మా పనివాని కొడుకు ఐఎఎస్‌ ఆఫీసరై హైదరాబాదులోనే వున్నాడు. అతనికి ఏ.సి.లో కూర్చుని ఫైల్స్‌ చూడడం తప్ప పొలం పనులు తెలియవు. మా అన్నయ్యకు ఎండలో కాలడం తప్ప ఎ.సి. ఎలా వుంటుందో తెలియదు. మా ఇంట్లో కాని మా ఊరిలో కాని రోజూ ఇదే చర్చ…” అంది మోక్ష.
	అంకిరెడ్డికి వెంటనే తన కొడుకు సతీష్‌చంద్ర గుర్తొచ్చాడు. తను చెప్పిన మాట విని శ్రద్ధగా చదివి వుంటే తన కొడుకు కూడా జాన్‌ కొడుకు లాగే సాఫ్ట్‌వేర్‌ ఇంజనీర్‌ అయ్యేవాడు. నాయక్‌ కొడుకులాగే ఎం.బి.ఏ. చేసి వుంటే లండన్‌ వెళ్లి బిజినెస్‌ చేస్తుండేవాడు. వాసుదేవ్‌కి పిల్లలు లేరు. ఎప్పుడు విన్నా ‘జీవించడం ఒక కళ’ అంటూ చాలా కళాత్మకంగా జీవిస్తుంటాడు… తన పరిస్థితే విషమంగా వుంది. ‘నాకిక్కడ వుండాలని లేదు నాన్నా! మీరంతా నన్ను చదువులేని చవటను చూసినట్లు చూస్తున్నారు. మీ చూపుల్ని నేను తట్టుకోలేకపోతున్నాను. నాకు మాత్రం వుండదా నాన్నా కాసింత ప్రేమ, కాసింత పొగడ్త కావాలని. మీరు నా ముందే ఎంటెక్‌లు, ఎం.బి.ఏలు చేసినవాళ్లను ఆకాశానికెత్తి మాట్లాడుతుంటే నాకు ఎటైనా పారిపోవాలనిపిస్తుంది’ అన్న కొడుకు మాటలే గుర్తొస్తున్నాయి. మనసంతా వికలమైంది. వెంటనే తాగుతున్న కాఫీని పూర్తిగా తాగకుండానే సగం కాఫీ వున్న కప్పును టీపాయ్‌ మీద పెట్టి లేచాడు.
	”నేను ఆఫీసు కెళ్లి వస్తాను. ఇప్పటికే బాగా ఆలస్యమైంది” అంటూ బయటకెళ్లి కార్లో కూర్చుని ఆఫీసుకెళ్లాడు అంకిరెడ్డి.
                                                                    * * * * ** *
	రాత్రి డిన్నర్‌ అయ్యాక- తలుపులన్నీ వేసి వంటగదిలోకి వెళ్లి లైటాపేసి తన గదిలోకి వెళ్తున్న మోక్షను ”ఇలా రా! మోక్షా!” అంటూ పిలిచింది మాధవీలత.
	మోక్ష ఆగి తనవైపే చూస్తున్న అత్తగారి దగ్గరకి వెళ్లింది. క్రీం కలర్‌ నైటీలో వున్న మోక్ష షాంపూతో అప్పుడే హెడ్‌బాత్‌ చేసినట్లుంది. జుట్టును క్లిప్‌ పెట్టి అలాగే వదిలెయ్యడంతో సముద్రంలోని ఒక చిన్న అల వచ్చి ఆమె వీపుపై కదిలినట్లు జుట్టంతా నల్లగా నిగనిగలాడుతోంది. ఐదు అడుగులు దాటిన ఎత్తుతో సన్నగా, ఆరోగ్యంగా వున్న కోడలి వైపు అలాగే చూస్తే బాగోదని చూపుల్ని తిప్పుకుంటూ
	”మన కాంపౌండ్‌ లోపల పూసిన సన్నజాజి పూలను తెంపి మాల అల్లి ఫ్రిజ్‌లో పెట్టాను. అవి పెట్టుకొని వెళ్లు” అంది.
	అత్తగారు చెబుతుండగానే ఫ్రిజ్‌ దగ్గరకి వెళ్లింది మోక్ష. ఫ్రిజ్‌ డోర్‌ తీసి ఫ్రిజ్‌లో ఉన్న రెండు మూరల సన్నజాజి మాలను చేతిలోకి తీసికొంది. వెంటనే జుట్టుకున్న క్లిప్‌ను తీసి ఆ మాలను తల్లో పెట్టుకుంది. ఇప్పుడు జుట్టుతో పాటు ఆ మాల కూడా ఆమె కదిలినప్పుడల్లా కదులుతోంది. ఫ్రిజ్‌లో వున్నప్పుడు ఆ పూలకో పరిమళం వున్నట్లు తెలియలేదు కాని ఇప్పుడు మోక్ష ఎక్కడ తిరిగితే అక్కడ నేనున్నానన్నట్లు ఆ సన్నజాజి మాల తన సువాసనల్ని వెదజల్లుతోంది.
	మాధవీలత అంకిరెడ్డి వున్న గదిలోకి వెళితే మోక్ష ఆనంద్‌ వున్న గదిలోకి వెళ్లింది. ఆమె వెళ్లేటప్పటికి ఆనంద్‌ టీవీ చూస్తూ కాలక్షేపం చేస్తున్నాడు.
	ఆమెకన్నా ముందుగా వెళ్లిన సన్నజాజిపూల వాసన అతన్ని చుట్టుముట్టింది. అతను దాన్ని ఆస్వాదించలేదు. అతను ఆఫీసు నుండి ఇంటికొచ్చాక ఆమెతో మాట్లాడే ఏకాంతం రాకపోవటంతో డిన్నర్‌ అయినప్పటి నుండి ఎప్పుడెప్పుడు గదిలోకి వస్తుందా అని ఆమెకోసం ఎదురుచూస్తున్నాడు.
	అతను రిమోట్ తో టీవి ఆపుతుండగా ఆమె వెళ్లి అతని పక్కన పడుకుంది. అంతవరకు వెల్లకిలా పడుకొని వున్న ఆనంద్‌ అలాగే పడుకొని రెండు చేతుల్ని తలకింద పెట్టుకున్నాడు. ఆమె అతని వైపుకి తిరిగి తన చేతిని ప్రేమగా అతనిపై వేసింది.
	ఆనంద్‌ ఆమె వైపుకి తిరగకుండా అలాగే పడుకొని ”డబ్బులు పంపారా మీవాళ్లు?” అన్నాడు.
	అతని మీద వేసిన చేతిని మెల్లగా తనవైపుకి తీసుకుంది. ఆమె కూడా తిరిగి వెల్లకిలా పడుకుంది. ”పంపుతారట. ఇప్పుడు కాదు” అంది.
	”ఇంకెప్పుడు?” అన్నాడు. అతని గొంతులో అంతవరకు వున్న సౌమ్యత తగ్గింది.
	ఆమె పడుకున్నదల్లా చటుక్కున లేచి కూర్చుంది.
	”ఏంటి! లేచికూర్చున్నావ్‌?”
	”పడుకుంటే నేను మీకెలా కన్పిస్తాను. మీరేమైనా నావైపు చూస్తున్నారా?”
	”డబ్బులు అడగానికి చూడటమెందుకు? పిచ్చిప్రశ్న కాకపోతే!”
	”మీరెంత ఆర్టిఫీషియల్‌గా వున్నారో మీకు తెలుస్తుందా?”
	”నాకు ఆర్టిఫీషియల్‌గా వుండటమే ఇష్టం. లేకుంటే మోసపోతాం! మనల్ని మనం మోసం చేసుకుంటుంటాం. అది నాకు ఇష్టం వుండదు”
	”డబ్బు తప్ప మీకు ఇంకే ఇష్టాలు లేవా?”
	”డబ్బు తప్ప కేవలం ఇష్టాలు మాత్రమే వున్నవాళ్లని పెళ్లి చేసుకోవలసింది. ఇష్టం వచ్చినట్లు గాల్లో చప్పట్లు కొట్టుకుంటూ ఎంజాయ్‌ చేసేదానివి… అయినా నా డబ్బులు నాకు ఇవ్వటానికి మీ వాళ్లకి ఏం నొప్పి…?”
	”ఫ్రాంక్‌గా చెప్పండి! మావాళ్లు మీ దగ్గరేమైనా డబ్బులు తీసుకున్నారా? లేదు కదా! పెళ్లిలో కట్నం డబ్బులు ఇవ్వలేక నోటు రాసిచ్చారు. దానికే వాళ్లేదో మీ దగ్గర డబ్బులు తీసుకున్నట్లు ఒకటే నస… భరించలేకపోతున్నాను. ఒక్కరోజు కాదు, మూడు సంవత్సరాలుగా!” అంది.
	అతను కూడా లేచి కూర్చుని ”నాది నసా? నోటు రాసిచ్చినప్పుడు చచ్చినట్లు డబ్బులు ఇవ్వాలా లేదా? మూడు సంవత్సరాలుగా సతాయిస్తున్నారు… అసలు ఎవరు రాసిమ్మన్నారు మీవాళ్లను ప్రోనోటు? ఏదో నోట్ కదా డబ్బులేమైనా ఇస్తున్నామా? రోజులు గడిచేకొద్ది వాళ్ల భార్యాభర్తల అనుబంధం పెరిగి నోటు విషయం మరచిపోతామనుకున్నారు మీవాళ్లు… వెదవ తెలివితేటలు. అలాంటి తెలివి తేటలు వాళ్లకన్నా నాకే ఎక్కువ వున్నాయి. అది తెలిసినట్లు లేదు వాళ్లకు… వెళ్లి చెప్పు!” అన్నాడు ఆనంద్‌.
	”ఎప్పుడు వెళ్లాలి? ఎప్పుడు చెప్పాలి?”
	”రేపే వెళ్లి చెప్పు!”
	”నేను వెళ్లను. నాకు మా ఆఫీసులో లీవ్స్‌ ఇవ్వమని మొన్న మా ఊరు వెళ్లేటప్పుడే చెప్పారు…”
	”మరి డబ్బులెలా రావాలి? వాళ్లేమైనా నాకు ఫైనాన్స్‌ వాళ్లకి ఇచ్చినట్లు పదిరూపాయలు వడ్డీ ఇస్తున్నారా? నోటులో క్లియర్‌గా నెలకి నూటికి ఒక్కరూపాయి వడ్డీ మాత్రమే ఇవ్వగలం అని రాసివుంది. వడ్డీ రేటన్నా పెంచమను, లేకుంటే డబ్బులైనా త్వరగా ఇమ్మను” అన్నాడు.
	”ఈ సంవత్సరమైతే మావాళ్లు మీకు డబ్బులు ఇవ్వలేరు. మొన్న వచ్చిన తుఫానుకు తోటలో కాచిన కాయ పూత మొత్తం రాలిపోయింది. అది చూసి ఇంట్లో అందరు కుప్పకూలిపోయి వున్నారు. ఈ స్థితిలో నేను వెళ్లి వడ్డీరేటు పెంచమనో, లేదా డబ్బులు ఇమ్మనో అడిగితే వాళ్లంతా విషం తాగి చస్తారు” అంది. అలా అంటున్నప్పుడు బాధతో ఆమె గొంతు వణికింది.
	అతనే మాత్రం ఆమెను అర్థం చేసుకోకుండా ”బ్లాక్‌ మెయిల్‌ చేస్తున్నవు కదూ! అంటే మళ్లీ మీ తోటలో కాపు వచ్చేంతవరకు నన్ను డబ్బులు అడగవద్దనేగా! అప్పుడు కూడా తుఫాను రాకుంటేనే డబ్బులు వస్తాయి. లేకుంటే ఆ సంవత్సరం కూడా రావు” అన్నాడు.
	మోక్ష మాట్లాడలేదు.
	”అవునూ! నాకు ఒకటే అర్థం కాదు మోక్షా!” అని ఆగాడు.
	ఏమిటన్నట్లు అతనివైపు చూసింది. అతను మాత్రం ఎో చూసి ”తుఫాను వచ్చినా మీవాళ్లు తింటున్నారు, స్నానాలు చేస్తున్నారు, డ్రస్‌లు మార్చుకుంటున్నారు. నిద్రపోతున్నారు. నా డబ్బులే ఎందుకు ఆపుతున్నారు? అలా ఆపినందువల్ల నేనెంత నష్టపోతున్నానో నీకు తెలుసా?” అన్నాడు.
	”మీకేం నష్టమండీ?” వెంటనే అంది.
	”అది నీకు చెప్పినా అర్థం కాదులే!” అన్నాడు.
	”చదువుకున్న దాన్నేగా! చెప్పండి పర్వాలేదు” అంది.
	”మూడు సంవత్సరాల క్రితం మీవాళ్లు నాకు ఇస్తామన్న డబ్బుల్ని అప్పుడే ఇచ్చి వుంటే వాటిని నేను రెండు రూపాయల వడ్డీకి అప్పటి నుండే బయటనో, మా ఆఫీసులోనో ఇచ్చి, మార్చుకునేవాడిని. మా ఆఫీసులో చాలామంది ఇలాగే చేస్తుంటారు”
	ఆశ్చర్యపోయి చూసింది మోక్ష.
	”ఏంటా చూపు? ఇప్పుడు రూపాయి విలువ పడిపోయి భవిష్యత్తులో చాలా బాధలొస్తాయని ప్రతి ఒక్కరు ఏదో ఒక రూపంలో రూపాయల్ని పెంచుకోవాలనే ప్రయత్నిస్తున్నారు. అయినా ఏర్‌టెల్‌ ఆఫీసులో పని చేస్తున్న దానివి రూపాయి విలువ గురించి నేను నీకు చెప్పాలా? నీకు తెలియదా? 1917 సం||లో 1 రూ|| విలువ 13 డాలర్లు అయితే ఇప్పుడు అనగా 2013లో 60 రూ|| విలువ 1 డాలర్‌ అయ్యింది…” అన్నాడు.
	ఇప్పుడు మరింత ఆశ్చర్యపోయి చూసింది మోక్ష.
	”నువ్వలా చూడకు. నేనేదో ఆర్ధిక నేరం చేసి సంపాయిస్తుంటే నువ్వు దాన్ని పబ్లిక్‌ చేసి ఆన్‌లైన్లో పెట్టి అందరికీ తెలియజేస్తావేమోననిపిస్తోంది. నేనేం చేసినా మన పాపకోసమే…” అన్నాడు.
	ఆమె వెంటనే కదిలి ”ఏదీ మళ్లీ అనండి ఆ మాట?” అంది.
	ఆనంద్‌ ఆ మాటను మళ్లీ అన్నాడు. నాకేమైనా భయమా అన్నట్లు చూశాడు. నాకు నా పాప ముఖ్యం అన్నట్లు మరింత ఎక్స్‌ప్రెషన్‌ ఇచ్చాడు.
	”నేను దాన్ని కాదనను. ఏ తండ్రి సంపాదన అయినా చివరకి అంతో ఇంతో పిల్లలకే వస్తుంది. కానీ నేను మా ఊరు వెళ్లి వచ్చాను కదా! మీరు ఆఫీసు నుండి వచ్చినప్పటి నుండి చూస్తున్నాను. పూర్వి ఎలా వుందని అడిగారా? దాన్ని చూడాలని వుంది అని అయినా చెప్పారా? మానవీయ సంబంధాలు ఏ కోశానా లేకుండా దానికోసం మీరెంత ప్రోగు చేసి ఏం లాభం? అది దానికి తెలుస్తుందా? మీరిచ్చే ఒక చిన్న ముద్దు కలిగించే ఆనందమే కదా దానికిప్పుడు కావాలి… ఆ వయసులోనే కదా అదిప్పుడు వుండేది… ఎప్పుడు చూసినా అది మా ఊరిలోనే వుంటోంది. అక్కడే పెరుగుతోంది…” అంది.
	ఆమె వైపు సూటిగా చూసి ”అంటే నువ్వనేది నాకర్థం కావడం లేదు. ఇప్పుడు నేను నీ మాటల్ని ఎలా అర్థం చేసుకోవాలి?”
	”అర్థం చేసుకోవాలని వుంటే కదా అర్థమయ్యేది”
	”అర్థమయిందిలే. ఇంత క్లియర్‌గా చెప్పాక ఇంకా అర్థం కాకుండా వుంటుందా? పూర్వి పుట్టినప్పటి నుండి మీ ఊరిలోనే వుంది కాబట్టి దాని పాలకి, నీళ్లకి, తిండికి, వసతికి మీవాళ్ళు లెక్కలు కట్టి నాకివ్వాల్సిన డబ్బుల్లో తగ్గించి యిస్తారేమోకదా!” అన్నాడు.
	మోక్ష విసురుగా లేచి నిలబడి తలగడను చేతుల్లోకి తీసుకొని ”నేను వెళ్లి హాల్లో వున్న సోఫాలో పడుకుంటాను. ఇక్కడ పడుకుంటే నాకు నిద్ర పట్టేలాలేదు. ఉదయాన్నే లేచి ఆఫీసుకెళ్లాలి” అంది. అతను కూడా లేచి ఆమె చేతిలో వున్న తలగడను లాగి బెడ్‌మీద పడేసి
	”అవసరం లేదు. ఇక్కడే పడుకో! అమ్మ చూసిందంటే నేనేదో నేరం చేసినట్లు అసలు నేరస్తుల్ని వదిలేసి నన్ను తిడుతుంది. ఎొచ్చీ డబ్బులు ఎగ్గొట్టాలనేగా మీవాళ్ల ప్రయత్నం. లేకుంటే పూర్వి ప్రసక్తి ఎందుకు తెస్తావ్‌? నీతో ఇన్ని మాటలు ఎందుకు గాని భవిష్యత్తులో ఏ ఇబ్బందీ వుండకుండా, నువ్వో పని చెయ్యి” అన్నాడు.
	”ఏం పని?”
	”పూర్విని వాళ్లు వుంచుకొని పెంచుతున్నందుకు నెలకి ఇంతని మనమే లెక్కచూసి ఇద్దాం! లేకుంటే వాళ్లు నాకివ్వాల్సిన డబ్బులు పూర్విని పెంచినందుకు సరిపోయాయంటారు” అన్నాడు.
	బాధతో, కోపంతో, రోషంతో ఆమె ముక్కుపుటాలు ఎరుపెక్కి ఆమె ముఖంలో మార్పు స్పష్టంగా కన్పిస్తోంది. భర్తతో గొడవ పడటం ఆమెకు ఇష్టం లేదు. ఇందులో తన తండ్రి తప్పు కూడా ఏం లేదు. మూడు సంవత్సరాలుగా పంటలు లేవు. బ్యాంకులో తీసుకున్న క్రాపు లోను కట్టానికే కష్టంగా వుందంటున్నారు. అన్నయ్యను బయటకెళ్లి ఏదైనా పని చూసుకోమని ఎంత చెప్పినా ఊరు వదిలి బయటకెళ్లడు.
	”మాట్లాడవేం! నేను చెప్పిన అభిప్రాయం ఎలా వుంది?” అన్నాడు. మెచ్చుకుంటుందనుకున్నాడు.
	కానీ ఆమె ”చెత్తలా వుంది” అంటే చేత్తో పొడిచి చంపుతాడేమోనని నాలికను అదుపులో పెట్టుకుంది. పెళ్లయినప్పటి నుండి ఇలా ఎప్పటికప్పుడు తన మనోభావాలను నొక్కిపెడుతూనే వుంది. ఎక్కువసేపు నిలబడకుండా పడుకుంది. ఈసారి అతని వైపు తిరిగి పడుకోలేదు. గోడవైపుకి తిరిగి పడుకుంది.
	అతనికి వెంటనే సమాధానం ఇవ్వకపోతే జబ్బమీద చేయివేసి గట్టిగా నొక్కిపట్టుకొని అతని వైపుకి తిప్పుకుంటాడని ఆమెకు తెలుసు. అందుకే ”మీకు ఇవ్వాల్సిన డబ్బులు తప్పకుండా ఇస్తారు. కాకపోతే కాస్త సమయం పడుతుంది. పూర్వి ఖర్చులకి దానికి సంబంధం లేదు.” అంది.
	”అని నువ్వు అనగానే సరిపోతుందా? నాకిదో డౌట్ పెట్టావుగా ఇప్పుడు! నేనెలా నమ్మాలి మీ వాళ్లను. నాకు ఇవ్వాల్సిన డబ్బుల్లో కొన్ని డబ్బులయినా చెల్లుబెట్టుకోకుండా ఇస్తారని…” అన్నాడు.
	”ఐతే పూర్విని ఇక్కడికి తీసుకురానా?”
	”అదిక్కడ కొస్తే నిన్ను ఆఫీసుకు వెళ్లనిస్తుందా?”
	”అత్తగారు వున్నారుగా?”
	”అమ్మకి దాని పనులేమొస్తాయ్‌?”
	”ఐతే దాని గురించి ఇంకెప్పుడూ మాట్లాడకండి! దాన్ని చూస్తుంటే మావాళ్లకి నన్ను చూస్తున్నట్లే వుంటుందట… నన్ను పెంచినంత ప్రేమగా దాన్నికూడా పెంచుకుంటున్నారు. అది ఆడుకునేది నేలమీద కాదు మా అన్నయ్య, మా నాన్నల గుండెల మీద… వాళ్ల ప్రేమను డబ్బుతో లెక్కకట్టి రక్త సంబంధాలను దుమ్ములో కలపకండి! అయినా నా బిడ్డేమైనా మావాళ్లకి పేయింగ్‌ గెస్టా?? మనవరాలు… భవిష్యత్తులో పూర్వికో బిడ్డపుడితే ఆ బిడ్డకి కొనిచ్చే చాక్‌లెట్టు మీరు మీ అల్లుడు దగ్గర డబ్బులు తీసుకుంటారేమో కాని మావాళ్లు అలా తీసుకోరు. పడుకోండి!”
	ఆనంద్‌ మాట్లాడలేదు… మాటలు ఆగిపోవటం వల్లనో ఏమో గదితో పాటు మనసు కూడా నిశ్ధబ్దంగా మారింది.
	మోక్ష తలలో సన్నజాజి పూల వాసన గాల్లో తేలివస్తూ గదితోపాటు మనసుకు కూడా వ్యాపిస్తోంది. వెంటనే అతని చేయి ఆమె మీద పడేలోపలే ఆమె కదిలి సన్నజాజి పూలకున్న క్లిప్‌ని లాగేసింది.
	”అత్తయ్య పెట్టుకోమంటే పెట్టుకున్నాను కాని పెట్టుకున్నప్పటి నుండి గుచ్చుకుంటూనే వున్నాయి. ఏం పూలో, ఏం వాసనో” అంటూ లేచి ఆ పూలను టీ.వి. పక్కన పెట్టేసింది.
	ఒక్క క్షణం ఆమె ముఖంలోకి చూసి ఆమె మీద వెయ్యాలనుకున్న చేయిని వెనక్కు తీసుకున్నాడు ఆనంద్‌.
                                                                        * * * * * *
	ప్రపంచవ్యాప్తంగా చాలా మంది తల్లిదండ్రులు ఫేస్‌బుక్‌తో పెనవేసుకుపోయిన తమ పిల్లల జీవితాలను చూసి ఆందోళన చెందుతుంటే అంకిరెడ్డి సైన్యంలో చేరిన తన కొడుకు గురించి ఆలోచిస్తూ అంతకన్నా ఎక్కువగా ఆందోళన చెందుతున్నాడు. నిజానికి ఫేస్‌బుక్‌తో ఆడుకునే పిల్లల జీవితాలు చివరకి ఎలా వుంటాయో, ఎంత అయోమయంగా మారుతాయో తెలియకపోయినా సైన్యంలో వున్న తన కొడుకు జీవితం ఏ క్షణాన ఎలా మారుతుందో అసలు వుంటుందో లేకుండా పోతుందోనన్న బెంగ ఆయన్ని వదలడం లేదు.
	ఆలోచిస్తూ కారులో వస్తున్న అంకిరెడ్డికి సతీష్‌చంద్ర స్నేహితుడు నరేంద్ర రోడ్డు మీద నడుచుకుంటూ రావడం కన్పించి వెంటనే కారును పక్కకి తీసి ఆపేశాడు. అంకిరెడ్డి కారు డోర్‌ తీసుకొని ఆత్రంగా కారు దిగి నరేంద్ర వైపు అడుగులు వేసి ”నరేంద్రా! ఎప్పుడొచ్చావ్‌?” అంటూ ప్రేమగా పలకరించాడు.
	ఎప్పుడైనా పిలవగానే ”అంకుల్‌!” అంటూ అత్యుత్సాహంతో పలికే నరేంద్ర ట్రాన్స్‌లో వున్నట్లు అంకిరెడ్డిని చూడగానే ”అంకుల్‌! మీరా?” అన్నాడు.
	”నేనేనయ్యా ఎప్పుడొచ్చావ్‌? నువ్వు బాగున్నావా?” అంటూ నరేంద్ర ఒళ్లంతా తడిమాడు. మళ్లీ జన్మ ఎత్తినవాడిని చూసినట్లు చూశాడు.
	నరేంద్ర ఆశ్చర్యపోయి ”ఎందుకంకుల్‌ అలా అడుగుతున్నారు? నేను బాగానే వున్నాను. ఓ… మీక్కూడా ఆ విషయం తెలిసిందా?” అన్నాడు బాధగా.
	”తెలిసిందయ్యా! రాత్రి పది గంటల న్యూస్‌లో చూశాను. అదే న్యూస్‌ రిపీట్ కూడా అయింది” అన్నాడు.
	”నమ్మలేకపోతున్నాను అంకుల్‌! టీ.వీలో రావటం ఏంటి? అదే న్యూస్‌ రిపీట్ కావడం ఏంటి? ఆ వార్త అంతదాకా రాలేదు. మా నాన్న కాల్‌ చెయ్యగానే నేను ప్లైట్ లో వచ్చాను… ఇప్పుడు నా భార్య బాగానే వుంది… కానీ ఇంకా బాగుండాలంటే ఎలా అన్నది నేను వెళ్లేలోపల ఆలోచించి డిసైడ్‌ చెయ్యాలి. అలా చేసే వెళ్తాను” అన్నాడు.
	నరేంద్ర చెప్పేది అంకిరెడ్డికి అర్థం కాలేదు. నరేంద్ర న్యావీలో పనిచేస్తాడు. ఆర్మీలో వుండే తన కొడుకు సతీష్‌చంద్ర, ఈ నరేంద్ర బాల్య స్నేహితులు. వాళ్లు ఏ ప్రాంతంలో వున్నా అప్పుడప్పుడు ఫోన్లో మాట్లాడుకుని ఒకరి సమాచారం ఒకరు తెలుసుకుంటుంటారు. ఎప్పుడైనా సతీష్‌చంద్ర ఫోన్‌ కలవకపోయినా… రింగొచ్చి ఆగిపోయినా, మాటల మధ్యలో ఫోన్‌ కట్ అయినా కలవరపడి వెంటనే నరేంద్రకి కాల్‌ చేసి సతీష్‌చంద్ర యోగక్షేమాలను తెలుసుకుంటాడు అంకిరెడ్డి. రాత్రి చూసిన న్యూస్‌ వల్ల నరేంద్ర చనిపోయి వుంటాడనే అనుకున్నాడు అంకిరెడ్డి. వెంటనే సతీష్‌చంద్రకి కూడా కాల్‌ చేశాడు. సతీష్‌చంద్ర ఎక్కడున్నాడో ఏమో ఫోన్‌ కలవలేదు. అతని ఫోన్‌ కలవక పోవడం వల్ల అతనెలా వున్నాడోనని రాత్రంతా నిద్ర పోలేదు. ఇప్పుడు నరేంద్ర కన్పించగానే షాక్‌  తిని అవాక్కయ్యాడు. కానీ నరేంద్ర ఏం చెబుతున్నాడో అర్థం కాలేదు అంకిరెడ్డికి…
	”నరేంద్రా! రాత్రి నుండి నా కొడుకు ఫోనే చెయ్యట్లేదయ్యా! అలా ఫోన్‌ చెయ్యకపోతే దూరంలో వున్నాడు. ఎలావున్నాడో ఏమోనన్న భయం మాకుండదా? నువ్వయినా చెప్పయ్యా! ఎలా వున్నాడు నా కొడుకు? అసలే అక్కడ గొడవలుగా వున్నాయిటగా!” చాలా దయనీయంగా అడిగాడు.
	”మీరేం కంగారు పడకండి అంకుల్‌! అతను కాల్‌ చేస్తాడు. నేను మెసేజ్‌ పెట్టి అతని చేత మీకు కాల్‌ చేయిస్తాను. ఇప్పుడు అతను ముందున్న దగ్గర లేడు. అరుణాచల్‌ మార్చారు. ఆ హడావుడిలో వుండి మీకు ఫోన్‌ చెయ్యటం కుదిరి వుండదు” అన్నాడు.
	”నిజంగా వాడు ఆర్మీలో చేరడం నాకు ఇష్టం లేదు నరేంద్రా! అసలు వాడు అందులో చేరేటప్పుడు ఆ ఫీల్డ్‌ గురించి నాకేం తెలియదు. తెలిసివుంటే వెళ్లనిచ్చేవాడిని కాదు. ఇప్పుడు తెలుస్తుంది. ఎప్పుడు ఏ ఊరు మారుస్తారో తెలియదు. ఏ ఊరు ఎలా వుంటుందో తెలియదు. అక్కడ ఎన్ని బాధలు వుంటాయో తెలియదు. అప్పటికి వెళ్లేటప్పుడు వద్దనే చెప్పాను. నా మాట వినకుండా వెళ్లాడు” అన్నాడు.
	”డోంట్ వర్రీ అంకుల్‌! ఏ ఊరు మారినా ఏం కాదు. ఎంజాయ్‌గానే వుంటుంది” అన్నాడు నరేంద్ర.
	”యుద్ధం ఎంజాయా నరేంద్రా? అంతకన్నా రిస్క్‌ ఇంకొకి వుందా?”
	”ఎవరి ఫోర్స్‌ వల్లనో అందులోకి వెళ్లలేదు కదంకుల్‌! అందుకే రిస్క్‌ వున్నా అలా అన్పించదు. పైగా మా వల్ల ఏదో ఉపయోగం వుందన్న తృప్తిలో వుంటాం!” అన్నాడు.
	ఆయనకు రాత్రి చూసిన న్యూస్‌ గుర్తొచ్చి ”ఏం చూసుకొని తృప్తి పడతారయ్యా నరేంద్రా! నువ్వుండే దగ్గరేగా (ముంబై డాక్‌యార్డ్‌లో) మంగళవారం అర్ధరాత్రి ఐఎన్‌ఎస్‌ సింధురక్షక్‌ జలంతర్గామిలో పేలుడు జరిగింది. సహాయక చర్యల్లో భాగంగా మీ నేవీకి చెందిన గజ ఈతగాళ్లు ఎంత ప్రయత్నిస్తున్నా జలంతర్గామి లోపలకి ప్రవేశించలేక పోతున్నారట… జలాంతర్గామిలో చిక్కుకున్న 18 మంది నేవీ సిబ్బంది ఆచూకీ ఇంకా తెలియనే లేదట… ప్రమాద సమయంలో జలాంతర్గామిలో వున్న ముగ్గురు అధికారులతో సహా నేవీ సిబ్బంది అంతా మరణించి వుంటారని అనుమానిస్తున్నారట… ఇదంతా చూసిన నేను నువ్వు ప్రాణాలతో వున్నావన్న వార్తను వినాలని నా కొడుక్కి ఎన్నిసార్లు ఫోన్‌ చేసివుంటానో నీకు చెప్పినా నమ్మవు” అన్నాడు. ఆయన మాటల్లోని నిజాయితీ నరేంద్ర హృదయాన్ని కదిలించింది.
	”కానీ మా జలాంతర్గామిలో ఆక్సిజన్‌ బ్యాగులు అందుబాటులో వుంటాయి అంకుల్‌! కాకపోతే జలాంతర్గామిలోకి భారీగా నీరు చేరడం, లోపలతంతా చీకిగా వుండటం వల్ల సహాయిక చర్యలకి అడ్డంకిగా వుంది. పేలుడు వల్ల వెలువడిన వేడి కారణంగా జలాంతర్గామి లోపల నిర్మాణం కరిగిపోయి, గదులు ధ్వంసమై వస్తువులు, పరికరాలు చిందర వందర కావడం వల్ల గజ ఈతగాళ్లు లోపలకి ప్రవేశించలేకపోతున్నారట. అందుకే జలాంతర్గామిలో నిండిన నీటిని భారీ పంపులతో తోడేందుకు ప్రయత్నిస్తున్నారు. జలాంతర్గామిని సముద్రంపై తేలేలా చేసేందుకు యుద్ధ ప్రతిపాదికన 24 గంటల పాటు చర్యలు కొనసాగుతున్నాయి. పూర్తి వివరాలు ఇంకో రెండు మూడు రోజుల్లో తెలుస్తాయి. అయినా అది ఏ యుద్ధం వల్లనో, విద్రోహ చర్య వల్లనో జరిగింది కాదు. ప్రమాదవశాత్తూ జరిగిన ఘటన. అయినా సింధురక్షక్‌ ప్రమాదంపై దర్యాప్తులో సహాయం చేస్తామని రష్యా తెలిపింది. తమ నేవీ ఇంజనీర్లను పంపుతామని వెల్లడించారు. నేవీ సిబ్బంది గాలింపు చర్యల్లో సహాయపడేందుకు సిద్ధంగా వున్నామని అమెరికా, ఫ్రాన్స్‌, జర్మనీ దేశాలు తెలిపాయి. అవసరమైతే ఆ దేశాల సహాయం తీసుకుంటామని నేవీ వర్గాలు చెప్పాయి. మనకేమైనా జరిగితే పక్క దేశాలు చూస్తూ వూరుకోవు. ఆదుకుంటాయి అంకుల్‌” అన్నాడు.
	”అంత పెద్ద ప్రమాదాన్ని ఎంత తేలిగ్గా చెబుతున్నావ్‌ నరేంద్రా! చెబితే చెప్పావ్‌ గాని ఎలాగూ వచ్చావ్‌! ప్రాణాలతో వున్నావ్‌! దానికి సంతోషం. ఇక వెళ్లకు…” అన్నాడు.
	”అలా వుండదు అంకుల్‌! నేను ఇక్కడికి వచ్చిన కారణం వేరు. మళ్లీ వెళ్తాను. అయినా మీరు భయపడే యుద్ధాలేం అక్కడ జరగవు” అన్నాడు నరేంద్ర.
	”యుద్ధాలు అక్కడ జరగక ఇక్కడ జరుగుతాయా నరేంద్రా! మరీ చిన్నపిల్లాడిని చేసి మాట్లాడకు…”
	”అది కాదు అంకుల్‌! ఇప్పుడు ప్రపంచంలో శాంతి ఎక్కువైంది”
	”శాంతా!!!”
	”అవునంకుల్‌! శాంతినే! భూమికోసం యుద్ధం చేయడం పూర్తిగా తగ్గింది. అందుకే శాంతి ఎక్కువైంది అంటున్నాను” అన్నాడు నరేంద్ర.
	ఇలాంటి వాళ్లు సైన్యంలోకి వెళ్తారనే గాని వీళ్లకేం తెలుసని? ఏది తెలియాలన్నా బుక్స్‌ చదవాలి లేదంటే ప్రపంచాన్నయినా చూడాలి. కాని చూడలేదు.
నరేంద్రకు భయమేసింది. ”నువ్వు తప్పుకో నరేంద్రా! మీరు కూడా కొంచెం తప్పుకొని గాలి రానివ్వండి!” అంటూ ఆడవాళ్లలో ఒకావిడ సౌమ్య చేయి పట్టుకొని చూసి ”నాడి సరిగ్గా కొట్టుకోవటం లేదు బాబు! హాస్పిటల్‌కి తీసుకెళ్లు” అంటూ తొందర పెట్టింది. తారమ్మ కూడా కోడలివైపు చూస్తూ అక్కడే నిలబడింది. ఆమెను ఎవరూ ఏమీ అనటం లేదు. ఆమెవైపు కూడా చూడడం లేదు. సౌమ్య బ్రతకదన్న అనుమానంతో ఏడుస్తున్నారు.
	నరేంద్రకి మెదడంతా మొద్దుబారినట్లైంది. ఆ కంగారులో అతనికి ఏం చేయాలో తోచటం లేదు. అంకిరెడ్డి వైపు చూశాడు. ఆయన వెంటనే నరేంద్ర భుజం తట్టి ”కమాన్‌! నరేంద్రా! అమ్మాయిని కారులో పడుకోబెట్టు హాస్పిటల్‌కి తీసికెళ్దాం! ఆలస్యం చెయ్యొద్దు” అంటూ ఆయన కారు దగ్గరకి వెళ్లి కారు వెనక డోరు తెరవగానే నరేంద్ర సౌమ్యను రెండు చేతులపై లేపుకొచ్చి కార్లో పడుకోబెట్టాడు. ఆమె తలను తన ఒడిలో పెట్టుకొని అతను వెనక సీట్లోనే కూర్చున్నాడు.
	అంకిరెడ్డి డ్రైవింగ్‌ సీట్లో కూర్చుని కారును చాలా ఫాస్ట్‌గా డ్రైవ్‌ చేస్తున్నాడు. ఆయన తారమ్మ మాటల్ని ప్రత్యక్షంగా వినడం వల్లనో ఏమో ”అయ్యో! పాపం! ఏ తల్లి కన్నబిడ్డో” అని సౌమ్య గురించే ఆలోచిస్తున్నాడు. హాస్పిటల్‌ రాగానే ఆయన కారు ఆపుకొని, కారు దిగి హాస్పిటల్‌ లోపలికి వెళ్లాడు. అక్కడ వాళ్లతో ఏం మాట్లాడాడో ఏమో హాస్పిటల్‌ సిబ్బంది ఆయన వెంటే స్ట్రెచర్‌ పట్టుకొని కారు దగ్గరకి వచ్చారు.
	నరేంద్ర కారు దిగి సౌమ్యను స్ట్రెచర్‌ మీదకు చేర్చాడు.
	వాళ్లు చూస్తుండగానే సౌమ్య వున్న స్ట్రెచర్‌ కారిడార్‌కి కుడివైపున వున్న ఎమర్జన్సీ వార్డులోకి వెళ్లింది.
	సౌమ్యకి స్పెషల్‌ డాక్టర్స్‌వచ్చి స్పెషల్‌ ట్రీట్మెంట్ ఇస్తుంటే అంకిరెడ్డి, నరేంద్ర కారిడార్‌లో నిలబడి వున్నారు. సౌమ్యను చూడానికి వచ్చిన ఆ ఊరివాళ్లు హాస్పిటల్‌ లోపల కాంపౌండు గోడ దగ్గర నిలబడి ఆందోళనగా ఎవరికి తోచింది వాళ్లు మాట్లాడుకుంటున్నారు. తారమ్మ మాత్రం నెత్తిమీద గుడ్డేసుకొని అటు ఇటు చూస్తూ, వాళ్ల మాటలు విన్నా విననట్లే నిలబడి వుంది.
	హాస్పిటల్‌ లోపల నుండి వాళ్ల ఊరు అతను బయటకొచ్చి ఆడవాళ్లు నిలబడి వున్న చోటుకి వెళ్లి తారమ్మతో ”భయపడాల్సిందేం లేదు. లోపల నీ కోడలికి స్పెషల్‌ ట్రీట్మెంట్ జరుగుతోంది” అని చెప్పి అక్కడే నిలబడ్డాడు.
	ఆమె ఉలిక్కిపడి ”మళ్లీ దానికి స్పెషల్‌ ట్రీట్మెంటా? మొన్నంతా అదే వైద్యం చేశారు. ఇప్పుడు కూడా అదే అంటే ఎన్ని డబ్బులు కావాలి?” అంది.
	అతనికి మండి ”అసలు ఇదంతా నీవల్లనే జరిగింది. ఎప్పుడు చూసినా ఆ నోటితో ఏదో ఒకటి అంటూనే వుంటావు” అన్నాడు.
	”నేనేమన్నానురా!” అంది తారమ్మ.
	”ఎందుకనవులే! నీకేమైనా భయమా! పాడా! ఏదో ఒకటి అని బాధ పెడుతూనే వుంటావు. అసలు ఆ సౌమ్యమ్మ కాబట్టి నీ దగ్గర వుంది. ఇంకో కోడలైతే ఎప్పుడో పుట్టింటికి వెళ్లేది” అన్నాడు అటుఇటు చూసి ఎవరూ వినడం లేదులే అన్నట్లు. వాళ్ల మాటలు అంకిరెడ్డికి, నరేంద్రకి విన్పిస్తూనే వున్నాయి.
	”పుట్టింటికా! పెళ్లి చేసుకునేది పుట్టింట్లో వుండానికా?” అరిచింది తారమ్మ.
	”వుండక… నువ్విలా చూస్తుంటే ఏం చేస్తారు? చావాలా?”
	”చావమని నేనన్నానా? అదే చావాలని చూస్తోంది… ఇదిగో నన్నిలా మాటలు అన్పించానికి…”
	”ఇందుకే నీకు నోరెక్కువనేది. నిన్ను మాటలు అన్పించానికి ప్రాణాలు తీసుకుంటారా ఎవరైనా? నువ్వు మాటలు అంటుంటే భరించలేక చావాలనుకుంటోంది  నీ కోడలు…  ఏం ఒక్క రోజన్నా మౌనంగా వుండలేవా? ఎప్పుడు చూసినా కోడల్ని ముఖం మ్మీదే నల్లమొహం దానా పిల్లికళ్ల దానా అనకపోతే. అదేం అంటే కాళ్లు వత్తమంటావ్‌! అరికాళ్లు గీరమంటావ్‌! పొలంలోకి అన్నం తేవడం కాస్త ఆలస్యమైనా కళ్లెర్ర చేసి పచ్చిబూతులు తిడతావ్‌! మేం వినటం లేదా? నువ్వసలు అత్తవా? రాక్షసివా? మన ఊరిలో అత్తలందరు కోడళ్లని నీలాగే చూస్తున్నారా?”
	”ఏమైందిరా నీకు? నామీద పడి ఏడుస్తున్నావ్‌? అసలే నా బాధలో నేనుంటే! చూస్తుంటే ఇది చాలా పెద్ద హాస్పిటల్లా వుంది. ఖర్చు ఎంతవుతుందో ఏమో!” అంది హాస్పిటల్‌ ఎత్తును తలఎత్తి చూస్తూ.
	”ఎంతయితే ఏం కోడలు బ్రతికితే చాలదా? కాకుంటే ఒక ఎకరం పొలం అమ్ము… ఉన్న ఒక్క కొడుకు నరేంద్ర ఎలాగూ నీ దగ్గర వుండకుండా సైన్యంలో చేరాడు. కనీసం కోడల్ని అయినా కొంపలో వుంచుకో! తలదించు. మెడ పట్టుకుంటుంది” అని అతను అక్కడి నుండి వెళ్లిపోయాడు.
	తారమ్మ అతను వెళ్లగానే తలదించి ఆడవాళ్ల వైపుకి తిరిగింది. వాళ్ల లోకంలో వాళ్లున్నారు. వాళ్ల ధ్యాసంతా  సౌమ్య వాళ్ల అన్నయ్య ఇంకా రాలేదని, ఆమె తల్లిదండ్రులు కూడా రాలేదని… ఇదే విషయం మీద కొంతమంది బుగ్గలు నొక్కుకుంటున్నారు. కొంతమంది మాత్రం అసలీ వార్త వాళ్లదాకా వెళ్లిందో లేదో అని అనుకుంటున్నారు.
	ఈలోగా ఒకతను వెళ్తుంటే ”ఇదిగో నాయనా! కొంచెం ఆగు” అంటూ అతన్ని ఆపింది తారమ్మ. నెత్తిమీద వున్న గుడ్డను సవరించుకుంటూ ”నా కొడుకు దేశానికి సేవచేస్తూ సైన్యంలో వుంటాడయ్యా! నా కోడలికి ఈ హాస్పిటల్‌లో ఉచితంగా వైద్యం చెయ్యరా?” అని అడిగింది.
	”చెయ్యరమ్మా! ఇది ప్రైవేటు హాస్పిటల్‌. మిలటరీ హాస్పిటల్‌ కాదు. ఇందులో ఎంత ఖర్చయినా మనమే పెట్టుకోవాలి” అని చెప్పి అతను అక్కడి నుండి వెళ్లిపోయాడు.
	ఆడవాళ్లు ఆమె వైపు చూస్తున్నారే కాని ఆమెతో మాట్లాడడం లేదు. కోడలికి ఎలా వుందోనన్న బాధకన్నా హాస్పిటల్‌ ఖర్చు ఎంతవుతుందోనన్న ఆరా ఆమెలో ఎక్కువగా వున్నందుకు సిగ్గుపడుతున్నారు. వాళ్లలో కొందరికి సౌమ్య అంటే జాలి, తారమ్మ అంటే అసహ్యంగా వుంది.
	తారమ్మ అదేం పట్టించుకోకుండా తన వయసే వున్న చిలకాకుపచ్చ చీరామె దగ్గరకెళ్లి ”ఇదేం పీడే వదినా! వరుసగా మూడు రోజుల నుండి హాస్పిటల్‌ చుట్టే తిరుగుతున్నాం. అదేమో లోపలికి పోయి హాయిగా పడుకుంది. నాకేమో నిలబడి నిలబడి కాళ్లు గుంజుతున్నాయి. లోగడ మా అత్త కొడవలి పిడితో నా మోచేతి మీద ఎన్నిసార్లు కొట్టలేదు. నేనెప్పుడైనా దీనిలాగా చచ్చే ప్రయత్నాలు చేశానా?” అంది తల పట్టుకొని నేలచూపులు చూస్తూ.
	”నువ్వెందుకు చస్తావు తారమ్మా! ఎప్పుడు చూసినా మీ అత్తగారికి నిన్ను కొట్టే పరిస్థితి తెచ్చి ఆవిడ కొడుతుంటే నువ్వు నవ్వుకుంటూ ఎగిరేదానివిగా! రాత్రయ్యే సరికి శేషన్నకు ఆవిడ మీద చాడీలు చెప్పి ఆవిడను కొట్టించేదానివి… కొడుకు చేత దెబ్బలు తినలేకనే ఆవిడ పాపం పశువుల మందలోకి దూరి వాటి కాళ్లకింద పడి చచ్చిపోయింది. అయినా ఇదంతా ఎందుకు తారమ్మా! నువ్వు చెప్పడం మేము వినటం అవసరమా! లోపల నీ కోడలు ఎలా వుందో తెలియదు. అసలు వుందో… పోయిందో… తెలియదు. నువ్వేమో ఇక్కడ నిలబడి నా కోడల్ని నేను కొట్టానా! మా అత్త నన్ను కొడవలి పిడితో ఎన్నిసార్లు కొట్టలేదు అని అంటున్నావు. ఇవన్నీ ఎవరు వింటారు చెప్పు! ఆ రోజులు వేరు. ఈ రోజులు వేరు. ఈ రోజుల్లో పిల్లలు చిన్నమాట అన్నా పడేలా లేరు. అయినా నీ కోడలికి ఎవరున్నారు చెప్పు! నువ్వు కొట్టినా, తిట్టినా సర్దిచెప్పానికి. భర్త వుంటే ఆరునెలలు సముద్రంలో ఆరునెలలు భూమ్మీద. నువ్వేం చేసినా నీ కొడుక్కేమన్నా తెలుస్తుందా? అదంతా చూసుకునే ‘ఇక ఈ జీవితం వద్దులే’ అని నిర్ణయం తీసుకున్నట్లుంది పిచ్చిపిల్ల… నువ్వేదో తక్కువదానివైనట్లు మాట్లాడుతున్నావ్‌! అదిగో నీ గురించి తెలియనివాళ్లు అక్కడున్నారు. వెళ్లి చెప్పుపో!” అంటూ పేషంట్ల కోసం వచ్చిన వాళ్ల బంధువుల వైపు చూపించింది.
	ఆమె మాటలు తారమ్మను బాగా కలవరపరిచాయి. అక్కడ నుండి మౌనంగా వెళ్లి హాస్పిటల్‌ గేటు పక్కన చిన్న అరుగు లాంటిది వుంటే దాని మీద కూర్చుంది. ఆమె నెత్తిమీద గుడ్డ అలాగే వుంది. గాలికి ఎగిరి కింద పడుతుందని ఆ గుడ్డ కొసను నోటితో పట్టుకొని హాస్పిటల్‌ వైపే చూస్తోంది. ఎవరేమి అనుకున్నా నాకేంటి? అన్న ధీమా, నిర్లక్ష్యం, పట్టీపట్టని తనం ఆమె కూర్చున్న విధానంలో స్పష్టంగా కన్పిస్తోంది.
	కానీ ఆమె మనసు మూలల్లో మాత్రం ఎక్కడో ఏదో వెలితి. దారమున్న సూదితో కుట్టినట్లు మనసు నిండా పైకి కన్పించని బలమైన కుట్లు. అదేంటంటే కొడుకు వచ్చినప్పటి నుండి ఆమెతో సరిగ్గా మాట్లాడడం లేదు. ఎప్పుడైనా దగ్గర కూర్చునేవాడు. మంచి మాటలు చెప్పేవాడు. ‘అమ్మా! రోజు కూలీగా పత్తిమిల్లులోకి పనికెళ్లే నాన్న ఇంకా ఎన్నిరోజులు వెళ్తాడు. నేను డబ్బులు పంపుతానన్నానుగా! నాన్నను వెళ్లొద్దని చెప్పు’ అనేవాడు. ఇప్పుడా మాటలేం లేవు. వచ్చినప్పటి నుండి ఆ నల్లమొహం దాన్ని కనిపెట్టుకొని దాని దగ్గరే కూర్చుంటున్నాడు. ఇదేం కర్మో ఏమో అని ఆమె మనసులో కొడుకు గురించే ఆలోచిస్తుండగా హాస్పిటల్‌ గేటులోంచి రొప్పుకుంటూ వచ్చాడు శేషేంద్ర.
	కోడలి వార్త తెలియగానే ఆయన సైకిల్‌ తొక్కుకుంటూ వచ్చాడు. ఆయాస పడుతున్నాడు. పైకి కట్టిన తెల్ల లుంగీ, చేతులు మడిచిన తెల్ల చొక్కాలో ఆయన చేతులు, కాళ్లు నల్లగా, బక్కగా కన్పిస్తున్నాయి. ఆయన్ను చూడగానే వచ్చావా అన్నట్లు పైకీ కిందకీ చూసింది తారమ్మ. తారమ్మది పచ్చి పసిమిఛాయ, బొర్ర ముక్కు. ఆ ముక్కుకి అడ్డబేసరి. మనిషి పొట్టిగా వున్నా, చలాకీగా నిండుగా మూటకట్ నిలబెట్టిన ఉలవల బస్తాలా వుంటుంది.
	”కోడలికి ఎలా వుంది తారమ్మా?” అంటూ ఆమెకు దగ్గరగా వెళ్లి నిలబడి అడిగాడు శేషేంద్ర. ఆమెను ఎప్పుడైనా ఆయన తారమ్మ అనే పిలుస్తాడు.
ఇంకా వుంది..
రచన:డా. శ్రీసత్య గౌతమి
పోలీస్ స్టేషన్ వచ్చింది. ఇద్దరూ లోపలికి వెళ్ళేరు, జేసన్ ఏవో ఫైళ్ళు చూస్తున్నాడు. జేసన్ తలెత్తి అనైటాని చూసి సాదరం గా నవ్వాడు. అనైటా ఏరన్ ని ప్రయివేట్ డిటెక్టివ్ గా పరిచయం చేసింది. ఏరన్, జేసన్ ఒకరికొకరు షేక్ హ్యాండ్ ఇచ్చుకున్నారు. అందరూ కూర్చున్నారు. తాను పాత ఫైళ్ళన్ని వేరే స్టేషన్ నుండి తెప్పించినట్లు, వాటిలో ఈ కేసు వివరాలకోసం గత 2-3 రోజుల నుండి వెతుకుతున్నట్లు తాము ఎంత కష్టపడుతున్నదీ చెబుతున్నాడు.
అనైటా వైపు చూసి, “అసలీ కేసు ని మళ్ళీ ఎందుకు పర్ష్యూ చెయ్యాలి? ఏనాడో ముప్పై ఏళ్ళ క్రితమే క్లోజ్ అయిపోయిన ఈ కేసుని తిరిగి ఎందుకు ఓపెన్ చెయ్యాలనుకుంటున్నారు? ఈ కేసు గురించి ఎవరు మీకు చెప్పారు?” అని అన్నాడు.
ఈ ప్రశ్నకి సమాధానం తనకీ తెలుసుకోవాలనిపించింది, ఎందుకు అసలు అనైటా ఈ కేసుని పర్ష్యూ చేస్తున్నదని.. ఏరన్ కి ఎప్పట్నుండో వేధిస్తున్న ప్రశ్నే అది, క్రొత్తలో అనైటాని అడిగాడు కూడా ఒక ఆత్మ చెప్తే మాత్రం ఎందుకు ఇవన్నీ చెయ్యాలి అని? అనైటా నుండి పెద్దగా సమాధానమేమీ రాలేదు.
అనైటా దానికి పెద్దగా స్పందన చూపించ లేదు. మళ్ళీ ఎల్విన్ రికార్డే వేసింది, ఫోన్ ఇన్ కార్యక్రమం లో పెయింటర్ మాట్లాడినట్లు వగైరా. జేసన్ కి ఆ సమాధనం పెద్దగా ఆకట్టుకోలేదు. కానీ ఏరన్ కి మాత్రం అర్ధమయ్యింది కొంతవరకు. అనైటా తనకి తెలియకుండానే ఈ కేసుని పర్ ష్యూ చెయ్యడానికి ఇందులోకి లాగబడిందని, అప్పుడప్పుడు ఆ ఆత్మ ల అతీత శక్తులకి తాను లోనవుతున్నదని. కానీ అది తానేమీ బయటపెట్టలేదు, ఎందుకంటే అది చెప్పి జేసన్ ని నమ్మించడం కష్టం, తన లాగ అనుభవపూర్వకం గా తనకు తాను తెలుసుకోవాలే తప్ప, రెండవది అనైటా కూడా సపోర్ట్ చెయ్యదు తాను ఆత్మ ల అతీత శక్తులకు లోనయ్యిందని చెబితే. ఆమె వాటికి లొంగి కేవలం క్రియ ని చేసుకుంటూ పోతుందే తప్ప.. తన లాగ ఎందుకు ఇలా జరుగుతోంది అని అనైటా పరిశోధించడం లేదు. కాబట్టి ఆమెకి కూడా జేసన్ అడిగే ప్రశ్నకు సమాధానం అంతు చిక్కని ప్రశ్న!
కేసు పూర్వాపరాలను పరిశీలించి… ముప్ఫై ఏళ్ళక్రితం ఒక పది మంది పిల్లల వరకు చుట్టుపక్కలనుండి తప్పిపోయినట్లుగా వాళ్ళ తల్లిదండ్రులు ఫిర్యాదులు చేసినట్లుగా వుంది అని జేసన్ సూచించాడు.
ఏరన్: ఆ తర్వాత ఆ పిల్లలు మరి దొరికారా?
జేసన్: ఇంకా ఫైల్స్ చూస్తున్నాం. సమాచారం పెద్దగా తెలియడం లేదు. నాకు కూడా ఇంట్రస్ట్ పెరుగుతున్నది ఈ కేసు మీద ఆ తర్వాత ఏమి జరిగిందా అని తెలుసుకోవడానికి. ఈ లోపుల నేను ఆ పిల్లల తల్లి దండ్రులెవరు, ఇంకా బ్రతికే వున్నారా? అసలేం జరిగింది తెలుసుకుందాం అని అక్కడి తో ముగించబోయాడు. ఇక మీరు వెళ్ళొచ్చు, ఏదైనా క్లూ దొరికితే మళ్ళీ కబురు చేస్తానన్నట్లు.
అప్పుడు ఏరన్ “ఓకె.. తప్పకుండా ఈ విషయాల్ని తెలుసుకోండి, మాకు మీకు కూడా అవసరమైన విషయమే. కాకపోతే ఆ పిల్లల్లో పెయింటర్ అనే పేరుతో ఎవరైనా వున్నారా అని చూసి చెప్పగలరా? వుంటే ఆ కుర్రాడి తల్లిదండ్రుల అడ్రెస్స్, ఇతర వివరాలు కావాలి”..అన్నాడు.
జేసన్ ఆ పదిమంది పిల్లల పేర్లు ఇచ్చాడు, అందులో రాబర్ట్ పెయింటర్ అనే పేరు వుంది. అడ్రస్ చూస్తే ఆ వూరికి సంబంధించిన వాడే, మిగితా పిల్లలవి చుట్టుపక్కల అడ్రస్సులట. సరే అని ఆ ఇన్ ఫర్మేషనంతా తీసుకొని ఏరన్, అనైటా బయట పడ్డారు.
ఆ తర్వాత ఏమి చెయ్యాలన్నది ఆలోచించుకొని చేద్దాం, ఈ లోపుల జేసన్ చెయ్యాల్సినది జేసన్ని చెయ్యని. తన హోటల్ వచ్చేసింది. సాయంత్రం మళ్ళీ ఫోన్ చేస్తానని చెప్పాడు.
సాయంత్రం ఫెర్నాండేజ్ దగ్గిరకి వెళ్ళాడు ఏరన్. తాను రేడియో స్టేషన్ దగ్గిరనుండి సుజీ వరకూ అన్నీ తూ చ తప్పకుండా చెప్పాడు. ఇదంతా ఎలా సాధ్యమయ్యిందంటారు? ….. అడిగాడు ఏరన్..
ఫెర్నాండేజ్: ఏముంది? చాలా సింపుల్. పెయింటర్ అనైటాని ఎంచుకున్నాడు, తన ద్వారా ఏదో తెలియపరుస్తున్నాడు. అనైటా ఆ రోజు తనకు దొరకక పోయేసరికి సుజీ ద్వారా చెప్పాడు.
ఇది ఒక ఆత్మ కధ. పైగా ముప్ఫై ఏళ్ళ క్రితం జరిగింది, పోలీస్ స్టేషన్ లో ఎంక్వయిరీ చేస్తే, కొంతమంది పిల్లలు తప్పిపోయారని కంప్లయింట్లు తప్ప, తర్వాత విషయాలేమీ, తమ ఫైళ్ళలో లేవని తెలిపాడంటున్నారు.. ఈ కేసుని డీల్ చెయ్యడం కష్టమే అనిపిస్తున్నది.
ఏరన్: చాలా ఆశ్చర్యం. ఏం అనైటాని లేదా సుజీ ని మాత్రమే ఎందుకు ఎంచుకున్నాడు? మరెవరినైనా ఎంచుకొని చెప్పించుండొచ్చు గా?
ఫెర్నాండేజ్: అదంతా ఒక సైన్స్.
ఏరన్: సైన్స్ కి ఘోస్ట్స్ కి సంబంధం వుందా?
ఫెర్నాండేజ్: ఒక కోణంలో వుందనే చెప్పుకోవచ్చు. అందుకే ఈ కోణంలో కొంతమందిని సేకరించి న్యూరో సైన్స్ రీసెర్చ్ చేస్తున్నారు.
ఏరన్: ఆశ్చర్యపోయాడు. నేను చిన్నప్పుడు చెరువు గట్లంబడి ఆట్లాడి పడిపోయి రాత్రంతా జ్వరం తెచ్చుకొని బాధపడుతుంటే, ఏదో ఆ చెరువు దగ్గిర గాలి జల్లి, నన్ను తోసేసుంటందనీ అందుకే దెబ్బలు తగిలి జ్వరం వచ్చిందని అమ్మమ్మా వాళ్ళు కంగారు పడి మంత్రం వేయించడానికి తీసుకెళ్ళేవారు. అదేం మాయో ఆ తర్వాత జ్వరం ఎగిరిపోయేది. అది నిజం గా దెయ్యం లేదా గాలే నన్ను తోసేసిందంటారా?  … గట్టిగా నవ్వేశాడు.
ఫెర్నాండేజ్: హహహ… చెరువు గట్లంబడి తిరిగితే ఎక్కడ గబుక్కున చెరువులో పడతారో అని ఆ దెయ్యం వర్రీ అయ్యి అలా భయపెట్టుంటుంది లేండి, మంచి దెయ్యమే అది..
ఇక పాయింటుకొస్తే.. కొంతమంది బ్రెయిన్స్ కి ఎక్కడో దాగివున్న కొన్ని ఏజెంట్స్ తో అనుసంధానం కాగలిగే శక్తి సామర్ధ్యాలు వుంటాయి. ఇవి ఎల్లవేళలా పనిచెయ్యకపోయినా కొన్ని అనుకూల పరిస్థితులు వచ్చినప్పుడు మాత్రమే ఆ శక్తి సామర్ధ్యాలు బయటపడతాయి. న్యూరోసైన్స్ దీన్ని పూర్తిగా నమ్ముతున్నది. దీనినే 6th సెన్స్ అనవచ్చు. కొంతమందికి దీనికి మించి కూడా శక్తి వారికి సహజంగా పుట్టుకతోనే రావొచ్చు. ఇటువంటి లక్షణాలు కలిగిన వారు మాత్రమే ఆత్మలను చూడగలరు, వాటిని అర్ధం చేసుకోగలరు. ఇంటువంటి సెన్స్ బలంగా వున్నవాళ్ళ పైనే పరిశోధనలు చేసి మనిషి చనిపోయాక కూడా అతనికి లైఫ్ అనేది వుందా అనే విషయాన్ని కూలంకషంగా న్యూరో సైంటిస్ట్స్ పరిశోధిస్తున్నారు, అందులోని ఒక చిన్న భాగం గానే నేను ఆత్మ చుట్టూ ఆవరించుకొని వున్న పొరలు, వాటి అతీంద్రియ శక్తుల గురించి వివరణను ఇచ్చాను. అది మీ కేస్ స్టడీకి వుపయోగ పడింది, చాలా సంతోషం.
ఏరన్: అంటే రెలిజియస్టిక్ అపనమ్మకాలని సైన్స్ కూడా నమ్ముతుందా?
ఫెర్నాండేజ్: న్యూరో సైన్స్ కి రెలిజియన్ కి సంబంధం లేదు. న్యూరో సైన్స్ మనిషికున్న అతీంద్రియ శక్తులను స్టడీ చేస్తున్నది. మనిషి శరీర కుహరానికి లోపలి పొరల్లో ఒక పొర ఆత్మ. అదే చెబుతున్నది. ఏసు తాను మరణించిన మూడవరోజు ఆత్మ గా మళ్ళీ తిరిగొచ్చాడని చెబితే ప్రపంచం నమ్ముతున్నదిగా. అలాగే గీత లో ఆత్మ నాశనం లేనిది అని శ్రీ కృష్ణుడు బోధిస్తే నిజమన్నారుగా. మరి సైన్స్ కష్టపడి, సమస్యలు ఎదుర్కొంటూ ఇంకా డీప్ గా తెలుసుకుంటుంటే ఎందుకు హర్షించలేకపోతున్నారు.
ఏరన్:  ఆల్ రైట్, అంటే, సుజీ ల బ్రెయిన్స్ కి సబ్ కాన్షియస్ (ఉపచేతనం) గా ఏదో వినగలిగే, అర్ధం చేసుకోగలిగే శక్తి వుందంటారు, ఆ శక్తి వల్లే పెయింటర్ అతీంద్రియ శక్తులతో అనుసంధానం కాగలుతున్నారంటారు.
ఫెర్నాండేజ్: యస్. ఎగ్జాక్ట్లీ. ఇది వాళ్ళకి సహజమైన లక్షణమే. దీన్లో పెద్ద వర్రీ కావలసిందేమీ లేదు. ఓకె.. టైం అయ్యింది, నేను ఒక ఫ్రెండ్ దగ్గిరకి తీసుకు వెళ్తానన్నాను గా. తాను ఒక సైక్రియాటిస్ట్ మరియు న్యూరో సర్జన్ కూడా. నేను ఈ విషయాలన్నీ టూకీగా చెప్పాను కూడా. చాలా ఇంట్రెస్ట్ చూపించాడు ఈ కేస్ స్టడీ మీద. ఈయన అమెరికా లో చాన్నాళ్ళు వుండి అక్కడ కొన్ని పరిశోధనలు చేసినట్లు గా కొన్ని సంధర్భాలలో చెప్పినట్లు నాకు గుర్తు. మనం ఆయన్ని కలిస్తే… ఏదైనా తన సలహాలతో ఈ కేసును క్రొత్త మలుపు తిప్పవచ్చు. జేసన్ కి కూడా ఒక హెల్ప్ దొరకొచ్చు.
ఇద్దరూ కలిసి ఆయన దగ్గిరకి వెళ్ళారు. అతని చాంబర్ బైట బ్రౌన్ కలర్ నేం ప్లేట్ మీద తెల్లటి అక్షరాలు డా. స్టీవెన్ ఆర్. హౌసర్, న్యూరో సర్జన్ అని వ్రాసివుంది. హౌసర్ చిన్నవాడే ఒక 40-50 వరకు వయస్సు వుండొచ్చు. వీళ్ళని చూసి లేచి నిల్చొని, సాదరం గా ఆహ్వానించాడు. ఫెర్నాండేజ్ ఆల్ రెడీ కధ మొత్తం చెప్పేవుంచాడు కాబట్టి, ఏరన్ కి పెద్దగా కష్టం లేదు. రీసెంట్ గా జరిగినవన్నీ మళ్ళీ చెప్పాడు.
ఏరన్: జేసన్ కి కూడా క్లూలు దొరకడం లేదు.
హౌసర్: పెయింటర్ వున్నాడు గా. తానే అన్నీ చెప్పవచ్చుగా.
ఏరన్: అదే కదా చెప్పటం లేదు. అలాగని అనైటాని వదలటం లేదు.
హౌసర్: ఎందుకు పూర్తి గా చెప్పటం లేదు?
ఏరన్: తెలియదు. ఎప్పుడూ జస్ట్ గ్లింప్ సెస్ లాగ చెప్పడమే తప్ప.
హౌసర్: అయితే మనం అనైటాని హిప్నటైజ్ చేసి తనని ఏ సబ్ కాన్షియస్ లెవెల్ కి తీసుకు వెళ్తే అసలిప్పటి వరకూ ఏమి జరిగిందో చెప్పవచ్చు, కేవలం రేడియో స్టేషన్ ఎపిసోడ్ మాత్రమే కాకుండా. ఆ ఇన్ ఫర్ మేషన్ లోని ఏదైనా క్లూ లు జేసన్ కి వుపయోగపడవచ్చు.
ఏరన్: మీరన్నది కరక్టే. కానీ, తనకు ఇలా జరుగుతున్నదని అనైటా కి తెలియదు. మరి దీనికి అనైటా వప్పుకోదేమొ.
హౌసర్: తనకు చెప్పి వొప్పించాలి. తాను హిప్నటైజ్ అవ్వడానికి 100% అంగీకరించకపోతే టెక్నిక్ పని చెయ్యదు.
ఏరన్: ఓకె. ట్రై చేస్తాను. అచ్చా.. నాకొక సందేహం. నిందాక ఫెర్నాండేజ్ తో మాట్లాడేటప్పుడు తాను చాలా క్రొత్త విషయాలు చెప్పాడు ఆత్మ ల గురించి, అలాగే కొంతమంది యొక్క 6th సెన్సుల గురించి. చాలా ఇంట్రెస్టింగ్ గా వుంది. సైన్స్ చాలా అడ్వాన్సుడు గా కంటికి కనబడనివాటిని తెలుసుకోవడానికి పరిశోధిస్తున్నదంటే హాట్స్ ఆఫ్.
హౌసర్: యస్. థే ఆల్ మోస్ట్ థేర్. మనిషి చనిపోయాక ఇంకా లైఫ్ వుందని చెప్పే పరిశోధనల్లో కొన్ని క్రొత్త విషయాల్ని వెలుగులోకి తెచ్చారు.
యునైటడ్ కింగ్ డం (యు.కె) నుండి యూనివర్సిటీ ఆఫ్ సౌత్ హేంప్టన్ లోని కొద్దిమంది సైంటిస్టులు యు.కె, యు.యస్.ఎ.మరియు ఆస్ట్రియా దేశాలలో మొత్తం 15 హాస్పిటల్స్ లో గుండెపోటు తో బాధపడుతున్న మనుష్యుల మీద హాస్పిటల్ సిబ్బంధి సహాయంతో కొన్ని విషయాలను సేకరించారు. చాలా ఇంట్రస్టింగ్ సేకరణ. కొంతమంది చనిపోయారు, మరికొంతమంది క్లినికల్ గా చనిపోయి అంటే గుండె కొట్టుకోవడము ఆగి.. డాక్టర్ల సాధనలతో మళ్ళీ పునర్జీవాన్నిపొందారుట. తిరిగి పునర్జీవాన్ని పొందినవారు వారు తాము తమ ఆత్మ సాక్షాత్కారాన్ని పొందామని చెప్పారుట, దానికి తగు ఉదాహరణలు అంటే వారు చనిపోయాక మరియు తాము పునర్జీవాన్ని పొందడానికి ముందు మధ్యలో హాస్పిటల్ రూం లో జరిగినవి, తాము విన్న సౌండ్స్ తో సహా చెప్పారుట, ఒక్కసారి మళ్ళీ గుండె కొట్టుకోవడం మొదలు పెట్టాక. వారి చెప్పింది చూస్తే అంతా కరెక్ట్. ఇలా పునర్జీవాన్ని పొందిన మరి కొందరు స్పష్టం గా చెప్పలేకపోయారు గాని, ఏదో ఒక క్రొత్త అనుభవాలకి లోనయ్యము అని చెప్పారుట. వా ళ్ళు క్లినికల్ గా డెడ్ అయ్యి మళ్ళీ మూడు నుముషాల్లో పునర్జీవాన్ని పొందినప్పుడు ఆ మూడు నిమిషాల్లో జరిగినవి వా ళ్ళు దూరం గా నిలబడి చూశారుట. మనిషిశరీరం చచ్చి బెడ్ మీద పడివున్నప్పుడు దూరం గా నిలబడిన దేమిటి? వారి ఆత్మ కాక ! గుండె ఆగిపోయినా మళ్ళీ దాన్ని పనిచేయించడానికి మెడికల్ గా ఇంకా వ్యవధి వుండడం వల్ల, డాక్టర్లు వాళ్ళ సాధనలు వాళ్ళు చేస్తూ పోయారు. ఆ సాధనలకు గుండె కొట్టుకోవడము మొదలయేసరికి ఆత్మ మళ్ళీ యధాస్థానానికి శరీరం లోకి రాగానే బ్రెయిన్ పని చేసి వాళ్ళు పునర్జీవితులయ్యారు.
ఏరన్: దిగ్బ్రాంతి తో విన్నాడు. డాక్టర్ ఇందులో ఏది ముందు జరిగింది?
హౌసర్: ఇది ముందు, ఇది వెనుక అని చెప్పడం కష్టం. ఇవన్నీ సిరీస్ ఆఫ్ ఫంక్షన్స్. ఒకదానితో ఒకటి వెంటవెంటనే జరిగేవి. ఈ వా ర్త ఎన్నో పేపర్స్ లోనూ, మెడికల్ జర్నల్స్ లో కూడా వచ్చాయి. ఇప్పటివరకూ ఇంతే తెలిసింది. ఇంకా ఎన్నో డీప్ స్టడీస్ చెయ్యాలి.
ఏరన్ చాలా ఉత్సాహంతో ఎంతో హోప్స్ ని పెంచుకున్నాడు. అయితే డా. హౌసర్ చెప్పినట్లు అనైటాని వప్పించ గలిగితే ..కేసు వివరాలు బయట పడిపోతాయి. పెయింటర్ ఆత్మ మాకు తప్పకుండా సహకరిస్తుంది. కాకపోతే దానికి మేమే ఒక మార్గాన్ని వేయాలి.
అక్కడినుండి ఫెర్నాండేజ్ తో బయటపడి అనైటాని అప్పుడే పిలిచి మాట్లాడదామని నిర్ణయించుకున్నారు. టైము సాయంత్రం ఏడున్నర. ఇద్దరూ వాటర్ ఫ్రంట్ దగ్గిర ఒక మంచి రెస్టారెంట్ లో కూర్చొని  జాజ్ మ్యూజిక్కు రిలేక్స్ అవుతూ అనైటాని కూడా అక్కడికే డిన్నర్ కి వచ్చేయమని పిలిచారు. అనైటా పావుగంట వ్యవధిఓ అక్కడకు చేరుకున్నది. తాను కూడా జాజ్ మ్యూజిక్కుని, అందమైన సాయంత్రాన్ని రిలాక్స్ అవుతూ ఎన్ జాయ్ చేస్తోంది. అప్పుడే ఏరన్ సడన్ గా పెయింటర్ ఇంకా ఏమన్నాడు అని అడిగాడు. ఆసడన్ చేంజ్ కి ఒక సెకను ఆగి, మళ్ళీ నవ్వేసింది అనైటా. ముగ్గురూ కావలసిన ఫుడ్డు ఆర్డర్ చేసుకొని.. అపటైజర్స్ తింటూ మాటల్లో పడ్డారు. అనైటా ఇంకా ఫెర్నాండేజ్ ని పరిచయం చెయ్యలేదేమిటా అని అనైటా అనుకుంటున్నంతలో..
ఏరన్: బై ద వే.. హి ఈజ్ ఫెర్నాండేజ్ ఎ రైటర్ అండ్ మై ఫ్రెండ్.
అనైటా: నైస్ టు మీట్ యు. ఐ యాం తింకింగ్ వై యు లేట్ టు ఇంట్రడ్యూస్ మి టు హిం?
ఏరన్: వెయిటింగ్ ఫర్ థ రైట్ టైం, యు ఆర్ ఎంజాయింగ్ థ మ్యూజిక్ యాస్ సూన్ యాస్ కం.
అనైటా: యా, ఐ యాం సో టైయార్డ్ విథ్ లాట్ ఆఫ్ థాట్ ప్రాసెస్ గోఇంగ్ ఆన్ ఇన్ మై బ్రెయిన్. కాస్త ఈ అందమైన సాయంత్రం చక్కటి జాజ్ వినగానే ఎంతో హాయనిపించి ఎక్కడికో వెళ్ళిపోయాను, సారీ అబౌట్ ఇట్.
ఫెర్నాండేజ్: (నవ్వుతూ) అది మేము గమనించే డిస్టర్బ్ చెయ్యదలచుకోలేదు.
ఏరన్: పెయింటర్ గురించేనా ఆలోచనా?
అనైటా: అవును. చాలా కలవరం గా వుంది, పాపం చిన్నపిల్లలు.
ఏరన్: అనైటా, ఇది జరిగిపోయి ముప్ఫై ఏళ్ళకు పైగా అయిపోయింది, ఇప్పుడే ఫ్రెష్ గా జరుగలేదు. ఎందుకంత కలవరం?
అనైటా: అంటే నీ కేమీ బాధలేదా?
ఏరన్: జాలి వుంది, అంతకన్నా ముఖ్యం గా జరుగుతున్నదంతా చూస్తుంటే ఆశ్చర్యం, దిగ్బ్రాంతి. ఈ ఫీలింగ్స్ ని ఎలా మిస్సవుతున్నావ్? కలవరం దేనికి కలుగుతుంది?
అనైటా: కలవరం. నిజమే ఎందుకో చాలా కలవర పడుతున్నాను.
ఏరన్: ఎందుకంటే నీ 6 సెన్స్.. పెయింటర్ ఆత్మ సెన్సెస్ లేదా అతీంద్రియ శక్తులతో అనుసంధానమయ్యింది. అందుకే పెయింటర్ కలవరపడుతుంటే, నువ్వూ కలవరపడుతున్నావు. ఎందుకు పడుతున్నావో నీకూ తెలియడం లేదు. అందువల్లనే మాకున్న ఫీలింగ్స్ నీకు కలగడం లేదు, సహజత్వానికి దూరమవుతున్నావ్!
అనైటా: వ్వాట్? నాకేం జరిగింది?
ఏరన్: యస్.
అనైటా: నాకేం అర్ధకావడం లేదు.
ఏరన్: ఇప్పుడర్ధం కాదు, ముంద్ ముందుకి నీకే అర్ధమవుతుంది మామాట కాస్త వింటే. ఈ కేసు నీ చేతిలోనే వుంది. జేసన్ కి కూడా నువ్వే హెల్ప్ చెయ్యగలవు.
ఫెర్నాండేజ్: అవును అలైటా. ఏరన్ చెప్పేది ముమ్మాటికీ నిజం. పెయింటర్ ఆత్మ ఘోష ని వినగలిగే శక్తి మీ బ్రెయిన్ కి వుంది. ఇదంతా ఒక సైన్స్.
అనైటా: సైన్స్? ఏవో మూఢ నమ్మ్మకాలని నాపై మీరిద్దరూ రుద్దుతున్నట్లుగా నా కనిపిస్తున్నది.
ఫెర్నండేజ్: లేదు అనైటా. ఈ కేసుకి పెర్ఫెక్ట్ సొల్యూషన్ మీవల్లనే దొరుకుతుంది..
అనైటా: ఏమంటున్నారు మీరిద్దరూ?
తాను గూగుల్ లో చేసిన సెర్చ్ దగ్గిర నుండి ఇక ఫెర్నాండేజ్ ని కలిసి ఆ పై డా. హౌసర్ వరకూ, అలాగే అనైటా పైన వివిధ ప్రశ్నలను అడిగి, వివిధ కోణాల్లో తాను రాబట్టిన విషయాలను కూలంకషం గా ఏరన్ వివరించాడు.  అనైటా దిగ్బ్రాంతిని చెందింది. నాకు తెలియకుండా ఇంత పరిశోధన చేశావా?
ఏరన్: యస్. అదీ కూడా ఫెర్నాండేజ్ సహాయంతో. కాబట్టి నీ ద్వారానే విషయాలన్నీ తెలుసుకోవాలి. నీ కోపరేషన్ ఎంతైనా అవసరం, డా. హౌసర్ ని మనం కలవాలి ఆయన సలహా ప్రకారం నువ్వు ఆయనకి సహకరిస్తే మనకన్ని విషయాలు బయటపడతాయి, ఏమంటావ్?
అనైటాకి ఒక ప్రక్క ఇదంతా బుర్ర గిర్రున తిరుగుతున్నది. మరో ప్రక్క ఆ కేసు తన వల్ల ఒక కొలిక్కి వస్తున్నదంటే కూడా ఒక ఆనందం. అందుకే తడబడకుండా “సరే” .. అని అంది.
అనైటా వప్పుకున్నందుకు ఏరన్ కి, ఫెర్నాండెజ్ కి కొండంత బలమొచ్చింది. ఇక జేసన్ ని కలిసి తనని సహకరించమని అడగాలి, కానీ ఎక్కడో పోలీసు కదా ఇవన్నీ నమ్ముతాడా అనిపించింది. కానీ పోలీసోడికి 6th సెన్స్ ఎంత స్ట్రాంగ్ గా వుంటుందంటే నేరం నిర్ధారణ జరిగేలోపల నేరస్థుడెవడో చెప్పగలగాలి. అది పోలీసోడికి వుండాల్సిన లక్షణం. ఏరన్ కి ఇప్పుడర్ధమవుతుంది.
ఇంకా వుంది…
రచన: సమ్మెట ఉమాదేవి
“వివాహమన్నది  మధ్యలో ఆరంభమయిన ప్రయాణమే అయినా చివరి వరకు సాగేదే ఆ యానం. అలా మనతో కలసి నడవడానికి ఎక్కడో ఎవరో మనకోసం పుట్టే ఉంటారన్న భావనే అద్భుతంగా  ఉంటుంది కదూ..” సందీప్ అన్నాడు.
“అవును ఒక నిర్ణయం మన జీవితాలను మార్చేస్తుందిస్తుంది కదూ.” నాటక ఫక్కీలో అన్నాడు మనోజ్.  సందీప్ మనోజ్ బీ టెక్ నుండి మంచి మిత్రులు ఇపుడు రూమ్మేట్స్  కూడా
“రేపు అమ్మా నాన్నా వస్తున్నారు మనోజ్ . ఏవో సంబంధాలు  ఉన్నాయట. నువ్వు కూడా ఉండాలి సుమా ..
“ఓ.. తప్పకుండా .. మై హూనా.. ”
“మొగవాడినన్న బింకం చూపించడమే గాని ఈ పెళ్లి  చూపులు ఇదీ మనకు ఎంత  మొహమాటంగా ఉంటాయో కదూ. నీకు ఆ సమస్య  లేదు మీ  మరదలు  ఉంది  కదా “..
“అవును కాని ఎందుకో  నా కోసం ఆమో, ఆమె కోసం నేనో అన్న భావన కలగడం లేదురా  శాలినిని చూస్తుంటే..  వేరే సంభంధం చూడమని అమ్మకు చె ప్పేసాను..”
“అదేంటి మనోజ్ నువ్వు ఆ అమ్మాయిని కాదంటే  మీ అత్తయ్యా, మామయ్య బాధ  పడరా..”
” లేదు సందీప్  నేను తనను కాదనడం కాదు. తానే నన్ను వద్దనుకుంటుంది ..”
“నువ్వేమి బాధపడకు మనోజ్ ..”
“తన గురించి నేనేమి ఆశలు  పెంచుకోలేదు కాబట్టి నాకు  పెద్దగా బాధ లేదు. కాని.. ఈ సందర్భంగా  అమ్మాయిల  అభిరుచులు  అలవాట్లు  ఎలా మారిపోతున్నాయో అన్నది  నాకు  బాగా అర్ధమౌతున్నది..”  అనుకున్నాడు మనసులో
*** ***  ***
మర్నాడు ఉదయమే అమ్మ నాన్నాల  కోసం సందీప్ స్టేషన్ కి,   కాస్త పని ఉండి  బాంక్ కి మనోజ్ బయలు దేరారు. బ్యాంకు పని అవ్వగానే కాంటిన్ కి  వెళ్లి నాన్ రోటికి ఆర్డర్ ఇచ్చాడు.
మనోజ్ కు మరదలు శాలిని  గుర్తుకు వచ్చింది.  కిందటి  నెల మామయ్య వాళ్ళింటికి వెళ్ళినప్పుడు   రాధత్త  షుగరు, బీపి, ఒబేసిటీ లతో ఇప్పుడే  చేతకానిదానిలా అయిపొయి పని చేసుకోలేక పోవడం గమనించాడు. శాలిని అత్తయ్యకు ఇంటి పనుల్లో గాని బయటి పనుల్లో గాని  ఏ సాయం చేయ్య కపోగా .. అస్తమానం  చెవుల్లో ఇయర్ పోన్స్ పెట్టుకుని పాటలు  వినడమో ఫ్రెండ్స్ తో మాట్లాడుకోడమో చేస్తూ మంచినీళ్ళు  కూడ అత్తయనే అడగడం చూసాడు. పైగా తనను చెయ్యి పట్టుకుని తన గదికి లాక్కెళ్ళి ..
” ఆ ముసలి వాళ్ళతో మనకెందుకు గాని ఏమి సినిమాలు చూసావు బావా .? ఫారిన్ ట్రయల్స్ ఏమయనా చేస్తున్నావా.. అబ్బా ఇక ఇండియాలో యెంత కాలం ఉంటావు..?” అడిగింది
“నాకా ఆలోచన లేదు శాలిని ..! అమ్మ నాన్నలను వదిలి ఎక్కడకు వెళ్లేదే లేదు. నాకు ఆ  ప్రయాసలు  డబ్బు కెరీర్ అంటూ పరుగులు పెట్టడంవల్ల  మన తల్లిదండ్రులకు దూరము అవడం మాత్రమే కాదు ..  పుట్టిన పిల్లలను ఇబ్బంది పెట్టడం అవుతున్నది.  మనమా పూర్తిగా అక్కడ స్థిరపడలేము  వెళ్లి నాలుగు డబ్బులు  ఇల్లు స్థలం సంపాదించుకున్న ఈ  పదేళ్ళ లో  పిల్లల భాషా  సంస్కృతులలో తేడా వచ్చేస్తున్నది .. ఇలా నేను ఎంతోమంది కుటుంబాలను  చూస్తున్నాను..”
“అంటే  వెళ్ళేవాళ్ళంతా ఫూల్సా..”
“అలా అని నేను అనడం లేదు. బయటకు  వెళ్ళడం నా మనస్తత్వానికి సరిపడదు అంటున్నా.. నాకు అమ్మ నాన్నలకు.. దూరంగా  వెళ్ళడం ఇష్టం లేదు ” అని చెప్పాడు. అప్పటినుండి
“బావ ఫారిన్ కి వెళ్తే మామిడి  కాయ పప్పు , గొంగూర పచ్చడి గుమ్మడి వడియాలు మిస్సవుతాడట నాన్నా.” అంటూ వెటకారమాడింది.  “అయినా  నువ్వు  ఫారిన్ కి వెళ్లవుగా..” అంటూ దెప్పడం  మొదలు పెట్టింది. ” “ఫారిన్ కి వెళ్ళను అనే  నిన్ను నేను చేసుకోలేను..” అన్న విషయం అడుగడుగునా స్పష్టం చేసింది. అమ్మకివేవి చెప్పడం ఇష్టం లేక వేరే సంభంధం చూడమని చెప్పాడు.
తరువాత చూసిన సంబంధం రమణి, నిజంగానే రమణీయంగా ఉంది.  పెద్దలు ఇద్దరినీ మాట్లాడుకోడానికి ఏర్పాటు చేసారు. ” నేను మీకు నచ్చే ఉంటాను. దయ చేసి నచ్చలేదు  అని చెప్పండి. నాకు   మీలా ఇండియాలోనే ఉండి పోవాలని అనుకోవడం లేదు ..” అని అన్నది
ఇక  పెళ్లి  సంబంధాలు చూసే శంకరం  “నువ్వు ఇప్పటి నుండే నేను విదేశాలకు వెళ్ళను అని చెప్పకయ్యా.. పెళ్ళయ్యాక ఆమెకి ఫారిన్ వెళ్ళాలని ఉన్నా  నీ పెళ్ళాం నిన్ను  వదిలి  ఎక్కడకు పోతుంది చెప్పు ” అని అన్నాడు. ” నేను అలా చెప్పలేను..”  చెప్పేసాడు .
“బీ.టెక్ చదివి ఇదేమి  బుద్దయ్యా .. ఈ ఎమ్మెస్ చేస్తానికో ఏదయినా మరో మంచి కంపెనిలో చెరో  విదేశాలకు వెళ్తే నాలుగు దేశాలు చూడొచ్చు నాలుగు రాళ్ళూ వేనుకేసుకోవచ్చు కదా..” అని  వాదించాడు. ఓ క్వాలిఫైడ్ అబ్బాయి  విదేశాలకు వెళ్ళడం ఇష్టం లేదు అనడం సుతారము నచ్చలేదు అతనికి.
ఓ పెద్దమనిషి తను పని  చేస్తున్న ఉద్యోగం గురించి జీతం గురించి వాకాబ్ చేసుకుని వచ్చి మనోజ్ ని  కలిసి  కుటుంబం గురించి అడిగాడు. వివరాలు చెప్పాక..  “మీ ఉద్యోగం  అదీ బాగానే  ఉన్నది.  కాని   దానికి   తగ్గ  బాద్యతలు కూడా ఉన్నాయిగా .. మీకు ఓ  తమ్ముడు, చెల్లెలు.. అంటే ఆ ఇద్దరి బాధ్యత  మీదే నన్న మాట. పైగా మీ నానమ్మా  మీ దగ్గర ఉంటారా…?మా  అమ్మాయి ఇంత మందికి చెయ్యలేదు. ఇంత పెద్ద కుటుంబంలో  మా  అమ్మాయి ఇమడలేదు” అన్నాడు.  “తమ్ముడూ, చెల్లి, అమ్మ నాన్నా, నానమ్మా ఇది పెద్ద  కుటుంబం.. అతనికి” విరక్తిగా  నవ్వుకున్నాడు  ..
మనోజ్ జ్ఞాపకాలనుండి బయట పడి,  సందీప్ దగ్గర నుండి పోన్ లేదు పిన్నీ బాబ్బాయి వచ్చే ఉంటారు. అనుకుంటూ బిల్ కట్టి  బయటకు నడిచాడు. సందీప్ కి తనే  పోన్ చేసాడు. ఎందుకో పోన్  కలవడం లేదు. ఒక వేళ మెడికల్ చెకప్ కని హాస్పిటల్ కి   వెళ్ళారేమో.. అందుకే   స్విచ్ ఆఫ్  చేసుకున్నాడేమో  అనుకున్నాడు.
కొద్ది దూరం వెళ్ళాక రఘు, నర్సింగ్ కనపడ్డారు.”పదరా  హాస్టల్ కి వెళ్దాం మనోళ్ళంతా ఇవ్వాళ అక్కడే కలుస్తున్నారు..”
“వద్దురా నన్ను ఒదిలెయ్. ఇక ఆ హాస్టల్ అది వద్దు అనుకునేగా  దూరం  వచ్చేసాను గాని,  ఏమిటి సంగతులు ” అడిగాడు మనోజ్.  రోడ్డు పక్కనే ఉన్న బడ్డి కొట్టు దగ్గర  చేరి ముగ్గురూ మాటల్లో పడ్డారు.
” ఏముంటాయిరా ఎప్పటిలాగే హాస్టల్ దారంతా  చెట్ల చాటున కనపడే జంటలు, కాంపౌండ్ చుట్టూ ఖాళీ సీసాలు, సిగిరెట్ పీకలు. అందరూ ఒక దగ్గర చేరి , సినిమాలు, రాజకీయాలు, అమ్మాయిల ముచ్చట్లు.. ఎప్పటి లాగే కళా పోషణ జరుగుతున్నది నవ్వాడు రఘు.
అలా రఘు, నర్సింగ్  గల గల ఏదో మాట్లాడుతూనే ఉన్నారు మనోజ్ సందీప్  నుండి పోన్ కోసం ఎదురు చూస్తూ వింటున్నాడు.
“అరె మనోజ్ వీడికి  తాగుడు ఇంకా ఎక్కువయ్యిందిరా”  రఘు ఆరోపించాడు.
” ఒరే ఎదురుగా మిఠాయిలు పెట్టి నువ్వు తినకూడదురా అంటే ఎలా కుదురుతుంది రా..? కళ్ళముందే బడ్డీ కోట్లల్లో పాన్ పరాగ్ లు,  సిగిరెట్లు, కనపడుతుంటాయి నువ్వు కాల్చొద్దు అంటారు. సందు సందుకు బార్లు ఉంటాయి. నువ్వు తాగొద్దు  అంటారు.  రూం రూంలో కింగ్ ఫిషర్ కాలెండర్లూ ఊరించే తారల బొమ్మలు. రోడ్లమీద  కవ్వించే సినిమా పోస్టర్లు.. సినీ మాయ లోకం చూపే పరువాల పాపలు. బయటకు వస్తే నఖ శిఖ పర్యంతం అందంగా అలకరించుకుని తిరిగే  కలర్స్. అసలు ఎట్లారా బతకడం ..?  నేనయితే అమ్మా ఉద్యోగం వచ్చినప్పుడే  వస్తుంది. నా పెళ్ళాంతో కలిపి  నీకు .. ముగ్గురు పిల్లలనుకో నాకు  పెళ్లి చేసేయి. లేకుంటే నేను ఎవర్ని ఎత్తుకోస్తానో నాకే తెలియదు అని చెప్పేసాను..” నవ్వాడు  ఆ నర్సింగ్.
“నువ్వు తాగడం సరే.. ఆ సబితా  వాళ్ళకు ఇంకా తెచ్చిస్తున్నావా …”  అడిగాడు.
“మరి.. వాళ్ళు నన్ను వదలరు. తప్పదు.. ఎమి చేస్తాం చెప్పు  ?”
“సిగ్గు లేదురా అలా చెప్పుకోడానికి ..”
” . వాళ్లకు లేని  సిగ్గు నాకెందుకురా. నా కమీషన్  నాకు వస్తుంది. నేను తేకపోతే వాళ్ళు మరొకరితో తెప్పించుకుంటారు కాని తాగుడు మానేస్తారనుకుంటున్నావా.  పబ్ లకు వెళ్తున్నారు.  వాళ్ళు నువ్వు   అనుకున్నంత  అమాయకులేమి కాదు. చాటు మాటుగా హుక్కలు తాగుతున్నారు.  సిగిరెట్లు కాలుస్తున్నారు. అన్నీ రుచి చూడాలని వాళ్ళ తాపత్రయం. ఆదివారం వచ్చిందంటే వాళ్ళు వీడెనుక  పడతారు.. వీడేమో వాళ్ళకు  బీర్లు, యాపిల్  జూసులు తెచ్చిస్తాడు.” మనోజ్ మానం వహించాడు.
తనను  సిగరెట్స్ తెచ్చిపెట్టమని, పబ్ కి  తీసుకెళ్లమని   వెంట పడి పది వేధించే జయంతి గుర్తుకు వచ్చింది.  “నా వల్ల కాదు  నన్ను  వదిలేయ్..”  అన్నప్పుడు నలుగురిలో పట్టుకుని  “వీడో  స్పెషల్ మేడ్..” అంటూ ఈసడించుకున్న విషయం గుర్తుకు వచ్చింది. మనోజ్ ఏదో అనబోయేంతలో. సందీప్ నుండి పోన్ ..
“ఏమయి పోయావురా అమ్మ వాళ్ళు వచ్చేసారా ..?”  అడిగాడు.
“మనోజ్  అమ్మ వాళ్ళకు ఆక్సిడెంట్ అయ్యింది రా.  నువ్వు త్వరగా రారా నాకు చాల భయంగా ఉంది ..” ఏడుస్తూ  చెప్పాడు సందీప్. కళ్ళు తిరిగినంత  పనయ్యింది
“నువ్వేమి కంగారు పడకు నేను బయలు దేరుతున్నా.”  హాస్పిటల్ అడ్రస్ కనుక్కుని రఘుని, నర్సింగ్ ని వెంట పెట్టుకుని కంగారు కంగారుగా బయలు దేరాడు ..
“అమ్మ వాళ్ళు ఇంత దూరం మా కోసం రావొద్దు.   మేము  ఆటోలో వచ్చి అమీర్ పెట్  దగ్గర నిన్ను కలుస్తాము అన్నారు.  వాళ్ళను తీసుకొస్తున్న వస్తున్న ఆటోను ట్రక్కు  గుద్దేసింది. నాన్న తలకు దెబ్బ తగిలింది. కుడి కాలు విరిగింది.  రిబ్స్ విరిగి ఉంటాయి అంటున్నారు. అమ్మ తలకు బలమయిన దెబ్బలు తగిలాయి. కంటి చూపు ఉంటుందో పోతుందో తెలియదు ..” బావురుమన్నాడు. మనోజ్  కళ్ళు చెమర్చాయి
“ప్రాణాపాయం  లేదు అన్నారు కదా.  అదే అదృష్టమనుకోరా ధైర్యంగా ఉండు.. ” అన్నాడే కాని గాయాలతో  అలా స్పృహ లేకుండా  పడి ఉన్న అరుంధతమ్మ పరిస్థితి చూస్తే  గుండెలు అవిసిపోయాయి. ఇక నెప్పితో  కేకలు పెడుతున్న సంజీవరావు బాధను చూడలేక పోయారు. ఇంతలో సిస్టర్ వచ్చి
” మీ నాన్న గారిని త్వరగా ఆర్థో  ఫిజిషియన్  దగ్గరకు తీసుకెళ్లాల్సి  ఉంటుంది.  వెంటనే సర్జరీ  చెయ్యాల్సి ఉంటుంది..” అని హెచ్చరించి వెళ్ళిపోయింది .
“ఎలారా ఇక్కడ అమ్మ స్పృహ లేకుండా పది ఉన్నది.. నాన్నను గ్లోబల్ హాస్పిటల్కి తీసుకేల్లాలాట ..” సందీప్ ఆందోళన పడిపోయాడు ..
” సందీప్ నువ్వు అమ్మను చూసుకో. రఘు నువ్వు ఇక్కడే సందీప్ కి తోడుగా ఉండు.  మేము అంకుల్ ని  గ్లోబల్ హాస్పిటల్ కి తీసుకెళతాం.” అన్నాడు.
*** ***  *** ***
మనోజ్ అంబులెన్స్ లో వెళ్ళాడు.  నర్సింగ్ మనోజ్ బండి తీసుకుని వెనుకే వచ్చాడు. సంజేవరావును ఐ సి యు  లోకి తీసుకెళ్ళారు ..
తన అకౌంట్లో  ఉన్న డబ్బుకు తోడు పోన్ చేసి  కొలీగ్స్ ఇద్దరి దగ్గర మరి కొంత డబ్బు అడిగాడు. అడిగిన మందునల్లా కొని తెస్తూ. అటూ ఇటూ పరుగులు పెట్టాడు.. సందీప్ కాల్స్ అటెండ్ అవుతూ అరుంధతమ్మ గురించి కనుక్కుంటూ  ధైర్యం చెప్పసాగాడు. సందీప్ వాళ్ళ ఒక అక్క డిల్లిలో ఉన్నది .”వచ్చే నెల అక్క డెలివరీ. ఇప్పుడు  అక్కకి  ఈ  వార్త ఎలా చెప్పాలో అర్ధం కావడం లేదు..” అంటూ బాధ పడ్డాడు.
” సంజీవరావుగారి తరుపున మీరేనా? పేషంట్ పిలుస్తున్నారు .. సిస్టర్ వచ్చి పిలిచింది.  లోపలి గది నుండి మరో గదిలోకి  అడుగు పెట్టగానే  ఆ చల్లదనం, ఆ మందుల వాసన, ఆ  నిశ్శబ్దం భీతి గొలిపాయి. లోపల నాలుగు బెడ్స్ పైనా నలుగురు ప్రమాదకరమైన పరిస్థితిని  ఎదుర్కుంటున్న పేషంట్స్ ఉన్నారు. సంజీవరావు తలకు కట్టు కట్టి ఉంది. గుండెల మీద బాండేజి చుట్టి ఉంది .
సందీప్ ని చూడగానే”బాబు అది బతుకుతుందంటావా.” బావురుమన్నాడు .
“పిన్నికేమి పరవాలేదు. బాబాయి.. మీరు ధైర్యంగా ఉండండి. ముందూ, మీరు కోలుకోవాలి.?”
” ఏమి కోలుకుంటానో నరకం కనపడుతున్నదయ్యా ..” పెద్దగా ఏడ్చేశాడు.
“అంకుల్ మీకేమి అవ్వదు. నేను చెప్తున్నా వినండి. కొద్దిపాటి  గాయాలతోనే బయట పడ్డారు .. త్వరలోనే కోలుకుంటారు. కాకపోతే కొన్ని రోజులు ఈ ఇంజక్షన్స్  మందులూ తీసుకోవాలి అంతే ..” నర్స్ వచ్చి సంజీవరావు చెయ్యి పట్టుకుని నిమురుతూ సన్నని స్వరంతో ధైర్యం చెప్పి ఇంజక్షన్ చేసింది.
“మీరు అతని చెయ్యి పట్టుకుని ధైర్యం చెబుతూ కాస్సేపు అతని దగ్గరే కూర్చోండి ఫీవర్ వచ్చింది. ఫిట్స్ వచ్చే అవకాశం ఉంది ”  చిన్నగా చెప్పింది.
ఆ వెంటనే  పక్కనే మరో పేషంట్ కి సెలైన్ పెట్టింది. ఇంకో పేషంట్ కి  ఏవో పరికరాలు అమర్చి రీడింగ్స్ నోట్ చేసుకుంటున్నది. మనోజ్  సంజీవరావుకి  ధైర్యం చెప్తూ పక్కనే ఉన్న స్టూల్ మీద  కూర్చున్నాడు. మద్య మధ్య నర్స్ చేస్తున్న పరిచర్యలు చూస్తున్నాడు. అటూ ఇటూ మెల్లగా నడుస్తూ.. మధ్య మధ్య వచ్చి వెళ్తున్న డాక్టర్లకు రోగుల పరిస్తితి వివరిస్తూ, బయటకు వెళ్లి  రోగుల  తరుపు వాళ్ళకు జవాబులు  చెబుతూ.. ఆ వెంటనే వచ్చి  పేషంట్స్ పల్స్,  బీపి  చూస్తూ..వాళ్ళకు ధైర్యం చెబుతూ, సెలైన్లు మారుస్తూ, ఇంజక్షన్లు చేస్తూ,  మందులు వేస్తూ. వాళ్ళకు ప్రాణం పోసే దేవకన్యలా కనిపించింది ఆమె.  హెడ్ నర్స్ వచ్చి పిలవడాన్ని బట్టి ఆమె పేరు ‘ధాత్రి ‘ అని అర్దమయ్యింది.
“ఇంక మీరు వెళ్ళవచ్చు ఏదయినా  అవసరమయితే పిలుస్తాను..” అన్నది మరో లోకంలోకి వచ్చినట్లు బయటకు వచ్చాడు . టైం  చూసుకుంటే రాత్రి పన్నెండు దాటింది. నర్సింగ్ పదకొండు గంటలకే వెళ్లి పోయాడు. ఎప్పటికప్పుడు  అమ్మావాళ్ళకు  పోన్ చేసి చెబుతూనే ఉన్నాడు.  ఇపుడు పన్నెండు దాటి పోయిందని ఇక కాల్  చెయ్యలేదు.
హాస్పిటల్ అంతా నిశ్శబ్దంగా ఉన్నది. కింద పైనా బోలెడు వార్డులు  ఉన్నాయి. ఇదొక్కటే విసేరేసినట్టు కారిడార్ కి  ఈ మూలాన ఉన్నది. ఆ అమ్మాయి ఒక్క చేత్తో మృత్యువుతో పోరాడుతున్న నలుగురయిదుగురు  పేషంట్స్ ని చూస్తున్నది. మందులతో పాటు వాళ్ళకు మనోధైర్యాన్ని ఇస్తున్నది. ధాత్రిని చూస్తుంటే  భలే ముచ్చట వేసింది మనోజ్ కి..
సందీప్ పోన్ చెయ్యగానే  “బాబాయికేమి పరవాలేదు.. పిన్ని గురించే ఆందోళన పడుతున్నారు” అని పరిస్థితినంతా వివరించి చెప్పాడు.
*** ***  *** ***
మర్నాడు  సంజీవరావుకి ఆపరేషన్ జరిగింది. దాదాపు మూడు రోజులు ఐ సి యు లోనే ఉంచాల్సి వచ్చింది. సందీప్ అక్కడ అమ్మను వదిలి పెట్టి వచ్చి ఇక్కడ ఎక్కువ సేపు ఉండలేక, వెళ్ళలేక సతమతమైపోయాడు.
“సందీప్ నేను వారం  రోజులు  సెలవు పెట్టాను. నీవు ఇక బాబాయి  గురించి వర్రీ  అవ్వకు.. పిన్ని   సంగతి చూసుకో. అటూ  ఇటూ  తిరుగుతూ అవస్థ పడకు మధ్య మాధ్య రఘూ, నర్సింగ్ వస్తూ పోతూనే ఉంటారు ” అంటూ ధైర్యం చెప్పాడు
“ఇలా సెలవు పెట్టి.. డబ్బులు ఖర్చు పెట్టి ఎలా తీర్చుకోవ్వాలి రా నీ ఋణం.”  .. సందీప్ ఏడ్చేశాడు.       “బంధువులంతా పలకరించి వెళ్తున్నారే గాని ఎవరి జీవితాలు వాళ్ళవి. మనకోసం హాస్పటల్ లో రాత్రి పూట కూడా ఉండే వారెవరు..? బావగారు  వచ్చి, నెలలు  నిండిన మీ  అక్క అక్కడ  వంటిరిగా  ఉంది. నేను  వెళ్ళక తప్పడం లేదు అంటూ  వెళ్ళలేక, వెళ్ళలేక  వెళ్లారు. మనిషికి  మనిషి  సాయం ఎంత  అవసరమో కదరా .. డబ్బులంటే అప్పయినా తెస్తాము రా,  మనుష్యులనేలా  తెస్తాము.”  సందీప్ చాల బాధపడుతూ అన్నాడు .
” ఇప్పుడు నువ్వు మరేమీ ఆలోచించకు .. బాబాయిని  రేపు వేరే వార్డ్ కు మారుస్తారనుకుంటా .. నువ్వు పిన్నికి ధైర్యం  చెప్పు” అని చెప్పి పంపించాడు. వెళ్తూ వెళ్తూ సందేప్ అన్న మాటలు చెవుల్లో రింగు మంటున్నాయి మనోజ్ కి
“మనోజ్   నేనంటూ ఇక్కడ ఉంటేనే పరిస్తితి ఇలా ఉన్నది.. కిందటి సారి వచ్చిన అవకాశాన్ని  ఉపయోగించుకుని  నేను విదేశాలకు వెళ్ళిపోయి ఉంటే.. అప్పుడు  అమ్మా వాళ్ళకు ఇలా ఏదయినా  జరిగి  ఉంటే  దిక్కులేని వాళ్లై  పోయేవాళ్లు కదరా ..” అన్నాడు. దేశం వదిలి వెళ్ళడానికి ఇష్టపడని మనోజ్ మనో  భావనలకు మరింత బలం చేకూరింది.   అమ్మా నాన్నలకు పోన్ చేసి గుండె బరువంతా దిమ్పుకున్నాడు.
*** ***  *** ***
సంజీవరావు కు మందులు ఇచ్చి వస్తానని లోపలికి వెళ్ళాడు మనోజ్.
” ఏంటి! మీ డ్యూటి  టైం అయిపొయింది కదా,  మీరు ఇంటికి వెళ్ళలేదా?
“పేషంట్ కండీషన్ ఏమి బాగోలేదు మధ్యాహ్నం వెళ్తాను.. వార్డ్ బాయ్ బయటకు వెళ్లినట్టున్నాడు. ఒక్కసారి  ఇటు వచ్చి కాస్త సాయం పడతారా..”
పేషంట్ ను అటు వైపు తిప్పి బాండేజ్ కడుతూ అడిగింది ధాత్రి .  దగ్గరకు  వెళ్లి ఆమె పక్కనె నుంచుని  సాయం చేసాడు. ముఖాన చిన్న దోసగింజంత  బొట్టు తప్ప వేరే ఏ  అలంకరణ  లేదు .. చురుకయిన చూపులు, చిన్న స్వరం, మెత్తని అడుగులు,  సన్నని వేళ్ళు, ఏదో దివ్య శక్తి ఉన్నదామెలో. ఆమెను చూడగానే  దట్టమైన మేకప్ వేసుకుని..    “మీరు ఫారిన్ కి వెళ్ళరా?  ప్లీజ్ నేను నచ్చలేదు అని  చెప్పెయ్యండి..” అన్న రమణి గుర్తుకు వచ్చింది.  చేతిలో  సెల్  పోన్,  చెవులకు  ఇయర్ పోన్స్ తో అస్తమానం అటూ ఇటూ తిరుగుతూ. “ఆ చెప్పరా.. ” ఇంకా ఎంటిరా..? అంటూ  అడిగే క్లాస్ మేట్స్ అనిత, రూపా గుర్తుకు వచ్చారు. “నువ్వంటే నాకిష్టం రా నిన్ను పెళ్లి చేసుకోవాలనుంది ..కాని నీవన్నీ బీ సి నాటి భావాలు .. బీ ప్రాక్టికల్ .. ” అంటూ గొడవ చేసిన  స్రవంతి  గుర్తుకు వచ్చింది
“అలా రాత్రి పూట వంటరిగా.. ఈ పేషంట్స్ మధ్య భయం వెయ్యదా మీకు..”  .
“భయం వేస్తే మా డ్యూటి  ఎలా చెయ్యగలుగుతాము..?  భయాన్ని జయించాలి .. బాధను జయించాలి..”
“అయినా నేనేమి వంటరిగా ఏమి ఉండను.  ప్రతి రెండు గంటలకు డ్యూటి డాక్టర్లు వచ్చి వెళ్తుంటారు. మధ్య మధ్య  హెడ్ నర్స్  వచ్చి వెళ్తుంటుంది’ అన్నది. వేగంగా కదులుతూ. ఆమెని గమనించడం  ఒక ఇష్టమయిన వ్యాపకంగా మారిపోయింది మనోజ్ కి.
తన స్నేహితుల్లో  బొద్దింక చూసి రాద్దాంతం చేసే నిర్మల,  గదిలో  పిల్లి ఉన్నదని రెండు గంటల పాటు  బయటే ఉండి పోయిన  శైలజ  గుర్తుకు వచ్చారు.
అక్కడంతా పాతికా ముప్పయి లోపు  వయసు అమ్మాయిలే .. ముడి వేసుకున్న కురులతో లేత గులాబీ రంగు  యూనీఫామ్ తో శాంతి దూతల్లా ఉన్నారు. యువతరాన్ని వెర్రెక్కించే రక రకాల ఆక్రందనలతో  సంబంధం లేనట్టు       పేషంట్ల గాయాలను, రక్త స్రావాలను చూస్తూ అరుపులు, కేకలూ,  రోదనలు వింటూ వాసనలు భరిస్తూ. సేవే పరమావధిగా నిశ్శబ్దంగా తమ  పనులు తాము చేసుకుంటూ పోతున్న నర్సులందరి మీదా  గౌరవం రెట్టిమపయ్యింది మనోజ్ కి.
*** ***  *** ***
సంజీవరావుని వార్డ్ మార్చారు.  అయ్యో ఇక ధాత్రి  కనపడదు.  ఆమెని చూడాలంటే    మళ్ళీ ఐ సి  యూ  కి వెళ్ళాలేమో  అనుకుంటూ హాస్పిటల్ కి వెళ్ళాడు. అక్కడ సంజీవరావుకి డ్రెస్సింగ్ చేస్తూ ధాత్రి కనపడింది .
“ఏమిటి మీరిక్కడ..” అన్నాడు ..
“నన్ను కూడా వార్డ్ మార్చారు.  ఈ వారమంతా నాకు ఇక్కడే డ్యూటి..” నవ్వుతూ అన్నది.  మనోజ్ కి సంతోషమనిపించింది.  దాత్రి  “అంకుల్ మీరు త్వరగా ఇంటికి వెళ్ళాలనుకుంటే  ఈ మందులు వేసుకోవాలి మరి .”  అంటూ ఒకరిని .. “సర్ మీరు మెల్లగా లేచి  అడుగులు వేయాలి తప్పదు..”  అంటూ మరొకరిని పలుకరిస్తూ  తన డ్యూటిలో మునిగిపోయింది దాత్రి.
“డాక్టర్ గారు మీకు చెప్పే  ఉంటారు. మీ బాబాయిగారు  ఇక్కడ దాదాపు ఇరవయి రోజులు ఉండాలి  ఆ తరువాత ఇంటికి పంపినా నాలుగు నెలలపాటు  వీరు మంచం  మీదే  ఉండాల్సి ఉంటుంది.” దగ్గరకు  వచ్చి చెప్పింది ధాత్రి ..
మనోజ్ వెళ్లి సంజీవరావుకి  టిఫిన్ తినిపించాడు.”
సంజీవరావు ” నువ్వు నాకు దేవుడిచ్చిన కొడుకువయ్యా.. నీ ఋణం ఎలా తీర్చుకోవాలో తెలియడం లేదు ” అన్నారు.
” మీరు మరీను మనలో మనకు రుణాలా బాబాయి ..” అన్నాడు
సందీప్ తండ్రి దగ్గరకు వచ్చినప్పుడు మనోజ్ అరుంధతమ్మ దగ్గరకు వెళ్తున్నాడు. సందీప్ పిన్ని కొడుకు వచ్చి యాక్సిడెంట్ కేస్ సంగతి చూసుకుంటున్నాడు. రోజు ఆఫీస్ కి వెళ్ళి వస్తూ రెండు పూటలా భోజనం తీసుకు  వస్తూ చాలా  ఇబ్బందిగా ఉన్నా ఎలాగోలా తంటాలు పడసాగాడు.  మనోజ్. పదిహేను  రోజులు గడిచిపోయాయి.
*** ***  *** ***
“బాబయి. పిన్నిని  రేపు డిశ్చార్జ్ చేస్తున్నారు.. తన కన్నుబాగు పడింది. ఓ రెండు నెలలు ఎండలో తిరగకుండా  రెస్ట్  తీసుకోవాలాట. ఎల్లుండి పిన్ని  మీ దగ్గరకు వచ్చేస్తుంది కూడా ” అని చెప్పాడు .. సంజీవరావు సంబర పడిపోయాడు.
మధ్యలో  ఈ  పదిహేను రోజుల్లో దాత్రితో మనోజ్ కి  మంచి స్నేహం కుదిరింది.
మనోజ్  తన  అమ్మా, నాన్నా, చెల్లీ తమ్ముడు నానమ్మ అందరి గురించి ఆసక్తిగా చెప్పాడు. తన క్లాస్ మేట్స్. వాళ్ళ అల్లరి గురించి చెప్పాడు.  తన పెళ్లి చూపుల ప్రహసనాలు  చెప్పి నవ్వించాడు.
ఆ రోజు సంజీవరావుకి భోజనం తీసుకెళ్లినప్పుడు. ధాత్రి ఎందుకో  చిన్నబోయి ఎందుకో చాల బాధ పడుతున్నట్లుగా అనిపించింది ..
మనోజ్ బయటకు వెళ్లి  ధాత్రికి టీ తెచ్చి ఇచ్చాడు.   చాలా మొహమాట పడి తాగింది.  అందరూ లంచ్ కి వెళ్తే  తను  మాత్రం రెండయిన మూడయినా వెళ్ళలేదు ..
“మీరు లంచ్ చెయ్యరా..”  అని అడిగాడు.
“బాక్స్ తెచ్చుకోలేదు.  క్యాంటిన్ వరకు  వెళ్ళే ఓపిక లేదు”. అన్నది. అంతలో చివరి  బెడ్డు అతను గట్టిగా మూలిగాడు అటు పరుగెత్తుకు వెళ్ళింది. అతనికి ఇంజక్షన్ ఇచ్చి వచ్చింది థాత్రి.
. “మీకు దేనికి ఓపిక వస్తుందో,  దేనికి ఓపిక ఉండదో నాకు అర్డంయ్యంది కాని  ఇక నడవండి వెళ్లి ఏమయినా తిని వద్దాం.” అన్నాడు .. దాత్రి నవ్వి అతనితో అడుగులు వేసింది.
“వండుకోడానికి ఓపిక లేక  కాదు గాస్  అయిపొయింది.  చూసుకోలేదు..”
“అవును మీరింత  శ్రద్దగా పేషంట్స్ ని చూస్తారు కదా యం బీ బీ ఎస్ ఎందుకు చదవలేదు .. సీటు రాలేదా..”
” సీటు రాక కాదు  రాత  లేక.. అదే సంవత్సరం  మా నాన్న పోయారు. దానితో … నర్సింగ్ బీ ఎస్సి చదివాను. ఎమ్మెస్సీ చెయ్యాలన్న కోరిక తీరనే  లేదు.  నిజానికి డాక్టర్ల కంటే  మేము చేసే  సేవలే ముఖ్యం. కాని ఎంతయినా వాళ్ళు డాక్టర్స్ కదా వాళ్ళు ఏమన్నా పడాల్సిందే” ఆమె కన్నుల్లో  చెమ్మ. అంటే ధాత్రిని ఎవరో డాక్టర్  కోప్పడ్డారని అర్ధమయింది.
“మీరింత బాధ్యతగా  ఉంటారు  మిమ్మల్ని అన్నాడంటే  వాడొట్టి మూర్కుడై ఉంటాడు…”
“అసలు మా వృత్తి అన్నా.  మేము అన్న చాలామందికి   చులకన . అమ్మావాళ్ళు రెండేళ్ళ  నుండి పెళ్లి చెయ్యాలని చూస్తున్నారు .. కాని  ఈ  రోజుల్లో  కూడా  చాలామందికి నర్సులంటే ఇంకా  చిన్నచూపే.  ముందు అమ్మాయి  నచ్చిందంటారు. మళ్ళీ ఎందుకో విరమించుకుంటారు.. ఇక   ఓ డాక్టర్ కి నేను బాగా నచ్చానట కాని   పెళ్ళి కాగానే  జాబ్ మానెయ్యాలట.. తన భార్య  నర్స్ అని చెప్పుకోవడం  అతనికి ఇష్టం లేదట ” నవ్వింది.
“ధాత్రి .. మీతో  ఓ విషయం  చెప్పాలి.   ఈ  యాక్సిడెంట్ జరిగిన పది రోజులకనుకుంటా.. ఆ రోజు  బాబాయికి  బాగుండక ముఖ్యమయిన ఆఫీస్ కాల్స్ అటెండ్ అవ్వలేదు. దాంతో  మా డెలివరీ హెడ్  కి కోపం  వచ్చి సెలవు తీసుకోమ్మన్నాడు. నిజానికి మనిద్దరం పెళ్లి చేసుకుందామా అని  అడగాలని ఉంది ధాత్రి . కాని  నా ఉద్యోగం  పోయింది. మళ్ళీ కొత్త ఉద్యోగం  రావడానికి  కొన్ని నెలలు పడుతుంది..”  .
“నా జీతంతో ఈ  కొన్ని నెలలు ఇద్దరం బతకలేమా..” ధాత్రి అన్నది
“సరే మరి.. నాకు ఉద్యోగం  వచ్చాక నువ్వు ఉద్యోగం మానెయ్యాలి సుమా ” మనోజ్ వంక తెల్లబోయి చూసింది.
“అంత కోపమొద్దు. నువ్వు ఉద్యోగం మానల్సింది.. ఎమ్మెస్సీ నర్సింగ్  చేయడానికి ..”
ఆమె నవ్వుల  పారిజతమయ్యింది.  వెన్నెల మోముతో ఇద్దరూ కలసి ముందుకు నడిచారు.
*** ***  *** ***
“బియాండ్ లౌ!”  అన్న ఈ కథను మొదట ఇంగ్లీషులో రాసినది :  శ్రావ్య. జి
తెలుగులోకి స్వేచ్చానువాదం చేసినది : వెంఫటి హేమ

టేబుల్ ముందున్న కుర్చీలో కూర్చుని పెన్నుల స్టాండు లోంచి ఒక పెన్ను తీసుకుని ఆమె రాయడం మొదలుపెట్టింది. ఆ పెన్నులో సిరా చాలా తక్కువ ఉంది, కాని అది ఆమె చూసుకోలేదు. తన దారిన తాను చకచకా రాసుకుంటూ పోయింది …..
“ఇదిగో, ఇటు చూడు! ఈ లేఖ నేనేం నీ పేరుతో మొదలెట్టడం లేదు, చూశావుగా …. ఎందుకంటే నేను ప్రేమలేఖ అంటూ రాయడం మొదలుపెట్టానంటే అది నీకు తప్ప వేరెవరికీ కాదన్నది, నాకే కాదు – నీకూ బాగా తెలుసు. మళ్ళీ నేను నీకు చెప్పనక్కరలేదు కదూ, ఔనా? ఇంక అలాంటప్పుడు వేరే నీ పేరు రాయడం అవసరమా ప్రియతమా? ఈ ఉత్తరం నువ్వు చదవడం మొదలెట్టగానే ఇది నీకే రాశానన్నది నీకిట్టే తెలిసిపోతుందన్న సంగతి  నాకూ బాగానే తెలుసు !
తొలిప్రేమ అట్టేకాలం నిలవదు, ఎంత వేగంగా పుడుతుందో అంత వేగంగానూ మాయమైపోతుంది – అంటారు చాలామంది. తొలి బాంధవ్యానికి తొందరెక్కువ, అది ఇట్టే వచ్చి అట్టే చక్కాపోతుంది అంటారు మరికొందరు! కాని నేనది ఎంత మాత్రమూ ఒప్పుకోను. అలా అనడం చాలా పెద్ద పొరపాటు – నా దృష్టిలో. ఎందుకంటే , నీకూ తెలుసుకదా;  శాశ్వతంగా మనిద్దరినీ ఒకటి చేసింది తొలి ప్రేమేనని ! కాని, మనిద్దరిలో మొదట ప్రేమలో పడింది నేనేనన్నది నీకు ఇంతవరకూ తెలియనీయలేదు నేను. దానికి కారణం, నేనది నీ కెప్పుడూ చెప్పకపోడమే! ఇక దాచను, చెప్పేస్తా, విను – నిన్ను తొలిసారి మన కాలేజి కారిడార్లో చూడగానే నాకు, “నువ్వే నావాడివి” అనిపించింది గట్టిగా. అది మొదలు నేను క్షణమైనా విరామం లేకుండా నిన్ను ప్రేమిస్తూనే ఉన్నా …
నిజానికి నాది, “లవ్ ఎట్ ఫస్టు సైట్ ” అన్నమాట! “అలా ఎందుకనిపించింది” అని నువ్వు నిలదీసి అడిగితే నా దగ్గర జవాబు లేదు. కాని ఒకటి మాత్రం చెప్పగలను – అప్పుడు నువ్వు నాకు ఎంతో ఆకర్షనీయంగా, కోరదగిన వ్యక్తివిగా కనిపించావు. ఆ మరుక్షణమే నాకు, “నువ్వే నాకు సర్వస్వం” అనిపించింది. కాని ఆ విషయం నేను వెంటనే ఎవరికీ చెప్పలేదు,.చాలా రోజులు ఆ సంగతిని నా మనసులోనే పదిలంగా దాచుకున్నా. ఆ తరువాత నెమ్మదిగా నాకు తెలిసింది – నేనే కాదు, ఇంకా చాలామంది అమ్మాయిలు కూడా నిన్ను చూసి అలాగే , అంటే- అచ్చం నాలాగే, నీ గురించి అనుకుంటున్నారన్నది! అది తెలియగానే నాకు చాలా భయం వేసింది. అక్కడితో నీపై నేను పెంచుకున్న ఆశ మొత్తం నీరుగారిపోయింది. ఆ తరవాత కొన్నాళ్ళకు నువ్వే దాన్ని పునరుద్ధరించావు అది నువ్వు ఒప్పుకోక తప్పదు!
మనది హైస్కూలు  ప్రేమ.  అప్పుడు మనం కౌమారప్రాయంలో ఉన్నాము. మన వయసు కాస్త ఇటూ అటూగా పదిహేడో పదహారో ఉండవచ్చు. మనమేం ఆరిందాలంకాము కదా! అలాగని ఏమీ తెలియని పసివాళ్ళమూ కాము. ఎటూకాని వయసది. అందుకే నేను, మనసులో ఎంత ఆశ ఉన్నా, వల్లమాలిన సిగ్గువల్ల , నాకు నేనుగా నిన్ను పలుకరించలేకపోయా.  చాలా రోజులవరకు నేను నీకు దూరంగానే  ఉండిపోయా. ఆ తరువాత ఎప్పుడో, ఒక మంచి సమయంలో అని చెప్పవచ్చు, మనమిద్దరం తొలిసారి కలుసుకున్నాము.
నేనిప్పుడు నీకో మాట చెప్పాలనుకుంటున్నాను, అది నువ్వు ఒప్పుకోకపోవచ్చు, కాని  నేనది నీకు చెప్పక మానను. అదేమిటంటే – వింటున్నావా? అదేమిటంటే, నువ్వు కాదు, నేనే ముందుగా నీ మాయలో పడిపోయానన్నది! ఇది అక్షరాలా నిజం! ఇన్నాళ్ళూ ఇది నీ నుండి దాచా. ఇంక ఇప్పుడు నీకిది చెప్పక మానను. ఎందుకంటే, ఇప్పుడు కాకపోతే ఇంకెప్పుడు చెప్పాలిట! నువ్వెప్పుడూ అంటూంటావుగా, నువ్వే ముందుగా నన్ను ప్రేమించావని ; అది ఎంతమాత్రం నిజం  కాదని ఇప్పుడైనా నీకు తెలియాలి కదా! నేను నీలా మీనమేషాలు లెక్కింఛి మరీ ప్రేమించలేదు, నువ్వు నా కంటపడ్డ మరుక్షణంలోనే నేను నిన్ను ప్రేమించేశా . ప్రేమ విషయానికి వస్తే, నూటికి నూరుపాళ్ళూ విజేతని నేనే! తొలి చూపులోనే నాకు నీపైన ప్రేమ పుట్టింది, తలమునకలుగా! కాని నేనది ఎవరికీ చెప్పలేదు, నీకు కూడా! అప్పట్లో సిగ్గుతో నాలోనే దాచుకున్నా. ఆ తరవాత నీ ఉబలాటం చూసి చెప్పి “కిల్ జాయ్ “ని కావాలనుకోలేదు. .
చాలారోజుల తరవాత ఒకరోజు కాలేజీలో ఉండగా నువ్వు నన్ను పేరు పెట్టి పిలిచావు, నన్ను నీతో సరదాగా షికారుకి రమ్మని అడిగావు -.అది నీకూ  జ్ఞాపకం ఉండే ఉంటుంది. అదే తొలిసారి నువ్వు నన్ను పలకరించడం.  ఆ వేసవిలోనే నాకు పదహారేళ్ళు వచ్చాయి. నా మనసంతా నీమీది వలపు తొణికిసలాడుతోందేమో మితిమీరిన సంతోషంతో అప్పటికప్పుడు ఆనంద నృత్యం చెయ్యాలన్న ఉత్సుకత పుట్టింది నా మనసులో. ప్రేమ భావనతో నా ఒళ్ళు పులకించి పోయింది. నువ్వు నావైపు చూస్తూ చిరునవ్వు నవ్వినప్పుడు, పలకరింపుగా చెయ్యి ఊపినప్పుడు నేను నా  ప్రేమలో నిలువునా కరిగిపోయేదాన్ని. కాని నా ప్రేమని నీ ఎదుట వ్యక్తం చెయ్యడానికి మొహమాటంగా ఉండేది. అందుకని నా మనోభావనలని లోలోపలే అణిచి ఉంచి, ఏమీ ఎరగనట్లుగా  అమాయికత్వాన్ని నటించేదాన్ని. అలా నటించడం ఎంత  కష్టమయ్యేదో చెప్పలేను.  అయినా సరే!.అది గ్రహించిన నా స్నేహితురాళ్ళు నన్ను చివాట్లు పెట్టేవారు.”నువ్వు చాలా తెలివితక్కువగా ప్రవర్తిస్తున్నావు” అనేవారు. “నువ్విలా సిగ్గుతో అతన్ని తప్పించుకుని తిరుగుతుంటే చివరకు అతడు నీకు పరాయివాడిగానే  మిగిలిపోతాడు. అంతేకాదు, అతనితో కలిసి మసలకపోతే అతని గురించి నీకెలా తెలుస్తుంది” అంటూ హెచ్చరికలు చెప్పేవారు. .
కాని, నిన్నుగురించి నాకు తెలియకపోవడమా! అది ఎలా సంభవం? సంవత్సరంలోని 360 రోజులూ నిన్నూ, నువ్వు చేసే ప్రతిపనినీ అనుక్షణం గమనిస్తూనే ఉండేదాన్ని నేను ; అది నీకు తెలుసునో తెలియదో మరి! నిన్నుగురించి నాకు బాగా తెలుసు – మధ్యాహ్న భోజన సమయంలో నువ్వు అందరితో కలిసివాడివి కావు. నీ ప్రియ మిత్రులిద్దరిని వెంట తీసుకుని స్కూల్ వెనకవైపుకి వెళ్ళిపోయి, అక్కడ లాన్లో కూర్చుని వాళ్ళతో కలిసి లంచ్ తినేవాడివి. ఆ ఇద్దరిలో ఒకరు అమ్మాయి! రాగిరంగు జుట్టుతో ఎత్తరిగా మగరాయుడిలా ఉండేది. అబ్బాయి నల్లని ఫ్రేం ఉన్న దడసరి కళ్ళద్దాలు పెట్టుకుని ఉండేవాడు. చూడగానే అతడు వట్టి “పుస్తకాల పురు” గని యిట్టే తెలిసిపోతుంది. బొత్తిగా మిగతా ప్రపంచంలోని ఎవరితోనూ ఏ సంబంధం లేనట్లు మీ ముగ్గురే మీ లోకమైనట్లు, మీ ముగ్గురూ కలిసిమెలిసి తిరిగేవారు. మిగిలినవాళ్ళు మిమ్మల్ని గురించి, మీరు మొరటు వాళ్ళనీ, పొగరుబోతులనీ చెప్పుకునీవారు. ఏ చిన్న వంక దొరికినా మిమ్మల్ని ఎదో ఒక పొల్లు మాట అనకుండా విడిచిపెట్టేవారు కాదు.
నాకు మాత్రం అది నచ్చేది. కాదు.  నాకు నీ మిత్రులను గురించి ఏమీ తెలియకపోయినా, నువ్వలా నీకు నచ్సినవాళ్ళకి ప్రాధాన్యతనిచ్చి, వెంట తిప్పుకుంటూ, వాళ్ళతో మాత్రమే కలిసి అలా ప్రశాంతంగా తిని తిరగడమన్నది నాకు నచ్చేది.
నీ వెంట తిరిగే ఆ అమ్మాయి, తక్కిన వాళ్ళతో కలివిడిగా ఉండే రకంకాదన్న సంగతి ఆ అమ్మాయిని చూస్తే చాలు ఇట్టే  తెలిసిపోతుంది. క్లాసులో ఒక మూలగా, మౌనంగా తనని తానే ఓదార్చుకుంటున్న దానిలా, ఎవరినీ పలకరించి మాట్లాడకుండా కూర్చుని ఉండేది, పాపం! ఆమెను నువ్వు స్నేహితురాలిగా చేసుకుని నీవెంట ఉంచుకోడం చూశాక నాకు నీమీదున్న ప్రేమ మరీ  పెరిగింది.. ఇక నీ వెంట ఉండే అబ్బాయి విషయానికి వస్తే – అంతా అతన్నొక విచిత్ర జీవి అన్నట్లుగా  చూసేవారు, నేనొక్కదాన్నీ తప్ప! అతడంటే నాకు ఇష్టం ఉండేది. అది ఎందుకో తెలుసా ? అతడు నీ స్నేహితుడని! నువ్వేకాదు, నీకు సంబంధించినవి ఏవైనాసరే – అవి నాకు ఇష్టమౌతాయి. నువ్వంటే నాకంత ప్రేమ. ఎందుకంటే, నువ్వు అందరు అబ్బాయిల్లాంటివాడివి కావు కనక!.
నాకు 16 ఏళ్ళు నిండిన పుట్టినరోజునాడు నేను స్నేహితులనందరినీ పిలిచి ఇంటిదగ్గరే పార్టీ ఇచ్చాను. ఆ పార్టీకి నువ్వూ వచ్చావు, ఒక చిన్న గిఫ్టు పెట్టె  చేత్తో పట్టుకుని. నేను నెమ్మదిగా ఎవరూ చూడకుండా ఉన్నప్పుడు ఆ పెట్టెను తీసి వేరేగా దాచేశాను, ఎవరూ లేనప్పుడు నేను మాత్రమే ప్రత్యేకంగా దాన్ని విప్పి చూడాలనే కోరికతో. అదేదో పెద్ద ఖరీదైన బహుమానం కావాలన్న ఆశ కాదు నాది,. అది ఎంత చిన్నదైనా కూడా, దాన్ని నాకు అత్యంత ప్రియమైన నువ్విచ్చావు కనక నాకది అముల్యమైనదే. కాని, నువ్వు అపార్థం చేసుకున్నావు.
ఫ్రెండ్సు ముందు వచ్చిన బహుమతులను విప్పి చూస్తున్నప్పుడు, వాటి మధ్య నువ్విచ్చిన గిఫ్టు బాక్సు కనిపించకపోడంతో నువ్వు హర్టయ్యావు. అందరూ వెళ్ళిపోయినా నువ్వు మాత్రం వెళ్ళకుండా  ఉండిపోయావు. నాకు దగ్గరగా వచ్చి నా చెవిలో, రహస్యంలా లోగొంతుతో అడిగావు, “నేనిచ్చిన గిఫ్టు ఏదీ? విప్పి చూడలేదు ఎందుకనీ?”
నువ్వు ఉండిపోడం నాకు చాలా సంతోషాన్నిచ్చింది. కాని నువ్వు నావల్ల చిన్నబుచ్చుకోడం అన్నది నేను  ఎంత  మాత్రం ఊహించలేనిది కావడంతో, నీకు ఏమని జవాబు చెప్పాలో తోచక అవాక్కై ఉండిపోయా.    .
నాకు అంత దగ్గరగా నువ్వు రావడం అదే మొదటిసారి కావడం వల్ల నాకు అదాటుగా సిగ్గు ముంచుకొచ్చింది. నోట మాట రావడం కష్టమయ్యింది. తలవంచుకుని, నీవైపు ఓరగా చూస్తూ ఎట్టకేలకు నెమ్మదిగా చెప్పాను, ” అది నాకెంతో ప్రియమైనది కనక, దాన్ని నేనొక్కదాన్నే ఉన్నప్పుడు విప్పి చూడాలని ప్రత్యేకంగా దాచి ఉంచాను” అన్నా.
అలా అంటూనే డ్రాయర్ లోంచి ఆ పెట్టెను బయటికి తీసి నీకు చూపించా – జ్ఞాపకముందా?.
“ఇప్పుడు మనం ఒంటరిగానే ఉన్నాం కదా, పెట్టె తెరు” అన్నావు, నావైపు చిరునవ్వుతో చూస్తూ.
నాకూ నవ్వు వచ్చింది. “ఔను! ఇప్పుడు ఇక్కడ మనం ఒక్కళ్ళమే ఉన్నాము” అన్నా. నువ్వు పెద్దగా నవ్వావు. ఆ తరవాత మనమిద్దరం కలిసి ఆ పెట్టెని తెరిచాము. దానిలో ముద్దులు మూటకట్టే చిన్న టెడ్డీ బేర్ బొమ్మ ఉంది. దాని పక్కన ఒక కాగితం మడత కూడా ఉంది. దానిని చేతిలోకి తీసుకుని మడత విప్పి చదివా. నువ్వు ఏమీ ఎరగనట్లు నటిస్తూ, ఏటో చూస్తూ నిలబడ్డావు. నేను దాన్ని విప్పి చదివా, దానిమీద, ” సరదాగా సినిమాకు వెడదాం, వస్తావా?”. అన్న ఒక్క పంక్తి మాత్రమే నీ చేతి రాతతో రాసివుంది, అంతే …
నా కళ్ళను నేనే నమ్మలేకపోయా, అది నిజమేనా అని ఆశ్చర్యపోయా . నన్నాట పట్టించడానికి నువ్వలా రాశావనిపించి తలెత్తి సందిగ్ధంగా నీవైపు చూశా …  నువ్వు బుజాలు ఎగరవేసి అందంగా నవ్వావు.  ఆ పై,  కొంటెగా నావైపు చూస్తూ “నాతో వస్తావు కదూ” అన్నావు. అది చాలు నేను సంతోషంతో మైమరచిపోడానికి! ఇక ఆ రోజు మొదలు మనం వెనక్కి తిరిగి చూసింది లేదు. కలిసి మెలసి తిరిగేవాళ్ళం, నీకు గుర్తుంది కదూ!
పార్కులలో, బీచ్ లో – ఎ క్కడ కూర్చున్నా మనం, మనిద్దరిలో ఎవర్ని ఎవరు ఎక్కువగా ప్రేమిస్తున్నారు – అన్న విషయం మీద వాదించుకునీ వాళ్ళం. కొంత సేపు వాదించి నేను నెమ్మదిగా వెనక్కి తగ్గేదాన్ని. ఎప్పుడూ నువ్వే నెగ్గేవాడివి మన వాదనలలో…  విజయగర్వంతో మెరిసేవి నీ కళ్ళు. అది చూడ్డం నాకు ఎంతో ఇష్టంగా ఉండేది. ప్రేమ గొప్పదే, కాదనను. ప్రేమించడమూ గొప్పదే గాని, ప్రేమించబడడం మరీ గొప్పది. అందుకే నేను కావాలని ఓడిపోయీదాన్ని ఎప్పుడూ. ఇన్నాళ్ళు నీనుండి దాచా ఈ సంగతి, నన్ను క్షమించు. క్షమిస్తావు కదూ? ఇది తప్పించి నేను నీనుండి దాచిన రహస్యాలు మరేవీ లేవు. అలాంటప్పుడు ఇదిమాత్రం ఎందుకు మిగిలి ఉండాలి – అనిపించింది. అందుకే ఇప్పుడు నీకిది చెప్పేస్తున్నా.
“ఇదిగో , నేనే నిన్ను ఎక్కువగా ప్రేమిస్తున్నా, కావాలంటే నువ్వు నా ఫ్రెండ్సుని అడుగు” అనే వాడివి నువ్వు ఎప్పుడూ!
నేను చిన్నగా నవ్వి ఊరుకునీదాన్ని . కాని లోలోపల , ” నో! అది నిజంకాదు, నేనే నిన్ను ఎక్కువగా ప్రేమిస్తున్నాను, కావాలంటే నువ్వు నా మనసుని అడుగు” అనుకునీదాన్ని.
నీకు ఫ్రెండ్సని ఎక్కువమంది లేరు, నటాషా, జాక్ – ఈ ఇద్దరే ఫ్రెండ్సు! నిన్ను బట్టి వాళ్ళు నాకూ ఫ్రెండ్సు అయ్యారు. ఆ తరువాత లంచ్ మనం నలుగురం కలిసి లాన్లో కూర్చుని తినేవాళ్ళం. మొదట్లో అది చూసి నా స్నేహితురాళ్ళు బాగా
విస్తుపోయారు. అది వాళ్ళు ఊహించని విషయం.  అప్పట్లో నేనూ మన స్నేహం ఇలా కలకాలం నిలిచి ఉంటుందని ఎంత మాత్రం అనుకోలేకపోయా.  మనమిద్దరం అప్పటికింకా చిన్నపిల్లలక్రిందే లెక్క! అభం శుభం తెలియని వయసది! ఒకపక్క ఈ బంధం శాశ్వతం కాదని అనుకుంటూనే ఇది కలకాలం నిలిచి ఉండాలని కోరుకునేదాన్ని, తెలుసా? నా కోరిక తీరింది బ్రహ్మాండంగా!. ఇప్పటిదాకా మనమలాగే కలిసి ఉన్నాము, ఎప్పటికీ ఇలాగే కలిసే ఉంటాము !
నువ్వు నాకు “ప్రపోజ్” చేసిననాటి సంఘటనలు నాకు ఇప్పటికీ వివరంగా గుర్తున్నాయి. నా జీవితంలో అది చాలా అందమైన రోజు. అప్పటికి మన వయసు ఇరవయ్యోపడిలో పడింది. అంటే యుక్తవయస్కుల మయ్యామన్నమాట! పెళ్ళంటే ఏమిటో, దానిలోని సులువు బలువులేమిటో చక్కగా అర్థమయ్యింది మనకు. వివాహానికి తగిన వయసది.
 ఆ రోజు నీ చేతిని నా చేత్తో చుట్టి పట్టుకున్నాను. ఆకుపచ్చ రంగులో ఉన్న పలుచటి నా వేసవి దుస్తులు గాలికి అందంగా నృత్యం చేస్తున్నాయి. నువ్వు, నీ బ్లూ షర్టు కాలర్ని సవరించుకుంటూ ఇబ్బంది పడుతున్నావు. అది బిగుతుగా నీ మెడని అంటిపెట్టుకుని ఉండి నిన్ను బాగా చికాకు పెడుతోంది. అయినా, అది తొడుక్కున్నావు. కారణం – అది నేను నీకు నీ పుట్టినరోజు కానుకగా ఇచ్చిన షర్టు కావడం! ఆ రోజు నువ్వదే తొడుక్కున్నావు నా సంతోషం కోసం. అది నీ కొలతలకంటే కొద్దిగా చిన్నది. అది మార్చి, అంతకంటే పై సైజుది మరోటి తీసుకుందామన్నా నువ్వు ఒప్పుకోలేదు. అది నీకోసం నేను తొలిసారిగా ఏరి కోరి కొన్న షర్టు కనుక దాన్నే వాడుకుంటానంటూ నువ్వు దానిని విడిచిపెట్టడానికి ఒప్పుకోలేదు.  పట్టుదలగా దాన్నే వాడుకోడం మొదలుపెట్టావు. కాని, నువ్వా షర్టులో కనిపించినప్పుడల్లా నా మనసు అపరాధభావంతో మూలిగేది. కాని, నీకిది తెలియదు.
రోజులాగే ఆ రోజూ మనం మన ఉద్యోగాలు – అంటే రాబోయే ఉద్యోగాలు, గురించి, తరవాత చెయ్యబోయే మంచి పనులు గురించి మాట్లాడుకుంటున్నాము క్రమంగా మనమాటలు దారి మారి, భవిష్యత్తులో మనం గడపబోయే సొగసైన జీవితం వైపుకి మళ్ళాయి. ఎందుకనో, మధ్యలో నువ్వు మాటలు ఆపేశావు. అంతకు కొంచెం ముందుగానే నాకు నీలో ఏదో అలజడి కనిపించింది. నువ్వు చిరునవ్వులు ఒలకబోస్తూ, తల ఉపుకుంటూ నా మాటలు వింటున్నట్లు నటిస్తున్నావే గాని, ఒక్కటి కూడా నీ మనసుకి ఎక్కడం లేదేమో అనిపించింది నాకు. హఠాత్తుగా నువ్వు నాకు ఎదురుగా, అభ్యర్ధిస్తున్నవాడిలా మోకాలిమీద కూర్చున్నప్పుడు నాకు తెలిసింది నీలో అంత అలజడి ఎందుకో …
ఇంక కంగారుపడడం నా వంతయ్యింది. అప్రయత్నంగా ఒక అడుగు వెనక్కి వేశా. తరవాత భయపడ్డా, ఆ అసంకల్పిత చర్యవల్ల నేను నీతో పెళ్ళికి ఇష్టపడటంలేదు – అనుకుంటావేమోనని కంగారుపడ్డా. నీకైతే మొహమంతా చెమటలు పట్టేశాయి. నీ ఊపిరి వేగం పెరిగింది. తీర్చిదిద్దినట్లుండే నీ అందమైన ముఖం మీద, మనసులోని మాట తేలికగా పైకి చెప్పలేక నువ్వు పడుతున్న ఇబ్బంది ప్రస్ఫుటంగా కనిపిస్తోంది.
ఎట్టకేలకు గొంతు పెకలించుకుని “లూసీ” అంటూ నా పేరు పలకగలిగావు. అంతలో పట్టినట్లైంది కాబోలు, గొంతు సవరించుకున్నావు, గుర్తుందా? ఆ తరవాత దడదడా చెప్పేశావు, ” లూసీ! చుట్టూ ఎంతమంది అమ్మాయిలు తిరుగుతున్నా నేను మాత్రం ఎప్పుడూ నువ్వే నాదానివి కావాలని కోరుకున్నాను. స్కూలులో ప్రతిరోజూ నిన్ను చూస్తూండగా ఒకనాడు అనిపించింది, నువ్వు నాకోసం పుట్టినదానివని! కాని అప్పట్లో నాతో కలిసి సరదాగా తిరగడానికి నిన్ను రమ్మని పిలవాలన్నా ధైర్యం చాలేదికాదు. ఆ నా భయం తగ్గడానికి ఒక సంవత్సరం పైనే పట్టింది. అప్పటికే నాది సరైన నిర్ణయమని నాకు గట్టి నమ్మకం ఏర్పడింది.  నేనిప్పుడు నిన్ను నాదానివి కమ్మని అర్ధిస్తున్నాను. నా మాటలు పేలవంగా ఉన్నా, మన్నించి నన్ను పెళ్ళి చేసుకుని, నాలోని లోపాలు చక్కదిద్దుకుని నాకొక చక్కని జీవితాన్ని ఇవ్వవా” అంటూ చెయ్యి చాపి అడిగావు.
నా కళ్ళనిండా ఆనందభాష్పాలు! ఆ కన్నీటి పొరల చాటునుండి నీ వైపు చూసి ఆనందంతో చిరునవ్వు నవ్వాను. వెంటనే నేను కూడా మోకాళ్ళమీద కూర్చుని నిన్ను గాఢంగా కౌగిలించుకున్నాను. కొంతసేపటి తరువాత,” నావి రెండు ప్రశ్నలున్నాయి” అన్నా. నువ్వు, నేనేమడుగుతానోనన్న భయంతో నువ్వు  మొహం దిగులుగా పెట్టుకున్నా, నేను మాత్రం నా ప్రశ్నల్ని అడగడం మానలేదు…
“నువ్వు నతాషాని, జాక్ ని మాత్రమే స్నేహితులుగా చేసుకున్నావు, ఎందుకని?” ఇది నా తొలి ప్రశ్న.
నువ్వు తబ్బిబ్బు పడ్డావు . జవాబు చెప్పడానికి ఆలస్యం చేశావు. చివరకు చిన్నగా నవ్వి అన్నావు, “వాళ్ళు నన్ను నన్నుగా అభిమానిస్తారు. మంచి మిత్రులు , వాళ్ళకి నమ్మక ద్రోహం చెయ్యడం ఎంతమాత్రం తెలియదు.”
నీ మాటల్ని నేను సరిగానే అర్థం చేసుకున్నాను. నీ చిన్నతనంలో నీ తల్లిదండ్రులు విడిపోడం, దానివల్ల నువ్వు అనుభవించిన క్షోభ  వీటిగురించి నేను విన్నాను.  అందువల్లనే బహుశః, నీకు మనుష్యులపైన నమ్మకం పోయి ఉంటుంది – అనుకున్నా. తిరిగి నీకా నమ్మకం పుట్టించగల వ్యక్తి తోడు నీకు ఎంత అవసరమో నాకు అర్థమయ్యింది.  అలా జరిగితే నువ్వొక మంచి భర్తవౌతావని నాకు అర్థమైపోయింది.
“ఇక నీ రెండవ ప్రశ్న?” అందమైన వజ్రపుటుంగరాన్ని పైకి తీస్తూ అడిగావు.
“నన్ను నీ జీవితభాగాస్వామినిగా ఎంచుకున్నావు ఎందుకని?” ఇది నా రెండవ ప్రశ్న .
“ఎందుకంటే ” అంటూ నువ్వు నా ముక్కుకొస మీటి అన్నావు, ” ఇంతవరకు నాకు కనిపించిన అమ్మాయిలందరిలోకి  నువ్వే నాకు ఎక్కువ నచ్చావు. బాహ్య సౌందర్యముతోపాటుగా నీకు మానసిక సౌందర్యం కూడా ఉంది. అంతేకాదు, నువ్వు నా మిత్రులను గురించి అడిగి తెలుసుకున్నావు చూడు – అది నాకు మరీ నచ్చింది. ఇలా అడిగిన మొదటి అమ్మాయివి నువ్వే ఐవుంటావు. నాకు చాలా సంతోషంగా ఉంది”
“అలాగా!”
అంతలో కిలకిల నవ్వులు వినిపించాయి. నేనేమంటానో తెలుసుకోడానికి చెట్లచాటున నక్కి ఉన్న జాక్, నటాషా సంతోషంగా నవ్వుకుంటూ అక్కడినుంచి పారిపోయారు.
                                       *            *           *
నటాషా జుట్టు బాగా పొడుగ్గా పెంచుకుంది.  ఆ జుట్టు చాటున ఆమె సన్నని నడుము, చక్కని ఓంటితీరూ దాగి ఉండి బయటికి కనిపించేవి కావు. ఆమె అందం సూర్యుని కాంతిలా తీక్షణమైనది. అలాగే ఎవరి చేతికీ దొరకనిది.
 నా విషయానికి వస్తే – నాది నల్లని జుట్టు, చిన్నకళ్ళు …. అద్దంలోని నా ప్రతిబింబం నాకే అంతగా  నచ్చేది కాదు.  నా వైపు చూసినంత ప్రేమగా  ఇంకే వైపుకీ చూసేవాడివి కావు. అది నాకు ఎంతో  విడ్డూరంగా అనిపించేది, తెలుసా?
జాక్ కూడా పెద్దవాడయ్యాక హాండ్సంగా తయారయ్యాడు. స్టైల్ పెరిగింది . కండలు కూడా బాగా పెంచాడు. చాలా బాగున్నాడనిపించింది.
నేనిప్పుడు చెపుతున్నది శ్రద్ధగా విను …. ఆ రోజు, అదే — నువ్వు నాకు ప్రపోజ్ చేసినరోజు… నీకు గుర్తుందా ?  ఆ రోజు నువ్వు నా ప్రశ్నలకు జవాబు చెప్పలేక తబ్బిబ్బయినా, సరిగా ప్రపోజ్ చెయ్యడం చేతకాక తికమకపడినా, ఏదెంత పాడుగా  జరిగినా కూడా నేను నా సమ్మతినే నీకు తెలియజేసి ఉండేదాన్ని- తెలిసిందా? ఎందుకంటే ….  నువ్వు ప్రేమించినంత గొప్పగా ఇంకెవరూ నన్ను ప్రేమించలేరని అప్పటికే నాకు తెలుసు కనుక!
మన పెళ్ళికి ముందురోజున నువ్వు – జాక్ తో, నటాషాతో నీకున్న స్నేహబంధం  ఇకముందు సాగదేమోనన్న నీ భయం గురించి నాతో చెప్పావు. నీ కంగారు నాకు అర్ధమయ్యింది. అందుకే, నీ సందేహం తీర్చడానికి, అలాంటి భయాలకు మన జీవితంలో తావు లేదని నొక్కి చెప్పి నేను నీ భయాన్ని పోగొట్టాను, గుర్తుందికదూ ! నేను మాటతప్పే మనిషిని కాను, ఏమాత్రం భయపడకు.  అప్పుడూ, ఇప్పుడూ, ఎప్పుడూ అంతే!
ఆ తరవాత కొన్నాళ్ళకి నీకు మరో భయం పుట్టింది, “మనలాగే జాక్, నటాషా కూడా పెళ్ళిళ్ళు  చేసుకున్నారంటే  మనం మొత్తం ఆరుగురం ఔతాము కదా! అప్పుడు ఆ  వచ్చినవాళ్ళు నీలా మన స్నేహాన్ని సరిగా ఆర్థం చేసుకోలేకపోతే? అప్పుడు మనమేం చెయ్యాలి”  అని అడిగావు నన్ను బిక్కమొగం పెట్టుకుని.  .
ఏం చెప్పడానికీ నాకు తోచలేదు. కాని, నీకు ఓదార్పునివ్వాలని, నీ చెయ్యి పట్టుకుని, ” ముందు పెళ్లి జరగనియ్యి, ఆ తరవాత ఏదో ఒక మార్గం దొరక్కపోదులే. మన స్నేహం మాత్రం తెగిపోదు ఎప్పటికీ, నామాట నమ్ము” అన్నాను. నా మాటలు నీకు సంతోషాన్నిచ్చాయి.
నీ చేతిలో ఉన్న నా చెయ్యి ఒత్తి పట్టుకుని నవ్వావు. అప్పటికి మనకింకా తెలియలేదు గాని, మరి కొద్దిరోజులు గడిచేసరికి వాళ్ళిద్దరూ తమ జీవిత సాఫల్యాన్ని ఒకరిలో ఒకరు కనుగొన గలిగారు. కాబోలు, జాక్, నటాషాలు పెళ్లి చేసుకున్నారు.
ఆ రోజు తీరికూచుని నువ్వొక పాడుమాటన్నావు, “వీళ్ళ పెళ్లి జరిగేవరకు నా కప్పుడూ భయమేసేది, నువ్వు నన్ను వదలి జాక్ తో వెళ్ళిపోతావేమోనని; ఇప్పుడింక నా బెంగ తీరింది” అని.
ఆ మాటకి నాకు కోపం రాలేదు, నవ్వొచ్చింది!  కాని నవ్వాపుకున్నా. అది నువ్వు నిజంగా అన్న మాట కాదనీ, నన్ను ఆటపట్టించడానికే నువ్వలా అన్నావని నాకు తెలుసు. అందుకే వెంటనే మాటకి మాట అందించాలని, సీరియస్నెస్
నటిస్తూ, గుండెలమీద చెయ్యేసుకుని, “ఓ! డియర్! సరిగ్గా నాకూ అలాంటి అనుమానమే ఉండేది, నువ్వెక్కడ నన్నొదిలి నటాషాని లేపుకుని పారిపోతావోనని నాకు ఎప్పుడూ భయమేసేది.  ఇప్పుడింక నా భయం తీరింది, అమ్మయ్య”  అన్నా. .
నా సీరియస్ నెస్ చూసి నేను నిజంగానే అన్నాననుకుని నువ్వు కంగారుపడ్డావు. “లేదు,లేదు … ఊరికే అన్నా, తమాషాకి. నీ సంగతి నాకు తెలుసు. ఇక నా విషయమంటావా –  నేను నీకు వాగ్దానం చేస్తున్నాను, అటువంటి ఉద్దేశం నాకు ఎంతమాత్రం లేదు” అంటూ పడుకుని ఉన్నవాడివి అదాటుగా మోచేతిమీద లేచావు. నీ ముఖంలోని ఆదుర్దా చూస్తూంటే నా మనసులోని నవ్వంతా ఆవిరైపోయింది. అలా మాటాడినందుకు లోలోన పశ్చాత్తాపపడ్డా .
నువ్వు నా కళ్ళల్లోకి చూస్తూ మరోమాట అన్నావు, “లూసీ! నామాట నమ్ము! మృత్యువు తప్ప మనల్ని మరెవరూ విడదీయలేరు!”
నాకు ఇప్పుడనిపిస్తోంది, ఆ మాట నీ  నోట రాకుండా ఉంటే ఎంతబాగుండేది – అని!
. నేనిప్పుడు ఇక్కడ కూర్చుని ఈ ఉత్తరం రాస్తూ అనుకుంటున్నాను. నువ్వసలు ఈ లేఖని చదవగలవా – అని! చదవగలిగితే, కాగితం మడత విప్పగానే నీకు తెలుస్తుంది, ఇందులో కన్నీట తడవని అక్షరం  ఒక్కటి కూడా లేదన్న సంగతి.  నేను అప్పుడూ, ఇప్పుడూ నిన్ను ప్రేమిస్తూనే ఉన్నాను, అంతేకాదు, ఇకపైన కూడా నిన్ను ప్రేమిస్తూనే ఉంటాను,  ఓ నా ప్రియసఖా ! ఆ రాత్రి నువ్వన్నది సరికాదు, మనల్ని వేరుచేసే శక్తి మృత్యువుకు కూడా లేదు! ఇది నిజం ! నమ్మాలి నువ్వు.
                                                                               ఎప్పటికీ నీదే ఐన నీ లూసీ…
లూసీ రాయడం పూర్తిచేసి, ఫుల్ స్టాప్ పెట్టేసరికి సరిగా కలంలో సిరా పూర్తిగా ఖర్చై పోయింది. కలంలోని  సిరా ఐపోయింది గాని, లూసీ హృదయమంతా నిండి ఉన్న ప్రేమ మాత్రం తరగలేదు. ఆ ఉత్తరాన్ని తీరుగా మడిచి పట్టుకుని డెస్కు ముందునుండి లేచి అద్దం దగ్గరకు నడిచింది ఆమె. నెరిసి తెల్లబడ్డ జుట్టు సర్దుకుని, కళ్ళు తుడుచుకుని, భర్త పడుకునివున్న గదిలోకి నడిచింది.
భర్త మంచం మీద అతని పక్కన కూర్చుని, చెదిరి మొహమంతా వ్యాపించి వున్న అతని జుట్టుని సవరిస్తూ, పెరిగిన వయసు అతనిలో తెచ్చిన మార్పులు చూసి, బాధపడింది లూసీ. ఆమె కళ్ళు తిరిగి కన్నీటి చెలమలయ్యాయి. అతని చేయి అందుకుని తనురాసిన ప్రేమలేఖని అతని అరచేతిలో ఉంచింది ఆమె.
“ఈ ఉత్తరమే నేననుకుని నీ వెంట దీన్ని తీసుకెళ్ళు” అంటూ అతన్ని ముద్దుపెట్టుకుని అతని ముఖాన్ని కన్నీట తడిపింది.
చాలా రోజులనుండి అతడు అనారోగ్యంతో బాధపడుతున్నాడు. వారం నుండి అతనిలో ఏ కదలికా లేదు.  కాని, ఆమె తను రాసిన ఉత్తరం అతని చేతిలో ఉంచగానే అతని చేతివేళ్ళు దానిచుట్టూ బిగుసుకున్నాయి. మరికొద్ది సేపట్లో తన చేతిని చుట్టివున్న అతని చేతివేళ్ళ స్పర్స ఆమెకు తెలియజేసింది, అతనింక లేడన్నది! అతని శ్వాస ఆగిపోయింది గాని అతడా ఉత్తరాన్ని మాత్రం విడవలేదు. నిర్జీవమైన అతని చేతివేళ్లు ఆ ఉత్తరాన్ని చుట్టి పట్టుకునే ఉన్నాయి.
తన వేలినున్న పెళ్లి ఉంగరాన్ని తడుముకుంటూ లూసీ అనుకుంది, “మహా ఐతే  ఇకపై మరో రెండుమూడేళ్ళు నేను బ్రతికి ఉంటాను. ఆపైన నా వంతు కూడా వస్తుంది. నువ్వు నా వెంట నుంటే యుగాలైనా క్షనాలనిపించేవి. ఇప్పుడింక నాకు రోజు గడవడం కష్టమే ఔతుంది! ఇకనుండి నన్ను క్షణాలు యుగాలై పీడిస్తాయి కాబోలు” అనుకుంది దుఃఖంతో.
అంతలో ఆమె వెనుకనున్న తలుపు భడాలున తెరుచుకుంది. వెనక్కి తిరిగి చూడకుండానే, వచ్సినది జాక్, నటాషాలన్నది తెలిసిపోయింది లూసీకి. వాళ్ళు ముగ్గురూ ఒకరినొకరు కౌగిలించుకుని చాలాసేపు ఏడ్చారు. వాళ్ళ ముగ్గురికీ తెలుసు, ఈ స్నేహం కూడా లూసీ హృదయంలోని ప్రేమలాగే శాశ్వతమైనదని! . .
                                 ==================
రచన: ysr లక్ష్మీ
  “అత్తయ్యా”అన్న పిలుపు విని వంటింట్లో నుంచి ఇవతలికి వచ్చాను.  కోడలు రోజా పిలుపు అది. “ఏమిటమ్మా “అన్నాను. “భువికి వంట్లో బాగున్నట్లు లేదు పాలు తాగిస్తే మొత్తం వాంతి చేసుకున్నది”అన్నది.  భువి నా మనవరాలు. ఏడాది పిల్ల.
      నెల రోజుల క్రితం అమెరికా నుండి ఇండియా వచ్చారు నా కోడలు,  మనవరాలు.  పుట్టింట్లో ఒక వారం,  ఇక్కడోక వారం గడుపుతున్నారు.  రెండు రోజుల క్రితమే పుట్టింటి నుంచి ఇక్కడకు వచ్చింది.  రాత్రి పడుకోబోయే ముందు బాగానే ఉంది,   తెల్లారేటప్పటికి జ్వరం తగిలి నట్లుంది.  దాన్ని చేతుల్లోకి తీసుకోబోయి ఒక నిమిషం సందేహించాను.  అంతకు ముందు వచ్చినప్పుడు జరిగిన సంఘటన గుర్తుకు వచ్చింది. 
                                                         *******          
  కొడుకు,  కోడలు ఉద్యోగస్థులు అవడంతో మనవరాలి పెంపకానికి అమెరికా వెళ్ళి నాలుగు నెలలు ఉండి వచ్చేసాను.  సాఫ్ట్ వేర్ ఉద్యోగాలు మన గవర్నమెంటు ఉద్యోగాల లాగా పర్మినెంటు కావు కదా! ప్రాజెక్టు అయిపోవడంతో కోడలి ఉద్యోగానికి విరామం దొరికింది.  తను ఖాళీగా ఇంట్లోనే ఉంది కదా అని నేను వచ్చేశాను.  జాబ్ లో చేరడానికి సమయం పడుతుందని నేను వచ్చిన రెండు నెలలకే తనూ భువిని తీసుకొని ఇండియా వచ్చింది.
           క్రితం సారి రోజా మా ఇంటికి వచ్చినప్పుడు భువి నన్ను చూడగానే చేతుల్లో వాలింది.  ఇంట్లో ముప్పై ఏళ్ళ తరువాత విరిసిన బోసి నవ్వులు కావడంతో నేనూ ముద్దు చేసేదాన్ని.  ఎందుకో మరి అదీ నన్ను వదిలేది కాదు.  స్నానం , తిండి సమయంలోనే వాళ్ళమ్మ దగ్గర ఉండేది . అదీ బలవంతానా!  ఒకటి రెండు సార్లు ఆడుకుంటూ నా దగ్గరే నిద్దరపోయింది. మర్నాడు నా కొడుకు దగ్గర్నుంచి ఫోన్ “అమ్మా!  భువిని రోజా నిద్రబుచుతుంది కదా!  నీ కెందుకు శ్రమ.  తనకిచ్చేయి. తను ఫీలౌతోంది! “అని.  ఫీలవట మేమిటో నాకర్ధము కాలేదు. అప్పటికి ఏమీ మాట్లాడకుండా తీసికెళ్ళి ఇచ్చేశాను.
              మరునాడు వాడు ఫోన్ చేసినప్పుడు “రోజా ఫీలౌడ మెందుకురా?” అంటే వాడు చెప్పిన సమాధానం విని అవాక్కవడం నా వంతు అయ్యింది. సారాంశం ఏమిటంటే నేను దగ్గరకు తీయడం వల్ల భువి నాకు దగ్గరై అమ్మగా తనకు దూరమై పోతుందనే భయమట.
               ఏడవాలో? నవ్వాలో ?తెలియలేదు. చదువులు తెలివితేటలు ఎక్కువ అవడం వలన ఇలాంటి ఆలోచనలు వస్తున్నాయి కాబోలు. భర్త, పిల్లల ప్రేమ తమకి తప్ప వేరే వారికి పంచితే భరించలేరా!  టెక్నాలజీతో ప్రపంచం కుగ్రామం అయ్యిందని సంబర పడుతున్నాము కాని మనసులు కుచించుకు పోతున్నాయని గ్రహించ లేకపోతున్నాము. నా కాలంలో పిల్లల్ని అమ్మమ్మలు, నాయనమ్మలు పెంచడమే మహద్భాగ్యం గా భావించే వారము. సెలవలొస్తాయంటే ముందుగానే వాళ్ళు ఊళ్ళకు వెళ్ళడానికి, పరీక్షల ముందు నుంచీ అక్కడ ఏమేమి చెయ్యాలో ప్రణాళికలు వేసేవారు. అక్కడ వారి గారాబం , చెప్పే కబుర్లు, కధలు చేసే అల్లరి అన్నీ మక్కువే!  అమ్మమ్మ, నాయనమ్మల దగ్గర పెరిగిన వారంతా అమ్మల ప్రేమ చూపడం లేదా? ప్రేమ ఎల్లలు లేనిదని ఒకరి పై ప్రేమకు,  మరొకరి పై చూపించే ప్రేమకు సంబంధము, పోలికా లేదని ఎప్పటికి గ్రహిస్తారు ఈనాటి పిల్లలు. తల్లిదండ్రుల మీద, తాతా అమ్మమ్మలు మీద, సోదరులపై, స్నేహితుల పై, బంధువుల పై, భార్యా భర్తల ప్రేమ అన్నీ ఆహ్వానించదగినవే !  వేటికవే ప్రత్యేకమైనవే!  ఒకదానికొకటి సంబంధము లేనివే! అది గ్రహించాలంటే ప్రేమ లాగానే మన మనస్సూ విశాలమై ఉండాలి. నేను, నా భర్త, నా పిల్లలు ఇంత వరకే నా కుటుంబము అని గిరి గీసుకుంటే ఇన్ని రకాల ప్రేమలు ఎలా అర్ధమౌతాయి?
                                                     ******** 
 నా సందేహాన్ని  గమనించిన రోజా “క్షమించండత్తయ్యా! అపోహ పడ్డాను. ఒకరి ప్రేమకు, మరొకరి ప్రేమ పోటీ కాదని గ్రహించ లేక పోయాను”అంది. మారు మాట్లాడ కుండా భువిని చేతుల్లోకి తీసుకొని నోరు చేతులు శుభ్రంగా కడిగి ముద్దాడాను ఒకింత సంతోషంగా!
           ఈ మార్పుకు కారణం ఆ ముందు రోజు  మాటల సందర్భంలో “భువి!!  ఊష తెలియని పసి పిల్ల . ఎవరి దగ్గర దానికి సౌకర్యం గా ఉంటే వారి దగ్గర ఉంటుంది.  పది రోజులైతే మీ దారిన మీరు అమెరికా వెళ్ళి పోతారు. ఏడాదికో, రెండేళ్ళకో వస్తారు. అక్కడ దానికి మీదే లోకం. సమయాన్ని బట్టి నెలకు ఒకసారో, రెండు సార్లో ఫేస్ టైం లో హలో అంటారు. దాని ముందు కుదురుగా కూర్చొని కబుర్లు చెప్పేంత వయసు దానికి లేదు. దానికి ఊహ తెలిసి మీరు ఇక్కడకు వచ్చేటప్పటికి ప్రేమలోని తేడాలు దానికి అర్ధ మౌతాయి. కాబట్టి దాని దృష్టిలో మీరు ఎప్పటికీ పదిలమే! అయినా నువ్వు చిన్నప్పుడు మీ అమ్మమ్మ తాతయ్యల దగ్గర కొంత కాలమున్నానని “మా తాతయ్య అంటే నాకు చాలా ఇష్టమని”చెప్పావు కదా! అంటే మీ అమ్మా నాన్నల మీద ప్రేమ లేనట్లా? ఆలోచించు. “అని లోపలకు వెళ్ళాను.
            ఆ సంభాషణ తనలో మార్పు తీసుకొని వచ్చినట్లుంది. ‘హమ్మయ్య! ‘ఆనందంగా నిట్తూర్చాను. తన చర్యకు ప్రతి గా నేను కూడా ఆవేశపడి ఉంటే ఇంత సుహృద్భావ వాతావరణం ఉండేది కాదు కదా ? 
రచన: విశాలి పెరి
కీరవాణి రాగము కర్ణాటక సంగీతంలో 21వ మేళకర్త రాగము. కీరవాణి రాగానికి చాలా జన్య రాగాలు ఉన్నవి. వీనిలో కళ్యాణ వసంతం, సామప్రియ, వసంత మనోహరి ముఖ్యమైనవి.
ఈ రాగం లోని స్వరాలు చతుశృతి ఋషభం, సాధారణ గాంధారం, శుద్ధ మధ్యమం, శుద్ధ ధైవతం, కాకళి నిషాధం. ఇది 57 మేళకర్త సింహేంద్ర మధ్యమ రాగానికి శుద్ధ మధ్యమ సమానము. ఈ రాగము రాత్రి వేళలలో వినదగిన రాగము. 
ఆరోహణ : స రి గ మ ప ద ని స
అవరోహణ : స ని ద ప మ గ రి స  
కీర్తనలు :
అంబా వాణి నన్నాదరించవే – హరికేశనల్లూర్ ముత్తయ్య భాగవతార్
కలికియుండే – త్యాగరాజ స్వామి
కలిగియుంటే కదా – త్యాగరాజ స్వామి
శ్రీ చంద్రశేఖరం ఆశ్రయే గురువరం  –  
ఈ రాగములో ఉన్న కొన్ని తెలుగు సినిమా పాటలు :
* ఓహోహో పావురమా – స్వర్గ సీమ
* వల్లభాప్రియ వల్లభ – శ్రీ శ్రీకాకుళపు ఆంధ్ర మహా విష్ణువు కథ
* వినుడు వినుడు రామాయణ గాధ – లవ కుశ
* జలకాలాటలలో – జగదేక వీరుని కథ
* గజ్జా ఘళ్లుమంటూంటే – సిరిసిరిమువ్వ
* కొంటె చూపులెందుకు లేరా జుంటి తేనె అందిస్తారా – శ్రీమంతుడు (పాతది)
* ఎందుకోయి తోటమాలి అంతులేని యాతనా – విప్రనారాయణ
* కనుపాప కరవైన కనులెందుకో – చిరంజీవులు
* కీరవాణి చిలకలా కొలికిరో పాడవేమే – అన్వేషణ
* తాళి కట్టు శుభవేళ – అంతు లేని కథ
* రండి రండి రండి దయచేయండి – రుద్రవీణ
* ఎన్నెన్నో అందాలు – చంటి
* ఓ ప్రేమా నా ప్రేమా – చంటి
* ఊరుకో హృదయమా – నీ స్నేహం
* ముత్యాల చమ్మ చెక్క ముగ్గులేయంగా – మువ్వా గోపాలుడు
* ఓ పాపా లాలి జన్మకే లాలి – గీతాంజలి
* కోలో కోలమ్మ గళ్ళ కోకే కాకెత్తుకెల్లా – కొండవీటి దొంగ
* ఓ ప్రియా ప్రియా – గీతాంజలి
* అరె ఏమయ్యింది – ఆరాధన
* ఎదలో లయ ఎగసే లయ – అన్వేషణ
* పాటల పల్లకివై ఊరేగే చిరుగాలి – నువ్వొస్తావని
* ఇలలో జరిగే శిధిలాకాశము – అన్వేషణ
* ఎదుటా నీవే… – అభినందన
* సిరిమల్లె పువ్వా – పదహారేళ్ల వయసు
* నిండు నూరేళ్ళ సావాసం – ప్రాణం
* నే తొలిసారిగా కలగన్నది నిన్నే కదా – సంతోషం
* కోకిల.. కోకిలా కోకిలా – కబడి కబడి
* కీరవాణి రాగంలో పిలిచిందొక హృదయం – స్వయంవరం
ఈ రాగములో ఉన్న కొన్ని హింది పాటలు :
( ఓ.పి. నయ్యర్ స్వరపరచిన చాలా పాటలు ఈ రాగములో ఉండటం విశేషం).. 
* యాద్ నా జాయే బీతే దినోకా – దిల్ ఏక్ మందిర్
* గీత్ గాతా హు మై గున్ గునా  తా హు మై – లాల్ పత్తర్
* ఆజా సనం మధుర్ చాంద్ని మే హుం – లవ్ మారేజ్
* దిల్ కి గిరహ్ ఖోల్ దో – రాత్ ఔర్ దిన్
* సున్ చంపా సున్ తారా – అప్న దేష్
* మేరి భీగి భీగి సి – అనామిక
* ఆనే వాలా పల్ జానేవాలా హై – గోల్ మాల్
* తుం బిన్ జావు కహా – ప్యార్ కా మోసం
* మై ప్యార్ క రాహీ హూ – ఏక్ ముసాఫిర్ ఏక్ హసీన్
* పుకార్తా చలా హూ మై – మేరే సనం
* ఆఖో సే ఉతర్ తి హై దిల్ మే – ఫిర్ వొహీ దిల్ లాయా హు
* ఆవో హుజూర్ తుంకో – కిస్మత్
* యే హై రేష్మి జుల్ఫే – మేరే సనం
* ఎక్ పర్దేసి మేరా దిల్ లే గయా – ఫల్గున్
* కిత్నే ఖలి కిలే హై చమన్ మే – చించినాతి బబ్లో బూ
* తుం క్యా జునూన్ తుమ్హార యాద్ మే – చించినాతి బబ్లో బూ
* దుఖి మన్ మోరే .. సున్ మెరే కెహనా – ఫంతోష్
* చల్ దియా కర్వాన్ – లైలా మజ్ఞు
* తుంభీ చెలో .. హుంభీ చెలే – జమీన్
* సప్నో మే ఆనా దిల్ మే సమానా – చోర్ అఊర్ చాంద్
* ఓ పియా పియా – డాకు ఔర్ ఇన్సాన్
* శుభహ్ నా ఆయి షాం నా ఆయి – ఛ ఛా ఛ
* రూప్ రంగ్ సే మర్తా ఆయా – శిక్ష
* యే సమా .. సమా హై ఏ ప్యార్ కా – జబ్ జబ్ ఫూల్ ఖిలే
* మామా కల్లు మామా – సత్య
* తుం హవా హై.. తుం ఫిజా హై – ఫిజా
* చార్ దిన్ బహార్ కే – రుక్సానా
* మెర దిల్ యే పుకారే ఆజా – నాగిన్
* తుమ్హార ప్యార్ చాహియే – శిక్ష
* తుమ్హి మేరి పూజా హో – సుహాగ్
* తూ బేమిసాల్ హై తారీఫ్ క్యా కరూ – బ్రహ్మచారి
* పర్బత్ కే ఇస్ పార్ – సర్గం
*  మై గావూ తుం సోజావో – బ్రహ్మచారి
* కణయ్య తేరి మురళి – న్యూ ఢిల్లి
* కల్ కి దౌలత్ ఆజ్ కి ఖుషియా – అస్లి నక్లి
* రింజిం గిరే సావన్ – మంజిల్
* తూ ప్యార్ క సాగర్ హై – సీమ 

‘కృష్ణ సదన్’ ఒక చక్కని ఆశ్రమం. పిల్లలకు దూరమైన అమ్మా నాన్నలు తమ వానప్రస్థాశ్రమాన్ని కొనసాగిస్తున్న తపోవనం.
ఈ రోజు కార్తీక మాస వనభోజనాల సందర్భముగా మేమంతా ‘మా ఆసరా’ తరఫున ఈ ఆశ్రమానికి వెళ్లి ఆ పెద్దవారితో ఉదయం పదిన్నర నుంచి సాయంత్రం నాలుగు గంటల వరకూ ఎంతో సంతోషంగా గడిపి తిరిగి వచ్చాము.
ఇక్కడ సుమారుగా పదకొండు మంది స్త్రీలు, ఇద్దరు పురుషులు ఉన్నారు. వారికి పడక సౌకర్యాలు, వాటిని ఆనుకునే పక్కగా వాష్ రూమ్ సౌకర్యం చక్కగా అమరి ఉన్నాయి. కన్న తల్లుల్లాగా వారిని చూసుకునే ఆశ్రమ సిబ్బంది, అధికారులు ఉన్నారు.
సుమారుగా ఐదు ఎకరాల స్థలములో చుట్టూ అందంగా పెంచిన తోట మధ్య, వరిపొలాల మధ్యన మున్యాశ్రమంలా చల్లగా ప్రశాంతంగా ఉన్నది కృష్ణ సదన్. ఇక్కడికి వచ్చేవారు ఏదైనా శుభ సందర్భాన్ని ఇక్కడ జరుపుకుంటారు. అనగా పుట్టినరోజు కాని, పెళ్లి రోజు కాని. అలాగే ఇక్కడ ప్రతీ పున్నమి రోజు ఆశ్రమం వారు సత్యనారాయణ వ్రతాలు జరుపుకునే సౌలభ్యాన్ని అందజేస్తారు. నామ మాత్రపు రుసుముతో, చక్కని ప్రసాదం వారే తయారు చేసి, ఎంతో చక్కగా పూజ జరిపిస్తారు. ఇక కార్తీక మాసంలో ప్రతీ ఆదివారం, హైదరాబాద్, చుట్టు ప్రక్కల ప్రదేశాల నుంచి ఎంతో మంది జనం వన సమారాధన జరుపుకోవటానికి ఇక్కడికి వస్తారు.
ఇక్కడ ఒక గోశాల, పంట పొలం, కూరగాయల తోట, మామిడి చెట్లు, దబ్బ చెట్లు, నిమ్మ చెట్లు ఉన్నాయి. వాటిని అంటే ఆ ధాన్యాన్ని, కూరగాయలను ఆశ్రమం కోసమే వాడుతున్నారు.
ఈరోజు ఉదయమే బయలుదేరి పికెట్ గణపతి దేవాలయం దగ్గర ఏర్పాటు చేసిన వాన్ లో పది మందిమి అనగా మాలతి, సుజాత, విమల సాయి గారు, పారుల్ గారు, ఉమాదేవి కల్వకోట, సుగుణ బొలిసెట్టి, ఆమె శ్రీవారు శ్రీ హరిబాబు గారు, చిన్నారి చెల్లి లక్ష్మీ యలమంచిలి, నేను, శ్రీవారు నాగేశ్వరరావు గారు బయలుదేరాము. భానక్క, (మంథా భానుమతి గారు), బావగారు మంథా రామారావు గారు, కర్రా లక్ష్మి గారు ఒక కారులోనూ, సుజల గంటి గారు, బాలా మూర్తి అక్కయ్య గారూ మరొక కారులోనూ అక్కడికి చేరుకున్నారు. మాలతి గారి అన్నగారు శ్రీ విజయ కుమార్ కోన, వదిన గారు శ్రీమతి ఝాన్సీ గారు మరొక కారులో వచ్చారు. అప్పటికే అక్కడికి వచ్చి ఉన్న ప్రియమైన చెల్లి మధు అద్దంకి (మాధవి) వచ్చి కలిసింది. వ్యాన్ లో వెళ్ళే టప్పుడు మేము ఎంతో బాగా ఉత్సాహంగా, ‘అంత్యాక్షరి’ ఆడుకున్నాం… చక్కని పాటలలో అసలు ప్రయాణ శ్రమ కానీ, అలసట కానీ తెలియలేదు… అలా అలా పాటల అలల మీద అలవోక గా సాగిపోయింది మా ప్రయాణం.
అక్కడికి చేరిన  వెంటనే చల్లని మంచి నీళ్ళు, చక్కని వేడి వేడి కాఫీ ఏర్పాటు చేయబడ్డాయి. మేము ఆశ్రమవాసుల గదులు చూసాము. అక్కడి అమ్మలతో మాట్లాడాము. ఎంతో ఆప్యాయంగా మాట్లాడుతూ వారి గురించి చెబుతూ కన్నీరు కార్చారు వారు. 

మిత్రులారా… ప్రతీరోజు పంచ భక్ష్య పరమాన్నాలు తినేవారికి ఆకలి బాధ తెలియనట్టే, అయిన వారు దూరమైనా బాధ, మన చుట్టూ  అందరూ ఉన్నప్పుడు తెలియనే తెలియదు. అందరూ ఉన్నా ఇలా ఇంటికీ, పిల్లలకీ (తమ వారికీ) దూరంగా ఉండవలసి వస్తున్నందుకు వారు ఎంతటి మనోవ్యధను అనుభవిస్తున్నారో కళ్ళారా చూసాము ఈరోజు…
97 సంవత్సరాల వయసున్న పండు ముసలి అమ్మ ప్రఫుల్ల గారు అక్కడ ఉన్నారు. మీకు తెలుసా, ఆవిడకి కోడలు వాతలు పెట్టి హింసిస్తూ ఉంటే ఆవిడ ఇల్లు వదలి వచ్చి ఇక్కడ చేరారట. ఈ వయసులో కూడా అస్సలు ఖాళీ గా కూర్చోకుండా, కూరలు తరిగి ఇవ్వటం, వంట పనిలో పాలు పంచుకోవటం వంటి పనులు చేస్తూ ఉంటారట. ఆవిడ మాట్లాడుతూ ఉంటే గుండె చెరువు అయిపోయింది.
నాన్నలు కఠినంగా ఉండటం పరిపాటి. ఎందుకూ? క్రమశిక్షణతో మనం పొందికగా ఉండాలని, చక్కగా చదువుకొని వృద్ధి లోనికి రావాలని. ఒక నాన్న అలా కఠినంగా ఉన్నందుకు ఆరుగురు పిల్లలు మంచి స్థాయిలో ఉండి కూడా ఆశ్రమవాసులే అయారు ఆ వృద్ధ దంపతులు. వారికి కోపమట తమ తండ్రి కాఠిన్యముగా ఉండటం… ఎంత దుర్భర స్థితి?
ఈరోజు అక్కడ ఒకరు సత్యనారాయణ వ్రతం జరుపుకున్నారు. ప్రముఖ రచయిత్రి ‘వసుంధర’ (శ్రీ జొన్నలగడ్డ రాజ గోపాల గారు, మరియ శ్రీమతి జొన్నలగడ్డ రామలక్ష్మి గారు) దంపతులలో రాజ గోపాల్ గారి చెల్లెలి పిల్లలు వారు. అలా అనుకోకుండా వసుంధర గారి దర్శన భాగ్యం మాకు లభించింది. ఎంతో చక్కగా, ఆదరంగా మాట్లాడారు వారు.
కాఫీలు అయిన తరువాత, మామిడి చెట్ల కింద వేసిన కుర్చీలలో హాయిగా కూర్చుని మా కార్యక్రమాలు మొదలుపెట్టాము. భానక్కయ్య ‘ఓంకారం పరమం శివం’ అనే కీర్తనను, సుజలక్కయ్య ‘నంద గోపాలా చేరగ రావా?’ అనే భక్తి గీతాన్ని, నేను ‘నీవు లేక వీణా’ అనే పాటనూ, లక్ష్మి కర్రా గారు ‘ఎక్కడి మానుష జన్మము’ అనే అన్నమయ్య కీర్తనను, లక్ష్మీ యలమంచిలి ‘ఏ కులజుడైన నేమి’ అనే అన్నమయ్య కీర్తనను, ఆశ్రమవాసి శ్రీమతి శకుంతల గారు ‘జయ జయ రఘురామా!’ అనే భక్తి గీతాన్ని గానం చేసారు.
భానక్క పెద్ద వారికోసం తయారు చేసిన క్విజ్ కార్యక్రమాన్ని నిర్వహించారు. వారు  అందరూ ఎంతో చక్కగా జవాబులు ఇచ్చి, బహుమతులను గెలుచుకున్నారు. క్విజ్ కార్యక్రమానికి ముందు పాటలు పాడారు. ఎంతో ఉత్సాహంగా హాయిగా అనిపించింది. క్విజ్ కార్యక్రమంలో భార్గవి గారు, లలిత గారూ, శకుంతల గారు, హైమవతి గారూ చక్కగా జవాబులు ఇచ్చి బహుమతులు గెలుచుకున్నారు. శ్రీ అబ్బూరి కృష్ణ శర్మ గారు చక్కని పద్యాలను గానం చేసారు.
అప్పటికప్పుడు ఆశువుగా నేను ఈ క్రింది పద్యం వ్రాసి చదివాను.
‘కృష్ణ సదన మందు కూడియా డగనిట
హాయి గొలుపు పాట యాట లందు,
అక్క చెల్లె యాప్తు లందరు కలిసియు
మంచి చేసె దముగ మాన్యులార!’
ఈలోగా భోజనాలకు పిలుపు వచ్చింది. టేబుల్ మీల్స్… చల్లని చెట్ల క్రింద పచ్చని అరిటాకులలో కమ్మని భోజనాలు…ముందస్తుగా సత్యనారాయణ వ్రతం యొక్క తీర్థాన్ని, ప్రసాదాన్ని ఇచ్చారు. విస్తరిలో ముందుగా పూర్ణం బూరెలు, పచ్చి మిరపకాయ బజ్జీ, ఘుమ ఘుమలాడే పులిహోర వడ్డించారు. దోసావకాయ, టొమాటో పప్పు, గుత్తి వంకాయ కూర, దొండకాయ వేపుడు, ముక్కల పులుసు, పెరుగుతో పెళ్లి భోజనాన్ని మరపించే తెలుగింటి భోజనం – మృష్టాన్న భోజనం ఆరగించాము. ఎంత తృప్తి కలిగిందో మాటల్లో చెప్పలేను.
అందరి భోజన కార్యక్రమం ముగిసిన తరువాత భానక్క షూటింగ్ గేమ్ పెట్టారు. ఒక అట్ట మీద స్కోర్ నోట్ చేయబడి ఉంటుంది, దాని మీదికి బాణాలు విసరాలి.అవి పటానికి అతుక్కుంటాయి. అక్కడ స్కోర్ ఉంటుంది, ఎవరెంత స్కోర్ చేస్తే వారికి అన్ని పాయింట్స్ అన్న మాట. ఈ పోటీలో కూడా అందరూ ఉత్సాహంగా పాల్గొని బహుమతులు గెలుచుకున్నారు.
రెండున్నర నుండి మూడున్నర వరకూ అంత్యాక్షరి ఆడుకున్నాము. చరణం పాడితే పల్లవి చెప్పుకునే ఆట… గంట కాలం ఎంత త్వరగా గడిచిపోయిందో తెలియలేదు. ఆ తరువాత మళ్ళీ సదనం లోకి వెళ్లి అందరికీ (ఆశ్రమ వాసులకు) మేము తీసుకు వచ్చిన వస్త్రాలు, పుస్తకాలు ఇచ్చాము. వారి ఆనందానికి అవధులు లేవు. అందరికీ, చీరలు, పంచెలు, దుప్పట్లు, తువాళ్ళు, ఆడవారికి పెటీ కోట్స్, ఒక చిన్న బాబుకు బట్టలు తీసుకుని వెళ్ళాము. వారు చదువుకోవటానికి కొన్ని పుస్తకాలు కూడా ఇచ్చాము. ఇవన్నీ మన స్నేహితులు, హితులు వారికి అందజేశారు. మాలతక్క, భానక్క, సుజలక్క, సుజాత, ఉమక్క, పింగళి బాలాదేవి గారు, వడ్లమాని బాలామూర్తి గారు, జొన్నలగడ్డ ఇందిర గారు, మధు అద్దంకి (మాధవి), సుగుణ బొలిశెట్టి గారలు  స్పాన్సర్ చేసారు. (ఇంకెవరి పేర్లయినా మరచి ఉంటే క్షంతవ్యను).
కృష్ణ సదనంలో ఉండే వారు ఎవ్వరూ కాలాన్ని వృధా చేయరు. చక్కగా పోటీలు పడి మరీ పూల మొక్కలు పెంచుతున్నారు. తోటమాలి ఉన్నా సరే, వీరు మొక్కలకు నీరు పెట్టటంలో పోటీ పడతారట…

తరువాత భానక్క బహుమతులను విజేతలకు అందజేసారు. వారు వ్రాసిన పుస్తకాలు, అందమైన మనీ పర్స్ లూ వారికి అందజేశారు. ఎంతో ఆనందంగా వారు తీసుకోవటం జరిగింది.
తరువాత ఇదిగో ఈ క్రింద కనబడుతోన్న గ్రూప్ ఫోటో తీసుకున్నాము. మళ్ళీ అందరినీ పలుకరించి, వారు ఎంతో ఆప్యాయంగా అందించిన తేనీరు సేవించి, ఇంటి ముఖం పట్టాము.
సెలవు వస్తే ఇలా సార్థకం చేసుకుంటే ఎంత బాగుంటుంది? అందుకే, ప్రతీ మూడు నెలలకి ఓ సారైనా కృష్ణ సదనాన్ని దర్శించి, అక్కడి వారితో ఒక రోజంతా గడపాలని దృఢ నిశ్చయం చేసుకున్నాం మేము.
ఇదీ మా (పా)వన భోజనాల కార్యక్రమ వివరాల కథ… మీకు నచ్చిందా? 
