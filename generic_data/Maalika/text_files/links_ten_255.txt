రచన: అబ్దుల్ వాహెద్
 
 
 
 
షకీల్ బదాయూనీ రాసిన మరి కొన్ని గజల్స్ ఈ సంచికలో చూద్దాం

ఈ గజల్ బేగం అక్తర్ స్వరంలో:
1. ఆయ్ ముహబ్బత్ తెరే అంజామ్ పే రోనా ఆయా
జానె క్యోం ఆజ్ తెరే నామ్ పే రోనా ఆయా
యుంతో హర్ షామ్ ఉమ్మీదోం పే గుజర్ జాతీ హై
ఆజ్ కుఛ్ బాత్ హై జో షామ్ పే రోనా ఆయా
కభీ తఖ్దీర్ కా మాతమ్ కభీ దునియా కా గిలా
మంజిలె ఇష్క్ మెం హర్ గామ్ పే రోనా ఆయా
ముఝ్ పే హీ ఖతమ్ హువా సిల్ సిలా నూహా గిరి
ఇస్ ఖదర్ గర్దిషె అయ్యామ్ పే రోనా ఆయా
జబ్ హువా జిక్ర్ జమానే మేం మసర్రత్ కా షకీల్
ముఝ్ కో అప్నే దిలె నా కామ్ పే రోనా ఆయా
ఈ గజల్ వింటున్నప్పుడు భావం తెలియకపోయినా కూడా గజల్లో లీనం అయిపోతాం. భావం తెలిస్తే మరింత ఆస్వాదించవచ్చు.
ప్రేమా నీ ముగింపుపై నేను రోదిస్తున్నాను
ఎందుకో నీ పేరు విని నేడు రోదిస్తున్నాను
ప్రతిరాత్రి మామూలుగా ఆశలతో గడచిపోతుంది
ఈ రోజేమయ్యిందో రాత్రి పేరుతో రోదిస్తున్నాను
ఒకసారి విధిపై దు:ఖించడం, మరోసారి ప్రపంచాన్ని నిందించడం
ప్రేమ దారిలో ప్రతి అడుగూ రోదిస్తున్నాను
నా పైనే శవరోదన పరంపర ముగిసింది
ఇలా గడుస్తున్న రోజులపై రోదిస్తున్నాను
సంతోషాల ప్రస్తావన జరిగినప్పుడు షకీల్
నా విఫల ప్రేమపై రోదిస్తున్నాను.
ఈ గజల్ భగ్నప్రేమికుడి మనోవ్యధను తెలియజేస్తుంది. ఇందులో మొదటి ద్విపదలో ప్రేమ ఇలా ముగుస్తుందని అనుకోలేదు, అందుకు దు:ఖిస్తున్నాడు, ఆ దు:ఖం ఏ స్థాయికి చేరుకుందంటే ఇక ప్రేమ దు:ఖానికి మారుపేరుగా మారిపోయింది. ఒకప్పుడు ప్రేమ అనే అక్షరాలు సంతోషాన్నిచ్చేవి. కాని ఎందుకో ఇప్పుడు ఆ అక్షరాలే దు:ఖానికి కారణమవుతున్నాయని కాస్త ఆశ్చర్యపోతూ విషాదాన్ని దాచుకోవడం కూడా కనబడుతుంది. మొదటి ద్విపదలో ఈ భావం ఆకట్టుకుంటుంది. అలాగే ముఝ్ పే హీ ఖతమ్ హువా సిల్ సిలా నుహగరీ కా…అనే వాక్యంలో నూహ అంటే అర్ధం దు:ఖం. నూహగరీ అంటే ఎవరైనా మరణించినప్పుడు విషాద సంతాపాలు, రోదనలను సూచించడానికి ఉపయోగిస్తారు. ఈ సంతాపాలు, విషాదాలన్నీ తనతోనే ముగిశాయనడంలో, తాను ఇక జీవించిలేనని చెప్పడమే కాదు, బతికి ఉన్నట్లు కనబడుతున్న తాను నిజానికి ప్రపంచంలో మరణించిన చివరివాడినన్నభావం ఇస్తున్నాడు. ఆ తర్వాతి లైన్ లో ఇలా జీవచ్ఛవంలా గడుస్తున్న రోజులపై రోదిస్తున్నానని చెబుతాడు. భగ్నప్రేమను అత్యంత లోతుగా వ్యక్తం చేసిన గజళ్ళలో ఇది ముఖ్యమైనది.
 
2.  బహార్ ఆయీ కిసీ కా సామ్నా కర్నేకా వఖ్త్ ఆయా
సంభల్ అయ్ దిల్ ఇజ్హార్ వఫా కర్నేకా వఖ్త్ ఆయా
ఉన్హే ఆమాదా మహ్రూ వఫా కర్నేకా వఖ్త్ ఆయా
బడీ ముద్దత్ మేం అర్ఝ్ మద్దుఆ కర్నేకా వఖ్త్ ఆయా
రవాం హై అప్నీ మరకజ్ కి తరఫ్ ఆసూదా ఉమ్మీదేం
హుజూమె యాస్ కో దిల్ సే జుదా కర్నేకా వఖ్త్ ఆయా
ఫిర్ ఏక్ గమ్ కర్దా రాహ్ జిందగీ కో మిల్ గయీ మంజిల్
సజూద్ షుకుర్ బే పాయాం అదా కర్నేకా వఖ్త్ ఆయా
కభీ దూరీ థీ లేకిన్ అబ్ ఖయాల్ ఖౌఫ్ దూరీ హై
ఫగాం కీ సాఅతేం గుజరేం దుఆ కర్నేకా వఖ్త్ ఆయా
కహాం తక్ ఖతమ్ రహతా దర్మియాం పర్ దిల్ కా అఫ్సానా
బిల్ ఆఖిర్ దర్మియాం సే ఇబ్తిదా కర్నేకా వఖ్త్ ఆయా
హర్ ఏక్ జుర్మ్ ముహబ్బత్ ఇస్ నిగాహ్ లుత్ఫ్ కే సదఖే
నవైద్ ఆఫియత్ లేకర్ ఖతా కర్నేకా వఖ్త్ ఆయా
నిగాహ్  ఓ దిల్ సే అబ్ తఫ్సీర్ వ షరాహ్ ఆర్జూ హోగీ
జబాన్ వ లబ్ సే తర్క్ ఇత్తిజా కర్నేకా వఖ్త్ ఆయా
వో ఆతే హై షకీల్ అబ్ అప్నే దిల్ సే హాథ్ ధో బైఠో
నిగాహ్ నాజ్ కీ ఖీమత్ అదా కర్నేకా వఖ్త్ ఆయా
చక్కని భావుకత ఉన్న ఈ గజల్ అర్ధమేమిటో చూద్దాం :
వసంతం వచ్చింది కలవాల్సిన వారికి ఎదురెళ్ళే సమయం వచ్చింది
మనసా, కాస్త జాగ్రత్త ప్రేమ ప్రకటించే సమయం వచ్చింది
తనను  ప్రేమకు ఒప్పించే సమయం వచ్చింది
చాలా కాలం తర్వాత నీ మాట చెప్పుకునే సమయం వచ్చింది
ఆశలు సంతృప్తిగా తమ గమ్యం వైపు నడుస్తున్నాయి
నిరాశల గుంపును మనసు నుంచి తొలగించే సమయం వచ్చింది
విషాదాల జీవితమార్గంలో మరోసారి గమ్యం దొరికింది
కృతజ్ఙతగా సాష్టాంగపడే సమయం వచ్చింది
ఒకప్పుడు దూరం ఉండేది కాని ఇప్పుడు సందేహాల దూరం ఉంది
విషాదబాధలు తొలిగాయి ఇక ప్రార్ధించే సమయం వచ్చింది
ఎప్పటి వరకు మధ్యలోనే ఆగిపోతుంది మనసు గాధ
చివరికి మధ్య నుంచే ప్రారంభించే సమయం వచ్చింది
ప్రతి ప్రేమ నేరం ఈ ప్రసన్న దృష్టి పుణ్యమే
మన్నింపు శుభవార్తతో నేరం చేసే సమయం వచ్చింది
చూపులతో, మనసుతో ఇప్పుడు ఆకాంక్షల వివరణ ఉంది
నోటితో ఇక విజ్ఙప్తులను వదిలేసే సమయం వచ్చింది
తాను వస్తోంది షకీల్, ఇక నీ మనసును మరిచిపో
ఓరచూపులకు వెల చెల్లించే సమయం వచ్చింది
 
ఇది కూడా భగ్నప్రేమే. కాని మరలా ప్రేమించడానికి సిద్ధపడుతున్నాడు. ప్రేమ ఎప్పటి వరకు మధ్యలోనే ఆగిపోయి అసంపూర్ణంగా ఉండాలి, మధ్య నుంచే మరలా మొదలు పెట్టే సమయం వచ్చింటూ ప్రేయసి కోసం వేచి ఉన్న సందర్భాన్ని షకీల్ ఎన్నుకున్నాడు. కహాం తక్ ఖతమ్ రహతా దర్మియాం పర్ దిల్ కా అఫ్సానా
బిల్ ఆఖిర్ దర్మియాం సే ఇబ్తిదా కర్నేకా వఖ్త్ ఆయా.. అనడమే కాదు, హర్ ఏక్ జుర్మ్ ముహబ్బత్ ఇస్ నిగాహ్ లుత్ఫ్ కే సదఖే, నవైద్ ఆఫియత్ లేకర్ ఖతా కర్నేకా వఖ్త్ ఆయా అంటున్నాడు. అంటే ప్రేమ నేరమైతే దానికి కారణం ప్రేయసి చూపుల్లోని ఆకర్షణే. ఒక ప్రేమ భగ్న ప్రేమగా మారినా, తర్వాత ఆ నేరానికి మన్నింపుగా మళ్లీ ప్రారంభించే శాంతియుతమైన శుభవార్త అందింది, కాబట్టి మళ్లీ నేరం చేసే సమయం వచ్చేసిందనడంలో చక్కని చమత్కారం ఉంది. ప్రేయసి వస్తుంది కాబట్టి ఇక మనసును మరిచిపో అనుకుంటున్నాడు. ఎందుకంటే మనసు, హృదయం అన్నీ ఆమెకు ఇచ్చేయక తప్పదు. ఎందుకివ్వాలంటే, మంత్రముగ్థుల్ని చేసే ఆ అందమైన చూపులకు వెల చెల్లించాలి కదా అని చెప్పుకోవడంలో కూడా చక్కని చమత్కారం ఉంది.
వచ్చే సంచికలో మరిన్ని గజల్స్ తో మళ్ళీ కలుసుకుందాం.
 
రచన: మంథా భానుమతి
“మిత్రమా!”
మరునాడు తన శిష్యులకు బోధించవలసిన ఛందో లక్షణాలను ఒకసారి పరికించి చూసుకుంటున్న
జినవల్లభునకు వినిపించలేదు.
అతని ఏకాగ్రత అటువంటిది. అందుకే అతను చతుర కవిత్వ రచనలో సుప్రసిద్ధుడిగా పేరుపొందాడు.
సత్పురుషులకు విద్య నేర్పడంలో అతనికున్న ఆసక్తి మెండు. అంతే కాదు.. ఏ పద్యమయినను రాగయుక్తంగా, శ్రావ్యంగా గానం చెయ్యడమేకాక అదే విధముగా శిష్యుల చేత కూడా పాడిస్తాడు.
కొద్ది సేపు స్నేహితుని దీక్షను ప్రసన్నవదనంతో తిలకిస్తూ అలాగే ఉండిపోయాడు మల్లియ రేచన.  “మిత్రమా!” ఈ సారి మరింత హెచ్చుస్థాయితో పిలిచాడు.
జినవల్లభుడు తత్తరపాటుతో లేచి నిలబడ్డాడు.
“నువ్వే వచ్చావా రేచనా! కబురంపితే నేనే నీ వద్దకు వచ్చేవాడిని కదా!” సాదరంగా ఆహ్వానించి,
తన పక్కనే కూర్చుండ బెట్టుకున్నాడు.
స్నేహం, బాధవ్యం కన్నా మిన్న అని, కుల మతాలకి అతీతమని, బీదా గొప్పా తారతమ్యం
లేనిదనీ వారిరువురినీ చూస్తే తెలుస్తుంది.
మల్లియ రేచన వేములవాడలో క్రీ.శ. 940 ప్రాంతాల, పేరొందిన సంపన్నుడైన వైశ్య ప్రముఖుడు.
ఎందరో కవులకు ప్రోత్సాహమిచ్చిన కారణాన “కవిజనాశ్రయుడు” అని బిరుదు పొందిన వాడు. ఆదికవి పంపన్న, జిన వల్లభులవలే అతను కూడా జైనుడు. జైనాగామాలని క్షుణ్ణంగా
చదువుకున్నాడు. జినమత హితుడు.
“కార్యార్ధినై వచ్చాను జినా!”
స్నేహితుని వంక ఆశ్చర్యంగా చూశాడు జినవల్లభుడు.
“ఏ కార్యమందైననూ నేను నీకు చేయగల సాయమేది రేచనా?”
“ఇద్దరమూ కలిసి ఒక బృహత్కార్యమును చేపట్టవలె. సంస్కృత కన్నడ భాషల్లో లక్షణ
గ్రందాలనేకం ఉన్నాయి. తెలుగు భాషలో సాహిత్య రచనలు వస్తున్న ఈ సమయంలో ఒక లక్షణ గ్రంధం రచించవలెనని ఆకాంక్ష కలిగింది.”
జినవల్లభుడు కన్నులుమూసికొని కొద్దిసేపు మౌనంగా ఉండిపోయాడు.
“జినా!”
రేచనకి కొద్దిపాటి సందేహం కలిగింది. తానూ శక్తికి మించి ఆశిస్తున్నాడా?
“ఆ! మంచి ఆలోచన మిత్రమా. రాబోయే కాలంలో తెలుగులో గ్రంధాలు విరివిగా వచ్చే అవకాశం ఉంది.
కన్నడ భాషవలే తెలుగునకు కూడ ప్రాచుర్యం లభించనుంది. ఈ రచనలో తప్పక తోడ్పడతాను.
ఇద్దరం కలిసి పరిశోధన చేసి రచిద్దాము.”
“అయినా.. మంచి ముహూర్తము చూసి ప్రారంబించెదము. నాకు చాలా ఆనందముగా నున్నది.”
…………….
మల్లియ రేచన శ్రావకాభరణుడు. జినవల్లభుడు వాచకాభరణుడు. ఇద్దరి తండ్రుల పేర్లూ భీమనలే.
అందువలనే నేమో ఇరువురి స్నేహం అజరామరమై నిలిచింది. ఒకరు చెప్పేవారూ, ఒకరు వినే వారూ ఉంటే అంతకు మించిన చక్కని స్థితి ఏముంది?
తన గ్రంధం ఆరభంలోనే భూసురుల వరప్రసాదం వలన తా “విమల యసోభాసురనిరతుడ” నయ్యానని చెప్పుకున్నాడు మల్లియ రేచన. . భూసురులంటే జైన బ్రాహ్మణులని అతడి భావం. అప్పటికే జైనంలో కూడా వర్ణాశ్రమ ధర్మాలు చోటు చేసుకున్నాయి.
“పరగిన విమల యశోభా
సురనిరతుడు బీమనాగ్ర సుతు డఖిలకళా
పరిణతుడయ్యెను భూసుర
వరప్రసాదోచిత ధ్రువ శ్రీయుతుడై.”
“జన సుత భీమ తనూజుడు”వినయ సంపన్నుడు కనుకనే భూసురుల ఆశీర్వాదముతో తానింత
వాడనయ్యానని వ్రాసుకున్నాడు.
తనకి గ్రంధం వ్రాయడంలో సహకరించమని అడగడమేకాదు, తన కృతిలో ఆవిషయం చెప్పడం రేచన
సంస్కారాన్ని సూచిస్తుంది.
“అసమాన దానరవి తన
య సమానోన్నతుడు వాచకాభరణుడు ప్రా
ణ సమాన మిత్రు డీ కృతి
కి సహాయుడుగా నుదాత్త కీర్తి ప్రతిన్.”
తన మిత్రుడు సాయపడినట్లే కాక, అతను దాన ధర్మాలను చెయ్యడంలో దాన కర్ణుడికి
సమానమయిన వాడని కీర్తించాడు.. ఎంతటి మహోన్నతమైన వ్యక్తిత్వం!
తెలుగులో ఇదే ప్రధమ ఛందో గ్రంధం. సంస్కృతంలో వైదిక, లౌకిక వాజ్మయాల ఛందస్సులను
సూత్రీకరించి చెప్పిన పింగళ ఛ్ఛందమునే కాక ఇతర లక్షణ గ్రంధాలను కూడా అధ్యయనం చేసి
రచించిన గ్రంధరాజం ఇది.
“ అనవద్య కావ్యలక్షణ
మొనరుగా గవి జనాశ్రయుండు మల్లియ రే
చన సుకవి కవిజనాశ్రయ
మను ఛందము తెనుగుబాస నరుదుగ జెప్పెన్.”
కన్నడ భాషకూ, తెలుగుకు కూడా సంస్కృత ఛందో గ్రంధాలే ప్రామాణికాలు. ఇంద్ర, సూర్య చంద్ర
గణాలను రేచన తన కవిజనాశ్రయంలో నిర్వచించాడు.
అలాగే అప్పటికే ప్రాచుర్యంలో నున్న గద్యకావ్య లక్షణాలు కూడా చెప్పాడు. .
“హృద్యాన వద్యకావ్యము
గద్యము పద్యమని చెప్పగ ద్వివిధమగున్
గద్యమ పార పదానిక
రద్యోతి తనవ రసార్ద రచనల నెగడున్.”
మల్లియ రేచన పరాక్రమశాలి. సంపన్నులందరికీ యుద్ధ విద్య యందు ప్రావీణ్యత ఉండవలసిందే.
అందులో వణిక్ ప్రముఖులకి మరీ.. దూర దేశాలనుంచి వస్తు విక్రయాదులను నిర్వర్తించాలంటే దారి
దోపిడుల దండయాత్రల నెదుర్కొనక తప్పదు.
యుద్ధ విద్యలలో మెళకువలు నేర్పే పంపనగారి తమ్ముడు జినవల్లభుని పరాక్రమం గురించి
చెప్పుకొనేదేముంది.. మిత్రునికి చేదోడు వాదోడుగా వెనువెంటే నుంటాడు.
మల్లియ రేచన తన కృతిలో అన్ని పద్యాలలోనూ తనని తాను సంబోధించుకున్నాడు. తాను
రమణీప్రియుడనని కూడా చెప్పుకున్నాడు. జిన వల్లభ్హుడైతే తానూ “అంగనా రమయితుం” అని
శాసనంలో నే చెక్కించుకున్నాడు. స్నేహితులిరువురూ శృంగార పురుషులే.
ఛందో గణాలలో శ్రావ్యత కూడా ముఖ్యమనిచెప్పాడు రేచన. అది కావాలంటే పాదాలూ, పాద
మధ్యాలు విరవాలని చెప్పాడు. అదే యతి.
“విశ్రాంతి, విరతి, విశ్రమ
విశ్రామ, విరామ, విరామ విరమణ లనగా
విశ్రుతమగు యతి కృతి కధి
క శ్రావ్యంబై బెడంగుగా నిడవలయున్.”
మొత్తం గ్రంధం అంతా తేట తేట తెలుగు పదాలతో తియ్యగా సాగుతుంది. లక్షణగ్రంధం కూడా కావ్యం
లాగ ఆసక్తితో చదివింప చేస్తుంది.. మధ్యలో శృంగార చెమక్కులతో.
రేచన తన కృతిలో తనని తాను చెప్పుకోవడం, స్నేహితుడైన జినవల్లభుడు తనకు సహాయం
చేశాడనడంతో ఆగి పోలేదు.. స్నేహితుని కూడా చెప్పుకోమనడమే కాక శాసనంలో
చెక్కించుకునేలాగ ప్రోత్సహించాడు. వృషభాద్రిపై చెక్కిన శాసనాలలో మూడు కంద పద్యాలు
చెక్కించాడు. అందులో మచ్చుకి ఒకటి..
“జిన భావనములెత్తించుట
జిన పూజల్ సేయుచున్న జినమునులకు న
త్తిన యన్న దానమీవుట
జినవల్లభు బోలగలరె జిన ధర్మపరుల్.”
ఇంత కష్టపడి మిత్రులిరువురూ కలిసి రాసిన ఛందో గ్రంధము, “కవిజనాశ్రయము”ను, రేచన కాదు
రాసింది, వేములవాడ భీమకవి అని చాలా శతాబ్దాలుగా ప్రచారంలో ఉంది.
దానికి కారణం, రేచన వైశ్యుడవడమేమోనని చాలా మంది అభిప్రాయము. ఏది ఏమైనా.. కొంచెం
అతిగా అనిపించినా రేచన ప్రతీ పద్యంలోనూ తన గురించి చెప్పుకోవడం మంచిదే అయింది. పైగా
స్నేహితుని గురించి చెప్పడం బలమైన సాక్షం అయింది.
ప్రస్థుత కరీంనగర్ జిల్లా బొమ్మలగుట్టపై నున్న శాసనాలను చెక్కించిన జిన వల్లభుడు తెలుగు
వారికి, భారత దేశ చరిత్రకి మహోపకారం చేశాడు. తెలుగులో తొలి ప్రామాణిక గ్రంధం రచించిన మల్లియ రేచన, తెలుగు కావ్యానికి ఒక అందం తీసుకొని వచ్చాడు. ఇరువురూ తెలుగు వెలుగులే.. వారు స్నేహం అజరామరమైనది.
 
 
*————————*
 
 
 
 
 
 
 
 
 
 
 
 
 
 
 
 
 
 
 
 
సమీక్ష: అపర్ణ తోట
అరిపిరాల కథల్లో ఆయన శైలి, కథాశిల్పం బలంగా ఉన్న కథల్లో, స్థాయిలనుబట్టి కథలను విభజించవచ్చు. కథల్లో ‘ఊహాచిత్రం’ ఒక స్టాండ్ ఔట్! ఈ కథ ఆయన లోని రచయితను బాగా సానబెట్టి రాసినట్లున్తుంది.  ‘చినుకులా రాలి’, ‘మబ్బుతునక’, ‘ఏడు తరువాత’, ‘తుదిబంధం’ చెప్పుకోదగ్గ కథలైతే, మిగిలిన కథలు మామూలుగా ఉన్నాయి. వానర వీరుడు’ ప్రయోగం కోసం మాత్రమే రాసినట్లుంది. ఓపెన్ టైప్ ఎందుకు రాశారో అర్థం కాలేదు.
కానీ ‘ఏడు తరవాత’ కథ- టీవీ సీరియళ్ళ ప్రభావం నుంచీ, మేధావుల పలాయన వాదం, విద్యా సంస్థల ఆలోచనలు, చిత్రకారుడి రంగుల లోకం, ఆటగాడి లక్ష్యం, కార్పరేట్ ఉద్యోగుల వారాంతపు గాధా, రాజకీయాలూ, సగటు కుటుంబీకుడి ఆర్ధిక బాధలూ ఆఖరున పకీరుమాటలతో రచయిత ముక్తాయింపు- ఈనాటి పరిస్థితి కళ్ళకు కట్టునట్లు- మూడుముక్కల్లా  మూడు పేజీలలో  తేల్చేసారు.
‘కథల్లో ఆయన శైలి గురించి చెప్పాలంటే ‘చినుకులా రాలి’ కథ చినుకు తన స్వపరిచయం తో ఇలా మొదలవుతుంది.   “మా నాన్న పేరు మేఘం. అమ్మ పేరు ధరిత్రి. నాన్న అమ్మకి వ్రాసిన ప్రేమలేఖనే నేను. నా పేరు చినుకు.”
అలాగే ఉత్సాహంగా భూమి మీదికి దూకాలని ఉవ్విళ్ళూరుతున్న చినుకుతో మేఘం ఇలా అంటుంది. “ పిచ్చి తల్లీ…తొందర నీ జీవన లక్షణం. కానీ అక్కడ ఎన్నో అవాంతరాలు ఉంటాయి…ఎత్తిపడేసే జలపాతాలు, కట్టిపడేసే ఆనకట్టలు వీటన్నిటినీ దాటాలి….నేను నిన్నుఒక్క కంట కనిపెడుతూ ఉంటాలే…జాగ్రత్తగా వెళ్లిరా..”
ఇందాకే చెపినట్లు బలమైన శైలి, కథా శిల్పం, కథనం, పదాలలో సాంద్రత తెలిసినందుకు ఆయన్ని అభినందించాలని ఉన్నా, బలహీనమైన ఇతివృత్తాలను ఎన్నుకున్నందుకు కోపం కూడా వస్తుంది. కాని తను ఉండే ఈ సాధారణ జీవితంలో మనుషులు మిస్సయ్యే ఒక చిన్న కోణం మీద ఒక కాంతిరేఖను వదులుతాడు.
పుస్తకం లో చివరి అట్ట మీద రాసిన ఆ ముగ్గురు రచయితల మాటలతో ఏకీభవిస్తానుగానీ ఈయనిలా ఇంత మామూలు ప్లాట్స్ రాసి తన టాలెంట్ ని వేస్ట్ చెయ్యడం ఒప్పుకోలేను. ఎక్కడో ఆ ‘విగర్’ పోతుంది అనిపిస్తుంది నా సైన్సు బుర్రకి.
ముప్పైఆరేళ్ళు దాటని ఈ కార్పోరేట్ ఉద్యోగి తెలుగు భాషాభిమానానికి, పఠనా పరిశ్రమకి ఆశ్చర్యపోతూనే, తన రచనా శైలిలో ఉండే పదునును సరిగ్గా వాడనందుకు చిన్నగా చివాట్లు వేస్తూ, ఉహాచిత్రం వంటి రాబోయే ఎన్నో మంచి కథలకు  ముందుగానే కృతజ్ఞతలందిస్తూ ముగిస్తున్నాను.
రచన: డాక్టర్ జె. గౌతమి సత్యశ్రీ   పి.హెచ్.డి.   

 
పాతికేళ్ళ కీర్తన క్రొత్తగా పెళ్ళి చేసుకుని భర్తతో అమెరికా వెళ్ళిపోయింది. పెళ్ళైన నాలుగు నెలలకి విపరీతంగా బరువు పెరిగింది. దీనికంతటికీ కారణం పెళ్ళైన దగ్గిరనుండి ఇంట్లోనే ఉండి కూర్చుని తినడం, పెద్దగా అలసిపోయే పనులేవీ లేకపోవడం వల్లనే అనుకుని, రోజూ ఎక్స్ ర్సైజులకని బయలుదేరింది. ఈలోపున నెలసరి తప్పడంతో, తనకు గర్భం వచ్చిందని తలచి హాస్పిటల్ కు వెళ్ళింది. వాళ్ళ primary care physician, Dr. Steve ని consult చేసింది.  వాళ్ళు అక్కడ రకరకాల టెస్టులు  చేసి ఫైనల్ గా గర్భం కాదని తేల్చారు. కీర్తన అది విని కాస్త నిరాశపడింది. తన భర్తకి తెలిస్తే ఎంత నిరాశ పడతారో  ఊహించుకుని మరికొంచెం నీరాశపడింది.  Dr. Steve, అతని సిబ్బంది blood test చేసి ఈస్ట్రోజెన్, ప్రొజిస్టిరోన్ వగైరా గర్భానికి సంబంధించిన హార్మోనులను చెక్ చేసి, కొద్దిగా ఈస్ట్రోజెన్ లెవెల్స్ ఎక్కవ ఉంది అని చెప్పారు. Dr. Steve కీర్తనని కొంచెం ఓదార్చి reproductive medicine లో specialization ఉన్న Physician cum Scientist Dr. గౌరి ప్రదాన్ కి refer చేసాడు. Indian అనగానే నీరసించిన కీర్తనకి కొండంత బలం వచ్చినట్లైంది.
డాక్టర్. గౌరి కీర్తనకు మరి కొన్ని టెస్టులు (ultra sound), స్కాన్లు (Magnetic Resonance Imaging, MRI) చేసి ఆమెకి గర్భాశయం లో గడ్డలు (Uterine Fibroids) ఉన్నాయని, వాటిని తొలగించవచ్చని దైర్యం చెప్పింది.  ఇది విన్నాక కీర్తనకు మతి కూడ పోయినట్లైంది.

సాధారణంగా ఈ సమస్య ఉన్నప్పుడు స్త్రీలలోబరువు పెరగడం, ఋతుస్రావం ఎక్కువ రోజులు ఉండడం, అధికంగా రక్తస్రావం జరగడం, మలబద్దకం, తరచు మూత్రానికి వెళ్ళడం, నడుంలో నొప్పి లాంటి symptoms ఉంటాయి. కానీ ఇక్కడ ఆశ్చర్యం ఎమిటంటే కీర్తనకు పెద్దగా ఎటువంటి symptoms లేకపొవడం బరువు పెరగడం తప్ప.  కీర్తన వెళ్ళిపోయాక  డాక్టర్. గౌరి ఆలోచనలో పడింది.
ఈ గర్భాశయ గడ్డలు వివిధ రకాలుగా ఉద్భవిస్త్తాయి. స్త్రీ యొక్క fertile period లో ఈస్ట్రోజెన్ (estrogen) ఉత్పత్తి అధికంగా ఉంటే గడ్డలు వస్తాయి, menopause తర్వాత తగ్గిపొతాయి.  నాడీ వ్యవస్థ (Vascular system) లో రక్తపు నాడులు, కణజాలాలు రక్తాన్ని, లింఫ్ ని శరీరమంతా ప్రసారం చేస్తాయి. కొన్ని సందర్భాలలో గర్భాశయపు నాడుల్లో అధిక రక్త ప్రసరణ జరిగి గడ్డలు ఏర్పడే అవకాశం ఉంది. రక్తప్రసరణ తగ్గిపోతే గడ్దలు కూడ మాయమవుతాయి. ఇటువంటి గడ్డలు cancer కి దారితీయవు. ఈ సహజ సిద్దమైన ప్రోసెస్ విక్రుత రూపం దాల్చి గడ్డలలో angiogenesis అంటే క్రొత్త blood vessels ఉత్పత్తి అవుతూ, రక్తప్రసరణ పెంచడం వల్ల tumors గా రూపాంతరం చెంది cancer కు దారితీస్తుంది. అటువంటి పరిస్థితి లో గర్భసంచిని తొలగించవలసివస్తుంది.
గడ్డలు గర్భాశయపు గోడలపైన వస్తే ఫర్వాలేదు కానీ గర్భాశయం లోపల (inner lining of uterus) ఏర్పడినప్పుడే చాలెంజింగ్. ఎందుకంటే స్త్రీకి వంధ్యత్వం (infertility) వచ్హే అవకాశం ఉంది. గడ్డలు ఫలదీకరణ చెందిన అండాన్ని (fertilized egg) గర్భాశయపు గోడకు attach కాకుండా అడ్డు పడడమో లేదా normal గా పెరిగాక, గర్భాశయం లోకి ప్రయాణించి దాంట్లో కూర్చుని (implantation) fetus గా మారకుండా ఆపుతాయి.  దానికారణం గా అబార్షన్లు అయిపోతాయి. కీర్తనకు గడ్డలు గర్భాశయం లోపల ఉన్నాయి. పైగా కీర్తన పిల్లల్ని కనే స్టేజు లో ఉంది. ఇదే డాక్టర్ గౌరి ని తీవ్ర ఆలోచనలో పడేసింది.
కీర్తన ఒక internet పురుగు. తనకు కావలసిన ప్రతి విషయాన్నిఇంటర్నెట్ లో చదివి, వివిధ కోణాల్లో ఆలోచించి అప్పుడు ఆ విషయంపై నిర్ణయం తీసుకుంటుంది. అటువంటి నిర్ణయ ఫలితమే తన భర్త శైలేష్ కూడా. మరి ఈ విషయాన్ని అంత త్వరగా వదిలేస్తుందా?    తక్షణమే రకరకాల వెబ్ సైట్ల కి వెళ్ళి తన సమస్య గురించి మరిన్ని వివరాలు సేకరించుకుంది. అయితే తన సమస్య నయం చేయగలిగేది కాబట్టి కొంతవరకు దైర్యంగానే ఉంది. కానీ ఎక్కడో చిన్న బెరుకు లేకపోలేదు. గౌరికి ఫోన్ చేసి, తనకున్న గడ్డలు పొజిషన్ లో ఉన్నాయని అడిగింది. గౌరి స్కాన్ లో తాను కనుగొన్న విషయం  చెప్పేసింది. ఇంకా ఆ కాస్త బెరుకు ఎక్కువ అయి, తొండ కాస్త ఊసరవెల్లి అయి కూర్చుంది. తాను ఎక్కడ పిల్లల్ని కనలేకపోతుందో నని ఒకటే బెంగ.  అప్పుడు గుర్తొచ్చింది కీర్తనకు వాళ్ళ బామ్మ.
కీర్తనకు అమ్మ చిన్నప్పుడే చనిపోయింది. నాన్న మరొక స్త్రీ తన జీవితంలో కి వస్తే కీర్తనను సరిగ్గా ఎక్కడ చూడదోనని, మరో పెళ్ళి మానుకున్నాడు. తనని పూర్తిగా బామ్మే పెంచి పెద్ద చేసింది. తనకే కష్తం వచ్చినా బామ్మకు చెప్పుకోవడమే అలవాటు. అయితే ఆ బామ్మగారు ఇప్పుడు  మనమరాలి క్రొత్త సంసారం ఎలా ఉందో చూడడానికి  visitor visa మీద అమెరికాకు వస్తున్నారు,.   బామ్మ గారు రానే వచ్చారు. కీర్తన మరియు శైలేష్ ఎయిర్పోర్ట్ కి వెళ్ళి బామ్మగారిని రిసీవ్ చేసుకుని ఇంటికి తీసుకొచ్చారు.  కీర్తన తన ఇంటిని అద్దంలా మెరిసిపోయేలా పెట్టిందని బామ్మ తెగ పొగిడింది. మనసులో అదంతా తన పెంపకం అని మురిసిపోయింది. శైలేష్ ఎంతో కలుపుగోరు తనంతో బామ్మని ఆదరిస్తుంటే, కీర్తనకు మంచి సంబందం చేసానని గర్వపడింది కూడా. ఇలా బామ్మగారి అమెరికాయాత్రలో పది రోజులు గడిచిపోయాయి. కీర్తన ఇంకా తన మెడికల్ ప్రాబ్లమ్ గురించి బామ్మకి గాని, శైలేష్ కి గాని చెప్పలేదు.
ప్రొద్దునే బామ్మ తన పూజా కార్యక్రమాలు పూర్తిచేసుకుని, హాల్ లోకి వచ్చారు. కీర్తన శైలేష్ ని ఆఫీస్ కి సాగనంపి ఇంట్లోకి వస్తున్నది. ఈ లోపున హాల్ లో ఫోన్ మ్రోగి మ్రోగి voice record message హాల్ అంతా ప్రతిధ్వనిస్తున్నది.
This call is from Jefferson Hospital for Keertana Vemuganti to confirm scheduled appointment tomorrow at 2.30 PM.
If you cannot keep this appointment please call us to reschedule it or cancel it…
కీర్తన కంగారు పడింది. ఈ లోపుల బామ్మగారు, తన మెట్రిక్యులేషన్ పరిజ్ఞానంతో, ఆ మెసెజ్ లో హాస్పిటల్, ఆపాయింట్మెంట్, టుమారో అని వినేసి విషయం అర్ధం చేసేసుకున్నారు. ఆవిడకు ఏదో అనుమానం తోచింది. అడిగితే కీర్తన ఏదో జనరల్ చెకప్ అని మాట దాటేసినా, తన ముఖంలో రంగులు చూసి, ‘కీర్తనా, నా దగ్గిరెందుకమ్మ దాస్తావు, ఏమిటో చెప్పు’  అని అనునయంగా అడిగేసరికి, కీర్తన ధుఃఖం ఆపుకోలేక పోయింది. ‘నీకు చెబితే ఎక్కడ బాధ పడతావో అని చెప్పలేదు బామ్మ’  అంటూ మొత్తం చెప్పేసింది.
బామ్మ ‘నువ్వు హాస్పిటల్ కి వెళ్ళేటప్పుడు, నీతోపాటు నన్ను కూడ తీసుకువెళ్ళవే, డాక్టర్ తో మాట్లాడాలి’ అంది.
నువ్వెందుకు బామ్మ, నీకు ఇంగ్లీషు రాదు కదా, ఏం మాట్లాడుతావ్?
నాకు రాకపోతే ఏం నీకు వచ్చుగా, నేను తెలుగు లో అడుగుతాను డాక్టర్ కి నువ్వు ఇంగ్లీషులో చెప్పు.
ఇంతకీ శైలేష్ కి చెప్పావా?
ఇంకా లేదు బామ్మ…. ఆయన ఉద్యోగం సేల్స్ మార్కెటింగ్ కదా, ఆఫీసు పన్లలో ఎప్పుడూ కాంప్ లే. ఇప్పుడు చెబుదామంటే మళ్ళీ వారం వరకు రారు. వచ్చాక చెబుదాం లే. బామ్మ అలా ఊరకుండిపోయింది.
డాక్టర్ను కలవడానికి ఇద్దరూ వెళ్ళారు. కీర్తన నర్సింగ్ స్టేషన్ దగ్గిర, తాను వచ్చినట్లుగా పేరు నమోదు చేసి, మెడికల్ ఇన్సూరెన్స కార్డ్ చూపించింది. అక్కడి మెడికల్ అసిస్టెంట్ అన్ని వివరాలు, తన కంప్యూటర్ సిస్టమ్ లోకి ఎక్కించుకుని వెళ్ళి కూర్చోమంది. ఇద్దరు వెళ్ళి కూర్చున్నారు. ఒక అమెరికన్ నర్సు, వేముగంటి కీర్తన అనే పేరుని చిత్ర విచిత్రంగా పలుకుతూ కష్టపడి పిలిచింది. అది చూసి బామ్మ ఆశ్చర్యంతో ‘అదేవిటే వీళ్ళకి ఇంగ్లీషు రాదా, ఇంగ్లీషులో రాసినా నీ పేరు చదవలేక పోయింది?’. కీర్తన చిన్నగా  నవ్వి చెప్పింది, ‘వీళ్ళు మన పేర్లను స్పష్టం గా పలుకలేరు, మన పేర్లు వాళ్ళకి నోరు తిరగదు’. అయినా బామ్మ పెద్దగా కన్విన్స్ అయినట్లు లేదు. నర్స్ కేసి, ఆశ్చర్యంగా చూస్తూ, కీర్తన తో పాటు నర్స్ ని అనుసరించింది. నర్సు లోపలికి తీసుకువెళ్ళి కూర్చోబెట్టి వీళ్ళని రకరకాల ప్రశ్నలు వేసి కేష్ షీట్ లో వివరాలు రాసుకుని, డాక్టర్ గురించి వెయిట్ చెయ్యమని చెప్పి వెళ్ళిపోయింది. 30 నిముషాల తర్వాత డాక్టర్ గౌరి వచ్చారు. చక్కగా నవ్వుతూ బామ్మ కేసి, కీర్తనకేసి చూస్తూ కీర్తనను ఇంగ్లీషులో ఎదో అడిగింది. బామ్మకు అర్ధం కాలేదు. కీర్తనను చిన్నగా గోకి ఏమడుగుతుందని బామ్మ అడిగింది. ‘నీ గర్భాశయపు గడ్డల్ని ఎప్పుడు తొలగించమంటావ్, అపాయింట్మెంట్ తీసుకున్నావా? ‘ అని అడిగారని కీర్తన చెప్పింది. ఏమైనా ప్రశ్నలు ఉన్నాయా అని డాక్టర్ గౌరి అడిగినప్పుడు  కీర్తన తనకు, బామ్మకు కొన్ని ప్రశ్నలు ఉన్నాయని చెప్పింది. డాక్టర్ గౌరి, చిరునవ్వుతో అడగమని తల ఊపింది.
కీర్తన (ఇంగ్లీషులో): డాక్టర్, బామ్మకు ఇంగ్లీషు రాదు. ఆమెకున్న ప్రశ్నలు తెలుగు భాషలో అడుగుతారు, నేను అది మీకు ఇంగ్లీషులో చెప్తాను. మీరు ఇంగ్లీషులో నే సమాధానమివ్వండి. నేను బామ్మకి తిరిగి తెలుగు లో చెప్తాను. ఈ విధంగా మీ టైమ్ కొంచెం ఎక్కువ  తీసుకుంటామేమో, దానికి వెరీ వెరీ సారీ..
డాక్టర్: (నవ్వి, తెలుగులో) నేను పుట్టింది, కొంతవరకు పెరిగింది హైదరాబాద్ లోనె. తర్వాత అమ్మానాన్నలతో ఇక్కడకు వచ్చేసాను. నాకు తెలుగు వచ్చు. మీ బామ్మకు నేనే స్వయంగా తెలుగులో సమాధానాలు చెబుతాను.
బామ్మ ఒక్కసారిగా పొంగిపోయింది. ఇక ప్రశ్నల వర్షం కురిపించడానికి తయారైపోయింది.
బామ్మ (ఇంతలోనే బాధగా): కీర్తన ఇంతవరకు నెలతప్పలేదు, దానికి ఆమె గర్భాశయంలో పెరుగుతున్న గడ్డలే కారణమా డాక్టర్.
డాక్టర్: ఈ సమయంలో కీర్తన గర్భవతి కాకపొవడమే మంచిది. గర్భం వల్ల ఈస్ట్రోజెన్ లెవెల్స్ బాగా పెరుగుతాయి. అది ఆమె గర్భాశయంలోని గడ్డల్ని ఇంకా పెద్దవి చేస్తుంది. కాబట్టి, వాటిని తొలగించుకున్నాకే  ప్రెగ్నన్సీ కి  ప్లాన్ చెయ్యడం మంచిది.
కీర్తన: డాక్టర్, నాకు గర్భాశయం లోపలి లైనింగు నుండి గడ్డలు రావడం వల్ల అసలు గర్భం వస్తుందా?
డాక్టర్: వస్తుంది. కాకపొతే అవి పెద్దగా పెరుగుతూ, గర్భసంచి ని ప్రక్కకు నెట్టే ప్రమాదం, గర్భం వచ్చ్హాక implantation లో interfere అయి అబార్షన్ అయిపోయే ప్రమాదం ఉంది.
కీర్తన: మరి దీనిని పూర్తిగా అరికట్టే అవకాశం ఉందా?
డాక్టర్: ఎందుకులేదూ, గర్భాశయపు లోపలి లైనింగును తీసేస్తాం. అలాగే గడ్డను దాని చుట్టూ ఉన్న endometrial tissue తో సహా తొలగిస్తాం. ఈ టిష్యూ మళ్లీ పెరుగుతుంది, ట్రీట్మెంట్ అయిపోయాక మీరు పిల్లల గురించి ప్లానింగ్ చెయ్యవచ్చు.
బామ్మ: (బాధ పడుతూ) వీటిని మందులతో కరిగించలేరా డాక్టర్?
డాక్టర్: సాధారణంగా వీటి సైజు మిల్లీ మీటర్ సైజు నుండి సెంటీమీటర్ సైజు వరకు ఉంటాయి. మిల్లీమీటర్ సైజులో ఉన్నప్పుడు మాత్రమే మందులతో కరిగించవచ్చు. కానీ కీర్తన విషయంలో ఇందాక చెప్పిన విధంగా తొలగించక తప్పదు. ఇందులో వర్రీ పడవలసిందేమి లేదు.
మీ కుటుంబంలో కీర్తనకేనా లేక ఇంకెవరికైనా ఇలా ఉందా?
బామ్మ: వాళ్ళ అమ్మకు ఉండేదని గుర్తు. ఆమె ఋతుస్రావ సమయంలో కడుపు నొప్పితో బాధ పడుతుండేది. కానీ కీర్తన కడుపులో ఉన్నప్పుడు కూడా ఆమెకి గడ్ద ఉండేది. తర్వాత ఎప్పుడో తీసేసారు.
కీర్తన:  అయితే ఇది వంశపారంపర్య లక్షణమా?
డాక్టర్: కుటుంబంలో  ఇలాటి లక్షణం ఉంటే వచ్చే  అవకాశం ఉంది. కానీ ఇప్పటివరకు సైంటిస్టుల పరిశోధనలలో,  జన్యుపరంగా ఈ డిఫెక్త్స్ వస్తున్నాయా అనేది తేలలేదు. అయితే angiogenesis వల్ల వచ్చే గడ్డల లో కొన్ని పెరుగుదల కారకాలు (growth factors) అసాధారణం గా పనిచేయడం వలన ఇది సంభవిస్తున్నదని మాత్రం కనుక్కున్నారు.
కీర్తన: ఈ పెరుగుదల కారకాలు శరీరం లో ఎక్కడ ఉంటాయి? అవి ఏవి?  కీర్తన ప్రతి విషయాన్ని లోతుగా తెలుసుకునే type కదా..
డాక్టర్: ఈ angiogenesis కారకాల పేర్లు fibroblast growth factor (FGF) మరియు vascular endothelial growth factor (VEGF).  శరీరలోపలి కుహురంలో సన్నటి లేయర్ గా ఉండే కణాల (endothelial cells) లో ఉంటాయి. ఇవి ఈ కణాల యొక్క మనుగడకు, ఆరోగ్యానికి అవసరం. కొన్ని అసాధారణ పరిస్థితుల్లో blood vessels మీద పని చేసి, angiogenesis కు దారితీస్తుంది.
ప్రస్తుతం ఈ కారకాలతో ఇంటరాక్ట్ అయి, వాటిని బ్లాక్ చేసి angiogenesis ని ఆపగలిగే ముఖ్యమైన మాలుక్యూల్ ని పరిశోధనాల ద్వారా కనుక్కున్నారు. అది రక్తపళ్ళెరాల (blood platelets) లోఉండే ముఖ్య కీలకం platelet factor-4 (PF4). దీనిని therapeutic agent గా కారకాలకి target చేసి angiogenesis ని block చేయడానికి పరిశోధనలు జరుగుతున్నాయి. ఇది మానవాళికి ఎంతో ఉపయోగపడుతుంది.
బామ్మ: ఈ గర్భాశయ గడ్డలు రాకుండా తీసుకోవలసిన ఆరోగ్య జాగ్రత్తలు ఏమైన ఉన్నాయా?
డాక్టర్: మంచి ఆహారము, మానసిక వత్తిడి కి లోనవకుండా ఉండడం చాలా ముఖ్యం. ఆహారంలో చేపలు, సోయాబీన్స్ తీసుకోవడం చాలామంచిది. చేపలలో inflammation న్ని, బీన్స్ లో ఈస్ట్రోజెన్ ని తగ్గించే గుణముంది. మానసిక వత్తిడి వల్ల, ప్రొజిస్టిరోన్ హార్మోను తగ్గి, ఈస్ట్రోజెను పెరుగుతుంది. కాబట్టి  బ్రెయిన్ ని ప్రశాంతంగా ఉంచుకోవాలి. పచ్చి కూరగాయలు, పళ్లని విరివిగా తీసుకోవాలి, వాటిల్లోని digestive enzymes, fibrin అనే blood clotting protein ని తగ్గిస్తుంది. బరువు పెరగకుండా  జాగ్రత్త పడాలి, ఎందుకంటే కొవ్వుశాతం ఎక్కువ అయినా కూడా ఈస్ట్రోజెన్ పెరుగుతుంది. కుటుంబ నియంత్రణ మాత్రలు కూడా  వాడరాదు. అవి ఈస్ట్రోజెన్ మీద పని చేస్తాయి.
డాక్టర్ గౌరికి  ధాంక్స్  చెప్పి ఇద్దరూ బయటపడ్డారు. కీర్తన తేలికపడ్డ మనసుతో గడ్డలు తొలగించుకోవడానికి అపాయింట్ తీసుకోవడానికి  తమకు వీలైన తేదీన వెతుక్కోవడం లో పడిపోయింది.
బామ్మగారు మాత్రం ‘మా కాలంలో ఈ జబ్బులన్నీ ఉన్నాయా? హాయిగా అన్నీ తిని గుండ్రాళ్ళలా ఉండేవాళ్ళం. ఈ కాలం పిల్లలు అందం అంటూ, ఏదో జీరో సైజు గురించి ప్రాకులాడుతూ, 2-మినిట్ మ్యాగీ నూడుల్స్ తిని బ్రతికేస్తూ ఇలా జబ్బుల పాలవుతున్నారు’ అని రుస రుస లాడారు.
                               
సమీక్ష: జి.ఎస్.లక్ష్మి..
తెరచిన ఈ పుస్తకము నెప్పుడు
మూయవదేమని మా అమ్మ కసరగా
ఇదిగో చదవమని ఆ చేతుల పెట్టిన పొత్తము
వదలదు మాయమ్మ ముదము మొగమున మెరయన్..
నిజంగానే ఈ పుస్తకం ఒకసారి చేతిలో పట్టుకున్నామంటే మరింక వదలకుండా చదివేస్తాం. అంత శక్తి వుంది పొత్తూరి విజయలక్ష్మిగారు  రాసిన ఈ “కొంచెం ఇష్టం కొంచెం కష్టం” పుస్తకానికి. హాస్యరసం రాయడం చాలా కష్టం. అంతటి కష్టాన్నీ యెంతో ఇష్టంగా మన ముందుకు తెచ్చేసారు ఆవిడ ఈ పుస్తకంలో.
పొత్తూరి విజయలక్ష్మిగారి గురించి చెప్పడమంటే సూర్యునికి దివిటీ చూపించినట్టే అవుతుంది. ప్రస్తుతం తెలుగు సాహిత్యంలో హాస్యకథలు రాయగలిగినవారు యెవరంటే మొదట చెప్పుకొనేది ఆవిడ పేరే. అలా కథలే కాదు నేను కాలమ్స్ కూడా రాయగలను అని ఢంకా బజాయించి చెప్పినంత గట్టిగా ఆవిడ ఈ కాలమ్స్ రాసి పడేసారు.
ఆంధ్రభూమి పేపర్ తియ్యగానే నేనెంతో అభిమానించే రచయిత్రి పొత్తూరి విజయలక్ష్మిగారి “కొంచెం ఇష్టం కొంచెం కష్టం” కాలమ్ కోసం నాకళ్ళు చురుగ్గా వెదికేవి. చదువుతున్నంత సేపూ ఆవిడ వ్రాసినదంతా నాకే జరుగుతున్నట్టు అనిపించేది. నాకే కాదు ఆ కాలమ్ చదివిన ప్రతివారికీ అలాగే అనిపిస్తుంది. అసలు కాలమ్ వ్రాయడమే కత్తి మీద సాములాంటిది. రోజురోజుకూ మారిపోతున్న సమాజ నేపధ్యంలో అప్పటికి తాజాగా వుండే సబ్జెక్ట్ తీసుకోవడంలోనే రచయిత్రి గొప్పతనం తెలిసిపోతుంది. అసలు విజయలక్ష్మిగారు స్పృశించని సబ్జెక్ట్ ఈ కాలమ్స్ లో లేవనే చెప్పాలి.
సంఘటనలను సంఘటనలనుగానే చెపితే మరింక విజయలక్ష్మిగారి గొప్పేముంది? ఆవిడకున్న సహజ చమత్కార, వ్యంగ్య, హాస్య ధోరణిలో చదువుతున్నంతసేపూ పరిసరాలు మర్చిపోయేట్టు ఆవిడతోపాటు చెయ్యి పట్టుకుని మనల్నీ నవ్వుతూ నడిపించేస్తారు.
ఎవరిమీద వాళ్ళే జోకులేసుకోడానికి సెన్స్ ఆఫ్ హ్యూమర్ తో పాటు విశాలహృదయం కూడా వుండాలి. ఇందులో ఆవిడ మీద ఆవిడే చెణుకులు విసురుకున్న విధానం చాలా ప్రత్యేకమైంది.
అడుగడుక్కీ మన నాయకులు నిలబెట్టే శిలావిగ్రహాలపై ఆవిడ వేసిన బాణం రామబాణమే. వాటికోసమై ఆవిడ యిచ్చిన పరిష్కారానికి పేటెంట్ రైట్స్ కూడా వదులుకున్న గొప్ప వ్యక్తి ఆవిడ.
స్వేఛ్ఛగా ఆడుతూ, పాడుతూ తిరిగే పిల్లలని టీవీల్లో పాడించడానికి పెద్దవాళ్ళు చేసే విఫల ప్రయత్నం తెలుసుకోవాలంటే విజయలక్ష్మిగారి వంశం గురించి తెలుసుకోవాల్సిందే.
ఇప్పటి సినిమాల పేర్లూ, కథాకమామీషూ మీకు కావాలంటే మీరు దేభ్యం మొహం వేసుకుని “దేభ్యం” కథ చదవాల్సిందే.
దేవుడు ప్రత్యక్షమవాలని అందరూ కోరుకుంటారు. అచ్చంగా దేవుడు ప్రత్యక్షమయ్యేడనుకోండి.. అప్పుడేమౌతుందో ఆవిడ మాటల్లో చదవాల్సిందే..
పర్యావరణ పరిరక్షణ కోసం ప్లాస్టిక్ నిషేధించాలని అందరికీ తెలిసిందే. కాని ఆచరణలో అది ఎలా సాధ్యమో ఎంత గమ్మత్తుగా చెప్పారో చూడండి.
అవునూ.. మీలో ఎక్కాలు ఎంతమందికి గుర్తున్నాయీ? ఏదైనా సభలో వేదిక ఎక్కవలసిరావచ్చు. మర్చిపోతే గుర్తుచేసుకోమని ఎంత వ్యంగ్యంగా చెప్పారో…
చెత్తనుంచి కళాకృతులు చాలామందే చెయ్యొచ్చు కాని స్టోర్ రూం లోని పనికిరాని వస్తువులనుంచి డబ్బు రాబట్టడం ఎలాగో ఆవిడ చెప్పిన తీరు అద్భుతం.
ఇప్పటివరకూ అందరం స్థలాలూ, ఇళ్ళూ, తోటలూ కొనుక్కున్నాం. కాని ఎవరైనా నది కొనుక్కున్నారా.? కాని మన విజయలక్ష్మిగారు నది కొనుక్కుంటార్ట.  ఎలాగో, ఎందుకో మరి మీరు చదివి తీరాల్సిందే.
అన్నట్టు మన సంస్కృతి నిలబడ్డానికి చింతపండు పండుగ చేసుకోవాలని మీకు తెల్సా.. తెలీదు కదా.. మన విజయలక్ష్మిగారు చెప్పేస్తారు దాని మాట.
బహుమతులొస్తే సంతోషించాలి కానీ అదేవిటో విజయలక్ష్మిగారికి బహుమతులతో అన్నీ కష్టాలే. ఇది విడ్డూరం కాదూ..
సి ఎమ్ అయ్యేక మొట్టమొదటి సంతకం ఏ ఫైలు మీద పెట్టాలో మనం ఎప్పుడైనా ఆలోచించేమా.. మన విజయలక్ష్మిగారు ఆలోచించేసేరు. అదే ఆవిడ లో గొప్పతనం.
అన్నీమనకి తెలిసిన విషయాలే, రోజూ చూస్తున్న విషయాలే. కాని ఆలోచిస్తామా..
ఐదేళ్ళకోసారికాదు అస్తస్తమానం వచ్చే ఎన్నికలవల్ల బాధపడేదెవరూ..లాభపడేదెవరూ..
వడియాలు పెట్టడానికి ఎండ కూడా కావాలని తెలీని పరిస్థితి,
మారిపోతున్న పెళ్లిళ్లలో పధ్ధతులూ, కొత్తకొత్త వంటలూ, భద్రతాచర్యలూ, పిచ్చబొట్టులూ.. అయ్యబాబోయ్ నేనింక చెప్పలేను.
అంతదాకా యెందుకూ.. పండగపూట పుట్టింటికెళ్ళినప్పుడు అన్నదమ్ములూ, అక్కచెల్లెళ్లూ సాయంత్రం వీధిగుమ్మాల మీద కూర్చుని తమ మనసులోని మాటలని పంచుకుంటున్నంత ఆహ్లాదంగా వుంటుంది ఈ కాలమ్స్ చదువుతుంటే.
ఇలా అన్నీ నేను చెప్పేస్తే మీరు విజయలక్ష్మిగారి సహజమైన రచనాసౌందర్యం లోని ఆనందాన్ని కోల్పోతారు. అందుకే ఈ పుస్తకం చదవండి.. మరింక దీనిని వదలనే వదలరు.
శ్రీ రిషిక పబ్లికేషన్స్ ద్వారా వెలువడిన ఈ పుస్తకం ఖరీదు కేవలం నూట యిరవై రూపాయిలు మాత్రమే. కాని దానివల్ల పొందే ఆనందం మాత్రం అనంతమే..
 
 
సమీక్ష: జగద్ధాత్రి

దాదాపు గత రెండు దశాబ్దాలుగా ఎక్కువగా మన్నన పొందిన కవితా రూపం మినీ కవితలు లేదా చిన్న కవితలు . వీటికి పేర్లు ఛందస్సులు కూడా జోడించి కొన్ని ప్రక్రియలు చేస్తున్నారు . ఏది ఏమైనప్పటికి వీటన్నిటికి ఒక తాటి కిందికి తీసుకు వస్తే వాటిని చిన్న కవితలే అనగలం. అలాంటి చిన్న కవితల్లో ఏక వాక్య కవితలుగా , వాటిని ఒక్కచోట చేర్చి  శ్రీ వాక్యం అనే పుస్తకాన్ని విడుదల చేసారు.    .
“శ్రీ వాక్యం” గురించి : ఇక మనం కవితల్లోకి వెళ్తే , అందమైన వెన్నెల ముద్దను మీ చేతితో తాకినంత మృదువుగా, అల్లరిగా ఆడపిల్ల జడ లాగినంత చిలిపిగా, నల్లని స్వామిని ఆరాధించే రాధగా మీరు మమేకమై చదువుతారు ఈ కవితలు.ఇందులో అతిశయోక్తి లేదు .ఇందులోని కవితలన్నీ దాదాపుగా భావుకాత్మకంగా ఉంటాయి. కొన్ని భక్తి అరాధన, విరహం, మధుర భావాలన్నీ ఈ వాక్యాల్లో మనకు దర్శనమిస్తాయి.
ఈ ఏక వాక్య కవితలు రవీంద్రుని  “స్టేబర్డ్స్ “లాంటివని చెప్పినా వాటికి వీటికి చాలా తేడా ఉంది . రవీంద్రుని కవితలు అన్నీ మధుర భక్తితో నిండి ఉంటాయి. శ్రీ వాక్యాలలో ఎక్కువగా వెన్నెల , వలపు , ప్రేమ , విరహం ఇవి మనల్ని ఎక్కువగా ఆకట్టుకునే భావనలు. వెన్నెలన్నా , విరహమన్నా స్పందించని , రాయని కవి ఉండడు అనుకుంటాను ఏ భాషలోనైనా. ఆహ్లాదంగా ఆనందంగా అప్పుడప్పుడూ చిలిపి తగవులూ , వేదనలూ , అన్నీ కలిపి బాపు సినిమా లాగా అందంగా సాగుతాయి కవితలన్నీ . మానసిక విశ్రాంతి కోరే పాఠకుడికి చాలా ఆనందిస్తాయి.
ఉదా: అల్లరి జాబిల్లి __వెన్నెలమ్మ పెట్టే వెండి బువ్వల్ని ఆకాశం లో విసిరేస్తూ.
ఈ కవితలో అదే వెన్నెల అదే రేయి కానీ కవి చూసిన భావన వేరు.ప్రకృతి , వెన్నెల, సముద్రం, ఇవన్నీ వాటి పని అవి చేసుకు పోతుంటాయి నిర్మమంగా , మనం మన మనసుల ననుసరించి వాటికి భావాలను ఏర్పరుస్తాము. దీన్నే ఆంగ్లం లో పెర్సోనిఫికేషన్ అంటాము.మాటాడలేని వాటికి మనిషి లాగే ఉండే భావనలు కూర్చి రాయడం.
“గుప్పెడు భావాల కోసం గుండె తెరిచా _భావ సంద్రంలో తడుస్తూ ఉండి పోయా” ఇలా భావుకాత్మకంగా , శృంగార పరంగా సున్నితంగా సాగే ఈ ఏకవాక్య కవితలు ఇలా ఒక పుస్తక రూపంలో రావడం బాగుంది. ఇలా ఏక వాక్యాలు ఒక పుస్తకంగా తేవడం ఇటీవల ఎక్కడ జరగలేదు. ఇందాకే  చెప్పానుగా పేరులూ ప్రక్రియలూ వేరు కానీ ఇవన్నీ చిన్న కవితల కోవకే చెందుతాయి.
అక్షరాలు కొన్నైనా భావాలెన్నో అన్నాడో కవి అలా గుప్పెడు అక్షరాల్లో గుండెనిండే భావాలను గుప్పించడం శ్రీ కి బాగా వచ్చును అనిపిస్తుంది.
అతని కవితల్లో నిండిన భావుకత , మంచి అభివ్యక్తి చూస్తే కేవలం ఇలా కొన్ని విషయాలకే పరిమితమై పోవడం. కేవలం వైయుక్తికమైన కవిత్వం రాయడం కాక ఇంకా ఎదిగి ఎదిగి లోకాన్ని పరిశీలించిన నాలుగున్నర పదులు దాటిన వయసులో ఇంకా పరిపక్వమైన సామాజిక అంశాలతో కవిత్వం రాయగలరని నా ఆకాంక్ష . ఎందుకంటే శ్రీ లో సామాజిక స్పృహ లేక పోలేదు కొన్ని అక్కడక్కడా  అటువంటి వాక్యాలు కూడా ఉన్నాయి. వ్యక్తిగతంగా కూడా అభ్యుదయం అతని మాటల్లో కొట్టొచ్చి నట్టు కనిపిస్తుంది .
కనుక శ్రీ కవిత్వంలో ఇంకా కవిత్వా పటుత్వ సంపదలు వెల్లివిరియాలని మనస్ఫూర్తిగా ఆశిస్తూ ఆకాంక్షిస్తూ ఆ అక్షరాల్లో అంత చల్లదనమేమిటో_ కలాన్ని శ్రీ గంధంలో ముంచి రాశావా” అన్న కవి మాటలతోనే ముగిస్తున్నాను
 
ఈ పుస్తకం ప్రతులకోసం  : సింధుజ పబ్లికేషన్స్ ,
ఆర్.వి.వి. ఎస్ శ్రీనివాస్ ,
దూర దర్శన కేంద్రం,
శ్యామలా హిల్స్ ,
భోపాల్-462013,
మధ్య ప్రదేశ్,
సెల్ నంబర్ :9425012468.
వారిని సంప్రదించవచ్చు .పుస్తకం వెల 60/-

సెలవురోజుల్లో కుటుంబంతోనో, స్నేహితులతోనో కొంతసేపు సరదాగా గడపాలని అందరూ కోరుకుంటారు.  అవకాశమున్నవాళ్ళు ఆటవిడుపుగా నూతన ప్రదేశాలకి వెళ్ళాలని కూడా అనుకుంటారు.  అయితే దానికి సమయం, తోడు, డబ్బు, ఇలా అన్ని అవకాశాలూవున్నా సమయానికి ఏదో ఒక అడ్డంకి వచ్చి ఆగిపోయేవారెందరో.
దూర ప్రదేశాలకి వెళ్ళిరావటానికి అనేక కారణాలవల్ల అందరికీ సాధ్యం కాకపోవచ్చు.  అలాంటివారు కొంతమార్పు కోసం ఉదయం వెళ్ళి సాయంకాలానికి ఇంటికి తిరిగొచ్చేయాలనుకుంటారు.  అయితే మళ్ళీ పెద్దవారు ఆలయానికెళ్దామంటే పిల్లలు ఆడుకునే ప్రదేశాలు కావాలంటారు.  ఇంటి పెద్దకి పర్సు బరువు తగ్గకూడదనుకుంటే, ఇంటి ఇల్లాలు అందరూ కలిసి సరదాగా ఒకచోట గడుపుదామనుకోవటం సహజం.  వీరందరికోసమే అన్నట్లుగా శ్రీమతి పి.యస్.యమ్. లక్ష్మి ఈ పుస్తకం వ్రాశారు.  ఇందులో హైదరాబాదు చుట్టుపక్కల వున్న 72 ఆలయాలగురించి పౌరాణిక, చారిత్రాత్మక వివరాలు, ఆలయాలకి వెళ్ళే దోవలు, అక్కడ లభ్యమయ్యే సౌకర్యాలు, వీటన్నింటిగురించీ వివరంగా వ్రాశారు.  ముఖ్యంగా ఏ రహదారిలో వెళ్తే ఏ, ఏ ఆలయాలు దర్శించుకోవచ్చో రహదారివారీగా విడి విడిగా ఇచ్చారు.  కొత్త ప్రదేశాలకి వెళ్ళేటప్పుడు ఇలాంటివన్నీ ముందుగా తెలియటం ఎంతో ఉపయోగకరంగా వుంటుంది.
ఇందులో ఇచ్చిన 72 ఆలయాలలో కొన్ని ఆలయాలు చాలామందికి తెలిసివుండవు.  ఉదాహరణకి జోగులాంబ ఆలయానికి వెళ్ళినవాళ్ళల్లో ఎంతమంది కూడలి సంగమేశ్వరాలయాన్ని, పాపవినాశని ఆలయాల సమూహాన్ని చూసి వుంటారు?   అలాగే కంచికి వెళ్ళలేనివాళ్ళు హైదరాబాదుకు సమీపంలోని కడకంచి దర్శిస్తే చాలని ఎంతమందికి తెలుసు?   కొన్ని ప్రదేశాలు మనం చూసినవే అయినా అక్కడి అన్ని విశేషాలూ తెలియకపోవచ్చు.  ఇలాంటి పుస్తకాలవల్ల ఎన్నో వివరాలు తెలుసుకోవచ్చు.
తమ ముందుమాటతో శ్రీరామ చుట్టిన శ్రీ పరిపూర్ణానందస్వామి చెప్పినట్లు హైదరాబాదునుంచి ఒక రోజులో దర్శించదగ్గ ఆలయాల చరిత్ర అనే భావనే చక్కని ఆసక్తి గొలుపుతుంది.  ప్రధానంగా భాగ్యనగరవాసులు, నగరానికి వచ్చివెళ్ళేవారు, వారాంతాలలో ఆలయ సందర్శన చేసి రావాలని తలపెట్టటానికి ఈ పుస్తకం దోహదం చేస్తుందనటంలో ఎటువంటి సందేహమూ లేదు. తమ ఆశీస్సులో శ్రీ పరిపూర్ణానందస్వామి అన్నట్లు జీర్ణ దేవాలయోధ్ధరణ అంటే శిధిలమవుతున్న మన సంస్కృతిని, దివ్యవారసత్వాన్ని తిరిగి ఉధ్ధరించుకోవడమే.  అట్టి బృహత్ యజ్ఞంలో ఇలాంటి గ్రంధ రచన కూడా భాగమే.  శ్రీమతి పి.యస్.యమ్. లక్ష్మిగారు ఇలాంటి రచనలు ఇంకెన్నో చెయ్యాలని ఆశిద్దాం.
ఇలాంటి గ్రంధాలు ఒకసారి చదివి పక్కన పడేసేవికాదు.  రిఫరెన్సు బుక్స్ లాంటివి.  మనకవసరమయినప్పుడల్లా తీసి చూస్తూ వుండాల్సినవి.  అందుకే ఆలయ సందర్శనాభిలాషవున్నవారు తప్పక కొని దాచుకోవాల్సిన పుస్తకం ఇది.
ఈ పుస్తకాన్ని కినిగెనుండి కొనుక్కోవచ్చు లేదా అద్దెకు తీసుకోవచ్చు..
 హైదరాబాద్ ను౦చి ఒక రోజులో On Kinige

రచన: మాధవపెద్ది సురేష్  
పెండ్యాల నాగేశ్వరరావుగారు అద్భుతమైన సంగీత దర్శకుడు. మొట్టమొదటిసారి ఆయన్ని విజయవాడలో దుర్గా కళామందిరంలొ ‘జగదేకవీరుని కథ’ శత దినోత్సవ సభలో చూశాను. నా జీవితంలో ఎంతో అనుభూతి పొందిన క్షణాలు అవి. అమ్మ, నాన్న, అన్నయ్యలతో వెళ్లాను. మా చిన్నాన్నగారు గోఖలే (కళాదర్శకుడు) గారితో అందరం వెళ్లాం. ఆ సినిమాలో అన్ని పాటలూ బావున్నా ‘శివశంకరీ‘ పాట నా హృదయంలో చెరగని ముద్ర వేసింది. పింగళిగారు, పెండ్యాల గారు, ఘంటసాల గారు ఎంత గొప్ప కాంబినేషన్! అలాగే రామారావుగారి అభినయం!!
ఆ సభలో పాల్గొన్న మహామహుల్ని చూస్తే దేవుళ్లు, దేవతలని చూసిన అనుభూతి పొందాను. అందరూ ఘంటసాలగారిని ‘శివశంకరీ’ పాట పాడమని అడిగారు. ‘ఎంతో శ్రమించి ఈ పాట పాడాను, మొత్తం పాటంతా పాడాలంటే ఇప్పుడు నా వల్ల కాదు, పల్లవి వరకు పాడుతా’నని చెప్పి, ‘అసలు ఇంత గొప్ప పాటని కంపోజ్ చేసిన పెండ్యాలగారికే ఈ అభినందనలన్నీ దక్కుతాయి ’ అని ఎంతో వినమ్రంగా చెప్పారు. ఆ పల్లవి పాడితే ఎంత రెస్పాన్స్ వచ్చిందో చెప్పలేము. పెండ్యాలగారయితే ఆనంద భాష్పాలు తుడుచుకుంటూనే ఉన్నారు.

అసలు పెండ్యాలగారిలో ఎంత అణకువ! మాటలో, దుస్తులు ధరించటంలో అంతా తెలుగుతనం. చాలా సౌమ్యుడాయన. ఆయన స్వరపరచిన ఎన్నో పాటలు మేము కచేరీలలో పాడుతుండేవాళ్లం. ‘శివశంకరీ’ పాట కచేరీలలో నేను వాయిస్తున్నప్పుడు ఎంతో అనుభూతి పొందేవాణ్ని.
మద్రాసు వెళ్లిన తరువాత 1975 ప్రాంతంలో మొట్టమొదటిసారి ఆయనవద్ద కీబోర్డ్ వాయించే అవకాశం వచ్చింది. నేను, నా భార్య ‘దేవి’ థియేటర్‌లో ఏదో సినిమా చూడటానికి వెళ్లాం. కమాల్‌దాస్ (ఆర్కెస్ట్రా ఇన్‌చార్జ్) గారు నన్ను వెతుక్కుంటు థియేటర్‌కి వచ్చి ఇంటర్‌వెల్‌లో నన్ను పట్టుకున్నారు. ‘ఎంత ఇబ్బంది పెట్టావయ్యా బాబూ’ అన్నారు. ‘రేపటి నుండి పేండ్యాల గారి సినిమాకి రీ రికార్డింగ్ వుంది. నువ్వు కీబోర్డు వాయించాల’న్నారు. మాటల్లో చెప్పలేని, రాతల్లో రాయలేని మధురానుభూతిని పొందాను.
మర్నాడు వాహిని ‘ఎ’ థియేటర్‌లో రీరికార్డింగ్. ఆ సినిమా పేరు ‘సతీసావిత్రి’.  సౌండ్ ఇంజనీర్ వల్లభజోస్యుల శివరాంగారు నాకు తాతయ్య వరుసవుతారు. వెళ్లగానే ఆయనకి నమస్కారం చేశాను. ఆయన నన్ను పెండ్యాల గారికి పరిచయం చేశారు. పక్కనే రామారావుగారి సోదరులు త్రివిక్రమరావుగారున్నారు. అందరికి పాదాభివందనం చేశాను. పెండ్యాల గారు ‘నాయనా, నువ్వు రాజేశ్వరరావు గారు, చలపతిరావుగారు ఇలా అందరి దగ్గరా వర్క్ చేస్తున్నావని తెలిసింది.  మీ బాబాయిలు నాకు చాలా కావలసిన వాళ్లయ్యా. మీ ఇంటి పేరు నిలబెట్టు’ అని ఆశీర్వదించారు. దైవఘటన ఏంటంటే ‘సతీసావిత్రి’కి ఆర్ట్ డైరెక్టర్ గోఖలేగారు. సత్యంగారు పాడారు. అన్నయ్య పాడాడు, నేను వర్క్ చేస్తున్నాను. మేమందరం కలిసి వర్క్ చేసిన ఒకే ఒక సినిమా అది.
అక్కడ తబలా లక్ష్మణరావుగారు, పెండ్యాల గారి అసిస్టెంట్ బాబూరావు గారు, తబలా లక్ష్మినారాయణ, వయొలిన్ వాయించే అచ్యుతశాస్త్రిగారు, నంజప్ప (ఫ్లూట్) గారు లాంటి మహానుభావులు పరిచయం అయ్యారు. అచ్యుతశాస్త్రిగారు ఒకసారి విజయవాడలో పెళ్లికి వచ్చారు. వాళ్ల బంధువులది, అక్కడ ఆయన ఒక ప్రోగ్రామ్ చెయ్యాలంటే నేనూ, ఒక రిథం ప్లేయర్ పాల్గొన్నాం. ఆయన నన్నెంతో మెచ్చుకున్నారు. ఆ విషయమే పెండ్యాలగారితో చెప్పారాయన.
నాకు పెండ్యాలగారిలో నచ్చిన విషయం ఏమిటంటే ఆయన ఎవర్నీ నొప్పించకుండా ఆయనకి కావలసిన పెర్‌ఫక్షన్ కోసం ఎంతో తపన పడేవారు. టాక్‌బ్యాక్ బటన్‌లో మాట్లాడకుండా, ప్లేయర్స్ వద్దకు వచ్చి మంచి సూచనలిచ్చి వెళ్ళేవారు. ఒక మాదిరిగా వాయించే ప్లేయర్స్ కూడా ఆయన దగ్గర ఎంతో ధైర్యంగా, ఎంతో బాగా వాయించేవారు. అలాగే ఏనాడూ ఎవర్నీ విసుక్కొనేవారు కాదు. ‘మంచి సంగీతం అందించటం కోసం ఎంతో తపనపడే గొప్ప సంగీత దర్శకుణ్ని ఆయనలోనే చూశాను. పెర్‌ఫక్షన్ కోసం పరితపించే పెండ్యాలవారంటే నాకు వల్లమాలిన అభిమానం.
అందరికీ తెలిసిన విషయమే! సుశీలగారినీ, జానకిగారినీ తెలుగు తెరకు పరిచయం చేసిన ఘనత ఆయనదే. ఆయనకి ఘంటసాలగారంటే ప్రాణం. ఎటువంటి గొప్ప పాటల్ని స్వరపరిచారు ఆయన! ముఖ్యంగా ‘రసికరాజు తగు వారం కాదా‘, ‘శివశంకరీ‘ – శివానంద లహరీ’, ‘కొండగాలి తిరిగిందీ‘, ‘అనురాగము విరిసేనా‘, రాముడు భీముడు పాటలు. ఇలా రాసుకుంటూ పోతే ఎన్నని చెప్పగలం? తిలక్ కామోద్, మొహన్, అభేరి, కల్యాణి, హిందోళ, కాపీ, భాగేశ్వరి ఇలా ఎన్నో రాగాలలో ఎన్నో మంచి పాటల్ని మలచారు.
పద్యాలు స్వరపరచటంలో మహామేధావి ఆయన. ‘తగునా ఇది మామ’, ‘సరదా సరద సిగిరెట్టూ’ లాంటి హాస్య గీతాలూ ‘మాణిక్యవీణ‘ లాంటి భక్తి గీతాలూ, ‘అనురాగము విరిసేనా’ లాంటి మృదుమధుర గీతాలూ, ‘శివశంకరీ’ లాంటి సంగీత ప్రధానమైన గీతాలూ, ఇలా ఏ రసాన్నయినా ఆయన పాటల్లో పద్యాల్లో చూపించేవారు.
‘పెండ్యాల – ఘంటసాల’ కాంబినేషన్ నాకు తెలిసి తెలుగు సినీవైభవానికి మణిదీపం. మకుటాయమానం. గుప్తుల కాలం అంటామే అలా పెండ్యాల, రాజేశ్వరరావు, ఘంటసాలల కాలం అని చెప్పటం ఎంతో సమంజసం, కర్నాటక సంగీతానికి త్యాగరాజు, శ్యామశాస్త్రి, ముత్తుస్వామి దీక్షితార్ల వలే సినీ సంగీతానికి ఈ ముగ్గురూ అని నా అభిప్రాయం.
అలాగే తరువాతి తరంలో భగవంతుడు మనకిచ్చిన అద్భుతమైన గాయకచక్రవర్తి బాలసుబ్రహ్మణ్యంగారితో ఎంతో కాలం గుర్తుపెట్టుకొనే మంచి పాటలు పాడించారు. (ఉదా: ‘నా పేరు బికారీ’, ‘చిత్రం భళారే విచిత్రం’ లాంటి పాటలు)
అలాగే ఘంటసాల, సుశీల, పెండ్యాల కాంబినేషన్‌లో వచ్చినవన్నీ గొప్ప పాటలే! మహాగాయని జానకిగారు తక్కువ పాటలు పాడినా అన్ని సూపర్‌హిట్స్.
మా అన్నయ్య రమేష్, సుశీల గారు పాడిన ‘కలగంటినో స్వామి‘ (దానవీరశూరకర్ణ) పాటంటే నాకెంతో  ఇష్టం. వేములవాడ భీమకవిలో అన్నయ్య చేత మంచిపాటలు, పద్యాలు పాడించారు.
ఒక సంఘటనని నేను మరిచిపోలేను. పెండ్యాల గారి వద్ద ‘కళారంజని’ (అది ఆయన ఆఖరి సినిమా అనుకుంటా), రీ రికార్డింగ్ ‘భరణి’లో జరుగుతోంది. నా దగ్గర ఒక Samsonite bag ఉండేది. మర్నాడు హైదరాబాద్‌లో బాలుగారి కచేరికి నేను వెళ్లాలి. మార్నింగ్ ప్లయిట్ టిక్కెట్, 450/- రూ.!! ల క్యాష్ ఆ బ్యాగ్‌లో ఉన్నాయి. అనుకోకుండా ఎవరో ఆ బ్యాగ్‌ని దొంగిలించారు. దానికి ఆయన ఎంత బాధపడ్డారో! ఎంత సున్నితమైన హృదయమో ఆయనది! ఎక్కువగా నడక ఇష్టపడేవారు. పెదపెద్ద అంగలేసుకుంటూ హుందాగా నడిచేవారు.
గుంటూరులో ఆయన సంగీత విభావరి జరిగింది. దానికి నేను కీ బోర్డు ప్లేయర్‌ని. ‘నా పేరు బికారీ’ పాటకి హార్మోనియం వాయించాను. ఆ పాటను వాయించింది ప్రఖ్యాత సంగీత దర్శకులు వేణుగారు. ఆ పాటలో BGMS వాయిస్తున్నప్పుడు హార్మోనియం బిట్స్ అన్నీ ఇలా ఉండాలి అని దగ్గరుండి చెప్పేవారు రిహార్సల్స్‌లో.
ఒకసారి పి.బి.శ్రీనివాస్ గారు నాతో మాట్లాడుతూ ఘంటసాలగారంటే పెండ్యాలగారికి ఎంత అభిమానమో వివరిస్తూ ఒక సంఘటన చెప్పారు. ‘మంటలు రేపే నేలరాజా‘ (రాము) ఒరిజినల్ వెర్షన్ తమిళంలో పి.బి.ఎస్.గారు పాడారు.  ఆ పాటను పి.బి.ఎస్.గారు ఎంతో అద్భుతంగా పాడాను, నేను ఎంతవరకు న్యాయం చేయగలనో చూడాలి’ అని ఘంటసాలగారు పెండ్యాలగారితో అన్నారట. ఆ విషయం పెండ్యాలగారు ఒక సందర్భంలో పి.బి.ఎస్. గారితో చెబుతూ ‘ఘంటసాలగారు మిమ్మల్ని ఆ పాట ఎంతో బాగా పాడారని మెచ్చుకున్నారండీ’ అన్నారుట. ఘంటసాలగారు చెప్తే పెండ్యాలగారికి తిరుగులేదు’ అన్నారు పి.బి.ఎస్.గారు.
ముఖ్యంగా నేను ‘బైరవద్వీపం’లో ‘శ్రీ తుంబురనారద నాదామృతం’ పాటని కంపోజ్ చేయటానికి ముఖ్యమైన ఇన్‌స్పిరేషన్ ‘శివశంకరీ’ పాట. విజయా సంస్థలో రామారావు గారికి ‘శివశంకరీ’ పాట ఎంత గొప్ప పేరు సంపాదించి పెట్టింది. అలానే అదే సంస్థలో తరువాతి తరం వాళ్లమైన నాగిరెడ్డిగారి కుమారులు వెంకటరామిరెడ్డిగారు, నేను, వేటూరి గారు, బాలకృష్ణ గారు, సింగీతం శ్రీనివాసరావుగార్ల కాంభినేషన్‌లో ఎంతో కసిగా ఈ పాటకు  ప్రాణప్రతిష్ట చేశాము. ‘దర్బార్ కానడ’ రాగంలో పెండ్యాల గారు ‘శివశంకరీ’ పాటని కంపోజ్ చేస్తే, ‘పల్లవి, మొదటి చరణం వరకు ‘అభేరి’, రెఃడవ చరణంలో షడ్జమానికి హంసధ్వని, రిషభానికి కేదారిగౌళ, గాంధారానికి సరస్వతి, ధైవతానికి చక్రవాకం, నిషాదానికి కల్యాణి రాగాలలో ‘శ్రీతుంబర నారద నాదామృతం‘ పాటని కంపోజ్ చేశాను. వీటూరి గారు అధ్బుతంగా రచించగా, బాలసుబ్రహ్మణ్యంగారు అమోమంగా ఆలపించగా, బాలకృష్ణగారు ఇచ్చిన ‘లిప్ మూవ్‌మెంట్’ ఎక్‌స్ట్రార్డినరీగా వుండటం దైవఘటన. ఈ పాటకి సార్థకత ఉండేది. కానీ నాకా భాగ్యం లేదు.
‘విశ్వనాధ నాయకుడు’ చిత్రానికి మొదటి పాట రికార్డ్ చేస్తున్నారు. జె.వి.రాఘవులు గారి సంగీత పర్యవేక్షణ. ప్రసాద్‌లాబ్ 70 ఎం.ఎం. రికార్డింగ్ థియేటర్‌లో ముహుర్తం. వడ్డే రమేష్‌గారు నిర్మాత. నేను కీ బోర్డ్ ప్లేయర్‌ని ఆ పాటకి. మధ్యాహ్నం  12 గంటల ప్రాంతంలో పిడుగులాంటి వార్త ‘పెండ్యాల గారు పరమపదించారని’. ఎస్‌పిబి గారి కోసం అందరం వెయిట్ చేస్తున్నాం. బాలుగారే రాగానే ఈ వార్త చెప్పారు. మా రికార్డింగ్ అయ్యేటప్పటికి ఆయన భౌతిక కాయాన్నిఖననం చేశారు. గురువుగారిభౌతిక కాయాన్ని చూడలేక పోయానని ఎంత బాధపడ్డానో ఆ భగవంతుడికే ఎరుక.
మళ్లీ ఒక పెండ్యాలగారు పుడతారని నేననుకోను. ఆయన ఆశీర్వాదం సినీ సంగీతాభిమానులందరికీ లభించాలని మనసావాచా కర్మణా కోరుకుంటున్నాను.
పెండ్యాల నాగేశ్వరరావుగారు అందించిన ఆణిముత్యాలు కొన్ని:
 

రచన: సూర్యదేవర రామ్మోహనరావు
suryadevaranovelist@gmail.com
http://www.suryadevararammohanrao.com/
 
ఎయిర్‌పోర్టు నుంచి బయలుదేరిన టాక్సీకి దారిలో ఎన్నో అవాంతరాలు.
దానిక్కారణం ర్యాలీ… జన సందోహం…
టాక్సీలో కూర్చున్న దిశకు నిజంగా గుండెల్లో రైళ్ళు పరుగెడుతున్నట్టుగా వుంది.
వెళ్ళాల్సింది ప్రైంమినిస్టర్ రెసిడెన్స్‌కి కాబట్టి అప్పటికీ టాక్సీ డ్రయివరు మెయిన్‌రోడ్లో కాకుండా సందుల్లోంచి టాక్సీని పోనిస్తున్నాడు.
వంటిమీద పడుతున్న చెమటను తుడుచుకుంటూ “ప్లీజ్… క్విక్క్… అర్జంట్…” హెచ్చరిస్తూనే వుంది టాక్సీ డ్రయివరుని దిశ.
ఆమె గొంతు తడారిపోయింది- అకస్మాత్తుగా కమ్మేస్తోన్న నీరసం.
వీటన్నిటికీ కారణం భరించలేని టెన్షన్… టెన్షన్….
ప్రధాని రెసిడెన్స్ యింకా మూడు కిలోమీటర్ల దూరంలో వుంది. ట్రాఫిక్ ఐలాండ్ దగ్గర రెడ్ సిగ్నల్ పడటంతో టాక్సీ సడన్‌గ ఆగిపోయింది.
 
*                            *                                  *                                  *
 
సరిగ్గా పన్నెండు నిమిషాలు గడిచాయి..
మీటింగ్ కోసం కంగారు కంగారుగా తయారవుతోంది భారతి. సడన్‌గా ఒక విషయం జ్ఞాపకం వచ్చిన ఆమె చిగురుటాకులా వణికిపోయింది.
ఆమెకు జ్ఞాపకమొచ్చిన విషయం రుషికుమార్ పదే పదే హెచ్చరించిన విషయాన్ని తను పూర్తిగా మరచిపోవడం.
బుల్లెట్ ప్రూఫ్ జాకెట్‌ని ప్రధానికివ్వడం తను మర్చిపోయింది.
వెంటనే తన రెసిడెన్స్‌లోంచి బయటికొచ్చి ప్రధాని రెసిడెన్స్ వైపు పరుగులు తీసింది.
ప్రధాని విశ్వంభరరావు పర్సనల్ రూంలో కుర్చీకి తగిలించి వున్న జాకెట్‌ను తీసుకుంది.
ఆ పక్కనే టేబుల్ మీద పేపర్ వెయిట్ కింద దిశ రాసిన లెటరు రెపరెప లాడుతూ కన్పిస్తోంది.
దానివైపు చూడలేదు. ఉరుకులతో, పరుగులతో బయటికొచ్చింది. అప్పటికే కారు డ్రయివరు ఆమె కోసం ఎదురుచూస్తున్నాడు.
గబగబా తనవైపు భారతి పరుగెత్తుకుని రావడంతో అతను కారు బ్యాక్ డోరుతీసి పట్టుకున్నాడు వెంటనే.
“క్విక్.. అర్జంటుగా మనం రెడ్‌పోర్టుకి వెళ్ళాలి” ఎక్కి కూర్చుని చెప్పిందామె.
మరో రెండు క్షణాల్లో మెయిన్ గేట్లోంచి బయటికి దూసుకుపోయిందా కారు.
 
*                            *                                  *                                  *
 
సరిగ్గా పన్నెండు గంటలయ్యింది…
ప్రధాని రెసిడెన్స్ మెయిన్ గేటు ముందు టాక్సీ ఆగింది. అందులో నుంచి దిగిన దిశ సెక్యూరిటీ గార్డు వైపు పరుగెత్తింది.
“అందర్ ప్రైంమినిస్టర్ హై?”
“నహీ… బడా సాబ్ రెడ్‌పోర్ట్‌కో చలేగయా.”
“భారతీ మేడం?”
“అభీ చలేగయా”
“ఎంతసేపైంది వెళ్ళి?”
“ఇప్పుడే… అయిదు నిమిషాలవుతుంది.”
గబుక్కున వెనక్కొచ్చి టాక్సీ ఎక్కింది దిశ. అప్పటికే అమె గుండె జారిపోయినట్లయ్యింది.
“రెడ్‌పోర్టుకి పోనీ.. అర్జంట్…క్విక్…”
టాక్సీ రెడ్‌పోర్టుకేసి దూసుకుపోయింది.
తను ప్రైమినిస్టర్‌ని పట్టుకోవడం అసాధ్యమేమో… కనీసం భారతి… లేదా రుషికుమార్…
అసలు వాళ్ళిద్దరూ ఎలా వుంటారో కూడా తనకు తెలీదు. దిశ మనసులో ఏదో భయం.
 
*                            *                                  *                                  *
 
సరిగ్గా 12.05 నిమిషాలు…
రెడ్‌ఫోర్ట్ ఏరియాకు ప్రధాని విశ్వంభరరావు కాన్వాయ్ చేరింది. కారులోంచి చిరునవ్వుతో దిగారాయన.
ఎడంపక్కన మహాసముద్రంలా జనసందోహం… కుడిపక్కన వరుసగా నుంచున్న కేబినెట్ మంత్రులు, పార్టీ ఆఫీసు బేరర్లు, రాష్ట్రనాయకులు, చీఫ్ మినిష్టరు, విదేశీ అతిధులు…
ఒక్కొక్కర్నీ విష్ చేస్తూ, వారు వేస్తున్న దండలను అందుకుంటూ ముందుకు సాగుతున్నారాయన.
పార్టీ ప్రముఖులను దాటి విదేశీ గెస్టుల దగ్గరకొచ్చారు.
ఒక్కొక్కర్నీ విష్ చేస్తూ ముందుకు నడుస్తున్న ఆయన దగ్గరకు గబగబా వచ్చాడు రుషికుమార్.
“సార్! మీరు బుల్లెట్ ప్రూఫ్ జాకెట్ వేసుకోవడం మర్చిపోయారు” నెమ్మదిగా అన్నాడు.
చాల సీరియస్‌గా ప్రధాని తలతిప్పి రుషివైపు చూసి “ఐ నో దట్ మనం ఫారిన్ కంట్రీలో లేం… మన దేశంలోనే వున్నాం” తటాలున వచ్చిన కోపాన్ని నిగ్రహించుకుంటూ అన్నారాయన.
“సారీ సర్!” వెనక్కి తగ్గాడు రుషి. కానీ మనసులో ఏదో తెలీని ఆందోళన. మరోసారి తన స్టాఫ్‌ను ఎలర్ట్ చేయడానికి వైర్‌లెస్ సెట్‌ను అందుకున్నాడు.
12-25 నిమిషాలైంది…
ప్రధాని వేదిక వైపు అడుగులేస్తున్నారు. వేదిక అయిదు అడుగుల దూరంలో వుంది.
మిన్నంటుతున్న నినాదాలు.. లక్షలాది దేశ ప్రజ… మెట్లెక్కుతూ జయ జయ ధ్వానాలు చేస్తున్న జనం వైపు చూడగానే ఆయనలో కొత్త ఉత్సాహం ప్రవేశించింది.
గబగబా రెండేసి మెట్లను ఎక్కుతూ ఏదో విషయం జ్ఞాపకం రావడంతో ఒక్కసారి ఆగిపోయి దూరంగా డయాస్ క్రింద నుంచున్న తన మంత్రివర్య సహచరుల వైపు చూశారు.
వాళ్ళల్లో ప్రతాప్‌సింగ్, అర్జ్‌చౌహాన్ ఇద్దరూ లేరు. ఆ పాయింటు వెంటనే ఆయన మెదడులో రిజిస్టరై పోయింది.
వేదిక ఎక్కి కుడిచేతిని పైకెత్తిన డయాస్ అంతా కలయతిరుగుతూ ప్రజల్ని పలకరించారాయన.
విశ్వంభరరావు జిందాబాద్…
లాంగ్ లివ్ విశ్వంభరరావు.. లాంగ్ లివ్… పార్టీ… లాంగ్ లివ్ పార్టీ..
మరో రెండు నిమిషాల తర్వాత చిరునవ్వుతో మైక్ ముందుకొచ్చారు విశ్వంభరరావు.
 
*                            *                                  *                                  *
 
సరిగ్గా 12-30 నిమిషాలు…
వేదికకు యాభై అడుగుల దూరంలో వున్న ఫౌంటెన్ గోడలమీద జనం ఎక్కి కూర్చున్నారు. వాళ్ళందరూ రాజస్థాన్ గ్రామీణుల్లా రంగు రంగుల తలపాగాలతో ముచ్చటగా వున్నారు.
ఆ గోడ లోపల పిచ్చిమొక్కల మధ్య అయుదారుగురు వ్యక్తులు నుంచున్నారు.
ఆ వ్యక్తుల మధ్యలో రాజస్తాన్ గ్రామీణుడి వేషంలో వున శోభరాజ్ జేబులోంచి మారోబొరో సిగరెట్ ప్యాకెట్లోంచి సిగరెట్ తీసి, వెలిగించుకుని అగ్గిపుల్లను వూదేసి కిందపడేశాడు. ఆ ఆరిపోయిన అగ్గిపుల్ల పొడవుగా వుంది.
ఆ ఫౌంటెన్ గోడలమీద రాజస్తాన్ గ్రామీణుల వేషంలో కూర్చున్న వ్యక్తులందరూ శోభరాజ్ తెచ్చిన కిరాయి మనుషులే.
 
*                            *                                  *                                  *
 
“దేశవాసీయోం! నమస్తే!” ప్రధాని విశ్వంభరరావు కంఠంలోంచి మొట్టమొదటి మాట వినిపించింది.
సరిగ్గా అదే సమయానికి రెడ్‌ఫోర్ట్స్ ఎంట్రన్స్‌లో భారతి కారు ప్రవేశించడం, గబగబా కారుదిగి చేతిలోని ప్యాకెట్‌తో భారతి ముందుకు పరిగెత్తడం జరిగింది.
పరిగెడుతున్న భారతిని చూసి డి.ఐ.జి. ర్యాంక్ పోలిస్ అధికారి ముందుకొచ్చి…
“వాట్ మేడం! వాట్ హేపెండ్?’ అడిగాడు.
“వెరీజ్ రుషికుమార్?” వెంటనే దూరంగా డయాస్ వెనుక భాగములో హడావుడిగా తిరుగుతున్న రుషికుమార్ వైపు చేత్తో చూపించాడు. ముందుకు పరిగెతింది భారతి.
తన వేపు పరిగెత్తుకుని వస్తున్న భారతిని చూసి ముందుకడుగేశాడు. రుషి.
“రుషి! బుల్లెట్ ప్రూఫ్ జాకెట్…”
ఒక్కక్షణం భారతి ముఖంలోకి చూసి.. “కీప్ విత్ యూ… దీనవసరం ఇప్పుడు లేదనుకుంటా” చెప్పి ముందుకెళ్ళిపోయాడు రుషి అసహనంగా.
అతని ధోరణికి భారతి షాక్ తిన్నది.. అతనివైపు ఒక్కక్షణం ఆశ్చర్యంగా చూసి… వి.ఐ.పి. గ్యాలరీ వైపు పరిగెత్తింది భారతి.
 
*                            *                                  *                                  *
 
12-31 నిమిషాలు.
సరిగ్గా అదే సమయంలో టాక్సీలోంచి దిగి, రివ్వుమని ముందుకు పరిగెత్తి, తనను అడ్డుకోడానికి ముందుకొస్తున్న ఓ ఇంటెలిజెన్స్ ఆఫీసర్ని అడిగింది దిశ.
“వేరిజ్ మిస్ భారతి.. అండ్ రుషికుమార్… చీఫ్ సెక్యూరిటి ఆఫీసర్?”
అప్పుడే వి.ఐ.పి. గ్యాలరీలోకెళుతున్న భారతిని, వేదిక మెట్ల దగ్గర నుంచున్న రుషికుమార్ని ఆ అఫీసరు చూపించగానే శరవేగంతో భారతివైపు పరుగుదీసింది దిశ.
పరుగు పరుగున వస్తున్న దిశను ఆపడానికి ఇద్దరు, ముగ్గురు సెక్యూరిటీ సిబ్బంది ప్రయత్నం చేసి, వాళ్ళను ఆమె పట్టించుకోకపోవడంతో ఆమె వెనుక వాళ్ళు పరిగెత్తడం ప్రారంభించారు.
“పకడో… పకడో…” ఒక బి.ఎస్.ఎఫ్ కానిస్టేబుల్ హిందీలో అరిచాడు.
ఆ అరుపుకి భారతి తలతిప్పి చూసింది.
అదే సమయంలో ఆమె ఎదుట నిలబడింది దిశ.
“మేడం… మీరేనా భారతి?”
“ఎస్!”
“మేడం! సరిగ్గా కొన్ని నిమిషాల్లో ఘోరమయిన హత్య జరగబోతోంది… ప్రైంమినిస్టర్ విశ్వంభరరావుని శతృవులు చంపడానికి సిద్ధంగా వున్నారు. ప్లీజ్… సేవ్… హిం… ఇమ్మీడియట్లీ.. ఆస్క్ హిమ్ టు గెట్ డవున్ ఫ్రం డయాస్…. ప్లీజ్… ప్లీజ్…” కళ్ళలో నీరు ఉబుకుతుండగా అంది దిశ.
వళ్ళంతా చెమట.. చెదిరిపోయిన జుట్టు… కంగారు, గాభరా.. అసలు ఎదురుగా వున్న వ్యక్తి ఏం చెప్తోందో అర్థం కాలేదు భారతికి.
“ఎవరు మీరు? మీకెలా తెలిసిందీ విషయం?” అంతవరకూ కూల్‌గా వున్న భారతిలో ఏదో తడబాటు.
“మేడం! దిసీజ్ నాట్ టైమ్ ఫర్ మి టూ టెల్ యూ…   ప్లీజ్ సేవ్ హిమ్… నన్ను నమ్మండి ప్లీజ్.”
భారతి రెండు చేతుల్నీ పట్టుకుని అభ్యర్ధించింది దిశ.
“ఎలా జరుగుతుంది ఆ మర్డర్?” నాలుగు వైపులా చూస్తూ, వేదిక దగ్గరున్న రుషి వైపు చూస్తూ అంది భారతి దిగ్భ్రాంతిగా.
“బుల్‌షిట్! మీలాంటి వాళ్ళు ఇలా ప్రశ్నల్తో టైం వేస్ట్ చేస్తారు కాబట్టే… రెడ్ టేపిజానికి మీరు స్లేవ్స్ అయిపోయారు కాబట్టే.. గొప్ప లీడర్స్‌ని మనం కోల్పోయాం… పోనీ మీకు చేతకాకపోతే.. చీఫ్ సెక్యూరిటీ ఆఫీసరు రుషికుమార్‌కి చెప్పండి.. ఇప్పుడు మీరు ఆలస్యం చేస్తే తర్వాత మీరే బాధపడతారు.”
ఆ చివరి వాక్యం భారతి బ్రెయిన్లో నాటుకుపోయింది.
“కమాన్… రండి… మీకొచ్చిన ఇన్ఫర్మేషన్‌ని రుషికుమార్‌కి చెప్పండి” అంటూ భారతి గబగబా ముందుకు పరెగెత్తింది… ఆ వెనుక ఆమెను దిశ అనుసరించింది.
 
*                            *                                  *                                  *
 
12-33 నిమిషాలు.
ప్రధాని విశ్వంభరరావు ఉపన్యాసంలో వేగం పెరిగింది.
“భారత ప్రభుత్వం ప్రారంభించిన అర్థిక సంస్కరణల ఫలితంగా దేశ ఆర్ధిక వ్యవస్థ విజృంభిస్తోంది. అధికార పక్షమైనా, ప్రతిపక్షమైనా రాజకీయమనేది సామాన్యుని మనుగడకు చేయూతనివ్వాలి… అదే నా ఆశయం… ఆ ఆశయం కోసం నేను చిత్తశుద్ధితో పనిచేస్తానని, నా గమ్యం నేను చేరడం కోసం అవసరమైతే నా రక్తం చిందించడానికయినా సిద్ధంగా వున్నానని నా దేశ ప్రజలకు మనవి చేస్తున్నాను.”
ప్రధాని ఆవేశ స్పూర్తికి ప్రజల జయజయ ధ్వానాలు తోడయ్యాయి.
సరిగ్గా అదే సమయంలో…
వేదికకు రెండొందల అడుగుల దూరంలో ఫౌంటెన్ మధ్యన నాలుగు వైపులా నిశితంగా చూస్తూ మారువేషంలో వున్న శోభరాజ్ చేతిలోని సిగరెట్‌ను కింద పడేశాడు.
నెమ్మదిగా కిందకు వంగాడు…
దిశ గబగబా చెప్పుకుపోతోంది… ఆమెవైపు ఆశ్చర్యంగా చూస్తూ, ఆమె చెప్పింది వింటున్నాడు రుషికుమార్.
“తిరుపతి నుంచి మీకు, భారతిగారికీ ఫోన్ చేశాను. భారతిగారికి ఇవాళ జరగనున్న ఘోరప్రమాదం గురించి ముందుగా హెచ్చరించాను- అయినా అవిడ పట్తించుకోలేదు.. మీకు ఫోను చేస్తే మీరు నాకు దొరకలేదు… ఈ ప్రమాదం గురించి ప్రధానిగారికి కూడ లెటరు రాసి హెచ్చరించాను.. అయినా ఫలితం లేకపోయింది… అందుకే.. తిరుపతి నుంచి వచ్చాను… బిలీవ్ మి సార్… అండ్ ప్లీజ్ సేవ్ హిమ్… అండ్ నెససరీ రియక్షన్…. ఇమ్మీడియట్లీ…”
దిశ గొంతు ఎందుకో పూడుకుపోయింది. మరి ఆమె మాట్లాడలేక పోయింది.
“ఏం జరుగుతుంది? ఎలా జరుగుతుంది?” రుషికుమార్ సిక్స్త్‌సెన్స్ ఒకపక్క హెచ్చరిస్తోంది.. అతను చదివిన ఇంటెలిజెన్స్ రిపోర్ట్స్ మిగతా కీలకమైన సమాచారం ఒక్కసారి గుర్తుకొచ్చింది.
“డోంట్ ఎక్సయిట్… మేడమ్… ఐవిల్ టెక్ మోర్ కేర్” అని వేగంగా వేదికకేసి దూసుకుపోయాడు రుషి.
అదే సమయంలో ఆకాశంలోంచి హెలికాప్టర్లలో పార్టీ వ్యక్తులు కురిపిస్తున్న గులాబీరేకుల వర్షం ప్రారంభమైంది.
రుషికుమార్ వేదిక మీదకు వెళ్ళాలంటే ఇంకో అయిదు మెట్లెక్కితే చాలు.
12.35 నిమిషాలు…
ఫౌంటెన్లో కిందకు వంగిన శోభరాజ్ పిచ్చి మొక్కల అడుగు నుంచి రివాల్వర్ని తీశాడు.
దాని రేంజ్ మూడోందల అడుగులు… ప్రధాని వున్నది రెండొందల అడుగుల దూరంలో మాత్రమే.
నెమ్మదిగా లేచి నిలబడ్దాడు…
నాలుగువైపులా చూశాడు… ఎవరూ తనవైపు చూడడం లేదు.. చూసినా తన చుట్టూ తన మనషులే.
ఫ్రెండ్స్! ఇటు నేను రివాల్వరు పేల్చడం, అటు మీరు బాంబులు విసురుతూ పరిగెత్తడం ఒకేసారి జరగాలి.
దాని తాలూకూ సడన్ షాక్‌లోంచి అధికారులు మేల్కోనేసరికి పదినిమిషాలు పడుతుంది… ఈ లోపల మనం ఎక్కడుండాలో అక్కడుంటాం” నెమ్మదిగా చెప్పాడు శోభరాజ్.
అతని కుడిచేయి చూపుడువేలు ట్రిగ్గర్ మీద కెళ్ళింది.
మరొక సెకనులో…
ఆ పవర్‌వుల్ వెపన్‌లోంచి బుల్లెట్లు డైరెక్టుగా వేదికవైపు దూసుకెళ్ళడం ప్రారంభించాయి.
అదే సమయంలో లక్షలాది జనం మధ్య బాంబులు… బాంబులు…
ధన్… ధన్… ధన్… ధన్…
దిక్కులు పిక్కటిలేల్లా శబ్దం. ఎక్కడ ఏం జరుగుతోందో తెలీని జనం…
లక్షలాది జనం…
ఒక్కసారిగా లేచిపోయి పరుగెత్తడం ప్రారంబించారు.
తొక్కిసలాట…
సరిగా అదే సమయంలో..
ప్రధాని విశ్వంభరరావు గుండెకు ఎడం పక్కనుంచి బుల్లెట్లు దూసుకు పోవడం ఒక్కసారిగా కుప్పకూలిపోయారు.
అకస్మాత్తుగా భూకంపం వచ్చినట్టుగా అయిపోయింది పరిస్థితి
బుల్లెట్లు విశ్వంభరరావువైపు దూసుకొస్తున్న సమయంలో అక్కడే అయనకు కొంచెం దూరంలో నుంచున్నాడు రుషికుమార్…
మొదట్లో బుల్లెట్ దూసుకు రాగానే పెద్దకేక వేసి విశ్వంభరరావు పక్కకు ఒరగడంతో ముందుకు పరిగెత్తాడు రుషి..
సరిగా అప్పుడే రెండో బుల్లెట్ తగిలింది. మూడో బుల్లెట్ ఆయన్ని రక్షించడానికి ముందుకెళ్ళిన రుషికుమార్‌కి తగిలింది..
నాలుగోది బుల్లెట్ కాదు, బాంబు…వేదిక మెట్లమీద పడిన బాంబు, కొద్ది సెకన్లలో విస్పోటనం చెందడంతో వేదికమీదున్న బ్యాక్ కాట్ కమెండోలతో సహా తుళ్ళిపోయారు..
ప్రధాని విశ్వంభరరావు, రుషికుమార్ ఎగిరిపోయి విశాలమైన వేదిక కుడి పక్కన చివరి భాగంలో పడిపోయారు.
కిందపడిన రుషికుమార్ స్ప్రింగ్‌లా లేచి నిలబడాడు.
అప్పటికే రక్తపు ముద్దలా కొనవూపిరితో వున్నారు ప్రధాని విశ్వంభరరావు.
 
*                            *                                  *                                  *
 
భారతి పెనుకేక వేసి ముందుకు పరిగెత్తింది.
అప్పటికే బ్యాక్ కాట్ కమెండోలు వేదికను రౌండప్ చేసేశారు.
సిద్ధంగా వున్న అంబులెన్స్‌లు వరుసగా వచ్చాయి.
తీవ్రంగా గాయపడిన ప్రధాని విశ్వంభారావుని తీసుకుని క్షణకాలంలో అవి అక్కడినుంచి మాయమైపోయాయి.
అంతా.. అంతా.. లక్షలాదిమంది చూస్తుండగానే కొద్దిక్షణాల్లో జరిగి పోయింది.
అది చూస్తూనే దిశ కుప్పలా కూలిపోయింది.
దిశ పక్కనే వున్న క్రయోనిక్స్ ఎక్స్‌పర్ట్ డా!!నవనీత్ వెంటనే ఎలర్టయి పోయాడు.
 
*                            *                                  *                                  *
 
సరిగ్గా యిరవై నిమిషాల తర్వాత…
రెడ్‌ఫోర్ట్ ఏరియా మైదానం పూర్తిగా ఖాళీ అయిపోయింది. ఎటు చూస్తే అటు పోలీసు.. కొంతమంది పార్టీ నాయకులు..
రుషికుమార్‌కి అంతా అనూహ్యంగా వుంది.
ఆల్ ఇండియా మెడికల్ సైన్సెస్ హాస్పిటల్‌కి ప్రధానితో పాటు అంబులెన్స్‌లో వెళ్ళి, ఇంటెన్సివ్‌కేర్ యూనిట్లోకి ఆయనను తీసికెళ్ళాక…
తనకి ఫస్ట్ ఎయిడ్ జరిగాక, మళ్ళీ వెనక్కి వచ్చాడు రుషికుమారు.
ఢిల్లీ అంతా రెండ్ ఎలర్ట్ ప్రకటించారు.
పార్టీ నాయకుడయిన ప్రధాని మీద మర్డర్ ఎటెంప్ట్ జరగడంతో, క్షణాల్లో ఢిల్లీ రణరంగంలా మారిపోయింది.
అల్లర్లు, లూటీలు, బస్సుల్ని తగలేట్టెయ్యడం, ప్రతిపక్ష నాయకుల ఆస్తులమీద అధికార పార్టీ యువజన సభ్యుల దాడులు..
అదొక విలయకాండ.. విధ్వాంసకాండ…
క్షణక్షణం పెరుగుతున్న బీభత్సకాండ…
కర్ఫ్యూ.. కర్ఫ్యూ… కర్ఫ్యూ… ఒక్క ఢిల్లీలోనే కాకుండా, వివిధ రాష్త్రాల రాజధానుల్లో, ముఖ్య నగరాల్లో పరిస్థితి కూడా అలాగే వుంది.
దేశం అట్టుడికిపోతోంది.
“ప్రధానినెవరో చంపేశారు…”
పుకార్లో, నిజమో ఎవరికీ తెలీదు. న్యూస్ పేపర్స్ ఆఫీసులకు, టి.వి. కేంద్రాలకు న్యూస్ ఏజెన్సీలకు ఫోన్లమీద ఫోన్లు…
“ప్రధాని చనిపోయారట నిజమేనా?” ప్రశ్నలు… ప్రశ్నలు… ప్రశ్నలు…
“తెలీదు… తెలీదు… తెలీదు…”
సరిగ్గా అదే సమయంలో…
ఆలిండియా మెడికల్ సైన్సెస్ ఇన్సిట్యూట్, ఇంటెన్సివ్ కేర్ యూనిట్లో ప్రధాని…
కోమాలో వున్నారు.
బి.ఎస్.ఎఫ్ అప్పటికే ఆ హాస్పిటల్‌లో పోలీసుల అష్ట దిగ్బంధనంలో వుంది.
 
*                            *                                  *                                  *
 
సరిగ్గా రెండు గంటల తర్వాత…
ఇంటెన్సివ్ కేర్ యూనిట్‌కు ఆనుకుని వున్న స్పెషల్ రూమ్‌లో భారతి కన్నీళ్ళతో కూర్చుని వుంది.
ఆమెకు కొంచెం దూరంలో దిశ, ఆ పక్కన నవనీత్.
ప్రతి పదినిమిషాలకు, ప్రధాని పరిస్థితిని డాక్టర్లు భారతికి ఇన్‌ఫామ్ చేస్తున్నారు.
పొంగుకొస్తున్న దుఃఖాన్ని శతవిధాలా కంట్రోల్ చేసుకోడానికి ప్రయత్నిస్తోందామె.
నెమ్మదిగా దిశవైపు నడిచిందామె.
“మీరు తిరుపతి నుంచి నాతో ఫోన్లో మాట్లాడారా?” అంత దుఃఖంలోనూ.. ఆమె ప్రశ్నకు విస్తుపోయి చూసింది దిశ.
“ఎస్ మేడమ్…!” జరిగిందంతా చెప్పింది దిశ.
ఆ సమయంలో భారతికి గుర్తుకొచ్చిన వ్యక్తి రమానాయరు.  ఆమె గత రెండు రోజులుగా లీవ్‌లో వుంది.
మొట్టమొదటిసారి భారతి బ్రెయిన్‌లో విశ్వంభరరావు మర్డర్ ఎటెంప్ట్ వెనక ఏదో కుట్ర వుండొచ్చునన్న అనుమాన బీజం పడింది.
దానికి కారణాలు విశ్లేషించగలిగే పరిస్థితిలో మాత్రం ఆమె లేదు.
“మీరెక్కడ వర్క్ చేస్తున్నారు?” అడిగింది భారతి.
“క్రయోనిక్స్ సంస్థలో…”
“అంటే?!”
చెప్పింది దిశ అలాంటి సంస్థ ఇండియాలో ఉందంటే ఆశ్చర్య పోయిందామె.
ఆ సంస్థ తలకోన కొండల్లో వున్న విషయం బహుశా ప్రధానికి తెలిసే వుండొచ్చు.”
“మీకెలా తెల్సు?”
ఒకసారి దిశకు ఏదో సందర్బంలో సవ్యసాచి ఆ విషయాన్ని చెప్పాడు.
ప్రధాని కాబట్టి…” అంతకంటే ఎక్కువ చెప్పలేకపోయింది దిశ రూల్స్ ప్రకారం చెప్పకూడదు కనుక.
 
*                            *                                  *                                  *
 
సరిగ్గా ఆ సమయంలో లోనికొచ్చాడు రుషికుమార్. అతని చాలా అసహనంగా వున్నాడు. రుషిని చూస్తూనే భారతి ఒక్కసారి బావురుమంది.
భారతిని సముదాయించటానికి రుషికి చాలా కష్టమైంది.
ఒకపక్క దేశప్రధాని చావు బ్రతుకుల్లో ఉండగా, ఇంకోపక్క ఆయన చనిపోయారని పుకార్లు లేవదీశారు. వేరొకపక్క ప్రతాప్‌సింగ్, అర్జున్ చౌహాన్ ఆధ్వర్యంలో పార్టీ పాలిట్‌బ్యూర్ సభ్యుల సభ జరగబోతోందట.. అంటే.. కొత్త నాయకుని ఎన్నికకు రంగం సిద్ధమైపోతోంది.. సో…
“నేనారోజే అంకుల్‌ని ఎలర్ట్ చేశాను. వాళ్ళిద్దర్నీ తక్కువగా అంచనా వేయొద్దని.. చూడు.. ఇప్పుడేమైందో.. అంటే.. దిసీజ్ ఎ పర్‌ఫెక్ట్ ప్లాన్ ఫర్ మర్డర్… ” అతనిలోని ఆవేశాన్ని ఎప్పుడూ చూడలేదు భారతి.
నిస్తేజంగా వున్న అతని ముఖం వైపు చూసింది భారతి.
“అంకుల్‌కి ఎలా వుంది?” నెమ్మదిగా అడిగిందామె. కన్నీళ్ళు తుడుచుకుంటూ.
జవాబు చెప్పలేదు రుషికుమార్.
అసహనంగా అటూ ఇటూ తిరుగుతున్నారు రుషి.
“అప్పటికీ ఈ అంతర్గత శత్రువుల గురించి ఎన్నోసార్లు హెచ్చరించాను. ఈ సోకాల్డ్ జాకాల్స్ అందర్నీ.. జైల్లో పడేయమని… వినలేదు. చూడు… ఆయన మంచితనం ఎంతవరకు తెచ్చిందో” అతని పిడికిలి బిగుసుకుంది. అతని నుదుట కండరాల్లో వేడిగా రక్తం ప్రవహిస్తోంది. దిశ వైపు నడిచి, ఆమె కళ్ళల్లోకి చూస్తూ…
“ఎక్కడో తిరుపతిలో వున్న ఈమెకు ప్రధాని మర్డర్ ఎటెంప్ట్ గురించి తెలిసింది. ఆ ఇన్‌ఫర్మేషన్ని మనకు అందజేయడం కోసం ఆమె నీకు ఫోను చేసింది… నాకు ఫోను చేసింది. ఆమెకున్న సిన్సియార్టీ మనకు లేదు. ఉయార్ వేస్ట్… విశ్వంభరరావుగారు ఈ దేశానికి ప్రధాని కావచ్చు… నీకు నాకు కాదు. పక్కనే వున్నా మనం ఆయన్ని చుట్టుముడుతున్న ప్రమాదాన్ని పసికట్టలేకపోయాం. షీర్ ఇనోసెన్స్.. డామిట్” తనలో తనే విసుక్కుంటున్నాడు రుషికుమార్.
అతనా సమయంలో ఫటిల్లుమని పేలిపోడానికి సిద్దంగా ఉన్న లావాలా వున్నాడు.
“ఆయన ప్రాణాలకు ఏదైనా ప్రమాదం జరగాలి. అప్పుడు.. అప్పుడు… ఈ రుషికుమార్ అసలు స్వరూపం ఆ జాకాల్స్‌కి రుచి చూపిస్తాను. ఏ పవర్ కోసం వాళ్లు ఈ దుర్మార్గం తలపెట్టారో, ఆ పవర్ వాళ్లకు దక్కకుండా చేస్తాను. పార్లమెంటు ఎదుట వాళ్ళని సజీవంగా తగలెట్టేస్తాను” అతను పట్టలేని ఉద్రేకంతో వూగిపోతున్నాడు.
సరిగ్గా అదే సమయంలో…
ఇంటెన్సివ్ కేర్ యూనిట్‌లోంచి ఓ స్పెషలిస్ట్ బయటికొచ్చాడు. ఆయనకు ఎదురుగా వెళ్లాడు రుషికుమారు.
భయంగా ముందుకు అడుగేసింది భారతి.
“మిస్టర్ రుషీ! ఐయామ్ సారీ.. జస్ట్ నౌ హీ ఎజ్ డెడ్.”
ఆ వార్త వినగానే అచేతనంగా వుండిపోయాడు రుషికుమార్.
భారతి కళ్ళంట ధారావాహంగా కన్నీళ్ళు ప్రవహిస్తున్నాయి.
తనొక రెస్పాన్స్‌బుల్ ఆఫీసర్ననే విషయం రుషికుమర్ మరిచిపోయాడు. అతని కుడిచేయి విసురుగా, బలంగా పైకి లేచింది. అది ఆ పక్కనే వున్న గ్లాస్ విండోను ఢీకొంది.
ఆ ధాటికి గ్లాస్ విండో భళ్ళున ముక్కలు ముక్కలైపోయాయి, గాజు పెంకులు నేలమీద పడ్డాయి. అతని కుడిచెయ్యి చిట్లి అందులోంచి రక్తం సర్రుమని పైకి పొంగింది.
“డోంట్… మేడ్ మై బోయ్… కంట్రోల్ యువర్ సెల్ఫ్” ఆ సీనియర్ డాక్టర్ రుషికుమార్ భుజమ్మీద చెయ్యి వేసి అనునయంగా అన్నాడు.
డాక్టరు మాట వినగానే భారతి రోధిస్తూ ఇంటెన్సివ్ కేర్ యూనిట్లోకి పరిగెత్తింది.
ఆ వెనకే దిశ కూడా ఏడుస్తూ పరిగెత్తింది.
రుషికుమార్‌కి ఒక్కడుగు కూడా ముందుకు పడలేదు.
“విశ్వంభరరావు ఈజ్ నో మోర్…” ఆ మాటను, ఆ ఆలోచనను అతను భరించలేకపోతున్నాడు.
ఆ సీనియర్ డాక్టర్ ముందుకెళ్లిపోతున్నాడు.. ఒక్కసారి ముందుకు పరిగెత్తి ఆ డాక్టరు భుజమ్మీద చెయ్యివేశాడు రుషికుమార్.
ప్రైమ్‌మినిస్టర్ డెత్‌ని అఫీషియల్‌గా ఎనౌన్స్ చేయడనికి వెళుతున్నారా?” సీరియస్‌గా అడిగాడు రుషి.
“ఎస్!”
“నో.. మిస్టర్ డాక్టర్.. దేశ ప్రజల భద్రత దృష్ట్యా ఈ న్యూస్ కొన్ని గంటలసేపు పోస్ట్‌పోన్ చేయడానికి వీలవుతుందా?” రుషి నోటి వెంట అప్రయత్నంగా వచ్చిందా మాట.
ఒక్కక్షణం గ్లాస్ డోర్సులోంచి బయట హాస్పిటల్ ముందు కనిపిస్తున్న వేలాది జనాన్ని చూశాడు డాక్టరు.
“యాజ్ యు లైక్… మిస్టర్ రుషికుమార్” గబగబా ఇంటెన్సివ్ కేర్ యూనిట్ వైపు నడిచాడాయన.
ఆయన ఆ యూనిట్‌లోకి వెళ్ళడం, లోన్నించి భారతి, దిశ బయటకు రావడం ఒకేసారి జరిగింది.
 
*                            *                                  *                                  *
 
నో.. విశ్వంభరరావుగారు చనిపోవడానికి వీల్లేదు.. చనిపోవడానికి వీల్లేదు.. రుషి మనసు ఆక్రోశిస్తోంది. ప్రేమతో, పగతో, కసితో ఆక్రోశిస్తోంది. అతికష్టం మీద గుండె లోతుల్లోంచి తన్నుకొస్తున్న దుఃఖాన్ని ఆపుకుంటున్నాడు. ఈ పవర్ డ్రామాలో నిర్దిష్టమైన ఆశయాలతో ఈ దేశానికి వెలుగు చూపునిస్తున్న మరోనాయకుడు చనిపోవడానికి వీల్లేదు.
భారతి మనసులో కూడా అదే ఆవేదన.
ఏ.సీ.రూమ్ నిశ్శబ్దంగా వుంది.
అచేతనంగా నిలబడిన భారతి దగ్గరకు నడిచింది దిశ. ఆ టైమ్ కోసమే ఆమె ఎదురు చూస్తోంది.
“మిస్ భారతీ! ఈ టైమ్‌లో మీకో ఇంపార్టెంట్ విషయాన్ని చెప్పలనుకుంటున్నాను” అంది నెమ్మదిగా దిశ.
“చెప్పండి” కళ్ళనీళ్ళు తుడుచుకుంటూ అంది భారతి.
“మీరు క్రయోనిక్స్ సంస్థకు ఒక చాన్స్ యివ్వగలరా?’
దిశ వేసిన ప్రశ్న వెంటనే అర్థం కాలేదు భారతికి.
“అంటే?”
గబగబా చెప్పింది దిశ. ఆమె చెపుతున్నది తల తిప్పి సీరియస్‌గా వింటున్న రుషి-
ఒకడుగు ముందుకేశాడు.
“ఈజిట్ పాజిబుల్… చనిపోయిన మనిషి బ్రతుకుతాడా? అయ్ డోంట్ బిలీవ్ ఇట్.”
అతని మనసులో అంతవరకూ ఉన్న దుఃఖం స్థానంలొ విస్మయం చోటు చేసుకుంది.
“ఈరోజు సరిగ్గా పన్నెండు గంటలకు జరగబోయే దారుణ సంఘటన గురించి మూడురోజుల క్రితం నేను హెచ్చరించాను. ఈ దేశంలో బ్రతుకుతున్న బాధ్యతగల ఒక పౌరురాలిగా దేశ ప్రధానిని రక్షించుకోవడం కోసం నా టైమ్‌నీ, నా శక్తినీ వుపయోగించాను. నా మీద మీకు నమ్మకం వుంటే నాకు కోపరేట్ చేయండి…” చాలా సీరియస్‌గా అంది దిశ.
సడన్‌గా రుషికి కొన్ని నెలల క్రితం ప్రధాని విశ్వంభరరావు అన్న మాటలు గుర్తుకొచ్చాయి.
“సీ.. మిస్టర్ రుషీ.. సైన్స్ అండ్ టెక్నాలజీ ఈ దేశంలో డెవలప్ కావలసినంతగా డెవలప్ కాలేదు. అందుకే కొన్ని నిర్ణయాలని పర్సనల్‌గా తీసుకోదలిచాను. నా దృష్టిలో ఫిలాసఫీ, సైన్సు రెండూ ఒక్కటే.. ఈ రెండూ ఎప్పుడో ఒకపుడు యుద్ధానికి తలపడే పరిస్థితి వస్తుంది.”
ఆ మాటల్ని మరోసారి మననం చేసుకున్నాడు రుషి.
అప్పటికప్పుడు క్రయోనిక్ సంస్థ చెపట్టిన కార్యక్రమాలు, ప్రయోగాల గురించి క్లుప్తంగా వివరించింది దిశ.
రుషి కుమార్ లాంటి ఇంటెలిజెంటుకే ప్రస్తుత పరిస్థితి అయోమయంగా వుంది.
భారతి వైపు చూశాడు రుషి.
“మనిషి ఆప్టిమిస్ట్‌గా వుండడంలో తప్పులేదు” నెమ్మదిగా అంది భారతి.
“మిస్ దిశ… నాకు మీ సిన్సియార్టీ మీద ఎంతటి నమ్మకం వుందో సైన్స్ మీద కూడా అంతే నమ్మకం వుంది. సో.. ఐ ఎగ్రీ విత్ యూ బట్.”
రుషి సందేహాల్ని అయిదు నిమిషాల్లో తీర్చేసింది దిశ.
ఆ రూమ్‌లో అప్పుడు.
ఆ నలుగురు.. రుషి, భారతి, దిశ, నవనీత్ మాత్రమే వున్నారు.
నవనీత్ సైంటిఫిగ్గా జరగాల్సిన ప్రోగ్రామ్ గురించి చెప్పాడు.
“మిస్టర్ రుషికుమార్! విశ్వంభరరావుగారి బాడీని చిల్లర్‌గా మార్చిన నలభై నిమిషాల్లోపల ఆ చిల్లర్ లాబరేటరీకి చేరాలి. ఇది చాలా రహస్యంగా జరగాలి. అందుకు…”
ఏదో చెప్పబోతున్న నవనీత్‌కి అడ్డొచ్చింది భారతి.
“మనం శవాన్ని మాయం చేస్తే గందరగోళం అవుతుందేమో?’
“యూ ఆర్ రైట్” ఆలోచనలో పడ్డాడు రుషి.
“మిస్టర్ రుషి! ఒక రకంగా చేస్తే బాగుంటుంది… విశ్వంభరరావు శవాన్ని ఇక్కడ నుంచి మాయం చేయడానికి ముందు, అదే స్థానంలో మనం ఇంకొక శవాన్ని వుంచుతాం.. ఈ లోపల విశ్వంభరరావు శవాన్ని చిల్లర్‌గా మార్చే ప్రయత్నాన్ని నవనీత్ చేస్తాడు.”
“ఆస్పత్రి నుంచి విశ్వంభరరావు శవాన్ని బయటికెలా తీసికెళతాము?” ప్రశ్నించింది భారతి.
“ఏ ఒక్కరికీ అనుమానం కలక్కుండా తీసికెళ్లగలగాలి?” ఇరవై నిమిషాలు గడిచాయి.
రకరకాలుగా తర్జన, భర్జనలు జరిగాయి.
“బయటకు తీసికెళ్లిన శవాన్ని తలకోన అడవుల్లోకి తీసికెళ్ళాలంటే…”
“మనకు స్పెషల్ హెలికాప్టర్ అవసరం వుంటుంది” చెప్పింది భారతి.
మరో అయిదు నిమిషాలు గడిచాయి. ఒక స్థిరమైన అభిప్రాయానికొచ్చి, చెప్పడం ప్రారంభించాడు రుషి.
“మన ప్రోగ్రామ్ మొత్తం ఫోర్‌పేజస్ గా వుంటుంది. నెంబరు వన్… హాస్పిటల్లో విశ్వంభరరావుగారి శవాన్ని తప్పించి ఆ స్థానంలో ఇంకొక శవాన్ని పెట్టాలి. ఆ శవం విశ్వంభరరావు శవం కాదనే విషయం ఎవరికీ తెలియకూడదు. ఇందుకు హాస్పిటల్ సూపరింటెండెంట్ హెల్ప్ మనం తీసుకోవాలి. రెండోది.. డా!!నవనీత్ విశ్వంభరరావుగారి శవాన్ని చిల్లర్‌గా మార్చడం.. దానిని బయటకు తీసికెళ్ళడం. థర్డ్.. స్పెషల్ హెలికాప్టర్‌లో ఆ చిల్లర్ని తలకోన పంపడం. ఇట్ విల్ బీ డన్. ఆ చిల్లర్తోపాటు మీరు ముగ్గురూ ఎకంపెనీ అవుతారు. ఫోర్త్.. దేశ ప్రధానికి జరిగే లాంచనాలు, గౌరవాల్తో విశ్వంభరరావు శవం స్థానంలో మనం వుంచిన శవం దహనకాండ జరిగిన అనంతరం ఇక్కడి పరిస్థితిని నేను ఎనలైజ్ చేసుకుని నేను మిమ్మల్ని తలకోనలో కలుస్తాను” తన ప్రోగ్రాం చెప్పాడు రుషికుమార్.
“షెడ్యూల్ ఓ.కె. మిస్టర్ రుషికుమార్! ఇదంతా మొత్తం.. నలభై నిమిషాల్లో జరగాలి. ఓన్లీ ఫార్టీ మినిట్స్” చెప్పాడు నవనీత్ ఎంతో ఆతృతని కనబరుస్తూ.
ఆ మాటకు లేచి నిలబడ్డాడు రుషి. గబగబా హాస్పిటల్ సూపరింటెండెంట్ చాంబర్ వైపు నడిచాడు.
 
*                            *                                  *                                  *
 
అప్పుడు రాత్రి సరిగ్గా 7.20 నిమిషాలైంది.
రుషికుమార్ చెప్పింది విని హాస్పిటల్ సూపరింటెండెంట్ అంతెత్తున ఎగిరి పడ్డాడు.
“హాస్పిటల్ నుంచి విశ్వంభరరావు శవాన్ని బయటికెందుకు తీసికెళ్లడం. ఆ స్థానంలో ఇంకో శవాన్ని ఎందుకుంచడం?” కోపంగా ప్రశ్నించాడాయన.
అప్పటికే ఆయన్ని చాలా విషయాల్లో కన్విన్స్ చేయడానికి తల ప్రాణం తోకకు వచ్చిందతనికి
చివరి బాణాన్ని వుపయోగించాడతను.
“ఎక్కడో వున్న మిమ్మల్ని తీసుకొచ్చి, మీకీ హోదాని కల్పించిన వ్యక్తి విశ్వంభరరావు కాదంటారా?”
“ఎస్!”
“ఈ దేశ భవిష్యత్తుకు కారణం కాగల అధ్బుతమైన ఇన్సిడెంట్ అతి త్వరలో జరగబోతోంది.. ప్లీజ్ కోపరేట్ విత్ మీ… ఇంతకంటే నేనెక్కువ…”
అతని మాట ఇంకా పూర్తికాలేదు…
“ఇంటెలిజెన్స్ వర్గాలకుగాని, హెల్త్ మినిస్ట్రీకి గానీ విషయం తెలీకుండా మీరు రెస్పాన్స్‌బిలిటీ టేకవ్ చేస్తే.”
“ఆ విషయాలు నాకొదిలేయండి” లేచి నిలబడ్డాడతను.
సూపరింటెండెంట్ చాంబర్లోంచి రుషి బయటికొస్తున్నప్పుడు ఒక మాట అన్నాడు
“మిస్టర్ రుషి! మీ పని హండ్రెడ్ పర్సంట్ పూర్తయ్యాక నేనింటి కెళతాను.. డొంట్‌వర్రీ.. ఎబౌట్ ది మార్చురీ… రెడ్‌ఫొర్ట్ దగ్గర జరిగిన తొక్కిసలాటలో, ఇద్దరు స్వాతంత్ర సమరయోధులు చనిపోయారు. వాళ్ళ శవాలు రెడీగా వున్నాయి. విశ్వంభరరావుగారి వయసువాళ్ళే.. అందులో ఒక వ్యక్తి ఆజన్మ బ్రహ్మచారి.. ఆయనకెవరూ లేరు.”
“థాంక్యూ డాక్టర్! థాంక్యూ ఫర్ యువర్ కోపరేషన్” చాంబర్లోంచి బయటికొచ్చాడతను.
 
*                            *                                  *                                  *
 
7.45 నిమిషాలు…
ఆర్మీ హెడ్‌క్వార్టర్సులోని ఆర్మీ జనరల్ మెహతా ఎదురుగా కూర్చున్నాడు రుషికుమార్.
“ప్రైంమినిస్టర్ విశ్వంభరరావుగారి ఆప్తుడిగా మీరు చేసే సహాయం నేనెప్పుడూ మరిచిపోలేను.. ఈ దేశమూ మర్చిపోదు” నెమ్మదిగా అన్నాడు రుషి.
“స్పెషల్ హెలికాప్టర్ని అత్యవసర సమయంలో, అందులోనూ రాత్రిపూట నేను తప్ప ఇంకెవరూ వుపయోగించడానికి వీల్లేదు” చెప్పాడు మెహతా.
“అది తెలిసే నేను వచ్చాను.”
“ఇంతకీ విశ్వంభరరావుగారి శవాన్ని ఎందుకు బయటకు తీసుకెళుతున్నారు?’
“ప్రస్తుతానికి అది మాత్రం రహస్యం.”
“విశ్వంబరరావుగారు అందరూ అనుకున్నట్టుగా చనిపోలేదా?” సడన్‌గా ప్రశ్నించాడు మెహతా.
“మీ డౌట్స్ అన్నీ వారం రోజుల్లోపల క్లియర్ అవుతాయి” లేచి నిలబడ్డాడతను.
“మిస్టర్ రుషీ! నువ్వేం చేసినా ఈ దేశం కోసం చేస్తావని నాకు తెలుసు. ఐ విల్ బి విత్ యూ… హెలికాప్టర్ని నేనే స్వయంగా డ్రైవ్ చేస్తాను.”
దేశ ఆర్మీ జనరల్ అలా మాట్లాడేసరికి ఒక్కక్షణం అతని కళ్ళల్లో కన్నీళ్ళు తిరిగాయి.
“థాంక్యూ… థాంక్యూ… సర్…” అన్నాడతను కృతజ్ఞతగా.
“ఒక గంట ముందుగా నాకు ఇన్‌ఫాం చెయ్యి. నా ప్రిపరేషన్స్‌లో నేనుంటాను” చెప్పాడాయన.
మరో అయిదు నిమిషాల తర్వాత అక్కడ నుంచి బయటపడ్డాడతను.
సరిగ్గా 8.30 నిమిషాలు.
హర్యానా రోడ్దులోని వీరేంద్ర అజనీష్ భవనంలో…
అజనీష్ పర్సనల్ రూమ్‌లో…
వెండి సింహాసనమ్మీద అజనీష్ కూర్చున్నాడు. అటూ.. ఇటూ కార్పెట్ మీద ప్రతాప్‌సింగ్, అర్జున్ చౌహాన్ కూర్చున్నారు.
వాళ్లిద్దరి ముఖాలూ, బెల్జియం గ్లాసుల్లా మెరిసిపోతున్నాయి.
“రాష్ట్రపతి దగ్గర్నించి కొద్ది గంటల్లోనే కబురు రావచ్చు… మీ ఆశీస్సులతో ఆపద్ధర్మ ప్రధానిగా పదవిని చేపట్టబోతున్నాను.”
“శుభమే.”
“ప్రతాప్‌సింగ్ పదవిని చెపట్టిన మరుక్షణం పార్టీ ప్రెసిడెంటుగా.. మీ దయవలన…” తన పక్కనే వున్న సూట్‌కేసును తెరచి చూపిస్తూ అన్నాడు అర్జున్‌చౌహాన్.
“శుభం” అని ఆశీర్వదించి “విశ్వంభరరావు వర్గం ఏమంటోంది?” అని ప్రశ్నించాడు వీరేంద్ర అజనీష్.
“మొదట విడతగా కోటి రూపాయలు” చెప్పాడు చౌహాన్.
“వారి ప్రియతమనేత దారుణంగా చచ్చినా వీళ్ళ బేరసారాలు ఆగలేదన్నమాట. రాజకీయం.. రాజకీయమా.. నీ విశ్వవిరాట్ క్షుద్ర రూపానికి ఇదే నా నమస్కారం” పైకప్పు వైపు చూసి దణ్ణం పెట్టాడు అజనీష్.
“ఎవ్వరికీ ఏమీ తెలీకుండా పిట్టను కొట్టినట్లుగా కొట్టేశాడు విశ్వంభరరావుని… అలాంటివాడు మనకు చాలా అవసరం.. శోభరాజ్‌ని వదలకండి” అన్నాడు ప్రతాప్‌సింగ్.
“శోభరాజా? వాడ్ని నేనెందుకు వదుల్తాను? వాడ్ని నేనొదిలితే నువ్వు పట్టుకుని నామీద ఉసిగొల్పుతావు.. మీరు నా కాళ్ల దగ్గర ఉండాలంటే వాడు నా గుప్పిట్లో వుండాలి” పెద్దగా నవ్వుతూ జోక్ వేసినట్టుగా అన్నాడు అజనీష్.
ఇద్దరూ షాక్ తిని “అమ్మమ్మ ఎంతమాట” అన్నట్టుగా ఎక్స్‌ప్రెషనిచ్చారు.
“శవాన్ని స్వాధీనం చేసుకున్నారా?” అడిగాడు అజనీష్.
“లేదు… ఇంకో గంటలో శవాన్ని అప్పగిస్తారు.. పార్టీ ఆఫీస్‌లో ప్రజల దర్శనార్ధం వుంచి, రేపు మధ్యాహ్నం..” ప్రోగ్రామ్ నంతా చెప్పాడు అర్జున్‌చౌహాన్.
సరిగ్గా అదే సమయంలో లోనికొచ్చాడు శోభరాజ్. అతన్ని ఇద్దరు కాబోయే దేశనేతలు ప్రేమగా కౌగిలించుకున్నారు.
“ఎందుకిదంతా? ఏమిటీ సంతోషం?” చికాగ్గా అడిగాడు శోభరాజ్.
“సూత్రధారుడివి… ఎందుకో నీకిది తెలీదా?”
“తెల్సుకాబట్టే అడుగుతున్నాను మైడియర్ ఫ్రెండ్స్! అఫీషియల్‌గా విశ్వభరరావు డెత్ ఎనౌన్స్‌మెంట్ వచ్చిందా?”
“డెత్ ఎనౌన్స్‌మెంట్… పార్టీ ఆఫీసుకెళ్ళి తీర్మానం చేస్తే వస్తుంది.”
“ఈ లోపల అక్కడకు విశ్వంభరరావు నడిచొస్తే” ధన్‌మని ఇద్దరి మధ్యా బాంబు పడినట్లు ఆ ఇద్దరూ శోభరాజ్ వైపు చూశారు.
“ఇంతకీ ఏవైందయ్యా బాబూ?’
“ఏమీ కాలేదు… చిన్న డౌటు అంతే … విశ్వంభరరావు చచ్చిపాయాడని ఎవరూ మీకు చెప్పలేదు.. కనీసం హాస్పిటల్ సూపరింటెండెంటుకయినా ఫోన్‌చేసి, మీరు ఆ న్యూస్‌ని కన్‌ఫామ్ చేసుకోలేదు.. ఇంకో విషయం… హాస్పిటల్ మొత్తం మరీ ముఖ్యంగా ఆ ఇంటెన్సివ్ కేర్ యూనిట్ వున్న బిల్డింగ్ స్పెషల్ కమెండోస్ చేతిలో వుంది.. కాబినెట్ మినిస్టర్స్‌ను కూడా వాళ్ళు లోనికి ఎలో చేయడంలేదు.”
“అవి రూల్సయ్యా కిల్లరూ” నిన్నూ, నీ ఫ్రెండ్స్‌నీ సినిమాహాలులోకి వదిలేసినట్టు వదిలేస్తారనుకున్నావా?” జోక్ చేశాడు అర్జున్ చౌహాన్.
“కనీసం రాష్ట్రపతి, ఉపరాష్ట్రపతుల్ని కూడా ఇంటెన్సివ్‌కేర్ యూనిట్లోకి ఎలో చేయలేదు తెలుసా?”
“తెలుసయ్యా బాబూ! ఆపరేషన్ చేస్తున్న సమయంలో వాళ్లు వచ్చారట.. అందుకు”
“నేనమ్మను.. నా గురి, నా దెబ్బ, నా పిస్టల్ పవర్ నాకు తెలుసు. మొదటి బుల్లెట్‌కు ప్రధాని పక్కకు వంగిపోవడం, రెండో బుల్లెట్‌కు గిలగిల కొట్టుకోవడం నేను చూశాను. పైగా మూడోది బాంబు. ఆ బాంబు ధాటికి విశ్వంభరరావు ప్రాణాలతో వుండడం కల్ల…”
“ఇంతకీ నువ్వు అనేదేమిటో నాకర్థం కాలేదయ్యా!”
“ఇంటెన్సివ్ కేర్ యూనిట్లో మనుషులకు ఆపరేషన్ చేస్తారు. శవాలకు ఆపరేషను చెయ్యరు” సీరియస్‌గా చెప్పాడు శోభరాజ్.
“అంటే?”
“సీ మైడియర్ ఫ్రెండ్స్! అయామ్ ఎ ఇంటర్నేషనల్ ప్రొఫెషనల్ కిల్లర్… నా ఎటెమ్ట్ ఎప్పుడూ మిస్ కాదు. కానీ.. శవంగా మారిన విశ్వంభరరావుని యిప్పటికీ మార్చురీలోకి పంపలేదు. ఎందువల్ల… సెకండ్ పాయింట్… విశ్వంభరరావు బ్లడ్ గ్రూప్ ఓ పాజిటివ్.. ప్రైంమినిస్టర్ అఫీషియల్ రెసిడెన్స్‌లోని పర్సనల్ మెడికల్ యూనిట్లో, ఆ ఓ పాజిటివ్ బాటిల్స్‌ని ఎప్పుడూ ఆరు బాటిల్స్‌కు తగ్గకుండా స్టోర్‌లో వుంచుతారు. ఆ మెడికల్ యూనిట్లో నిన్న ఆరు బాటిల్స్ వున్నాయి. నేనా ఇన్ఫర్‌మేషన్‌ని నిన్ననే సంపాదించాను. మధ్యాహ్నం ఇన్సిడెంట్ జరిగిన ఏడుగంటల తర్వాత అంటే రాత్రి ఏడుగంటల ప్రాంతంలో ఆ బ్లడ్ బాటిల్స్ మాయమయ్యాయి తెలుసా?” అది వింటూనే-
ప్రతాప్‌సింగ్, అర్జున్ చౌహాన్ మొహాలు నెత్తురుచుక్క లేనంతగా పాలిపోయాయి.
“ఒక వ్యక్తికి రక్తం అవసరం బ్రతికినప్పుడే… చచ్చిపోయాక కాదు. కానీ విశ్వంభరరావు చచ్చిపోయాడని, మీరు అనుకుంటున్న సమయంలో బ్లడ్ బాటిల్స్ మాయం కావటం ఏమిటి?”
ఆ మాటకు వీరేంద్ర అజనీష్ తల గిర్రున తిరిగిపోయింది.
ఆ షాక్ నుంచి తేరుకోటానికి ఆ ముగ్గురికీ చాలాసేపు పట్టింది.
“అందుకే నేను చెప్పాను. ఆ పర్సనల్ సెక్యూరిటీ ఆఫీసర్.. రుషికుమార్ శక్తిని తక్కువగా అంచనా వేయొద్దని” అజనీష్ అన్నాడు కోపంగా.
“ఆ ఇంటెన్సివ్ కేర్ యూనిట్ మీద బాంబులు వేయించేస్తే…” ప్రతాప్‌సింగ్ అన్నాడు అసహనంగా. ప్రాక్టికాలిటి గురించి కూడా ఆలోచించకుండా.
“మిస్టర్ సింగ్! బి హేవ్ యువర్ సెల్ఫ్… చిన్న చిన్నపిల్లాడిలా ఆలోచించకు” అర్జున్ చౌహాన్ సీరియస్‌గా అని.. అజనీష్ వైపు తిరిగి…
“గురూజీ! అన్నిటికీ మిమ్మల్నే నమ్మాం. ఈ దేశాన్ని మాకు అప్పగించే పూచీ మీదే” పూర్తిగా కాళ్లమీద పడిపోయాడతడు.
చిద్విలాసంగా నవ్వాడు అజనీష్-శోభరజ్ వైపు చూశాడు.
“శోభరాజ్! నీ పనింకా పూర్తికాలేదు. అక్కడ ఏం జరుగుతోందో నాకు తెలియాలి. నీ రేటు ఇంకో కోటికి పెంచుతున్నాను. విశ్వంభరరావు శవంగా ఎప్పుడో మారిపోయాడని నాకు తెలుసు. నా అనుమానం నిజమే అయితే.. ఆ శవం బహుశా ఇక్కడ వుండకపోవచ్చు.”
“అంటే?” గాభరాగా అడిగాడు అర్జున్ చౌహాన్.
“శవానికి ప్రాణం పోసే ప్రక్రియ జరుగుతోంది” ఒక్కొక్క మాటా గంభీరంగా అజనీష్ నోటివెంట వచ్చింది.
“శవానికి ప్రాణం పొయ్యడం ఏమిటి గురూజీ?” నోరెళ్ళ బెట్టారిద్దరూ.
దీర్ఘంగా నిట్టూర్చాడు వీరేంద్ర అజనీష్.
“ఫ్రెండ్స్! ఎప్పుడో చూచాయగా ఊహించిన ఒక విషయం ఇప్పుడర్థమౌతోంది. అయినా మీ పనుల్లో మీరుండండి. మీరు వెంటనే అధికారాన్ని చేపట్టండి. ప్రధాని హత్యని కాశ్మీరీ మిలిటెంట్ల మీదకో, ఎల్.టి.టి.ఇ మీదకో, పంజాబ్ టెర్రరిస్టుల మీదకో, బోడోల మీదకో నెట్టేయండి. ఎంక్వయిరీ కమీషన్‌లో మనం అనుకున్న వాళ్లను ప్రవేశపెట్టండి. మీడియాని తప్పుదారి పట్టించండి. ఈ దేశంలో రాజకీయాన్ని అరచేతితో నడిపే బాధ్యత మీది. పురాతనమైన హిందూ సమాజంలో సైన్సు పరిశోధనల పేరిట చిచ్చుపెట్టడానికి పూనుకుంటున్న ఆ శత్రువుల్ని నామరూపాలు లేకుండా చేసే ప్రోగ్రాం నాది. ఇక మీరెళ్ళండి” ఇద్దరూ లేచి నిలబడి వినయంగా నమస్కరించి బయటికొచ్చారు. వాళ్ళు వెళ్ళిపోయాక శోభరాజ్ కళ్ళల్లోకి చూస్తూ-
“శోభరాజ్ భగవంతుడి వునికి లేనిదే అ వునికి ద్వారా నమ్మకాల్నీ, విశ్వాసాల్నీ పోషించే మాలాంటివాళ్ళ ప్రమేయం లేనిదే ఇక్కడి వేద సమాజం లేదు. ఆ సమాజానికి ముప్పు వాటిల్లబోతోంది. అందుకే.. నీకో పనిని అప్పగిస్త్తున్నాను.” శోభరాజ్ ఏం చెయ్యాలో విశదీకరించాడు వీరేంద్ర అజనీష్, అంతా అయిపోయాక శోభరాజ్ ఒక ప్రశ్న వేశాడు.
“గురూజీ! మీ దేశంలో దేవుడు అంత పవర్‌వుల్లా?”
“అవును… ఇక్కడి దేవుడు అనే రూపం పవర్‌వుల్ కాదు. ఆ రూపమ్మీద నమ్మకం పవర్‌వుల్.. కొన్నివేల సంవత్సరాలనుంచీ, వున్న కొన్ని గుడ్డి నమ్మకాలను, మాసిపోకుండా సంరక్షించడమే మాలాంటి గురూజీల కార్యక్రం” లేచి నిలబడ్డడాయన.
అజనీష్ ఆశీస్సులు తీసుకుని శోభరాజ్ బయటికెళ్లాడు.
 
*                            *                                  *                                  *
 
రాత్రి 9.40 నిమిషాలు.
ఆలిండియా మెడికల్ సైన్సెస్‌లోని మార్చురీ ముందు అసహనంగా పచార్లు చేస్తున్నాడు రుషికుమార్.
మార్చురీ లోపల డా!!నవనీత్ ఆధ్వర్యంలో విశ్వంభరరావు శవాన్ని చిల్లర్‌గా మార్చే తతంగం జరుగుతోంది. ఆ పక్కన దిశ అతనికి హెల్ప్ చేస్తోంది.
రుషికుమార్ వున్న ప్రదేశానికి కొంచెం దూరంలో వున్న వరండా చివర నిల్చుని చీకట్లోకి నలువైపులా నిశితంగా చూస్తోంది భారతి.
ఆ మార్చురీవైపు ఎవరైనా వస్తే వెంటనే ఆ విషయాన్ని రుషికుమార్‌కి తెలియజేయడానికి ఆమె అక్కడుంది.
అయిదు నిమిషాల తర్వాత రుషికుమార్ అక్కడకొచ్చాడు. అప్పటికే అతను శరీరాన్ని బయటకు తీసికెళ్ళడానికి ప్లాన్‌ను సిద్ధం చేసుకున్నాడు. మార్చురీ వెనక భాగం… తుప్పల్తో, డొంకల్తో చిన్న అడవిలా వుంటుంది. దాదాపు వంద అడుగుల దూరంలో గోడ వుంది. ఆ గోడ మీంచి బయటకు శవాన్ని చేరవేయాలి.
“అంబులెన్స్ విషయం నేను చూసుకుంటాను. డోంట్‌వర్రీ” హాస్పిటల్ సూపరింటెండెంట్ చెప్పడం గుర్తుకొచ్చింది రుషికి.
“భారతీ! నువ్వు మార్చురీ దగ్గరుండు. ఏ అవసరమొచ్చినా నన్ను పిలు” అని గబగబా చీకట్లో వరండా నుంచి మెట్లు దిగి తుప్పల్లోంచి నడవడం మొదలెట్టాడు.
అసహ్యకరమైన, మురిగిపోయిన మందుల వాసన, కుళ్ళిపోయిన చర్మ వాసన, గుట్టలు గుట్టలుగా ఐ.వి ఫ్ల్లూయిడ్స్ బాటిల్స్…
ఆ మార్చురీ ముందు భాగంలోనూ… దానికి కొంచెం దూరంలోనూ స్పెషల్ కమెండోలు తిరుగుతున్నారు.
ఎక్కడ ఎలాంటి శబ్దం వినిపించినా వాళ్ళు పరిగెత్తుకుని రావడం ఖాయం.
అతికష్టమ్మీద గోడెక్కి చూశాడు. వెనక భాగంలో-
గోడకు కొంచెం దూరంలో తెల్లటి అంబాసిడర్ కారు, రుషి వెనక పెన్‌టార్చీ తీసి ఫోకస్ చేశాడు.
కారు ముందు డ్రవింగ్ సీట్లో కూర్చున్న హాస్పిటల్ సూపరింటెండెంట్ లైట్స్ డిమ్ అండ్ డిప్ చేస్తూ సిగ్నల్ యిచ్చాడు.
అయిదు నిమిషాల తర్వాత గోడ దిగి వెనక్కొచ్చాడు రుషికుమార్. నేరుగా మార్చురీవైపు నడిచాడు.
సరిగ్గా అదే సమయంలో మార్చురీ తలుపు తెరచుకుని బయటి కొచ్చింది దిశ.
“మిస్టర్ రుషీ.. ఎవ్విరిథింగ్ రెడీ” భారతితో సహా లోనికెళ్ళాడు రుషి.
“దిసీజ్ కాల్డ్, ఇన్సులేటెడ్ ప్యాకేజ్.. ఇందులో శవం వున్నట్టు మనకు తప్ప ఇంకెవరికీ తెలీదు.. బయటవాళ్ళు ఎవరైనా ఓపెన్ చెయ్యాలన్నా దీన్ని ఓపెన్ చెయ్యలేరు” చెప్పాడు నవనీత్ అలసటగా.
“దీనిని భుజంమీద వేసుకోవచ్చు గదా..” అడిగాడు రుషి.
“వై నాట్.. కానీ కొంచెం బరువుగా వుంటుంది”.
“ఈ సమయంలో దీనిని స్ట్రెచర్ మీద్ తీసుకెళ్ళడం మంచిది కాదు. అందుకే…” గబుక్కున ముందుకెళ్ళి విశ్వంభరరావు వున్న ఇన్యులేటెడ్ బ్యాగ్‌ని భుజమ్మీద వేసుకున్నాడు. మార్చురీలోంచి బయటికొచ్చాడు.
నవనీత్ తన ఆపరేషన్ కిట్‌ను భుజానికి తగిలించుకున్నాడు. ఆపరేషను కోసం తెప్పించిన ‘ఒ’ పాజిటివ్ బ్లడ్ బాటిల్స్ బ్యాగ్‌ను దిశ అందుకుంది. చిన్న టార్చితో వాళ్లకు దారి చూపిస్తోంది భారతి.
“మిస్టర్ రుషీ… ఆపరేషనుకు ప్రస్తుతం మీరు తెప్పించిన బ్లడ్ బాటిల్స్ సరిపోకపోవచ్చు” చెప్పాడు నవనీత్.
“డోంట్‌వర్రీ.. నవనీత్… మీరు హెలికాప్టర్లోకి ఎక్కేటప్పటికి ఇంకో పది బాటిల్స్ మీకు అందుతాయి” చెప్పాడు రుషి.
అందరూ గోడ దగ్గరకు చేరారు.
గోడ ఎక్కి రెండో వైపుకి దూకాడు నవనీత్. నెమ్మదిగా శవాన్ని దించారు. మరో మూడు నిమిషాల్లో శవం అంబాసిడర్ కార్లో వుంది.
“అంబులెన్స్ అయితే ఎవరో ఒకరికి అనుమానం వస్తుందని కారు తెచ్చాను. అయినా రుషీ! హాస్పిటల్‌కి వచ్చే ట్రాఫిక్ ఐలాండ్స్ దగ్గర ట్రాఫిక్ పోలీసులు వెహికల్స్‌ని చెక్ చేస్తున్నారు” చెప్పాడు హాస్పిటల్ సూపరింటెండెంట్.
“నన్ను డ్రైవింగ్ సీట్లో చూస్తే ఎవరూ చెక్ చేయకపోవచ్చు.. భారతీ! నువ్వు కూడా ముందు సీట్లోకి రా” అన్నాడు రుషి.
దిశ, నవనీత్, సూపరింటెండెంట్ వెనక సీట్లో కూర్చున్నారు.
వాళ్ళ కాళ్ళ దగ్గర ఇన్యులేటెడ్ బ్యాగ్‌లో విశ్వంభరరావు శవం వుంది. ముందు డ్రైవింగ్ సీట్లో కూర్చున్న రుషి కారు స్టార్ట్ చేశాడు.
రాత్రి 10-15 నిమిషాలైంది.
అంబాసిడర్ కారు డ్రైవింగ్ సీట్లో రుషిని, ఆ పక్కన భారతిని చూడడంతో ట్రాఫిక్ పోలీసులు వాళ్ళని చెక్ చేయలేదు.
మెయిన్‌రోడ్ మీద కారు అరవై మైళ్ళ వేగంతో పరిగెడుతోంది. సరిగ్గా అదే సమయంలో-
ఆ మెడికల్ ఇన్‌స్టిట్యూట్‌కి వెళ్ళే ట్రాఫిక్ ఐలాండ్ దగ్గరకు మారుతీ కారొచ్చింది.
ఆ కారు డ్రైవింగ్ సీట్లో కూర్చున్న వ్యక్తి వేగంగా వెళ్ళిపోతున్న అంబాసిడర్ కారుని, ఆ కారులో కూర్చున్న రుషి, భారతీలను గుర్తుపట్టాడు.
అతనికి వెనక సీట్లో కూర్చున్న వ్యక్తులెవరూ కనిపించలేదు.
ట్రాఫిక్ ఐలాండ్‌కు పక్కన కారు స్లో చేసి తాపీగా సిగరెట్ వెలిగించుకున్నాడు.
రెండు నిమిషాలు ఆలోచించాడు.
“రుషి, భారతి ఎక్కడికి వెళుతున్నారనే దానికన్నా మార్చురీలో విశ్వంభరరావు శవం వుందో లేదో తను కనుక్కోవాలి. అదీ ముఖ్యం” నిర్ణయించుకుని కారుని ముందుకు పోనిచ్చాడు.
ఆ కారుని ట్రాఫిక్ పోలీసులు చూసినప్పటికీ ఎవరూ ఆపడానికి ప్రయత్నం చేయలేదు.
దానిక్కారణం… ఆ కారు వీరేంద్ర అజనీష్‌దని అందరకూ తెల్సు.
మరో పదిహేను నిమిషాల తర్వాత ఆ కారు ఆలిండియా మెడికల్ ఇన్‌స్టిట్యూట్ ముందు ఆగింది.
కార్లోంచి గంభీరంగా దిగిన శోభరాజ్ రిసెప్షన్‌వైపు నడిచాడు.
 
*                            *                                  *                                  *
 
10-55 నిమిషాలు…
ఆర్మీ హెడ్‌క్వార్టర్స్‌కు కిలోమీటరు దూరంలో వున్న జింఖానా గ్రౌండ్స్ దగ్గర కొచ్చింది అంబాసిడర్ కారు.
అప్పటికే అక్కడ రెడీగా వున్నాడు ఆర్మీ జనరల్ మెహతా.
మెహతా అక్కడ మామూలు వ్యక్తిలా నిలబడటం చూసిన హాస్పిటల్ సూపరింటెండెంట్‌కు ముచ్చెమటలు పోశాయి క్షణాల్లో.
విశ్వంభరరావు శవం హెలికాప్టరులోకి మారింది. ఆ స్పెషల్ హెలికాప్టర్లోకి భారతి, దిశ, నవనీత్ ఎక్కారు.
ఓ.కె. మై బోయ్… సీయూ” కాక్‌పిట్ వైపు నడుస్తూ అన్నాడు మిలటరీ జనరల్ మెహతా.
దిశ తన విజిటింగ్ కార్డుని రుషికిస్తూ-
“మీరు తిరుపతి రాగానే ఈ హోటల్‌కి రండి… నా పేరు చెప్పండి. ఓ.కె.” చెప్పింది.
“నువ్వు తిరుపతికి ఎప్పుడొస్తున్నావ్?” అడిగింది భారతి క్యాజువల్‌గా.
“ఇరవైనాలుగ్గంటల లోపల” చెప్పాడు రుషి.
సరిగ్గా అదే సమయంలో హెలికాప్టర్ స్టార్ట్ చేశాడు జనరల్ మెహతా.
“సీ యూ మిస్టర్ రుషీ….” అలా తనతో కరచాలనం చేస్తున్న నవనీత్ కళ్లల్లోకి చూశాడతను. నవనీత్‌ను సీరియస్‌గా ఒక పశ్న అడగాలని కొన్ని గంటలుగా అతను అనుకుంటున్నాడు. ఎందుకో అడగలేకపోయాడు.
అతని పెదవులు ఎట్టకేలకు విడిపడ్డాయి.
“మిస్టర్ నవనీత్! విశ్వంభరరావుగారిని బ్రతికించడం నిజంగా సాధ్యమేనంటావా?”
సరిగ్గా అదే సమయంలో హెలికాప్టర్ పైకి లేవడంతో అతను అడిగిన ప్రశ్న నవనీత్‌కు వినిపించలేదు.
హెలికాప్టర్ నెమ్మదిగా… నెమ్మదిగా పైకి లేచి గిర్రుమని తిరిగి ఆకాశంలో కెగిరింది.
సరిగ్గా అదే క్షణంలో –
నవనీత్‌కు ఒక విషయం జ్ఞాపకానికొచ్చింది.
బాటిల్స్… ఓ పాజిటి బ్లడ్ బాటిల్స్.
జింఖానా గౌండ్స్ నుంచి తిరిగి వస్తున్నప్పుడు హాస్పిటల్ సూపరింటెండెంట్ చెప్పాడు రుషితో.
“సిటీలో ఎక్కడా ఓ పాజిటివ్ బ్లడ్ దొరకలేదు.”
రేపటికి ట్రై చేయగలరా?”
“ప్రయత్నిస్తాను.”
అంబాసిడర్ కారు నిశ్శబ్దంగా వున్న రోడ్డుమీద పరుగెడుతోంది.
అప్పటికి దాదాపు 11-25 నిమిషాలైంది.
“నన్ను రెడ్‌పోర్టు దగ్గర డ్రాప్ చేయండి”
మరో ఏడు నిమిషాల తర్వాత రెడ్‌పోర్టు గ్రౌండ్స్ దగ్గర రుషిని డ్రాప్ చేసి వెళ్ళిపోయాడు హాస్పిటల్ సూపరింటెండెంట్.
మొత్తం జరిగిందంతా కళ్ళారా చూసిన సూపరింటెండెంట్ అంతవరకూ గంభీరంగానే వున్నా ఆ తర్వాత ఆయనలో ఏదో భయం ప్రవేశించింది.
ఆ రోజు రాత్రి అతని వంట్లో సడన్‌గా టెంపరేచర్ పెరిగింది.
రెడ్‌పోర్టు గ్రౌండ్సులోకి అడుగుపెట్టిన రుషికుమార్‌కి అక్కడి వాతావరణం చూడగానే అంత దుఃఖంలోనూ నవ్వొచ్చింది.
ఎటు చూసినా పారా మిలటరీ ఫోర్సు ఆ వేదికకు కాపలా కాస్తున్నారు, దొంగలుపడిన ఆర్నెళ్ళకు పోలీసు కుక్కలు వచ్చినట్టు సామెత గుర్తు కొచ్చిందతనికి.
మిలటరీ ఫోర్సు చీఫ్ రుషికుమార్‌ని విష్ చేశాడు.
“రా… చీఫ్… నాలుగుగంటలసేపు ఇక్కడే వుండి ఫస్ట్ ఇన్ఫర్మేషన్ తీసుకుని వెళ్ళారు సార్!”
“అనుమానం ఎవరి మీద?” నిరాసక్తంగా ఆ ప్రశ్న వేశాడు రుషికుమార్.
“తెలీదు సార్!”
మౌనంగా ముందుకు నడిచాడు రుషి.
అంత బీభత్సకరమైన పరిస్తితిలోను అతను ఒక ఇంపార్టెంట్ పాయింటును గమనించాడు.
డయాస్ మీదకు కుడివైపు నుంచి బుల్లెట్లు రావడం.. అంటే… శతృవులు కుడివైపున జనం మధ్యనున్నారన్న మాట.
ఫౌంటెన్‌కు అయిదడుగుల దూరంలో ఆగాడు..
రెడ్‌ఫోర్టు గ్రౌండ్స్‌కొచ్చే నాలుగు ఎంట్రన్సుల దగ్గర మెటల్ డిటెక్టర్లు పెట్టారు. అనుమానం వచ్చిన ప్రతి వ్యక్తినీ పోలీసులు ప్రశ్నించారు. మరి గ్రౌండ్స్‌లోకి అంత పవర్‌వుల్ వెపన్ ఎలా వచ్చింది?
ఫౌంటెన్ గట్టుమీద కూర్చుని సిగరెట్ ప్యాకెట్లోంచి సిగరెట్టు తీసి వెలిగించి, ఒక పఫ్ లాగి, అగ్గిపుల్లను కిందకు విసిరేస్తూ ఒక్క సెకెన్ అలాగే ఆగిపోయాడతను.
అక్కడక్కడ ఇసక చాటున ఒకే రకం సిగరెట్ బట్స్.. అన్నిటినీ నెమ్మదిగా ఏరాడతను.
మాల్‌బోర్న్ సిగరెట్స్… ఫౌంటెన్‌లోకి చూశాడు… పిచ్చి మొక్కల మధ్య ఖాళీ సిగరెట్ ప్యాకెట్… కొన్ని సిగరెట్ బట్స్…
మట్టి లోంచి పెరికివేయబడిన పిచ్చిమొక్కలు.. అంటే మర్డరర్ ఇక్కడ్నుంచే షూట్ చేశాడన్నమాట. ఖాళీ సిగరెట్ ప్యాకెట్టుని, బట్స్‌ని తీసుకుని పేపర్లో చుట్టి ముందుకొస్తున్నప్పుడు చటుక్కున అతని మెదడులోకి ప్లాష్‌లా ఓ ఐడియా వచ్చింది.
వెంటనే అతను ఆ ప్రాంతం నుంచి బయటపడ్డాడు.
 
*                            *                                  *                                  *
 
గాలిలో మిలటరీ హెలికాప్టర్ తిరుపతికేసి అమిత వేగంతో దూసుకు పోతోంది
విశ్వంభరరావు మర్డర్ తర్వాత జరుగుతున్న పరిణామాలు అందరికీ అనూహ్యంగా వున్నాయి.
మరీ ముఖ్యంగా దిశ! విశ్వంభరరావుకి సంభవించనున్న ఆపద గురించి ఆమెకు కల రావడం. ఆ కలలోలాగే అంత జరగడం…
డ్రీమ్స్‌ని ఎప్పుడూ భారతి సీరియస్‌గా తీసుకోలేదు. కానీ డ్రీమ్స్‌ని మొట్టమొదటిసారి విశ్వసిస్తోందామె. అందుకే దిశను అడిగిందామె-
“జీవితంలోని సంఘటనలకు అంత సన్నిహితంగా వుంటాయా డ్రీమ్స్?”
“అది మన విశ్లేషణ మీద ఆధారపడి వుంటుంది.”
“మీకొచ్చిన మొట్టమొదటి కల నిజమైన సందర్భం వుందా?”
“నాకు వూహ తెలిశాక వచ్చిన కల నిజమైంది…. ఆ విషయం నాకిప్పటికీ జ్ఞాపకం వుంది. నాకప్పుడు పదేళ్ళు… స్కూలు నుంచి యింటికొస్తున్నాను. సాయంత్రం అయిదుగంటల సమయం. రోడ్డు క్రాస్ చేస్తున్న టైమ్‌లో కొంతమంది వ్యక్తులు ఒక శవాన్ని మోసుకొస్తున్నారు. మగ వ్యక్తి శవం…
ఆ శవాన్ని చూడగానే మా నాన్నకు యిలా జరిగితే అన్న ఆలోచన…
చాలా అసహజమైన ఆలోచన వచ్చింది… మరో పదినిమిషాల తర్వాత తెల్సింది. మా నాన్న పొలంలో హార్టెటాక్‌తో చనిపోయాడని.”
“ఇది కలకాదు కదా? మీకెలా అనిపించింది….?’
“నిద్రలో వచ్చిందే కల కాదు. మెలుకువలో అన్పించింది కూడా కలే… ఎందుకంటే, కలకైనా భావనకైనా, దృశ్యమే ప్రధానం….”
“ఆ తర్వాత….” అడిగింది భారతి.
“భువనేశ్వర్‌లో సత్యబ్రహ్మ, ఆస్ట్రేలియన్ కేట్, గిరీష్‌ని ఎవరో చంపుతున్నట్టు, విశ్వంభరరావు మీద హత్యాప్రయత్నం” వరసగా చెప్పింది దిశ.
“అవన్నీ నిజమయ్యాయా?”
“అన్నీ నిజమయ్యాయి. ఒక్క గిరీష్‌ది తప్ప.”
ఎవరా గిరీష్ అని మాత్రం అడగలేదు భారతి.
“కలల గురించి మీరు బాగా స్టడీ చేశారా?” ప్రశ్నించింది భారతి.
“అవసరమైనంత…”
అపుడే ఆ హెలికాప్టర్ మద్రాస్ సిటీని దాటుతోంది.
చెప్పడం ప్రారంబించింది దిశ.
“సాధారణంగా మనిషికి వచ్చే కలలు ఏడు రకాలుగా వుంటాయి.
ఎత్తయిన బిల్డింగ్ లేదా కొండ- చిమ్మ చీకటి- అతి జాగ్రత్తగా నడవాలని ప్రయత్నం చేస్తుంటారు. అయినా నాలుగు అడుగులు వేసేసరికి, బ్యాలెన్స్ తప్పి ఆగాధంలోకి పడిపోతుంటారు. అంతలో మెలుకువ వస్తుంది.
రెండవది- విశాలమైన రోడ్డు లేదా విమానాశ్రయం రన్‌వే, లేదా పచ్చికబయల్లో వంటరిగా నిలబడి వుంటారు. కుక్కలో, పులులో వెంటబడి తరమడం, ప్రారంభిస్తాయి. వాటికి అందకుండా వేగంగా పరిగెడుతుంటారు. చూసుకుంటే వంటిమీద నూలు పోగైనా వుండదు. నగ్నంగా పరిగెత్తి రావడం- చచ్చే సిగ్గుతో కుప్పకూలడం..
మూడు- తుఫాన్ గాలి, ఆ గాలిలో చిక్కుకుని ఎగిరిపోతుంటారు- ఎంతో ఎత్తుకు- ఆకాశంలో పక్షుల్లా.. కొండలు, గుట్టులు, చెట్లు, చేమలు దాటుకుంటూ వెళ్తారు సముద్రమ్మీద కూడా దిగకుండా, ఆ గాలి తీసుకు వెళుతుంది. ప్రకృతి ప్రతాపం నుండి బయటపడాలని చేసే ప్రయత్నం ఫలించదు.
నాలుగోది- ఆరోగ్యం పరీక్ష కోసం డాక్టర్ దగ్గరకు వెళతారు. డాక్టర్ ఏవేవో పరీక్షలు చేస్తాడు. ఆ తర్వాత డాక్టర్ ప్రశ్నలు వేస్తాడు. ఆ ప్రశ్నలకు జవాబు చెప్పలేని పరిస్థితి… ఎంత ప్రయత్నం చేసినా గొంతు పెగలదు.
అయిదు- పర్స్‌నిండా డబ్బు, లేదా హాండ్‌బ్యాగ్ నిండా బంగారు నగలు, వాటితో ఏదో ఒక ముఖ్యమైన పనిమీద బయలుదేరారు. అక్కడికి వెళ్ళ్లి పర్సు లేదా బ్యాగ్ తెరిచేసరికి డబ్బు, నగలు ఏమీ వుండవు. అవి అసలు ఎలా మాయమయ్యాయో కూడ అర్థం కాదు. గొంతు తడారి పోతుంది.
ఆరు- పదిమందితో కలిసి పిక్నిక్‌కి బయలు దేరతారు. అలా అందరూ నడుస్తుండగా మీరు వెనకపడతారు. ఆ సమయంలో కళ్ళముందు ఎదురుగా మెరుస్తూ వజ్రమో, రత్నమో కనిపిస్తుంది. ఎగిరి దాన్ని అందుకుంటారు. ఆ అదృష్టానికి మీరు ఆశ్చర్యపోతారు.
ఏడు- ఒంటరితనం- భయం, నీరసం, ఆకలి ఏం చేయాలో తోచక తిరుగుతుండగా మరో వ్యక్తి తారసపడతాడు. అది స్త్రీలకైతే పురుషుడు, పురుషులకైతే స్త్రీ తారసపడడం జరుగుతుంది. ఇది స్త్రీ పురుషుల స్నేహానికి గుర్తు….
మిచిగాన్ యూనివర్సిటీకి చెందిన డా!!రాబర్ట్‌స్మిత్ చేసిన ప్రయోగాలలో అనేకమంది తాము మరణిస్తున్నట్టు లేదా సమాధుల దగ్గరకి వెళ్ళినట్టు కలగన్నారు. అదేవిధంగా మరికొందరు ప్రమాదానికి గురై, భయంకరంగా చనిపోయినట్టు కలగన్నారు.
సాధారణంగా కలలు పదిహేను నిమిషాలకు మించి వుండవు. తొంబై అయిదుశాతం కలలు వెంటనే మాయమైపోతాయి. ఆ కలల్లో గుర్తుండేది చలా స్వల్పం.. సృష్టిలో చాలా గొప్ప విషయం దంపతులిద్దరికీ వచ్చే కలలు సబ్జెక్ట్‌లో ఒకే రకంగా వుంటాయి.
మనిషి గాఢనిద్ర తర్వాత వైరుధ్యమైన నిద్రను పొందుతాడు. ఆ నిద్రనే ‘రెమ్ స్లీప్’ అంటారు. ఈ నిద్రలోనే మనిషి కలలు కంటాడు.” చెప్పడం ఆపింది దిశ.
“మీ జీవితానికి సంబంధించిన కలలు రావడం వేరు- ఇతరులకు జరిగే సంఘటనలు మీకు కలగా రావడం వేరు. ఈ డ్రీమ్స్‌కీ, టెలీపతికి సంబంధం వుందా?” ప్రశ్నించింది భారతి.
“ఉంది! నా దృష్టిలో డ్రీమ్‌కు అది యదార్దరూపం” దిశ అంది.
“మీ జీవితానికి సంబంధించి వచ్చిన కలల్ని మీరు ఎనలైజ్ చేసుకుంటారా?” ఆసక్తిగా అడిగింది భారతి.
“ఒక రకంగా మృత్యువు మీద, క్రయోనిక్స్ మీద ఇంట్రెస్ట్ పేరగడానికి కారణం నాకు వచ్చిన పర్సనల్ డ్రీమ్సే” చెప్పింది ఆమె.
 
ఇంకా వుంది……
రచన: యండమూరి వీరేంద్రనాధ్

జీపుల తాలూకు ముందు వుండే రేకులు (బోయినెట్లు) విప్పి, కత్తియుద్ధంలో ఉపయోగించే “డాలు” లాగా తమని తాము రక్షించుకుంటూ వస్తున్నారు సైనికులు.
ఆ దృశ్యాన్ని చూస్తున్న అజ్మరాలీ, వాళ్ళ మూర్ఖత్వానికి నవ్వుకున్నాడు. మరోవైపు కోపమూ, విసుగూ వచ్చాయి. ఎందుకంటే వాళ్ళు ఉపయోగించే “డాళ్ళు” రైఫిల్ బుల్లెట్లకి అడ్డు నిలబడవు. వంతెనకి కాస్త ఇటువైపుకి దగ్గరకి రాగానే చైతన్య ఇస్మాయిల్ పేల్చే కాల్పులకి అందరూ నల్లులా మాడిపోతారు.
అయితే అతని అంచనాని తప్పుచేస్తూ సైనికులు మరో నాలుగు గజాలు వంతేన మీద ముందుకు వచ్చి ఆగిపోయారు. చేతిలో వున్న రేకులు వంతెనకి జల్లెడలా అడ్డుపెట్టి, వెనక్కి వెళ్ళి విరిగిపోయిన చెక్కలు రిపేరు చేయసాగారు. ఇటువైపు వున్నవాళ్ళకి రేకులు తప్ప సైనికులు కనపడటంలేదు.
ఇస్మాయిల్ కసిగా పళ్ళు కొరికాడు.
చైతన్య మాత్రం బాధపడ్డాడు. అతడి బాధకి కారణం వుంది.
వాళ్ళు అడ్డుగా పెట్టిన రేకులు, బుల్లెట్ ఫ్రూవ్‌లు కావు. తను రైఫిల్ పేలిస్తే ఆ బుల్లెట్ రంధ్రం చేసుకుంటూ వెళ్ళి అవతలి వాళ్ళని చంపక తప్పదు. కానీ ఇందులో ఒక చిన్న చిక్కు మాత్రం వుంది. ఆ రేకుల అవతల ఏ మనిషి ఎక్కడున్నాడో సరిగ్గా తెలియదు. అది ఇరవై బుల్లెట్లు పేలిస్తే ఒకటి సరీగ్గా తగులుతుంది.
తమ దగ్గిరవున్న బుల్లెట్స్‌ని వృధాచేయటం అవతలి కమాండర్ ఉద్ధేశ్యమని చైతన్యకి అర్థమైంది. కానీ దానికోసం అతను వేస్తున్న “ఎర” అని చూసి బాధ కలిగింది. అవతలి సైన్యాన్ని చిన్నాభిన్నం చేయటానికి, సర్వనాశనం చేయటనికీ ఒక సైనికుడు ఆత్మత్యాగం చేసినా తప్పులేదు. కానీ తమలాంటి “నిస్సాయుల్ని” చంపటానికి సైనికుల్ని ఎందుకు బలిపెట్టాలనుకున్నాడో అర్థంకాలేదు. కామండర్ దీన్ని తన గౌరవానికి సంబంధించిన విషయంగా తీసుకున్నాడని మాత్రం అర్థం అయింది.
“ఏం చేద్ధాం” అన్నట్టు చూశాడు ఇస్మాయిల్.
చైతన్య రైఫిల్ చేతిలోకి తీసుకున్నాడు.
ఇస్మాయిల్ తన దగ్గిరవున్న బుల్లెట్స్ అన్నీ అతనికివ్వబోయాడు.
అవసరం లేదన్నట్టు తల అడ్డంగా వూపి, వెనగ్గా వెళ్ళి గుట్టపైకి ఎక్కసాగాడు చైతన్య.
అతడు చేయదల్చుకున్నది ఏమిటో అర్థంకాక అజ్మరాలీ కూడా అశ్చర్యంగా చూడసగాడు.
గుట్టపైకి వెళ్ళాక బోర్లా పడుకుని, రైఫిల్ గురి చూసుకున్నాడు. శత్రువులు అడ్డుగా పెట్టిన బోయ్‌నెట్స్ పైనుంచి సైనికులు కనపడుతున్నారు. అతడు ఏకాగ్రతనంతా కంటిచూపులోకి తెచ్చుకున్నాడు. అంత దూరంనుంచి కాల్చటం దాదాపు అసాధ్యం. కానీ మనిషికి అసాధ్యం కానిదేదీ లేదని నమ్మినవాళ్ళల్లో అతనొకడు.
ఒక పాకిస్తానీ సైనికుడు వంతెనమీద చెక్క బిగిస్తున్నాడు. దాదపు పాతికేళ్ళు వుంటాయి. ఇంకా లేతగానే వున్నాడు. చైతన్య ఒక్కక్షణం తటపటాయించాడు. కానీ యుద్ధంలో తప్పదు. ట్రిగ్గర్ మీద వేలు బిగించి మరొకసారి గురి సరిగ్గా చూసుకుని నొక్కాడు.
రైఫిల్ పేలింది. ఒకటే ఒక బుల్లెట్…
అడ్డుగా పెట్టిన బోయినెట్స్ అసలు కదల్లేదు. చైతన్య పేల్చిన గుండు ఆ రేకుల పైనుంచి వెళ్ళి సైనికుడి భుజాల్ని తాకింది. అతను గట్టిగా ఆర్తనాదం చేశాడు. వంతేన మీద పని చేస్తున్న సైనికులు ఒక్కసారిగా దిగ్భ్రాంతులయ్యారు. క్షణంలో అక్కణ్ణుంచి వెనక్కి పరుగెత్తి చెట్లలో మాయమయ్యారు. చైతన్య సంతృప్తిగా ఊపిరి పీల్చుకున్నాడు.
అవతలివైపు ఆర్మీ కమాండర్‌కి కళ్ళముందు ఏదో మెరిసినట్టయింది. శత్రువు అంత వెనక్కి వెళ్ళి గుట్టమీద నుంచి కాలుస్తాడనీ, ఒకవేళ కాల్చినా అది సూటిగా తగులుతుందనీ అతడు ఊహించలేకపోవటంతో తబ్బిబ్బు అయ్యాడు.
చైతన్య అనుకున్నట్లు ఆ కమాండర్ కేవలం ఒక్క “రేకే” అడ్దు పెట్టలేదు. మొత్తం తమ దగ్గిర వున వాహనాల తాలూకు స్టీల్ అంతా రెండేసి పొరలు అమర్చాడు. దానివల్ల బుల్లెట్ దగ్గిరకొచ్చేసరికి వేగం తగ్గిపోతుంది. నిజంగానే ఇది చాలా మంచి ప్లాను. అయితే చైతన్య అసలు ఈ అడ్డంకిని పట్టించుకోకుండా పైకి వెళ్ళి కాల్చటముతో మరో సైనికుడు గాయపడ్డాడు.
జగదీష్ కొడుకుని అభినందిస్తున్నాట్లు చూశాడు. అయితే చైతన్య గుట్టదిగి వస్తూండగా ఊహించని సంఘటన జరిగింది.
అవతలి పక్షంలో సైనికుడు గాయపడటం, అందరూ వెనక్కి పరుగెత్తటం చూస్తూ ప్రనూష ఒక్కక్షణం ఏమరుపాటుగా వుంది. అది గమనించి అజ్మరాలీ తిరగబడ్డాడు. ఆమె కళ్ళు తిప్పుకునేలోపులో, చేతిమీద బలంగా కొట్టి ఆమె దగ్గిర ఆయుధాన్ని క్రింద పడతోసాడు. ఆమె దాన్ని వంగి అందుకోబోయింది. దానికన్నా ముందే అతడు దాన్ని తీసుకుని పరుగెత్తాడు.
అక్కడున్న వాళ్లందరూ నిశ్చేష్టులయ్యారు.
అందరికన్న ముందు తేరుకున్నది ఇస్మాయిల్.
ఇస్మాయిల్ అజ్మరాలీ వెంటబడ్డాడు.
చైతన్య “వద్దు-వద్దు” అని అరుస్తున్నాడు. కానీ ఇస్మాయిల్ ఆగలేదు. అజ్మరాలీ అలా ఆయుధంతో వదిలేస్తే అతడు తమ వెనుక వైపు వుంటాడు. ముందొక శత్రువునీ, వెనుకొక శత్రువునీ పెట్టుకొని పోరాడటం కష్టం. అందుకే ఇస్మాయిల్ చేతిలో ఆయుధం వుందని తెలిసికూడా వెనుక పరుగెత్తటం ప్రారంభించాడు.
ఆ చుట్టుప్రక్కల చెట్లు లేవు. అన్నీ రాళ్ళూ గుట్టలు.
అజ్మరాలీ సైన్యంలో వున్నవాడు. ఇస్మాయిల్ సైన్యం నుంచి రిటైరయినవాడు. అయినా ఇస్మాయిలే చురుగ్గా వున్నాడు. సైన్యంలో ఉన్నతాధికారులకి రోజువారీ ప్రాక్టీస్ వుండదు.
…ఇద్దరి మధ్యా వేగం తక్కువైంది.
ఇస్మాయిల్ అజ్మారాలీని అందుకోబోయాడు. అజ్మరాలీ వెనకి తిరిగి పిస్టల్ కాల్చాడు. దగ్గిర రేంజిలో కాల్చటం వల్ల బుల్లెట్ ఇస్మాయిల్ చేతిగుండా దూసుకుపోయింది. రక్తంతో అతడి బట్టలు తడిచిపోయాయి. బాధగా మోకాళ్ళమీద కూలిపోయాడు.
బహుశా అప్పుడర్థమై వుంటుంది అజ్మరాలీకి. తన చేతిలో వున్న ఆయుధంతో మిగతావాళ్ళని బెదిరించవచ్చని…
ఇస్మాయిల్ భుజం పట్టుకుని పైకిలేపి, ముందుకు నడిపిస్తూ అరిచాడు. “…మీ ఆయుధాలు వదిలేసి లొంగిపోండి. లేకపోతే ఇస్మాయిల్‌ని కాల్చేస్తాను.”
చైతన్య, ప్రనూష, లక్ష్మి, జగదీష్, రంగనాయకి.. అందరూ శిలాప్రతిమల్లా నిలబడి వున్నారు. చైతన్య తన చేతిలోని రైఫిల్‌ని వదిలేసాడు.
అవతలి వాళ్ళకి ఈ దృశ్యం బహుశా లీలగా కనిపిస్తూ వుంటుంది. అటువైపు కూడా అలికిడి లేదు.
అజ్మరాలీ మొహంలో ఆనందం కొట్టొచ్చినట్టు కనిపిస్తూంది. ఇలా అందర్నీ ప్రాణాల్తో (ముఖ్యంగా జగదీష్‌ప్రసాద్‌ని) పట్టుకోవడం ద్వారా పై అధికారుల ప్రాపకం సంపాదించుకోవచ్చని అనుకుంటున్నాడు.
విజయోత్సాహంతో ఇస్మాయిల్ వెనుకే పిస్తోలు పట్టుకుని వస్తూన్న అజ్మరాలీని నిస్సహాయంగా చూస్తున్నారు మిగతావాళ్ళు. అందరూ తమ తమ ఆయుధాలను క్రింద పడేసారు.
అజ్మరాలీకీ ఇస్మాయిల్‌కీ మధ్య అయిదారడుగుల దూరం వుండి వుంటుంది.
రాళ్ళని దాటుకుంటూ ముందుకొస్తూన్న అజ్మరాలీ, ఒక చోట అడుగు వేయగానే, చెవులు మార్మోగేలా బ్రహ్మాండమైన విస్పోటనం జరిగింది. పెద్ద పేలుడుతో భూమిలోంచి ధూళి పైకిలేచింది. దాంతోపాటే అజ్మరాలీ శరీరం కూడా పైకి లేచింది. అతని కాలు నిలువుగా చీలిపోయింది. అతని ముందు నడుస్తూన్న ఇస్మాయిల్ తూలిపడాడు. ఆ ప్రదేశమంతా దుమ్ముతో నిండింది. అక్కడేం జరిగిందో, కొద్దిక్షణాలపాటు అయోమయంతో ఎవరికీ అర్థంకాలేదు.
“లాండ్‌మైన్” అరిచాడు చైతన్య. “…ఇస్మాయిల్ – జాగ్రత్తగా రా”
ఇస్మాయిల్ కూడా సైన్యంలో పనిచేశాడు కాబట్టి ‘లాండ్‌మైన్స్’ గురించి అతడికి తెలుసు. సైన్యం ఒక ప్రదేశాన్ని ఖాళీ చేసి వెళ్ళి పోయేటప్పుడు శత్రు సైనికుల్లో నష్టం కలుగచేయటానికి లాండ్‌మైన్స్ (భూమి అడుగున బాంబులు) ఏర్పాటు చేస్తారు. ఏ మాత్రం వత్తిడి తగిలినా ఇవి పేలిపోతాయి.
ఆ ప్రదేశాన్ని ఆక్రమించుకోవటానికి వెళ్ళిన వారి అడుగు గానీ, వాహనల బరువుగానీ పడగానే, ఇది పేలి, విపరీతమైన నష్టం కలుగచేస్తాయి.
భారత సైన్యం ఆ ప్రదేశాన్ని ఖాళీచేస్తూ వెళ్లిపోతున్న సమయంలో ఏర్పాటు చేసిన మైన్లు అయి వుంటాయని అనుకున్నాడు చైతన్య.
ఇస్మాయిల్ జాగ్రత్తగా తన వాళ్ళ దగ్గరికి వచ్చాడు. ప్రనూష అతడి గాయం పరిశీలించింది. అదృష్టవశత్తు బుల్లెట్ అతని శరీరంలో చిక్కుకుపోలేదు. రక్తం మాత్రం ధారగా కారుతూంది. గుడ్డతో గట్టిగా దాన్ని బిగించి, ప్రధమ చికిత్స ప్రారంభించింది.
ఈ లోపులో చైతన్య కర్ర సాయంతో అజ్మరాలీ దగ్గిరికి వెళ్ళాడు.
భూమిలో పాతి పెట్టబడి వున్న లాండ్‌మైన్స్ మీద పొడవాటి కర్ర సాయంతో వత్తిడి కలిగిస్తూ ముందుకు సాగాలి. ఒకవేళ అవి పేలినా, వెనుక నడుస్తున్న మనిషికి అపాయం వుండదు.
అజ్మరాలీ రక్తపు మడుగులో పడి వున్నాడు. కాలు దాదాపు పనికిరాదు. ఒక రాతిముక్క ఎముకని చీలుస్తూ లోపలికి గుచ్చుకుని పోయి వుంది. దానితోపాటు కాలు కూడా తీసెయ్యవచ్చు. ఆ రాయి అడ్డువుండటంవల్ల రక్తం రావటం లేదు.
దగ్గరికి వస్తూన్న చైతన్యని చూసి ఆ స్థితిలో పిస్టల్ కోసం వెతికాడు అజ్మరాలీ. కానీ ఆ ప్రేలుడులో అది ఎక్కడ పడిందో కనపడలేదు. చైతన్య అతడిని లేపి, వచ్చిన దారివెంటే జాగ్రత్తగా వెనక్కి తీసుకొచ్చాడు.
అప్పటికి ఇస్మాయిల్ గాయానికి కట్టు కట్టడం పూర్తిచేసింది ప్రనూష.
వాళ్ళ ముందుకొచ్చి అజ్మరాలీ పడిపోయాడు.
“కాల్చు” అన్నాడు చైతన్య.
అంత హాఠాత్తుగా అతడు అలా అనేసరికి, అతడేం చెయ్యమంటున్నాడో అర్థంకాక ప్రనూష అయోమయంగా చూసింది. చైతన్య తన చేతిలోని పిస్టల్ ఆమె చేతికిచ్చి అజ్మరాలీని చూపిస్తూ “కాల్చు” అన్నాడు మళ్ళీ, అక్కడున్న వారంతా ఈ హాఠాత్ నిర్ణయానికి ఆశ్చర్యపోయారు. చైతన్య వాళ్ళని పట్టించుకోలేదు. “ఇతన్ని చంపటం కోసమేగా నన్ను నీతో తీసుకొచ్చావ్. ఇతని మీద పగ తీర్చుకోవడం కోసమేగా ఇంత ఖర్చు పెట్టి ఇన్నేళ్ళు ఇంత శ్రమపడి.. ప్రాణాలకు తెగించి వచ్చావ్” అన్నాడు.
ఆమె ఇంకా సందిగ్ధంలో వుంది.
“నేను నిజంగానే చెపుతున్నాను. ఇతన్ని చంపేస్తే ఒక పని అయిపోతుంది. ఇంతసేపూ ఇతను మనకి బందీగా వుంటే పాకిస్తాన్ సైన్యం మనమీద దాడి చెయ్యదని అనుకున్నాను. అది ఎలాగూ తప్పని తెలిసిపోయింది. ఇప్పుడు యితన్ని మనతో వుంచుకోవటం పాముని పక్కలో పెట్టుకోవడమే అనిపిస్తోంది. ఇతడి అవసరం మనకి లేదు. నువ్వు చంపెయ్యవచ్చు.”
ప్రనూష చైతన్య వైపు బ్లాంక్‌గా చూసింది. తను చెప్పవలసింది అయిపోయినట్టు చైతన్య దూరంగా, లాండ్‌మైన్స్ వైపు వెళ్ళాడు.
చుట్టూ వున్నవాళ్ళు నిశ్శబ్దంగా ఆమెవైపే చూస్తున్నారు ఆమె ఇబ్బందిగా పిస్టలు పట్టుకుని వుంది. పది నిముషాల తర్వాత చైతన్య తిరిగి అక్కడికి వచ్చేసరికి ఇంకా ఆమె అలాగే వుంది.
“ఏమిటి ఆలస్యం?”
ఆమె నిస్సహాయంగా అతనివైపు చూస్తూ “అలా పడివున్న వాడిని ఎలా చంపను? అంది.
“కానీ అతన్ని చంపటం కోసమేగా నన్ను నీ సైన్యంగా నియమించుకున్నావు”.
“యుద్ధంలోనో, మామూలుగా తిరగబడితేనో చంపటంవేరు… ఇలా నిస్సహాయంగా పడివున్న వాడిని చంపడం వేరు.”
“కానీ అతను నీ తల్లినీ-తండ్రినీ…”
“నిజమే…” అతడి మాటలు మధ్యలో ఆపుచేస్తూ అంది. “అతడు నా కుటుంబాన్ని సర్వనాశనం చేసిన మాట నిజమే. నా జీవితమంతా అతడిని ఎలా కడతేర్చాలా అని ఆలోచిస్తూ గడిపిన మాట కూడా నిజమే కానీ నేను ఇప్పుడు మాత్రం ఆ పని చేయలేను” ఆమే అక్కణ్ణుంచి దూరంగా వెళ్ళిపోయింది.
చైతన్య తండ్రివైపు జరిగాడు. “మిమ్మల్ని ఇతడు పాతిక సంవత్సరాలు జైల్లో వుంచాడు. మీతో రహస్యం చెప్పించటం కోసం నరకం చూపించాడు. దానికి ప్రతీకారంగా మీరు అతన్ని చంపదల్చుకుంటే… ఇదిగో పిస్తోలు.”
జగదీష్ కొడుకువైపు ఓ క్షణం చూసి “నాకలాంటి ఉత్సాహమేమీ లేదు” అన్నాడు ఇంగ్లీషులో.
చైతన్య ఇస్మాయిల్‌తో “నువ్వు ఆర్మీలో పనిచేశావుగా. ఇలాంటి పనులు సులభంగా చేయగలవు. ఇతడు మనతోపాటూ వుంటే ఎప్పటికైనా ప్రమాదమే. ఇతని గురించి ఒకరు ఎప్పుడూ పని మానుకుని కూర్చోవాలి” అన్నాడు.
“నాకు అతనిపట్ల ఎటువంటి శత్రుత్వమూ లేదు.”
“కానీ నువ్వు సైన్యంలో పనిచేసి వచ్చావు.”
‘సైన్యంలో కూడా శత్రువులు ఇలా నిస్సహాయంగా వుంటే ఎవరూ చంపరు.”
“అతడు నీ మతస్థుడని చంపటానికి సంశయిస్తున్నావు కదూ…”
ఇస్మాయిల్ చివుక్కున తలెత్తి, అంతలోనే ఏదో అర్థమైనట్టు అన్నాడు. “ఇదంతా నన్ను రెచ్చగొట్డటానికి నువ్వు అంటున్నావని నాకు తెలుసు. అతడు నా మతస్థుడే. కానీ మతం మనిషి నిర్మించుకున్నది. మతంకన్నా మానవత్వం గొప్పదని మా అల్లాయే చెప్పాడు.”
అజ్మరాలీ వారిద్దరి సంభాషణనూ వింటున్నాడు.
చైతన్య అన్నాడు. “సరిహద్దు కూడా మనిషి నిర్మించుకున్నదే! కేవలం ఒక గీతకి అటూ ఇటూ వుండటంవల్ల ఇద్దరు వ్యక్తులు శత్రువులు అవుతారు…. చిత్రంగా లేదూ.”
“మమ్మల్నందర్నీ అడుగుతున్నావు. అతని నువ్వే చంపవచ్చుగా?”
“అతనితో నాకు పని వుంది” అన్నాడు చైతన్య. ”
… ఆ పని కోసం అతన్ని వాడుకోబోయేముందు మీ అందరినీ అడగాలి కదా! ముఖ్యంగా ప్రనూషని… ఆమే కదా ఇన్ని లక్షలు ఖర్చుపెట్టి ఇతన్ని చంపటం కోసం వచ్చింది…” అని ప్రనూష వైపు తిరిగి- “నాకిచ్చిన పని పూర్తి అయింది. అతన్ని నీకు ఒప్పచెప్పాను. అతన్ని నువ్వు చంపకుండా వదిలేస్తున్నావు అంతేనా?” అని అడిగాడు.
“అంతే” అన్నట్లు ఆమె మౌనంగా వుండిపోయింది.
సాయంత్రమవుతోంది.
అజ్మరాలీ కాలికి స్వయంగా కట్టుకట్టాడు చైతన్య. తరువాత గుట్టల వెనుక వున్న టెంట్స్ అన్నీ వెతికి ఒక పెద్ద చెక్క పలక తీసుకొచ్చాడు. దాని అవసరం ఏముందో అక్కడి వారికి అర్థంకాలేదు.
అంతలో వంతెనకి అవతలి పక్కనుంచి శబ్దం వినిపించి అందరూ అటు చూశారు.
కొండపైన మెలికలు తిరిగి వున్న రోడ్డుమీద నుంచి వరుసగా దిగి వస్తూ కనిపించాయి.
టాంకులు… ఒకదాని వెనుకే ఒకటి…
శత్రువుని కబళించటానికి వస్తూన్న మృత్యువు కోరల్లా వున్నాయవి.
వరుసగా నాలుగయిదుసార్లు అవి పేలితే చాలు. ఇటు పక్క అంతా శ్మశానంలా మారుతుంది.
వాటికి భయపడి వెనక్కి తగ్గితే, వాళ్ళు వంతెనదాటి వచ్చేస్తారు.
ఎటూ దారి లేదు.
వస్తూన్న టాంకుల శబ్దం ఎక్కువైంది. సైనికులందరూ చెట్లచాటునుంచి వచ్చి, టాంకులు పొజిషన్‌లో నిలబడడం కోసం జీపులు పక్కగా తీసి పెడుతున్నారు. అంతా కోలాహలంగా వుంది. మరికొద్ది నిమిషాల్లో లభ్యమయ్యే విజయోత్సాహం వాళ్ళల్లో ఇప్పుడే కనిపిస్తోంది.
ప్రనూష, లక్ష్మి అందరూ నిస్సహాయంగా చూస్తూ నిలబడ్డారు.
ఇస్మాయిల్ చైతన్య దగ్గరగా వచ్చి “ఏం చేద్దాం” అని అడిగాడు.
అతను సమాధానం చెప్పకుండా అవతలి ఒడ్డుకేసి చూస్తున్నాడు.
టాంకులు వచ్చి ఆగాయి. నెమ్మదిగా వాటి గురి యివతలి తీరం మీదకు చేరుతోంది.
“మనం ఇక్కడ్నించి ఆ కొండల్లోకి పారిపోతే కొంచెం సేపయినా ప్రాణాలు రక్షించుకోగలమనుకుంటాను” అన్నాడు ఇస్మాయిల్.
“ఎంతసేపు? అయిదు నిమిషాలో.. పది నిమిషాలో…”
“ఇక్కడుంటే అదీ దక్కదుగా” ప్రనూష అంది. “ఇస్మాయిల్ చాలా వీక్‌గా వున్నాడు. మిగతా ఇద్దరూ వృద్ధులు. వాళ్ళందర్నీ వదిలేసి విడివిడిగా వెళ్ళి పోలేంగా.”
ఆమె మాటల్లో లాజిక్‌కి వాళ్ళు సమాధానం చెప్పలేకపోయారు.
టాంక్‌నుంచి మొదటి కాల్పు వినిపించింది. వీళ్ళున్న ప్రదేశానికి వంద గజాల దూరంలో వచ్చిపడింది గుండు. రాళ్ళు, దుమ్ము పైకి లేచాయి. ఒకవైపు నంచి వరుసగా “క్లియర్” చేసుకుంటూ రావటం వాళ్ళ ఉద్దేశ్యమని స్పష్టంగా తెలుస్తూంది.
మరోసారి టాంక్ పేలింది. ఈసారి మరింత దగ్గరగా..
చైతన్య లేచి. “ఇస్మాయిల్… మిగతావాళ్ళని నువ్వు దూరంగా తీసుకువెళ్ళు” అని అజ్మరాలీ దగ్గరకి వెళ్ళి “లే…” అన్నాడు.
అజ్మరాలీ అర్థంకానట్టు చూశాడు.
“నిన్ను మీ వాళ్ళ దగ్గరకు పంపించేస్తున్నాను.”
వింటూన్న ప్రనూష అదిరిపడింది. ఏదో అనబోయి మళ్ళీ వూరుకుంది.
అజ్మరాలీ ఇంకా దిగ్బ్రాంతి నుంచి తేరుకోలేదు.
చైతన్య అన్నాడు, “నిన్ను చంపటం ప్రనూషకి ఇష్టం లేదు. నువ్వు ఆమె తల్లిదండ్రుల్ని చంపినా, ఆమెని బలవంతం చేయబోయినా, ఆమెకి ఇప్పుడు నీమీద కోపం లేదు. మాతోవుంటే మాతోపాటూ మరణించాలి. అందుకే పంపించేస్తున్నాను” అంటూ అతన్ని లేపి నిలబెట్టాడు.
అజ్మరాలీ బాధగా మూలిగాడు.
అతన్ని ప్రనూష భుజాలమీదకి ఆసరాగా చేర్చాడు చైతన్య. “జాగ్రత్తగా వంతెన దగ్గరికి తీసుకురా ఇతన్ని” అని ప్రనూషతో చెప్పి తను రైఫిల్ తీసుకుని వంతెన దగ్గరగా వెళ్ళి ఒక రాతిపక్కన నిలబడ్డాడు.
ఇస్మాయిల్ మిగతా వాళ్ళని తీసుకుని కొండలవైపు వెళ్ళిపొయాడు.
అవతలిపక్క టాంకు మరోసారి పొజిషన్ చూసుకుంటూంది.
ప్రనూష భుజాలమీద చేయివేసి భారంగా నడుచుకుంటూ దగ్గరకి వచ్చాడు అజ్మరాలీ.
అవతలివైపున్న కమాండర్ బైనాక్యూలర్స్‌లో అజ్మరాలీని, ప్రనూషనీ చూశాడు.
ప్రనూష మీద రైఫిల్ పేల్చమని తన సైనికులకి ఆజ్ఞ ఇవ్వబోయాడు.
అంతలో రాతిపక్కనున్న చైతన్య స్వరం గట్టిగా వినపడింది.
“మీ చీఫ్‌ని వదిలి పెడుతున్నాం. అతను మీ వైపుకి వస్తున్నాడు. మీరు ఆమెకి అపాయం తలపెడితే, మీ చీఫ్‌నీ ఇక్కణ్ణుంచి నేను గురిచూసి చంపేయవలసి వుంటుంది.”
ఆజ్ఞ ఇవ్వబోయిన కమాండర్ ఆగిపోయాడు. అతడికి చైతన్య చర్య అర్థంకాలేదు.
కావాలనుకుంటే ఆ కమాండర్ అజ్మరాలీని ప్రనూషనీ కూడా కాల్చవచ్చు. కానీ ఎంత కాదనుకున్నా అజ్మరాలీ తన చీఫ్. అందుకని ఆగిపోయాడు. అదీగాక అజ్మరాలీ వంతెన దాటి వచ్చేవరకూ ఆగటంలో ప్రమాదం ఏమీ కనబడలేదు. ఆ తర్వాత ఎలాగూ వాళ్ళు తమ చేతికి దొరక్క తప్పదు.
టాంకుని పేల్చటం కూడా ఆపమని తన సైనికులకు సైగచేశాడు.
ప్రనూష అజ్మరాలీని వంతెన వరకూ తీసుకెళ్ళి వదిలి, పక్కనే రాతి వెనుకగా నిలబడివున్న చైతన్య దగ్గరకి వచ్చింది.
వంతెనకున్న తాళ్ళు పట్టుకుని ఒంటికాలితో నెమ్మదిగా డేకసాగాడు అజ్మరాలీ. రెండు అడుగులు వేసి కూలిపోయాడు. అవతల్నుంచి సైనికులు ఎవరూ అతనికి సాయం చేయటానికి రాలేదు.
తన చేతిలో రైఫిల్ ప్రనూషకిచ్చి చైతన్య అతనివద్దకు పరుగెత్తుకు వెళ్ళాడు. అతన్ని సరిగ్గా నిలబెట్టి, మరో మూడు అడుగులు వేసేవరకూ వుండి వెనక్కి రాబోయాడు.
అజ్మరాలీ వెనక్కి తిరిగి చూశాడు..
ఇద్దరి కళ్ళూ కలుసుకున్నాయ్!
అజ్మరాలీ మొహంలో ఏదో చెప్పలేని భావం. తలతిప్పి, తిరిగి నడక కొనసాగించాడు.
చైతన్య వెనక్కి పరుగెత్తుకు వచ్చేశాడు. అంతవరకూ అతని మీద కాల్పులు లేకుండా ప్రనూష కాపలా కాసింది.
“ఎందుకు అతని గురించి అంత జాగ్రత్త తీసుకుంటున్నారు? అవసరమైన దానికంటే ఎక్కువ?” అడిగింది అతను తనని చేరుకోగానే.
“టైం లేదు. చెప్తా పద….” అంటూ వేగంగా ఆమెతో కలిసి దాదాపు అరకిలోమీటరు పరుగెత్తాడు. అతడు ఏం చేయబోతున్నాడో ఆమె ఊహించలేదు.
“అతని దగ్గరికి నేను ఎందుకు వెళ్ళానంటే…” గుట్ట వెనక్కి చేరుకుంటూ అన్నాడు చైతన్య. “… వంతెనమీద ‘లాండ్‌మైన్’ ఒకటి వదిలి వచ్చాను” ఇద్దరూ ఆయాసంతో రొప్పుతున్నారు.
అంత ఉద్వేగభరితమైన స్థితిలో కూడా ఆశ్చర్యంతో విస్తుబోయింది. ఆమెకి మొత్తం విషయమంతా ఒక్కొక్కటే వరుసగా అర్థమయింది. అజ్మరాలీకి తాము ప్రధమ చికిత్స చేస్తున్నప్పుడు అతడు తిరిగి ఆ “ప్రమాదకరమైన” స్థలానికి ఎందుకు వెళ్ళాడో ఇప్పుడు తెలిసింది. తనతోపాటు రహస్యంగా ఒక లాండ్‌మైన్‌ని తవ్వి తీసుకొచ్చాడన్నమాట!
దాన్ని వంతెన మధ్యలో వదిలి రావటం కోసం అజ్మరాలీకి సాయం చేసే నెపం మీద వెళ్ళాడు! ఎంత అద్భుతమైన ఆలోచన!
ఆమె అతనివైపు అభినందిస్తున్నట్టు చూసింది.
“అజ్మరాలీని వదిలి పెట్టడానికి కారణం యిదా?’ అడిగింది.
“ఇదొక్కటే కాదు. అతన్ని చంపటం నీకిష్టం లేదన్నావు. ఇక అతను మనతో వుండి లాభం ఏమిటనిపించింది. రెండూ కలిసొస్తాయి కదా అని అతన్ని వదలిపెట్టి వచ్చాను. అతను మనతో వుంటే, ఆ ఒంటికాలుతో అతడిని మనతో ఎలాగూ తీసుకువెళ్ళలేం. అతడిని వదిలేసి మనం వెళ్ళిపోతే, ఈ టాంకుల తాకిడికి అజ్మరాలీ మరణించక తప్పదు” అతడి మాటలు పూర్తికాకుండానే టాంకుల నుంచి పేలుడు వినిపించింది.
తమ మనిషైన అజ్మరాలీ వంతెనకి అటువైపుకి చేరుకోగానే వాళ్ళు టాంకుల దాడి ప్రారంభించారు. అయితే చైతన్య, ప్రనూష సురక్షితమైన ప్రాంతంలో దూరంగా వుండబట్టి దాని ప్రభావం వాళ్ళమీద పడలేదు.
పది నిమిషాలపాటు టాంకులు ఆ ప్రదేశాన్నంతా విధ్వంసంతో నింపేశాయి. గడ్డిపోచని కూడా వదల్లేదు. పశ్చిమాన సూర్యుడు కృంగిపోతున్నాడు. నెమ్మదిగా చీకట్లు ఆ ప్రాంతాన్ని ఆక్రమించుకుంటున్నాయి. అజ్మరాలీకి అంబులెన్స్‌లో చికిత్స జరుగుతోంది.
అవతలి పక్కటాంకుల శబ్దం ఆగిపోయింది. చీఫ్ సూచనలు యిచ్చినట్టున్నాడు. సైనికులు వంతెన మీదకు వచ్చారు. చైతన్య దూరంనుంచి ప్రేక్షకుడిలా వారిని గమనిస్తున్నాడు. ప్రనూష గుండె వేగంగా కొట్టుకుంటూంది. సైనికుల్లో ఎవరన్నా వంతెనని పరీక్షించుకుంటూ నడిచివస్తే ప్రమాదం. అయితే అటువంటిదేమీ అవలేదు.
సైనికులు వంతెనని బాగుచేయటం లీలగా కనిపిస్తూంది.
“లే, మళ్ళీ మనం వంతెన దగ్గరికి వెళ్ళాలి” ఆయత్తమౌతూ అన్నాడు. ఆమె విస్మయంగా “ఎందుకు?” అని అడిగింది.
“వంతెన మీద వదిలేసిన “లాండ్‌మైన్”ని జీపులో వస్తూ డ్రైవర్ తప్పక చూస్తాడు” అన్నాడు చైతన్య.
‘అందుకని?”
“వస్తూన్న జీప్ లైట్లు పేల్చేయాలి” అన్నాడు.
ఆమె అప్రతిభురాలై- “కానీ వాళ్ళు వూరుకోరు. టాంకులు మళ్ళీ వుపయోగిస్తారు. మనం తునాతునకలు అయిపోతాం” అంది.
ఆమె అన్న మాటలో అబద్ధం లేదు. జీపు తాలూకు హెడ్‌లైట్స్ పేల్చేయాలంటే వంతెన దగ్గరగా వెళ్ళాలి. తాము రైఫిల్స్ పేల్చగానే, తామెక్కడ వున్నారో అవతలి వాళ్ళకి కరెక్టుగా తెలుస్తుంది. “టాంక్” తాలుకు రేంజ్ చాలా ఎక్కువ. ఆ రేంజ్ నుంచి బయటపడటం దాదాపు అసంభవం. ఆ మాటే అన్నది ఆమె.
“అవును. మనం తునాతునకలు అయిపోతాం. కానీ ఆ రిస్క్ తీసుకునే మనం ఈ పని ప్రారంభించాం” క్లుప్తంగా అన్నాడు.
ఇద్దరూ తిరిగి వంతెన దగ్గరికి చేరుకున్నారు. సైనికులు బ్రిడ్జి రిపేరు చేయటం కనిపిస్తోంది. దాదాపు అరగంటలో పని పూర్తయింది. అందరూ జీపులు ఎక్కారు.
ప్రనూష అరచేతులు చెమట్లు పడుతున్నాయి. ఆపరేషన్‌లో అతి క్లిష్టమైన దశ దగ్గరకొచ్చింది. నదికి అవతలి ఒడ్డున వరుసగా వున్న టాంకులు ఆకలిగొన్న పులుల్లా వున్నాయి. వాటి కోరల దగ్గరే కూర్చుని వున్న ఫీలింగ్ కలిగింది ఆమెకి.
మొదటి జీప్ బ్రిడ్జిమీదకు వచ్చింది. వెనుకనే వరుసగా జీపులు. ఒక్కో జీపునిండా పదిమంది దాకా వున్నారు సైనికులు. మొదటి జీపు వంతెన మధ్యభాగంలోకి వచ్చింది.
రైఫిల్ చేతుల్లోకి తీసుకున్నాడు చైతన్య.
ప్రనూష వూపిరి బిగపట్టింది.
మొదటి జీపు తాలూకు హెడ్‌లైట్‌కి గురిచూసి పేల్చాడు చైతన్య.
చిన్న చప్పుడుతో అద్దం పేలిపోయింది. ఏం జరిగిందో అర్థంకాక డ్రైవర్ జీపు ఆపుచెయ్యగానే రెండో లైటు కూడా పేల్చేశాడు.
ఈ ఆకస్మిక పరిణామానికి చీఫ్ నిర్విణ్ణుడయ్యాడు. అతనికి తను చేసిన తప్పు తెలిసింది. చాలా చిన్న తప్పు. కానీ పెద్ద అవమానం.. పక్క సైనికులు ఎవరన్నా నవ్వుకుంటారేమోనని ఓరగా చూశాడు. అందరూ మిలటరీ క్రమశిక్షణతో మొహంలో ఏ ఫీలింగూ లేకుండా వున్నారు. ఎవరూ జీపు దిగలేదు.
టాంకులు పేల్చి, వంతెనకి అవతలిపక్క భాగాన్నంతా చెల్లా చెదురు చేయించాడు నిజమే! కానీ ఆ తరువాత వంతెన బాగుచేయించే టైములో శత్రువు తిరిగి దగ్గిరకి వస్తాడని అనుకోలేదు. జీపులు ప్రయాణం ప్రారంభించబోయేముందు మరొకసారి టాంకుల కాల్పులు సాగించివుంటే, అది ముందు జాగ్రత్త చర్య అయి వుండేది.
శతృవు ముందుకొచ్చి, కోరి మృత్యువును ఎందుకు ఆహ్వానిస్తున్నాడో చీఫ్‌కి అర్థంకాలేదు. జీపు దిగి, టాంకులవైపు తిరిగి- “ఫైర్ ఎగైన్” అని అరిచాడు.
అప్పటికే చైతన్య, ప్రనూష వెనక్కి పరుగెత్తటం ప్రారంభించారు. చుట్టూ చీకటి క్రింద రాళ్ళు… గుట్టలు… ఏవీ చూసుకోలేదు. పరుగెడుతూనే వున్నరు.
వెనుక కాల్పులు ప్రారంభమయ్యాయి. టాంకునుంచి బయల్దేరిన గుండు, గాలిలో నదిని దాటి వచ్చి పడగానే వంద గజాల ప్రదేశంలో దూళి ఉవ్వెత్తున ఎగిరి, ఆ ప్రాంతాన్నంతా స్మశానంగా మారుస్తోంది.
నిలబడి గట్టిగా వూపిరి పీలిస్తే, ఆ ఒక్కక్షణమే చావుకీ బ్రతుక్కీ మధ్య రేఖని చెరిపేస్తుందన్నంత వేగంగా… ఆనకట్ట తెగి వెనకనుంచి నీటి వెల్లువ తరుముకు వస్తున్నట్టు ఆ ఇద్దరూ పరిగెత్తుతూనే వున్నారు. ఎటు వెళుతున్నదీ, ఆ దారి ఎక్కడికి దారి తీస్తున్నది కూడా పట్తించుకోలేదు. టాంకుల రేంజ్ ఎంత ఎక్కువగా వుంటుందో చైతన్యకి తెలుసు. తను చేసిన “చిలిపి” పని అతని చీఫ్‌ని ఎంత ఇరిటేట్ చేసి వుంటుందో కూడా తెలుసు. అతడికి కావల్సింది కూడా అదే. సహనం కోల్పోయినప్పుడే మనిషి తప్పులు చేస్తాడు. అంగుళం కూడా వదలకుండా ఆ ప్రదేశాన్నంతా విధ్వంసం చేశాక టాంకులు శాంతించాయి.
పది నిమిషాల తరువాత… కాల్పులు ఆగిపోయాక… చీఫ్ జీపు ఎక్కి పోనిమ్మన్నాడు.
“ఒకసారి ముందుకెళ్ళి చూసొస్తే మంచిదేమో” అని ఎవరూ అడగలేదు. కమాండర్- ఇన్ -చీఫ్‌ని సైన్యంలో ఎవరూ అడగరు. అదీగాక- అంత విస్ఫోటనం జరిగాక అవతలిపక్క ప్రాణి కూడా వుంటుందని ఏ మూర్ఖుడూ కూడా అనుకోడు.
చైతన్య కూడా అనుకోలేదు.
చంద్రుడు పైకి రావటంతో ఆ ప్రదేశం అంతా వెన్నెల నిండిపోయింది.
ఇస్మాయిల్ వాళ్ళు అక్కడే వుండి ఎదురు చూస్తున్నారు. వంతెన దగ్గర జరుగుతున్న భయంకరమైన కాల్పుల శబ్దాలకి  రంగనాయకి బెదిరిపోయింది.
కొడుకు క్షేమం కోసం కోటి దేవతలకి మొక్కుకుంది. వస్తున్న ఇద్దర్నీ చూసి జగదీష్ కూడా తేలిగ్గా వూపిరి పీల్చుకున్నాడు. జరిగినదంతా క్లుప్తంగా ఇస్మాయిల్‌కి వివరించాడు  చైతన్య.
అందరూ వంతెనవైపు చూడసాగారు. బాగా దూరంగా వుండటం వల్ల సరిగ్గా కనపడటంలేదు. హెడ్‌లైట్ల వెలుతురుబట్టి వంతెనమీద జీపులు వరుసగా రావటం ప్రారంభించాయని తెలుసుకున్నాడు. ముందు జీపుకి హెడ్‌లైట్లు లేవని కూడా తెలుసు.
చూస్తున్న వారిలో క్షణక్షణానికి టెన్షన్ పెరిగిపోతుంది.
మొదటి జీపు వంతెనకి ఇవతలి పక్కకి వచ్చేసింది.
రెండో జీపు దాటుతూండగా…
అప్పుడు కనిపించింది పెద్దమంట! చెవులు బ్రద్ధలయ్యే చప్పుడు!
పదిమంది సైనికులతో వున్న జీపు- ఒక్కసారిగా గాలిలోకి ఎగిరింది. ఆ తరువాత అక్కడ పల్టీకొట్టింది. ఒక తలదిండు గాలిలో విచ్చుకుంటే అందులోంచి దూది ఎలా బయటకు వస్తుందో అలా ఆ వాహనంలోంచి సైనికుల శరీరాలు బయటికి వచ్చాయి.
వంతెన నదిలోకి కూలిపోయింది.
వంతెనతోపాటే దానిమీద వున్న నాలుగు జీపులు కూడా నీళ్ళలోకి జారిపోయాయి. ఆ నీటి వేగానికి వంతెన కొద్దిదూరం కొట్టుకెళ్ళి, అక్కడ రాళ్ళకి తగిలి మరిన్ని ముక్కలుగా మారి ప్రవాహంలో కలిసిపోయిది. సైనికుల శరీరాలు ఎప్పుడో మాయమయ్యాయి.
ప్రనూష గుండెల్నిండా గాలి పీల్చుకుంది. అప్పటివరకూ వున్న ప్రమాదం తొలగిపోవటంతో మనసు తేలికగా అనిపించింది. అయితే ఆమె అబిప్రాయాన్ని తప్పుచేస్తూ అటువైపు వాహనాల లైట్లన్నీ వెలిగాయి. ఆ ప్రదేశమంతా దేదీప్యమానంగా మారిపోయింది.
విస్ఫోటనానికి ముందే జీపులో వంతెనకి ఇటుపక్కకి వచ్చేసిన చీఫ్, వెనుక జరిగిన ప్రేలుడికి నిర్విణ్ణుడయ్యాడు. ముప్ఫైమంది సైనికులు క్షణాల్లో నీళ్ళపాలవటం అతడిని కలచివేసింది.
చాలా చిన్న ఆపరేషన్ అనుకున్నది చూస్తుండగానే ఇంత వినాశనానికి దారితీయడంతో, తన అజాగ్రత్తకి ఎదుర్కొనబోయే శిక్ష గురించి ఆలోచించటంలేదు అతడు. అతదిలో మరింత పట్టుదల పెరిగింది. అప్పటికీ వాయు వాహనాలకోసం కబురు చేయలేదు.
“మోర్స్‌కోడ్”లో వెనుక వైపు అవతలి ఒడ్డుకి ఆజ్ఞలు జారిచేయటం మొదలుపెట్టాడు.
అతని సూచన్లు అనుసరించి, మిగిలివున్న వాహనాలన్నీ నదివైపు తిప్పారు. ఆ లైట్ల వెలుగులో ఏంకర్ల ద్వారా తాళ్ళు అవతల్లి ఒడ్డుకి “షూట్” చేయబడ్డాయి. నదిలో పడిన సైనికుల గురించి ఎవరూ పట్టించుకోలేదు. అది అనవసరం అని అక్కడ అందరికీ తెలుసు. ఆ ఒడ్డుకీ, ఇవతలి ఒడ్డుకీ తాళ్ళు బిగించారు. అది పూర్తవగానే ఆ తాళ్ళు పట్టుకుని సైనికులు ఇవతలి ఒడ్డుకు చేరుకునే సన్నాహలు చేయసాగారు.
మిషన్ గన్‌లతో, రైఫిల్స్‌తో చీమలు పాకినట్టు ఇవతలి వైపుకి రాబోతున్న శత్రుసైనికుల్ని నిస్సహాయంగా చూస్తూ వుండిపోయాడు చైతన్య. దగ్గిర వరకూ వచ్చిన విజయం చేతుల్లోంచి జారిపోయినట్టు అనిపించింది.
లైట్ల సాయంతో వాళ్ళ్లు వెతకటం మొదలుపెడితే రెండు మూడు గంటల్లో తాము దొరికిపోవటం ఖాయం. దానికన్నా తనే వెళ్ళి వాళ్ళని ఎదుర్కొంటే సులభం.
ఆ విషయమే ప్రనూషతో చెప్పి రైఫిల్ తీసుకు బయలుదేరాడు. ఒక్క రైఫిల్‌తో అంతమందిని ఎలా ఎదుర్కొంటాడో ఆమెకి అర్థంకాలేదు. కానీ ఆమె వద్దనలేదు. ఆలోచించే శక్తి కూడా కోల్పోయినట్లు అనిపించిందామెకు.
దాదాపు పది నిముషాలు వేగంగా ప్రయాణించి అతడు తిరిగి వంతెన దగ్గరికి చేరుకున్నాడు. తనేం చేయదల్చుకున్నాడో, అతడి మనసులో ప్లాను సిద్ధంగా వుంది.
వంతెనకి బదులుగా రెండు వైపులా తాళ్ళు బిగించటం పూర్తయింది.
జీపు దగ్గిర చీఫ్ నిలబడి వున్నాడు.
అతడితోపాటు వచ్చిన ఆరుగురు సైనికులు తాళ్ళు బిగించి జీపు దగ్గరకి వచ్చి నిలబడి చూస్తున్నారు. అట్నుంచి తాళ్ళు పట్టుకుని సైనికులు ఇటు వస్తున్నారు.
చైతన్య వెళ్లేసరికి ఇదీ అక్కడి దృశ్యం.
చీకట్లో పాములాగా చైతన్య లాండ్‌మైన్స్ దగ్గిరకి వెళ్ళాడు. అజ్మరాలీని గాయపర్చిన లాండ్‌మైన్ దగ్గరే వెతకటం ప్రారంభించాడు.
చాలా అపాయకరమయిన చర్య అది. మోకాళ్ళమీద కూర్చుని చేతుల్తో తడిమి “మైన్”ని పట్టుకోవటం, ఏమాత్రం అటూ ఇటూ జరిగినా శరీరం ముక్కలు ముక్కలుగా ఎగిరిపోతుంది.
దాదపు అయిదు నిమిషల తరువాత అతడి చేతికి మైన్ దొరికింది. దాన్ని తీసుకుని గుట్టవెనక్కి వచ్చాడు.
జీపుచుట్టూ సైనికులు ఆరుగురు వృత్తాకారంలో నిలబడి చీఫ్‌కి గార్డుగా కాపలా కాస్తున్నారు. ప్రత్యర్థి జీపు తాలూకు హెడ్‌లైట్లు బ్రద్ధలు కొట్టిన దృష్ట్యా వాళ్ళు చాలా అప్రయత్నంగా వున్నారు. శత్రువు మళ్ళీ దగ్గరగా వచ్చి దెబ్బ తీస్తాడేమో అని వాళ్ళ అనుమానం.
చీఫ్ అంటున్నాడు.
“వాళ్ళు మొత్తం ఆరుగురు. అందులో ముగ్గురు ఆడాళ్ళు. ఇద్దరు ముసలాళ్ళు. సరిహద్దువైపు ఒకటే దారి వుంది. జీపులో వెళితే దొరికిపోతారు… ఎంతోదూరం వెళ్ళి వుండరు.”
సైనిక శిబిరం నుంచి తీసుకొచ్చిన చెక్కపలకని రాతిమీద పెట్తాడు చైతన్య.
పార్కులో చిన్నపిల్లలు చేరోవైపున కూర్చుని ఆడే బల్లాలా ఊగుతోంది అది. దాని ఒక చివర పక్కగా జరిపాడు. చిన్న ఫిజిక్సు కాలిక్యులేషన్!
ఒకవైపు, రెండోవేపుకన్నా మూడురెట్లు ఎక్కువ పొడవుంటే, అక్కడినుంచి బయల్దేరిన వస్తువుయొక్క “వెలాసిటీ” ప్రపోర్షనేట్‌గా ఎక్కువ వుంటుందనేది!!
చెక్కకి ఒక చివరి “మైన్”ని పెట్టాడు.
ఇప్పుడు అదృష్టం రెండు రకాలుగా కలిసిరావాలి!
లాండ్‌మైన్ వెళ్ళి జీపు సమీపంలో పడటంతో మొదటిది.. పడేటప్పుడే తల క్రిందులుగా పడటం అనేది రెండోది!
అతడు గుట్ట మీద నుంచి ఎగిరి, చెక్కపలక మీదకి దూకాడు అతడి బరువుకి చెక్క పక్కకి పడిపోయింది. కానీ దాని కన్నా ముందే… లాండ్‌మైన్ గాలిలోకి ఎగిరింది.
పలక పడిన శబ్దానికి అటువేపు ఎలర్ట్‌గా చూసిన సైనికులకి, గాలిలో దూసుకువస్తూన్న వస్తువేదో కనబడింది. అదేమిటో గురించే లోపులోనే ఆ వస్తువు జీపుమీద పడటం, పేలిపోవటం ఒకేసారి జరిగాయి. దానితోపాటే  చైతన్య రైఫిల్ నిప్పులు కక్కింది.
తాడు పట్టుకుని వస్తున్న సైనికులు చేష్టలుడిగినట్టు మధ్యలో ఆగిపోయారు.
చైతన్య వంతెన దగ్గరకి పరుగెట్టాడు. సైనికులు వెనక్కి వెళ్ళిపోతున్నారు. జీపు దగ్గర చలనం ఏదీ లేదు. తాళ్లను విప్పి “లింకు” తెగ్గొట్టేసాడు.
ఒక పెద్ద యుద్ధం ముగిసిన తరువాత నిశ్శబ్దం!
మధ్యలో నది చేసే చప్పుడు మాత్రం వినిపిస్తోంది. అక్కడ్నుంచి కొండ దగ్గరకి బయల్దేరబోతున్న చైతన్య- మరేదో శబ్దం వినిపించి ఉలిక్కిపడ్డాడు.
హెలికాప్టరు శబ్దం!!
ఒక ప్లడ్‌లైట్ నేలమీద పడుతోంది. ఆకాశంలో అది వెతుకుతోంది.
చైతన్యకి భరించలేనంత నిస్పృహ కలిగింది. అలాగే మోకాళ్లమీద కూలిపోయాడు.
హెలికాప్టర్ ఒకచోట ఆగి, నెమ్మదిగా క్రిందికి దిగుతోంది.
అది ఇస్మాయిల్, ప్రనూష ఉన్న స్థలం! అతడు వున్న స్థలానికి దాదాపు అరకిలోమీటరు దూరం వుంటుంది అది. అతడు అక్కడికి పరుగెత్తటం మొదలుపెట్టాడు. గుళ్ళులేని రైఫిల్‌ని వదిలేసాడు. ఇస్మాయిల్‌గానీ, ప్రనూషగానీ క్రిందినుంచి పేలిస్తే, పైనుంచి హెలికాప్టర్ ద్వారా బాంబులు విసురుతారు. దానికన్నా ఆ ప్లడ్‌లైటు కాంతికి దొరక్కుండా దాక్కోవటమే ఉత్తమమైన మార్గం. కానీ వృద్ధులైన తన తల్లిదండ్రులు అంత వేగంగా పరుగెత్తలేకపోయి వుంటారు. అందుకే ఇస్మాయిల్ ప్రతిఘటన లేకుండా లొంగిపోవటమే ఉత్తమమైన మార్గం అనుకుని వుంటాడు.
ఈ విధమయిన ఆలోచనలతో వేగంగా పరుగెత్తుతూన్న చైతన్య హెలికాప్టర్ దగ్గరయ్యేసరికి చటుక్కున ఆగిపోయాడు.
అందరూ దానిలో ఎక్కుతున్నారు. అదికాదు అతడు చూస్తున్నది-
హెలికాప్టర్ మీద వున్న మూడు రంగుల్ని- అది భారతదేశపు వాహనం అని సూచించే సింబల్‌ని!
*            *            *
“మేము ఇక్కడ చిక్కుపడిపోయి వున్నామని మీకలా తెలిసింది?” హెలికప్టర్ గాలిలోకి లేవగానే చైతన్య అడిగిన మొదటి ప్రశ్న అది.
అంతకుముందే కెప్టెన్ సక్సేనా తనని తాను పరిచయం చేసుకున్నాడు.
“మాకు వైర్‌లెస్ మెసేజ్ వచ్చింది. సైంటిస్ట్ జగదీష్ ప్రసాద్ సరిహద్దు దగ్గర నో-మేన్స్-లాండ్‌లో వున్నారని వార్త వచ్చింది. మేము ఢిల్లీ కాంటాక్ట్ చేశాం. జగదీష్‌ప్రసాద్ అనగానే, మన ప్రభుత్వం ఆఘమేఘాలమీద పాకిస్తాన్‌లో వున్న మన రాయబారిని సంప్రదించింది. మీరందరూ ఆర్మీ క్యాంప్ నుంచి తప్పించుకున్నారని మన రాయబారి ధృవీకరించారు. వెంటనే హెలికాప్టర్ ద్వారా రక్షించమని మాకు ఆదేశాలు వచ్చాయి.”
“కానీ ఇంత సరిగ్గా మేమున్న ప్రదేశాన్ని ఎలా కనుక్కోగలిగారు?”
“చెప్పానుగా, వైర్‌లెస్‌లో వార్త వచ్చింది.”
“ఎవరు పంపారు?”
“మేమూ అదే అడిగాం. ఎవరు పంపేరన్న దానికి అంత ప్రాముఖ్యత లేదన్నాడు అవతలి వ్యక్తి. ఆ మెసేజిని సరిహద్దు దగ్గర నేనే రిసివ్ చేసుకున్నాను. ‘మీరెవరో తెలియకపోతే నేను నమ్మేదేలా?’ అని అడిగాను. చిన్న వాక్యం చెప్పి ‘దీన్ని చైతన్యకి చెప్పండి నేనెవరో అతను మీకు చెపుతాడు’ అన్నాడు. దాన్ని వ్రాసుకున్నాను” అంటూ కాగితం అందించాడు.
ఉపసంహారం
“ఈ పని పూర్తి చేయటానికి మీకు రోజుకి యాభై వేలిస్తానన్నాను” అంది ప్రనూష.
“లక్ష అన్నట్టు గుర్తు” చైతన్య కవ్విస్తున్నట్టు అన్నాడు.
ప్రనూష నవ్వింది. “రోజు అంటే ఎప్పట్నుంచి? మనం పాకిస్తాన్ బయల్దేరిన రోజునుంచా? మీరు ట్రయినింగ్ ప్రారంభించిన రోజు నుంచా?’
“నీ ఇష్టం. నేను బేరాలాడను.”
“మీరు ట్రయినింగ్ ప్రారంభించిన రోజునుంచి అయితే, దాదాపు రెండు కోట్లు ఇవ్వవలసి వుంటుంది. మీకా డబ్బు ఇచ్చి, నేను వీధిన పడాలి.”
“అంత వద్దులే! పది లక్షలు ఇవ్వు. నాకు కాదు….లక్ష్మికి.”
ప్రనూష ముందు విస్మయం చెందినా, వెంటనే సర్దుకుని- “తను చేసిన సాయానికి అది చాల తక్కువ” అంది.
“దాన్ని నేను ఎక్కువ చేస్తాను. నిర్మాతగా తనతో ఆ డబ్బు పెట్టుబడి పెట్టించి, సినిమా తీయిస్తాను.”
“గుడ్‌గాడ్! నిజంగానా.. ఎందుకు?”
“నా కాబోయే భార్య జూనియర్ ఆర్టిస్ట్‌గా కన్నా ఒక నిర్మాతగా నన్ను వివాహమాడాలని నా కోర్కె.”
ప్రనూష కళ్ళల్లో చిన్న నిరాశ- హఠాత్తుగా వచ్చి, అంత తొందరగానే మాయమైంది. ఎవరూ అక్కడ గుర్తించలేదు. చైతన్య ఆమె మౌనం వహించటం చూసి. నవ్వుతూ “పది లక్షలు ఇవ్వవలసి వస్తుందని దిగులు పడుతున్నట్టున్నావు. ఊరికే అన్నానులే” అన్నాడు.
“ఆడపిల్ల తరపు కట్నంగానే ఇస్తాన్లెండి! దానికేం దిగులు లేదు గానీ, ఒక సస్పెన్సు మాత్రం విప్పండి. మన సైన్యానికి వైర్‌లెస్ వార్త పంపి మనల్ని రక్షించిందెవరు?’
“తెలిస్తే ఆశ్చర్యపోతావు.”
“ఎవరో చెప్పరా?”
“హెలికాప్టర్‌లో ఆ కాగితం నాకు చూపించకపోతే నేనూ నమ్మేవాడిని కాను. చాలా ఇన్‌డైరెక్టుగా తనెవరో చెప్పాడు.”
ఆమె మరింత ఉత్సుకతతో “ఎవరో చెప్పండి ప్లీజ్” అంది. చైతన్య సమాధానంగా అతని చేతిలోని కాగితం ఆమెకిచ్చాడు. ఉర్దూలో వుంది అది.
“సరిహద్దులు మనిషి నిర్మించుకున్నవి. ఒక గీతకి కేవలం అటూ ఇటూ వుండటంవల్ల ఇద్దరు వ్యక్తులు శత్రువులవటం దురదృష్టకరం . మతం కన్నా మానవత్వం గొప్పదని తెలుసుకున్నాను….  అజ్మరాలీ.”
 
***********************
సమాప్తం…
