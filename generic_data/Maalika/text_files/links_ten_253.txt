రచన: రావి కొండలరావు
 
వరప్రసాద్ హృదయలేఖిని నుండి…
“హాసం, హాస్య-సంగీత పత్రిక’ ద్వారా మూడేళ్లపాటు హాస్య, సంగీత ప్రియులను అలరించిన అనుభవం ఆలంబనగా ఈ ప్రచురణల రూపంతో పాఠకుల ముందు తిరిగి వస్తున్నాం. హాస్యం, సంగీతం అనే అంశాలతో కూడిన పుస్తకాలను సాధ్యమైనంత తక్కువ ధరకు పాఠకులకు అందించాలన్న సద్దుద్దేశ్యంతో ప్రారంభించబడిన మా సంస్థ వెలువరించిన ఐదవ ప్రచురణ తృతీయ ముద్రణ ఇది.
‘హ్యూమరథం’ రచించిన శ్రీ రావి కొండలరావు పరిచయాలు అక్కర్లేని సుప్రసిద్ధ రచయిత, వ్యాసకర్త, పాత్రికేయుడు, నటుడు, దర్శకుడు. 350కు పైగా సినిమాలలో, వేలాది నాటక ప్రదర్శనలలో నటన, 3 నాటకాల, 20 నాటికల రచన, సినీదర్శక శాఖలో కమలాకర, బిఎన్ రెడ్డి వంటి దిగ్గజాల వద్ద అసిస్టెంటు డైరెక్టరుగా పనిచేసిన అనుభం, ‘పెళ్లిపుస్తకం’ సినిమా కథ ద్వారా నంది అవార్డు నందడం, మలితరం విజయా ప్రొడక్షన్స్ సినిమాలకు (బృందావనం, భైరవద్వీపం, శ్రీకృష్ణార్జున విజయం) నిర్మాణ సంచాలనం-యివన్నీ సినిమారంగం గురించి అధ్యయనం చేయడానికి ఉపకరిస్తే – 35 కథలు, 3 హాస్య సీరియల్స్, 2 పిల్లల సీరియల్స్, ‘వనిత’ పత్రికకు 5 యేళ్లు, ‘విజయచిత్ర’ వంటి మేటి సినిమాపత్రికకు 26 యేళ్లు సహసంపాదకత్వం నెరపడం అనుభవాలను అక్షరబద్ధం చేసే నేర్పు ప్రసాదించింది. వారు రచించిన ‘బ్లాక్ అండ్ వైట్’ అనే సినీచరిత్ర గ్రంధం నంది అవార్డు గెలుచుకుంది.         సినీరంగంలో అయిదు దశాబ్దాలుగా పెనవేసుకున్న అనుబంధాన్ని వివిధ పత్రికలలో శీర్షికల ద్వారా పాఠకులతో పంచుకున్న శ్రీ కొండలరావు ‘హాసం’ హాస్య-సంగీత పత్రికలో నడిపిన ‘హ్యూమరథం’ శీర్షికలోని విషయాలోను రెండు భాగాలుగా వెలువరిస్తున్నాను. సినిమారంగంలోని చమత్కార ఉదంతాలను మొదటిభాగంగా, వివిధ హాస్యనటుల జీవిత చిత్రణలను రెండవ భాగంగా వేస్తున్నాను. ఇది మొదటిభాగం. దీనిలో సందర్బోచితంగా అక్కడక్కడ శ్రీ బాపు, శ్రీ ఈశ్వర్ బొమ్మలను వాడుకోవడం జరిగింది. వారికి కృతజ్ఞులం.
ఈ పుస్తకం తర్వాత వేసిన హ్యూమరథం-2 కూడా యిప్పటికే రెండు ప్రచురణలు పొందింది. బహుమతిగా ఇవ్వదగినది. మా పుస్తకాలన్నీ ప్రజాదరణ పొందాయని తెలియపరచడానికి సంతోషిస్తున్నాను. మొదటి ప్రచురణ వెలుపడిన కొన్ని నెలల్లోనే మలి ప్రచురణకు సిద్ధమవుతున్నాయి. 2005 ఉగాదినుండి ఇప్పటి వరకు 18 పుస్తకాలు ప్రచురించామంటే దానికి కారణం పాఠకుల ఆదరణే! ఈ పుస్తకాల వివరాలు పుస్తకం ఆఖరి పేజీలో చూడవచ్చు.
‘కొనడం మీ వంతు – ఆకట్టుకొనడం ఆ వంతు’ అని మా ‘హాసం’ నినాదం. మీరీ పుస్తకాలు ఆదరించి, కొని, కొనిపించి మమ్మల్ని ఉత్సాపరుస్తున్నారు. అందుకు ధన్యవాదాలు. ఈ ఉత్సాహం ఇలాగే సాగితే ‘హాసం’ ఉద్యమం నిరంతరంగా కొనసాగుతుందని హామీ ఇస్తున్నాను. ఈ ప్రచురణలపై, మీ అభిప్రాయాలని ‘హాసం ప్రచురణలు’ అడ్రసుకు తెలుపగోర్తాము. తెలుగునాట ప్రచురణారంగానికి ఆదరణ యింకా నశించలేదని నిరూపిస్తారని ఆశిస్తూ.
భవదీయుడు,
వరప్రసాద్…
కె.ఐ.వరప్రసాద్ రెడ్డి, ప్రచురణకర్త
 
 
రచయిత మాట… 
“మీకు సినిమా వాతావరణంతో చిరకాల అనుభవం వుంది. చాలామందితో పరిచయం వుంది. నటుడిగా షూటింగుల్లో పాల్గొన్నప్పుడు అక్కడ జరిగిన తమాషా విశేషాలు, చమత్కారాలూ లాంటివి ప్రతి పక్షం రాసి పంపగలరా?’ అని ‘హాసం’ పత్రిక అడిగినప్పుడు “అలాగే” అని వెంటనే అనేయలేదు గాని, ఆలోచించుకుని ‘గుర్తున్నాయి’ అనుకున్న తర్వాత  “అలాగే” అన్నాను.
ఎంతోమంది ప్రముఖులు చెప్పినవీ, చేసినవీ చమత్కారాలు గుర్తున్నాయి – ఎప్పటికప్పుడు చెప్పుకుంటూ వుంటాం గనక. తక్కినవేవీ ఎక్కడా రాసుకోలేదు. అలాగే ఆ షూటింగుల విశేషాలు ఒకటీ ఒకటీ గుర్తుకు తెచ్చుకుంటూ, ‘హ్యూమరథం” తోసుకుంటూ వెళ్లాను. “హాసం’లో మీ హ్యూమరథం చదువుతున్నామండీ, బాగుంది.” అని చదివినవాళ్లు చెబుతూ వుంటే, ఎంతో అనందం కలిగేది. జీవితంలో హాస్యం వుంది. ప్రతివారి జీవితంలోనూ హాస్య సంఘటనలు జరుగుతూనే వుంటాయి. అలాగే సినిమా జీవితంలోనూ జరుగుతాయి. అయితే, అవన్నీ గుర్తు పెట్తుకుని ఇంకొకరికి చెప్పడం వల్ల గుర్తుండి పోతాయి.  చెప్పినప్పుడు కంటే, రాసినప్పుడు కాస్త చమక్ చేసి రాస్తాం గనక, సరదాగా వుండి, మందహాసం అయినా తెప్పిస్తుంది. అయితే, అన్నీ వారి వారి పేర్లతోనే వచ్చాయి గనక, కల్పించి రాసినవో, ఊహించి రాసినవో కావు. ‘ఇవన్నీ ఎలా జ్ఞాపకం పెట్టుకున్నారండీ?” అని కొందరు అడిగినప్పుడు, హాస్యమూ, విషాదమూ గుర్తున్నట్టు తక్కినవి గుర్తుండకపోవచ్చునేమో అనిపిస్తుంది.
నా కిష్టమైన ‘హాసం’ పత్రిక నా జ్ఞాపకాల్ని నాకు జ్ఞాపకం చేసి, రాయించింది. ప్రత్యక్షంగా నాకు జరిగినవే కాకుండా, విన్నవి కూడ రాశాను. ‘హాసం’ ఆగినా, ఆ పత్రికలో వచ్చిన అనేక శీర్షికలను పుస్తక రూపంలో తీసుకొచ్చి అందజేయడం అన్నది అపూర్వమైన విషయం. ఇలా, ఇంతకుముందు ఎవరూ చెయ్యలేదు. చెయ్యడానికి సాహాసించనూ లేదు. తక్కువ ధరకి అందజెయ్యడం కూడా మంచి ఆకర్షణ.
‘హాసం ప్రచురణలు’, హ్యూమరథం’ రెండు భాగాలుగా తీసుకురావడం – వ్యక్తిగతంగా నాకెంతో ఆనందంగా వుంది. చదివేవారికీ వినోదంగానే వుంటుందని భావిస్తాను. ఇప్పటికే వచ్చిన పుస్తకాలన్నీ ఎంతో పాఠకాదరణ పొందుతున్నాయి. అలాగే ‘హ్యూమరథం-1’ కూడా ఆరునెలల్లోనే ద్వితీయముద్రణకు సిద్ధం కావడం, ఇప్పుడు తృతీయముద్రణ వెలువడడం, హ్యూమరథం-2 కూడా ద్వితీయముద్రణ పొందడం సంతోషదాయకం. పాఠకులకు, ‘హాసం ప్రచురణలు’కు ధన్యవాదాలు.
 -రావి కొండలరావు
 
హ్యూమరధం
 
తొలినాటి సినిమా వింతలు, విశేషాలు
సీరియస్‌నెస్ నుంచి హ్యూమరొస్తుందనీ, హ్యూమరు నుంచి సీరియస్‌నెస్ పుట్టాలని – చాప్లిన్ మహాశయుడు చెప్పాడు. అలా, తొలివాళ్ళలో సినిమాలు తీసినప్పుడు వాళ్ళు ‘సీరియస్’గానే ఆలోచిస్తూ తీసినా, ఇవాళ అవి తలుచుకుంటే నవ్వు వస్తుంది.  స్తబ్దుగా వుండవలసిన బొమ్మ తెరమీద కదుల్తున్నప్పుడు నాటి ప్రేక్షకుడు సంభ్రమాశ్చర్యాలతో చూశాడు. గొప్ప వింత! మూకీ చిత్రాలు కధా చిత్రాలై జనాకర్షణ పొందుతున్నప్పుడు కూడా స్త్రీలు, స్త్రీ పాత్రలు ధరించడానికి ముందుకు రాలేదు. కెమెరా ముందు, దీపాల వెలుగులో నిలుచుంటే తమ ‘అందం’ అంతరిస్తుందని మూఢ విశ్వాసంలో వుండే వారుట!  అంచేతనే మన దేశంలో తయారైన మొదటి శబ్దరహిత చిత్రం ‘రాజాహరిశ్చంద్ర’ (విడుదల 1913) లో కూడా స్త్రీ పాత్రల్ని పురుషులే ధరించారు. శబ్దం లేదు గనుక, గొంతులు మగ గొంతులే అయి వుండాలి!
అంతకు ముందు, విదేశాల నుంచి మూకీ చిత్రాలు వచ్చేవి. నవ్వు కాదు గాని, ఓ గొప్ప విశేషం గమనించాలి. ‘హరిశ్చంద్ర’ తీసిన దాదాఫాల్కే అటు తర్వాత కూడా చాలా చిత్రాలు తీశాడు. అప్పట్లో దిగుమతయిన ముడి ఫిల్ముకి పక్కన స్ప్రాకెట్స్ (ప్రొజెక్టర్లో తిరగడానికి ఫిల్మ్ పక్కన చిల్లులు)వుండేవి కాదు. ఫాల్కే, డార్క్‌రూమ్‌లో కూచుని, వేలాది అడుగుల ఫిల్ముకి సమానదూరంలో చేత్తో చిల్లులు పొడిచే వాడు! ఇలా విజృంభించిన సినిమాకి ఆదిలో అలా విశేష శ్రమకీ, కష్టానికీ లోనయ్యారు పెద్దలు.
ప్రసిద్ధ కమెడియన్ కస్తూరి శివరావు మొదట్లో సినిమా ఆపరేటరు. ఆయన కొన్ని జోక్స్ చెబుతూ వుండే వారు. తాను పని చేస్తున్న పెండాలు (అప్పట్లో సినిమా థియేటరుని అలా అనేవారు) ప్రొప్రయిటరు ఓరోజు తనని చెడామడా తిట్టి ఉద్యోగం పీకేశాట్ట. “దానికి కారణం – ఆ మూకీ సినిమా అమెరికన్ సినిమా, అందులో ఒక అమ్మాయి దుస్తులు మార్చుకుంటూ ఉంటుంది. మనకి మొత్తం బాక్‌షాట్‌లోనే కనిపిస్తుంది. ఆ దృశ్యం రాగానే మా ప్రొప్రయిటరుగారు తెరవెనక్కి వెళ్ళి నించునేవాడు. అక్కడా అలాగే కనిపిస్తుందని ఆయనకి తెలీదు! దాంతో ఉగ్రుడై ‘నేను ఎన్నిసార్లు వెనక్కి వెళ్ళినా, నువ్వు బొమ్మ మార్చేస్తున్నావు. నాకు వీపు మాత్రమే కనిపిస్తోంది. నీ పొగరు భరించలేను – డిస్మిస్’ అని నేనెంత చెబుతున్నా వినిపించుకోకుండా ఉధ్యోగం ఊడగొట్టాడు” అని చెప్పారు శివరావు.
“అలాగే, ఒకాయన రోజూ వచ్చి ఒక సినిమా చూసేవాడు. ఎందుకు రోజు వస్తున్నాడు? ఆ సినిమాలో రైలు వచ్చి ఆగే దృశ్యం వుంది. “”రోజూ అది కరెక్ట్ టైముకే వస్తోంది. ఏ రోజైనా ఆలస్యంగా రాదా అని అతని ఉద్దేశంట!” అని ఇంకో జోక్ చెప్పేవాడు శివరావు.
మూకీ సినిమాలు వచ్చిన తొలిరోజుల్లో సినిమా ప్రారంభానికి ముందు హాల్లో దీపాలు ఆర్పితే, జనం “దీపాలు ఆర్పకండి బాబోయ్, మాకు భయం” అని అరిచేవారట. కొన్నాళ్ళకి గాను అది సర్ధుకోలేదు. అమెరికాలో మొదటిసరి సినిమా చూసిన వాళ్ళు, హీరోయిన్ క్లోజప్ రాగానే “దగా! మోసం! ఆవిడ నడుమూ కాళ్ళు ఏవీ?” అని గట్టిగా అరిచారట. అలాగే మన తెలుగు సినిమా మాట నేర్చుకున్న కొత్తలో, ఒక పాత్ర పద్యం చదువుతూ వుంటే ఇంకో పాత్ర ‘రియాక్షన్’ షాటు వేస్తే ఒప్పుకునే వారు కాదుట. పద్యమో, పాటో పాడుతున్న పాత్రే కనిపించాలి!
ఆంద్రదేశంలో మొదట సినిమా థియేటరు కట్టించిన పోతిన శ్రీనివాసరావు గారు చెప్పేవారు – ఆయన చాల మూకీలు తెప్పించి, ఆంధ్రలో ఆడించారు. “ఒక పౌరాణిక మూకీ చిత్రంలొ భీముడికి మధ్యలో మీసం ఊడిపోతుంది. అది ఆ సినిమా తీసిన వాళ్ళు గమనించలేదు కానీ,, ప్రేక్షకులు గమనించారు. “మీసం ఊడిన భీముడు, మీసం జారిపోయిన భీముడు” అని గోల చేశారు ఊరంతా ప్రచారం కూడా చేశారు. “ఆ ప్రచారాన్ని ఖండిస్తూ, నేను ఇంకొక ప్రకటన చేయించాను. “ఇవాళ భీముడికి మీసం ఊడదు. దయచేసి రండి” అని మేళతాళాలతో చెప్పించాను. నేను ఆపరేటరుతో చెప్పి మీసం ఊడిన భాగాన్ని కత్తిరించేసి అతికేయమన్నాను. అంతే! అది ఎవరికీ తెలియలేదు. గనుక, అందరూ సంతోషించారు” అని చెప్పారు శ్రీనివాసరావు.
ఐతే, ‘కదిలే బొమ్మ’ జనానికి వింత కలిగించినా, జనం ఎక్కువగా వచ్చేవారు కాదుట. ఎదురుగా పాత్రలు కనిపిస్తూ పాటలూ పద్యాలూ పాడుతున్న నాటకాలకే ఎగబడే వారుట. “అంచేత మేము సినిమా మధ్యలో ఉచితంగా సోడాలు, కిళ్ళీలూ ఇస్తామని ప్రకటనలు వేసేవాళ్లం. వాటికోసమైనా జనం వస్తారేమోనని. ఊళ్ళో నాటక ప్రదర్శనలు లేకపోతే వచ్చేవారు. మొత్తానికి మూకీ చిత్రాల ప్రదర్శన నష్టాలతోనే నడిచింది” అని శ్రీనివాసరావు చెబుతూ వుండేవారు.
దాదాఫాల్కే కూడా ఇలాంటి అవస్థలే ఎదుర్కోన్నాడు. ‘లంకా దహనం’ తీసినప్పుడు “నిజంగానే లంకా దహనం కనిపిస్తుంది – రండి” అన్నట్టుగా ప్రకటనలు చేయించాడు. హనుమంతుడు లంకను దహనం చేస్తున్న దృశ్యం రాగానే, ప్రొజెక్టర్ ముందు ఎర్రని అద్దం ముక్క పెట్టి చూపించగానే, బొమ్మ ఎర్రబారింది. నిజంగానే మండుతున్న బ్రాంతి కలిగింది. మొదటి రోజున ప్రేక్షకుల్లో కొందరు “నీళ్ళు! నీళ్ళు” అని కేకలు కూడా పెట్టారట. ఇలాంటి ట్రిక్కే తెలుగులో వచ్చిన ‘సతీసావిత్రి’కీ చేశారు. యమలోకం దృశ్యం రాగానే ఎర్రరంగు అద్దం ముక్క ప్రొజెక్టర్ ముందు పెట్టి – ఆ దృశ్యం అంతా ఎర్రగా చూపించేవారు.
1936లో వచ్చిన ‘సంపూర్ణ రామాయణం’ రాజమండ్రిలో తీశారు. రావణుడు సీతను ఎత్తుకుపోయిన తర్వాత, రామలక్షణులిద్దరూ గోదావరి ఒడ్డున సీత కోసం గాలిస్తూ వుంటే – వెనకాల బ్రిడ్జిమీద రైలు వెళిపోతూ వుంటుంది! ఎవరూ చూసుకోలేదు. తీసిన చిత్రాన్ని వెంటవెంటనే, డెవలప్ చేసి చూసుకోడానికి సౌకర్యాలు లేని రోజులు! అలాగే, తర్వాత వచ్చిన ఎన్నో పౌరాణిక చిత్రాల్లో ఎలక్ట్రిక్ స్తంభాలు, వైర్లు, తారు రోడ్లు కనిపిస్తాయి.
పూర్వం రోజుల్లో పాటలు, పద్యాలూ అక్కడికక్కడే రికార్డయ్యేవి. నటీనటులు పాడుతూ నడుస్తూ వుంటే ఆర్కెస్‌ట్రా వారిని ట్రాలీమీద కూచోపెట్టి, నటీనటులతో పాటే నడిపించేవారు. 1935లో వచ్చిన ‘అనసూయ’ (అరోరా ఫిలింస్) లోనో, ‘కుచేల’లోనో – ఒక చోట వాద్యాలు వాయిస్తున్న వారు, ఒక షాటులో కనిపించారని, ఆ సినిమా ఏదో సరిగా తనకి జ్ఞాపకం లేదని – సాలూరు రాజేశ్వరరావు చెప్పారొకసారి.
మన దేశంలోని తొలిటాకీ ‘ఆలంఆరా’ 1931లో విడుదలైంది. సినిమాకి మాటొచ్చిన సంవత్సరం అది. మాట్లాడని బొమ్మ మూకీ – మాట్లాడుతుంది గనుక టాకీ. అప్పట్లో అందరూ టాకీ అనే వారు. ఇప్పుడు “సినిమాకి వెళదామా? సినిమా చూద్దామా?” అన్నట్టు అప్పుడు “టాకీకి వెళదామా?” అనే వారు. కొందరు ‘బైస్కోప్’ అనే వారు. ఇప్పటికీ గ్రామాల్లోని పెద్ద వయసు వాళ్ళు “బయస్కోపు” అనే అంటూ వుంటారు. “ఆలంఆరా”ని తొలిసారిగా మద్రాసు తీసుకొచ్చినప్పుడు – రైల్వేస్టేషన్ జనంతో కిటకిట లాడిందట! “టాకీకి స్వాగతం!” పలికారట. ఆ ప్రింటు తెచ్చిన వారిని పూల మాలలతో స్వాగతించారట.
అయితే వాళ్లూ కొన్ని ఇబ్బందులు ఎదుర్కొనారు. వాళ్ళు ఊరూరూ తిరుగుతూ, కాంజీవరం వెళ్తే జనం రాలేదట. ఎంచేత? అంతకుముందు ఒకాయన టాకీ అని చెప్పి మూకీ సినిమాయే వేసి,   వెనకాల మనుషుల్ని నిలబెట్టి పాటలు పాడించాట్ట. అది తెలుసుకొన్న ప్రేక్షకులు మక్కెలు విరగొట్టారు. “ఇది అలాంటి మోసం కాదు – నిజం టాకీ! రండి, చూడండి” అని విశేషంగా పబ్లిసిటీ ఇస్తేగాని, జనం రాలేదు!
సింహళ దేశం వెళ్లి జాఫ్నాలో ‘ఆలంఆరా’ వేస్తే “హిందీ మాకొద్దు – సింహళ భాషలో వెయ్యండి” అని గోల చేశారు ప్రేక్షకులు, అలా కుదరదని, శబ్దం బొమ్మతో పాటే వుంటుందని ఎంత చెప్పినా వాళ్లకి అర్థం కాలేదు. ‘అంతకు ముందు స్పీకర్లో సింహళం పాటలు వేశారు గదా, అదే స్పీకర్లో సింహళభాష రావడానికి ఏం రోగం?” అన్నది వాళ్ల పాయింటు.
నెల్లూరులో ‘ఆలంఆరా’ వేసినప్పుడు ఇంటర్వెల్‌లో ఒక లాయరుగారి టాకీ మనుషుల్ని కలిసి “టెక్నిక్ బాగా పెరిగింది. బొమ్మ కదలడం, మాట్లాడ్డం బాగుంది. మీరు ఉత్తర హిందూ దేశంలో హిందీ మాట్లాడించండి. ఇక్కడ మాత్రం తెలుగులో మాట్లాడించండి. ఇంత టెక్నిక్ తెలిసిన వాళ్లు – మీకు అదేమంత కష్టం కాదు. కనీసం మా నెల్లూరులో నయినా, మీ సినిమా చేత తెలుగు మాట్లాడించండి” అన్నది ఆ లాయరుగారు రిక్వెస్టు.
ఇలాంటివే ఇంకా ఎన్నో తొలినాళ్ల విశేషాలు, వింతలూ!
ఇంకా ఉంది…
రచన: జెజ్జాల కృష్ణ మోహన రావు     
 
సంస్కృత కావ్యములలో ఇంద్రవజ్ర, ఉపేంద్రవజ్ర అనే వృత్తములు విరివిగా వాడబడ్డాయి. ఇంద్రవజ్రకు గురు-లఘువులు – UUI UU – IIUI UU (త/త/జ/గగ ).  ఇందులో మొదటి గురువుకు బదులు లఘువును ఉంచితే లభించిన అమరికకు ఉపేంద్రవజ్ర అని పేరు, అనగా ఉపేంద్రవజ్రకు గురు-లఘువులు – IUI UU – IIUI UU (జ/త/జ/గగ ).  ఇంద్రవజ్ర, ఉపేంద్రవజ్రలను వేరువేరు పాదములలో ఉంచి వ్రాసిన పద్యమును ఉపజాతి అంటారు.  క్రింది ఉపజాతి శ్లోకమును తీసికొందామా?
 
ఇం. మాణిక్యవీణా ముపలాలయంతీం
ఉ. మదాలసాం మంజులవాగ్విలాసాం |
ఉ. మహేంద్ర నీలద్యుతి కోమలాంగీం
ఇం. మాతంగకన్యాం మనసా స్మరామి ||
ఇందులో, మొదటి, నాలుగవ పాదములు ఇంద్రవజ్రకు సరిపోతాయి, రెండవ, మూడవ పాదములు ఉపేంద్రవజ్రకు సరిపోతాయి.  ఇంద్రవజ్ర ఒక చక్కని తాళవృత్తము.  ఇందులో 5, 4, 5, 4 మాత్రలు గలవు –
మాణిక్య | వీణా | ముపలాల | యంతీం
ఇంద్రవజ్రకు తెలుగులో ఎనిమిదవ అక్షరముపైన అక్షరసామ్య యతిని లాక్షణికులు ఉంచినారు.  శ్రీ విశ్వనాథ సత్యనారాయణ వ్రాసిన శ్రీ రామాయణ కల్పవృక్షమునుండి ఇంద్రవజ్రకు ఒక ఉదాహరణ క్రింద ఇస్తున్నాను –
శ్యామారుణంబుల్ సిత – శారకాంతుల్
వ్యోమప్రదేశంబున – బూర్ణమౌచున్
భీమంబుగా లోచన-విద్ధమయ్యెన్
తా మంతనంతన్ శమ-తన్ వహించెన్
ఇలా వ్రాసినప్పుడు ఇందులోని సంగీతము బాగుగా అవగతము కాదు.  ఇంద్రవజ్రపు అమరిక ఖండజాతి త్రిపుట తాళమునకు సరిపోవును.  అప్పుడు యతిని ఆఱవ అక్షరముపైన నుంచి అలాగే పదములను విఱిచి వ్రాసినయెడల కర్ణానందముగా నుంటుంది. క్రింద అట్టి ఉదాహరణలను చదవండి –
 
ఇంద్రవజ్ర – త/త/జ/గగ, యతి (1, 6)
11 త్రిష్టుప్ 357
భావాన నీవే – భవ నాడి నీవే
రావాన నీవే – రస సృష్టి నీవే
జీవాన నీవే – చెలువమ్ము నీవే
నా వేల్పు నీవే – నవదీప్తి నీవే
మాణిక్యవీణా – మదిలోన నీకై
యానందమై య-త్యనురాగ మొందన్
తానమ్ము బాడన్ – దలపోయుచుంటిన్
సానందమై రా – సరసానుభూతిన్
ఈ యింద్రవజ్ర – మ్మెనలేని యంద-
మ్మై యిప్డు వెల్గెన్ – హరివిల్లు లొండై
యీ యాకసానన్ – హృదయమ్ము నింపెన్
నా యాశ పండెన్ – నగుమోము నిండెన్
ఇంద్రవజ్ర అను పదమునకు సంపూర్ణమైన వర్తులాకారములో ఉండే ఇంద్రధనుస్సు అని ఒక అర్థము కూడ ఉన్నది.  ఇట్టి ఇంద్రధనుస్సును మనము పర్వతాగ్రమునుండి కొండలోయలో, లేనియెడల జలపాతములు పడే చోటులలో చూడగలము.  ఆ అర్థముతో వ్రాయబడిన పద్యమే చివరి పద్యము.
ఈ ఇంద్రవజ్ర వృత్తములోని రెండు అర్ధ భాగములను తారుమారు చేసి వ్రాసినప్పుడు వచ్చిన వృత్తమునకు నేను శివరంజని అని పేరు పెట్టినాను.  శివరంజనికి ఒక రెండు ఉదాహరణలు –
శివరంజని – స/య/త/గగ, యతి (1, 7)
11 త్రిష్టుభ్ 268
శివరంజనీ రా – శ్రీరాగిణీ రా
భవమోచనీ రా – భావాంబుధీ రా
అవినాశినీ రా – ఆనందినీ రా
నవపుష్పిణీ రా – నాట్యోల్లసా రా
మధుచంద్రికా రా – మాధుర్యమా రా
సుధ బిందువా రా – శుభ్రాభ్రమా రా
మృదునాదమా రా – మేఘాలయా రా
మదనాంబికా రా – మందారమా రా
ఇలాటి మాత్రాగణముల అమరిక పారసీక ఛందస్సులో కూడ ఉన్నది.  దానిని ముతఖారిబ్ ముసమ్మన్ అస్రం అంటారు.  ఈ ముతఖారిబ్ ముసమ్మన్ అస్రం అమరిక ఇలాగుంటుంది: == / -== // == / -== . మన గురు లఘువుల పద్ధతిలో ఇది UUIUU / UUIUU అవుతుంది.  ఈ అమరికతో ఏ వృత్తము పేర్కొనబడలేదు. కాని ఇందులో సగమైన UUIUU అమరికతో పాదమునకు ఐదు అక్షరములు గల సుప్రతిష్ఠ ఛందములో లోలం అనే వృత్తమున్నది. లోలమునకు  ఉదాహరణలు –
లోలం – త/గగ, యతి లేదు
5 సుప్రతిష్ఠ 5
ఆ లక్ష్మి గాచున్
లోలా యనంగన్
లోలమ్ముపై భా-
షాలక్ష్మి యాడున్
లోలంబ పంక్తుల్
బూలందు జూడన్
లోలాకు లాడన్
లోలాక్షి రావా
UUIUU / UUIUU అమరికతోగల వృత్తపు లయ ఇంద్రవజ్ర వంటిదే.  కావున దీనికి దేవేంద్రవజ్ర అని పేరునుంచినాను.  దేవేంద్రవజ్రకు కొన్ని ఉదాహరణలు –
దేవేంద్రవజ్ర – త/మ/ర/గ, యతి, విరామయతి (1, 6)
10 పంక్తి 133
దేవేంద్రవజ్రాఽ-దిత్యాగ్నినేత్రా
శ్రీవాసుదేవా – శ్రీశా మహీశా
జీవాబ్జభృంగా – చిత్తప్రకాశా
కావంగ రావా – కాయమ్ము నీదే
అందాల తారా – ఆనందతీరా
మందారమాలా – మాణిక్యశైలా
కెందమ్మి పువ్వా – క్రీగంటి నవ్వా
ముందిందు రావా – మోహంపు నావా
నీ రాకకై నే – నిత్యమ్ము జూతున్
గారాలతోడన్ – గాళింది నీడన్
శ్రీరాగమాలన్ – జెల్వమ్ము బాడన్
చేరంగ రావా – చిత్రప్రభావా
ఇంద్రవజ్ర వృత్తపు లయతో మాత్రాగణములతో మీ ఆనందమునకై నేను మూడు చిత్ర గీతములను క్రింద అందిస్తున్నాను, విని ఆనందించండి –
1) చెంచులక్ష్మి చిత్రములో ఘంటసాల, జిక్కి పాడిన ఆనందమాయె అలినీలవేణి, అరుదెంచినావా అందాల దేవీ అనే పాట లయ ఇంద్రవజ్ర వృత్తమునకు చెందినదే.

2) బాటసారి చిత్రములో భానుమతి పాడిన ఓ బాటసారి నను మఱువకోయీ మజిలీ యెటైనా మనుమా సుఖాన ఛాయ కూడ ఇంద్రవజ్రవృత్తమునకు చెందినదే.
3) బయలుదారి కన్నడ చిత్రములో జానకి పాడిన బానల్లు నీనే భువియల్లు నీనే (గగనాన నీవే – భువిపైన నీవే) కూడ ఇంద్రవజ్రపు లయ కలిగినదే.

కూర్పరి: సత్యసాయి కొవ్వలి 
 
 
 
 
 
అందరికీ నూతన వత్సర, సంక్రాంతి శుభాకాంక్షలు. రెండు నెలల తర్వాత పదచంద్రికని సులభతరం చేసి ప్రవేశపెట్టాం.  ఇందులో 4 చిన్న మినీ గడులున్నాయి. దేనికదే పూరించువచ్చు.  అతి పెద్దపదంలో కేవలం 5 అక్షరాలే.
మొదటి బహుమతి: Rs.500
రెండవ బహుమతి: Rs.100 కినిగె గిఫ్ట్ కూపన్
సమాధానాలు పంపవలసిన ఆఖరు తేదీ: జనవరి 20 2014

అడ్డం    ఆధారం
1.            మన జానపద విలన్..ఎప్పుడూ రాజవాలని పధకాలే
4.            పేరుకి మినీ..రచనలో మెగా మిట్టూరోడు
7.            లేటయిందేమంటే చెప్పే కారణం
9.            6 నిలువుని కాపాడేవి
10.          అలనాటి..నవలా యుద్ధరంగం లోన పూబోడి
13.          పొలంలో పనోడు
15.          నడవడి కి వడదెబ్బ తగిలితే మధ్య, మాయం.
16.          ఎంత పెళ్ళామయినా ఇలా రమ్మని పిలిస్తే వస్తుందా?
17.          జొన్నైనా, మొక్కజొన్నైనా ఉండేది కండే
18.          అవును, లావుగా ఉన్నా సరే, డబ్బు.
20.          రసం. మతి పక్కన ఉంటే ఒక రాగం.
21.          కబళం
23.          మిలిటరీ హెయిర్ కటింగు
24.          ఏవిఎస్ కి ఇదే తృప్తి
26.          అలమారు
28.         తల తిక్క పనులకు వాసికెక్కిన నవాబు గారు
30.         ఈ మల్లికార్జునరావు గెంతులెయ్యడు. కధలు రాస్తాడు
నిలువు  ఆధారం
నిలువు  ఆధారం
2.            ఇంగ్లీషోడి మిధునం
3.            ఈగవక ముందు హీరో
5.            7 నిలువుకి కాలు లేక పోతే..
6.            కింద నుండైనా అవే కళ్ళు
7.            పెళ్ళికూతురితో పంపించేది
8.            ఇది నూర్చితేనే నోట్లోకి గింజలొచ్చేది
11.          దీనిమీద నడక.. సులువనా ఏంటి?
12.          ఇంగ్లీషోడికి చంద్రుడిని చూసి తినేవేళయింది
13.          నరసింహస్వామి తాగేది
14.          ఈవిడకి లేచిందే పరుగట
18.          ముందు ను ఉంటే ఫాలమవుతుంది.
19.          భాగ్యనగరంలో పెద్ద గుడి అమ్మదే
20.          మైసూరు అమ్మవారు
22.          ఆకులతో పాటు ఇవి కూడా ఉంటే కిళ్ళీ
24.          ముక్క ముక్క
25.          మందుశాల
27.          ఈగోపాలకృష్ణయ్య సారు వావి వరుస చూసే లాల పోసేవారు
29.          నవాబు గారి పెళ్ళాం
 
రచన: సూర్యదేవర రామ్మోహనరావు
suryadevaranovelist@gmail.com
http://www.suryadevararammohanrao.com/
– See more at: http://magazine.maalika.org/2013/12/04/%e0%b0%b8%e0%b0%82%e0%b0%ad%e0%b0%b5%e0%b0%82-7/#sthash.Fdr0xOmb.dpuf
suryadevaranovelist@gmail.com 
http://www.suryadevararammohanrao.com/
ఆ తర్వాత భారతి క్రయోనిక్స్ గురించి ప్రశ్నించడం మొదలెట్టింది. మరో పదినిమిషాల తర్వాత దూరంగా వెండి వెలుగుల తోరణంలాంటి దీపాల మధ్య వేంకటేశ్వరస్వామి దేవాలయం కనిపించింది.
“తిరుపతి వచ్చేశాం… ఎటు వెళ్ళాలో చెప్పింది దిశ.
“మనం వస్తున్నట్టు సవ్యసాచికి తెలుసా?” ప్రశ్నించాడు నవనీత్.
“నేను ఫోను చేసి చెప్పాను…” చెప్పింది దిశ. మరో పదిహేను నిమిషాల తర్వాత నెరబైలు గ్రామం పైభాగంలో గింగిర్లు కొట్టసాగింది హెలికాప్టర్.
కింద పొలాలల్లో అప్పటికే ఎన్నో గంటలనుంచి వున్న సవ్యసాచి తన జీపు లైట్స్‌ని డిప్ అండ్ డీమ్ చేస్తూ సిగ్నల్స్ యివ్వసాగాడు.
ఆ సిగ్నల్స్‌ను అందుకున్న జనరల్ నెమ్మదిగా హెలికాప్టర్‌ను కిందకు దించసాగాడు.
హెలికాప్టర్ కిందకు దిగిన వెంటనే-
అందరికీ సవ్యసాచిని పరిచయం చేసింది దిశ.
మరుక్షణంలో హెలికాప్టర్లో వున్న విశ్వంభరరావు శవాన్ని జీపులో పెట్టారు దిశ, భారతి, నవనీత్.
తను ఢిల్లీ తిరిగి ప్రయాణమవడానికి సిద్ధమయ్యాడు జనరల్ మెహతా.
“భారతీ! ఈ యంగ్ సైంటిస్ట్స్ ఆధ్వర్యంలో జరుగుతున్న కృషి సక్సెస్ కావాలని కోరుకుంటున్నాను” అని సవ్యసాచి చేతిని తన చేతిలోకి తీసుకుని…
“మానవ విజ్ఞాన శాస్త్రాన్ని మరో మలుపు తిప్పగలరని నమ్ముతున్నాను. ఐ విష్ యూ ఆల్ ది బెస్ట్. ఈ దేశాన్ని అవినీతిపరులు, స్వార్థపరులు, రాక్షసులు పరిపాలించగూడదు. విశ్వంభరరావులాంటి నీతిమంతులే పరిపాలించాలి. లేదంటే మన దేశప్రజలు అన్యాయమైపోతారు. అర్థాకలితో అలమటించి పోతారు. అలాంటి మహనీయుడ్ని చంపిన దుర్మార్గులెవరన్నది ఒక విశ్వంభరరావుగారికే తెలుసు. వారు తిరిగి బ్రతికి, వాళ్ళెవరనేది దేశ ప్రజలకు వివరించాలి. అప్పుడు ప్రజలే ఆ కిరాతకుల అంతు చూస్తారు. అందుకోసమైన మీరు విశ్వంభరరావుగార్ని బ్రతికించాలి. చీకట్లో దాగిన ఆ కుట్ర బట్ట బయలు కావాలి. ఎవరి స్వరూపాలేమిటో ప్రజలకు తెలియాలి. అందుకే నేనీ సాహసం చేశాను. అంతేకాదు, అర్హత వుండి, సామర్ధ్యం వుండి కూడా సర్వీస్‌లో వెనకబడి వున్న నన్ను గుర్తించి మిలటరీ జనరల్‌ని చేసింది వారే – వారి రుణాన్ని యిలా తీర్చుకున్నాను. మీకెప్పుడు ఏ సహాయం కావాలన్న ఒక్క ఫోన్‌కాల్ చెయ్యండి చాలు… బైదిబై మిస్టర్ సవ్యసాచీ! ఇప్పుడే. ఈ క్షణంలోనే, నేనొక నిర్ణయానికొచ్చాను. నన్ను మీ సంస్థలో సభ్యునిగా చేర్చుకోండి… ‘నా మరణానంతరం నా శవాన్ని మీరు క్రయోనిక్‌గా మార్చడానికి అంగీకరిస్తున్నాను” అన్నాడు మెహతా సీరియస్‌గా.
ఆ మాటకు సవ్యసాచి తపస్సు ఫలించిన మహర్షిలా ఆనందంగా నవ్వాడు.
“థాంక్యూ జనరల్….!” మరో రెండు నిమిషాల తర్వాత, హెలికాప్టర్ పైకి లేచింది. చీకట్లో హెలికాప్టర్ కనుమరుగయ్యేంత వరకు చూసి అందరూ జీపువైపు నడిచారు.
మరో పదినిమిషాల తర్వాత జీపు దట్టమయిన అడవిదారిలో చీకట్లను చీల్చుకుంటూ మృతసంజీవని కేసి దూసుకుపోసాగింది.
 
*      *     *      *     *
 
రాత్రి 2.30 నిమిషాలు దాటింది.
ఇన్ఫర్మేషన్ అండ్ పబ్లిక్ రిలేషన్స్‌కి చెందిన వీడియో ఫొటోగ్రాఫరు మధుచక్రవర్తి స్టూడియోలో వున్నాడు రుషికుమార్.
ఇండియన్ న్యూస్ రీల్ కోసం తను మధ్యాహ్నాం చిత్రీకరించిన ప్రసంగాన్నీ, మీటింగ్ దృశ్యాలను చూస్తున్నాడతను.
“మొట్టమొదటి బుల్లెట్ సౌండు వినగానే యూనిట్ చెదిరిపోయింది సార్… స్టాండ్‌ని అక్కడే వదిలేసి కెమెరాను పట్టుకుని పరుగెత్తాను…” చెప్పాడు మధుచక్రవర్తి.
“మీటింగుకొచ్చిన ప్రజల్ని చిత్రీకరించారా?” అడిగాడతను.
“కొన్ని పార్టులు మాత్రమే చిత్రీకరించాం సార్” ఆ పార్టుల్ని చూపిస్తున్నాడు మధుచక్రవర్తి.
కన్నార్పకుండా చూస్తున్నాడతను.
సడన్‌గా ఫౌంటెన్ కనబడడంతో ముందుకు వంగి రాజస్థాన్ గ్రామీణుల్ని చూడసాగాడు.
ఫౌంటెన్ గట్టుమీద వరసగా కూర్చున్న జనం… ఆ వెనుక అస్పష్టంగా కనిపిస్తున్న ఒక వ్యక్తి… తెరమీద ఆ దృశ్యం రెండు సెకనుల కాలం మాత్రమే వుంది.
మళ్ళీ రివైండ్ చేయించి చూశాడు.
ఆ ఫౌంటెన్ మధ్యనుంచే మర్డర్ పిస్టల్‌ని ఎయిమ్ చేశాడని నిర్ధారణ కొచ్చాడుగానీ….
ఆ వ్యక్తిని పోల్చుకోడానికి ఎక్కడా ఆధారం లభ్యం కాకపోవడంతో నిరుత్సాహానికి లోనయ్యాడతను.
మూడున్నర ప్రాంతానికి తన క్వార్టర్సు కొచ్చిన అతనికి మరి నిద్ర పట్టలేదు.
సరిగ్గా తెల్లవారుఝామున నాలుగున్నర గంటలకి రుషి క్వార్టర్సులోని పర్సనల్ ఫోను రింగయ్యింది.
కలతనిద్రలో వున్న అతను వెంటనే ఫోనందుకున్నాడు.
ఫోను చేసింది మిలటరీ జనరల్ మెహతా అని వెంటనే అర్థమయిందతనికి.
“ఎవ్విరిథింగ్ ఒకేనా సార్?” ఆందోళనగా అడిగాడతను.
“యా.. నువ్వోసారి వెంటనే బయలుదేరివస్తే బావుంటుంది” అన్నాడు మెహతా టెన్షన్ ఫీలవుతూ.
క్షణాల్లో బయలుదేరాడతను.. తననెవరూ ఫాలో అవ్వటం లేదని నిర్ధారించుకుని.
*     *    *   *    *
రుషి, మెహతా ఇద్దరూ కలిసి వెంటనే హాస్పిటల్ సూపరింటెండెంట్ ఇంటికి వెళ్ళారు.
“పి.యమ్.గారి డెడ్‌బాడీ సురక్షితంగా మృతసంజీవనీకి చేర్చబడినట్లేనా?” అడిగాడు డాక్టర్ ఆందోళనగా.”
ఈపాటికి ఆయన్ని తిరిగి బ్రతికించే ఏర్పాట్లు ప్రారంభమయ్యే వుంటాయి డాక్టర్” మెహతా చెప్పగానే మిగతా ఇద్దరూ వూపిరి తీసుకున్నారు.
“అయితే ఇప్పుడిక… వేరే డెడ్‌బాడీని సిద్ధంచేసి అదే పి.యమ్. మరణం గురించి బుల్లెటిన్ రిలీజ్ చేయాలి.”
“ఎస్…యు ఆర్ కరెక్ట్ డాక్టర్… బట్ ఇదే క్రూషియల్ టైమ్ – ఎవరికీ ఏమాత్రం అనుమానం రాకుండా డిక్లేర్ అవ్వాలి. ఆ వెంటనే రాజ్‌ఘాట్‌లో దహన సంస్కారాలు జరిగిపోవాలి” అన్నాడు రుషి.
“లక్ష్మిగా పి.ఎమ్. మీద హత్యా ప్రయత్నం జరిగిన టైమ్‌లో బాంబ్ బ్లాస్టింగ్స్ కూడా జరిగాయి కనుక.. పి.ఎమ్. డెడ్‌బాడీ గుర్తుపట్టలేనంతగా పాడయిపోయిందని, హాస్పిటల్ న్యూస్ బులెటిన్ ద్వారా చెప్పగలగాలి.. కమాన్ మూవ్… టు ది హస్పిటల్” అంటూ వేగంగా లేచాడు డాక్టర్.
*   *      *     *    *
సరిగ్గా ఉదయం 5.30కి పి.ఎమ్. విశ్వంభరరావుగారు చనిపోయినట్లు ధృవీకరిస్తూ, శవం గుర్తుపట్టలేనంతగా చిన్నాభిన్నం అయినందున విడిపోయిన అంగాల్ని ఒకటి చేసి స్టిచ్ చేయటం జరిగిందనే న్యూస్ బులెటిన్ రిలీజయ్యింది.
క్షణాల్లో ఆ వార్త దేశంలోనే కాక విదేశాలకు కూడా పాకిపోయింది.
దేశవ్యాప్తంగా ప్రజల గుండెల్లో విషాదం అలుముకుంది.
అంతటా, అన్నిటా విషాద చాయలు.. ప్రభుత్వ కార్యాలయాలపై జాతీయ జెండాలు ఎగిరితే… పి.ఎమ్ అభిమానుల గుండెలపై నల్ల బ్యాడ్జీలు ప్రత్యక్షమయ్యాయి.
దేశమంతటా తీవ్రమైన సంచలనం…
ఆందోళన, రాస్తారోకోలు, సంతాప సభలు.. దేశం యావత్తు స్తబ్ధతలో కూరుకుపోయింది.
అజనీష్ ఆశ్రమంలో ఆనందతరంగాలు వెల్లివిరిశాయి.
అజనీష్, ప్రతాప్‌సింగ్, అర్జున్‌చౌహాన్ శోభరాజ్‌ని మనసారా అభినందించారు.
అయినా శోభరాజ్ గుండెల్లో ఏదో అనుమానం… పి.ఎమ్ హౌస్ గార్డెనర్ రాజవేలు యిచ్చిన ఇన్ఫర్మేషన్ ప్రకారం పి.ఎమ్.ని తను హత్య చేసిన రోజే పి.ఎమ్ రెసిడెన్స్‌లోని బ్లడ్ బాటిల్స్ అదృశ్యం అయ్యాయి.
చిన్నాభిన్నమైన పి.ఎమ్. శరీరం కోసం బ్లడ్ బ్యాంక్‌లోని రక్తాన్ని వాడాల్సిన అవసరం ఎందుకొస్తుంది?
పి.ఎమ్ మరణ వార్తను ధృవీకరించటానికి ఇంత టైమెందుకు తీసుకోవాల్సి వచ్చింది?
అసలా శవం పి.ఎమ్.దేనా?
కాదని రుజువుచేసే శక్తి తనకు లేదు. అలా చేస్తే.. పి.ఎమ్. బ్రతికే వున్నారని రుజువు చేస్తే.. వేరే ఏర్పాట్లు చోటు చేసుకోగలవు. దాంతో ప్రతాప్‌సింగ్, అర్జున్‌చౌహాన్‌లు ఆశిస్తున్న పదవులు దక్కవు. దాంతో మరింత గందరగోళం చోటుచేసుకుంటుంది.
అంత ఆలోచన చేసినా శోభరాజ్ మౌనంగానే వుండిపోయాడు.
పి.ఎమ్. మరణవార్త ధృవీకరింపబడిన వెంటనే ప్రభుత్వ యంత్రాంగంలో కదలిక వచ్చి తదుపరి కార్యక్రమాలు వూపందుకున్నాయి.
*     *     *     *    *
విశ్వంభరరావు చివరి కోరిక ప్రకారం తన శవానికి రుషి తలకొరివి పెట్టాలని.. ఆయన బ్రతికుండగా ఆశించినట్లు… చాలామందికి తెలుసు.
అందుకే ప్రభుత్వ యంత్రాంగం అ విషయమై అతన్ని అర్థించగా అతనందుకు అంగీకరించలేదు. విధిలేక ప్రభుత్వ యంత్రాంగం ఎప్పుడో దూరమైపోయిన విశ్వంభరరావు పెద్ద కొడుకుని ఆ కర్మకాండలు నిర్వర్తించమని అడగ్గా.. తన తండ్రికి దేశ విదేశాల్లో ఆయన గౌరవార్ధం యిచ్చిన బహుమతుల్ని తనకివ్వాలనే షరతు విధించాడు.
ఆ బహుమతులతో ఒక మ్యూజియం ఏర్పాటు చేయాలనే దివంగత ప్రధాని ఆకాంక్షను విస్మరించి, ఆయన పెద్దకొడుకు కోరుకున్నట్లుగానే చేసేందుకు ప్రభుత్వ యంత్రాంగం సిద్ధపడింది.
ఆ శవం నిజానికి విశ్వంభరావుది కాదు గనుకే రుషి అందుకు అంగీకరించలేదు.
ఆ విషయాన్ని సీరియస్‌గా తీసుకుని తన అనుమానానికి బలం చేకూర్చుకున్నాడు శోభరాజ్. అదే రుషి చేసిన పెద్ద తప్పు..
రాజ్‌ఘాట్‌కు వెళ్లే రహదారికి ఇరువైపులా వేలాదిమంది జనం అశ్రునయనాలతో నించున్నారు.
అధికారిక లాంచనాలతో ప్రధాని విశ్వంభరరావు శవాన్ని స్మశాన వాటికకు తీసుకెళుతున్నారు. శవపేటికలో వున్నది విశ్వంభరావు శవం కాదని తెల్సిన వ్యక్తులు అక్కడ ముగ్గురే ముగ్గురున్నారు.
ఒకరు రుషి… రెండు ఆర్మీ జనరల్ మెహతా.. మూడు హాస్పిటల్ సూపరింటెండెంట్.
శవ యాత్రకు అర్జున్ చౌహాన్, ప్రతాప్‌సింగ్, ప్రాతినిధ్యం వహించారు.
ఆ కార్యక్రమం పూర్తికావడానికి అయిదు గంటల సమయం పట్టింది.
ఆ శవయాత్రలో శోభరాజ్ కూడా వున్నాడు. అతడు యాత్ర పొడవునా రుషికుమార్ కదలికల్నే గమనిస్తున్నాడు! ఆ విషయం రుషికి తెలియదు.
 
*     *    *    *    *
 
మరో రెండు గంటల తర్వాత…
అర్జున్ చౌహాన్ పార్టీ ప్రెసిడెంట్‌గా, అపద్ధర్మ ప్రధానిగా ప్రతాప్‌సింగ్ పదవీస్వీకారం చేశారు.
ఆ సందర్భంగా పార్టీ! నాయకులకు, పార్లమెంట్ సభ్యులకు విందు జరిగింది.
అందరూ వెళ్ళిపోయాక…
రాత్రి ఒంటిగంట సమయంలో…
ప్రతాప్‌సింగ్, అర్జున్‌చౌహాన్, శోభరాజ్ ముగ్గురే వున్నారు.
“ఒక అధ్యాయం పరిసమాప్తమైంది. ఎట్టకేలకు మన అధ్యాయం ప్రారంభమైంది” ఫారిన్ స్కాచ్‌ని సిప్ చేస్తూ అన్నాడు ప్రతాప్‌సింగ్ మహదానందంతో.
అంతవరకూ వాళ్లిద్దరితో మాట్లాడడం అస్సలు కుదరలేదు శోభరాజ్‌కి.
“నో మై ఫ్రేండ్స్… ఇంకా అధ్యాయం ప్రారంభం కాలేదు.. ఎందుకంటే – మీ ఆధ్వర్యంలో శవ దహనకాండ జరిగినా, విశ్వంభరరావు శవానికి మాత్రం దహనకాండ జరగలేదు.”
చిరాగ్గా చూశాడు అర్జున్ చౌహాన్.
“నువ్వెవడివిరా బాబూ! అంతా అయిపోయాక, శవం కాలి బూడిద అయ్యాక ఏమీ జరగలేదంటావు…. ముందు నువ్వు హాస్పిటల్లో చేరు” అసహనంగా అన్నాడు ప్రతాప్‌సింగ్.
“అందుకే ఈ దేశంలో రాజాకీయానికి కళ్ళ్లు, రాజకీయ నాయకుడికి బ్రెయినూ లేదని నేనంటాను. మీరిద్దరూ, మీ ఇద్దరితోపాటు వీరేంద్ర అజనీష్ అతి త్వరలో తీహార్ జైలుకెళ్ళబోతున్నారు.”
ఆ మాటకు ప్రతాప్‌సింగ్‌కు కోపం వచ్చింది.
“ఒరేయ్ శోభరాజ్…! ఇంతవరకూ నిన్ను బ్రతికించడం మాది తప్పు… నిన్ను ఆ వీరేంద్ర అజనీష్ మా మీద బ్లాక్‌మెయిల్‌కి వుపయోగించుకుంటున్నాడని అనుమానంగా వుంది.. కాదంటావా?”
శోభరాజ్ వాళ్ళ తెలివితేటలకు వికట్టహాసం చేశాడు.
“నో మై ఫ్రెండ్స్….! చెప్పింది వినండి. మీరు నన్ను నమ్మితే మిమ్మల్ని నేను ప్రమాదాన్నుంచి రక్షిస్తాను.”
“ఏంటో నీ డౌట్ చెప్పు.”
చెప్పడం ప్రారంభించాడు శోభరాజ్.
“నిజంగా విశ్వంభరావు చచ్చిపోయుంటే ఆయనకు బాగా సన్నిహితురాలైన న్యూట్రిషనిస్ట్ భారతి ఎందుకు శవయాత్రలో లేదు.. ప్రస్తుతం ఆమె ఎక్కడుంది? సడన్‌గా భారతి ఎక్కడకు మాయమయి పోయింది?”
ఆ డౌట్‌కి నషాలానికెక్కిన నిషా సర్రుమని క్రిందకు దిగిపోయినట్టయింది ఆ నేతలిద్దరికీ.
“రెండు  శవయాత్రలో రుషికుమార్ అంటీ ముట్టనట్టుగానే వున్నాడు తప్పించి పెద్దగా చొరవ చూపించలేదు. తలకొరివి పెట్టాల్సిన రుషి దానికెందుకు అంగీకరించలేదు! అతనికి విశ్వంభరరావంటే దేవుడితో కన్నా తండ్రితో సమానం. అయినా తలకొరివి ఎందుకు పెట్టలేదు? పైగా విశ్వంభరరావు కొడుకులూ, కూతుళ్ళకు ఎవరూ ఈ విషయాన్ని తెలియజేయలేదు.. వాళ్ల గురించి అతను కూడా పెద్దగా పట్టించుకోలేదు. రుషి కాదనటంతో ప్రభుత్వ యంత్రాంగమే హాడావిడిగా అయన పెద్దకొడుకుని రప్పించి.. అతని షరతులకు ఒప్పుకుని.. ఆ కార్యక్రమం జరిగేలా చూసింది.
నెంబరు త్రీ… రెడ్‌ఫోర్ట్‌లో జరిగిన బాంబింగ్స్‌లో తీవ్రంగా గాయపడిన ఇద్దరు ప్రామినెంట్ ఫ్రీడమ్ ఫైటర్సుని కూడా అదే రోజు విశ్వంభరరావుతో సహా ఆలిండియా మెడికల్ సైన్సెస్ యూనిట్‌లో చేర్చారు. అందులో ఒక ఫ్రీడమ్ ఫైటర్ శవం మాత్రమే బయటకు వెళ్ళింది… రెండో ఫ్రీడమ్ ఫైటర్కి ఎవరూ లేరు. కానీ ఆ శవం కనిపించలేదు. ఇంటెన్సివ్ కేర్ యూనిట్ రికార్డ్స్‌లో విశ్వంభరరావుతోపాటు ఆ ఇద్దరి పేర్లూ వున్నాయి. మార్చురీ రికార్డ్స్‌లో రెండు శవాల రికార్డ్శ్ మాత్రమే వున్నాయి. మూడో శవం ఏమైంది?”
అంతవరకూ కుదురుగా కూర్చున్న అర్జున్‌చౌహాన్ పక్కలో బాంబుపడ్డట్టు వులిక్కిపడి ప్రతాప్‌సింగ్ వైపు భయంగా చూశాడు.
“నెంబరు ఫోర్. నిన్నరాత్రి పదిగంటల ప్రాతంలో ఆలిండియా మెడికల్ సైన్సెస్ నుంచి ఒక అంబాసిడర్ కారు బయటికి వెళ్లింది. ఆ కారు ఆ హాస్పిటల్ సూపరింటెండెంటుది.. కానీ ఆ కార్ ని డ్రైవ్ చేస్తున్న వ్యక్తి రుషి కుమార్, ఆ పక్కన భారతి కూర్చుంది. ఆ కారులోనే విశ్వంభరరవుని బయటకు తీసుకెళ్లుంటారని నా అనుమానం.”
“విశ్వంభరరావుని బయటకు తీసికెళ్ళారా? అంటే.. రావు చని పోలేదా?” త్రుళ్ళిపడుతూ అన్నాడు ప్రతప్‌సింగ్.
“నో… నో… ఒపీనియన్ ప్రకారం రావు చనిపోలేదు. … చనిపోయినట్టు డ్రామా ఆడారు. రావు వర్గం జరిపిన కుట్ర అది. అతన్ని రహస్యంగా ఎక్కడికో తరలించి, బ్రతికించడానికి ప్రయత్నాలు జరుగుతున్నాయేమోనని నా అనుమానం.”
“నువ్వే అన్నావుకదయ్యా…. నీ బుల్లెట్ గురి తప్పదని, రావు చచ్చాడని” కోపంగా అన్నాడు చౌహాన్.
“అదే నాకూ అర్థం కాకుండా వుంది. అదే కాకుండా నిన్న రాత్రి సరీగ్గా అదే సమయంలో అర్మీకి చెందిన ఓ స్పెషల్ హెలికాప్టర్ జింఖానా గ్రౌండ్స్ నుంచి బయటకు వెళ్ళింది. ఆ హెలికాప్టరును స్వయంగా ఆర్మీ జనరల్ మెహతా నడిపారు.”
“”అంటే”
“హెలికాప్టర్లోనే విశ్వంభరరావుని తరలించారేమో?”
“నో… నేననుకోను.. ఆర్మీ జనరల్ హెలికాప్టర్ని నడపటమేమిటి నీబొంద.. ఐనా మెహతా ఆపద్ధర్మ ప్రధానిగా పదవి స్వీకరించిన మరుక్షణం నన్ను అభినందించిన వ్యక్తుల్లో అతనొకడు” ప్రతాప్‌సింగ్ అన్నాడు.
సరిగ్గా అదే సమయంలో లోనికి ప్రవేశించిన రమానాయర్ – భారతి పి.ఎ.
విశ్వంభరావు మర్డరు విషయంలో ఎక్కడి నుంచో వచ్చిన ఫోను గురించి రమానాయర్ని ప్రశ్నించాడు అర్జున్‌చౌహాన్.
తనకు తెలిసిన అన్ని విషయాలు చెప్పిందామె.
“దిశ అనే అమ్మాయి తిరుపతి నుంచి ఫోను చేసి, హెచ్చరించిందా? ఎవరా దిశ?”
అందరి పరిస్థితీ వేడినీళ్ళల్లో చేపలా వుంది.
“నిన్న ప్రైమ్‌మినిస్టర్ రెసిడెన్స్‌కి ఇద్దరు వ్యక్తులు వెళ్ళి భారతి గురించి, రుషికుమార్ గురించి అడిగి, రెడ్‌ఫోర్ట్ కెళ్ళారట సార్… వాళ్ళిదర్లో ఒక వ్యక్తి మగ, రెండో వ్యక్తి ఒక యువతి” చెప్పింది రమానాయర్.
పదిహేను నిమిషాలు గడిచాయి.
“ఆ అమ్మాయి దిశ అయితే.. తిరుపతి నుంచి వచ్చిందంటావ్? ఆ అమ్మాయి ఢిల్లీకి వచ్చాక చాలా పరిణామాలు జరిగాయి.. ఎవరా అమ్మాయి?”
మరో నలభై నిమిషాలు గడిచాయి.
రాత్రికి రాత్రి రంగస్థలం హర్యాన రోడ్‌లోని వీరేంద్ర అజనీష్ ఆశ్రమానికి మారింది.
అంతా విన్నాక వీరేంద్ర అజనీష్ చిరునవ్వుతో శోభరాజ్ వైపు చూశాడు.
“శోభరాజ్…! నువ్వు మరోసారి మర్డర్ ఎటెమ్ట్ చేయాల్సీ వుంటుంది.”
“మరోసారా.. ఎవర్నీ?” అడిగాడతను.
“విశ్వంభరరావుని” ఆ మాటకు భూకంపానికి ఎగిరిన వాళ్ళలా అయిపోయారు ఆ నేతలిద్దరూ.
“విశ్వంభరరావు బ్రతికే వున్నాడా?” ఇద్దరి నోటి వెంబడి ఒకే ప్రశ్న.
“కాదు.. నేను వూహించనదే నిజమైతే విశ్వంభరరావుని బ్రతికించడానికి ఎక్కడో ప్రయత్నాలు జరుగుతున్నాయి రహస్యంగా.”
“బ్రతికించే ప్రయత్నమా…?” నోరు వెళ్లబెట్టారిద్దరూ అప్పుడెప్పుడో అజనీష్ చెపిన క్రయోనిక్స్ విషయాన్ని వాళ్లప్పుడే మరిచిపోయారు.
“చచ్చినవాడు బ్రతకడం ఏమిటి.. ఇదేదో స్పీల్‌బర్గ్ సినిమాల వుంది” పిచ్చిగా బుర్ర గోకుంటూ అన్నాడు చౌహాన్.
“మరి మా పదవులు” ప్రశ్నించాడు ప్రతాప్‌సింగ్.
వీరేంద్ర అజనీష్ భుజమ్మీద పట్టుకండువాను సర్దుకుని శోభరాజ్ వైపు చూసి-
“రహస్యంగా ప్రాణాలు పోసుకునే విశ్వంభరరావు రహస్యంగానే చనిపోతాడు. ఇప్పుడే నాకర్థమైంది. ఔషధులకు నెలవైన తిరుపతి పరిసర ప్రాంతాల్లో మనిషిని బ్రతికించడనికి కృషి జరుగుతోందన్న మాట.
ఒక దెబ్బకు రెండు పిట్టలు.. శోభరాజ్! నీకు వుల్ పవర్స్ ఇస్తున్నాను వెళ్ళు. ఎన్ని ఆయుధాలు కావాలో తీసికెళ్ళు.. ఎంతమంది మనుషులు కావాలో తీసికెళ్ళు.
విశ్వంభరరావు బ్రతుకుతాడా అనేది చాలా చిన్న ఇన్సిడెంట్. మృత్యువుని జయించడం అన్నది చాల పెద్ద ఇన్సిడెంట్. అక్కడ జరుగుతున్న ప్రయోగాలు, మతానికి విరుద్ధమైనవి. ఆ ప్రయోగాలు జరగడానికి వీల్లేదు. ఆ ప్రయోగాల్లో వున్న సైంటిస్టులు.. వారికి సహాయం చేస్తున్న వ్యక్తులు, విదేశీ సంస్థలూ అన్నింటినీ భస్మం చేసెయ్. నీ వెనక నేనున్నాను. విలయాన్ని సృష్టించు. మతానికి అతీతంగా ఈ దేశంలో ఎవడూ మనుగడ సాగించలేదు” చివరి మాట అంటున్నప్పుడు వీరెంద్ర అజనీష్ గొంతు ఉద్రేకంతో ఊగిపోయింది.
“నీ ఆపరేషన్ ఈ క్షణం నుంచే స్టార్ట్ కావాలి” శాసించాడు అజనీష్.
శోభరాజ్ వెళ్ళిపోయాక నేతలిద్దరికీ అభయం ఇచ్చాడు అజనీష్.
“నిర్భయంగా మీ పనులు మీరు చేసుకోండి. ప్రధానిగా నువ్వు పదిలంగానే వుంటావు – భయపడకు” ఆశీస్సులందించాడు అజనీష్.
 
*   *    *    *   *
 
సరిగ్గా అదే సమయంలో న్యూఢిల్లీ నుంచి మద్రాసు వెళ్లే ఫ్లయిట్లో వున్నాడు రుషి.
అజనీష్ దగ్గర్నించి ఢీల్లికి రాగానే రుషికుమార్ గురించి ఎంక్వయిరీ చేసిన శోభరాజ్ రుషికుమార్ ఎయిర్‌పోర్టుకి వెళ్లాడని తెలియడంతో ఆలోచనలో పడ్డాడు.
వెంటనే ఎయిర్‌పోర్టుకి వెళ్ళి ఎంక్వయిరీ చేశాడు. ఆ పేరుగల వ్యక్తులెవరూ మద్రాసు వెళ్లిన ప్లయిట్లో లేరని డ్యూటీ అఫీసరు చెప్పాడు.
అతను మద్రాసుకి మారుపేరుతో వెళ్ళుంటాడని వూహించడానికి ఇంటర్నేషనల్ క్రిమినల్ శోభరాజ్‌కి కొన్ని సెకన్లు మాత్రమే పట్టింది.
తలకోన ఫారెస్ట్….
మృతసంజీవని క్రయోనిక్స్ సంస్థలోని ప్రతి లేబరేటరీని భారతికి చూపిస్తోంది డా!!విజేత.
డా!!వంశీ ఒకచోట సీతాకోక చిలుకల మీద ఎక్స్‌పరిమెంట్స్ చేస్తున్నాడు. అక్కడక్కడ పెద్ద పెద్ద గ్లాస్ బాక్సుల్లో చిన్న సైజు గాలిపటాల్లా వేలాడుతూ రకరకాల సీతాకోక చిలుకలు కనిపించాయి.
“చనిపోయిన సీతాకోక చిలుకల్ని బ్రతికిస్తారా?” అడిగింది భారతి డా!!వంశీని ఆశ్చర్యంగా చూస్తూ.
“ఆ ప్రయత్నంలో భాగమే.. ప్రస్తుతం బట్టర్ ఫ్లైస్ రెక్కల్లోని వెరైటీ కలర్స్‌కి జీన్సే కారణమని మా ప్రయోగాలు రుజువు చేశాయి. ఇప్పట్తికీ ఈ విషయంలో అమెరికా, మాడిస్న్‌లోని విస్కాన్‌సిన్ యూనివర్శిటీ సైంటిస్ట్స్ కృషి చేస్తున్నారు. వారికంటే మనం ఒకడుగు ముందుకు వేశాం”
“రెక్కలమీద రంగులెలా వస్తాయో చెప్తారా?” ఆసక్తిగా అడిగింది భారతి. ఆమెకదంతా అయోమయంగా వుంది. నమ్మాలో లేదో తెలీటం లేదు.
“రెక్కల పైభాగంలో ఆప్టెరస్ జన్యువు, కింది భాగంలో ఇన్స్‌వెక్టెట్ జన్యువు పనిచేస్తాయి. రెక్కల ఆకారాన్ని తీర్చిదిద్దడంలో వింగ్‌లెస్ జన్యువు తోడ్పడుతుంది. అనవసరమైన భాగాల్లోని కణాలు మరణించేలా ఈ జన్యువు ఆదేశమిస్తుంది. రెక్కల మూలం నుంచి అంచుల వరకూ నిలువుగా, అడ్డంగా ఆకుల్లోలా ఈనెలుంటాయి. ఆ ఈనె అందమైన గ్రాఫ్ పేపరులా కనిపిస్తుంది. ఒక ఆర్టిస్టు ఎలా స్కెచ్ గీసుకుంటాడో, అలా జన్యువులు రంగులతో డిజైన్లు వేస్తాయి. రెక్కలమీద ప్రత్యేక ఆకర్షణగా నిలిచే ‘ఐ స్పాట్స్’ను డిస్టల్ వెల్ అనే జన్యువు రూపొందిస్తుంది. రంగులకు సంబంధించిన రసాయనాలన్నీ అది తినే మొక్కల భాగాలనుంచి అందుతాయి. ప్రస్తుతం రంగుల అభివృద్ధికి, వాటి కలయికలకు సంబంధించిన జన్యువులను గురించే ఎక్స్‌పరిమెంట్స్ జరుగుతున్నాయి. ఈ జెనెటిక్స్ ప్రోగ్రాం గురించి పూర్తిగా తెలుసుకున్నాక చలనదశమీద ప్రయోగాలు నిర్వహిస్తాం” చెప్పాడు వంశీ.
“వెరీ ఇంట్రెస్టింగ్” విజేతతో పాటు ముందుకడుగేసింది భారతి. ఇంకో గ్లాస్ క్యూబిక్‌లోని తీసికెళ్లి అక్కడా డా!!సమీర్‌ను పరిచయం చేసింది విజేత.
వరసగా పెద్ద పెద్ద సైజు గాజుకుప్పెల్లో రకరకాల ఎముకలున్నాయి.
అక్కడ జరిగే పరిశోధనల గురించి వివరించాడు సమీర్.
“తరతరాలుగా మనుష్యుల శరీరంలో రోగకారక సూక్ష్మజీవులు, వైరస్‌లు కొనసాగుతున్నాయి. పరిస్తితుల ప్రాబల్యం వల్ల ఇది అప్పుడప్పుడు వికృతంగా మారడం సహజం. అందుకోసం ప్రపంచవ్యాప్తంగా శాస్త్రజ్ఞులు పురాతన రక్తనమూనాల కోసం అన్వేషణ జరుపుతున్నారు. ఇందులో భాగంగా స్కాట్‌లాండ్ సైంటిస్ట్ ఎడ్.లూయూస్ మానవ డి.ఎన్.ఎను కనుకున్నారు. ఆ డి.ఎన్.ఏ.లో 300 ప్రోటీన్ బేస్‌లున్నట్లు గుర్తించడం జరిగింది. వాటిలో జీవ రసాయన చర్యలని నిర్దేశించే సమాచారం కేవలం మూడు నుంచి అయిదు శాతం ‘బేస్’ల వద్ద మాత్రమే లభించింది. మిగతా శాతం బేస్‌ల గురించి ఇక్కడ మేం పరిశోధిస్తున్నాం.
శరీరంలో చాలా జన్యువులు, వ్యర్థ జన్యువులుగా వున్నప్పుడు ఆవెందుకు అంతరించిపోలేదు? ఆ జన్యువులు వ్యర్థ జన్యువులు కావని, రిక్త జన్యువులని కాలిఫోర్నియా ఇనిస్టిట్యూట్ ఆఫ్ టెక్నాలజీ సైంటిస్ట్ డా!!రాయ్, జె బ్రిట్టన్ వెల్లడించాడు. మానవ శరీరంలో క్రియాశీల జన్యువులతో పాటు రిక్త జన్యువులు కూడా తమ రసాయన నిర్మాణాన్ని నిలబెట్టుకుంటూ వస్తున్నాయి. ఈ రిక్త జన్యువులు జీవ పరిణామానికి ఆధారంగా రిజర్వాయరుగా నిలవడమే కాకుందా జన్యువులకు నెలవైన క్రోమోజోములకు కవచంలా పనిచేస్తాయి. జీవ రసాయనిక చర్యలన్ని నిర్దేశించే ప్రోటీన్లను నియంత్రించేది జన్యువులే. ఈ విషయంలో కొన్ని సందేహాలకు సమాధానాలు దొరకాల్సిన అవసరం వుంది. ఈ ఎక్స్‌పరిమెంట్స్ అన్నీ ఒక్క కొలిక్కి వస్తే హైపటైటిస్, సిఫిలిస్, ట్యుబర్కులోసిన్, లెప్రసీలతో పాటు ఎయిడ్స్‌ను నయం చేయడం కూడా చాలా సులభం.”
“నేను సైన్స్ స్టూడెంట్‌ని కాను” అంది భారతి
“అంటే… నువ్వు చెప్పింది ఆవిడకేమీ అర్థం కాలేదని అర్థం” సమీర్‌తో నవుతూ అనేసి ముందుకు కదిలింది డా!!విజేత.
“ప్రస్తుతం ఎయిడ్స్‌మీద మేం పరిశోధనలు చేస్తున్నాం. అందుకు కారణం…. ఇటీవల మేం ఒక చనిపోయిన వ్యక్తిని బ్రతికించాం. ఆ వ్యక్తి బ్రతికాడు. కానీ అతనికి ఎయిడ్స్ వ్యాధి వుంది. ఈ కారణంగా అతన్ని మేం చంపేశాం.”
“చచ్చిపోయిన వ్యక్తి బ్రతికాడా?” విప్పారిన నేత్రాలతో అడిగింది భారతి. ఆ విషయాన్ని ఆమె నమ్మలేకపోయింది.
“ఎస్! మిమ్మల్ని నమ్మించాలంటే మీకు ఆ కేసెట్ చూపించడం చాలా అవసరం” కాన్ఫరెన్స్ హాల్లోకి తీసుకెళ్లింది భారతిని విజేత.
కేసెట్ లైబ్రరీలోంచి ఓ వీడియో కేసెట్‌ను తీసి వి.సి.ఆర్.లో ఇన్సర్ట్ చేసి స్విచాన్ చేసింది.
పావుగంట గడిచింది.
చనిపోయిన పిల్లి బ్రతకడం, మళ్ళీ చనిపోవడం, చనిపోయిన వ్యక్తి బ్రతకడం, చనిపోవడం చూసి దిగ్బ్రాంతి చెందింది.
ఒక కొత్త లోకంలోకి వచ్చినట్టుగా వుంది భారతికి.
“ఈ విషయాలు న్యూస్‌పేపర్సులో ఎందుకు రాలేదు?” ఆశ్చర్యంగా పశ్నించిందామె.
“ఇవ్వన్నీ మా కోసం చేసుకున్న ఎక్స్‌పరిమెంట్స్… ప్రజల కోసం చేసే ఎక్స్‌పరిమెంట్స్… ఇప్పుడు చేపడుతున్నాం” చెప్పింది విజేత.
“మానవజాతి కోసం మృత్యువును జయించడం కోసం కృషి చేస్తున్న మీరు అడవి దొంగల్లా బ్రతకడం ఏం బాగాలేదు. మీరు ప్రభుత్వానుమతితోనే ఈ ఎక్స్‌పరిమెంట్స్ చేయొచ్చు గదా?” ప్రశ్నిచింది భారతి.
అక్కడ స్ట్రెచర్‌మీద దివ్యానందస్వామి శవం చిల్లర్‌గా మారి వుంది. మరో గ్లాస్ క్యూబిక్ దగ్గరకొచ్చింది.
ఇన్సులేటెడ్ బాక్స్ నుంచి విశ్వంభరరావు శవాన్ని పైకి తీస్తున్నాడు డా!!నవనీత్. పక్కనే వున్న సవ్యసాచి హెల్ప్ చేస్తున్నాడు. ఆ శవాన్ని చూస్తూనే బావురుమంది భారతి.
ఆమెని కన్సోల్ చేయడానికి విజేతకి చాలా కష్టమైపోయింది.
“ఆపరేషన్ ఎన్నిగంటలకు ప్రారంభమౌతుంది?” ప్రశ్నించింది భారతి తేరుకుంటూ.
“మరో రెండు గంటలకు” చెప్పింది విజేత.
అప్పుడు ఉదయం సరిగ్గా పదిగంటలైంది.
*    *    *   *    *
నెల్లూరులోని ఒక పల్లెటూరు..
ఆ పల్లెటూరుకి రోజుకి రెండుసార్లు మాత్రమే బస్సు సౌకర్యం వుంది. ఉదయం తొమ్మిదిగంటలు దాటింది. ఆ పల్లెటూరు నుంచి నెల్లూరొస్తున్న బస్సులో జనం తక్కువగా వున్నారు. సన్నని చలిగాలి.
పైటచెంగును భుజాల చుట్టూ కప్పుకుంటూ అంది వసంత గిరీష్ కుమార్‌తో.
“మనల్ని చూడగానే దిశ షాక్ తింటుంది కదూ?”
“సర్‌ప్రైజ్ చేయడానికే వెళుతున్నాం కదా” ఆమె చేతిని తన చేతిలోకి తీసుకుంటూ అన్నాడు గిరీష్.
“తిరుపతి నుంచి డైరెక్టుగా ఢిల్లీలో వుంటున్న మీ బ్రదర్ దగ్గరకు వెళదామంటున్నావ్ కదా.. తిరుపతి నుంచి డైరెక్ట్ ట్రైనుందా?” గాలికి నుదుట మీద పడుతున్న ముంగురులను పక్కకు తోసుకుంటూ అంది వసంత.
“అమ్మాయిగారిని సాదాసీదాగా ట్రైన్లో తీసికెళితే బావుంటుందా? అందులోనూ వెళ్ళేది ప్రైంమినిస్టర్ చీఫ్ సెక్యూరిటీ ఆఫీసర్ ఇంటికి. అందుకే ఫ్లయిట్లో వెళ్తాం.”
“ఫ్లయిట్!?” వసంత అంతకు పూర్వం ఎప్పుడూ ఫ్లయిట్ ఎక్కలేదు. ఆనందోద్వేగంతో అతనివైపు చూసింది. అప్పుడే ఆ బస్సు విలేజ్ రోడ్డుని వదిలి సిటీ రోడ్డుమీద కొచ్చింది.
అదే సమయంలో సిటీ రోడ్డుమీద నుంచి ఇంకో బస్సు విలేజ్ రోడ్డు మలుపు తిరుగుతోంది.
ఆ బస్సులో కేవలం అరడజనుమంది వ్యక్తులు మాత్రమే వున్నారు. ఆ వ్యక్తుల్లో ఒక వ్యక్తి శోభరాజ్! ఆ బస్సు మరో పావుగంట తర్వాత గ్రామంలో చెట్టుకింద ఆగింది. శోభరాజ్ భుజానికున్న హేండ్ బ్యాగ్‌తో దిగి వూళ్ళోకి అడుగుపెట్టాడు.
నెల్లూరు రైల్వేస్టేషన్ కోలాహలంగా వుంది. అప్పుడే హైదరాబాద్ నుంచి తిరుపతి వెళుతున్న వెంకటాద్రి ఎక్స్‌ప్రెస్ వచ్చి ఆగింది. ఫస్ట్‌క్లాస్ కంపార్ట్‌మెంటులోకి ఎక్కి కూర్చున్నారు వసంత, గిరీష్.
ట్రైను బయలుదేరడానికి ఇంకా మూడు నిమిషాల టైం మాత్రమే వుంది. ఫ్లాట్‌ఫారం మీదకు పరుగు పరుగున వచ్చాడు శోభరాజ్.
ఒక్కొక్క కంపార్టుమెంటునీ గబగబా చూసుకుంటూ ముందుకు పరుగెడుతున్నాడు.
అతని జేబులో అంతకుముందే ఆ పల్లెటూళ్ళో గిరీష్ ఇంట్లో సంపాదించిన గిరీష్ – వసంతల ఫోటో వుంది.
*     *     *     *     *
విశ్వంభరావు దారుణ హత్యను ఖండిస్తూ దేశవిదేశాల ప్రముఖులు సంతాపాలు…. సందేశాలు..
మరోపక్క చిరునవ్వులు చిందిస్తున్న క్రొత్త ప్రధాని ప్రతాప్‌సింగ్.
“పూర్తిస్థాయి ప్రధానిగా ప్రతాప్‌సింగ్” ఎడం పక్కన త్రిబుల్ కాలమ్ ఇటమ్.
గబగబా ఆ వార్తను చదివాడు రుషి.
అతని వళ్ళు కుతకుతలాడిపోయింది.
ప్రతాప్‌సింగ్‌కి మరో పదిమంది పార్ల్లమెంటు సభ్యుల మద్దతు దొరికితే పూర్తిస్తాయి ప్రధానిగా ఎన్నిక కావడానికి మెజారిటీ లభిస్తుంది. అందుకు దేశ రాజధానిలో జరుగుతున్న తతంగం గురించి విపులంగా వుంది. ఆ వార్త చివరి వాక్యం అతన్ని ఆకర్షించింది.
తన మెజారిటి నిరూపించుకోడానికి ప్రతాప్‌సింగ్ మరో నలభై ఎనిమిది గంటల గడువు కోరగా అందుకు రాష్ట్రపతి తమ ఆమోదాన్ని తెలిపారు. గడువు లోపల పూర్తి సభ్యుల మద్దతుతో ప్రతాప్‌సింగ్ ప్రధానిగా అధికారం చెపట్టే అవకాశం వుంది.
నలభై ఎనిమిది గంటలు!
హత్య జరిగి పూర్తిగా రెండ్రోజులు కాలేదు. అందరూ విశ్వంభరరావుని మర్చిపోయారు.
కుతకుతలాడిపోతోంది అతని వళ్ళు.
ఈ అధికార దాహానికి, ఈ కుట్రల ప్రజాస్వామ్యానికి తను అంతిమ గీతం పాడలేడా?
ఈ దేశంలోని రాజకీయనాయకుల నగ్న స్వరూపాన్ని తను ప్రపంచము ముందుంచలేడా?
జరిగిన సంఘటనలన్నీ అతని కళ్లముందు తిరుగుతున్నాయి.
ఎయిర్‌పోర్టులోంచి బయటికొచ్చి టాక్సీ ఎక్కాడతను. టాక్సీ తిరుపతి రోడ్లో వెళుతోంది.
అతని మదిలో విశ్వంభరరావు… శవంగా మారిపోయిన విశ్వంభరరావు మెదిలారు.
విశ్వంభరరావు బ్రతుకుతారా? ఇప్పటికే అతను మనిషి మృత్యువును జయించడాన్ని విశ్వసించలేక పోతున్నాడు.
కనీ ఎక్కడో… ఏ మూలో… చిన్న అలలా కదులుతున్న నమ్మకము.
అందుకే అతను తలకోన ఫారెస్టుకు వెళుతున్నాడు.
విశ్వంభరరావు బ్రతకడని తెల్సిన మరుక్షణం తనేం చేయాలో అప్పటికే నిర్ణయానికొచ్చాడు రుషికుమార్.
ఫస్ట్‌క్లాస్ కంపార్టుమెంటు నిశ్శబ్దంగా వుంది. సీజన్ కాకపోవడం వల్ల ఎక్కువ జనం లేరు.
వసంత ఏదో మేగజైన్‌ని తిరగేస్తోంది. డైలీ పేపర్ని చూస్తున్నాడు గిరీష్.
“మనం ఢిల్లీ ప్రోగ్రామ్‌ని పోస్టుపోన్ చేసుకుంటే బావుంటుందేమో” అన్నాడతను.
“ఏం?”
“చూడు… ప్రధాని విశ్వంభరరావుగారు హత్యతో దేశమంతా ఎలాగుందో… బంద్‌లూ.. హర్తాళ్ళూ… కర్ఫ్యూలూ… రెండోపక్క కొత్త ప్రధాని పదవీ స్వీకరణ… ఈ గొడవల్లో అన్నయ్య బిజీగా వుంటాడు.”
“మీ అన్నయ్య వెనక తిరగడానికి వెళుతున్నామా మనం.. మీ అన్నయ్యను చూసి.. తర్వాత ఆగ్రా, కాశ్మీర్…” ఏదో చెప్పబోయింది వసంత.
“హనీమూన్ అయిపోయింది కదమ్మడూ! మళ్ళీ ఎక్కడికి?” పేపర్ని పక్కన పడేసి ఆమె జడను లాగుతూ అన్నాడతను.
“రెండో హనీమూన్‌కి నాధా” ఆమె అతడి వళ్ళో తలపెట్టుకుంటూ అంది నవ్వుతూ.
నెమ్మదిగా అతని చేయి ఆమె భుజాల మీద పడింది.
“ఏమిటీ చొరవ తీసుకుంటున్నారా? ఇది ట్రైనండీ బాబూ! ఇల్లూ కాదు, మన తోటలూ కాదు.”
“తోటల్లో ఎంతో హాయిగా వుంది కదూ?” అన్నాడతను.
ఏదో జవాబు చెప్పబోతూ యధాలాపంగా డోరువైపు చూసి అక్కడదే పనిగా నుంచొని తమ వైపే చూస్తున్న వ్యక్తిని చూడగానే బిత్తరపోయి అతని వడిలోంచి లేచిపోయింది వసంత.
జేబులోంచి టికెట్ తీయబోయాడు గిరీష్.
మిస్టర్ గిరీష్! మీతో రెండు నిమిషాలు మాట్లాడాలి… బయట కొస్తారా?”
ఆ అపరిచిత వ్యక్తి అలా పిలవడం ఆశ్చర్యంగా వుంది. అయినా వసంత వైపు చూస్తూనే క్యూబిక్‌లోంచి బయటికొచ్చాడతను.
ప్యాకెట్లోంచి మార్ల్‌బోరో సిగరెట్ తీసి గిరీష్‌కి ఆఫర్ చేశాడు. అతని తీసుకోకపోవడంతో తనొకటి తీసుకుని వెలిగించి అడిగాడు శోభరాజ్.
“మీ బ్రదర్ రుషికుమార్ ఎక్కడున్నాడు?”
“ఢీల్లీలో.”
“ఢిల్లీలో లేడు… అందుకే ఇంతదూరం వెతుక్కుంటూ రావల్సి వచ్చింది.”
“మా అన్నయ్య ఢిల్లీలో లేడా? ఎక్కడికెళ్ళాడు? ఆశ్చర్యంగా ప్రశ్నించాడతను.
“ఎక్కడికెళ్ళాడో… ఎందుకెళ్ళాడో నీకు తెలుసు. చెప్పేస్తే నువ్వు బ్రతికి పోతావ్” శోభరాజ్ గొంతులో కాఠిన్యం చోటు చేసుకుంది.
“నాకెలా తెలుస్తుంది?” అతనికి అంతా అయోమయంగా వుంది.
“నెల రోజులక్రితం మీ అన్నయ్య నీకో ఉత్తరం రాశాడు… అవునా? అతి త్వరలో ఓ ఇంపార్టెంట్ వర్క్ మీద వస్తున్నానని రాసాడు జ్ఞాపకం వుందా?”
అవును.. తను అన్నయ్యకు పెళ్ళి విషయం తెలియజేస్తే రిప్లయ్ రాస్తూ ఏదో విషయం రాశాడు. ఆ లెటర్ సంగతి వీడికెలా తెల్సింది? ఇంతకీ వీడెవడు?
“ఏంటాలోచిస్తున్నావు… నాకా లెటర్ గురించే కాదు చాలా విషయాలు తెలుసు.”
అంతవరకూ నెమ్మదిగా మాట్లాడిన శోభరాజ్ చాలా దగ్గరగా వచ్చాడు… వికృతంగా నవ్వాడు.
“కరెక్టు ఇన్ఫర్మేషన్ చెప్పావో బ్రతికిపోతావ్. ఎందుకో తెల్సా – నాకు మనుషుల్ని చంపడం హాబీ.”
“ఐ డొంట్ నో ఎనిథింగ్… గెటౌట్” కోపంగా చెప్పి ముందు కెళ్ళబోయాడు గిరీష్.
సరిగ్గా అదే సమయంలో లోనికొస్తున్న టికెట్ కలెక్టర్ ఆ దృశ్యాన్ని చూశాడు.
గిరీష్‌ని పట్టుకోడానికి ముందుకొస్తూ ప్యాంటు జేబులోంచి నైఫ్‌ని తీసి బటన్ ప్రెస్ చేశాడు శోభరాజ్.
అతని చేతిలోని కత్తిని చూడగానే సీట్లోంచి లేచి భయంగా, పెద్దగా కేకలేయసాగింది వసంత.
“సేవ్ మీ… సేవ్ మీ….” అరుస్తూ పరుగెడుతున్నాడు గిరీష్.
ఏదో జరగబోతోందన్న ఉద్దేశ్యంతో టిక్కెట్ కలెక్టర్ ట్రైన్‌ని ఆపడానికి చైన్ మీద చెయ్యి వేశాడు.
సరిగ్గా అదే సమయంలో అతన్ని దాటుకుంటూ బాత్‌రూమ్ దగ్గరకు పరిగెత్తాడు గిరీష్. వెంటనే చెయిన్ లాగాడు టిక్కెట్ కలెక్టర్…. ట్రైన్ వేగం క్రమంగా తగ్గిపోసాగింది. గిరీష్ వెంబడిస్తున్న శోభరాజ్‌కి అడ్డంగా వచ్చాడు టిక్కెట్ కలెక్టర్. తన మీద పడుతూ తనని ప్రశ్నిస్తున్న టిక్కెట్ కలెక్టర్ వైపు ఒక్క క్షణం చూశాడు. ఎక్కడా ఏ మాత్రం టైమ్ వేస్ట్ చెయ్యడం, తన షెడ్యూల్‌కి విరుద్ధంగా జరగడానికి యిష్టపడని శోభరాజ్… కుడిచేతిలోని కత్తి కసుక్కున టిక్కెట్ కలెక్టర్ పొత్తికడుపులో దిగబడింది. టిక్కెట్ కలెక్టరు విహ్వలంగా కేకవేస్తూ కిందపడిపోయాడు. సరిగ్గా అదే సమయంలో గిరీష్ ట్రైన్‌లోంచి కిందకు దూకడం, ఆ వెనకే పరుగెత్తుకొస్తున్న వసంత కూడా కిందకు దూకి పక్కనున్న పంట చేలగట్ల మీంచి పరుగెత్తడం అంతా క్షణాల్లో జరిగిపోయింది. ఫస్ట్‌క్లాస్‌లోని కొంతమంది వ్యక్తులు శోభరాజ్ వెనకపడ్డారు. అతని రెండో వైపుకి పరుగెత్తాడు.
కానీ ఎవరికీ దొరకలేదు.
టిక్కెట్ కలెక్టరుని హాస్పిటల్‌ను తీసుకెళుతున్న సమయంలో అతను ప్రాణాలు విడిచేశాడు. అతన్ని హాస్పిటల్‌కి తీసుకెళుతున్న వ్యక్తుల్లో నందిగామకు చెందిన నిరుద్యోగ యువకులు కామేశ్వర్, రమేష్ వున్నారు.
వాళ్ళిద్దరూ శోభరాజ్‌ను చాలా దగ్గరగా చూసిన వ్యక్తులు.
 
*    *   *     *   *
 
ఢిల్లీలో ప్రతాప్‌సింగ్ ఆపద్ధర్మ ప్రధాని పదవి నుంచి ప్రధాని పదవిని చేపట్టడనికి సరిగ్గా నలభై ఆరు గంటల టైముంది.
సరిగ్గా అదే సమయంలో-
తలకోనలోని మృతసంజీవని క్రయోనిక్స్ సంస్థలో చిల్లర్‌గా మార్చిన విశ్వంభరరావు శవాన్ని లిక్విడ్ నైటోజన్‌లోంచి బయటకు తీసి స్ట్రెచర్‌మీద పడుకోబెట్టి ఆపరేషన్‌కోసం లేబరేటరీలోకి తరలిస్తున్నారు?
డా!!విజేత సారధ్యంలో జరగబోయే ఆపరేషన్‌కి డా!!నవనీత్, వంశీ, సమీర్ సహకరిస్తున్నారు
సరిగ్గా అదే సమయంలో డా!!సవ్యసాచి చాంబరులో ఆయనకెదురుగా కూర్చుంది భారతి.
ఆమె సందేహాలకు సమాధానం చెపుతున్నాడు సవ్యసాచి.
“మృత్యువు జయించడమే పునర్జన్మ అంటారా? అడిగింది ఆమె.
‘మృత్యువు వేరు. పునర్జన్మ వేరు. ఒక వ్యక్తి చనిపోవడంతో మృత్యు ప్రక్రియ ముగుస్తుంది. ఆ వ్యక్తి చనిపోయాక కొత్త ఆత్మను వెతుక్కుని మళ్ళీ జీవించడమే పునర్జన్మ.
“మీరు ఆపరేసన్ చేసి బ్రతికించాలని చూస్తున్న వ్యక్తులు పునర్జన్మ పొందినట్టా?” చాలా కీలకమయిన ప్రశ్న వేసింది ఆమె.
“కాదు! ఒకే మనిషిని చనిపోయాక బ్రతికించడం పునర్జన్మ కాదు- ఈ విషయంలో మాక్కూడా కొన్ని నిర్దుష్టమయిన సందేహాలున్నాయి. పునర్జన్మ దేహానికి సంబంధించిన విషయం కాదని, మన ప్రాచీనులు చెపుతున్నారు. ఒకప్పుడు ఆత్మ వేరు, దేహం వేరుగా భావించేవారు. ఈ క్రయోనిక్స్ ప్రయోగాల ద్వారా, ఆ రెంటి మధ్యనున్న అంతరం తొలగిపోతుందని నా విశ్వాసం.
ప్రస్తుతం విశ్వంభరరావు శవానికి భౌతికంగా చైతన్యం కలిగించే ప్రక్రియ జరుగుతోంది. దీనినే పోయిన ప్రాణాన్ని తీసుకురావడం అనుకుంటే, విశ్వంభరరవు చనిపోయినప్పుడు ఆ చైతన్య శక్తి ఎక్కడికి వెళ్ళింది? మళ్ళీ ఎలా వస్తుంది? దానినే మన పూర్వులు ఆత్మ అని అన్నారా?
మా క్రయోనిక్ సంస్థ మృత్యువుకిచ్చే నిర్వచనం అదే… అందుకే విశ్వంభరరావుకి జరుగుతున్న ఆపరేషన్ మొత్తం మానవాళి చరిత్రలో అధ్బుతమైన సంచలనమైన మలుపుకి కారణమౌతుంది” ఆ మాటల్లో విశ్వాసం వుంది.
మళ్ళీ చెప్పడం ప్రారంభించాడు సవ్యసాచి.
“పునర్జన్మ వేరు, ఫాస్ట్‌లైవ్ రిగ్రెషన్స్ వేరు-పాత జన్మకు సంబంధించిన జ్ఞాపకాలను ఫాస్ట్‌లైవ్ రిగ్రెషన్స్ అంటారు. ఇందుకు సంబంధించి మహాత్మా గాంధీ అనుభవం ఒకటుంది. మాహాత్మాగాంధీకి శాంతిదేవి అని ఓ మహిళ పరిచయమయ్యారు. ఆమెకు గతజన్మ జ్ఞాపకాలు ఎక్కువగా వుండేవి. గతజన్మ సంతానం ఆమె వద్దకు వస్తుండేవాళ్ళు – తన సంతాన మంచి చెడ్డలు, స్థితిగతులు తెల్సుకోవడం వారికి సలహాలివ్వడం ఆమె చేస్తుండేది. శాంతిదేవి కేసుని, స్టడీ చెయ్యమని మహాత్మాగాంధీ దేశబంధు గుప్తా కమిటీని నియమించారు. ఆమె జీవితానికి సంభంధించిన అన్ని వివరాలు తెలియజేయమని ఆయన ఆదేశించారు. అయితే అ రిపోర్టు వచ్చిందో లేదో తెలీదు. మృత్యువుకు, పునర్జమకు సంబంధించి మొట్ట మొదటి భారతీయ పరిశోధన అది…” చెప్పాడు సవ్యసాచి.
“ఇండియాలో ఇప్పటివరకూ సైంటిఫిగ్గా పరిశోధనలు జరగలేదా?” అడిగింది భారతి.
“ఎందుకు జరగలేదు.. ఢిల్లీకి చెందిన సీనియర్ సైకాలజీ డా!!ఎస్ దత్తారే. కొన్ని కేసుల్ని పరిష్కరించాడు. పునర్జమలున్నాయని ఆయన నమ్ముతాడు.
ఒకసారి ఒక కాలేజీ యువకుడు దత్తార్ దగ్గరకొచ్చాడు. నా మనసు నిలకడగా వుండడంలేదు. కళ్ళముందు ఎప్పుడూ ఏవో ఇమేజ్‌లు ఏర్పడతాయి. వాటిని నేను ఆపలేకపోతున్నాను. అందువల్ల చదువు సాగడం లేదని చెప్పాడు.
అతన్ని పూర్తిగా పరీక్షించాడు. కొన్ని నెలలపాటు అతనితోపాటు అతిరిగాడు దత్తార్.
పూర్వజన్మలో అతడొక పూజారి – అతడు తన గ్రామం పేరు, అడ్రస్ అన్నీ చెప్పాడు. అక్కడకు వెళ్ళి దర్యాప్తు జరిపితే, అతడు చెప్పిన వివరాలన్నీ కరెక్ట్ అని తేలింది.
అలాగే అమెరికాలొ ఎడిగర్‌కేసి అనే వ్యక్తి వుండేవాడు. ఆయన అనేక సిద్ధులు పొందాడు. సమాధి అవస్థకు వెళ్ళి, రోగాలకు కారణం నివారణోపాయం కనుక్కునేవాడు. గతజన్మ కర్మఫలాన్ని ప్రస్తుత జీవితంలో సమన్వయ పరిచేవాడు. 1945లో ఆయన చనిపోయాడు. ప్రస్తుతం ఫాస్ట్‌లైఫ్ రిగ్రేషన్స్ మీద అమెరికాలో ప్రయోగాలు జరుగుతున్నాయి.
డా!! దత్తారే ఇంకో కేసుని కూడా పరిష్కరించాడు…
ఎవరో భార్యాభర్తలిద్దరూ ఆయన దగ్గరకెళ్ళారు. తనకు ఇంతకు ముందే పెళ్ళయిందని, పెద్ద పెద్ద పిల్లలున్నారని, తనకు అనవసరంగా రెండో పెళ్ళి చేశారని భార్య అంది. ఆ యువతికి దాదాపు ఇరవై ఆరేళ్లుంటాయి. కేసు స్టడీ చేశాక డా!!రేకి అర్థమంది ఏమిటంటే, పూర్వజన్మలో అమె ఒక జమీందారు భార్య అని. పేరు, ప్రాంతం అంతా చెప్పింది ఆమె.
అక్కడకు వెళ్లి అన్ని వివరాలు తెలుసుకుంటే ఆమె చెప్పిందదంతా నిజమని తేలింది. గతజన్మలోని ఆమె పిల్లలు పెద్దవాళ్లయి వ్యాపారాలు చేసుకుంటున్నారు. ఎట్టకేలకు ఆమెలోని పాత జ్ఞాపకాలని తరిమెయ్యడానికి డా!రే చాలా కృషి చేశాడు. మనిషి సంఘటన గుర్తుండడంవల్ల లాభం పోవచ్చు కానీ గత జన్మలో సాధించిన జ్ఞానం, విజ్ఞానం గుర్తుండడం ఎంతో వుపయోగకరం.. కాదంటారా?”
“స్వప్నంలో గతజన్మ జ్ఞాపకాలను కొంతమంది చూడగలుగుతారని విన్నాను. నిజమేనా?” అడిగింది ఆమె.
“అలాంటి సంఘటనలు చాలా వున్నాయి. కానీ వేటికైనా శాస్త్రీయ ఆధారాలు చాలా ముఖ్యం. ఉదాహరణకు టిబెట్ ధర్మగురువు దలైలామాను తీసుకోండి…
దలైలామాకు పునర్జన్మ వుందని, బౌద్ధ ధర్మ మహాయానంలో చెపుతారు. ఎక్కడ కావాలనుకుంటే అక్కడ జన్మించే శక్తి ఆయనకుందట.
ప్రస్తుతం అధికారంలో వున్న దలైలామా – తేనేజింగ్ గియాస్తో… 600 సంవత్సరాల ప్రాచీన బౌద్ధ సంస్కృతికి 14వ గురువు.. 1935 జూలై 6న రైతు కుటుంబంలో ఆయన జన్మించాడు. నాలుగున్నర సంవత్సరాల వయస్సులో తక్తసేర్ గ్రామంలో ఆయనకు కనుగొన్నారు. 13వ దలైలామా 1933లో మరణించారు. ఆ తర్వాత రాజ జ్యోతిష్యులు, సీనియర్ లామాలా ఆధ్వర్యంలో 14వ దలైలామా అన్వేషణ జరిగింది.
ఒక గ్రామంలో రెండున్నర ఏండ్ల బాలుడ్ని లామాగా గుర్తించారు. ఆ బాలుడు కూడా 13వ దలైలామాకు చెందిన వస్తువుల్ని గుర్తుపట్టాడు. అది నమ్మకమా? నిజమా? పూర్వజన్మకు సంబందించిన విశేషమా? చెప్పండి” ప్రశ్నించాడు సవ్యసాచి.
“ప్రస్తుతం మీరొక వ్యక్తిని బ్రతికించడానికి పూనుకున్నారు… ఆ వ్యక్తి బ్రతికాక అతనికి పూర్వజన్మ స్పృహ మాత్రమే వుంటే.. పాత ఆత్మను మీరు బ్రతికించినట్టా? లేక కొత్త మనిషికి జీవం పోసినట్టా?”
ఇంతవరకూ అలాంటి విచిత్రమైన ప్రశ్నను ఎవరూ వేయలేదు – దానికి చిరునవ్వు నవ్వాడు సవ్యసాచి.
“అలాంటి సంఘటన ఎదురుకాగల అవకాశాలుంటే, మా అన్వేషణకు ఒక కొత్త దారి ఏర్పడుతుంది.
ఆ మధ్య మనదేశంలో ఒక విచిత్రమైన సంఘటన జరిగింది. శ్రీమతి సరయు అనే మహిళ తన గతజన్మలో ఝాన్సీరాణిగా పేర్కొన్నది… కొన్ని వివరాలను ఆమె చెప్పింది. డాక్టర్లు ఆమెను గుచ్చి గుచ్చి ప్రశ్నించారు. కానీ చాలా విషయాలకు ఆమె జవాబు చెప్పలేకపోయింది.
అలాగే…
ఢిల్లీలో గోపాల్ అనే వ్యక్తి వుండేవాడు. తనకు గతజన్మలో మధురలో ఇళ్లు వున్నాయని, కుటుంబ కలహాల వలన తుపాకీ గుండు తగిలి మరణించానని చెప్పాడతను. అది విని అతని తండ్రి షాక్ తిన్నాడు. గోపాల్ చెప్పింది నిజమని, మధురలో కొన్నాళ్లక్రితం ఒక వ్యాపార కుటుంబంలో కలతలు రేగాయని, తమ్ముడు అన్నయ్యను తుపాకీతో కాల్చి చంపాడని రుజువయ్యింది. అయినా గోపాల్ తండ్రి మధురకు వెళ్ళి దర్యాప్తు చేశాడు…. అంతా నిజమని తేలింది.
కాగా కొన్నాళ్ల తర్వాత ఒక యువకునితోపాటు ఇద్దరు మహిళలు గోపాల్ ఇంటికి వచ్చారు. ఆ మహిళల్లో ఒక మహిళను చూసి, గత జన్మలో ఆమె తన సోదరిగా గోపాల్ గుర్తుపట్టాడు. ఆ తర్వాత గోపాల్ని మధురకు తీసుకెళ్లారు. అక్కడ తన ఇంటిని, వ్యక్తుల్ని గుర్తుపట్టాడు. తన ఇంటిలోని పియానోను వాయించాడు. అమెరికన్ సైంటిస్ట్‌లు కూడా గొపాల్‌ని అన్ని పరీక్షలు చేసి, పూర్వజన్మ జ్ఞాపకాలను రికార్డ్ చేసి పునర్జమ కేసుల్లో అది చాలా అత్యద్భుతమైన కేసుగా పేర్కొన్నారు… సైన్సుపరంగా నిర్ధారించిన అ కేసును మనం తేలికగా తీసివేయలేం కదా?”
భారతి రెండు నిమిషాల సేపు ఏమీ మాట్లాడలేకపోయంది.
అకస్మాత్తుగా ఆమె మెదడులోకి విచిత్రమైన ఆలోచన వచ్చింది.
“ఉదాహరణకు విశ్వంభరరావుకు చలనం వస్తుంది.. కానీ తనొక ప్రధానినన్న విషయం ఆయనకు గుర్తురాకపోతే?”
‘బ్రెయిన్‌కి ఆపరేషన్ చేసి, మెమొరీ పవర్ కుదుటపడడానికి ప్రయత్నిస్తాం.”
“అప్పటిక్కూడా వీలుకాకపోతే?”
ఒక్క నిమిషం ఆలోచించి చెప్పాడు డాక్టర్ సవ్యసాచి…
“ప్రస్తుతం మా పరిశోధనలను కేవలం మృత్యువు మీదే కేంద్రీకరించాం. మృత్యువు తర్వాత జీవి, లేదా మనిషి అనేది మా పరిశోధనాంశంలో రెండో భాగం.. అయినా ఇంతకీ ఈ ప్రశ్న మీరెందుకు వేశారు?”
ఆ ప్రశ్న ఎందుకు వేసిందో చెపలేకపోయంది భారతి.
విశ్వంభరరావు బ్రతికితే ఆ తర్వాత ఏం జరుగుతుందో, ఏం జరగనున్నదో ఆమెకు తెలీదు. ఆ విషయం పూర్తిగా తెల్సిన వ్యక్తి రుషి కుమార్ ఒక్కడే.
సరిగ్గా ఆ సమయంలో రుషికుమార్ తిరుపతి రైల్వేస్టేషన్ రోడ్లో వున్న భీమాస్ హోటల్ మెట్లెక్కుతున్నాడు.
*  *   *  *    *
తిరుపతి రైల్వేస్టేషన్లోంచి బయటికొచ్చారు కామేశ్వర్, రమేష్.
“అసలు మనం తిరుపతి ఎందుకొచ్చామో నాకు అర్థంకావడం లేదు. తెచ్చుకున్న డబ్బులు అయిపోతున్నాయి తప్ప… ఫలితం మాత్రం కనిపించడం లేదు” నిరాశగా అనాడు రమేష్.
“ఒరేయ్! నీలా ఓపిక లేకపోతే టెన్సింగ్‌నార్కే ఎవరెస్ట్‌ని ఎక్కలేక పోయేవాడు. యూరీగగారిన్ ఆకాశంలోకి వెళ్లేవాడే కాదు.. ఆఖరికి లైకా అనే కుక్కపిల్ల ఆకాశంలో కెళ్ళొచ్చిందిరా.. ఆ మాత్రం పట్టుదల లేకపొతే మనం మనుషులమా… చెప్పు” కోపంగా అన్నాడు కామేశ్వర్.
“పట్టుదల లేకకాదు.. ఫండ్స్ లేక… నా దగ్గర నలభై రూపాయలే వున్నాయి. హైద్రాబాద్‌లో అన్ని ఖర్చులూ నాచేతే పెట్టించావు – నేను చూస్తున్నాన్లే.. నీ జేబులోంచి పైసా తీయలేదు… ” ఉక్రోషంగా అన్నాడు రమేష్.
“ఒరేయ్ పిచ్చికన్నా! డబ్బులు గురించి మాట్లాడితే నాకు చికాకు వేస్తుంది. హైద్రాబాద్‌లోని ఆబిడ్స్ సెంటర్లో ఆ సాధువు ఏం చెప్పాడ్రా? తిరుపతి కొండలలొ అత్యద్భుతమయిన వనమూలికలున్నాయని మహేష్ యోగిలాంటి పరిశోధకులు, అక్కడ కొండల్లో తిరిగే మహాశక్తులు సంపాదించారని చెప్పారా? లేదా? అందుచేత ఆ కొండల్లోనే మన ప్రయాణం… ఆ వనమూలికల్ని సంపాదించడం.. చచ్చిపోయిన మనుషుల్ని బ్రతికించడం. ముఖ్యంగా రేలంగి రమణారెడ్డిల్ని నేను బ్రతికిస్తాన్రా…” ఆవేశంగా అన్నాడు కామేశ్వర్. అప్పటికి అతనికి కడుపులో ఎలుకలు, ఏనుగులూ కలిసి రన్నింగ్ రేస్ చేస్తున్నాయి. తన జేబులో ఒక్క పైసా లేదనే విషయం తెలిస్తే మిత్రుడు నిలువునా చంపేస్తాడని ఆ విషయం చెప్పడం లేదు అతను.
“రేలంగి, రమణారెడ్డి బ్రతకాలంటే ఎలారా? వాళ్ల శవాలయినా దొరకాలి. అదేప్పుడో బూడిదయి పోయుంటాయి? కదరా?” నిస్సహయంగా అన్నాడు రమేష్.
“పిచ్చినాన్నా! మట్టిలోంచే మనుషులు పుడతారా లేదా… అలాగే బూడిదలోంచి శవాలు లేస్తాయి… చాలా గొప్ప విషయం నీకు చెప్తున్నాను విను… మనకు మూలికలు, వాటి రహస్యాలూ తెల్సిన వెంటనే ఝూమ్మని మద్రాస్ చెక్కేస్తాం… రేలంగి, రమణారెడ్డిల్ని ఎక్కడ దహనం చేశారో అక్కడికి వెళతాం.”
“వెళ్లి…”
“ఆ సమాధుల దగ్గర తవ్వుతాం.”
“అప్పడక్కడ వున్నవాళ్ళు మనల్ని పిచ్చకొట్టుడు కొడతారు.”
“ఒరేయ్! బి.డి.దాయ్ అంటే బడుద్దాయన్న మాట. తవ్వడమంటే-పట్టపగలు మొక్కలు పాతడానికి మట్తిని తవ్వినట్టు తవ్వుతామట్రా? అర్థరాత్రి…భయంకరమయిన పక్షులు అరుస్తుంటాయి. నువ్వూ. నేనూ నల్లటి రగ్గులు కప్పుకుని మద్రాసులోని ఆ స్మశానంలో అడుగుపెడతాం…”
“పెట్టి…”
“మన కాళ్లకింద నుంచి పాములు వెళ్ళ్లిపోతుంటాయ్. చెట్లకు వేలాడుతూ పెద్ద పెద్ద బూజులూ… మన చేతిలోని కత్తితో ఆ బూజును ఖండిస్తాం”
“బూజుని ఖండించడమేమిట్రా? అయినా కత్తులేలా దొరుకుతాయి? నలభయ్ రూపాయలకు కత్తులొస్తాయా?” పిచ్చి పిచ్చిగా తల పీక్కుంటూ అన్నాడు రమేష్.
“ప్రశ్నలు వేయకు… టెంపో పోతుంది. చెప్పింది విను. మనం అలా ఠంగ్ ఠంగ్‌మని అడుగులేసుకుంటూ ముందుకెళతాం… అక్కడ…. అంతెత్తుగా పెరిగిన చెట్ల మధ్యన రెండు సమాధులు.. ఆ సమాధుల్ని తవ్వుతాం.. అందులోంచి రెండు ఎముకలు, కీచుమంటూ అదే సమయములో రెండు గుడ్ల గూబలు… అయినా మనం భయపడం. ఆంజనేయుడిని స్మరించుకుంటూ మన జేబులో వున్న మూలికల్ని తీసి ఆ ఎముకలకు రాస్తాం. పెద్ద పొగ… దట్టమయిన పొగ… ఆ పొగలో… రెండు మానవాకారాలు.. రెండు…” ఏదో దట్టమయిన పొగ నోట్లో దూరడంతో మరి చెప్పలేకపోయాదు కామేశ్వర్.
రోడ్డు పక్కన దోమల మందు జల్లుతున్న మిషన్‌లోంచి తప్పించుకోడానికి ముందుకు పరిగెత్తాడు రమేష్.
సరిగ్గా…
అప్పుడు…
ఆ పొగల మధ్య నుంచి వస్తున్న వ్యక్తిని సడన్‌గా చూసి కెవ్వుమని అరిచాడు రమేష్.
అతని వెనుకే వచ్చిన కామేశ్వర్ తొట్రుపాటు పడుతూ కొంచెం దూరంలో పొగల్లో నుంచి నడిచి వస్తున్న వ్యక్తిని చూసి ప్రాణభయంతో వెనక్కి పరుగెత్తాడు. అతన్ని రమేష్ అనుసరించాడు.
పొగల మధ్య నుంచి వస్తున్న ఆ వ్యక్తి శోభరాజ్.
చెమటతో తడిసిపోయిన శరీరం. కందగడ్డలా ఎర్రగా మెరుస్తున్న ముఖం, భుజాన వేలాడుతున్న జర్నీ బ్యాగ్.
పెద్ద పెద్ద అంగలతో ముందుకు వస్తూ ఎడం వైపు తిరిగి ఒక హోటల్ ముందు ఆగి, బోర్డు చూసి రిసెప్షన్ వైపు నడిచాడు.
అతని వైపు చూసింది రిసెప్షనిస్ట్ ప్రశ్నార్థకంగా.
“ఏ.సి.స్పెషల్‌రూమ్” చెప్పాడు శోభరాజ్. రిసెప్షనిస్ట్ పక్కన వున్న రిజిష్టర్ని తన ముందుకు లాక్కుంది.
సరిగ్గా అదే సమయంలో…
ఫస్ట్‌ఫ్లోర్‌కి వెళ్లడానికి మెట్లెక్కుతున్న ఇద్దరు వ్యక్తుల్లో ఒక వ్యక్తి వెనక్కి తిరిగి కౌంటర్ వైపు చూసింది. ఆ వ్యక్తి దిశ.
దిశకు కొంచెం దూరంలో గబగబా మెట్లెక్కుతున్నాడు రుషి కుమార్.
*    *    *   *    *
ఎత్తయిన కొండ… ఆ కొండ పైన నల్లటి మేఘాలు దట్టంగా కమ్ముకున్నాయి. అంతా చిమ్మచీకటి.
నెమ్మది నెమ్మదిగా మేఘాలన్నీ కలిసిపోతున్నాయి. కలిసిపోతున మేఘాలు, ఒకదానిలో ఒకటి ఇమిడిపోతున్న మేఘాలు… నల్లటి పెద్ద పక్షి రెక్కల్లా వున్నాయి. తెరచాపల్లా కదులుతున్న పెద్ద రెక్కలు.
కొండ అంచు నుంచి ఆ రెక్కలు ఒక్కసారిగా పైకిలేచాయి…. అప్పుడు తెలిసింది అదొక పెద్ద పక్షని. ఆకాశంలో సగభాగం నిండిపోయినట్టుగా వుందా పక్షి. ఆ పక్షి కళ్ళ స్థానంలో రెండు మణులు కాంతివంతముగా మెరుస్తున్నాయి.
ఆ పక్షి గాల్లో ఎగురుతున్నప్పుడు.. అంతెత్తు పొడవుగా వున్న చెట్లన్నీ రువ్వల్లా వూగిపోతున్నాయి.
మహోదృతమైన ప్రళయ ఝుంఝారావం… ఉప్పెన ముందు లేచే కడలి తరంగాల కల్లోల నాట్యం. కొండ గుహల్లోంచి వినిపిస్తున్న క్రీంకారాల హుంకారావాలు.
ఆ రాక్షస పక్షి కాళ్ళు రాతి స్తంభాల్లా వున్నాయి. ముక్కు వాడియైన ఇనుప గొట్టంలా వుంది. ఆ కాళ్ళ చివర వేళ్ళు పొడవాటి బాణాల్లా వున్నాయి.
యోజనాలు, యొజనాలను అవలీలగా అధిగమిస్తున్న ఆ రాక్షస పక్షిని చూసి-
కెవ్వున కేక వేసిందామె.
విశాలమైన నిర్జనమైన ఎడారి… చీకటి ఎడారి… ఒంటరి ఎడారి…
పరిగెడుతోందామె. శక్తినంతా కూడదీసుకుని మెరుపులా పరిగెడుతోంది.
ఆమె వెనక ఆమెను వెంటాడుతూ మృత్యువిహంగం.
ఆమెను సమీపిస్తోంది సుడులు తిరుగుతున్న గాలి… భూమినెవరో కుదిపేస్తున్నట్టుగా కదిలిపోతున్న చెట్లు.. తమ గమనన్ని మార్చుకుంటున్న నదులు…
కొండలు బంతుల్లా పైకి లేచిపోతున్నాయి. అదొక బీభత్సం.
ఆ మృత్యువిహంగం రివ్వుమని క్రిందకు వాలి, కాలిగోళ్లతో ఆమెను అందుకుంది.
ఒక్క వూపుతో పైకి లేచింది.
కెవ్వు కెవ్వుమని అరుస్తోందామె… అగాధ నిశీథి తిమిరంలో అవిశ్రాంత హాహాకారం.
చావు పుట్టుకల పొలిమేరలలో ఆవులిస్తున్న చితాగ్ని గుండెలు…
రక్తగానాల, మానవ కంకాళాల యజ్ఞం…
ఆ మృత్యువిహంగం పైపైకి ఎగురుతోంది..
ఆకాశం అంచులు దాటి, రోదసి గర్భంలోకి ప్రవేశించింది.
ఆ వాడి గోళ్ళకు చిక్కుకుని, తప్పించుచుకోవడానికి విఫలయత్నం చేస్తూ, పోరాడుతూ ఆమె..
కళ్ళముందే మాయమైపోయిన మానవ ప్రపంచం… కళ్ళముందే ఆవిరై పోయి పొగలా ఎగిరిపోతున్న మహాసముద్రలు…”నిలువునా ఎండిపోయిన చెట్లు…. సమస్త సృష్టిలో చలనం ఆగిపోయి, స్తభింపపోయిన వింత దృశ్యం….
ఒకపక్క ఆశ్చర్యపోతూనే, మరొక పక్క మృత్యుకరాళ దంష్ట్రల్నించి తప్పించుకోడానికి విఫలయత్నం చేస్తోందామె.
సరిగ్గా అదే సమయంలో ఆ పెనురాక్షస విహంగం ఒక గోళానికి ఢీకొంది.
ఘోర విస్పోటనం… భూనభోంతరాళాలు క్షణకాలం కంపించిన అగ్ని గానం…
ఆ రాక్షస విహంగం కాళ్ళల్లోంచి ఆమె జారిపోయింది.
ఆకాశానికీ, భూమికీ అకాశానికీ, భూమికీ మధ్య గాల్లో తేలుతూ ఆమె.. మేఘాల్లోంచి, కొండలమీద నుంచి చెట్లమీద నుంచి అమె…
గిరగిరమని భూమిలా తిరుగుతూ ఆమె..
విహ్వాలంగా అరుస్తూ, తోకచుక్కలా… ఒక ఎడారిలో పడిపోయి సొమ్మసిల్లి పోయింది.
ఎప్పుడో కళ్లు తెరిచింది… పక్కన చిన్న మొక్క అప్పుడే పుట్టిన లేత మొక్క చుటూ చూసింది… ఎక్కడా ఒక్క నీటిబింధువుగానీ, పచ్చని మొక్కగాని కనిపించలేదు.
ఆ మొక్క వైపు ఆశ్చర్యంగా చూసిందామె. అది భవిష్యత్తుకు వెలుగు చుక్కలా కనిపించిందామెకు…
 
*         *         *       *        *
 
ఇంకా ఉంది…
రచన: బ్నిం
లిఫ్ట్ (కథ గురించి)
తరచి తరచి చూస్తే… ఆలోచిస్తే…
“ఇలవృత్తులెన్ని వున్నను
కులవృత్తికి సాటిరాదు గువ్వలచెన్నా.”
అనే పద్యపాదం నిజమనిపిస్తుంది.
“స్వధర్మేనిధనం శ్రేయః పరధర్మోభయావః ” అన్న భగవద్గీతా వాక్యం కూడా అదే చెప్తోంది. రాని పనులకోసం ఆరాట పడుతూ వచ్చిన స్కిల్స్‌నీ, అలవాటైన అనువంశీక వృత్తుల్నీ వదిలేసే.. ఆత్రంగాళ్లని చూస్తే నాకు జాలి.. చిరాకు.. ఆసహ్యం కూడా! అది చెప్పాలనే ఈ కథ…
 
అతను చక్కాగా “దర్జీపని” నేర్చుకున్న షార్ప్ అయిన కుర్రాడు. ఆ పని వదిలి.. ఏదో పిచ్చి క్రేజ్‌తో కొత్త జీవితాన్ని వెతుక్కుంటూ వచ్చి అగచాట్లు పడుతుంటే.. ఆ అవస్థని తప్పించి వాస్తవాన్ని చూపెడతాడు ఓ పెద్దాయన..
“నువ్వెందుకు పుట్టావు? నువ్వు దీన్లో కృషి చెయ్! స్థిరపడు!” అని నీతులు చెప్తే.. కుర్రాళ్లకి బుర్రకెక్కకపోవడం వాళ్ల దురదృష్టమే అనిపిస్తుంది.
అలా కాక ఈ కథలో నీతులు చెప్పకుండా అదృశ్యంగా అదృష్టమార్గాన్ని మళ్లిస్తాడు ఆ పెద్దాయన!
నాకీ కథ చాలా బాగా నడిపానని అనిపిస్తోంది. ఆకలేసేవాడికి చేపలు పెట్టి ఆ పూట గడిపించడం కన్నా చేపలు పట్టడం నేర్పించి జీవితాంతం నడిపించు  అన్న మాటని ఇంగ్లీషు వచ్చినవాళ్లు చాలాసార్లు అంటారు. మనవాళ్లకి అర్ధమయేలా చెప్పాలని నేను అనుకుంటూ.. చాలా సార్లే ప్రయత్నిస్తున్నాను.
 

బ్నిం
 
రచన:అంగులూరి అంజనీదేవి
 
తెల్లవారింది.
నిద్రలేచినా లేవనట్లు అలాగే పడుకొంది దేదీప్య.
‘‘దేదీప్యా! ఇప్పుడే జ్యోత్స్న కాల్‌ చేసింది. మీ కాలేజీలో ‘ఫేర్‌వెల్‌’ పార్టీ వుందట. నిన్ను రమ్మంది. నీకోసం వెయిట్‌ చేస్తుందట.’’ అంది అపురూప.
‘‘ నాకు వెళ్లాలని లేదు వదినా!’’ అంటూ బెడ్‌మీద నుండి లేవకుండానే సమాధానం యిచ్చింది దేదీప్య . ఆమె గొంతులో కోపం, బాధ మిళితమై ఒకవిధమైన నిర్లక్ష్యం సుడులు తిరుగుతోంది.  దాన్ని బయటపడకుండా జాగ్రత్త పడింది. కారణం పెద్దవాళ్లంటే గౌరవం, భక్తి భావం.
‘‘పడుకుంటే అలాగే బద్దకంగా పడుకోవాలనిపిస్తుంది. లే. లేచి రెడీ అయి కాలేజీకి వెళ్లు.’’ అంటూ అక్కడే గుక్కపెట్టి ఏడుస్తున్న బాబును ఎత్తుకొని ‘లేదులే నాన్నా  ఏడవకు’’. అంటూ హాల్లోకి వెళ్లి ఆ తర్వాత క్రిందికి దిగి మామ్మ దగ్గరికి వెళ్లింది.
అపూరూప అలా వెళ్లగానే పనిమనిషి దేదీప్య దగ్గరికి వచ్చింది.
‘‘రాత్రి కూడా తినలేదు.  లేచి కాస్త టిఫిన్‌ తినండమ్మా.’’ అంది పనిమనిషి.
‘‘నాకు తినాలని లేదు.’’ అంది ఆసక్తి లేని దానిలా దేదీప్య.  మెల్లగా వెళ్లి దేదీప్య మంచం పక్కన కూర్చుంది పనిమనిషి అప్పుడప్పుడు వెళ్లి అలా కూర్చోవటం అలవాటే.
‘‘వాళ్లకి మీరు బాగా నచ్చారటమ్మా! ఇది సంతోషించతగ్గ విషయమే కదా! మరి మీరెందుకుకిలా తినకుండా…..’’ అంది అర్థం కాక పనిమనిషి.
‘‘ముందుగా నాతో చెప్పకుండా, నా ఇష్టాలతో ప్రమేయం లేకుండా పెళ్లిచూపులు జరిపించారు. వాళ్లేమో నేను, నచ్చానని నా అందానికి వందమార్కులు వేసుకొని వెళ్లారు. నా మనసులో ఏముందో ఎవరూ అర్థం చేసుకోవటం లేదు.’’ అంది బాధగా.
‘‘పనుల ఒత్తిడి వల్ల మీ అభిప్రాయం తెలుసుకోలేదేమో కాని అన్నయ్య, వదిన ఏది చేసినా మీ యోగక్షేమాలు ఆశించే చేస్తారమ్మా! మీ కన్నా  మీ గురించి వాళ్లే ఎక్కువగా ఆలోచిస్తుంటారు. వాళ్లిప్పుడు మీకు తగిన సంబంధం తెచ్చామన్న ఆనందంతో వున్నారు. మీరిలా గదిలోంచి బయటకు రాకపోతే బాధపడ్తారు.’’ అంది పనిమనిషి.
‘‘నా బాధ ఎవరికీ అవసరం లేదా? చదువును మధ్యలో ఆపేసుకొని పెళ్లి చేసుకోవాలంటే బాధగా వుండదా? ఎంత బాధగా వుంటుందో అర్థం చేసుకోరేం?’’ అంది దేదీప్య. మాటల్లో వ్యక్తం చెయ్యలేని తన మనసులోని బాధను ఎలా బయటపెట్టాలో అర్థం కావటం లేదు.
‘‘అసలు విషయం అది కాదు దేదీప్యమ్మా! ఆ రోజు హాస్పిటల్లో ఆ అబ్బాయిగారు మీకేదో చెప్పారని……’’
‘‘ ఏం చెప్పారే?
‘‘ఇంగ్లీషులో చెప్పారు కదమ్మా! ప్రేమిస్తున్నానని  అది మీ వదినగారికి, ఇందుమతమ్మ గారికి నచ్చలేదు. అందుకే తొందపడి పెళ్లి చేస్తున్నారు.’’ అంది తనకి తెలిసిన విషయాన్ని బయటపెడ్తూ.
‘‘అదేం కాదు నీ మొహం.  అంతా తెలిసినట్లే మాట్లాడతావ్‌!  అన్నయ్య, వదిన స్టేట్స్‌ పోతున్నారు. అందుకే ఈ పెళ్లి!’’ అంది దేదీప్య.
నోరెళ్లబెట్టింది పనిమనిషి.
ఫేర్‌వెల్‌ పార్టీకి అభిరాం జూనియర్స్‌ ఇన్‌వైట్‌ చేశారని, అభిరాం హైదరాబాద్‌ నుండి తప్పకుండా పార్టీకి వస్తాడని దేదీప్యకి గుర్తుకు రాగానే చటుక్కున మంచం దిగింది.
త్వరత్వరగా రెడీ అయింది.
చక, చక మెట్లు దిగి కాలేజీకి వెళ్లింది.
పార్టీ యింకా స్టార్ట్‌ అవ్వలేదు.  ఆమె చూపులు అభిరాం కోసం వెతికాయి.  ఎవరితోనో మాట్లాడి ఇటువైపే వస్తున్న అభిరాంని చూడగానే దేదీప్యకి సంతోషమనిపించింది.  వెంటనే అతన్ని సమీపించింది  .
ఇద్దరు ఒకరి నొకరు విష్‌ చేసుకున్నారు.
‘‘ ఈ పార్టీకి మీరు తప్పకుండా వస్తారని, మీతో మాట్లాడాలని వచ్చాను అభిరాం.’’ అంది దేదీప్య.
‘‘ఏంటో చెప్పు దేదీప్యా! ఏం మాట్లాడాలి నాతో?’’ అంటూ ఒక చోట కూర్చున్నాడు. అతను చాలా సేపటి నుండి ఫ్రెండ్స్‌తో మాట్లాడినట్లుంది. రిలాక్స్‌ గా కూర్చున్నాడు. దేదీప్య కూడా అతనికి ఎదురుగా కూర్చుంది.
‘‘నాకు నిన్న పెళ్లి చూపులు జరిగాయి అభిరాం’’. అంది దేదీప్య.
ఆపై ఏం చెప్పాలో ఆమెకు తోచటం లేదు.  మెడ మీద కత్తి పెడ్తున్నారని తెలుస్తుంటే తప్పించుకోవాలని ఏ ప్రాణికైనా వుంటుంది. ఇప్పుడు తన సమస్యను ధైర్యంగా చెప్పకపోతే వేరే వ్యక్తితో పెళ్లి జరిగిపోతుంది.  చేతులు కాలాక ఎన్ని ఆకులు పట్టుకున్నా లాభం వుండదన్నట్లు తర్వాత తన బాధ గురించి ఎంత   ఘోషించినా ఫలితం వుండదు. ఇప్పుడే చెప్పాలి అనుకొంది మనసులో దేదీప్య.
‘‘కంగ్రాట్స్‌!’’ అన్నాడు దేదీప్య ముఖంలోకి సంతోషంగా చూస్తూ ….
ఆ మాటకి షాక్‌ తిన్నది దేదీప్య.
‘‘ కంగ్రాట్సేంటి? జోకా?’’ అంది.
‘‘జోకేంటి? నువ్వేగా పెళ్లి చూపులు జరిగాయి అన్నావ్‌!’’ అన్నాడు.
‘‘సీరియస్‌గానే కంగ్రాట్స్‌ చెప్పారా?’’ మళ్లీ అడిగింది.
‘‘నువ్వేదో కన్‌ఫ్యూజన్‌లో వున్నావ్‌. నన్ను కన్‌ఫ్యూజ్‌ చేస్తున్నావ్‌! నేను సీరియస్‌ గానే కంగ్రాట్స్‌  చెప్పాను.!’’ అన్నాడు తాపీగా.
‘‘మిమ్మల్ని ప్రేమించిన ఒక అమ్మాయికి పెళ్లి చూపులు జరిగాయని తెలిస్తే మీలాగ ఎవ్వరు కంగ్రాట్స్‌ చెప్పరు. ఎలాగైనా ఆ అమ్మాయిని పెళ్లి చేసుకోవాలని ప్రయత్నిస్తారు.’’ అంది నెమ్మదిగా.
ఆకాశం ముక్కలై మిాద పడ్డట్టు చూశాడు.
‘‘నువ్వు నన్ను ప్రేమించావా?’’ అంటూ ఆ షాక్‌ లోంచి తేరుకోలేపోతున్నాడు.
‘‘అవును ప్రేమించాను. మిమ్మల్నే పెళ్లి చేసుకోవాలనుకుంటున్నాను. మీరొచ్చి మా అన్నయ్యను అడగండి! పెళ్లి చూపులేగా జరిగింది.  పెద్ద ప్రాబ్లమ్‌ ఏమీ వుండదు.  అన్నయ్య ఎలాగో మేనేజ్‌ చేసుకుంటారు.’’ అంది దేదీప్యా.
అప్రతిభుడై చూస్తున్న అభిరాం గొంతు తడారి మాటలు రావటం లేదు.                                             ‘‘నిన్న పెళ్లి చూపుల్లో కూర్చోవాలంటే నా ప్రాణం చచ్చిపోయినట్లు అయింది అభిరాం! ఒకర్ని ప్రేమించి ఇంకొరితో పెళ్లిచూపులంటే భరించలేకపోయాను. అన్నయ్య మాట కాదనలేక  ఆ కొద్ది సేపు ముళ్ల మీద కూర్చున్నట్లే కూర్చున్నాను.’’ అంది కొద్దిగా తలవంచుకొని దేదీప్య.
‘‘నేను నిన్ను ప్రేమించలేదు దేదీప్య!  ఆ వూహ కూడా నాకు రాలేదు.’’అన్నాడు ఆమెనే చూస్తూ.
భూమిబ్రద్దలై క్రుంగిపోతున్న దానిలా చూసింది.
‘‘ఎందుకని అభిరాం? ఒక అమ్మాయిలో వుండాల్సిన మంచి లక్షణాలు నాలో వున్నాయని అందరూ అంటుంటారు. మరి నాలో మీకేదైనా లోపం కన్పించిందా?’’ అడిగింది దేదీప్య.
‘‘ప్రేమించటమనేది నా అంతట నేను ప్రేమించాలి. అడిగితేనో…. లేక ‘నాలో లోపం లేదు కదా ఎందుకు ప్రేమించవు’ అని డిమాండ్‌ చేస్తేనో ప్రేమించలేంగా!’’ అన్నాడు.
ఆ మాటల్లోని అహం బలమైన కెరటంలా తాకి సన్నగా వణికినట్లైంది. ఆమె మనసు.
‘‘పెళ్లైన తర్వాత కూడా ప్రేమించుకునే వాళ్లున్నారు.  నన్ను పెళ్లి చేసుకోటానికి మీకేమైనా అభ్యంతరం వుందా?’’ అని అడిగింది. అలా అడగటానికి వ్యక్తిత్వం అడ్డొచ్చినా మనసు అభిరాంనే కోరుకుంటుంటే అడగలేక అడిగింది.
‘‘మా పెద్దవాళ్లు ఒప్పుకోరు.  ముఖ్యంగా  మా అమ్మ, మా మామ్మ  మొదటి నుండి నాకేది కావాలో ఏది వద్దో వాళ్లే చూసుకుంటారు.  నా పెళ్లి విషయం కూడా వాళ్లకే వదిలేశాను. వాళ్లు ఏ అమ్మాయికి తాళికట్టమంటే ఆ అమ్మాయికి కడతాను. అంతేకాని ఈ ప్రేమ వివాహాలనేవి` మాలో ఏడు తరాల నుండి వెతికి చూసినా లేవు.’’ అన్నాడు.
‘‘కానీ నా మనసులో మీరున్నారు.  అర్థం చేసుకొని యింకోసారి ఆలోచించండి అభిరాం!’’ అంది అర్థింపుగా.
‘‘నీ మనసులో నేనుండొచ్చు కానీ… నా మనసులో నువ్వుండాలిగా’’.  అన్నాడు ఏ మాత్రం తడబాటు లేకుండా స్థిరంగా…
మన మనసులో వున్న వాళ్ల మనసుల్లో మనం తప్పకుండా వుంటామని వూహించుకోవటం తప్పు అని తెలియని దేదీప్య అతని మాటల్ని జీర్ణించుకోలేకపోతోంది.
‘‘నిజం చెప్పండి! నా పట్ల ఎలాంటి ఫీలింగ్‌ లేదా?’’ అంది అతని మిాద ఆశ చావట్లేదు ఆమెకి.
‘‘ఫీలింగ్స్‌దేముంది పుడుతుంటాయి. పోతుంటాయి. ఫర్‌ ఎగ్జాంపుల్‌. ఇంతకముందే నేనో అమ్మాయిని చూశాను. ఇంకాస్త ముందుకి రాగానే ఆహ్లాదంగా అన్పించే పూల బొకేలను చూశాను. ఒకేలా ఫీలయ్యాను.  ఫీలయ్యాను కదాని దేన్నీ నా సొంతం  చేసుకోలేను. ఇప్పుడు చెప్పు. ఫీలింగ్స్‌కి వ్యాల్యు లేదు కదా?’’ అన్నాడు అభిరాం.
ఆలోచనగా ఆమె భృకుటి ముడిపడిరది.
ఇంతకాలం తను చదివిన నవలల్లో హీరోలకి వుండే అతి ముఖ్యమైన వ్యక్తిత్వం అభిరాంలో కన్పించకపోవటంతో అప్రయత్నంగానే జీరో స్థాయికి దిగిపోయాడు.
ఇతన్నేనా తనింత కాలం ప్రేమించింది? జీవితంలో తను చేసిన మొట్టమొదటి పొరపాటు ఇదేనేమో! ప్రశ్చాత్తాపంతో క్రుంగిపోతూ ఆలోచిస్తోంది.
‘‘పిచ్చి, పిచ్చి ఆలోచనలు  పెట్టుకోకుండా మీ అన్నయ్య కుదిర్చిన సంబంధం చేసుకో.’’ అన్నాడు అభిరాం. దేదీప్య అర్జునుడిలా అన్పించి తను కృష్ణుడిలా ఫీలయ్యి
‘‘నా మనసులో వున్నది చెప్పాను. నా మనసు ` నా ఇష్టం వేరే వాళ్లను చేసుకోమని చెప్పటానికి మీరెవరు?’’ అంది సూటిగా.
‘‘ఓ.కె. కానీ నువ్వు నన్ను మనసులో పెట్టుకొని భవిష్యత్తుని పాడు చేసుకుంటావేమోనని…. ఐమీన్‌ మీ ఆయన్ని పురుగును చూసినట్లు చూస్తావేమోనని’’ అన్నాడు.
ఆ మాటలకి అతనిమీదున్న ప్రేమతో పాటు ఆమెలో వున్న అహం కూడా దెబ్బతిన్నది.
‘‘మనసులో వుంచుకొని జీవితాంతం ఆరాధించేంత యోగ్యత మీలో వుందో లేదో ముందు  మీలోకి మీరు వెళ్లి, ఒకసారి పరిశీలించుకోండి. సమాధానం మీకే దొరుకుతుంది.’’ అని దేదీప్య అక్కడ నుండి వెళ్లిపోయింది.
సుడిగాలికి కదలిన ఎండుటాకులా అయ్యాడు అభిరాం.
అభిరాం కాదన్నంత మాత్రాన తనకి జీవితమే లేదనుకోవడం సిల్లీ థింక్‌. అభిరాంని అప్పటికప్పుడే బయటకినెట్టి దీపక్‌ని మనసులోకి ఆహ్వానించటానికి సంసిద్దమై, మనసు దృఢం చేసుకొంది. వీలు కాదని మొరాయిస్తున్న మనసుని ఒక్క విధిలింపు విదిలించి, ప్రేమంటే రంపపు కోత కాదని తన మనసుకి నచ్చ చెప్పుకొంది.  అభిరాం తలపుల వర్షం ఎంత కురిసినా తన దోసిలిలో చోటు లేనంతగా దీపక్‌ని నింపుకోవాలనుకొంది. అభిరాం అనే వ్యక్తికి యిన్ని రోజులు తన మనసులో స్థానాన్ని యిచ్చినందుకు ప్రశ్చాత్తాప పడిరది.
 
* * * * *
 
 
దేదీప్య, దీపక్‌ల పెళ్లి జరిగింది.
ఎక్కడో ఎందుకు దేదీప్య గదిలోనే శోభనం ఏర్పాటు చేస్తే బావుంటుందని ఇందుమతి, అపురూపలు నిర్ణయించుకున్నారు.
నలుగుపిండితో మర్ధన చేసి, గులాబి పువ్వుల రేకులను కొద్దిగా నీళ్లలో కలిపి దేదీప్యకి స్నానం చేయించి, సింపుల్‌గా అలంకరించి ఆచారం తప్పకుండా పాలగ్లాసు చేతికిచ్చి దీపక్‌ వున్న గదిలోకి పంపారు.
మల్లెమొగ్గలా మౌనంగా నిలబడివున్న దేదీప్య మెత్తని ఒంటి సొగసులోంచి కమ్మటి వాసన తరలి వచ్చి దీపక్‌ ముక్కపుటాలను సోకి అద్భుతంగా అన్పిస్తుంటే ఎలాంటి మాటామంతీ లేకుండా పాలగ్లాసు పక్కన పెట్టి, ఆమె చేయి పట్టుకొని, శోభనం అయిపోయిందనిపించాడు.
దేదీప్య పడుకొంది. అతనికి నిద్ర రావటం లేదు.
ఏదైనా వారపత్రిక దొరికితే, చదువుకుంటూ కూర్చుందామని దేదీప్య బుక్స్‌ వుండే సెల్ప్‌ దగ్గరకి వెళ్లాడు.
అక్కడ వారపత్రిక లేమీ లేకపోయినా బుక్సన్నీ తిరగేశాడు.  తిరగేసే కొద్ది ఆసక్తి, పెరిగి, దేన్నో వెతుకుతున్నట్లు బుక్స్‌న్నీ తిప్పాడు. అతనికేం దొరకలేదు.
తన పెళ్లి చూపుల్లో పరిచయం అయిన ఒక అమ్మాయి ‘ఆడపిల్ల మనసు ఒక్కోసారి తను చదివే పుస్తకాల్లో దొరికిపోతుంది.’ అనటం గుర్తొచ్చి మళ్లీ ఆ బుక్స్‌న్నీ శోధించాడు. ఆ అమ్మాయికే కాకుండా తన పెళ్లిచూపుల్లో తనకి నచ్చిన యింకా కొంతమంది అమ్మాయిలకి కాల్స్‌ చేసి, మెసేజ్‌లు పంపి ‘ఐలవ్‌యు’  అని కూడా చెప్పాడు.  అతను చెబితే ఏం కాదులే కాని తన భార్య ఎవరికీ చెప్పకూడదన్నదే అతని ఉద్దేశ్యం.
‘ఐ లవ్‌ యు’ చెప్పే స్థాయికి వచ్చారూ అంటే ఆ మనిషిలో భావుకత మొత్తం ఖాళీ అయినట్లే లెక్క. ఇంకేం మిగులుతుంది  మనసులేని ఒట్టి మనిషి తప్ప అని అతని బాధ.
దేదీప్య రోజూ రాసుకునే డైరీ అతని చేతికి తగిలి క్రింద పడిరది. పాతపేపర్ల కట్ట చాటుకి పడడంతో అతని చూపులకు ఆ డైరీ అందలేదు అర్జంటనిపించి బాత్‌రూంకి వెళ్లాడు.
చప్పుడికి కళ్లు తెరిచిన దేదీప్యకి అక్కడ తన డైరీ కన్పించకపోవటంతో వెంటనే లేచి వెళ్లి అక్కడ చూసింది. పేపర్ల చాటున కన్పించిన డైరీని తెచ్చుకొని తన బెడ్‌ క్రింద తన పడుకున్న సైడ్‌కి పెట్టుకొంది.  ఆ కొద్దిసేపు ఆమె గుండె దడదడ కొట్టుకొంది.
బాత్‌రూంలోంచి బయటకొచ్చిన దీపక్‌ నేరుగా పుస్తకాల ర్యాక్‌ దగ్గరికి వెళ్లకుండా కుర్చీలో కూర్చున్నాడు.
అది శోభనం కావటం వల్ల కిటికీలన్నీ మూసివుండడంతో గాలి బయటకెళ్లే అవకాశం లేక పొగంతా అక్కడే ఆ గదిలోనే సుడులు తిరుగుతూ ఆగిపోయింది.
అందమైన దేదీప్యను దీపక్‌ కన్నా ఆ సిగరెట్‌ పొగే సుడిగాలిలా అల్లుకొని, ఊపిరాడకుండా చేస్తోంది.
మెల్లగా లేచి ఆ వాసన బయట కెళ్లేందుకు వీలుగా కిటికీ తెరచి, మళ్లీ పడుకొంది  దేదీప్య.  అలవాటు లేని ఆ ఘాటు వాసనకి ముక్కు నొప్పిగా అన్పిస్తూ, కడుపులో తిప్పినట్లై తలదిమ్ముగా వుంది.
ఈ స్థితిలో తల్లివుంటే పరిగెత్తుకుంటూవెళ్లి, తల్లి ఒడిలో తలదాచుకోవాలనిపించింది. అయినా సిగరెట్లు తాగే భర్తలున్న ఆడవాళ్లకి తల్లులు లేకనే భర్తల దగ్గర పడుకుంటున్నారా? తల్లులు లేకనే వాళ్లతో కాపురాలు చేస్తున్నారా? కాదు కదా అని సర్ధిచెప్పుకొంది.
తనేదో నవలలో చదివినట్టు… అమ్మాయిలు ఏదైనా చెయ్యగలరు కాని సిగరెట్‌ తాగే భర్తను ముద్దుపెట్టుకోలేరట.  ఇప్పుడు తనకి ముద్దెందుకు గుర్తొచ్చింది?  తనకి ఇప్పుడు ముద్దు అంత అవసరమా? ఒకవేళ పెట్టుకోవాలనిపిస్తే తన పరిస్థితి ఏమిటి?
శోభనం అంటే ఇలాగే వుంటుందని తనకి ఎవరూ చెప్పలేదు కాని, మూగ సినిమాలాగే వుంది. మౌనపోరాటంలాగే అన్పించింది. ఇప్పటివరకు తనకి అర్థమైంది ఏమిటంటే ఒంటరిగా పోరాడితే  ఒంటరి పోరాటం, అర్థం చేసుకొని ఇద్దరు కలసి పోరాడితే అర్థవంతమైన ముష్టి యుద్దం.
ఇది కావ్యకి చెప్పాలి.  తెలుసుకుంటుంది.
లేకుంటే గట్టిగా కుట్టేసినా దాని నోరు ఆగదు. ఎందుకయినా మంచిది ముందుగా తెలిస్తే కాస్త ప్రిపేరయి వుంటుంది.
తనకి పెళ్లి చూపులు జరిగినప్పటి నుండి కావ్య ఊరిలో లేదు.  నల్గొండ వెళ్లానని ఒకసారి వదిన సెల్‌కి కాల్‌ చేసి చెప్పింది. మళ్లీ కాల్‌ చెయ్యలేదు.  ఎందుకో? ఎప్పుడొస్తుందో ఏమో?
ఎంతకీ నిద్రరాకపోవడంతో లేచి కూర్చుంది దేదీప్య.
‘‘మీకు సిగరెట్‌ తాగే అలవాటు వుందని నాతో ఎప్పుడూ చెప్పలేదు.’’ అంది దీపక్‌ని ఉద్దేశించి.
‘‘చెప్పివుంటే పెళ్లి చేసుకునేదానివి కాదా?’’ అన్నాడు దీపక్‌.
‘‘అలా అని కాదు. నాకెందుకో ఈ వాసన పడదండి!’’ అంది దేదీప్య ముఖం ఏదోగా పెట్టి.
‘‘సరే! నీ కోసం పడేస్తానులే.’’ అంటూ చేతిలో పూర్తిగా కాలిపోయి మిగిలిన సిగరెట్‌ ముక్కని కిటికీలోంచి బయటపడేశాడు.
‘‘సిగరెట్‌కే యిలా అంటున్నావ్‌! ఒకవేళ నేను మందు తాగి ఇంటికొస్తే?’’  చాలా కూల్‌ గా ప్రశ్నించాడు.
‘‘మీకు మందు అలవాటు కూడా వుందా?’’ అంటూ ఆశ్చర్యంతో ఆవులించింది.  ఆమె ముఖంలో ఆ ఫీలింగ్‌ ఎంత అందంగా వుందో.
‘‘ఓ……నాకు చిన్నప్పటి నుండి ఆ అలవాటు వుంది.’’ ఆమెనే చూస్తు ఉడికించాడు.
‘‘చిన్నప్పటి నుండి అంటే! ఎప్పటి నుండి?’’ అంటూ క్యూరియాసిటిగా అడిగింది.
‘‘క్యాలిక్యులేషన్‌ చేసి చెప్పమంటావా?’’ అంటూ వచ్చి ఆమె పక్కన కూర్చున్నాడు.
‘‘మీకు జోక్‌గా అన్పిస్తుందేమో! నేనైతే సీరియస్‌గానే  తీసుకుంటాను. ఎప్పుడు తాగివస్తే అప్పుడు ఓ  ‘పిల్లో’ మీ చేతికి యిచ్చి ‘కేరాఫ్‌ బాల్కనీ’ అని చెబుతాను’’ అంది.
‘‘అంతలోనే నా అడ్రస్‌ బాల్కనీలోకి మార్చేశావా?’’ అంటూ ఆమె భుజం మీద తలవుంచాడు.
‘‘నిజంగానే తాగుతారా? నిజం చెప్పండి?’’ అంటూ భయంతో కూడిన లాలనతో అడిగింది.
‘‘నువ్వు మరీ అంత దిగాలు పడకు పార్టీలప్పుడు ఏదో అప్పుడప్పుడు తప్ప ఎప్పుడూ తాగను. కానీ…. అప్పుడు మాత్రం నన్ను భరించాలి.’’ అన్నాడు.
భరించటం కాదిక్కడ కావలసింది.  తన భర్త చేత ఎలాగైనా తాగుడు మాన్పించాలి. మాన్పించకపోతే అతని ఆరోగ్యం దెబ్బతింటుంది. బాధ్యతల్ని విస్మరిస్తాడు. అతని మీద ఆధారపడివున్న తన జీవితం పిచ్చివాడి చేతిలో రాయిలా మారుతుంది. ఇంత అనర్థంతో కూడిన ఆ తాగుడు అంత అవసరమా? అని మనసులో అనుకుంది.
‘‘ఏదో అప్పుడప్పుడు అంటున్నారు. అసలెందుకు తాగాలండీ? తాగితే ఏమొస్తుంది?’’ అంది దేదీప్య.
‘‘తాగితే ఏమొస్తుంది అంటే ఏం చెప్పను చెప్పు? ఆఫీసులో ఒక్కోసారి మేము ఏమైపోతున్నామో   మాకే తెలియనంత వర్క్‌ వుంటుంది. ఆ స్ట్రెస్‌ తగ్గించుకోవడం కోసమే త్రాగుతుంటాము.’’.  అంటూ దేదీప్య డౌట్‌ క్లియర్‌ చేశాననుకున్నాడు.  పైగా ఈ మాటలతో తనెంత తెలివిగలవాడినో ఆమెకు అర్థమవుతుందనుకున్నాడు.
‘‘స్ట్రెస్‌ తగ్గాలంటే ఉదయాన్నే ఒక గంట మీకు ఇష్టమైన వ్యాయామం, ధ్యానం, ప్రాణాయామం చేయండి. సరిపోతుంది. త్రాగకండి’’.  అంది నారాయణరావు నోటి వెంట రోజు యిలాంటి మాటల్నే వింటుంది దేదీప్య.
వ్యాయామం, ధ్యానం, మార్నింగ్‌ వాక్‌ అంటే దీపక్‌కి నచ్చదు. ఎప్పుడు టైం దొరికితే అప్పుడు హాయిగా, మత్తుగా నిద్రపోవటమే అతనికి ఇష్టం. అతని బాల్యమంతా వైజాగ్‌ పక్కనున్న చిన్న పల్లెటూరిలో గడచిపోయింది. అప్పుడు కూడా అతను తన స్నేహితులు కొందరు గోదావరిలో ఈదుతుంటే అతను ఇంకొందరితో కలసి కార్డ్స్‌ ఆడుతూ కూర్చునేవాడు.  అతనెప్పుడైనా అతనికి నచ్చిందే చేస్తాడు.
‘‘చూడు దేదీప్యా! మనిషి ఏదీ చేసినా తనకోసమే చేస్తాడు. తగిన విశ్రాంతి కావాలనుకున్నప్పుడు ఇలాంటివి తప్పకుండా సేవించాల్సిందే లైట్‌ తీసుకో.’’ అన్నాడు.
‘‘దేవుడు రాత్రుల్ని సృష్టించింది మనల్ని విశ్రాంతి తీసుకోమనే కదండీ! రెస్ట్‌ కోసమని, స్ట్రెస్‌ కోసమని మిమ్మల్ని మిారు మభ్యపెట్టుకుంటూ ఆ మత్తు పానియాలను సేవించటమెందుకు చెప్పండి? రాత్రి టైంలో హాయిగా నిద్రపోతే పగలంతా మీరు పడిన స్ట్రెస్‌ అంతాపోయి విశ్రాంతి దొరుకుతుంది. పైగా మీరు ఆరోగ్యంగా ఉంటేనే కదా మన కుటుంబం హాయిగా ఉండేది’’ అంది దేదీప్య.
‘‘అబ్బో….. నీ దగ్గర చాలావుంది. రేపు వింటాను. పడుకో.’’ అంటూ చిన్నపిల్లాడిలా ఆమె ఒడిలో తలపెట్టుకొని పడుకున్నాడు దీపక్‌.
ఆలోచనగా అతన్నే చూస్తూ కూర్చుంది.
ప్రపంచంలో ఎంతమంది భర్తలు తాగటం లేదు. ఎంతమంది భార్యలు భరించటం లేదు.  కానీ తన భర్త మాత్రం డ్రింక్‌ చెయ్యకుండా, స్మోకింగ్‌ చెయ్యకుండా వుండాలని ఏ అమ్మాయి అయినా కోరుకుంటుంది. అదీకాక పెళ్లికి ముందు అమ్మాయిల కలల్లోకి త్రాగి తూలె భర్త, ముసలి అత్త, జబ్బు చేసిన మామగారు, ఉద్యోగం లేని మరిది, పెళ్లికాని ఆడపడుచులు రారు. అలా రావటం వాళ్ల కలల ప్రపంచానికే నిషిద్దం.
అందులో దేదీప్య కలల చిత్రం మాత్రం ఇంకా విచిత్రం.
ఆ చిత్రం ఏమిటంటే…..
పౌర్ణమి రోజుల్లో కాలువగట్టు ` వేపచెట్టు `కొమ్మ సందుల్లోంచి పడే తెల్లని వెన్నెల, అక్కడనుండి విన్పించే వేణుగానం, ఆ వేణుగానానికి ప్రవహించే కాలువతో పాటు ముగ్దురాలై పోవటం… ఆ అనుభూతిని త్రాగుతూ అరమోడ్పులైన కళ్లతో మైమరచిపోవటం, ఎప్పుడు చూసినా ఇదేకల.
ఆలోచిస్తూ కూర్చున్న దేదీప్య ఏదో కల గంటున్నట్లు అన్పించింది దీపక్‌కి.
‘‘కలలు బాగున్నాయని వెనకటికి ఎవరో కళ్లు మూసుకొని కూర్చున్నారట. నువ్వు కూడా అదేపనిలో వున్నావా?’’ అంటూ ఆమె బుగ్గ మీద సున్నితంగా వేలితో పొడిచాడు.
ఆలోచనలోంచి తేరుకుంటూ…..
‘‘ఇంకా నయం ముక్కు మూసుకుని కూర్చున్నాననలేదు.’’ అంది నవ్వుతూ.
ఆమె నవ్వుతో పాటు అతని నవ్వు కూడా ఆ గది నిండింది.
 
* * * *
 
 
సూర్యోదయం అయింది.
అపురూప చెప్పటంతో తలస్నానం చేసి, తులసిపూజ చేసింది దేదీప్య.  డైనింగ్‌ టెబుల్‌ దగ్గర కూర్చునివున్న దీపక్‌, బలరామయ్య, భ్రమరాంబికలకు అపురూప టిఫిన్‌ పెడ్తుంటే తింటున్నారు. వదినకు హెల్ప్‌ చేద్దామని అప్పుడే అక్కడికి వచ్చింది దేదీప్య.
‘‘నువ్యూ కూర్చో దేదీప్యా! ’’ అంటూ దేదీప్యకి కూడా టిఫిన్‌ పెట్టింది అపురూప.
తింటూ కూర్చున్న దేదీప్యకి రాత్రి తిన్నది జీర్ణం కాక కడుపులో తిప్పినట్లై వాష్‌ బేసిన్‌ దగ్గరకెళ్లి భళ్లున వాంతి చేసుకొంది.
దేదీప్యనే గుచ్చి, గుచ్చి చూసింది భ్రమరాంబిక.
ఆ తర్వాత అపురూపవైపు చూసింది.  ‘‘పెంపకం నీదేకదూ?’’ అన్నట్లు అపురూపను కూడా గుచ్చుకున్నాయి ఆ చూపులు.
కొత్తపెళ్లి కూతురికి మొదటి రాత్రి జరగగానే ప్రకృతికి విరుద్దంగా వాంతులు కావు కదా! వెంటనే అప్రసన్నంగా మారింది భ్రమరాంబిక.
‘‘ఏంటో  ఈ కాలం పిల్లలు……’’ అంటూ భ్రమరాంబిక తన వింత దోరణితో ఏదో అనబోతుంటే…. ఆ ఫీలింగ్స్‌ని గమనించిన అపురూప గుండెలు జారాయి.
‘‘పిన్నిగారు! మీరొకసారి యిలా వస్తారా?’’ అంది అపురూప ఆమెను అలా పక్కకు పిలిస్తే ఏమనుకుంటారో నన్న సంశయాన్ని పక్కకినెట్టి, సమయం సందర్భం దాటాక ఏం మాట్లాడినా అతికించి మాట్లాడినట్లవుతుందన్న ఉద్దేశ్యంతో..
అపురూపతో పక్కకి నడిచింది భ్రమరాంబిక.
‘‘దేదీప్యకి పిరియడ్స్‌ వచ్చేముందు ఇలాగే వాంటింగ్స్‌ అవుతుంటాయి. డాక్టర్‌ గారు కూడా ఇదేం జబ్బు కాదన్నారు. మీరేం కంగారుపడకండి పిన్నిగారు!’’ అంది.
అపురూప అలా అనగానే పర్వతమంత బరువేదో దిగినట్లు ప్రసన్నంగా మారింది భ్రమరాంబిక.
వదిన చెప్పిన అబద్దానికి అత్తగారి ముఖంలో కన్పించిన ప్రసన్నతకి లింకేంటో త్వరగా అర్థం కాక ఆ తర్వాత అర్థమై విభ్రాంతిగా చూసింది దేదీప్య.
వదిన సమయస్ఫూర్తికి లోలోన మెచ్చుకుంటూ, అత్తగారి కుసంస్కారానికి నొచ్చుకుంటూ తనగదిలోకి వెళ్లింది.
ఆలోచిస్తూ కూర్చుంది.
అభిరాం తనకి దక్కలేదని ‘ఎవడో ఒకడులే’ అని సరిపెట్టుకొని దీపక్‌ను చేసుకోలేదు. దీపక్‌లో కూడా హుందాతనం వుంది. చూడగానే ‘పర్వాలేదు’ అనిపించేలా వుంటాడు.  కానీ అత్తగారి మాట తీరు, చూపు దారుణంగా వుంది.  మనసు కెలికేలా వుంది.  దీన్ని బట్టి చూస్తుంటే ఈ పెళ్లి వల్ల జీవితంలో వెనుదిరిగి చూసుకుంటే తనకేం మిగలకుండా దు:ఖమే మిగులుతుందేమో నని బాధగా వుంది.  ఏ పని చేసినా ఆత్మ గౌరవంతో కూడిన సంతృప్తి కావాలి. అనుకునే తనకి భవిష్యత్‌ ఎలా వుంటుందోనని భయంగా వుంది.
పెళ్లిరోజు అత్తగారు, మామగారు, మరిది, బావగారు, తోడికోడలు, ఆడపడుచు తన చుట్టూచేరి తనని వాళ్ల వస్తువుగా భావించి, ఊపిరాడకుండా చేస్తుంటే ఆ బంధుబలాన్ని చూసి మురిసిపోయింది. వాళ్లకి కూడా తను ‘నేను మీ మనిషిని’ అన్న ఫీలింగ్‌ కలిగేలా ప్రవర్తించాలనుకొంది.
అలా ప్రవర్తిస్తూ, తన జీవితాన్ని ఆమోదయోగ్యంగా మార్చుకోవాలంటే ఇప్పుడు తనెంతో శక్తిని కూడ దీసుకోవాలి.  ధైర్యాన్ని దొరకబట్టుకొని మనసు దృఢం చేసుకోవాలి.  ముఖ్యంగా తనని తను మరచిపోయి కొత్త వ్యక్తిలా మారిపోవాలి.
‘‘ఏంటి దేదీప్యా! ఆలోచిస్తున్నావ్‌? వాంటింగ్‌ సెన్‌సేషన్‌ తగ్గిందా? ఆర్‌యు ఆల్‌రైట్‌?’’ అంటూ గదిలోకి వచ్చి ఆమెపక్కన కూర్చుని నుదుటి మీద చేయివేసి చూశాడు వేడిగా లేదు.
‘‘ నో ప్రాబ్లమ్‌!’’ అని తనలో తను అనుకుంటూ దేదీప్య నుండి ఎలాంటి జవాబు ఆశించకుండా…. రిలాక్స్‌గా అక్కడే పడుకున్నాడు దీపక్‌.
కానీ ఆమె ఆలోచన ఏంటో అతనికి అర్థం కాలేదు. అప్పుడప్పుడు ఇలా మూడీగా ఎందుకుంటుందో తెలియలేదు.
తెలియాల్సింది తెలియకపోతే అదో  పజిల్‌ లా వుంటుంది ఎవరికైనా.  నుదుటి మీద చేతులుంచుకొని తననే గమనిస్తున్న భర్తను పట్టించుకోకుండా వదినకు వంటలో సాయం చేద్దామని గదిలోంచి బయటకెళ్లింది. దేదీప్య. అతనలాగే పడుకున్నాడు.
 
 
* * * * *
 
 
దేదీప్యకు సారెపెట్టె అత్తవారింటికి పంపుతూ, క్రిందకి దిగి నారాయణరావు, ఇందుమతి ఆశీస్సుల కోసం ఆగారు.
ఆ దంపతులు నిండు మనసుతో దేదీప్యను దీవించి, గేటు వరకు సాగనంపారు.
దేదీప్య అత్తవారింటికి వెళ్తుంటే ఒక మంచి పాఠకురాలిని,  శ్రోతను కోల్పోతున్నానన్న బాధ నారాయణరావు ముఖంలో కన్పించింది. ఇందుమతి మాత్రం ఆడపిల్లకి పెళ్లి చేసి పంపటం పెద్ద పుణ్య కార్యంగా భావించి సంతోషించింది.
అపురూప, దేవేందర్‌ దేదీప్యను ట్రైనెక్కిస్తూ కళ్ల నీళ్లుపెట్టుకున్నారు.
దేదీప్య పరిస్థితి కూడా అలాగే వుంది.
ఒక్కక్షణం వాళ్లనలా చూడగానే ఏదో భరోసా ఇస్తున్న వాడిలా ఆమె భుజం చుట్టూ చేయివేసి  ఏడవకు అన్నట్లుగా ఆప్యాయంగా చూశాడు దీపక్‌.  దీపక్‌ని అలా చూస్తుంటే దేవేందర్‌కి, అపురూపకి ధైర్యం వచ్చింది.
అపురూపకి తన కొలీగ్‌ కన్పించటంతో మాట్లాడుతూ పక్కకెళ్లింది.దేవేందర్‌ కూడా  ఫ్రెండెవరో కన్పిస్తే మాట్లాడుతూ నిలబడ్డాడు.
ట్రైనింకా కదలలేదు.
వేరే ట్రైన్‌లోంచి దిగిన అన్వేష్‌ వాళ్ల తాతయ్యను మెల్లగా నడిపించుకెళ్లి అక్కడే వున్న బెంచీపై కూర్చోబెట్టి ఆయన పక్కన కూర్చున్నాడు.
‘అన్వేష్‌! మీ డాడీ పంపిన కారింకా రాలేదా?’’ అన్నాడు పర్వతరావు.  ఆయనకి ఒంట్లో బావుండక అసహనంగా వున్నాడు.
‘‘ఒక్క నిమిషం తాతయ్యా! డాడీయే వస్తున్నారట. కాల్‌ చేశారు.’’ అంటూ ఎదురుగా ఆగివున్న ట్రైన్‌లో కిటికీ పక్కన కూర్చునివున్న దేదీప్యను చూశాడు. ఆశ్చర్యపోతూ వెంటనే ట్రైన్‌ దగ్గరికి వెళ్లి ‘దేదీప్యా!’ అన్నాడు అన్వేష్‌.
పక్కన తాతయ్య వున్నాడని కాని, అక్కడ అందరు తననే చూస్తున్నారన్న సంకోచం కాని లేకుండా,  దేదీప్యను చూసి యుగాలైనట్లు పిలుస్తుంటే, అప్పుడే పైనున్న బ్యాగులోంచి ఏదో తీసుకోవాలని లేచి నిలబడిన దేదీప్య అన్వేష్‌ని చూడలేదు.
కదులుతున్న ట్రైన్‌ శబ్దంలో అన్వేష్‌ పిలుపు కలసిపోయినా అతను పిలిచింది దేదీప్య అని దీపక్‌ విన్నాడు.
విన్నవెంటనే నివ్వెరపోయాడు.
అతనెవరు? ఎవరైవుంటాడు? దేదీప్యకి ఫ్రెండా? బంధువా? లేక ఏదో సమ్‌ ఫీలింగ్‌ వున్న వ్యక్తా? దేదీప్య అతన్ని చూసివుంటే కరక్ట్‌గా అంచనా వేయగలిగే వాడే కాని ఇప్పుడా అవకాశం లేకుండా పోయింది. దేదీప్య అతన్ని ప్రేమించటమో! అతను దేదీప్యను ప్రేమించటమో జరగలేదు కదా! ఏది ఏమైనా ఇప్పుడే దేదీప్యను అడగాలి. అతనెవరో తెలుసుకోవాలి. అనుకుంటూ ఆమెపక్కన కూర్చున్నాడు.
ఆమెతో  మాట్లాడటానికి ప్రయత్నించి, రెస్పాన్స్‌ లేకపోవటంతో నిరాశగా ఫీలయ్యాడు దీపక్‌.
కిటికీలోంచి బయటకు చూస్తూ కూర్చున్న దేదీప్యకి వేగంగా దాటిపోతున్న అడవులు,  ఊర్లు కన్పిస్తూ అన్నయ్యకి తనకి దూరం పెరిగిపోతున్నట్లు అన్పించి దిగులుగా కూర్చుంది.
ఆమెనలా చూస్తుంటే ` నిశ్శబ్దంగా వున్న ఆమె మనసు కుటీరంలో ఒంటరిగా కూర్చుని  తలుపులు మూసేసుకున్న  దానిలా అన్పిస్తోంది. అంత మౌనగంభీరంగా  వున్న ఆమెను పలకరించలేక కట్టుకున్న భార్య పక్కనే పరాయివ్యక్తిలా కూర్చున్న అనుభూతికి లోనయ్యాడు.
చెమట పట్టకపోయినా, జేబులోంచి కర్ఛీఫ్‌ బయటకి తీసి ముఖం, మెడ తుడుచుకొని మళ్లీ కర్చీఫ్‌ వైపు చూసుకుంటూ.
‘‘ఇదేం మౌనంరా బాబూ! కదిలించినా కదిలేలా లేదు. యిలా మౌనంలో మునిగిపోతే …. ఈ మనిషితో ఎలా బ్రతకాలి?’’ అని మససులో అనుకుంటూ దేదీప్య పక్క నుంచి లేచి బాత్‌రూం వైపు నడిచాడు.
అక్కడో ప్రయాణీకుడు తోటి ప్రయాణీకులతో చక్కగా ఉపన్యాస దోరణిలో మాట్లాడుతున్నాడు. ఆసక్తిగా అన్పిస్తుంటే అక్కడ నిలబడ్డాడు దీపక్‌.
అతనెక్కువగా బార్యా, భర్తల రిలేషన్‌ గురించే కాకుండా మనుష్యుల స్వభావాల గురించి, జీవన విధానం గురించి మాట్లాడుతున్నాడు. అతను చెప్పేది ఎక్కడో విన్నట్టుగా, తెలిసినట్లుగా అన్పించినా అప్పుడే క్తొతగా వింటున్న ఫీలింగ్‌ కల్గుతోంది. వినగా, వినగా తమలోని భావాలను అతనితో చెప్పుకోవాలనిపిస్తుంది. అదే స్థితిలో వున్నాడు దీపక్‌.
పెళ్లయినప్పటి నుండి దేన్నో కోల్పోతున్నట్లు, దేదీప్య తనతో మనస్ఫూర్తిగా మాట్లాడనట్లు యింకా ఎన్నెన్నో సందేహాలతో సతమతమవుతున్న దీపక్‌ మెల్లగా వెళ్లి అతనికి ఎదురుగా కూర్చున్నాడు.
‘‘చూస్తుంటే ఎంప్లాయిలా వున్నావ్‌! ఇదేం ప్రశ్న? అని మీరు అనకపోతే నాకొకటి అడగాలని వుందండి!  నా భార్య ఎప్పుడో తప్ప నాతో ఎక్కువగా మాట్లాడదు. ఇది నాకు కష్టంగా వుంది.  ఏం చేయమంటారు?’’ అన్నాడు.  తన సమస్య అదే కాబట్టి  అదే చెప్పాడు.
దీపక్‌ వైపు పరిశీలనగా చూశాడు ఆ ప్రయాణీకుడు.
‘‘కొంతమంది ఎక్కువగా మాట్లాడరండి, వ్యర్థ సంబాషణ చెయ్యటం ఎందుకులే అనుకుంటారు. ఎదుటి వ్యక్తి  అర్థవంతంగా, జ్ఞానంగా మాట్లాడినప్పుడు మాత్రం వాళ్లు మాట్లాడటానికి ప్రయత్నం చేస్తారు.’’ అన్నాడు.
అతని సమాధానం దీపక్‌కి తృప్తినివ్వలేదు.
‘‘పోనీ తను మాట్లాడకపోయినా నేను మట్లాడిందైనా వినాలిగా?’’. అన్నాడు.
‘‘వినటం అంటే! విషయం లేకుండా చెప్పే అడ్డమైన చెత్తంతా వినాలంటే  కొంతమంది వినరు. మనలోనే చాలా మందిని చూడండి తక్కువగా మాట్లాడుతూ ఎక్కువగా వినేవాళ్లున్నారు.  ఎక్కువగా  మాట్లాడుతూ తక్కువగా వినేవాళ్లున్నారు. ఇలాంటివి ప్రాబ్లమ్స్‌ అనుకోకూడదు.’’ అన్నాడు ప్రశాంతంగా ప్రయాణీకుడు.
‘‘కానీ వుండి, వుండి ఎందుకు మూడీగా మారుతుందో అర్థం కాకుండా వుందండి! ఆ నిశ్శబ్దాన్ని ఆ నిర్లిప్త్తతను తట్టుకోలేకపోతున్నాను.’’  అన్నాడు దీపక్‌.
ఆమె మౌనాన్ని మరోవిధంగా వూహించుకొని, మనశ్శాంతిని కోల్పోతున్న దీపక్‌ వైపు లోతుగా చూస్తూ  దీపక్‌కి కొత్తగా పెళ్లయినట్లు గ్రహించాడు ప్రయాణీకుడు.
‘‘మనిషన్నాక మౌనం వుంటుంది.  కోపం వుంటుంది. తట్టుకోవాలి. వెయిట్‌ చెయ్యాలి. ఎందుకంటే భార్యభర్తల రిలేషన్‌ ఒక్కరు మాత్రమే ఫిలప్‌ చేసే క్వొశ్చన్‌ పేపరు కాదు. చర్యకి ప్రతిచర్య వుంటూ రెండు ఆలోచనలు ఒకే ఆలోచనగా రూపుదిద్దుకోవాలంటే కాస్త టైం పడ్తుంది’’. అన్నాడు.
‘‘టైం ప్రాబ్లమ్‌ కాదు  సార్‌! నా భార్యలోనే ఏదో ప్రాబ్లమ్‌ వున్నట్లనిపిస్తోంది.  బహుశా తను కాలేజీలో ఎవరినైనా ప్రేమించి యిలా నిస్తేజంగా అప్పుడప్పుడు మారిపోతుందేమోనని పిస్తోంది.’’ అంటూ తన మనసులో వున్న అనుమానాన్ని రహస్యం చెబుతున్నట్లు చెప్పాడు దీపక్‌.
‘‘పెళ్లికి ముందు ఏం జరిగింది? ఎలా వున్నది అన్నది ముఖ్యం కాదు. ఇప్పుడెలా వున్నది అన్నదే ముఖ్యం.’’ అంటూ ఆణిముత్యాన్ని అందిస్తున్నట్లు మెల్లగా అన్నాడు.
‘‘ఇప్పుడు మూడీగా వుంది కదండీ!’’ అన్నాడు బాధగా దీపక్‌.
‘‘కొత్తగా పెళ్లైంది. మీ ఇద్దరు కలసి చెయ్యవలసిన ప్రయాణం చాలా వుంది. ప్రస్తుతం తన వాళ్లను వదిలి నీతో వస్తున్నప్పుడు ఆ అనుబంధం వెంటనే మరచిపోయి నువ్వే ప్రపంచం కావాలంటే కాస్త ఓపిక పట్టాలి.  అది నీ చేతుల్లోనే వుంది. నువ్వు కొంత టాలెంట్‌ని, ప్రేమని ఆమెకి రుచి చూపించాలి. అప్పుడే ఆమెను ఆ అనుబంధపు నీడలు వదలిపెడ్తాయి.’’ అన్నాడు చాలా సౌమ్యంగా.
‘‘ మరి అప్పుడైనా….పాలల్లో నీళ్లలా నాతో కలసి పోతుందంటారా?’’ అన్నాడు దీపక్‌.
‘‘ఈ మధ్యన ఆడవాళ్లలో వ్యక్తిత్వం బాగా డెవలప్‌ అవుతోంది. వాళ్ల గురించి వాళ్ల్ల్లు పూర్తిగా  తెలుసుకున్నాకే అడుగు వేస్తున్నారు. వ్యక్తిత్వాన్ని వదులుకొని నీళ్లుగా మారి పాలల్లో కలవటానికి సిద్ధం కావాలి అంటే అది ఎదుటివ్యక్తి మహోన్నతుడై, మనసును దోచుకుంటేనే సాధ్యమవుతుంది.’’ అన్నాడు.
‘‘లేకుంటే సాధ్యం కాదా?’’ అన్నాడు దీపక్‌.
ఇద్దరి అభిప్రాయాలు, ఆలోచనలు కలవకపోతే ఆ కలవరం ఎంత గోప్యంగా వుంచుదామన్నా వుండదని దీపక్‌ ఆందోళన చూస్తుంటే అర్థమవుతుంది.
‘‘ప్రయత్నించి చూడు. నీ కోరిక తప్పకుండా తీరుతుంది.’’ అంటూ తను దిగవలసిన స్టేషన్‌ రాగానే దిగాడతను.
ఆ ప్రయాణికుడ్ని దింపేసి ట్రైన్‌ మళ్లీ వేగాన్ని అందుకొంది.
దేదీప్యకి ముందు సీట్లో కూర్చున్న ముగ్గురు స్టూడెంట్స్‌ ‘వ్యక్తిత్వవికాసం’ గురించి మాట్లాడుకుంటుంటే  దేదీప్య దృష్టి వాళ్ల మీద పడిరది.  వాళ్ల కాలేజికి ఒకరోజు యండమూరి వీరేంద్రనాథ్‌ వెళ్లి పర్సనాలిటి డెవలప్‌మెంట్‌ మీద ఒక క్లాసు తీసుకున్నాడట.  ఆయన మాటల ప్రభావం వల్ల అప్పటి నుండి ‘వ్యక్తిత్వ వికాసం’ మీద ఆయన రాసిన కొన్ని బుక్స్‌ని చదివారట.  అదే డిస్కర్‌షన్‌లో వున్నారు వాళ్లు.  ప్రస్తుతం ఒక బుక్‌ వుంటే దేదీప్య అడగ్గానే యిచ్చారు. దేదీప్య ఆ బుక్‌ చదువుతుండగా దీపక్‌ వచ్చి ఆమె పక్కన కూర్చున్నాడు. అతన్ని చూడగానే పలకరింపుగా నవ్వి మళ్లీ బుక్‌ చదవటంలో లీనమైంది.
ఆమె నవ్వు అతనికి తృప్తి నివ్వలేదు. పెళ్లైనప్పటి నుండి ఆమె పక్కన వున్నా, లేనట్లుగా, ఏం తోచనట్లుగా అన్పిస్తోంది. భార్యంటే ఎప్పుడూ, భర్త ముఖంలోకి చూసుకుంటూ ఇతను నా భర్త  నా అదృష్టానికి ఎవరూ సరిరారు అన్నట్లుగా మురిసిపోవాలనుకుంటాడు. దీనికి పూర్తిగా వ్యతిరేకంగా అన్పిస్తుంది దేదీప్య.
‘‘దేదీప్యా! ఆ బుక్‌లో ఏముంది? అంత దీక్షగా చదువుతున్నావ్‌? కళ్లు నొప్పులొస్తాయి. పక్కన పెట్టు.’’ అన్నాడు విసుగ్గా దీపక్‌.
‘‘ ఈ బుక్‌లో ఏముందో ఒక్కమాటలో చెప్పలేం కదండీ! తల్లి శరీరాన్ని పోషించి పెంచినట్లే యిలాంటి పుస్తకాలు హృదయాన్ని పోషించి పెంచుతాయి.’’ అంది మామూలుగా దేదీప్య.
‘‘హృదయాన్ని పోషించటం ఎవరిక్కావాలి?  మనల్ని పోషించుకునే సులభమైన మార్గం ఏదైనా వుంటే చూసుకోవాలి కాని. హృదయం ఎందుకు? దానితో పనేముంది? మాటా` మంతి లేకుండా ఎవరికీ కన్పించకుండా నోటితో మాత్రమే అందరు ఉచ్ఛరించే ఆ ‘హృదయం’ అనే పదం అంటేనే నాకు నచ్చదు. దాని గురించి కవులు ఎక్కువగా రాస్తుంటారు. సింబల్‌ వేసి చూపిస్తుంటారు.  అదేగా ‘హృదయం’ అంటే! దాని గురించి కూడా అంత సీరియస్‌గా చదవాలా?’’ అంటూ ఎత్తిపొడిచాడు.
‘‘ అది కాదండీ! హృదయం అంటే…. ’’ అంటూ ఆమె ఏదో చెప్పబోతుంటే.
‘‘వద్దులే…..’’ అన్నాడు. ఇక చాల్లే నువ్వేం చెప్పొద్దు. అన్నట్లుగా చేయి కూడా చూపాడు. ఆమెకు అంతటితో ఆపాలని లేదు.
‘‘చూడండి! పర్సనాలిటీ డెవలప్‌మెంట్‌ గురించి మనం చదువుతున్న కొద్ది బావిలో వూటలా వూరుతుందండి విజ్ఞానం’’ అంది.  స్వతహాగా బుక్స్‌ చదివే అలవాటు వున్న దేదీప్యకి బుక్స్‌ గురించి మాట్లాడడమంటే చాలా ఆసక్తి.  చదవటమే కాక అందులో భావాన్ని ఆస్వాదిస్తుంది.
దీపక్‌కి బుక్స్ అంటే పడదు. ఉద్యోగం వచ్చింది, కాబట్టి ఇక బుక్స్‌తో తనకి పని లేదు అనుకుంటాడు. న్యూస్‌ పేపర్‌ చదవాలన్నా ఎలర్జీగా ఫీలవుతాడు.  అదేమని అడిగితే ప్రపంచంలో జరిగేవి, జరిగినవి. తెలుసుకొని ‘నేనేం చేయాలి ఇప్పుడు?’ అంటాడు.  ఆ టైంలో హాయిగా నిద్రపోతే ఒంటికి మంచిది కదా అనుకుంటాడు.
‘‘ఇలాంటి పుస్తకాల్లో ఎంతో మంది రచయితలు తమ జీవితపు అనుభావాలను, విజ్ఞానాన్ని కలబోసి అవతల వాళ్లకు చెప్పటం కోసం అహోరాత్రులు శ్రమించిన తపన కన్పిస్తుంది. వీటిని చదివి మనల్ని మనం ఉన్నతులుగా తీర్చిదిద్దుకోవచ్చు.  మన బలహీనతల్ని అధిగమించవచ్చు. మనలోని అంతర్గత శక్తుల్ని పటిష్టం చేసుకోవచ్చు.  మానవ సంబంధాలను మెరుగుపరుచుకోవచ్చు.’’ అంది దేదీప్య. తన మాటల్ని వింటున్నాడో లేదోనని భర్త వైపు చూసింది.
వెనక్కి ఆనుకొని కూర్చునివున్న దీపక్‌ ఎప్పుడో నిద్రపోయాడు.
దేదీప్య మనసు చివుక్కుమంది. ఇలాంటి మాటలకు అందరిలా దీపక్‌ ఎందుకు స్పందించడు? ఎదగాలని వ్యక్తిత్వానికి మెరుగులు దిద్దుకోవాలని అతనికి వుండదా? అతనితో కలసి తను చేస్తున్న ఈ సుదీర్ఘ ప్రయాణం ఎలా వుంటుందో!.
దీర్ఘంగా నిట్టూర్చింది దేదీప్య.
 
* * * * *
 
అన్వేష్‌ స్టేషన్‌ నుండి బయటకొచ్చి కార్లో కూర్చున్నాక కావ్యకి కాల్‌ చేశాడు.  పోయింది వెతికే వేదనలో వున్న అతని కాల్‌ని కావ్య లిఫ్ట్‌ చెయ్యలేదు.
ఇంటికెళ్లాక కావ్యకి మళ్లీ కాల్‌ చేశాడు.  అలాగే కట్‌ చేసింది ఆశ్చర్యపోయాడు.
ఈ మధ్యన ఎప్పుడు కాల్‌ చేసినా, కావ్య మాట్లాడుతుందే కాని ఎక్కువగా మాట్లాడటం లేదు. అది కూడా నల్గొండలో వున్నాననో, ఏడుస్తున్నానో అంటుంది. ఎందుకేడుస్తుందో చెప్పదు.
ఇప్పుడిలా ఎందుకు కాల్‌ కట్‌ చేస్తుందో, కావ్యకేమైందో అర్థం కాక వెంటనే తన కారు బయటకి తీసి కావ్య వుండే హాస్టల్‌ దగ్గరికి వెళ్లాడు.
కారణం చెప్పలేదు కాని, కావ్య హాస్టల్‌ వెకేట్‌ చేసినట్లు హాస్టల్‌ వార్డెన్‌ చెప్పింది. వెంటనే కావ్య గురించి తన ఫ్రెండ్స్‌ని అడిగాడు. కాలేజీకి కూడా రావటం లేదన్నారు.
ఒక్కక్షణం దిగ్భ్రాంతి చెంది. వెళ్ళి కార్లో కూర్చుని మళ్లీ కావ్యకి కాల్‌ చేశాడు. ఆమె కట్‌ చేసింది.
ఇక లాభం లేదనుకొని వేరే సెల్‌ నుండి కాల్‌ చేశాడు.
వెంటనే లిఫ్ట్‌ చేసింది కావ్య. అది అన్వేష్‌ కాల్‌ అనుకుంటే లిఫ్ట్‌ చేసేది కాదు. ఎందుకంటే అతనెప్పుడు చేసినా దేదీప్య గురించే మాట్లాడతాడని ఆమెకు తెలుసు.
‘‘హాలో…. చెప్పు అన్వేష్‌?’’ అంది కావ్య
‘‘ కావ్యా! ఇంతకముందు ట్రైన్‌లో కూర్చుని వెళ్తున్న దేదీప్యను చూశాను.                  ఎక్కడికెళ్తుందో కాని దేదీప్య వేషధారణలో గొప్ప మార్పు కన్పించింది. ఆ మార్పులో దేదీప్య ఎలా వుందంటే, పచ్చటి పసుపు కొమ్ములా, పొడిసోచ్చే ప్రొద్దులా, సంక్రాంతి ముగ్గులా, ముక్కెరలో మేలిముత్యంలా’’. అని అన్వేష్‌ అంటుంటే  ఒక్కక్షణం కావ్య నోట మాట ఆగిపోయింది.
మనసుతో చూడగలిగే మనిషి దగ్గరే స్త్రీ అందానికి గాని ఉనికికి గాని విలువ పెరుగుతుందని గ్రహించింది కావ్య.
‘‘ అన్వేష్‌! నువ్వు నీ మనసునిక  గట్టి చేసుకోవాలి.’’ అంది అన్వేష్‌ మనసు తెలిసిన కావ్య అంతకన్నా  ఏం మాట్లాడాలో తెలియక.
‘‘అంటే?’’ అన్నాడు అన్వేష్‌.
‘‘దేదీప్య కి పెళ్లయింది అన్వేష్‌!’’ అంది
‘‘ఆ…. ’’ అంటూ అతని స్వరం వణికింది. ఆకాశం వణికినట్ల్లు, భూమి కదిలినట్లు….. ఆ తర్వాత అవాక్కయి సెల్‌ పట్టుకొని అలాగే వుండిపోయాడు.
‘‘మాట్లాడు అన్వేష్‌! ’’ అంది అతనేంటో పూర్తిగా తెలిసిన కావ్య ఆత్రంగా, భయంగా…
అప్పటికే కాల్‌ కట్‌ అయింది.
ఈ చేదు నిజాన్ని అన్వేష్‌ తట్టుకోడని ముందుగా అన్పించే కావ్య చెప్పదలచుకోలేదు. కానీ ఎప్పటికైనా తెలియాల్సిన నిజమే కదా! ఇందులో తను దాచాల్సిందేముంది! అనుకుంటూనే చెప్పేసింది. ఇప్పుడు అన్వేష్‌ ఎంత బాధపడ్తున్నాడోనని మనసువుండబట్టలేక మళ్లీ కాల్‌ చేసింది.
సెల్‌రింగ్‌ విన్పిస్తున్నా అతను ఈ లోకంలో లేడు.
లాంగ్‌రింగ్‌ పోయి కట్‌ అయింది.
కావ్య మరింత భయబ్రాంతురాలై వెంటనే రీడయల్‌ చేసింది. అప్పటికే అతన్ని ఆవరించిన నిస్సత్తువను జయించి మాట్లాడాలని లేకపోయినా కాల్‌ లిఫ్ట్‌ చేశాడు.
‘‘చెప్పు కావ్యా?’’ అన్నాడు ఆ గొంతు ఎక్కడో దూరం నుండి విన్పించినట్లు అన్పించింది. ఒక్కసారిగా ఆ గొంతు విన్న కావ్యని గుండెనెవరో నలిపినట్లైయింది.
‘‘దేదీప్య పెళ్లి గురించి నీతో చెప్పాలని నా సెల్‌ లో బ్యాలెన్స్‌ లేకపోయినా బయటకొచ్చి చాలాసార్లు ట్రై చేశాను. కానీ నీ సెల్‌ ఎప్పుడు ‘అన్‌ అవేలబుల్‌’ లేకపోతే ‘స్విచ్‌ ఆఫ్‌’ అని వచ్చేది.  అదీ కాక మా ఇంట్లో పరిస్థితి బాగోలేక సరైన టైంకు నీకు ఇన్‌ఫర్‌మేషన్‌ ఇవ్వలేకపోయాను.’’ అంది కావ్య.
‘‘కాగజ్‌నగర్‌లో తాతయ్య వాళ్ల పేపర్‌ మిల్లు గొడవలు లేకపోయివుంటే ఆ టైంకు నేను వూరు వెళ్లేవాడిని కాను.’’ అన్నాడు.
‘‘ అయినా… వెళ్లకుంటే మాత్రం ఏం చేసే వాడివి?’’ అంది.
‘‘పెళ్లి జరక్కుండా చేసేవాడిని.’’ అన్నాడు.
‘‘అంటే ! పెళ్లి చెడగొట్టే వాడివా?’’ అంది.
‘‘చెడగొట్టటమెలా అవుతుంది కావ్యా! నేను దేదీప్యను ప్రేమిస్తున్నాను కాబట్టి పెళ్లి చేసుకునేవాడిని.’’ అన్నాడు.
‘‘ దానికి పెళ్లి నీతో అయినా ఒకటే ఆ దీపక్‌తో అయినా ఒకటే’’ అంది.
‘‘ ఒకటెలా అవుతుంది. నేను దేదీప్య ను ప్రేమించినవాడ్ని. ఆమెకు నా దగ్గర దొరికినంత సుఖం, సంతోషం అతని దగ్గర దొరుకుతుందా? నేను చూసుకున్నంత ఇంట్రెస్టుగా, జాగ్రత్తగా అతను చూసుకుంటాడా?’’ అన్నాడు
‘‘ఇంకా ఎక్కువగా చూసుకుంటాడు. ప్రేమించే క్వాలిటీ నీ ఒక్కడిలోనే వుందనుకుంటున్నావా?’’ అంది కావ్య. అతను తనని ఇష్టపడటం లేదన్న కోపం ఈ విధంగా తీర్చుకొంది.
తట్టుకోలేకపోయాడు అన్వేష్‌.
‘‘దేదీప్యను నేను తప్ప ఎవరూ ప్రేమించకూడదు. ప్రేమించినా వాళ్ల ప్రేమ నా అంత ఎక్కువ మోతాదులో వుండదు.’’
‘‘ప్రేమకు కూడా పర్సంటేజ్‌ వుంటుందా?’’ ఆశ్చర్యపోతూ అంది.
‘‘ ఎందుకుండదు కావ్యా! నిన్నెవరైనా ప్రేమించారా? పోనీ నువ్వెవరినైనా  ప్రేమించావా?’’ అన్నాడు.
ఇదే మంచి అవకాశం తను అతన్ని ప్రేమించిన విషయం మెల్లగా చెప్పేస్తే! బావుండదమో! ఈ మొహమాటమే కొన్నిసార్లు మనిషికీ, మనిషికీ మధ్య అగాధాలను సృష్టిస్తుంది.
‘‘నన్నెవరు ప్రేమించలేదు. నేను ప్రేమించాలనుకున్నవాళ్లు నన్ను పట్టించుకోవటం లేదు.’’ అంది బాధగా.
‘‘చూశావా! నువ్వు ప్రేమించటం గొప్పకాదు.  నిన్ను ప్రేమించటం గొప్ప. ప్రేమ అనేది మనం కావాలనుకుంటే దొరికేది కాదు. వద్దనుకుంటే పోయేది కాదు. అది హృదయసాగరంలో పొంగి ప్రవహించే అనంత ప్రవాహం.’’ అన్నాడు.
‘‘ఏం ప్రవాహమో అన్వేష్‌! నువ్వు చెప్పే ఈ హృదయ ప్రవాహాలు మనుష్యుల్ని సంతోషంలో ముంచినంత సేపు ముంచి తర్వాత మునిగిపోయేలా చేస్తాయి.  ఈదేవాళ్లు ఈదుతున్నారు.  మునిగేవాళ్లు మునుగుతున్నారు. నాకైతే ఈ బాధలేం లేవు దేవుడా! దానికి సంతోషం’’ అంది.
‘‘బాధలు లేని సంతోషం కూడా ఓ సంతోషమేనా కావ్యా!’’ అన్నాడు అన్వేష్‌.
‘‘బాధపడే ఓపిక లేనప్పుడు ఆ సంతోషాన్ని వదిలేసుకోవటమే బెటర్‌. అలాగే జారిపోయిన వస్తువు గురించి  కూడా ఆలోచిస్తూ కూర్చోవటం కూడా మంచిది కాదు. ముఖ్యంగా పెళ్లయిన అమ్మాయి గురించి అసలు ఆలోచించకూడదు.’’ అంది.
‘‘ఏమిటీ!! ఆలోచించకూడదా? నా ఆలోచనల్లో  దేదీప్య లేకుండానా!!’’
‘‘లేకుండా ఎందుకుండాలి? వుంచుకొని రీసర్చ్‌ చెయ్యిమరి’’. అంది కావ్య.
‘‘వ్యంగ్యమా లేక జోకా?’’ అన్నాడు అన్వేష్‌.
‘‘అవేం కాదు అన్వేష్‌! నీకు ప్రేమ తప్ప మరో ప్రాబ్లమ్‌ లేదు. మా లాంటి వాళ్లకు ప్రేమ గురించి ఆలోచించేంత పీసాప్‌మైండ్‌ వుండదు. ఎందుకంటే ఫైనాన్షియల్‌ ప్రాబ్లమ్స్‌. ఈ మధ్యనే మా నాన్న గారికి బైపాస్‌ సర్జరీ జరిగింది. ఇప్పటికే అప్పులు చాలా వున్నాయి. దానివల్లే నా చదువు ఆగిపోయింది.’’ అందికావ్య.
కావ్య మాటలకి కదిలిపోయాడు అన్వేష్‌.
‘‘మరి ఇన్ని రోజులు నాకీ విషయం ఎందుకు చెప్పలేదు?’’ అన్నాడు. అతని స్వరం కాస్త సీరియస్‌గా, బాధగా మారింది. ఆమె గురించి ఏం చెప్పకుండా తనని పరాయివాడిగా భావించటం అన్వేష్‌కి నచ్చలేదు.
‘‘కాల్‌ చేసినప్పుడల్లా దేదీప్య గురించి మాట్లాడటమో, వినటమో తప్ప నా కంత టైమెక్కడిచ్చావ్‌ అన్వేష్‌! చదువు గురించి వదిలెయ్‌! చేతనైతే డిగ్రీ బేస్‌ మీద నాకేదైనా జాబ్‌ వచ్చేలా చూడు’’. అంది కావ్య
‘‘తప్పకుండా కావ్యా! కొద్ది రోజులు ఓపికపట్టు.నా ఎం.బి.ఎ. పూర్తయ్యాక నేనే ఒక ఇండస్ట్రీ పెట్టాలనుకుంటున్నా.  అందులో నీకు తప్పకుండా జాబ్‌ ఇస్తాను’’ అన్నాడు.  కావ్య కోసం ఏదైనా చెయ్యాలని వుంది అన్వేష్‌కి.  కానీ ఆర్థిక పరమైన బాధల నుండి దూరం చెయ్యాలంటే ఒక గంటలో, ఒక రోజులో అయ్యే పని కాదుగా.
‘‘దాహంగా వుందంటే బావి తవ్వుతాను ఆగు అన్నట్లుంది నువ్వు చెప్పేది. ప్రస్తుతం ఇంట్లో ఆర్థిక పరిస్థితి బాగలేదు. నాకిప్పుడు జాబ్‌ అవసరం అన్వేష్‌.’’ అంది కావ్య దీనంగా.
కావ్య మాటలు వింటుంటే జాలిగా వుంది అన్వేష్‌కి.
‘‘ఇట్స్‌ ఓ.కె. కావ్యా! నీకు జాబ్‌ రావటం కోసం నేను ట్రై చేస్తాను.’’ అన్నాడు.
‘‘థ్యాంక్యూ!॥ అంది కావ్య.
కాల్‌ కట్‌ చేశాడు అన్వేష్‌.
 
* * * * *
 
వరంగల్‌ నుండి విజయవాడ వెళ్లాక ఆ ట్రైన్‌ దిగి, వేరే ట్రైన్‌ ఎక్కి వైజాగ్‌ వెళ్లారు దేదీప్య, దీపక్‌.
ట్రైన్‌ దిగుతున్నప్పుడు దీపక్‌ అడుగులో అడుగువేస్తూ కొత్తపెళ్లికూతురులా ఉల్లాసంగా దిగుతున్న దేదీప్యలో అనంతమైన ఆశలు, కోటి కోరికలు, మనసులో తుళ్లింత, మనసు లోతుల్లో పులకింత, ట్రైన్‌ దిగాక ఆటో ఎక్కుతుంటే దీపకే ప్రపంచమన్నట్లుగా, దీపకే సర్వస్వం అన్నట్లుగా థ్రిల్లింగ్‌గా వుంది.  తొలిసారి కాపురానికెళ్తున్నప్పుడు ఏ అమ్మాయికైనా యిలాగే వుంటుంది కాబోలు.
ముందుగా ఆటో దిగిన దేదీప్య ఎదురగా కన్పిస్తున్న రెండంతస్తుల భవనం వైపు అడుగులు వేస్తూ గేటు వరకు వెళ్లింది.  సంతోషంగా ఆ భవనాన్ని చూస్తూ ఇకముందు తను వుండబోయేది ఈ ఇంట్లోనేనా? ఎంత బావుంది ఈ ఇల్లు! అనుకుంటూ ఆమె మనసు  ఆనందకెరటమైంది. అన్నయ్య ఫ్రెండెవరో కాని దీపక్‌ గురించి చెప్పి తనకి మంచి సంబంధాన్ని చూశాడు. లాంగ్‌జర్నీ కావటంతో బాబుతో ఇబ్బంది అవుతుందని వదిన కంపెనీలో వర్క్‌ వుండటంతో  వీలుకాక అన్నయ్య తన వెంటరాలేదు కాని వచ్చివుంటే తన అదృష్టానికి ఆనందపడేవాళ్లు అనుకుంటూ గేటుపై చేయి వేయబోయింది.
ఆటో అతనితో ఒకటికి రెండు సార్లు బేరమాడి డబ్బులిచ్చి ఇటు తిరిగిన దీపక్‌ దేదీప్యను చూడగానే.
‘‘దేదీప్యా!  ఆ ఇల్లు కాదు. ఇదిగో ఈ ఇల్లు మనది. ఇటు రా’’! అన్నాడు.
ఆ ఇంటివైపు చూసింది దేదీప్య.
రెండంతస్తుల భవనం పక్కన ఏనుగుపక్కన ఎలుకలా అన్పిస్తూ తప్పిపోయిన చిన్నపిల్ల ఓరాయిపై ఒంటరిగా కూర్చుని బిక్కు, బిక్కుమంటున్నట్లుందా ఇల్లు. ఆ ఇంటి చుట్టూ కన్పిస్తున్న మురికి కాలువ, ముళ్లచెట్లు, దానిని ఆనుకొని చిన్న చిన్న పెంకుటిల్లులు.  అక్కడక్కడ మున్సిపాలిటీవాళ్ల నీటిపంపులు.  నీళ్లకోసం వాటి ముందు  బారులు తీరిన ఆడవాళ్లు. రేప్పొద్దున తను కూడా అలాగే నిలబడాలా అని నిశ్చేష్ట అయింది దేదీప్య.
ఈ వాతావరణం ముందుగా అన్నయ్య చూసివుంటే తనని దీపక్‌కి యిచ్చి పెళ్లి చేసేవాడు కాదేమో.
దీపక్‌ వైజాక్‌లో వుంటున్నాడు. గవర్నమెంట్‌ ఉద్యోగం చేస్తున్నాడు. భార్యను గడప దాటనీయకుండా తిండిపెట్టి పోషించుకుంటాడు అని మాత్రమే అన్నయ్యకు తెలుసు. ఆ విషయమే తనతో చెప్పాడు. వాళ్లది వైజాగ్‌కి దూరంగా వుండే ఒక పల్లెటూరు అని కూడా చెప్పాడు.  అంతకన్నా ఏం తెలియాలి? అయినా ఈ రోజుల్లో అటు ఏడు తరాలు, ఇటు ఏడు తరాలు చూసి, వుంటున్న ఇల్లు చూసి ఎవరు చేస్తున్నారు పెళ్లిళ్లు? ఫ్రెండ్స్‌ చెప్పారనో, తెలిసినవాళ్లు అనో, మ్యారేజి బ్యూరోలతో మాట్లాడో పెళ్లిళ్లు చేస్తున్నారు.  పెళ్లి కూడా అప్పటికప్పుడు ఆర్డర్లు ఇచ్చి చేస్తున్నారు.  పెళ్లి మిాద మనసు పెట్టి గంటలు, గంటలు శ్రమించి చేసేంత టైం కూడా ఎవరికి వుండట్లేదు. ఇందులో అన్నయ్య తప్పేం లేదు అనుకొంది.
‘‘దేదీప్యా! మళ్లీ ఆలోచనలో పడ్డావా? ఖర్మ!’’ అనుకుంటూ ఆమెకు దగ్గరగా వెళ్లి మెల్లగా భుజం తట్టాడు.  ఒక్కక్షణం దీపక్‌ ముఖంలోకి చూసి మనలోకంలోకి వచ్చిన దానిలా అతని వెంట కదిలింది.
రెండంతస్తుల భవనంలో రాజశేఖరం, యశోదర వుంటారు.  యశోదర ఎంత సౌమ్యురాలో రాజేశేఖరం అంత గంభీరమైన వ్యక్తి.
మరుసటి రోజే దేదీప్య ను యశోదరకు పరిచయం చేశాడు దీపక్‌. అతి తక్కువ టైంలోనే దేదీప్య యశోదరకు బాగా దగ్గరయింది. అది ఎలాంటి దగ్గరితనం అంటే  యశోదర ఎక్కడికైనా వెళ్లాలన్నా, కొత్తరకం వంట చెయ్యాలన్నా, ఒంట్లో నలతగా వున్నా వెంటనే దేదీప్యను పిలిచేంత దగ్గరతనం.
దేదీప్యకి కూడా యశోదరతో గడపటం ఇష్టంగా మారింది.  ఆమె పిలుపు కోసం ఎదురుచూస్తూ అప్పుడప్పుడు కిటికీ వైపు చూస్తుంటుంది.  యశోదర ఎప్పుడు పిలిచినా కిటికీలోంచే పిలుస్తుంది. ఆ భవనానికి ఉత్తరం వైపు నున్న కిటికీలోంచి దేదీప్య వుండే ఇల్లు, పరిసరాలు స్పష్టంగా కన్పిస్తాయి.
దేదీప్యకి కారు డ్రైవింగ్‌ కూడా నేర్పింది యశోదర.  ఇప్పుడు యశోదరతో ఎప్పుడు బయటకి వెళ్లినా దేదీప్యనే డ్రైవ్‌ చేస్తుంది.
* * * * *
 
 
సూపర్‌ మార్కెట్‌కి వెళ్లి ఇంట్లోకి అవసరవమైన సరుకుల్ని తెచ్చింది దేదీప్య. ఆఫీసు నుండి ఇంటికి వచ్చిన దీపక్‌ టీ.వి. చూస్తుంటే ఆమె వంట ఇంట్లో కూర్చుని తెచ్చిన సరుకుల్ని డబ్బాల్లో నింపుకుంటోంది.  తెచ్చిన వాటికి లెక్క చూపించమని అప్పటికే రెండుసార్లు అడిగి మళ్లీ గుర్తుచేశాడు దీపక్‌.
అతని తొందరేంటో దేదీప్యకి అర్థం కాలేదు.  అసలే ఆ వంట ఇంట్లో గాలిలేక దేదీప్యకి చెమట్లు పోస్తున్నాయి. పవిటకొంగుతో తుడుచుకుంటూ తెల్లకాగితంపై సరుకుల లిస్టు వాటి రేట్లు రాసి ఇచ్చింది దేదీప్య.
ఆ లిస్ట్‌ పూర్తిగా చూడకముందే.
‘‘డబ్బులేమైనా మిగిలాయా?’’ అన్నాడు.
‘‘మిగల్లేదండి! మీరిచ్చిన డబ్బులు సరిపోలేదు. తేవలసిన సరుకులు యింకా వున్నాయి. తర్వాత తెస్తాను.’’ అంది.
అతని గుండెలో కొత్త రకం బాంబు పేలినటైంది.
‘‘నువ్వు సరుకులకి వెళ్లినప్పుడే యిన్ని డబ్బులు అవుతున్నాయి. నేనైతే అవసరమైనవే తెస్తాను.’’ అన్నాడు లోలోన చిరాకు పడ్తూ.
‘‘నేను మాత్రం అవసరం లేనివి ఏం తెచ్చాను?’’ అంది
‘‘కూల్‌డ్రింక్‌ అని రాసుందేం ఇక్కడ?’’ అడిగాడు.
‘‘నేనే త్రాగాను. దాహంగా వుంటే తాగాలనిపించింది’’ అంది దేదీప్య.
‘‘ఎంత త్రాగాలనిపిస్తే మాత్రం త్రాగెయ్యటమేనా? ఇంటికొచ్చి మంచినీళ్లు త్రాగితే సరిపోయేదానికి ఇన్ని డబ్బులు పెట్టాలా?’’ అన్నాడు.
అతను చెప్పేదానికి, తను చేసినదానికి ఏది సబబుగా వుందో తేల్చుకోలేక నోటమాట రాలేదు దేదీప్యకి.
‘‘ఆటో చార్జి అని రాసివుంది. ఆటోలో వచ్చావా? ఏమంత దూరం వుందని ఆటోలో రావటానికి?’’’ అన్నాడు కనుబొమలు ముడిచి.
‘‘పోయిన సారి నడిచే వచ్చాను.  సంచి బరువుగా అన్పించి ఆ రోజంతా చెయ్యి నొప్పి పట్టింది.’’ అంది దేదీప్య.
‘‘పూలు తెచ్చుకున్నావా?’’ అడిగాడు. పదిరూపాయలు పూలు అని రాసివుంటే అది చూసి.
‘‘మీరెలాగు తేరు. కనీసం నేను బయటకెళ్లినప్పుడైనా తెచ్చుకోవాలనిపించింది. మల్లెపూలంటే నాకు చాలా ఇష్టం.’’ అంది. పెళ్లికి ముందు పెట్టుకున్నదే ఆ తర్వాత పెట్టుకోలేదు. ఎప్పుడైనా అన్నయ్య దగ్గరికి వెళ్తానంటే వద్దంటాడు. తన అవసరాలకి, ఫుడ్‌కి ఇబ్బంది అవుతుందంటాడు. ట్రావెలింగ్‌ చార్జెస్‌ ఏమైనా తక్కువున్నాయా? అంటాడు.
‘‘ ఓ గంటయితే వాడిపోయే పూలకు కూడా డబ్బులు పెట్టాలా?’’ అన్నాడు.
‘‘వాడిపోతాయి కదాని పువ్వులెవరు కొనరా?’’ అంది ఆశ్చర్యపోతూ.  అయినా.. భార్య కూల్‌డ్రింక్‌ తాగితే, ఆటోలో వస్తే, పూలు కొంటే ఏ భర్త అయినా ఇలాగే అడుగుతాడా?
‘‘భయం లేకపోతే ఇలాగే వుంటుంది. బయట ఆడవాళ్లు చూడు ఎంత ఎదిగిపోతున్నారో… చూసి రమ్మంటే అవతలి వాళ్లను తన్ని వస్తున్నారు. నువ్వేమో అయినదానికి, కాని దానికి ఖర్చుబెడ్తూ డబ్బంతా తగలేస్తున్నావ్‌!’’ అన్నాడు.
‘‘ఎదగడమంటే అవసరాలను చంపుకోవటం కాదు. ఆదాయాన్ని పెంచుకోవటం’’. అంది దేదీప్య.
‘‘నీతో వాదించటం కన్నా యింకోసారి నీ చేతికి డబ్బు లివ్వకపోతేసరి. ఆ సరుకులేవో ఆఫీసు నుండి వచ్చేటప్పుడు నేనే తెస్తానులే!’’ అన్నాడు దీపక్‌.
అతను తిట్టట్లేదు, కొట్టట్లేదు, బాధపడేలా,ఏడుపు వచ్చేలా మాట్లాడటం లేదు. చాలా కూల్‌గానే అంటున్నాడు. కానీ ఏదో ఫీలింగ్‌తో దేదీప్య తల పగిలిపోయేలా వుంది.
ఆ క్షణం నుండి దేదీప్య చేతికి డబ్బులివ్వటం మానేశాడు.  ఓ ఫోన్‌కాల్‌ చేద్దామన్న దేదీప్య దగ్గర డబ్బుల్లేవు.
* * * * *
 
 
రచన: రామహరిత పూసర్ల
తనిష్క్ నగల  వారి కొత్త వాణిజ్య ప్రకటన

టీ వీ లో ఈ మధ్య వస్తున్న వాణిజ్య ప్రకటనలు ప్రస్తుత కాలంలో  వేగంగా మార్పు చెందుతున్న మన సమాజం యొక్క  దృష్టి కోణాన్ని అద్దం పట్టేవిగా  వుంటున్నాయి. నేటి  యువత ప్రస్థుత సమాజంలో ఎన్నో కొత్త మార్పులు సంతరించుకోవాలని ఆశ పడుతున్నారు. ఈనాడు దేశవ్యాప్తంగా వెల్లువెత్తుతున్న టీవీ చానెళ్ల మూలంగా  వస్తున్న కొత్త కొత్త వాణిజ్య ప్రకటనలు మారుతున్న భారత దేశం యొక్క అభిరుచులు, ఆకాంక్షలను ప్రస్పుటిస్తున్నాయి. తరతరాలుగా వస్తున్న మూర్ఖపు కట్టుబాట్ల నుంచి, సాంప్రదాయాలు నుంచి బందనాలు తెంచుకొని ఒక స్వచ్చందమైన, ఛాందస భావాలు లేని సమాజం నిర్మించాలని యువత ఉవ్విళ్ళూరుతున్నారు. వారు తమ కొత్త అలోచనలకు, విధానాలకు, భావాలకు వాణిజ్య ప్రకటనల ద్వారా సామాన్య ప్రజలను చేరాలని  సరికొత్త  ప్రయోగాలు చెయ్యటం మొదలుపెట్టారు. ఈ ఆలోచనలను జన స్రవంతిలోకి తీసుకొని వెళ్ళే దిశలో వారు టీవీ ని ఒక చక్కటి మాధ్యమంగా ఎన్నుకున్నారు. ఈ దిశలో సాగిన ఒక  ప్రయత్నమే కొత్తగా వచ్చిన తనిష్క్ నగల ప్రకటన. మొదట్లో చాలా మంది ఈ ఏడ్ ని చూసి చూడనట్టు ఊరుకున్నారు కాని రాను రాను అందరిని అలోచింపచేసింది, చర్చలకు ముఖ్య అంశమైంది. ఇప్పటి వరకు మనము  ఏడ్స్ లో  అందమైన అమ్మాయిల వివాహలు చూడటానికి అలవాటు పడ్డాం. కాని దానికి విరుద్ధం గా తనిష్క్ కొత్త ఆడ్ లో  విడాకులు తీసుకున్న,లేదా భర్త పోగొట్టుకుని పిల్లలు వున్న మహిళ యొక్క పునర్వివహం చూపించటం జరిగింది. ఈ కొత్త పద్దతి అందరిలో ఆశ్చర్యం,ఉద్వేకం కలిగించింది.
మన సమాజం చాలా భిన్నమైనది, ఆచార వ్యవహారాలు, పద్దతులు, నమ్మకాలలో  చాలా తేడాలు వున్నాయి. ఆధునీకరణ వల్ల పట్టణాలలో వుండే జీవన శైలి పల్లెలలోని జీవన విధానం భిన్నదృవాలుగా మారాయి. ఒకవైపు కుల, మత, జాతి విభేదాలు లేని  ఒక  ఆదర్శవంతమైన  సమాజం కోసం కొంత మంది ప్రయత్నిస్తుంటే మరోవైపు ఎప్పటినించో వస్తున్న మూఢ సంప్రదాయల ఊబిలో కూరుకు పోతున్నారు. ఇప్పుడు వచ్చిన ఈ సంచలనాత్మకమైన ప్రకటన సమాజంలోని వారి ఆలోచనా దృక్పధంలో వెంటనే ఆశించిన మార్పు,  తీసుకొని రాకపోవచ్చు కాని అందరి మనసుల్లో మార్పు యొక్క బీజం నాటిందని చెప్పవచ్చు… ఎన్నో తరాలనుంచి నాటుపోయిన ఛాందస భావాలను మార్చడానికి  ఇలా ప్రకటనల ద్వారా  వేసిన తొలి అడుగులా భావించవచ్చు.
ఆధునిక భారత సమాజం సంకుచిత భావాలకు స్వస్తి చెప్పి కొత్త ఆలోచనా దోరణికి, జీవన సరళికి ఆహ్వానం పలకడానికి ప్రయత్నిస్తుంది. మారుతున్న పరిస్తితుల ప్రకారం పెద్దలు కూడా మారుతున్నారు. ఉదాహరణకి విడాకులను ఇదివరకు ఎంతో అనుమానంగా, అభద్రతా భావంతో చూసే తల్లితండ్రులు  ఇప్పుడు ఇష్టం లేని పెళ్ళిలకి స్వస్తి చెప్పమని, విడాకులు తీసుకోవడానికి, కొత్త జీవితం మరల ప్రారంభించడానికి పిల్లలకి అండగా వుంటున్నారు. అదే విధంగా కులాంతర, మతాంతర వివాహలకు కూడా కాస్త సమ్మతం పెరిగింది. సమాజంలో కొంత శాతం కొత్త పద్దతులను ఆచరించడం మొదలుపెట్టింది.
ఒక దశాబ్దం క్రితం  పునర్వివాహం అంటే ఎంతో తప్పుగా భావించే వారు. కాని ఇప్పుడు పునర్వివాహాల శాతం బాగానే పెరిగింది. కాని ఇంకా ఒక బిడ్డ తల్లికి పెళ్ళి జరగడం కష్ట తరమైనదే. పిల్లలు వున్న ఆడవారికి పెళ్ళి కావాలంటే వారు  ఎంతో రాజీ పడాలి, సరైన జోడి వారికి దొరకటం ఇప్పటికీ చాలా కష్టమే. పునర్వివాహం తరువాత సమాజం మగవారికి ఇస్తున్న ఆదరణ ఇంకా ఆడవారికి  ఇవ్వటం లేదు.    పునర్వివాహాలు బాగా డబ్బులు వున్న కుటుంబాలలో  ఎక్కువ గానే జరుగుతున్నాయి కాని మధ్యతరగతి కుటుంబాలు వీటిని అదరరించటంలో వెనుకాడుతున్నారు.  ఈ  వివాహాలు ఎంత కాలం నిలకడగా వుంటాయి అన్నది కూడా ఒక ఆందోళన కలిగించే విషయం. భారత దేశంలో ఆడవారి మీద వున్న వివక్షత ఈ విషయం లో ప్రస్పుటం గా కనబడుతుంది.
దురదృష్ట వశాత్తు సమాజంలో  చోటు చేసుకుంటున్న  కొత్త పద్దతులను, మార్పులను పూర్తి స్థాయిలో అందరూ అంగీకరించటం లేదు. సమాజాన్ని ఉద్ధరిస్తున్నామన్న సాకుతో, సంప్రదాయాన్ని రక్షిస్తున్నామన్న దోరణితో,  నైతిక విలువలనూ కాపాడుతున్నామన్న  నెపంతో  కొంత మంది ఇంకా కొత్త పద్దతులను, ప్రవృత్తులను నిరాకరిస్తున్నారు.
ఈ వాణిజ్య ప్రకటన వల్ల TATA group కి ఎన్ని లాభాలు వచ్చేయన్న విషయం  తెలియదు కాని, ఇటువంటి వ్యాపార ప్రకటనల వల్ల సమాజంలో వెంటనే మార్పు కలగటం అసాధ్యం. కాని ఏడ్ ప్రపంచం లో ఇదొక కొత్త ప్రయోగం
రచన:   కొరిడె విశ్వనాథ శర్మ
 
మన ప్రాచీనులు కాలాన్ని సూచించడములో నాలుగు ప్రమాణములను అనుసరించారు. ‘మాసశ్చతుర్థా – సావనస్సౌరశ్చాంద్రో నాక్షత్ర ఇతి ” అని నిర్ణయ సింధుకారుడు మాసములు సావనము, సౌరము, చాంద్రము,
నాక్షత్రము అని నాలుగు విధములని పేర్కొన్నాడు.  మనము చైత్ర, వైశాఖాది మాసములు, అదేవిధముగా పాడ్యమి, విదియాది తిథులను చాంద్రమానముననుసరించి లెక్కింతుము. చంద్రుని భ్రమణమును బట్టి ఈ కాలమానము నడుచును. ఔత్తరాహికులు ఆచరించు బార్హస్పత్యమానము కూడ చాంద్రమానమునే అనుసరించును. దాక్షణాత్యులు సౌరమానమును అనుసరింతురు. సూర్యోదయాస్తమయాదులే ఈ కాల మానమునకు ఆధారములగుచున్నవి. సూర్యుడు ఒక్కొక్క రాశిలో ప్రవేశించి ఉండు నెల రోజులకు ఆయా మాసములుగా గుర్తించబడుచున్నవి. ఇవి చాలావరకు ఆయా ఇంగ్లీష్ తేదీలను పోలినవై, అధిక శాతం ఆయా తేదిలలోనే వచ్చును. అందులకే తమిళులకు ఏప్రిల్ 14వ తేదీయే మేషమాసారంభమగుటచే దానిని వారు సంవత్సరాదిగా ఉత్సవము జేసికొందురు.
“రవేః సంక్రామణం రాశౌ సంక్రాంతి రితికథ్యతే ”  నాగరఖండం  అని చెప్పుట చేత ఒక్కొక్క మాసము ఒక్కొక్క సంక్రాంతిగా చెప్పబడుచున్నది, ఈ ప్రమాణముగా మకర సంక్రాంతి (జనవరి 14 ) మొదలుకొని కర్కాటక సంక్రాంతి (జులై 16) వరకు ఉత్తరాయణముగా, తదాది మరల సంక్రాంతివరకు దక్షిణాయణముగా – “మకర కర్కట సంక్రాతి క్రమేణోత్తరాయణం దక్షిణాయనం స్యాత్”  ముక్తసంగ్రహం
అని చెప్పబడినది. ఇది మానవులకు కాలమానము కాగా  “ అయనే దక్షణే రాత్రి రుత్తరే తు దివా భవేత్” అని కాపింజలసంహిత పేర్కొన్నది. మానవులకు ఒక సంవత్సర కాలము దేవతలకు ఒక అహోరాత్రమైన దివసముగా చెప్పబడుతున్నది.అందు ఉత్తరాయణము దివసభాగము కాగా, దక్షిణాయనము రాత్రి భాగమగుచున్నది.

                                                ధనుర్మాసము
అట్టి ప్రమాణమున మనకు  ఒక సంవత్సరము (12 నెలలు )  దేవతలకు 24 గంటలు అగుచున్నది. అనగా మనకు ఒక నెల వారికి 2 గంటలు కదా ! అట్లైన మకర సంక్రాంతి దేవతల సూర్యోదయ కాలమగును. మకర సంక్రాంతికంటే పూర్వమైన ధనుస్సంక్రాంతి ఉషః కాలమగును అగుచున్నది. ‘ బ్రాహ్మే ముహూర్తే బుద్ధ్యేత ధర్మార్థౌ చాను చింతయేత్ ” అని స్మృతికారులు చెప్పినట్లు బ్రాహ్మీ ముహూర్తమునందు మేల్కొనాలి. అదే విధముగా ఈ ధనుర్మాసము దేవతలకు బ్రాహ్మీమూహూర్తకాలము కావున ఇట్టి సమయమున దేవతార్చన చాలా విశిష్టమైనది.
                                    “ఆషాఢాదిషు మాసేషు శయంతం కార్తికావధి
                                     చాపంగతే దివానాథే ఉత్థాప్య శయనాద్ధరిమ్ |
                                     సవిష్ణులక్షణైఃస్తోత్రైర్ బహుభిః పరిగీయ చ 
                                     ఉషః కాలే తు సంప్రాప్తే చార్చయిత్వా జనార్దనమ్
                                    ఉపచారైః షోడశీభిర్ ముద్గాన్నం చ నివేదయేత్ “
అని బ్రహ్మండపురాణము తెలిపినది. ముల్లోకాధిపతియైన ఆ శ్రీమన్నారాయణుడు ఆషాఢమున మొదలుకొని కార్తీకము ( మానవ ప్రమాణమున రాత్రి ఏడున్నర నుండి ఉదయము  నాలుగున్నర ) వరకు నిదురించును. అందుకే ఆషాఢ శుద్ధ ఏకాదశిని శయన ఏకాదశిగా కార్తీక శుద్ధ ఏకాదశిని ఉత్థాన ఏకాదశిగా సంబోధిస్తారు. ఈ సమయమును చాతుర్మాస్య దీక్షాసమయము గా ధర్మశాస్త్రములు చెప్పుచున్నవి. ఆ  సమయములో చతుర్వర్ణ్యములవారికి ఆచరించవలసిన నియమములను అవి పేర్కొన్నవి.  సూర్యుడు దనురాశి లోనికి ప్రవేశించిన సమయమునుండి విష్ణు సంబంధమైన స్తోత్రాదులచేత భగవంతుని మేల్కొపవలెను. (మానవ ప్రమాణాత్మకమైన) ఉషఃకాలమునందు షోడ శోపచారములచే పూజిచవలెను. పిమ్మట ముద్గాన్నము (పులగం) ను నివేదించవలెను
కోదండస్థే సవితరి ప్రత్యూషః పూజయేద్ధరిమ్ |
“ సహస్రాబ్దార్చన ఫలం దినేనైకేన సిద్ధ్యతి ||”~ శ్రీమద్భాగవతము
“ ధనుస్సంక్రాంతిమారభ్య మాసమేకం వ్రతం చరేత్ | ~ కాపింజలసంహిత .63.అధ్యా.39 శ్లో.

అని భాగవత , కాపింజలసంహితలు కూడ ఈ ధనుర్మాస పూజా వైశిష్ట్యాన్ని తెలుపుతున్నాయి. సూర్యోదయమున కంటే పూర్వమే ఉషః కాలము అరుణోదయ సమయమునందు ఆ భగవంతుని నెలరోజులు పూజించవలెనని పేర్కొంటున్నాయి. అరుణోదయ సమయమనగా _
“ఉదయాత్ప్రాక్ చతస్రస్తు ఘటికా అరుణోదయః ”  మాధవీయ స్కంధం
అని అరుణోదయమును గురించి నిర్ణయ సింధువు నందు తెలియజేయబడినది. ఉదయమునకు పూర్వము నాలుగు ఘడియలు అరుణోదయమగును. అనగా ఒక ఘడియ ఇరువది నాలుగు నిమిషములు కాగా నాలుగు ఘడియలనగా  తొంబది ఆరు నిమిషములగును.  అనగా ఒక గంటా ముప్పది అరు నిమిషములు అని కదా ! తత్పూర్వము అరుణోదయముగా చెప్పవచ్చును.
 
“ చాపస్థితే ఉషః కాలే రవౌ ప్రతిదినం హరిం” ~ వాసిష్ఠ సంహిత వచనం
“ బ్రాహ్మేముహూర్తే సంప్రాప్తే రవౌ ధనుషి సంస్థితే |
.అర్చయిత్వా శ్రియః పతిమ్ ||”~ శ్రీ వైఖానస శాస్త్రము.
 
అను ప్రమాణములు కూడ ఉషఃకాల పూజను ప్రశంసించుచున్నవి. ఇట్లు చేసినచో  సహస్రవర్ష పూజను చేసిన ఫలితమును పొందునని తెలిపి యున్నవి.
                        ముక్కోటి ఏకాదశి – వైకుంఠ ఏకాదశి
ధనుర్మాసము సౌరమానము యొక్క ప్రామాణికాను సారము కాగా శుక్లపక్ష ఏకాదశి తిథి చాంద్రమానమైన తిథి. ప్రతి మాసమునందలి ఏకాదశులు ఎంతో పవిత్రములైనవి. ఇట్టి దివసమునందు గృహస్థునకు , బ్రహ్మచారులకు నిత్యాగ్ని హోత్రులకు కూడ నైమిత్తికమైన కర్మగా ఉపవాసాద్యాచరణము విధించబడినది.
“ గృహస్థో బ్రహ్మచారీ చ ఆహితాగ్నిస్తథైవ చ |
ఏకాదశ్యాం న భుంజీత పక్షయోరుభయోరపి ||
అని అగ్ని పురాణము మొదలైనవి తెలిపినవని నిర్ణయసింధుకారుడు తెలిపియున్నాడు.
ఇట్టి ఏకాదశి దివసమున సౌరమానమునందలి ప్రశస్తమైన ధనుర్మాసము నందు ( అది మార్గశిర్షము నందే కాని పుష్యమాసమందే కాని ) వచ్చు ఏకాదశి వైకుంఠ ఏకాదశి గా లేదా ముక్కోటి ఏకాదశి గా కీర్తించ బడుచున్నది. ఇది ఆ భగవంతునికి అత్యంత ప్రీతికరమైనది. శుభకరమైనది కూడ. ఎందులకనగా రెండు నేత్రములు కలిగిననూ దృష్టి యొకటే యైనట్లు సూర్యచంద్రులు నేత్రములుగా కలిగిన ఆ భగవంతునకు సౌరమాన , చాంద్రమానములలోని ప్రశస్తములైన ధనుర్మాసము , శుక్ల ఏకాదశి శ్రేష్ఠమైనదనుటలో అతిశయోక్తి కాదు కదా ! 

“ ధనూ రాశి స్థితే సూర్యే శుక్ల ఏకాదశీ తిథౌ
త్రింశత్ కోటిసురైః సాకం బ్రహ్మా వైకుంఠమాగతః || “
“ పౌలస్త్యేన నిపీడితాః సురగణాః వైకుంఠ లోకం యయుః
ద్వారే తత్ర విషాదభావమనసా సూక్తైర్ హరిం తుష్టువుః |
శుక్లే శ్రీహరివాసరే ప్రభాతసమయే భానౌ ధనుః సంస్థితే
తేభ్యోఽదాత్ సుఖదర్శనం కరుణయా నారాయణో మాధవః ||

అనియు  ఈ వైకుంఠ ఏకాదశి ప్రాశస్త్యము తెలుపబడినది.  రావణుని బాధలు తాళలేక దేవతలు బ్రహ్మను ఆశ్రయించగా , అప్పుడా బ్రహ్మ దేవుడు ధనుర్మాస శుక్లైకాదశీ (హరివాసరమునందు) దివసమున దేవతలందరితో వైకుంఠమును చేరినాడు. అచ్చడ అట్టి  శ్రీహరి నిలయమునందు  దేవతలు విషాదభావ మనస్కులై వేదముల సూక్తములతో శ్రీహరిని స్తుతించగా అపుడా ధనుర్మాస శుక్ల పక్ష ఏకాదశీ దివసమున వారికి భగవంతుడు సుఖకరమైన దర్శనమును కలుగజేసినాడు. అని ఈ దివస ప్రశస్తి కనబడుతున్నది.
అదియును గాక ! ఈ దివస ప్రాశస్త్యమును తెలుపుతూ.. శ్రీప్రశ్న సంహిత ( 46 అధ్యా.) యందు కూడ ఒక ఐతిహ్యము కలదు అందు మధుకైటభులను భగవంతుడు సంహరించగా , ఆ సమయమునందు వారు దివ్య రూపధారులై దివ్యజ్ఞానమును పొంది ఆ స్వామిని కొనియాడిరి. ఇంకనూ …
బ్రహ్మాదిశ్చాపి త్వల్లోక సదృశం రత్నమందిరం
కల్పయిత్వా త్వదర్చాయాం ఏకాదశ్యుత్సవం చరేత్ |
తదా పశ్యంతి యే త్వాంతు నమస్యంతి యే జనాః
ఉత్తరద్వారమార్గేణ ప్రవిశంతి చ యే హరేః ||” 45./38, 39

అని కోరిరి. అనగా బ్రహ్మాది దేవతలెవరైననూ నీలోకమువంటి మందిరమును నిర్మించి ఏకాదశి దివసోత్సవము గావించి, నిన్ను గాంచి నమస్కరించి ఉత్తర ద్వారమున నిన్ను సమీపింతురో అట్టి వారికి వైకుంఠప్రాప్తి కలుగునట్లు వరమిమ్మనమనిరి.
కృత్వోత్సవం తథాభూతం ఏకాదశ్యాం విశేషతః |
విశంతి మోక్షం తస్మాత్ సో మోక్షోత్సవ ఇతీర్యతే ||  45/42
ఏకాదశి దివసాన ఉత్సవము జేసి , ఉత్తరద్వారము ద్వారా మోక్షము ( వైకుంఠము) లోనికి ప్రవేశింతురు గాన ఈ ఏకాదశి మోక్షోత్సవ ఏకాదశి గా చెప్పబడును అని శ్రీమహా విష్ణువు వారికి వరమిచ్చినట్లు శ్రీ సంహిత తెలుపుచున్నది.
ఇట్లు ముక్కోటి దేవతల బాధలను నివారించినందున “ ముక్కోటి ఏకాదశి ” గానూ, వైకుంఠ దర్శనము కలిగించునది కావున “‘ వైకుంఠ ఏకాదశి ” గాను భగవంతుని దర్శించుకొను పవిత్ర దివసము కావున “భగవదవలోకన దివసము” గానూ ఈ దివసము కొనియాడబడుచున్నది. సర్వశ్రేష్ఠమైన ఈ హరివాసరము నందు బుద్ధిశాలి వేదపారాయణాదులచేత శ్రీమన్నారాయణోత్సవము గావించవలెనని పేర్కొనబడినది.
ఈ ధనుర్మాస ఏకాడశి కొన్నిసార్లు మార్గశిర మాసమునందు, మరి  కొన్నిసార్లు  పుష్యమాసమునందు వచ్చును ఈ రెండు మాసముల శుక్లైకాదశులు ప్రశస్తమైనవే . మార్గశిర మాసమునందలి ఏకాదశి మోక్షదైకాదశి కాగా, పుష్యమాసమునందలి ఏకాదశి ‘పుత్రద’, గాను ‘ఫలద ’ గాను ప్రశంసించబడినది.
సుకేతనుడను రాజు విశ్వే దేవతల ఉపదేశానుసారాము ‘పుష్యమాసమునందలి ఏకాదశి వ్రతమునాచరించి భగవంతుని అనుగ్రహమున పుత్రుని బడసినట్లు పద్మపురాణము చెప్పుచున్నది. కావున ఈ దివసమున సకల దేవతారాధ్యుడైన శ్రీమన్నారాయణుని పాద పద్మముల నర్చన గావించినవానికి  పుణ్యఫలమేమని చెప్పవచ్చును ! అందులకే భాగవతమున శుకమహర్షి ఆ స్వామి పాదారవిందము నశ్రయించిన భక్తునికి సంసార సాగరము ను దాటుట తేలికయై ఉపద్రవమునుండి తరించునని ఈ శ్లోకమునందు తెలిపిన విధానమును అవలోకించండి . :
సమాశ్రితా యే పదపల్లవ ప్లవం
మహత్పదం పుణ్యయశోమురారేః |
భవాంబుధిర్ వత్సపదం పరం పదం
పదం పదం యద్విపదాం న తేషామ్ ||
 
 
రచన: డా.జె.గౌతమి సత్యశ్రీ పి.హెచ్.డి
ఋతుచక్రంలో అధిక రక్తస్రావం లేదా మెనోరీజియా:
హెడ్డింగు చదవగానే, సామాన్య విషయం గానే అనిపిస్తుంది కదూ..అనిపిస్తుంది. ఎందుకంటే ఏదైనా మానసిక వత్తిడికి గురి అయినా, వంట్లో నలతగా ఉన్నా దాని ప్రభావం ఋతుచక్రం పై చూపడం స్త్రీలకు సర్వసాధారణమే. ఇటువంటి సాధారణమైన విషయాన్ని అసాధారణంగా మార్చగలిగేది ‘జన్యులోపం’. F7 (దాని ఎంజైము ఫేక్టర్ VII) అనే జన్యువు (gene, జీన్) వంశపారంపర్యం గా లోపిస్తే వచ్చే అసాధారణ వ్యాధి ‘మెనోరీజియా’ లేదా ఋతుచక్రం లో అధిక రక్తస్రావం. డా. ప్రభావతి ఇటువంటి క్లినికల్ హిస్టరీ ఉన్న కేసును తన లేబరేటరీ పరిశోధన (రీసెర్చి) ల ద్వారా స్టడీ చేస్తూ, వైద్యసహాయాన్ని అందించారు. ఆ కేసు వివరాలు మనమూ తెలుసుకుందాము.
అమెరికా లో సుజాత చాలా కాలం నుండి బహిష్టు లో ఎక్కువ రోజులు అధిక రక్తస్రావం తో బాధ పడుతూ డా. ప్రభావతి ని సంప్రదించింది. డా. ప్రభావతి ఒక ఫిజీషియన్ డాక్టర్. ఆమె అమెరికా లోనే గైనకాలజీ లో ఎం. డి. పి.హెచ్.డి. చేసారు. ఇలా ఎం.డి. పి.హెచ్.డిలు చేసిన డాక్టర్లు క్లినికల్ పేషంట్స్ కు, వారికున్న జబ్బు లక్షణాలను బట్టి వైద్యం చేస్తూ మరోప్రక్క వంశపారంపర్యం గా వచ్చిన వారి జబ్బులపైన పరిశోధనలు చేసి ఏ జన్యులోపాలవల్ల జబ్బు సంభవించిందో కనుక్కుంటారు. ఈ విధంగా వంశపారంపర్యజబ్బుల పై రీసెర్చి ద్వారా కనుగొన్న జన్యులోపానికి, ఫారమాస్యు టికల్ కంపనీలు డ్రగ్స్ ని తయారు చేస్తాయి. సాధారణంగా అమెరికన్ డాక్టర్లు, సైంటిస్టుల సహాయం తో పరిశోధనలు జరిపి, వంశపారంపర్య జబ్బులకు బయో మార్కర్లను (లోపించిన జన్యువులు) కనుక్కుంటారు. పరిశోధనల నిమిత్తము పేషంట్ల శరీరం నుండి అవసరమైన క్లినికల్ సేంపుల్స్ ని రాబట్టి వాటి పై పరిశోధనలు చేస్తారు. అమెరికా లో ఈ పరిశోధనలకు వీలుగా హాస్పిటల్సు, యూనివర్సీటీలతో కలిసే ఉంటాయి.
డా. ఫ్రభావతి మరియు హాస్పిటల్ సిబ్బంది సుజాతకి క్యూరెట్టేజ్ అనే సర్జికల్ ప్రొసీజర్ చేసి, ఆమెకు ఎర్ర రక్తకణాల సంఖ్య తక్కువ ఉందని, రక్తం లో ఐరను మరియు ట్రాన్స్ ఫరిన్ అనే ప్లాస్మా ప్రోటీను తక్కువ ఉందని కనుక్కున్నారు. ఈ ప్రొసీజర్ కు క్యూరెట్ అనే చిన్న పరికరాన్ని వాడుతారు. దానిని పేషంట్ యోని ద్వారా, గర్భాశయంలోకి పంపించి, ఎండోమెట్రియల్ కణజాలాన్ని స్క్రేప్ చేసి, కావలసిన పరీక్షలు చేస్తారు. సుజాతకు మరికొన్నిరక్త పరీక్షలు చేసి, రక్తపళ్ళెరాల (బ్లడ్ ప్లేట్ లెట్స్) సంఖ్య ఎక్కువ ఉందని కూడా కనుక్కున్నారు. సుజాతకు చాలా కాలం గా బహిస్టు లో అధిక రక్తస్రావం జరగుతుండడానికి కారణం రక్తంలో ఐరను లేకపొవడము అని క్యూరెట్టేజ్ ప్రొసీజర్ ద్వారా తేల్చారు
డా.ప్రభావతి హాస్పిటల్ లో నమోదు చేసిన సుజాత పూర్వపు మెడికల్ హిస్టరీ వివరాలు ఇలా ఉన్నాయి: శరీరం లో అంతర్గత రక్తస్రావం (ఇన్ టెర్నల్ బ్రూజింగ్, internal bruising) మరియు బహిస్టులో ఎక్కువ రోజులు అధిక రక్తస్రావం (మెనోరీజియా). సుజాతకు చిన్నతనం లో రెండు కండ్లు ఒకే ఎలైన్మెంట్ లో లేకపోవడం వల్ల, స్ట్రాబిస్ ముస్ సర్జరీ ద్వారా కంటి చుట్టూ ఉన్న కండరాలను సరి చేసి, కండ్లను ఎలైన్మెంట్ చేసారు. ఆ సర్జరీ జరిగినప్పుడు, రక్తస్రావం సమస్యలు ఏవీ రాలేదుట, కాకపోతే ఆపరేషనులో రక్తస్రావం ఆగడానికి ఎక్కువ వ్యవధి పట్టిందిట. డా. ప్రభావతి, సుజాత మెడికల్ హిస్టరీ చదివాక సుజాతకు సంపూర్ణ రక్త పరీక్షలు పరిశోధనాత్మకం గా చెయ్యాలని నిర్ణయించుకున్నారు. సుజాత తో, తనకు వంశపారంపర్యం గా ‘రక్తప్రసరణ వ్యవస్థ’ కు సంబంధించిన జన్యువు (ల) లో లోపమేదో ఉందని, దానిని పరిశోధించి కనుగొనాలని అంతవరకు జబ్బు లక్షణాలను బట్టి వైద్యసదుపాయం వారినుండి అందుతుందని మాట్లాడారు. త్వరలోనే ఏ జన్యులోపమో కూడా తెలుసుకుని దానిని బట్టి కూడా వైద్యాసదుపాయాన్ని అందిస్తాం అని కూడా హామి ఇచ్చారు. డా. ప్రభావతి సుజాత తల్లిదండ్రులు మరియు ఆమె అక్క,చెల్లెళ్ళు, అన్నదమ్ముల మెడికల్ హిస్టరీని తెలుసుకోవాలని నిర్ణయించుకుని తన సిబ్బందికి సలహా ఇచ్చారు. వెంటనే మెడికల్ అసిస్టెంటు డాక్టర్ సలహా మేరకు, సుజాత నుండి వారి వివరాలు ను సేకరించింది. సుజాతకు ఇద్దరు చెల్లెళ్ళు, ఒక తమ్ముడు. వారు వేరెవేరె చోట్లలో ఉండి ఉద్యోగాలు చేస్తున్నారు. తల్లి, తండ్రి పిల్లలెవరితోనూ కలసి లేరు, అమెరికాలో వేరె ప్లేసులో ఉంటారు. మెడికల్ అసిస్టెంటుకు ఎక్కడెక్కడో ఉన్న వీళ్ళందరిని, ఒక్క త్రాటి పైకి తీసుకు రావడం ఎంతకష్టమో అర్ధమయ్యాక ఒక పెద్ద నిట్టూర్పు విడుచుకుంది. సుజాత వెళ్ళక ఫ్రభావతి తో అదే మాట్లాడి, పనికి సమాయత్తం అయింది. సుజాత సహాయ సహకారాలతో వాళ్ళని కాంటాక్ట్ చేసింది.
సుజాత బ్లడ్ సాంపుల్స్ ను ప్రభావతి రీసెర్చి లేబరేటరీ కి అందచేసారు. లేబరేటరీ లో ఉన్న సైంటిస్టులు ఆ సాంపుల్స్ ను అందుకుని, వాటిపై ప్రయోగాలు మొదలుపెట్టారు. ఈ జూనియర్ సైంటిస్టులు ప్రభావతి ఆధ్వర్యంలో క్లినికల్ సాంపుల్స్ మీద ప్రయోగాలు చేస్తూ, వాటి ఫలితాలను మెడికల్ రిపోర్టులు గా హాస్పిటల్ కి పంపుతూ, మెడికల్ జర్నల్స్ లో వాటిని ప్రచురించి సైన్స్ లో వారి డిస్కవరీలను ప్రపంచానికి తెలిసేలా చేస్తారు. ఈ విధంగా ఫిజీషియన్స్, సైంటిస్టులు కలసి రోగులపై, వారి రోగాలపై కలసి పని చేస్తారు. అందుకే సైన్స్ డిస్కవరీలు పడమటి దేశాల గుత్తాధిపత్యం అయిపోయింది. సుజాత బ్లడ్ సాంపుల్స్ పరీక్షానాళిక లో ఒక రసాయన ద్రవం లో సేకరించబడినవి. ఈ ద్రవము పరీక్షానాళిక లోని రక్తాన్ని గడ్డకట్టకుండా నివారించి, ప్రయోగాలు చేయడానికి అణువుగా, రక్తాన్ని ఫ్రెష్ గా ఉంచుతుంది. సైంటిస్టులు ఆ  బ్లడ్ సాంపుల్స్ పై ప్రయోగాలు, పరీక్షలు చేసి రక్తము గడ్డ కట్టడానికి ఎక్కువ కాలవ్యవధిపడుతున్నదని, రక్తము గడ్డ కట్టడానికి లేదా రక్తస్రావం ఆపడానికి ముఖ్యమైన ఎంజైముల్లొ ఒకటైన ఫేక్టరు VII యొక్క లెవెల్స్ ఉండవలసిన మోతాదు కన్నాచాలా తక్కువ ఉందని కనుక్కున్నారు. రక్తంగడ్డకట్టుట లేదా రక్తస్రావము ఆపుట అనే ప్రక్రియలో రక్తపళ్ళెరాలకి ఎంతటి ప్రాధాన్యత ఉందో దానితో పాటుగా జరిగే ఇతర రసాయన చర్యలలో ఫేక్టరు VII కు అంతటి ప్రాధాన్యత ఉంది. రక్తపళ్ళెరాల వల్ల జరిగే చర్య ‘ప్రాధమిక హీమోస్టాసిస్ (hemostasis)’, అక్టోబర్ సంచికలో దీనిగురించి తెలుసుకున్నాము. ఇకపోతే ద్వితీయక రసాయన చర్యను ‘కోయాగ్యులేషను (coagulation)’ అంటారు.  ఈ కోయాగ్యులేషను లో  ఫేక్టరు VII లాంటి మరికొన్నిఫేక్టరులు పాత్రలు వహిస్తాయి. ఈ రెండు చర్యలలో, ఏ ఒక్క చర్య లో లోపమున్నా రక్తము గడ్డ కట్టడానికి లేదా రక్తంస్రావమాగడానికి వ్యవధి పడుతుంది, సుజాత సాంపుల్స్ పైచేసిన ప్రయోగాలపై ఆధారపడి చేసిన డయాగ్నసిస్- ఆమెకు ఫేక్టరు VII లోపము.
ఈలోపున మెడికల్ అసిస్టెంటు, సుజాత కుటుంబీకులని డా.ప్రభావతి తో అప్పాయింటుమెంట్లు కుదిర్చింది. ఒక్కొక్కరు వారి అప్పయింట్మెంటుల టైములను బట్టి, ప్రభావతి ని కలిసి, వారి బ్లడ్ సాంపుల్స్ ను కూడా ఇచ్చివెళ్ళారు. సుజాత తండ్రికి, రక్తపోటు. ఇంతకుముందు హెపటైటిసు వచ్చింది. ఆతని బ్లడ్ సాంపుల్స్ పైన పరిశోధన జరిపినప్పుడు రక్తగడ్డకట్టడానికి పట్టే సమయం నార్మల్ రేంజ్ లోనే ఉంది, సుజాతకు పట్టినట్లు ఎక్కువ వ్యవధి పట్టటం లేదు. తల్లి కి కూడా ఎటువంటి బ్లీడింగ్ కాంప్లికేషన్స్ లేవు. అంతా నార్మల్ గా ఉంది. సుజాత మొదటి సిస్టరు మెడికల్ హిస్టరీ చూస్తే, ఆమెకు ముక్కునుండి ఏకారణం లేకుండా రక్తం కారడం, బహిష్టులో ఎక్కువరోజులు అధిక రక్తస్రావం జరిగిందని ఉంది. ఫేక్టర్ VII లోపాన్ని కూడ డయాగ్నాసిస్ చేయబడిఉంది. రెండవ సిస్టరుకు ఇంతకుముందు, మోకాళ్ళ లో జాయింట్ల మద్య అంతర్గత రక్తస్రావం జరిగినట్లుగా, రక్తస్రావం ఆగడానికి వ్యవధి పట్టినట్లు, ఫేక్టర్ VII కూడా చాలా తక్కువ మోతాదు లో ఉన్నట్లు మెడికల్ హిస్టరీ చెబుతున్నది. బ్రష్ చేసుకునేటప్పుడు, పంటిచిగుళ్ళనుండి రక్తంకారడం కూడా ఉంది. కాకపోతే వీటిలో కొన్ని సమస్యలు చిన్నప్పుడు బయట పడలేదు. ఇకపోతే మిగిలింది, సుజాత తమ్ముడు. అతనికి ఎటువంటి బ్లీడింగ్ కాంప్లికేషన్స్ లేవు. ఫేక్టర్ VII కూడా నార్మల్ గానే అంటే ఉండవలసిన రేంజ్ లోనే ఉంది. తల్లిదండ్రులకు జబ్బు లక్షణాలు లేవు. పిల్లల్లో కేవలం కూతుళ్ళకు మాత్రమే జబ్బు వచ్హింది. కొడుక్కి మాత్రం లేదు. అంటే, తల్లిదండ్రులల్లో ఈ F7 జన్యువు (ఎంజైము, ఫేక్టర్ VII) హెటిరోజైగస్ కండిషన్ లో ఉండడం వల్ల ఈ జబ్బుకు వాళ్ళు కేవలం కారకులుగా మాత్రమే ఉన్నారు. హెటిరోజైగస్ కండిషన్ అనగా ఆ జీన్ కు ఉండే రెండు ఎలీల్స్ లో ఒక ఎలీలు నార్మల్ గాను, రెండవ ఎలీలు రూపాంతరం చెంది ఉంటుంది. తల్లి నుండి, తండ్రి నుండి రూపాంతరం చెందిన ఎలీలులు వంశపారంపర్యంగా కూతుర్లకు మాత్రమే వచ్హాయి. కొడుకు నార్మల్ ఎలీల్స్ ని పంచుకోవడం వల్ల అతనికి ఆ జబ్బు రాలేదు.
డా.ప్రభావతి ఈ వంశవృక్షాన్ని రీసెర్చికి, మెడికల్ విద్యార్దులకి క్లాసుల్లో చెప్పడానికి మంచి కేసుస్టడీ గా తీసుకుంది.  సైంటిస్టులు, సుజాత సాంపుల్సులో ఫేక్టర్ VII యొక్క ఎంజైము యాక్టివిటీ తక్కువ ఉండడం వల్ల చాలా తక్కువ మోతాదు లో ఉందని తేల్చారు. ఇప్పుడు జెనెటిక్ లెవెల్ లో లోపాన్ని స్టడీ చెయ్యడానికి నిర్ణయించారు. ఈ లోపం వల్ల శరీరంలోని ఏ ఇతర వ్యవస్థలు గురి అయినవో, వాటి ఫలితాలు ఏమిటో తెలుసుకుంటారు. సుజాత తో పాటుగా ఆమె కుటుంబసభ్యుల పై కూడా రీసెర్చి మొదలయ్యింది.
డా. ప్రభావతి సుజాతకు హాస్పిటల్ లో థెరపీమొదలుపెట్టారు. శరీరంలో రక్తప్రసరణ వ్యవస్థలో ఫేక్టర్ VII యొక్క అర్ధజీవితకాలం కేవలము 3.5 గంటలు. చాలా తక్కువ. అందువల్ల పూర్వము పేషంట్లకు నార్మల్ బ్లడ్ ప్లాస్మా (ప్లాస్మా లో కోయాగ్యులేషన్ ఫేక్టర్లు నార్మల్ రేంజ్ లోఉంటాయి) ను 3-6 మిల్లీలీటర్లు/కేజీ బాడీ వెయిట్ ప్రకారం, ప్రతి 6-12 గంటల వ్యవధికాలంలో ఇంట్రావీనస్ (intravenous) ఇంజెక్షన్ ద్వారా ఎక్కించేవారు. ఇప్పుడు ఈ జన్యులోపం ఉన్నవాళ్ళకోసం క్రొత్తగా కనుగొన్న మెడిసిను ‘రికాంబినెంట్ హ్యూమన్ యాక్టివేటెడ్ ఫేక్టర్ VII (rhFVII). దీనికి అర్ధజీవితకాలం అనేది లేదు. ఎప్పుడూ శరీరం లో పనిచేస్తూనే ఉంటుంది. సుజాతకు కంటిన్యువస్ గా ఈ మెడిసిన్ ని ఎక్కించారు. ఈ ఫేక్టర్ VII లోపాన్ని మేనేజ్ చెయ్యడానికి ఇదొక్కటే మార్గము. కొద్దిరోజులకు సుజాతకు అధిక రక్తస్రావం తగ్గి, ఆరోగ్యవంతురాలయ్యింది.
ఇది డైరక్ట్ గా గర్భసంచికి సంబందించినవ్యాధికాదు. కానీ రక్తము అనే ఈ పెద్ద కణజాలం శరీరంలోని ప్రతివ్యవస్థతోనూ అనుసంధానం అయ్యిఉంటుంది. ప్రతినెలా బహిష్టురావడానికి ముందు ఫలదీకరణం చెందని అండము గర్భాశయంలో ని ఎండ్రోమెట్రియల్ కణాల్లో వచ్చి కూర్చుంటుంది. తర్వాత కొన్నిహార్మోనులవల్ల, ఎంజైముల వల్ల, ఈ ఎండోమెట్రియల్ కణజాలం రప్ చర్ (చిరగడం) అయి, బహిష్టురూపంలో బయటకు వస్తుంది. ఇది కేవలం 4-5 రోజులు. ఆ పైన ఈ రక్తప్రసరణ వ్యవస్ఠ కీలకపాత్ర వహించి, అధిక రక్తస్రావం జరగకుండా కంట్రోలు చేస్తుంది. అటువంటి కంట్రోలు వ్యవస్థ లో జన్యులోపాలు సంభవించినప్పుడు పైన వర్ణించిన వంశపారంపర్య రోగాలు వస్తాయి.
 
 
 
రచన: భాస్కర్ కొండ్రెడ్డి

విచ్చుకుంటున్న శిలాజాల పువ్వుల్లో,
ఏ పరిమళాన్ని ఆశించానో మరి.
దుఃఖపు మగతల ముడులు విప్పుకుంటూ.
 
దేనికోసమో వేచిచూస్తుంటా, ఆత్రుతగా
చాలా సార్లు అదిచ్చే ఆనందం స్వల్పమని
తెలిసికూడా, అంతే మరుపుతో.
 
దేన్ని సంతోషమంటావు అనడిగితే,
సరైన సమాధానం కోసం వెతుక్కునే దగ్గరే
మిగిలిపోతున్నాను,  ఎంత ఆలోచించినా.
 
వదిలివేయబడ్డప్పుడు
విరుగుతున్నహృదయాన్ని వంచించే,
ఓ తప్పనిసరి వీడ్కోలుగీతం,
ఆనందంగానే వున్నాననుకోవడం
అలా అనిపించక పోయినా.
ఎన్ని ప్రణాళికలతో సిద్ధంగా వున్నా,
ఒక దగ్గర ఆగిపోతుంది జీవితం.
మళ్లీ మొదలుపెట్టాలనుకున్నప్పుడు,
అక్కడే ప్రారంభించాలనుకోకు.
