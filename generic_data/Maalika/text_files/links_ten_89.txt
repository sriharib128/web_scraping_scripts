విశ్లేషణ: టేకుమళ్ళ వెంకటప్పయ్య
అన్నమయ్య మనకు జ్ఞానయజ్ఞం అంటే ఏమిటో దాని స్వరూపం ఎలా ఉంటుందో భగవద్గీతలోని శ్లోక రహస్యాలను మనకీ కీర్తనలో అందిస్తున్నాడు. సుఖ-దుఃఖాలను ఒకేలా పరిగణిస్తూ, కేవలం ఒక యజ్ఞం లాగా భగవంతుని ప్రీతి కోసం తమ కర్మలను ఆచరించేవారిని గూర్చి చెప్తున్నాడు.. యజ్ఞం అనేది చాలా విధాలుగా ఉంటుంది, అందులో చాలా రకాలు చెప్పబడ్డాయి. యజ్ఞం అనేది సరిగ్గా అర్పణ చేయబడ్డప్పుడు దాని అవశేషం అమృతంలా అవుతుంది. అలాంటి అమృతం స్వీకరించినప్పుడు, కర్తలు మలిన శుద్ధి చేయబడుతారు. కాబట్టి యజ్ఞం అనేది ఎప్పుడైనా సరియైన దృక్పథంతో, సరియైన జ్ఞానంతో చెయ్యబడాలంటున్నాడు. ఈ జ్ఞానమనే నావ సహాయంతో మహా పాపాత్ములు కూడా లౌకిక దుఃఖ సాగరాన్ని దాటవచ్చు. పరమ సత్యాన్ని ఎరిగిన ఒక నిజమైన ఆధ్యాత్మిక గురువు ద్వారా, ఇటువంటి జ్ఞానాన్నినేర్చుకోవాలి. కురుక్షేత్ర సంగ్రామంలో అర్జునుడి గురువుగా, అతన్ని జ్ఞానమనే ఖడ్గం తీసుకుని తన హృదయంలో జనించిన సందేహాలని ముక్కలుగా ఖండించి, లేచి తన కర్తవ్యాన్ని నిర్వర్తించమన్నాడు శ్రీకృష్ణుడు. అలాగే మనహృదయంలో ఉన్న అజ్ఞాన్ని తొలగించడానికి కూడా ఒక ఆధ్యాత్మిక గురువు కావాలంటున్నాడు అన్నమయ్య.

కీర్తన:
పల్లవి: జ్ఞానయజ్ఞ మీగతి మోక్షసాధనము
నానార్థములు నిన్నే నడపె మాగురుఁడు              ॥పల్లవి॥
చ.1. అలరి దేహమనేటి యాగశాలలోన
బలువై యజ్ఞానపు పశువు బంధించి
కలసి వైరాగ్యపు కత్తులఁ గోసి కోసి
వెలయ జ్ఞానాగ్నిలో వేలిచె మాగురుఁడు              ॥జ్ఞాన॥
చ.2. మొక్కుచు వైష్ణవులనే మునిసభ గూడపెట్టి
చొక్కుచు శ్రీపాదతీర్థ సోమపానము నించి
చక్కఁగా సంకీర్తనసామగానము చేసి
యిక్కువతో యజ్ఞము సేయించెఁబో మాగురుఁడు  ॥జ్ఞాన॥
చ.3. తదియ్యగురుప్రసాదపు పురోడాశ మిచ్చి
కొదదీర ద్వయమను కుండంబులు వెట్టి
యెదలో శ్రీవేంకటేశు నిటు ప్రత్యక్షముచేసె
యెదివో స్వరూపదీక్ష యిచ్చెను మాగురుడు       ॥జ్ఞాన॥
(రాగం  ధన్నాసి; సం.2 సంకీ.148 – రాగిరేకు – 136-1)
విశ్లేషణ:
పల్లవి: జ్ఞానయజ్ఞ మీగతి మోక్షసాధనము
నానార్థములు నిన్నే నడపె మాగురుఁడు
అన్నమయ్య జ్ఞానయజ్ఞమీగతి అని అంటూ ప్రబోధిస్తున్నాడు. జ్ఞాన యజ్ఞం చెప్పబోవు రీతిగా మోక్షమునకు ఉపాయమగుచున్నది. ఈ యజ్ఞమునకు సంబంధించిన వివిధ కార్యములు మా ఆచార్యుడు నిర్వహించినాడని అంటున్నాడు.
చ.1.అలరి దేహమనేటి యాగశాలలో
బలువై యజ్ఞానపు పశువు బంధించి
కలసి వైరాగ్యపు కత్తులఁ గోసి కోసి
వెలయ జ్ఞానాగ్నిలో వేలిచె మాగురుఁడు
శరీరం అనెడి యాగశాలలో బలమైన అజ్ఞానమను పశువుని బంధించి, వైరాగ్యమనెడు కత్తులతో కోసి జ్ఞానమనెడు అగ్నిలో మా గురువు వేసినాడoటున్నాడు.
చ.2. మొక్కుచు వైష్ణవులనే మునిసభ గూడపెట్టి
చొక్కుచు శ్రీపాదతీర్థ సోమపానము నించి
చక్కఁగా సంకీర్తనసామగానము చేసి
యిక్కువతో యజ్ఞము సేయించెఁబో మాగురుఁడు
నమస్కార ఉపచారములు గావించుచూ పరమ భాగవతులైన మునుల సభను చేర్చి, ఆనందించుచూ మాకెల్లరకూ శ్రీపాద తీర్థము అను సోమపానం అందించి, రమణీయముగా సంకీర్తమనెడు సామగానం ఒనర్చి వేదవిహితమైన పద్ధతిలో మా ఆచార్యుడు జ్ఞాన యజ్ఞము చేయించినాడoటున్నాడు.
చ.3. తదియ్యగురుప్రసాదపు పురోడాశ మిచ్చి
కొదదీర ద్వయమను కుండంబులు వెట్టి
యెదలో శ్రీవేంకటేశు నిటు ప్రత్యక్షముచేసె
యెదివో స్వరూపదీక్ష యిచ్చెను మాగురుడు
ఇంకా ఇలా అంటున్నాడు. మా గురుడు తనకు సంబంధించిన గురుప్రసాదమను యజ్ఞఫలం ఒసంగి కొరత తీరునట్లుగా “ద్వయం” అను కుండలములు పెట్టినాడు. హృదయములో శ్రీ వేంకటేశ్వరుని ప్రత్యక్షము గావించినాడు. ఇదిగో మాకు స్వరూప దీక్ష ఇచ్చినాడు అంటున్నాడు అన్నమయ్య.
ముఖ్యమైన అర్ధాలు:  మోక్షసాధనము = మోక్షమును చేరుకునే మార్గము; అజ్ఞానపు పశువు = అజ్ఞానములో కొట్టుకుంటున్న దేహం అనే విచక్షణలేని జంతువు; వైరాగ్యపు కత్తులు = వైరాగ్యమునకు సంబంధించిన విషయాలను తెలియజేయడమనే బోధనలు; శ్రీపాద తీర్ధ సోమపానము = శ్రీనివాసుని దివ్యపాదోదకం చక్కగా సేవించడం; సంకీర్తన సామగానము = సంకీర్తనలతో సామవేదం పఠించడం అని పరోక్షంగా చెప్పడం; పురోడాశము = యజ్ఞార్థమైన అపూపము, సోమలత రసము; కొసదీర = కొరత తీరునట్లు; ద్వయమను కుండలములు = రెండు కుండలములు.
******
రచన: భాస్కర ఇందుప్రియ
పదము పదము వాక్యమవును
స్వరము పదము పిలుపు అవును
సమర్పణతో ప్రార్థనవును
రాగముతో గానమవును
మనసులోని భావం తెలిపే మార్గమిదే
విప్లవాన్ని నలుదిశలా రగిలించిన అగ్ని ఇదే
పసిపిల్లల నిదురబుచ్చు మంత్రమిదే
పరమాత్ముడు మోక్షమిచ్చు జ్ఞానమిదే
ఇదే ఇదే ఏంటది?…
నువు పాడే పాటది …
దాని విలువ ఎంతటిది ..
వెల కట్టలేని సంపదది..
జననమనేదొక రాగం
మరణమనే మరో రాగం
ఈ రెండిటి నడుమ సృష్టి పలికేదే నీ జీవనరాగం
గెలుపు అనేదొక రాగం
ఓటమనేదొక రాగం
గెలిచినా ఓడినా విడువరాదు నీ ధర్మం
మౌనమనేదొక రాగం
మాట అనేదొక రాగం
మౌనమయిన మాట అయిన తెలుపరాదు అసత్యం
సృష్టి రహస్యాలే సరిగమపదనిసలుగా…
నింగి మనసు కదిలేలా..
నేల తల్లి మురిసేలా…
హర్షించి మేఘం వర్షించేలా..
ప్రకృతివై పాడు
పరవశంతో నేడు..
నీ ఊపిరె వేణువై
అణువణువూ తాళమై
సంకల్పమే నీ స్వరమున ప్రవహించే పల్లవై
గళం విప్పి పాడు
గర్వంగా నేడు
మనసు పెట్టి పాడు
విశ్వమే నీ తోడు
రచన: మౌనిక 
స్వాగతం…. సుస్వాగతము…. ఓ వరుణదేవ
నీవు తడిచినా…! నీరు అందిస్తావు….
నీడవై వెంటే ఉండి నడిపిస్తావు…
నిరంకుశంగా నీ దీవెనలు అందిస్తావు…
వచ్చావా నీవూ నీ జగతిలోకి…
వచ్చావా నీవూ నీ పుడమిలోకి…
వచ్చావా నీవూ నీ ఆవనిలోకి…
అరవిచ్చిన ఆనందంతో చినుకులు అడుగులై తాకుతుంటే…..
మోము మకరిందుస్తుంది….
మది పులకరిస్తుంది…
మనసు పరవసిస్తుంది…
ఆ చినుకు జల్లుల హరివిల్లులలో పసితనం పరవళ్ళు తీస్తుంది…
ఆ చినుకు జల్లుల వాసంతంలో ధరణి తెచ్చే మకరందం మయమరిపిస్తుంది….
ఆ చినుకు జల్లుల పలకరింపులలో లే లేత చెట్ల అల్లికలు నాట్యమాడుతున్నవి….
ఆ చినుకు జల్లుల అనుభూతిలో పక్షుల కిల కిల రాగాలు రాణిస్తున్నవి….
నీ కోపం విడు….
నీ బిడియం విడు….నీ ప్రేమను పంచు….
నీ కోసమై ఎదురు చూసిన మా అన్నదాత కలలను కరుణించూ….
నీ నీటిరాజ్యానికీ రాజువై అందించు రైతుకి ఆహ్లాదం…..
 

 
Jyothivalaboju
Chief Editor and Content Head
మాలిక పాఠకులకు, రచయితలకు నమస్కారం..
ఎలా ఉన్నారు అందరూ.. కరోనా భయం పోయి, దానితో సహజీవనం మొదలెట్టేసారా… తప్పదు కదా.. ఇక మెల్లిగా జనజీవన స్రవంతిలో కలిసిపోవాలి కాని చాలా జాగ్రత్తగా ఉండాలి సుమా..  ఇంకా  ప్రమాదం తప్పలేదు.
మాలిక పత్రికలో మంచి మంచి వ్యాసాలు, కథలు, సీరియల్స్  అందిస్తున్నారు. చాలా సంతోషంగా ఉంది. మాలిక పత్రికను ఆదరిస్తున్న మీ అందరికీ మరోసారి ధన్యవాదాలు తెలుపుకుంటున్నాము.
ఈ మాసపు విశేషాలు ఈ విధంగా ఉన్నాయి.
1. నన్నెచోడుడు – “జానుతెలుగు”
2. కంభంపాటి కథలు – పెద్దమ్మాయిగారి కథ
3. గిలకమ్మ కతలు – “య్యే..నన్నంటే..నేనూరుకుంటానా?“
4. ప్రజ్ఞ
5. అమ్మ కడుపు చల్లగా
6. తల్లిని మించి ఎవరు?
7. రేపటి వట వృక్షాలు.
8. సరుడు
9. చంద్రోదయం – 4
10. అమ్మమ్మ – 14
11. కవి పరిచయం – రాజ్ రెడ్డి
12. జాబాలి
13. బర్బరీకుడు
14. అన్నమయ్య ఆధ్యాత్మికానందలహరి – 48
15. మనసును ఆలోచింపచేసే ఆత్మీయ తరంగాలు
16. తపస్సు – స్వప్న రహస్యం
17. సీతాదేవి పుట్టిన జనకపురి
18. ఉత్తరాఖండ్ లోని సప్త్ తాల్
19. వ్యాపారాలే!…విపరీతాలే!
20. ప్రకృతి మాత పాఠం
21. కార్టూన్స్.. జెఎన్నెమ్
రచన: సంధ్య యెల్లాప్రగడ
  జాను తెలుగు అంటే అందమైన, స్వచ్ఛమైన తెలుగు అని నిఘంటువు అర్థము. ఆ మాటను 12 వ శతాబ్దాపు కవి నన్నెచోడుడు మొదటిసారి వాడాడు.
శివాచార తత్పరుడై, జంగమ భక్తుడిగా, విలక్షణ శైలిలో రచనలు చేశాడు నన్నెచోడుడు. నన్నెచోడుడు గురించి, ఆయన రాసిన అపూర్వ గంథ్రం ‘కుమారసంభవము’ గురించి చాలా శతాబ్ధాలు తెలియదు తెలుగువారికి. 1909 లో శ్రీ మానపల్లి రామకృష్ణ కవి ప్రపంచానికి ఈ ‘కుమారసంభవ’మన్న అత్యద్భుత తెలుగు ప్రబంధము పరిచయము చేశారు.
ఆ ప్రబంధము రచించిన నన్నెచోడుడి కాలము గురించి పండిత వర్గములో వాదోపవాదముల తరువాత, ఆయన నన్నయ్య, తిక్కన నడిమి కాలపువాడని, క్రీ.శ. 1125 నాటి వాడని తీర్మానించారు.
ఆయన తల్లి శ్రీసతి యని, తండ్రి చోడబల్లి యని, తాను 21 వేయి గ్రామాల అధిపతి అయిన ‘టెంకణాదిత్యుడ’ని చెప్పుకున్నాడు తన ప్రబంధంలో వీరశైవుడయిన కవిరాజు నన్నెచోడుడు.
  “కుమారసంభవ”మనే కావ్యమును ప్రబంధముగా, తెలుగులో రాసిన మొదటి కవి ఆయన. అందుకే ఆయనని ఆదికవి అనటములో తప్పులేదని అంటూ ఆరుద్ర గారు “సమగ్రాంధ్ర సాహిత్య చరిత్ర”లో నన్నెచోడుడుని ఇలా అభివర్ణించారు. “ఆదికవి అన్న బిరుదు లేకపోతే పోయింది కానీ నన్నెచోడుడు నిజంగా చాలా విషయాలలో ఆద్యుడు. ప్రతీ ప్రబంధంలోనూ మనం మొట్టమొదట చదివే ఇష్టదేవతా ప్రార్ధన , పూర్వకవి స్తుతి, కుకవి నింద, గ్రంధ కర్త స్వీయ వంశ వర్ణన , కృతిపతి వర్ణన, షష్ట్యంతాలు మొదలైనవి నన్నెచోడుడే మొదలుపెట్టాడు. అది తరువాతి కవులకు ఒరవడి అయింది”.
శైవ కవులలో శిఖరప్రాయులై విమర్శకులచే గుర్తింపబడిన వారిలో నన్నెచోడుడు ప్రథముడు. ఆయన దేశికవితా ప్రవక్త.  తెలుగులో మార్గదేశీ పదములను కలిత్వపరముగా మొదట వాడిన వాడు నన్నెచోడుడు.
“మును మార్గకవితా లోకం
బున వెలయగ దేశికవిత బుట్టించి తెనుం
గున నిలిపి రంధ్ర విషయం
బున జనచాళుక్య రాజు మొదలుగ బలువుర్‌”।
మార్గ కవిత్వమంటే సంస్కృత మని, దేశీ కవిత్వమంటే తెలుగు కవిత్వమని ఆయన భావించాడు.
వర్ణనా ప్రధానమైన వస్తు కవిత అతని ధ్యేయము. వస్తువులో, అలంకృతిలో , భావంలో, భాషలో దేశీయత ఉట్టిపడాలని ఆయన ఆశయం.
కావ్యవస్తు ద్రవ్యాలన్నీ దేశీయమై వుండాలి. కవితాభివ్యక్తి కళాసుందరముగా ఉండాలని అభిలాషించాడు.
నన్నెచోడుని కుమార సంభవమందు 12 ఆశ్వాసాలున్న ప్రౌడ ప్రబంధం.
“సతిజన్మంబున్‌, గణాదీశ్వర జననము, దక్షక్రతు ధ్వంసముం, బా/
ర్వతి జన్మంబున్, భావోగ్రవ్రత చరితము, దేవద్విషత్‌ క్షోభమున్,శ్రీ /
సుత సంహారమ్ము, భూభృత్సుత తపము నమాసుందరోద్వాహమున్, ద/
ద్రతి భోగంబుం గుమారోదయము నత డనిం దారకుంబోర ఁగెల్వున్‌” (1-68)
అవి 1. సతీదేవి జననము, గణాధిప జననము 2. దక్షాధ్వర ధ్వంసము. 3. పార్వతీ జననము, శివుని తపస్సు. 4. తారాకాసురుడు దేవతలకు కలిగించిన బాధ, మన్మథుడీశ్వరునిపైకి వెడలుట. 5. మన్మథ సంహారము, పార్వతీ విరహము 6. పార్వతీ తపస్సు 7. ఈశ్వర వటు రూపధారణము, పార్వతీ తపస్సు ఫలితము. 8. ఓషధీప్రస్థపురవర్ణనము, పార్వతీపరమేశ్వరులని వాహనమునకు అంకురార్పణ 9. పార్వతీ పరమేశ్వరుల వివాహము, వారి శృంగారలీలలు. 10. కుమారస్వామి జననము. 11. తారకాసుర, కుమార రాయబారములు, యుద్ధ ప్రారంభము. 12. తారక వధ, కుమారస్వామి విజయము.
నన్నెచోడుని కావ్యతత్త్వ వివేచనలో ప్రసిద్ధమైనది వస్తుకవిత. ‘వస్తు’ అనే పదానకి అలంకారికులు ‘కథ’ అనే అర్థంచెబుతారు.
అంటే“కథాకవిత, కథా కావ్యం” అని భావించవచ్చు. వస్తుమయంగా, కావ్యంగా, అలంకారయుక్తంగా రచించాడని చెప్పుకున్నాడు.
“సరళముగాగభావములు జాను తెనుంగువ నింపుపెంపుతో /
బిరిగొన వర్ణనల్ ఫణితి పేర్కొన వర్థము లొత్త గిల్ల బం/
ధురముగఁ బ్రాణముల్ మధు మృదుత్వ రసంబున గందలింప న/
క్షరములు సూక్తులార్యులకుఁ గర్ణరసాయనలీలఁ గ్రాలగాన్” (1-35)
తాత్పర్యము: భావములు సరళతతోనూ, స్పష్ఠమై అందరికీ తెలిసిన జాను తెలుగు పదాలతో నిండి ఉండాలి.
మరి వర్ణనలు వాక్కు ప్రసిద్ధములుగా ఉండాలి అంటే అవి యెప్పటికీ నోటికి గుర్తుండి పోయే విధంగా ఉండాలి. అర్థములు పొడి పొడిగా కాక ఒత్తుకొనిపొయి సాంద్రతరంగా ఉండాలి.  కావ్య జీవములు ఒప్పుగా మృదు మధురంగా అంకురించాలి. అక్షరములు మరియు సూక్తులు పండితులకు వీనుల విందుగా ఉండి మెప్పించగలగాలి. కావ్య రచనను అలా చేయాలి అని ఈ పద్య తాత్పర్యం.
ఇక్కడ కవి “జాను తెనుగు” అనే కొత్త పదాన్ని వాడాడు. అంటే సంస్కృత పద భూయిష్టమైన ‘మార్గ ‘ కవిత్వం కంటే సందర్భానికి తగినట్లు ఉండే తేట తెలుగు మిశ్రమమైన ‘దేశీ’ కవిత్వాన్ని  వాడమన్నాడు. జాను అను పదము కన్నడ భాష నుండి వచ్చి చేరినదిగా కనపడుతుంది. “జాణ్ణుడి“ అనగా అందమైన నుడికారము కల భాష అని అర్థం. జానుతెనుగంటే అచ్చతెనుగు, ప్రసన్న, సరసమైన భాష అని చెప్పకనే చెప్పాడు.
‘మార్గ కవిత’ అనగా క్లిష్టమైన ఛందో స్వరూపంలో రాసిన పద్యాలు, ఉదాహరణకు చంపకమాల ఉత్పలమాలలలో అల్లిన పద్యాలు.
దేశీ కవిత్వము సరళ చందస్సుతో కూడుకొని పాడుకోవడానికి కూడా సులభంగా అనుకూలించేదిగా ఉంటుంది
ఉదాహరణకు ‘ఆటవెలది, తేటగీతి మరియు సీసం’ లాంటివి.
నన్నెచోడుడి కవిత్వములో అందమైన తెలుగుతో పాటు మరో అందమైన లక్షణము ఎత్తుగడ. 
”పవడంపులత మీద ప్రాలేయ పటలంబు
    బర్వెనా మెయినిండ భస్మమలది
లాలితంబగు కల్పలత పల్లవించెనా
         గమనీయ ధాతువస్త్రములు గట్టి
మాధవీలత కళిమాలికల్ ముసరెనా
         రమణ రుద్రాక్షహారములు వెట్టి
వర హేమలతికపై బురినెమ్మి యూగెనా
         సన్నుతమగు నెఱిజడలు బూని”
సీసములో వున్న వర్ణన, తపస్సు చేస్తున్న పార్వతీదేవి గురించి.
ప్రాలేయము అంటే మంచు. మంచు బిందువులతో మెరిసే పగడపుతీగవలె ఉన్నదామె.  ఎందుకు? ఆమె మేను సహజమైన కెంపుదనంతో పగడపుతీగలా ఉంది. దానిమీద తెల్లని బూడిద పూసుకుంది. అందుకు. అలాగే లలితమైన కల్పలత (పారిజాతపు తీగ) చిగురించినట్లుగా ఉంది, ఆమె అందమైన కాషాయి వస్త్రాలను కట్టుకొంటే. మాధవీలత చుట్టూ నల్లని తేనెటీగలు మూగినట్లుగా ఉన్నాయామె ఒంటిపై చుట్టుకున్న రుద్రాక్షహారాలు. జడలుగట్టిన ఆమె నెఱికుఱులను చూస్తే అందమైన బంగారు సంపెంగ తీగపై, విప్పారిన నెమలి పురి ఊగుతున్నట్లుంది. మామూలుగా అయితే జడ నల్లని కాంతులతో నిగనిగలాడుతూ ఉంటుంది. కాని తపోదీక్షలో, సంరక్షణ లేక ఆమె కురులు బిరుసెక్కి ఎఱ్ఱెఱ్ఱని రంగులోకి మారాయి. అందుకూ నెమలి పురితో పోలిక.
ఇవన్నీ చాలా అందమైన పోలికలు. అన్నీ ప్రకృతినుంచి తీసుకున్నవే. పార్వతి ప్రకృతి స్వరూపమే కదా మరి! పైగా నాలుగు పోలికలలోనూ మనకి కనిపించేది తీగే. ఆమె శరీరం తపస్సుకి ఎంతగా కృశించిపోయిందో, అయినా తన సహజ సౌందర్యంతో ఎలా శోభిస్తోందో, ఈ పోలిక వల్ల చాలా చక్కగా ధ్వనిస్తోంది.
ఇంతటితో ఆగిపోతే ఇదేమంత పెద్ద గోప్ప వర్ణన అని చెప్పలేం.
ఎత్తుగీతితో యీ వర్ణన స్థాయిని ఎంతో ఎత్తుకి తీసుకువెళ్ళాడు నన్నెచోడుడు.
“హరుడు మాహేశ్వరీ రూపమైన చెలువ
మభినయించెనొ యని మును లర్థి జూడ
గురుతపశ్శక్తి మూర్తి సేకొనిన కరణి
దగిలి యుమ తపోవేషంబు దాల్చి పొల్చె!” (6-82)
అని తేటగీతిలో వర్ణించాడు.
యీ ఎత్తుగీతి చదివేదాకా పార్వతి తపోవేషం సరిగ్గా శివుని రూపాన్ని పోలినదన్న స్ఫురణ మనకు కలగదు.   అలా కలగకుండా చాలా జాగ్రత్తగా పద్యాన్ని చెక్కాడు కవి. ప్రతి పాదంలోనూ పార్వతీదేవి వేషధారణ చెప్పడానికి ముందు, దాని గురించిన రమణీయమైన పోలిక చూపించి, మనసుని కట్టిపడేసాడు అసలు వేషమ్మీదకి దృష్టి మళ్ళకుండా. ఇది కవి దృష్టి. ఎత్తుగీతి మొదటి పాదంలో హఠాత్తుగా శివుని రూపాన్ని మన కళ్ళముందు సాక్షాత్కరింప జేసాడు.
అది మునుల చూపు!  ఇది గొప్ప పద్యశిల్పం.
ఈ శిల్పం ద్వారా కవి మామూలు మనుషుల చూపుకీ, మునుల చూపుకీ ఉన్న అంతరాన్ని అద్భుతంగా ఆవిష్కరించడం. మనము ప్రకృతి రమణీయకతకి పరవశులమైపోతాం.  కానీ మహర్షులు అసలు స్వరూపాన్ని దర్శించగలుగుతారు. ప్రకృతిలో పరమాత్మను దర్శిస్తారు. పార్వతీ పరమేశ్వరులు, ప్రకృతీపురుషులు ఒకటే అన్న జ్ఞానాన్ని పొందుతారు. ఇంత గొప్ప తత్త్వాన్ని అందమైన వర్ణనల మాటున, సీసపద్య శిల్పం ద్వారా చక్కగా ధ్వనింప జేసాడు నన్నెచోడుడు.
ఈ వర్ణనలో మరొక చిన్న విశేషం కూడా దాగి ఉంది!
శివదీక్ష చేపట్టే వారు ఆ శివునిలా రుద్రాక్షలు ధరించి, బూడిదపూసుకొని అతని రూపాన్ని అనుసరించడం ఒక పద్ధతి. నన్నెచోడుడు కుమార సంభవమందు కథా సంవిధానమును సమగ్రపరచి, వస్వైక్యమును సాధించి వర్ణనాత్మక రచనారీతికి ఆద్యుడైనాడు. ఈ కవిరాజ శిఖామణి రచనా చమత్కారము బహుధా ప్రశంసనీయము. ఈయన ప్రతిభాతిశయం కుమార సంభవము నందు అడుగడుగునా దర్శనమిస్తుంది.
మత్తేభాల విక్రీడితాన్ని మత్తేభ విక్రీడితంలోనే చెప్పడం, అలాగే ముద్రాలంకార రచనా పద్ధతికి కూడా ఆద్యుడు నన్నెచోడుడే. పద్యానికి తాను వాడిన ఛందస్సు పేరు ఆ పద్యంలోనే వచ్చేటట్టు రాయడం ముద్రాలంకారం. స్వాగత వృత్త పద్యం రాస్తే  అందులో స్వాగతమనే పదం వాడతాడు. క్రౌంచపదం వృత్తంరాస్తే ఆ పేరు ఉండేలా జాగ్రత్త పడతాడు. దానికి ఆద్యుడు నన్నెచోడుడు.
 ప్రబంధాల్లో అష్టాదశ వర్ణనలుండాలని నియమం. నన్నెచోడుడు తన కావ్యంలో పద్దెనిమిది వర్ణనలని సంపూర్ణంగా అమలుపరచాడు. చక్కటి తెలుగు నుడికారాలతో ప్రబంధాని పరిపుష్ఠి చేశాడు నన్నెచోడుడు.
తేగీ. “ఎలుక మీదికోపమున ఇల్లేర్చునట్లు
దక్షుపై నల్గి జగమెల్ల నీక్షణంబ
సంహరింపంగ దలచుట సన్నె, వాని
బట్టి తెచ్చెద వడినన్ను బనుపు దేవ.”
ఈ పద్యంలో మొదటి పాదం తెలుగు నుడికారపు సొంపుకు గొప్ప నిదర్శనం.
ఇటువంటి ఎన్నో అచ్చతెలుగు సామెతలనూ తన రచనలో విరివిగా ఉపయోగించాడు.
నన్నెచోడుడు కంద పద్యాలను ఎక్కువగా రచించడమేకాదు, వాటిలో చిత్రమైన ప్రయోగాలెన్నో చేశాడు.
ఈ సర్వలఘు కందం చూడండి..
“తగుదగదని మనమున మును/
వగవగనొడబడగవగవ వగవగ బడయున్/
దగుదగదనివగవనివగ/
వగవగబనీగలదేతనకువగమతిజగతిన్।।”
ఏదైనా పని చేసేముందు అది మంచిదా చెడ్డదా అని ఆలోచించాలి. అలాంటి యోచన చేయకుండా పనికి ఉపక్రమిస్తే అది చేసేవాళ్లకే కాదు లోకానికి కీడు చేస్తుందని ఈ పద్యభావం.
ఇలాంటి సర్వలఘు కందమొకటి మనము పోతన భాగవతంలో చూస్తాము.
నన్నెచోడునిది శాంతిపూర్వక శైవమని కుమారసంభవం నిరూపిస్తుంది. ఆనాడు వాడుకలో ఉన్న కవుల మార్గాన్ని వదిలి దేశీపదాలు, జాను తెలుగును, సంప్రదాయాలు, నానుళ్లకు కావ్య గౌరవం కల్పించి, ప్రబంధ రచనకు మార్గదర్శిగా నిలిచాడీ ‘కవిరాజ శిఖామణి’.
Ref : పద్య కవితా పరిచయం – బేతవోలు రామబ్రహ్మం
సార్వస్వత  వ్యాసాలు –   నన్నెచోడుడు – దివాకర్ల 
రచన: కంభంపాటి రవీంద్ర
‘మధ్యాన్నం బోయనానికి ఇంటికొచ్చెయ్యి .. నిన్ననే దవిలేశ్వరం నుంచి పులసలు తెప్పించి పులుసు కాయించేను .. పైగా మా ఆవిడ ఇయ్యాల ఉదయం పెరుగావడలు చేసింది.. నిన్న ఎండబెట్టిన ఉసిరికాయ వడియాలు ఎండేయంట .. అవి కూడా టేస్టు చూద్దూగాని .. మళ్ళీ మీ హైద్రాబాదు వెళ్ళేవంటే ఇవన్నీ దొరకవు ‘ అంటూ ఉదయాన్నే  లోవరాజు ఫోను
‘ఇవన్నీ ఏమో గానీ .. హైదరాబాద్ వెళ్ళేనంటే నీ కధలు మట్టుకు దొరకవు ‘ అన్నాను
‘నీ తెలివి తెల్లారినట్టే ఉంది .. కధలైతే ఫోన్లోనైనా చెప్పుకోవచ్చు .. వంటలు ఫోన్లో తినగలవేంటీ ?.. తొరగా ఇంటికొచ్చెయ్యి ‘ అంటూ ఫోనెట్టేసేడు
ఆ రోజు మధ్యాన్నం వాళ్ళింట్లో భోంచేస్తూ అడిగేను .. ఈ ఉసిరి వొడియాలేంటీ .. ఎప్పుడూ తిన్లేదు ?’
లోవరాజు వాళ్ళావిడ చెప్పింది .. ‘మా పుట్టింటాళ్ళుండే కైకవోలు లో ఉంటారు ..  పెద్దమ్మాయి గారని .. ఆవిడ  నేర్పించేరు ‘
‘ఈడికి ఆవిడ స్టోరీ చెప్పు.. భలేగా ఉంటాది ‘ అన్నాడు లోవరాజు, చేపల పులుసేసుకుంటా .
‘ఆవిడి స్టోరీ చెప్పాలంటే  .. అనన్య మిశ్రా  గురించి చెప్పాలి ‘ అంది
‘అనన్యా మిశ్రా నా? ఇదేదో హిందీ పేరు లాగుందే ?’ అన్నాను
‘అవును. హిందీ అమ్మాయే . వాళ్ళాయన ఓఎన్జీసీ లో ఆఫీసరు .. పెళ్లి చేసుకున్నాక .. ఏదైనా అచ్చమైన పల్లెటూరి వాతావరణం లో ఉండాలని సరదా అట అతనికి .. అందుకే .. కాకినాడకి దూరంగా నుండే మా ఊళ్ళో పెద్దమ్మాయి గారి మేడలో ఇల్లు అద్దెకు తీసుకున్నాడు ‘ ఆసక్తిగా వింటున్నాను
పేరుకి పెద్ద మేడ గానీ .. ఆ ఇంటి మొత్తానికీ ఆ పెద్దమ్మాయిగారొక్కరే ఉండేవారు . పిల్లలు కొందరు అమెరికా లోనూ .. ఇంకొందరు ఆస్ట్రేలియాలోనూ సెటిలైపోయేరండి .. ఆళ్ళెప్పుడూ వచ్చేవాళ్ళు కాదు .. ఆళ్ళు ఇక్కడికి రాని కాడికి నేను మటుకు అక్కడికెందుకూ వెళ్లడం అని ఆవిడ ఆ  ఊరు  దాటి కదల్లేదు . పన్నెండు గదుల మేడలో ఓ రెండు గదుల వాటా మట్టుకు నెయ్యమ్ముకునే ఓ పేద బ్రేమ్మలాయనకి అద్దికిచ్చి, మిగతా ఇల్లు ఆవిడే ఉంచుకుంది
ఆ ఇంట్లోకి అద్దెకి దిగేరు కొత్తగా పెళ్ళైన ఓఎన్జీసీ ఆఫీసరు గౌరవ్  కుమారు, అతని భార్య అనన్యా మిశ్రా.
మొగుడి సరదా కాదనలేక ఆ అమ్మాయి ఒప్పుకుంది గానీ .. అసలా పల్లెటూళ్ళో ఉండడం ఆ పిల్లకి ఏమాత్రమూ ఇష్టం లేదు . ఎవ్వడూ హిందీ మాట్లాడడు, హిందీ వాళ్ళ  తిండి దొరకదు .. అప్పటికీ ఎప్పుడైనా వీలైనప్పుడు వాళ్ళాయన కాకినాడ తీసుకెళ్లి హోటళ్లలో తినిపించినా, ఎప్పుడెప్పుడు ఈ ఊరినుంచి పారిపోదామా అన్నట్టు ఉండేది .
ఇలాంటి పరిస్థితుల్లో ఆ గౌరవ్ కుమారుకి ఏదో కేంపు వెళ్లాల్సిన పని పడింది . భార్యని తనతో తీసుకెళ్లలేని పరిస్థితి .. ఏమైనా అవసరమైతే సాయం చేసిపెట్టమని పెద్దమ్మాయి గారికి చెప్పి వెళ్ళేడు .
ఆ రోజు సాయంత్రం, అనన్య వాళ్ళ ఇంటి తలుపు తట్టిన పెద్దమ్మాయి గారు ‘నాలాగా నువ్వూ ఒక్కదానివే ఉన్నావు కదా .. అందికే ఈ పూట  మనిద్దరికీ కలిపి వంట చేసేసేను, అని అరిటాకు తో మూటబెట్టున్న ఓ కంచం ఆ పిల్లకి ఇచ్చి వెళ్ళిపోయేరు . ఆవిడ చెప్పిన ఒక్కమాట కూడా అర్ధం కాకపోయినా, తినడానికి ఏదో తెచ్చేరని మటుకు అర్ధమైంది ఆ పిల్లకి !
ఈ సౌతు వాళ్ళ ఫుడ్డు మనమేం తింటాం అని ఆ కంచాన్ని  అలాగే పక్కనెట్టిన ఆ పిల్ల రెండు  చపాతీలు చేసుకుని, పెరుగులో నంచుకుని తినేసింది . ఆ తర్వాత .. గిన్నెలు కడుక్కుంటూ, ఈవిడిచ్చిన కంచాన్ని కూడా కడిగేసి ఇచ్చేస్తే ఓ పనైపోతాదని, ఆ అరిటాకు తీసేసరికి .. బాగా కాల్చిన ఇంత పెద్ద మినపరొట్టి, ఓ చిన్న ఆవకాయ ముక్క, ఇంకో పక్క ఓ చిన్న గిన్నెలో తేనె పానకం కనిపించేయి . వాటి వాసనకే ఆకలి పుట్టేసిందా పిల్లకి .
చిన్నగా రుచి చూద్దామని మొదలెట్టి, రెండు నిమిషాల్లో కంచం మొత్తం ఖాళీ చేసేసింది . గబగబ కంచాన్ని కడిగేసి, తీసుకుని పెద్దమ్మాయి గారి ఇంటికి వెళ్లి, థాంక్సు చెప్పి .. ఇంత రుచిగా ఉంది.. దీని పేరేమిటీ ? అని హిందీలో అడుగుతూ .. ఈవిడకి అర్ధం కావడానికి ఏవో సైగలు చేస్తూంటే, ‘మినపరొట్టి, తేనె పానకం ‘ అని చెప్పి..
‘అప్పట్లో నేను ఓల్డు బియ్యే తో పాటు హిందీ విశారద పరీక్షలు కూడా పాసయ్యేను ‘ అని ఈవిడ అనేసరికి, తెగ సంతోషపడిపోయిన ఆ అనన్య ‘హమ్మయ్య .. నాకు హిందీలో మాట్లాడుకోడానికో తోడు దొరికింది’ అని సంబరపడితే, ‘భలేదానివే .. ఏదో ఈ ఒక్కసారికీ మాట్లాడేను కానీ .. మా ప్రాంతానికి వచ్చి, నువ్వు మా భాష నేర్చుకోకపోతే ఎలా ?..అప్పుడప్పుడు  నీ సౌలభ్యం కోసం మేము నీతో హిందీ మాట్లాడొచ్చు .. నువ్వు మా భాష నేర్చుకోడానికి ప్రయత్నిస్తేనే! ..బీ ఏ రోమన్ ఇన్ రోమ్ అని చదువుకునే ఉంటావు కదా ‘  అందా పెద్దమ్మాయి గారు నవ్వుతూ, సరేనని ఒప్పుకుందా అనన్య .
ఇంక మర్నాటి నుంచి ప్రతిరోజూ పెద్దమ్మాయి గారి దగ్గిరే కూచుని .. పప్పుచారు దగ్గిర్నుంచి అరటిపువ్వు పెసరపప్పు కూర దాకా అన్నీ నేర్చేసుకుందా పిల్ల .
నెల రోజుల క్యాంపు తర్వాత వచ్చిన గౌరవ్ కుమారు కి భలే ఆశ్చర్యంగా అనిపించింది .. వచ్చీ రాని తెలుగు మాటాడేస్తూ, అద్భుతంగా తెలుగు వంటలని వండేస్తున్న అనన్య ని చూసి!
ఆ తర్వాతేడాది ఎండా కాలం వచ్చేసరికి, పెద్దమ్మాయి గారి దగ్గరే కూచుని మామిడల్లం బద్దల నుంచి  ఆవకాయ,మెంతికాయ, మాగాయ, పెసరావకాయ  లాంటి రకరకాల పచ్చళ్ళు పెట్టడం నేర్చేసుకుని, లక్నో లో వాళ్ళ పుట్టింటాళ్ళ ఇంటికి కూడా ప్యాక్ చేసి మరీ పంపించిందా అనన్య .
అనన్య పెద్దమ్మాయి గారితో ఎంతలా కలిసిపోయిందంటే .. తెలీనోళ్లు  ఎవరైనా చూసేరంటే .. ఆ ఇద్దరూ తల్లీ కూతుళ్ళనేసుకుంటారు .. అంతలా కలిసిపోయేరు !
‘ఊళ్ళో జనాలు . నా వంటలన్నీ అచ్ఛం మీరు చేసినట్టే ఉంటాయంటున్నారండీ. కానీ .. మీ వంట గొప్పదనమే వేరనుకోండి ..ఇన్నేసి వంటలు నేర్పించిన మీ రుణం ఎలా తీర్చుకోవాలో అర్ధం కావడం లేదండి ‘ అని తూగో జిల్లా యాసలో మాట్లాడుతున్న ఆ అనన్య ని చూసి .. ‘లేదమ్మా .. నాకు గత ఏడాదిన్నరగా నీ రూపంలో భలే తోడునిచ్చేడమ్మా ఆ దేవుడు .. ఆ అదృష్టం నాది .. నేనే నీ కడుపున పుట్టి నీ రుణం తీర్చుకుంటాను ‘ అని చెప్పిన ఆ పెద్దమ్మాయి గారు రెండేళ్ల తర్వాత కాలం చేసేరు ‘ అంది లోవరాజు భార్య
‘బావుంది కథ .. ‘ అన్నాను
‘కథలెప్పుడూ అయిపోవండి .. ఏదో రూపంలో నడుస్తూంటాయి ‘ అందావిడ
‘ఈ కథ ఇంకా నడుస్తూందా ?..అదెలాగా ?’ అని నేనడిగితే, ‘ఆ గౌరవ కుమారుకి వేరే ఊరు ట్రాన్స్ఫర్ అయిపోయినా .. ప్రతి ఏడాదీ ..  మా కైకేవోలు అనన్య తోనూ, తన కూతురుతోనూ వచ్చి .. పెద్దమ్మాయి గారి  తద్దినం దగ్గిరుండి పెట్టిస్తాడు ..  పెద్దమ్మాయి గారికి ఇష్టమైన రకాలతో ఆ రోజు బ్రేమ్మలకి వంటంతా ఆ అనన్యే  చేస్తుంది’ అంటూ ముగించింది !
రచన: కన్నెగంటి అనసూయ
“ ద్దా..ద్దా..గమ్మున్రా..! నీకోసవే సూత్నాను ఇందాకట్నించీని..!”
మజ్జానం అన్నానికని బణ్ణించి ఇంటికొత్తా అప్పుడే గుమ్మాలోకొచ్చిన గిలకమ్మన్జూసి కంగారుకంగారుగా అంది సరోజ్ని.
“య్యేటి? అమ్మిలా కంగారు పెట్టేత్తింది ఇంకా ఇంట్లోకి రాకుండానేని? ఏ వడియాల పిండన్నా రుబ్బిందా యేటి? లేపోతే ఏ పిండొడియాలన్నా పోత్తానికని పిండుడికిచ్చిందా ఏటని  మనసులో అనుకుంటా సుట్టూ సూసింది గిలక.
ఎటుకేసి సూసినా  అలాటిదేదీ ఆపడాపోయేతలికి..
“ ఏటలా కంగారు పెట్టేత్నావేటే అమ్మా..! ఇప్పుడే గదా ఇంటికొత్తా? ఇదొరకంతా కాల్లు కడుక్కురా సుబ్బరంగాను అనీ దానివి. ఇప్పుడేటి..ఇలా మాట్తాడతన్నావ్? “ అంది గిలక పుస్తకాల సంచిని వాల్చున్న మంచమ్మీదడేసి లంగా పైకంటా ఎత్తి పట్టుకుని తూవులోకెల్లి సెంబుతో సెంబుణ్ణీల్లు కాళ్ళ మీద కుమ్మరిచ్చుకుంటా..
“పనుందిలే..నువ్ బేగిని వణ్నం తినేసి బళ్ళొకెల్తే…తలుపేసుకుని అవతల దొడ్లోకెల్లి పన్జేసుకుందావని..”
రెండు పళ్ళేల్లో అన్నం పెట్టి కాతంత కూరేసి తెచ్చి పిల్లలిద్దరికీ అందిత్తా..అదోలా ఉన్న సరోజ్ని కేసి తెల్లపోయి సూసింది గిలకమ్మ.
ఇంతలో…
“ సరోజ్నే…దిగడ్డారా ఈల్లు..?” బయట్నించి లోపలకంటా  ఇనపడేట్తు సందులో సూరేసాయం కేక.
దాంతో సరోజ్ని గుండెలు బేజారెత్తిపోయేయేమో..ఒక్కుదుటున పిల్లల రెక్కలట్టుకుని వంటింట్లోకి నెట్టి ఆధాటున గుమ్మాలోకెల్లి..
”ఇంకా రాలేదు స్సూరేసాయం వదినే..! నేనూ ఆళ్లకోసవే సూత్నన్నాను. దిక్కులు సూసుకుంటా అందరూ బళ్ళొకెళ్ళే యేలకి వత్తారు ఎప్పుడూను. దిక్కులు సూడకండల్లా అని సెప్తానే ఉంటాను. ఇన్రు.  గబుక్కునొచ్చి ఓ ముద్ద నోట్లో ఏసుకుని ఎల్లే దానికి ..అంతంత సేపు సేత్తారు. ఈల్లు గుమ్మాలొకొచ్చే తలికి మేస్టార్లు వణ్నం తినేసి మళ్ళీ బళ్ళోకి ఎల్తా ఉంటారు. దిక్కులు సూత్తా వత్తారేమో..కాళ్లకి ఒకటే  గొప్పులు. సెప్తానే ఉంటానక్కడికీని. వత్తారు.  వచ్చీ రాగానే సూరేసాయం మామ్మ నిన్నెంతుకో రమ్మంటందని నీకాడికి అంపిత్తాలే…..” అంటం ఇన్న..గిలక తింటన్న పళ్లాన్నక్కడ పడేసి  గబుక్కున గుమ్మం కాడికొచ్చేసింది దూసుకుంటాను..”ఏటే..అమ్మా..” అంటా..
తెల్లబోతం సరోజ్ని వంతైంది..
సుర్రా సుర్రా సూసింది  సూరేసాయం సరోజ్నొంక ..గిలకొంక. దాంతో..తప్పు సేసినట్టు కుదేలైపోయి..సందులో సూరేసాయం వంక సూత్తా..
“ మరేంజెయ్యమంటావు సూరువొదినే..! పిల్లేంజేసిందో..నువ్వెంతుకొత్నావో..ఏటో..నువ్వేదన్నా అన్నాకాణ్ణించీ అదేడుత్తా ఆళ్ల నాన్తోజెప్తే ..అదేమో మగాళ్లాదాకా ఎల్లి ఎంత గొడవవుద్దో…ఏటోనని నా దుడుకు నాకుంటది మరి. ఎంతైనా సేన్నాల్లకి పూజల్జెయ్యగా సెయ్యగా పుట్టిన పిల్ల..నా బిడ్దనెవరైనా ఏదైనా అన్నారంటే నా పేనం మాత్రం ఎలాగుంటజ్జెప్పు..”
“ ఓసోస్ నువ్వేగన్నావ్ మరి ..మాగ్గాల్లోంచొచ్చేరు మరి. ” అంటా ఇంత పొడుగున సాగదీత్తన్న సందులో సూరేసాయాన్ని..
“ ఏటమ్ముమ్మా….ఎంతుకడిగేవు మాయమ్మన్నాగురించ్చీ…..?” నడుంమీచ్చెయ్యేసుస్కోని నిఠ్రాడల్లే  నిలబడి మరీ అంది గిలక ఆళ్ళిద్దర్నీ మార్సి మార్సి సూత్తా..
“ ఎంతుకడగను..? నువ్వలా ..నేల్లో కుదేసిన దుంగలా  నిలబడి నిల్దీసినంత మాత్రాన నేనేం బెదిరిపోను..గానీ దాన్నెంతుకలా కొరికేసేవు..ముక్కూడొచ్చేతట్టు.  అదేవందన్నిన్ను. పిలకా అన్నానన్జెప్పింది. పిలకా అన్నంత మాత్తరాన ఆమట్ని కొరికేత్తావా? ..అవ్వ,,పిల్లన్దీసుకొచ్చి నీకు సూపిత్తే సరిపొయ్యేదే సరోజ్నే! ర్త్తందేరిపోయి ఇంతెత్తున వాసిపోయింది. అదీగాకుందాను..వాచ్చీ పెట్టుకునేకాడ ..కొరికేసిందేవో….దీన్దుంపదెగ..పిల్లెనక్కి సూత్తా ఉంటే ముందదే ఆపిత్తంది.  రేప్పెల్లీ పెటాకులవ్వాలంటే  ఇలాటియ్యన్నీ ఎంతడ్డొత్తాయో నీకు మాత్తరం తెల్దా? అయినా అక్కడసలే య్యెముకదప్ప కండేవుంటాది..కొరుకుతాకి? ఎలా దొరకబుచ్చుకుందోగానీ  దీని రాచ్చసి పల్లతో..…అవ్వ..అవ్వ..ఆల్లమ్మా ..పిల్లని ఒల్లో ఏసుకుని ఒకటే గోల..” నా కూతురు ఊల్లో వాల్లకింతలుసయ్యిందాని.  కోడలు కల్లనీల్లెట్టుకునేతలికి  మాంగారు ఒహటే  ఇదైపోయి..పంచె పైకెగ్గట్టి ..ఊళ్లో పెద్ద మడుసుల్దగ్గర పెడదాం ..లేపోతే..దీనారాసకాలు..ఇలాగేసాగి బళ్ళొవోళ్లందర్నీ కొరుక్కుతింటదంటే..నేనే అడ్దంపడి ..ఆపి ఆ మడిసికి టీపెట్టిచ్చి అడిగొత్తానని ఇటొచ్చేను. తెల్లారి లేత్తే మొకామొకాలు సూస్కోవాల..ఎంతుకొచ్చిన గొడవని..ఆపేన్గానీ..లేదంటే..” అంటా  ఝాడిచ్చేసింది..సూరేసాయం..
పెద్ద మడుసులన్నమాట ..ఇని జావగారిపోయిందేవో సరోజ్నీ..గిరుక్కునెనక్కి తిరిగి గిలకెనక్కి కల్లెర్రజేసి మరీ సూత్తా..
“ ఏటే..గిలకా ? కొరికేవా? మమ్మల్నింట్లో ఉండనిత్తావాంట..” అందో లేదో..
సర్రున తాసుపావల్లే లేసింది గిలక ఆల్లమ్మ మీద్కి..ఇంతెత్తున..
“ య్యే..కొరకరా? నన్నంటే..నేనూరుకుంటానా? “ ఇంతెత్తున ఎగిరింది గిలక..
“ అయ్యమ్ముమ్మ..సెప్పింది ఇన్నావ్. తిట్టేత్తన్నావ్..మర్నే జెప్పొద్దా..?” ఎదురడిగిన గిలకతో సరోజ్ని ఏదో అంటాకని నోరిప్పిందో లేదో..సూరేసాయం అమ్మాకూతుల్లిద్దరి మజ్జలోకి  సొచ్చుకొచ్చేసి..
“ అంటే..నువ్వూ అనే కుర్రముండకానా. అంతే కానీ  నీక్కాబట్టి పళ్ళున్నయ్యలాగని..కొరికేత్తావా?   పైగా ఎదిరిత్తన్నావా? పెద్దంత్రం సిన్నంత్రం లేదేటే  ముండా నీకు? దాన్ని డాట్రు గారి దగ్గర్కి తీసుకెల్లేం.  సూది మందేసేడు..నువ్విత్తావా ఆ డబ్బులు..లేపోతే మియ్యమ్మిత్తదా..మీనానిత్తాడా? సెప్పు ..ఎవరిత్తారు? మాకేవన్నా రూపాయల్ని పాతరేత్తే ఊరతన్నయ్యా..మేవూ కట్తపడి సంపాదిచ్చుకున్నయ్యే..” సిన్నపిల్లని కూడా సూడకుండా గిలకమ్మ మీదకంటా వచ్చేసింది  సూరేసాయం..
నదర్లా బెదర్లా గిలక. అదే సూపు…అలా సూత్తానే ..
“   ఇదిగో మామ్మా..! డబ్బులెంతుకియ్యాలంట. మాయమ్మివ్వదు. మానానివ్వడు. ఇక్కడ డాట్రారిక్కాపోతే  ..ఇంకో ఊరు తీస్కెల్లి సూపిచ్చు..ఇంజక్షన్ సేపిచ్చు. ఇంకోసారి నన్ను పిలకని పిల్సిందనుకో.. ఆల్లముందూ ఈల్లముందూను..రెండో సేతినిగూడా  కొరికేత్తాను..”
“ ఆసి ముండకనా..నీకెంత దైర్నవే..! ఏంజూసుకునోగానీ ఈ గీర్మాణం..! ఒక సేతికి ముక్కదీసింది కాక..రెండో రెండో సేతిని కొరికేత్తావా? నీ ముందు పళ్ళూడి మూకుంట్లో ఏగా..దేవుణ్ణీకు బయవెట్లేదేటే..”
పేట్రేగిపోయింది సూరేసాయం కుండలో ఏసి ఏపితే ఎగిరెగిరి పడ్డ ఉప్పుగల్లల్లే..
“ మరీ నువ్వలా నోరు పారేస్కోకు సూరేసాయవొదినే..! నా పిల్ల తప్పు సేత్తే నేన్జాడిత్తాదాన్ని. అదో పక్క మొత్తుకుంటంది గదా..నన్ను పిలకాని పిల్వద్దని. పెట్టు..పెద్ద మడుసుల్లో పెట్టెల్లి. మాకూ ఉన్నారు పెద్ద మడుసులు. మేవూ సెప్పగలం ఊరుకుంటాం అనుకోకు. నా పిల్ల కర్సిందే కనిపిత్తంది. నీ మ్న్రాలు అన్నది కనిపిచ్చదు మరి నీ పచ్చ కల్లకి. అసలేవందో ఇనచ్చు గదా..ఊరికే నోరిచ్చుకుని పడిపోపోతే..” అని సూరేసాయాన్ని నాలుగు సీవాట్లేసి గిలకమ్మెనక్కి తిరిగి..
“ ఏవయ్యిందే..ఒట్టిగా పిలకన్నంతుకే కొరికేసెనట్టు మాట్తాడతండి మామ్మ..పిలకే అందా ఇంకేవన్నా అందా? ఇన్నావ్ గదా పెద్దమడుసుల్లో పెడతానంటన్నాడంట..తాత. అదేంజేసిందో సెప్పు. ఉట్టి పుణ్ణాన మీదబడి కొరికేత్తాకి నువ్వేవన్నా ఊరట్టుకు తిరిగే ఊరకుక్కవా? అదేటో సెప్పు..ఇయ్యాల అటో ఇటో తేలిపొవ్వాల. పిల్లలియ్యాలనుకుంటారు. రేపు కలుత్తారు. ఎందర్ని సూళ్లేదు. సూసీ సూడ్నట్టు ఒదిలేత్తే..అయ్యే సర్దుకుంటాయనుకోక..ఈధిలో కొచ్చి ఈరంగం తొక్కుకుంది..పెద్ద మడుసుల్దగ్గరెడతారంట..పెద్దమడుసులు..సెప్పు అదేటో ఇవరంగా సెప్పు..మీ నాన్నకి సెప్పాలి..పొలాన్నించొచ్చాకా..” రెచ్చిపోయింది సరోజ్నీ..
దాంతో కాతంత బలవొచ్చినట్టయ్యిందేవో గిలక్కి..
‘”  కాదమ్మా ..! అస్లేంజరిగిందంటే .. నన్నేవో అందరూను.. గిలకా అని పిలుత్తారా ఇంటికాడ..? మా బళ్ళోను..కొత్తగా ఒకమ్మాయొచ్చి సేరిందమ్మా..దాని క్లాసులోను. ఈళ్ళిద్దరూ జతయ్యేరు..తప్పులొత్తే  సెరుగుతుల్లేదు , రబ్బరు కొనుక్కుంటానంటే  నువ్వు నిన్న డబ్బులిచ్చావా? రబ్బరు కొనుక్కున్నాకా మిగిల్న డబ్బుల్తో ఏదన్నా కొనుక్కుందావని సంద్రెమ్మ కొట్టుకాడికెల్తే ఈల్లిద్దరూ కూడాను ఏదో కొనుక్కుంటున్నారు…
కొనుక్కునెల్లచ్చు కదా..అమ్మా..! నువ్వేజెప్పు. ఎల్లకుండా..ఆ కొత్తపిల్లకి నన్ను జూపిత్తా..
‘’ దీన్నే ..గిలకంటారు..నేనేమో.. గిలకా..గిలకా.. మా తాత పిలకా.. నల్లటి ఎలకా..పగిలిన పలక..
నూతి మీది గిలక..” అంటా ఏడిపిత్తాను..అని సెప్తుందమ్మా…అదేదో పేద్ద ఈరోయిన్నయినట్టు. ఇదిలా సెప్తుంటే ఆ కొత్తదేమో..నవ్వుతుందమ్మా నన్జూసి. నాకొల్లుమండదా..?‘”
“ మండుద్ది….ఎంతుకు మండదు..ఎర్రటెండలో  కారం రాసుకున్నట్టుంటాది.. ఆమట్ని కొరికేవా?”
“ ముందు కొరకలేదమ్మా..! ఎంతుకలా సెప్తున్నావే ? కొత్తోళ్లతో అలా సెప్తారా ఎవురైనా..” అనడిగేనమ్మా.. నేన్జెప్పేదినకుండా..ఇద్దరూ..కల్సి గిలకా…పలకా..ఎలకా..తోకా..” అంటా..పెద్ద పేద్దగా అరుసుకుంటా పరిగెత్తేసేరమ్మా.! “
గిలకిలా సెప్తున్నంత సేపూ.. నిట్రాళ్లా అక్కడే నిలబడి ఇంటందేవో అయ్యన్నీ మనవరాల్జేసింది తప్పనుకుందో ఏవోగానీ  ఆమట్నే  నీరుగారిపోయినట్తయిపోయి..
“ సర్లే..రేపుటెల్నించీ కొట్టుకోకండి..మీకుఉ మీకూ ఏదన్నా ఉంటే పెద్దోళ్లం మేవున్నాంగదా మాకు సెప్పండి..సర్లేవే సరోజ్నే..ఏవనుకోబాక..” అంది ఎనక్కి తిరుగుతా..సూరేసాయం..
“  సెప్పను..నన్నెక్కడంటే..అక్కడే సెప్తా..” నిఖార్సుగా అన్న గిలక భుజమ్మీద సెయ్యేసి ..
“ నడూ ..లోపలికి ..అన్నాల్దినండి..” అంటూ గిలక భుజమ్మీద చెయ్యేసి లోపలికి తీసుకెల్తుంటే
వెయ్యేనుగుల బలమొచ్చేసింది..గిలక్కి.
లంగా పైకెత్తుకుని గుండెలు విరుచుకుని మరీ లోనికడుగేసింది గిలక..దెబ్బకి దెబ్బ తీస్తానేతప్ప..ఎనకడుగేయనన్నట్టు.
రచన : సోమ సుధేష్ణ
చెట్ల ఆకులతో దాగుడు మూతలు ఆడుతున్న లేత ఎండను చూస్తూ అర్జున్ పచార్లు చేస్తున్నాడు. ప్రతి రోజూ చూస్తున్నదే అయినా ఎప్పటికప్పుడు మొదటి సారి చూస్తున్నంతగా ఆనందిస్తుంటాడు. ప్రకృతిలో వచ్చే మార్పులు ఆయన మనసును తాకకుండా వెళ్ళలేవు. అర్జున్ ప్రకృతి ప్రియుడు. ప్రకృతిలోని ప్రతి జీవిని ప్రేమించే మనసు ఉంది. వాకింగు పూర్తి చేసుకొని పక్కనే ఉన్న ఇంట్లోకి వెళ్తూ ఎదురుగా వస్తున్న జగదీష్ గారిని చూసి నవ్వాడు. ఉదయం నాలుగింటికే లేచిన అర్జున్ ప్రతి రోజులాగే యోగ, మెడిటేషన్ చేసి కాసేపు అలా చెట్లకింద నడిచాడు.
“అర్జున్! ఈ రోజు కుసుమ దీది వస్తోంది. మెడిటేషన్ చేయించిన తర్వాత రాజయోగ మెడిటేషన్ గురించి మాట్లాడుతానంది.”
“అవును నాన్నగారు. దీది వచ్చేసరికి ఉదయం రెండు కరాటే క్లాసులు అయిపోతాయి. దీది కోసం నిన్ననే పతాంజలి హాలు సిద్ధం చేసారు మన వాలంటీర్లు. ఈ రోజు కొంత మంది ముందుగానే వచ్చి ఆఖరి నిమిషంలో చేయాల్సినవి చూసుకుంటారు. ఈ సారి చాలా మంది పెద్దవాళ్ళు  వస్తున్నారు.” నవుతున్న జగదీష్ గారిని చూస్తూ అర్జున్ ఇంట్లోకి వెళ్ళాడు.
జగదీష్ గారు చెట్ల మీద పక్షుల కిచ కిచలు వింటూ పలకరిస్తున్నట్టుగా వాటి వేపు చూసి నవ్వుతూ వాకింగు మొదలు పెట్టారు. ఉషం కాల ప్రకృతి సౌందర్యం నలువేపులా గోచరిస్తోంది. గేటు పక్కనుండి నడుస్తూ అక్కడే బోర్డు పై ఉన్న “ప్రజ్ఞ” అని తెలుగు, ఇంగ్లీషు, హిందీలో పెద్దగా ఉన్న అక్షరాలను గర్వంగా చదువుతూ ముందుకు కదిలారు.
మధ్యహ్నం రావేలపిండి  రఘువర్మ జగదీష్ గారిని ఇంటర్వ్యూ చేయడానికి వస్తున్నాడు. ఇంటర్వ్యుకు కనీసం ఓ గంట అయినా కావాలన్నాడు. ఈవినింగ్ అర్జున్ తో నిదానంగా మాట్లాడటానికి ఇంటర్వ్యూ కు సమయం కేటాయించు కున్నాడు. రఘువర్మ మంచి పేరు గడించిన రచయిత. నవలలు, కథలు రాసేవాళ్ళే రచయితలు కారు, మనుషులను ఉపేసే రచనలు రాస్తూ మనసులో ఆలోచనలు రేకెత్తించే రఘువర్మ కూడా రచయితే. ఆధునిక  జీవిత పరిభ్రమణలో ఆహుతి కాకుండా మనుశులలో అత్యద్భుతమైన మార్పు తెచ్చిన అర్జున్ జీవితాన్ని పుస్తక రూపంలో తీసుకురావడం చాల అవసరం అంటూ ముందడుగు వేసాడు. ఇప్పటి వరకు వేల మంది జీవితాలను మార్చి, ఇంకా ఎంతో మందిలో పరివర్తన తెచ్చిన అర్జున్ అంటే అపరిమితమైన ఇష్టమని రఘువర్మ అనేక పత్రికల్లో రాయడం, టివి ఇంటర్వ్యూలలో చెప్పడం అందరికి తెలిసిందే.
రఘువర్మ గేటు లోపలికి వస్తూనే బిల్డింగు ద్వారంపై పెద్దగా చెక్కి ఉన్న“ప్రజ్ఞ” బోర్డును ఒక ఫోటో  తీసుకున్నాడు. జగదీష్ గారు, రఘువర్మ ఇద్దరూ వెళ్లి చెట్ల కింద కుర్చీల్లో కూర్చున్నారు.
“నమస్కారమండి జగదీష్ గారు! ఇండియాకు వచ్చిన పదేళ్ల నుండి అర్జున్ అవిరామంగా కృషి చేస్తూ ఎంతో మంది యువతీ యువకులకె కాక అన్నివయస్సుల వారికి ముఖ్యంగా స్త్రీలకు   తమను తాము రక్షించుకునే పద్ధతులు నేర్పుతూ వాళ్ళ జీవితాలనే మార్చేసాడు, ఇంకా మారుస్తూనే ఉన్నాడు. మీరు కార్డియాలజీ స్పెషలిస్టు, మీ ప్రాక్టిస్ నుండి త్వరగా రిటైర్ అయి అమెరికా నుండి ఇండియా వచ్చి కొడుకు ప్రాజెక్టులో సహకరిస్తున్నారు. అతనిలో ఈ సంకల్పానికి ముఖ్య కారణ మేమిటి? విద్యార్ధి దశలో అర్జున్ జీవితం ఎలా గడిచింది? ఇతరులకు సహాయ పడటం అతని సహజ స్వభావమా?” ప్రశ్నల వర్షం కురిపించాడు.
జగదీష్ గారు ప్రశాంతంగా నవ్వుతూ రఘువర్మ వై పు చూసి,
“అర్జున్ ఇండియాలో ప్రాజెక్ట్ మొదలు పెట్టాక ప్రతి సంవత్సరం అమల, నేను వచ్చి నెలరోజుల పాటు ఇక్కడ గడుపు తున్నాం. అమల నాకంటే ముందుగానే ఇండియాకు మకాం మార్చేసింది. అర్జున్ ఒక్కగా నొక్క కొడుకు, ఇండియాలో ఉన్నాడు. కన్నతల్లి కదా వదిలి ఉండలేక పోయింది. దశరథుడు రాముణ్ణి వదిలి నిర్జీవి అయ్యాడు మేము వదలలేక అర్జున్ వెనకే వచ్చాం. అర్జున్ ఇక్కడ స్వర్గం నిర్మించి అందులోకి మమ్మల్ని తీసుకొచ్చాడు. తండ్రిగా నేను గర్వ పడు తున్నాను. అమల సంగతి చెప్పక్కర్లేదు కొడుకు ఆలోచనలను వింటూ అమల తనను తానే మరిచి పోతుంది.
ఇతరులకు సహాయం చేయడం గురించి మీరడిగారు కదూ! ఇతరులకు సహాయ పడటం గురించి- అదిమి పెట్టకుండా ఉంటె ప్రతి మానవునిలోను ఇతరులకు సహాయ పడాలనే స్వభావ సహజంగా
ఉంటుంది. అర్జున్లో కొన్ని పాళ్ళు ఎక్కువగా ఉంది. అర్జున్ లోని దీక్ష చూసి నేను, అమల ‘కారణ
జన్ముడేమో’ అనుకుంటాము.
అర్జున్ పెద్ద బుర్రతో పుట్టాడు. పదిహేడేళ్ళు నిండక ముందే మెరిట్ స్కాలర్ షిప్ తో స్టాన్ఫోర్డ్ కాలేజి నుండి బిజినెస్ మాస్టర్స్ ప్రధమ శ్రేణిలో ఉత్తీర్ణుడయ్యాడు. తర్వాత సంవత్సరంలో ఐ.టి. ప్రోగ్రామింగు చేస్తూ కాలేజీలో డిపార్ట్మెంటుకు ప్రోగ్రామ్స్ రాసాడు. అప్పుడు నేను చాలా గర్వ పడ్డాను. ఆ తర్వాత పెద్ద కంపెనీల నుండి మంచి జాబ్ ఆఫర్స్ వచ్చాయి. అంత చిన్న వయస్సు నుండి ఉద్యోగం చేయడం కంటే ప్రపంచ జ్ఞానం పొందడం మంచిదని ఉద్యోగం వద్దని నేనే ఆపేసాను.
స్కూల్లో, కాలేజిలో ఉన్నప్పుడు  క్లాసులో అందరి కంటే చిన్న వయసు వాడవడం మూలాన జరిగే ఆటల్లో అనుకున్నంతగా పాల్గొనలేక పోయేవాడు. చిన్నప్పటి నుండి కరాటే అంటే ఇష్టం. స్కూల్లో ఉండగానే కరాటేలో బ్లాక్ బెల్ట్ తెచ్చుకున్నాడు.  కాలేజీలో ఉన్నప్పుడు కూడా వేసవి సెలవులకు తన స్నేహితులు అన్జప్ప, కులదీప్ సింగ్, నింగ్ లీ, హృతిక్ అహుజా, జాన్ రిచర్డ్సన్ తో కలిసి బీజింగ్ లోని  ‘క్వూన్ కరాటే స్కూల్’ కు వెళ్లి కరాటే నేర్చుకున్నాడు. ఇప్పటికి కరాటే మీద  మక్కువ తగ్గలేదు.”
“వార్తల్లో చదివాక అర్థమయింది. ప్రతి సంవత్సరం నలుగురు విద్యార్థులను ఎన్నుకొని వాళ్ళను చైనాలోని కరాటే స్కూలుకు ఒక సవత్సరం పాటు పంపుతాడని, ఆ ఖర్చులన్నీ తానే భరిస్తాడని తెలుసు కున్నాను. దాన్ని బట్టే తెలుస్తోంది అర్జున్ కు  మర్శియాల్ ఆర్ట్స్ అంటే ఎంత ఇష్టమో. మీరు అర్జున్ కు తగినట్టుగా ప్రోత్సాహ మిచ్చినట్టున్నారు.” ఉత్సుకతో అన్నాడు రఘువర్మ.
జగదీష్ గారు నవ్వుతూ తలను ఊపి మళ్ళీ చెప్పడం మొదలు పెట్టారు.
“చదివే రోజుల్లో అవసరమనిపించి నపుడు కొంత చాలెంజ్ కొంత ఊటం ఇచ్చాము అంతే. బిజినెస్ మేనేజ్ మెంటులో మాస్టర్స్ పూర్తి చేసాక బహుమతిగా ఇండియా ట్రిప్పు తీసికెల్తాం అంటే అర్జున్ ఎగిరి గంతేసాడు. ఆ ప్రయాణం మా అందరి జీవితాల్లో ఒక పెద్ద మార్పుకు కారణ మవుతుందని  అప్పుడు మా అవగాహనకు రాలేదు. ఒక నెల పాటు చాలా ప్రదేశాలు తిరిగాం. అమల అక్క  ప్రమీల కొడుకులు ఆర్నవ్, అశ్విన్ తో అర్జున్ కు చాలా చనువు ఏర్పడి, మరో రెండు నెలలు వాళ్లతో ఇండియాలోనే ఉండి పోయాడు. ఇండియాలో బంధువుల సాంగత్యాన్ని ఎంజాయ్ చేస్తూ, కజిన్స్ తో పాటు టూర్లు చేస్తూ, చుట్టు పక్కల ఉన్న పల్లెటూళ్ళను పలకరిస్తూ గడిపాడు. ఆ రోజుల్లోనే అర్జున్ కు నేహతో పరిచయమయ్యింది. అర్జున్ మనసులో సంఘ సేవ చేయాలనే బీజం పడింది కూడా అప్పుడే. నేహ ఆలోచనలు కూడా అర్జున్ ఆలోచనలాగే  ఉంటాయి. ఇండియా ట్రిప్ పూర్తి చేసుకుని అమెరికా చేరగానే ఏపిల్ కంప్యూటర్ కంపెనీలో ఐదేళ్ళు ఉద్యోగం చేసి మంచి పదవిలోకి వచ్చాడు. అర్జున్ మనసులో సదా మెలిగే ఆలోచన, ‘మన దేశంలో మనుషులు తమ తోటి వారిపై చేసే దౌర్జన్యాన్ని, దుర్మార్గాన్ని ఎలా  దూరం చేయాలి? స్త్రీకి తన శక్తిపై తనకు నమ్మకం, ధైర్యం ఎలా కలిపించాలి?’ ఇలాంటి సబ్జక్టుల గురించి ఎక్కువగా సంభాషించేవాడు. ప్రతి పౌరుడు తనలోని జ్ఞానం, శక్తిని గుర్తించి సద్వినియోగం చేయడంలోనే  సంఘ పురోభివృద్ది ఉన్నది.
అర్జున్ చాలా పెద్ద ప్లాను వేసాడు. దాన్ని ఎలా అమలు పరచాలి అనే ధ్యాసలోనే చాలా సమయం  గడిపాడు. ఉద్యోగం చేసినప్పుడు ఏంతో పొదుపుగా ఖర్చు చేసే అర్జున్ను చూసి మేము చాలా నేర్చు కున్నాము. ప్లాను వెయ్యడమే కాదు దానిని అమలు పరచడానికి అన్ని సమ కూర్చు కుంటూనే ఉన్నాడు. జాన్ యఫ్ కేన్నేడి అన్నట్టుగా ఎంత పెద్ద ప్రయాణమైనా ఒక్క అడుగుతోనే మొదలవుతుంది అన్నట్టు అర్జున్ మొదటి అడుగు వేసాడు. కృషి చేసే స్వభావం నా కొడుకుది. తన ప్లాను గురించి, దాని కోసమై చేతులు కలిపిన స్నేహితుల గురించి మీరు అర్జున్తో మాట్లాడి నపుడు చెప్తాడు.
కంపెనీలో పని చేస్తున్నపుడు అ కంపెని సి.ఇ.ఓ. రాజన్ అర్జున్ తెలివికి అబ్బుర పోయాడు. ఇండియాకు వెళ్లి సంఘ సేవ చేయాలనే తన ప్లాను గురించి చెప్పినపుడు బిలియనీరైన రాజన్ విని తనకు ఆసక్తిగా ఉందని తాను ఆ ప్లానులో ఇన్వాల్వ్ అవుతానని, ఎటువంటి సహాయం కావాలన్నా చేస్తానంటూ ఒక కూటి రూపాయలు వీళ్ళ గ్రూపుకు ఇచ్చాడు. అర్జున్ ప్లానును అడుగడుగునా ప్రోత్సహించే వారిలో రాజన్ ముఖ్యమైన వాడు. ప్రారంభోత్సవానికి అమెరికా నుండి వచ్చాడు. నేను అడగ్గానే సంతోషంగా ఈ సెంటరుకు పేరు పెట్టింది కూడా అతనే. అడగడం అయిపోతే – ఆఫ్టర్ స్కూల్ సెషన్కు విద్యార్థులు వచ్చే వేళ్ళయింది నేను వెళ్ళాలి.” జగదీష్ గారు లేచి నిలబడ్డాడు.
“సర్! మరో ప్రశ్న ప్లీజ్…కరాటే నేర్పడం సెల్ఫ్ డిఫెన్స్ కోసమని తెలుసు. నిబంధనలు పాటిస్తారు.
కాని ఇక్కడ చేరిన వాళ్ళను చూస్తె వాళ్ళ ఇళ్ళల్లో, స్కూల్లల్లోను చాల మంచి మార్పు స్పష్టంగా
కనిపిస్తోందని చాలా మంది అభిప్రాయం. వాళ్ళ జీవితాల్లోనే మార్పు కనిపిస్తోందని తెలుపుతోంది సర్వే. మార్షల్ ఆర్ట్స్ తో కాస్త ఉద్రేకం రాక మానదు మరి ఇక్కడ అందరూ ఎప్పుడూ ఇంత ప్రశాంతంగా… ఎలా సాధ్యం?”
“అది అర్జున్ ఆలోచనే. “ప్రసన్న చేతసో హ్యాశు, బుద్ధిహ్ పర్య వతిష్టతే.” భగవద్గీతలో చెప్పినట్లు  ప్రసన్న చిత్తుని యొక్క బుద్ధికి సత్వరమే స్తిరత్వ మేర్పడుతుంది. ప్రసన్న చిత్తం ఉండేట్టు చేయడానికే అర్జున్ బ్రహ్మ కుమారి సెంటర్ కెళ్ళి తన పిల్లలకు మెడిటేషన్ నేర్పించమని రిక్వెస్ట్ చేసాడు. ప్రజ్ఞ సెంటరు బౌతిక రక్షణకు మాత్రమే అనుకుంటున్నారా! ఊహు..(తల అడ్డంగా ఆడించాడు జగదీష్గారు) వారి మనస్సులో ప్రసన్నత, వారి జీవితంలో పరివర్తన రావడం ముఖ్యం. ఈ సెంటర్లో ఎవరు చేరాలనుకున్నా మొదటి రోజున కుటుంబం సభ్యులు అందరూ సెంటరుకు రావాలి. వాళ్ళ జీవిత పద్ధతులు చెప్పాలి. ఇంటర్వ్యూలో ఇక్కడ నేర్పే పద్ధత్తులు, నిబంధనలు వివరిస్తాము. ముందుగా ఇక్కడ నేర్చుకునేది మెడిటేషన్, సత్ప్రవర్తన. పిల్లలు తమ మనసులోని అలజడిని పైకి చెప్పలేరు. ఎంతో మంది పెద్ద వాళ్ళు కూడా వాళ్ళ మనసులో సుడిగుండాలు ఉన్నా పైకి మామూలుగా గడపడానికి ప్రయత్నిస్తారు. ఆ తీక్షణ భావాలు ఎప్పుడు ఎలా విజ్రుంభి  స్తాయో వాళ్ళకే తెలియదు. అందుకే సంఘంలో ఎన్నో అవినీతులు, దౌర్జన్యాలు జరుగు తున్నాయి. తనను తాను రక్షించుకునే ఆయుధం ఉన్నవాడు ఆ ఆయుదంతోనే మరొకరిని దెబ్బ తీయవచ్చు. అందుకే  కరాటే నేర్చుకునే ముందుగా మనసును అదుపులో ఉంచుకునే శిక్షణ పొందితే వాళ్ళు వివేకవంతులు అవుతారు. ఆవేశం, అవివేకం తగ్గి మనసు అదుపులో ఉంటుంది.
ఎన్నో విద్యలలో ఆరితెరినా వివేకం లేని మనసు దానిని సక్రమంగా వినియోగించక పోవచ్చు.”
కళ్ళు పెద్దవి చేసి చూస్తున్న రఘురాం వైపు నవ్వుతూ చూసి మళ్ళి చెప్పడం మొదలు పెట్టారు.
“‘ప్రజ్ఞ’ తెరిచిన కొత్తలో చాల మంది చేరడానికి ఇష్ట పడేవాళ్ళు కారు. సంఘంలో కొత్తదాన్ని చేరదీయడానికి దానిమీద పరిజ్ఞానం కావాలి. ప్రజలకు ‘ప్రజ్ఞ’ గురించి తెలియ చేయాలని అర్జున్ చాలా చోట్ల ప్రకటనలు వేయించాడు, ఉపన్యాసాలు ఇచ్చాడు. అర్జున్ కష్టపడ్డమే కాదు అనేక నిందలకు గురయ్యాడు. అయినా వెనుకంజ వేయలేదు. రాజకీయాల గురించి మాట్లాడ మంటే పెదవి కదపడు కానీ సంఘ సంస్కారం గురించి మాట్లాడమంటే మాత్రం అన్ని గ్రందాలలోంచి ఉల్లేఖితాలిస్తూ ఉపన్యసించడంలో ఘటికుడు నా కొడుకు. మొదట్లో కొద్ది మంది ముందుకు వచ్చారు. కుటుంబ సభ్యులలో మానభంగం జరిగిన వాళ్ళు పలకడానికి కూడా భయ పడేవారు. ఆ తర్వాత చాల మంది  రావడం మొదలు పెట్టారు. నాలుగేళ్ళకే స్థలం సరిపోక మరో రెండు చోట్ల ‘ప్రజ్ఞ’ సెంటర్లు తెరిచారు. “ప్రయత్నేన లభతే ఫలం” అని నిరూపించాడు అర్జున్. గృహిణులు  ధైర్యంగా సెంటరుకు వస్తున్నారు. కొందరు స్త్రీలు వారిని హింసించే భర్తల ప్రవృత్తిని మార్చాలని భర్తలను తమ వెంట తీసుకొచ్చారు. మొదట్లో ఉచితంగానే నేర్పించాడు. ఇప్పుడు చిన్న పిల్లలకు, డబ్బు కట్టలేని వాళ్ళకు ఉచితమే. ప్రస్తుతం తెలంగాణాలో ఆరు సెంటర్లున్నాయి. అది విజయానికి మొదటి మెట్టు. కొంత కాలం నుండి స్కూళ్ళల్లో వ్యాయామాలు ఉండటం లేదు. స్కూల్ ఆవరణలో ఖాళీ స్థలం ఉంటె మరో బిల్ద్దింగు కట్టి మరి కొన్ని క్లాసులు పెంచుతున్నారు. అర్జున్ ఎడ్యుకేషన్ బోర్డుతో సంప్రదించి వారికి ఒక గంట యోగ, మెడిటేషన్ పెట్టమని ప్రపోస్ చేసాడు. వాటికీ ఎక్కువ స్థలం అవసరం లేదు. రాబోయే సంవత్సరం నుండి సిలబస్ లో పెడ్తున్నామని అర్జున్కు ధన్యవాదాలు చెబుతూ లెటరు పంపారు. విజయమంటే అదండీ.” తృప్తిగా పలికాడు జగదీష్గారు.
“మహానుభావులు కూడా మనుషుల్లో కలిసి పోయి మామూలుగా జీవిస్తుంటారు. వారి మాటల లో, వారి చేతలలోనే మహాత్మ్యం కనిపిస్తుంది.” అంటూ రఘువర్మ లేచి చేతులెత్తి జగదీష్ గారికి నమస్కరించాడు.
“రఘువర్మా! నా కొడుకు అర్జున్ మహానుభావుడే కాదు  స్థితప్రజ్ఞుడు కూడా. పిల్లలు ఉంటె ‘నేను-నాది’ అనే స్వార్థ భావనకు పరిమితమై పోతామని వారికి పిల్లలే వద్దనుకుంటున్నారు అర్జున్, నేహ. వీళ్ళంతా మన పిల్లలే నాన్నగారు అంటాడు. నేహ కూడా అదేమాట అంటుంది.” జగదీష్ గారి గొంతు మరోలా ధ్వనించింది.
నెమ్మదిగా భవనం వేపు వెళ్లి పోతున్న జగదీష్గారికి చెమ్మగిల్లిన కళ్ళతో మనసులోనే మరోసారి నమస్కారం చేసాడు రఘువర్మ. ఇవన్ని విన్నాక తనలో కూడా ఏదో తెలియని మార్పు వస్తోంది’ అనుకున్నాడు రఘువర్మ.
ఆ సాయంత్రం – ఆవరణకు వెనకగా ఉన్న పెద్ద భవనంలో  నుండి క్రమ బద్ధంలోని యువ సైన్యంలా అన్ని వయస్సుల బాల, బాలికలు ముందు ఉన్న మెట్లు దిగి బయటికి వస్తున్నారు. నెమ్మదిగా మాట్లాడుతూ నవ్వుతూ వస్తున్న యువతను చూస్తూ తన్ను తానె మరిచి పోయాడు రఘువర్మ. అ పక్కనే ఉన్నఇంట్లోంచి అమలగారు, నేహగారు భవనంవేపు వెళ్ళడం చూసి దేవతలు తిరిగే దేవలోకం అంటే ఇదే  అనుకున్నాడు. వారి మొహాల్లో కనిపించే ప్రశాంతత, వాళ్ళను చూస్తూంటే ఎంత హాయిగా ఉంది అనుకున్న రఘువర్మ గేటు వేపు చూసాడు. కొంతమంది స్త్రీలు లోపలికి వస్తున్నారు. ఆ కొంతమంది వెనక మరి కొంతమంది, వారి వెనక చాల మంది ఆడ, మగ అన్ని వయస్సుల వాళ్ళు వస్తున్నారు. వయోవృద్దులు కూడా నవ్వుతూ ముందుకు కదలడం విభ్రమంగా చూస్తూ ఉండి పోయాడు. కొంత మంది గేటులోకి రాగానే కారులోంచి దిగి అందరితో కలిసి నడుస్తున్నారు. పోటీ పడుతూ దౌర్జన్యంతో పరుగులిడే ప్రపంచం అవతలి వైపు, స్వర్గంలా ప్రశాంతంగా ఉన్న ప్రపంచం ఇవతలి వైపు. ‘అర్జున్ నీలాంటి వాళ్ళే ఈ సంఘంలో దుశ్చర్యలను ఆవిరి చేసి స్వర్గం సృష్టించగలరు.’ మనసులో జోహార్లు అర్పించాడు రఘువర్మ.
కాసేపటికి ఇంటర్వూ చేస్తూ –  అర్జున్ వేపు చూస్తూ రఘువర్మ,
“నమస్కారమండి అర్జున్ గారు. మొదటగా నాకు ఇంటర్వూ ఇస్తున్నందుకు మీకు థాంక్స్.”
“నమస్కారమండి. కూర్చోండి.”
“ఇలా సెంటర్ తెరవాలని మీకెలా ఆలోచన వచ్చింది? ఈ ప్రాజెక్టు మొదలు పెట్టి నపుడు మీరు ఎదుర్కొన్న సమస్యలు, వాటిని దాటి ఎలా ముందుకు వెళ్ళారు చెప్పండి?”
“జాబులో చేరే ముందు ఇండియా టూర్ నాకు బహుమతి అన్నారు నా పేరెంట్సు. పెరెంట్సుతో నెల రోజులు కొంత సైట్ సీయింగు చేసాను. అ తర్వాత ట్రావెల్ చేస్తూ నా కజిన్స్ తో గడిపాను. ఆ రోజుల్లోనే నా పిన్ని కూతురు సాహితి నాకు చాలా స్న్నిహితురాలైంది. ఒక రోజు తన క్లోజ్ ఫ్రెండు నిషితకు జరిగిన మానభంగం జరగడం, సంఘంలో అందరూ నిషితను చులకన చేసి మాట్లాడటం భరించలేక నిషిత విషం తిని చనిపోవడం గురించి చెప్పింది. అప్పుడప్పుడే జరిగిన సంఘటన కావడం మూలాన అందరి మనస్సుల్లో విషాద చ్చాయలు కనిపిస్తున్నాయి. అమ్మాయిని ఆదుకోక పోవడం పైగా అందరూ అమ్మాయిని హీనంగా చూడటం చాల దారుణం అనిపించింది. ‘అందులో నిషిత చేసిన తప్పు ఏమిటి?’ అని మనస్సు పెట్టి ఆలోచించలేక పోవడం వల్లనే కదా! అలాంటివి సంఘటనలు చాలా జరుగుతున్నాయని విన్నాను. ఇక్కడ  స్త్రీలకు రక్షణ  లేదని, ఎప్పుడు ఎవరు ధాడి చేసి దారుణంగా హింసించడమో,
మానభంగం చేయడమో, కిడ్నేప్ చేసి కొన్నాళ్ళకు చంపేయడం లేదా అవినీతి పరమైన వృత్తిలోకి దింపడం లాంటివి ఎక్కువగా జరుగుతున్నాయని చాలా బాధ పడింది. నిషిత, నేహా కూడా మంచి స్నేహితులు. అప్పుడే నా భార్య నేహాను కలిసాను. నేహ అక్క కూడా నాలుగేళ్ల క్రితం మాయ మయింది. ఎంత వెదికినా దొరకలేదు. పోలీసులు కేసు మూసేసారు. అలజడిని మనస్సుల్లో దాచుకుని మామూలుగా జీవించాలని ప్రయత్నిస్తున్నారు. వాళ్ళ మనసులో భయం పాతుకు పోయింది. అలాంటి ఆలోచనలతో నిస్సహాయంగా ఫీలవుతున్నారని నాకు బాధ అనిపించింది. అప్పుడే వారిలో మార్పు తేవాలనే నిర్ణయం తీసుకున్నాను. నేహ, నేను చాల రకాలుగా ఆలోచించి ఈ నిర్ణయానికి వచ్చాము.
‘ప్రజ్ఞా’ సెంటర్లలో నా బంధు మిత్రులే కాక అన్ని వయస్సుల వాళ్ళు టీచర్ ట్రెయినింగ్ తీసుకున్నారు. చాల మంది కుటుంబ సభ్యులు కూడా ట్రెయినింగ్ కావాలని ముందుకు వస్తున్నారు. కరాటేలో బాగా పైకి వచ్చేవాళ్ళను చైనాలో నేను వెళ్ళిన క్వూన్ కరాటే స్కూల్కు ఒక సంవత్సరం పంపుతాను. ఇప్పటి వరకు చాలా మంది ఆడ, మగ పిల్లలు వెళ్ళారు.
ఏ పని అయినా మొదట కష్టంగానే ఉంటుంది. ఈ సెంటరు తెరిచే ముందు కూడా అలాగే ఉండింది. నేను చాల అదృష్ట వంతుణ్ణి కాబట్టి నా పేరెంట్సు, స్నేహితులు, బంధువులు చాల సపోర్టు చేసారు. నాన్నగారు ప్రజ్ఞ కోసం చాల డబ్బు ఖర్చు పెట్టారు. ఇక్కడ  భూమి కొన్నారు. నా ప్లాను నచ్చి మిస్టర్ రాజన్ గారు మా అందరకు డబ్బు డొనేషన్ ఇచ్చారు. నేను నా స్నేహితులు కొన్ని సిటీల్లో సెంటర్లు తెరిచాము. నాకు అన్ని విధాల సహకరిస్తూ నాతో పాటు ఉన్న స్నేహితులు-నంజప్ప బెంగుళూరులో, హృతిక్ అహుజా, నింగ్ లీ కలిసి మంబైలో- కుల్దీప్ సింగ్ డిల్లీలొ, పాల్ వర్గీస్ కేరళలో ఇలాంటి సెంటర్స్ తెరిచారు. జాన్ ఇక్కడే మాదాపూర్ సెంటరులో ఉంటాడు. మేము ఒకరి కొకరం సలహాలిస్తూ, అవసరాలు  కనుక్కుంటూ ముందుకు వెళ్తున్నాము. మా అందరికి పేరెంట్సు సహకారం ఉంది. ఇప్పుడు చాలా మంది పెద్దలు కూడా సహకారం ఇస్తామని ముందుకు వస్తున్నారు. తెలంగాణలోనే పదివేలకు పైగా మించి వస్తున్నారు. ఇప్పుడు నాకు సంఘ సహకారం కూడా చాలా ఉంది. గవర్నమెంటు కూడా సహాయం చేయడానికి ముందుకు వస్తోంది.”
అప్పుడే అక్కడకు వచ్చిన ఓ పెద్ద మనిషిని చూపిస్తూ,
“వీరు గోపాలంగారు. నిషిత నాన్నగారు. చాలా మంచి మనిషి. ఇతరులకు వచ్చిన కష్టాన్ని భూతద్దంలో చూపించి భయ పెద్తుంది సంఘం. ఆ కష్టంలోనే ధైర్యాన్ని వెతుక్కుని తెలిక పడేవారు కొంతమంది. ఆ  తండ్రి మంచి నిద్ర పోయి ఎన్నాళ్ళయిందో! బిడ్డ పోయిన తర్వాత మరమనిషిలా బతుకుతున్నాడు. వారిలో చితికి పోయిన ఆశను, నమ్మకాన్ని ఇప్పుడే కూడగట్టు కుంటు న్నాడు. వారితో మాట్లాడండి. వీరి అబ్బాయి రోహన్ ప్రజ్ఞకు కుడి భుజం లాంటి వాడు.” నమస్తే అంటూ వెళ్లి పోయాడు అర్జున్.
“మీరేం చేస్తుంటారండి?” గోపలంగారిని అడిగాడు రఘురాం.
“గవర్నమెంటు ఆఫీసులో చేతికి మూతికి సరిపడా సంపాయిస్తూ ఆదర్శాలను అరువు పెట్టి బతుకు తున్నాను. అన్నిబలాలు కొడుకు వైపు కేంద్రీకరించి నా ఆశల్నివాడి నెత్తిమీద గుమ్మ రించి నేను స్వయంగా ఏమి చేయలేక వాడు మా అందరిని ఉద్ధరించాలని కోరుకుంటున్నాను. అర్జున్ బాబు దేవుడు. భారత్ భూషణ్ అవార్డు ఇస్తున్నారు. అతను చేసే మంచి పనులు ఈ అవార్డులతో కొలవగలమా!” ముక్తసరిగా మూడు ముక్కల్లో చరిత్ర చెప్పిన గోపాలం వైపు రఘువర్మ ముస్కురాహట్తో  చూసాడు.
“అవును అర్జున్కు అవార్డు రావడం చాలా సంతోషంగా ఉంది. మనుషుల్లో కూడా దేవుల్లుంటారు. మీ బిడ్డకు జరిగిన అన్యాయం గురించి ఏమైనా మాట్లాడ గలరా!”
“నా బిడ్డను కాపాడుకోలేక పోయాను కానీ అర్జున్ బాబు ఏంతో మంది ఆడ బిడ్డలకు ధీరత్వాన్ని నేర్పిస్తున్నాడు. స్కూల్ నుండి ఒక ఫ్రెండ్ ఇంటికి వెళ్లి హోమ్ వర్కులో సాయం చేసి ఇంటికి వస్తోంటే దుర్మార్గులు నా బిడ్డ బతుకును దోచుకున్నారు బాబు. ఆ అవమానం భరించలేక, ఎవరికీ మొహం చూపించలేక నా బిడ్డ ప్రాణం తీసుకుంది. ఇక్కడ బిడ్డలను చూసి నా బిడ్డ లేదనే బాధ మరిచి పోవాలని ప్రయత్నిస్తున్నాను బాబు. ఇప్పటికైనా ఆడ పిల్లల్లో  అధైర్యం, భయం పోయి హాయిగా జీవిస్తారని ఆశిస్తున్నాను.” కళ్ళ నీళ్ళు పెట్టుకున్నాడు.
రఘురాం దగ్గరగా వెళ్లి సానుభూతిగా భుజంపై చేయి వేసాడు. అతను కళ్ళు తుడుచుకుని,
“ఈ అవార్డులు అర్జున్ బాబులోని మంచి తనానికి సరిపోతాయా బాబు!” అంటూ వెళ్లి పోయాడు.
నిజమే మహాత్ములు చేసే మంచి పనులను అవార్డులతో కొలవగలమా! 
సమాప్తం –
రచన:  తంగిరాల మీరా సుబ్రహ్మణ్యం
పిట్స్ బర్గ్ లో విమానం దిగి బయటకు రాగానే వాళ్ళు ఎక్కవలసిన రైలు రావడంతో హడావిడిగా ఎక్కేసారు మంగమ్మగారు మంగపతి గారు.  నిముషంలో కంపార్ట్ మెంట్ తలుపు యాంత్రికంగా మూసుకోవడం ,  రైలు వేగంగా ముందుకు దూసుకు పోవడం జరిగింది.  కళ్ళు మూసి తెరిచేంతలో వాళ్ళు దిగవలసిన చోటు వచ్చేసింది.  హాండ్ లగేజిగా తెచ్చుకున్న చిన్న సూట్కేసులు లాక్కుంటూ కరౌసిల్ దగ్గరకు వచ్చారు ఆ దంపతులు.
వాళ్ళను చూసి గబ గబనడుస్తూ వచ్చాడు అల్లుడు .  పక్కనే తండ్రి కంటే పొడుగ్గా ,  పెద్ద కళ్ళు,  సూది ముక్కు,  ఒత్తైన జుత్తుతో అమ్మాయిల కలల రాకుమారుడిలా వున్న మనవడిని చూసిన ఆనందంతో మంగమ్మగారి కళ్ళు చెమరించాయి .  ఆసలు కంటే వడ్డి ముద్దు అని ఎందుకు అంటారో మనవళ్ళు ,  మనవరాళ్ళు పుట్టాక అర్థమయ్యింది ఆమెకు.  ఎయిర్ పోర్ట్ అని సంకోచించకుండా వంగి అత్తగారికి,  మామగారికి పాద నమస్కారం చేసాడు అల్లుడు.  అమ్మమ్మ తాతలకు తనూ వంగి దండం పెట్టాడు మనవడు.  ఇద్దరి తల నిమిరి అశీర్వదించి ,  మనవడిని దగ్గరకు తీసుకున్నారు మంగమ్మగారు.
పుత్ర గాత్ర పరిష్వంగ సుఖం అని కవులు వర్ణించే దాన్ని తను అనుభవించలేక పోయినా పౌత్ర గాత్ర పరిష్వంగ సుఖం పొందిన సంతోషంతో ఆమె గుండె నిండిపోయింది.  ‘అయ్యో అందరూ ఆడ పిల్లలేనా ?’ ఆన్న వాళ్ళంతా అసూయ పడేటట్టు అమ్మ నాన్నలను ఆదుకుంటున్నారు తన కూతుళ్ళు.
*****
గ్రీన్ ట్రీ రోడ్ మీద వచ్చి కుడివైపుకు తిరిగి వాళ్ళు వుండే రెండు అంతస్థుల ఇంటి ముందు కారు ఆగింది.
అప్పటికే పదేళ్ళ రెండో కొడుకుని వెంట తీసుకుని క్రిందికి దిగి వచ్చి ఇంటి ముందు వున్న పూల చెట్ల దగ్గర నిలబడి వుంది మంగమ్మగారి మూడో కూతురు.  అందరూ ఎయిర్ పోర్ట్ కు వస్తే సామానుకు వాళ్ళ బి ఎం డబ్ల్యు లో చోటు సరిపోదని చిన్ని,  రెండోకొడుకు ఇంట్లో వుండిపోయారు.  వాళ్ళను చూడగానే ఇరవై నాలుగు గంటలు ప్రయాణం చేసివచ్చిన అలసట తీరిపోయినట్టు అనిపించింది ఆ దంపతులకు .
భోజనాల బల్ల మీద బాత్ టబ్ పెట్టి అందులో పడుకోబెట్టి చిన్నవాడికి నీళ్ళు పోసి మెత్తని తువాలులో చుట్టిన అనుభూతి ఇంకా మరువనే లేదు . అప్పుడే పదేళ్ళ వాడు అయ్యాడా అనుకుంటూ వాడిని దగ్గరకు తీసుకున్నారు మంగమ్మగారు .
మరు నాడు శనివారం సెలవు రోజు కావడాన అమ్మా,  నాన్నల ఇష్టదైవం వేంకటేశ్వర స్వామి గుడికి తీసుకు వెళ్ళింది చిన్ని.
కర్నూలులో వున్నప్పుడు దగ్గరే వున్న అంగడిలో ఏదైన కొనుక్కు రమ్మంటే తల అడ్డంగా తిప్పే భయస్తురాలైన చిన్ని ఇరవై మైళ్ళ దూరంలో వున్న గుడికి తానే కారు డ్రైవ్ చేస్తూ తీసుకు వెడుతుంటే మంగమ్మ గారి మనసు గర్వంతో పొంగిపోయింది.
పెన్ హిల్స్ లో వున్న ఆ గుడి అమెరికాలో పేరుపొందినది .  స్క్విరల్ టనెల్,  పిట్స్ టనెల్ దాటి కొండమీద వున్నట్టు ఎత్తులో వున్న గుడికి చేరగానే ఆమెకు తిరుపతి కొండ మీదకి వచ్చినంత ఆనందం కలిగింది.  చుట్టూ పచ్చని చెట్లు,  ప్రశాంతమైన ఆవరణ మనసుకు ఆహ్లాదాన్ని కలిగిస్తున్నాయి
తిరుమల లోని పూజారుల లాగానే ఇక్కడి అర్చకులు శిఖ ముడి,  చెవులకు కమ్మలు,  నడుముకు బిగించిన అంగ వస్త్రంతో వైఖానస ఆగమ శాస్త్ర ప్రకారం పూజ చేస్తుంటే ఎక్కడో పరాయి దేశంలో వున్నామని అనిపించలేదు మంగమ్మ గారికి .  ప్రసాదం తిని,  ఇంటికి చేరేసరికి రాత్రి పదిగంటలు దాటింది.
*****
అలవాటైన ప్రదేశమే గనుక మరునాడు ఆదివారం సాయంత్రం ఒంటరిగానే ఇంటికి దగ్గరే వున్న
పార్క్ వైపు నడవ సాగిందామె.
అంతకు ముందు పరిచయం అయిన చిన్ని స్నేహితురాలు ఆరతి అనే అమ్మాయి “ ఎప్పుడు వచ్చారు ఆంటీ ? పది రోజుల్లో మా అమ్మా,  నాన్న కూడా వస్తున్నారు.  రోజూ ఇక్కడ కలుసుకుని కబుర్లు చెప్పుకోవచ్చు “అంది చనువుగా పలుకరించి .
ఆరతితో కూడా నడుస్తున్న మరో ఇద్దరిని చిరునవ్వుతో పలుకరించి “ పూర్ణిమ కనబడలేదే ? అన్నది ఆమె.
“ వాళ్ళ నాన్నగారికి ఓపెన్ హార్ట్ సర్జరీ చేయాలన్నారట ఆంటీ.  ఆందుకని ఇండియాకు హడావిడిగా వెళ్ళింది.  అన్నది ఆరతి పక్కన ఉన్న ఊర్మిళ.
“ అలాగా పాపం పోయినసారి వచ్చినప్పుడు బాగానే వున్నారు ఆయన. ” సానుభూతిగా అని ముందుకు నడిచింది ఆమె.
మంగమ్మగారు పార్కులో కనబడిన పరిచయస్తులతో కాసేపు కబుర్లు చెప్పి వెనక్కి వస్తుంటే వాళ్ళ ఇంటి దగ్గరలో వుండే  నీలవేణి ,  వాళ్ళ మామగారిని వీల్ చైర్ లో కూర్చోబెట్టి తోసుకుంటూ ఇంటివైపు రావడం కనబడింది.
ఎప్పుడొచ్చారు ఆంటీ? అని పలుకరించింది నీలవేణి .
“ మొన్ననే.  అని “ ఏమయింది మామయ్యగారికి? “ అయనకు నమస్కరించి నీలవేణిని అడిగిందామె.
“ పక్షవాతం అండి.  వున్నది ఒక్కడే కొడుకు.  ఆందుకని ధైర్యం చేసి తీసుకు వచ్చేసాము. ” ఆంది నీలవేణి.
“ డాలర్ల సంపాదన కోసం దేశాలు దాటి వచ్చినా అమ్మానాన్నలను అనాధలుగా వదిలేయడం లేదు మన పిల్లలు.  “ అనుకుంటూ నిట్టూర్చి ఇంటి దారి పట్టారు మంగమ్మగారు.
దారిలో వున్న సీనియర్ సిటిజెన్స్ హోం ముందు ఆంబులెన్స్ ఆగి వుండడం చూసి “అయ్యో” అనుకుంటూ అలా నిలబడి పోయిందామె.
పై అంతస్థు లో వుంటున్న ఎనభై ఏళ్ళ ముసలామెను స్త్రెచర్ మీద తీసుకు వచ్చి ఆంబులెన్స్ ఎక్కించారు.  మంగమ్మగారు అటు వెళ్ళేటప్పుడు కనబడితే నవ్వుతూ చేయి వూపేది ఆ అమెరికన్ ఆవిడ.
“ఆమె ఒంటరిగా.  ఉంటుంది అన్నావు కదా ఇప్పుడు ఎవరు పిల్చుకువెళ్ళారు హాస్పిటల్ కి “ అని ఇంటికి వచ్చాక చిన్నిని అడిగిందావిడ.
“మెయింటెనెన్స్ వాళ్ళు ఫోన్ చేసి ఆంబులెన్స్ పిలిపించారట.  ఆవిడ సోషల్ సెక్యూరిటి డబ్బుతో బతుకుతోంది.  ఇద్దరు కూతుళ్ళు ,  ఇద్దరు కొడుకులు వున్నారు.  ఆందరూ చెరో రాష్త్రంలో వున్నారు.  ఎవ్వరూ ఎప్పుడు వచ్చినట్టు కనబడదు.  మదర్స్ డే కి పువ్వులు,  చాకలెట్లు పంపిస్తారుట. ” అంది చిన్ని.
“అందరూ వుండి ఎవరూ లేనట్టు ఒంటరిగా బ్రతకడం ఎంత దౌర్భాగ్యం.  మనదేశంలో కూడా ఈ మధ్యన పెద్దవాళ్ళ బ్రతుకు ఇలాగే వుంటోంది .  “ అని నిట్టుర్చారు మంగమ్మగారు.
వారం గడిచింది.  మళ్ళీ ఆదివారం వచ్చింది.  ఆ రోజు ఉదయం లేవగానే “హాపీ మదర్స్ డే అమ్మా ” అంటూ అమ్మను కౌగలించుకుంది చిన్ని.  గులాబీ పూల గుత్తితో బాటు ఒక కవర్ అమ్మ చేతిలో పెట్టింది.
“ఇక్కడివాళ్ళ అలవాటు నీకూ వచ్చిందా? థాంక్యూ “అంటూ కవర్లో డాలరు నోట్లు వుండడం చూసి “నాకెందుకే ఈ డబ్బు? నాకేమి కావాలన్నా నువ్వే కొంటావు కదా? అని వెనక్కి ఇవ్వబోయింది ఆమె.
“అలా కాదులే అమ్మా,  చెక్ ఇస్తే ఇక్కడ మార్చుకో లేవు. డబ్బు దగ్గర వుంటే మాల్ కు వెళ్ళినప్పుడు ఏదన్నా నచ్చితే నువ్వు స్వతంత్రంగా కొనుక్కోవచ్చు.  నేను సంపాదిస్తున్నాను కదా అందులో ఒక అయిదు వందలు వాడుకునే హక్కు నీకు లేదా? అంది చిన్ని.
“సరే.  నీ ఇష్టం.  అవునూ ఆ సీనియర్ సిటిజెన్ హోం ఆమె హాస్పిటల్ నుండి ఇంకా తిరిగి వచ్చినట్టులేదే “.  అని అడిగారు మంగమ్మగారు.
“ఆవిడ కాన్సర్ పేషెంట్ అంట అమ్మా.  ఇంక మందులు నయం చేసే పరిస్థితి కాదు.  మనం ఇండియన్ స్టోర్ కి వెళ్ళే దారిలో చర్చ్ వుందా? దాని వెనక వున్న హాస్పిస్ లో చేర్పించారట.  టెర్మినల్లీ ఇల్ అయి ,  ఇక వైద్యం లేదు అంటే అక్కడ పెడతారు.  నర్సులు,  సహాయకులు వుంటారు.  కొంతమంది వాలంటరీ సర్విస్ కూడ చేస్తారు అక్కడ. ” చెప్పింది చిన్ని.
“అయ్యో పాపం” అని నిట్టూర్చింది ఆమె.
భోజనాలు అయ్యాక కూతురు, అల్లుడు,  పిల్లలు మేడ ఎక్కాక , ” నేను నాలుగు అడుగులు నడిచి వస్తాను” అని భర్తకు చెప్పి బయట పడ్డారు మంగమ్మగారు.  “సరే” అని నిద్రలోకి జారుకున్నారు మంగపతిగారు.
ఇంచుమించు రెండు గంటల తరువాత ఆవిడ తిరిగి వచ్చేసరికి అందరూ ఆమె కోసం ఎదురు చూస్తున్నారు.
” ఎక్కడికి వెళ్ళావమ్మా? ఇవాళ మదర్స్ డే అని మీ అల్లుడు మిమ్మల్ని బయటకు తీసుకు వెళ్ళాలని అనుకున్నారు.  తొందరగా తయారవ్వు. ” అంటూ హడావిడి పెట్టింది చిన్ని.
అరగంట ప్రయాణం చేసి క్రూస్ ట్రిప్ కొసం నది దగ్గరికి చేరారు.
పిట్స్ బర్గ్ లో మొనాంగల్,  అలీఘనీ అనే రెండు నదులు ఓహియో నదితో కలుస్తాయి.  నది పొడవునా దీపతోరణాలతో ఆర్చ్ ఆకారంలో వున్న బ్రిడ్జ్ లు కనువిందు చేస్తాయి.  ఆ వూరికి పెట్టిన వడ్డాణంలా వుంటుంది దూరం నుండి చూస్తే.
టికెట్స్ కొనుక్కుని పడవ ఎక్కి ,  డెక్ మీద వున్న కుర్చీలలో కూర్చున్నారు అందరూ.  పడవ బ్రిడ్జీల క్రింద నుండి కదులుతుంటే అనుకోకండానే తలలు వంచుతున్నారు కొందరు. ఇంతలో మూజిక్ బాండ్ వాళ్ళు వచ్చి గిటార్.  మొదలైన వాయిద్యాలు వాయిస్తూ అందుకు అనుగుణంగా నాట్యం చేస్తూ అలరించారు.
చిన్ని భర్త ” పదండి.  కింద రెస్టారెంట్ వుంది.  ఏవన్నా  తిని,  కాఫీ తాగుదాము అనగానే అందరూ మెట్లు దిగారు.
అక్కడ కూర్చుని ఫ్రెంచ్ ఫ్రైస్ నములుతూ,  కాఫీ తాగుతూ కిటికీలో నుండి బయటకు చూస్తే దీపాల వెలుగులో మెరిసిపోతున్న పిట్స్ బర్గ్ పట్టణం కనుల విందుగా కనబడుతోంది.  విద్యుత్ దీప కాంతులు నీటిలో ప్రతిఫలిస్తుంటే ఆకాశంలోని నక్షత్రాలు కిందకి దిగి నీటిలో జలకాలాడుతున్నాయా అనిపిస్తోంది.
“ నిన్న మనం కొండ మీద వున్న డ్యుకెన్ ఇంక్లెయిన్ అనె చోటు నుండి ట్రాంలో ఏటవాలుగ కిందికి దిగుతూ, ఈ పడవలు,  బ్రిడ్జ్ లు చూసాము కదా.  తిరుమల నుండి రాత్రి వేళ బస్ లో కిందికి వస్తుంటే దేదీప్యమానంగా వెలిగిపొతూ కనబడే తిరుపతిని చూసి స్వర్గం కిందికి వచ్చిందా అనుకునేవాళ్ళం.  ఇక్కడ నదిలో,  వెలుగుతున్న హంసలలా తిరిగే పడవలూ, నీటిలో ప్రతిఫలించే దీపతోరణాలు చూస్తే అసలు స్వర్గం ఇక్కడ వుందా అనిపిస్తుంది అన్నావు కదా! అందుకే ఇవాళ మీ అల్లుడు మీ కోసం ఇచ్చిన స్పెషల్ ట్రీట్ ఇది.  అంది చిన్ని అమ్మతో.
ప్రేమగా కూతురి తల నిమిరిన మంగమ్మగారి కళ్ళు తడిగా మెరిసాయి.
“అమెరికాలో మదర్ ఇన్ లా మీద చాలా జోక్స్ వున్నాయిట కదా? మాన్స్టర్ ఇన్ లా అనీ,  గాడ్ కెనాట్ బి ఎవ్విరి వేర్ సో హి క్రియేటెడ్ మదర్స్ అండ్ సేటన్ కెనాట్ బి ఎవ్విరి వేర్ సో హి క్రియేటెడ్ మదర్స్ ఇన్ లా అనీ” సరదాగా అల్లుడిని అడిగారు మంగపతిగారు.
“అవన్నీ ఇండియన్ అల్లుళ్ళకి కాదు లెండి “అన్నాడు చిన్ని భర్త.
“ఇండియా లో అల్లుడిని దశమ గ్రహం అంటారు” కొంటెగా నవ్వి అంది చిన్ని.
” మా అల్లుళ్ళు మాత్రం ఆణిముత్యాలు” గర్వంగా అన్నారు మంగమ్మగారు.
ఇంటికి వచ్చే ముందు మహరాజ రెస్టారెంట్ లో ఫలహారం ముగించి రాత్రి పదింటికి ఇల్లు చేరారు.
“అవునమ్మా,  ఇంతకీ మధ్యాహ్నం ఎక్కడికి వెళ్ళావు? నువ్వు వెళ్ళి చాలాసేపు అయ్యిందని నాన్న చెప్తే కంగారుపడ్డాను.  ” మరునాడు తల్లిని అడిగింది చిన్ని.
” ఆ చర్చ్ వెనకాల హాస్పీస్ వుందని అన్నావు కదా. అక్కడికి వెళ్ళి ఆ సీనియర్ సిటిజెన్ హోంలో వుండిన అమెరికన్ ఆమెను చూసి వద్దామని వెళ్ళాను.  అక్కడ ఎంతమంది రోగగ్రస్థులైన ముసలి వాళ్ళు ఆఖరి క్షణం కోసం ఎదురు చూస్తున్నారో.  నా గుండె తరుక్కుపోయిందే.  చిన్నీ. నువ్విచ్చిన అయిదు వందలు అక్కడ విరాళంగా ఇచ్చి,  నాకు చేతనైనట్టు నాలుగు మంచి మాటలు మాట్లాడి వచ్చాను. ”
“ఇండియాలో కూడా ఈ మధ్యన ఇదే పరిస్థితి కనబడుతోంది అంటున్నారు.  విదేశాలకు వలస పోయిన పిల్లల తలిదండ్రులే కాదు,  అక్కడే వున్న బిడ్డలు కూడా అమ్మానాన్నలను పట్టించుకోవడం లేదు.  ఏ రోజు ఎలా వుంటుందో,  దేవుడే దిక్కు ” అని దీర్ఘంగా నిట్టూర్చి కళ్ళు మూసుకుంది ఆవిడ.
చిన్ని కాసేపు మౌనంగా వుండి ” మీరు భయపడే పని లేదమ్మా .  ముగ్గురం వున్నాము.  మీ చేయి వదలం.  మేమైనా అక్కడికి వచ్చేస్తాము.  లేదా మీరే ఇక్కడ మా దగ్గర వుంటారు. ” అంది.
“ నిజమే ఇక్కడికి వచ్చేసి , తమను చేయి పట్టి నడక నేర్పిన అమ్మానాన్నలను అందరు నిర్లక్ష్యం చేయరులే.  ఇంత మంచి సంపాదన,  పిల్లలకు ప్రపంచ ప్రఖ్యాతి చెందిన విద్యాలయాలలో చదువులు,  ఈ సౌకర్యాలు వదిలేసి మా కోసం మీరు వెనక్కి రావాలనుకోవడం మా స్వార్థమే అవుతుంది.  అక్కడ కాలిఫొర్నియాలో మీ అక్క దగ్గర వున్నప్పుడు చూసాను కదా.  మనవాళ్ళు చాలా మంది ముసలి తలితండ్రులను ఇక్కడికి పిలిపించుకుంటున్నారు. సరే.  చూద్దాం.  నందో రాజా భవిష్యతి కదా. ” అన్నారు మంగమ్మగారు.
ఇంకో వారం గడిచింది.  ఆ శనివారం ఉదయం కూతురు అల్లుడు మేడ దిగి రాగానే , ” చిన్నీ తిధి ప్రకారం ఇవాళ మీ పెళ్ళి రోజు.  ఇలా వచ్చి కూర్చోండి . తలకు నూనె పెడతాను.  తలంటుకుని ,  మేము తెచ్చిన కొత్త బట్టలు కట్టుకుని దేవుడికి దండం పెట్టుకోండి” అంటూ హడావిడి పెట్టారు మంగమ్మగారు.
ఆవిడ చాదస్తానికి నవ్వుకుంటూవచ్చి ఆమె కార్పెట్ మీద పరచిన కంఫర్టర్ మీద కూర్చున్నారు చిన్ని,  ఆమె భర్త.
ఇద్దరి ముఖాన కుంకుమ పెట్టి,  వుంగరం నూనె గిన్నెలో ముంచి తీసి వాళ్ళ తలమీద మూడుసార్లు నూనె తాకించి ,  “అమ్మ కడుపు చల్లగా,  అత్త కడుపు చల్లగా,  పిల్ల పాపలతో సుఖంగా వుండండి” అని దీవించి,  , పళ్ళెంలో కలిపి పెట్టుకున్న పారాణితో ద్రిష్టి తీసింది ఆవిడ.
” పెరిగి పెద్దవాళ్ళు అయినా ,  పిల్లల కోసమే అమ్మానాన్నల మనసు పరితపిస్తుంది.  వాళ్ళు సుఖంగా,  సంతోషంగా వుండడమే అమ్మా నాన్నలకు కావాలి.  అందుకే అమ్మ కడుపు చల్లగా నువ్వు, మీ అత్త కడుపు చల్లగా మీ ఆయన వుండాలని దీవెనలు. అందులో కూడా మా స్వార్థం వుంది.  మీరూ రేపు మీ పిల్లల గురించి ఇలాగే ఆలోచిస్తారు.  ” నవ్వుతూ అని పారాణి పళ్ళెంలోని అక్షింతలు వాళ్ళ ఇద్దరి తలల మీద వేసింది ఆమె.
—————.  
రచన: శింగరాజు శ్రీనివాసరావు
మానస మనసు మనసులో లేదు. పదే పదే మధు మాటలే చెవిలో మారుమోగుతున్నాయి.
“మానసా నా మాట విను. ఎంతకాలమిలా ఒంటరిగా జీవితాన్ని గడుపుతావు. నీకంటూ ఒక తోడు కావాలి. భగవంతుడు వేసిన శిక్ష అనుకునో, నా బ్రతుకింతే అనుకునో కష్టాన్ని అనుభవించే రోజులు పోయాయి. నీ ప్రతి బాధ్యతను నా బాధ్యతగా తీసుకుంటాను. నిన్ను నా భార్యగా జీవితమంతా నా గుండెల్లో దాచుకుంటాను.”
అతని మాటల్లో నిజాయితి వుంది. కాని అది ఎంతకాలం నిలుస్తుంది. ఎన్నో ఘటనలు విన్నవి, చూసినవి కాదనే చెబుతున్నాయి. కాని కాలం మారింది మనుషులు మారారు పాత ఆలోచనలు మాని కొత్తగా ఆలోచించి అడుగు వేయమని అందరూ చెబుతున్నారు. కానీ ఏదో భయం తనని వదలట్లేదు. ఆలోచనలలో మునిగివున్ప మానస ‘అమ్మా’ అన్న పిలుపుతో లోకంలోకి వచ్చింది.
“రా నాన్నా అంటూ” అప్పుడే వచ్చిన కొడుకు మహీధర్ ను దగ్గరకు తీసుకుంది.
“అమ్మా నాకు చక్రాలు పెట్టవా” అని తల్లి బుగ్గ మీద ముద్దు పెడుతూ అడిగాడు.
“సరే. కాళ్ళు కడుక్కొని రా” అంటూ లేచింది మానస.
******
వయసుకు మించిన భారాన్ని ఒడిలో వేసుకుని పుట్టిందేమో అనిపిస్తుంది మానస జీవితం. తండ్రిది తక్కువ జీతగాడై చిన్న ఊరిలో వుండడం వలన కాలేజి చదువంతా మేనమామ గారింట్లో జరిగిపోయింది. కాలేజిలో ఉన్నప్పుడే తన మంచితనం, ఓర్పుకు మెచ్చి కోరి మరీ పెళ్ళి చేసుకున్నాడు ఇంగ్లీషు లెక్చరర్ మల్లిక్. అందరూ తన అదృష్టానికి మురిసిపోయారు. ఇప్పటిదాకా పడిన కష్టానికి దయతలచి భగవంతుడే తనకీ భాగ్యాన్ని ప్రసాదించాడన్నారు.
తాను కూడ మురిసిపోయింది. మనసారా ప్రేమించే భర్త, ఏ బాధ్యతా లేని జీవితం తనకు దక్కినందుకు ఎంతో ఆనందించింది మానస. ఏడాది తిరగకుండానే మహీధర్ కు జన్మనిచ్చింది. వాడు అచ్చం మల్లిక్ లాగానే వుండడం ఆమెకు మరీ సంతోషాన్నిచ్చింది.
సజావుగా సాగిపోతున్న సంసారాన్ని చూసి భరించలేకపోయిన ఆ భగవంతుడు భరించలేని విషాదాన్ని ఆమె బ్రతుకులో వేస్తూ కారు ప్రమాదంలో మల్లిక్ ను తీసుకుపోయాడు. మహీధర్ వయసు అప్పటికి మూడు సంవత్సరాలు. అనుకోని ఆ సంఘటన ఆమెకు అశనిపాతమే అయింది. తట్టుకుని మరలా మామూలు మనిషి కావడానికి సంవత్సరం పట్టింది. అంతంత మాత్రమైన తండ్రి సంపాదన ఆమెను మోయలేదని తెలుసుకున్న మేనమామ కాలేజి వాళ్ళతో మాట్లాడి అక్కడే ఆఫీసులో గుమాస్తాగా చేర్పించాడు మానసను.
అప్పటినుంచి కొత్త జీవితాన్ని ప్రారంభించింది. వయసులో వున్న ఆడపిల్ల కావడం భర్త లేకపోవడం వల్ల చాలామంది కన్ను ఆమె మీద పడింది. అందరూ ఆమెను ఏదో ఆశించి ప్రేమ నటించారు గాని ఒక్క తెలుగు లెక్చరర్ మాధవరావు మాత్రం ఆమెను మనసారా ఇష్టపడ్డాడు. గత రెండు సంవత్సరాలుగా ఆమె సమ్మతి కోసం ఎదురుచూస్తున్నాడు.
******
“మానస గారు చాలా బిజీగా ఉన్నట్లున్నారు” అంటూ ఆఫీసు రూమ్ లోకి ప్రవేశించాడు మాధవరావు.
“లేదండీ. అడ్మిషన్లు మొన్ననే కదా ముగిశాయి. వాటి తాలూకు పని మిగిలివుంటే చేస్తున్నాము. అంతే” అంటు కూర్చోండి అని సీటు చూపించింది.
“మరి మిగిలిన ఇద్దరూ ఎక్కడికి వెళ్ళారు”
” గోపాలం గారు బ్యాంకుకు వెళ్ళారు. సీతగారు సెలవు. ఏదైనా పనుండి వచ్చారా”
“అబ్బే లేదండి. ఉదయం నుంచి మీరు కనిపించలేదు. వచ్చారా లేదా చూసిపోదామని వచ్చాను”
“థాంక్సండీ. మా నాన్న గారికి వయసు పైబడుతోంది కదా. ఉద్యోగం కూడా కష్టంగా చేస్తున్నారు. నేను ఇక్కడ ఒక్కదాన్నే ఉండలేకపోతున్నాను. అందుకని నాన్న వాళ్ళను ఇక్కడికే వచ్చేయమన్నాను. రేపు గానీ, ఎల్లుండిగానీ రావచ్చు. వస్తే ఇక ఇక్కడే వుండిపోతారు” విషయం వివరించింది మానస.
ఒక్కసారి ఖంగుతిన్నాడు ఆమె మాటలకి. కాని తమాయించుకుని అడిగాడు. ఈ మధ్య కాలంలో తనతో ప్రతి విషయాన్ని చెప్పే తను ఇప్పటి వరకు తనతో ఈ విషయం చూచాయగా కూడ చర్చించలేదు.
“మానస గారు మరల మరల అడగడం నాకు సిగ్గుగా అనిపిస్తుంది. అయినా అడుగుతున్నాను ఎందుకంటే సమయం ఇంకా మించిపోతే మనం చేసే పనికి అర్థం వుండదు. ఇంతకూ ఏమి నిర్ణయించుకున్నారు” సూటిగానే అడిగాడు మాధవ్
“ఇక్కడ చర్చించ వలసిన విషయం కాదది మాధవరావు గారు. తరువాత ఎక్కడైనా కలసి మాట్లాడుకుందాం” టాపిక్ దాటెయ్యాలని చూసింది మానస.
“లేదు మానస గారు ఇది ఎంత తొందరగా తేలితే అంత మంచిది. లేకుంటే మహీధర్ మనసులో వ్యతిరేక ముద్ర పడవచ్చు. సాయంత్రం కాలేజీ అయిపోగానే అలా క్యాంటిన్ కెళ్ళి మాట్లాడుకుందాం. కాదనకండి”
బ్రతిమలాడుతూనే ఆర్డర్ వేశాడు మాధవ్
మానస ఈ విషయాన్ని ఇంట్లో చెప్పడం వాళ్ళు ఆనందం వ్యక్తం చేయడం జరిగింది. రేపు వాళ్ళు వచ్చేది కూడా అందుకేనని మానసకు తెలుసు. అందుకే తను కూడా నిర్ణయాన్ని త్వరగా చెప్పెయ్యాలనుకుంటోంది.
” సరే సర్” అని తన అంగీకారాన్ని తెలిపింది
“థాంక్యూ” అని చెప్పి వెళ్ళిపోయాడు మాధవ్
మానస పనిచేస్తున్నదేగాని మనసంతా సాయంత్రం ఎలా తన నిర్ణయం చెప్పాలా అని ఆలోచిస్తున్నది. 
*****
మానస వచ్చేసరికే మల్లిక్ ఆమెకోసం ఎదురుచూస్తున్నాడు.
“రండి మానస గారు” అంటూ ఆహ్వనించి పార్కులో బెంచి మీద కూర్చున్నాడు.
ఇద్దరి మధ్య మౌనం కొద్ది నిముషాలు.
“మీరొక నిర్ణయానికొచ్చారనుకుంటాను” మౌనాన్ని ఛేదిస్తూ అడిగాడు.
అతని కళ్ళల్లోకి చూసింది మానస.
“ఇలా తొందరపెడుతున్నందుకు క్షమించండి. వేరే ఉద్దేశ్యం ఏమీలేదు. మహీధర్ కు వయసు పెరిగితే మన బంధం మీద అతనికి అసహనం ఏర్పడవచ్చు. తండ్రిగా నన్ను అంగీకరించకపోవచ్చు అంతదూరం ఎందుకని” తలవంచుకున్నాడు మాధవ్
“ఆ పరిస్థితి ఇప్పుడే వస్తుందేమోనని నా అనుమానం మాధవరావుగారు. మీరు నన్ను ప్రేమిస్తున్నానని చెప్పినపుడు అందరిలాగే మీరూ అనుకున్నాను. కాని క్రమంగా తెలిసింది మీ ప్రేమలో ఉన్న నిజాయితీ. చాలా ఆనందమేసింది. వెంటనే భయం కూడ వేసింది. దానికి కారణం నన్ను వెన్నంటి వున్న బాధ్యతలు. అమ్మ, నాన్న, మహీధర్. ఈ విషయం మీతో చెప్పినపుడు ఆ బాధ్యతలన్నీ మీవిగా స్వీకరిస్తానన్నారు. మీ మంచి మనసుకు పులకించిపోయాను. కాని మిమ్మల్ని ప్రేమ పేరుతో ఇలా బంధించడం భావ్యమా అనిపించింది. ఇది ఒకటి రెండు రోజులతో ముగిసిపోయేది కాదు. జీవితాంతం భరించాలి. మొదట మొదట ప్రేమ మైకంలో భరించినా రాను రాను భరించలేనిదై మీ అసహనానికి దారితీయవచ్చు. మన మధ్య కలతలకు కారణం కావచ్చు. మహీధర్ మనసు గాయపడవచ్చు. అది నేను సహించలేను. అలా జరగదని మీరనవచ్చు. మనం మనుషులం. రేపు మనకు పిల్లలు పుట్టినా, లేక వద్దనుకున్నా వాడి పనులు మీకు నచ్చనపుడు విసుగుపుట్టవచ్చు. మీలో ఎంత మంచితనమున్నా మీరు వాడి తండ్రి కాదని తెలిసినపుడు మీమీద వాడికి చులకనభావం ఏర్పడవచ్చు. అది నా మనసుకు బాధ కలిగిస్తుంది. ఇప్పటికే వాడికి తనకు తండ్రిలేడన్న విషయం తెలిసిపోయింది. ఇప్పుడు మిమ్మల్ని తండ్రిగా పరిచయం చేసినా ఆ పసిమనసు అంగీకరించవచ్చు, అంగీకరించకపోనూ వచ్చు. అదీగాక ఇంతవరకూ స్వచ్ఛంగా వున్న మిమ్మల్ని ఈ రొంపిలోకి దించి మీ జీవితాన్ని నాశనం చేయలేను. అన్నిటికంటే ముఖ్యంగా తల్లిగా నా బాధ్యత నిర్వహించాలి. వాడిని నేలమీదకు తెచ్చినందుకు వాడిని ప్రయోజకుడిని చేయాలి. అంతకు మించి నాకు ఏది ముఖ్యంకాదు” ఒక్క క్షణం ఆగింది మానస.
“చాలా దూరం ఆలోచించారు మానస గారు. కానీ నా మనసునే మీరు సరిగా అర్థంచేసుకోలేదు. ఇకనుంచి మహీధర్ మీ బిడ్డ కాదు మన బిడ్డ. తన బాధ్యత మనం కలసి మోద్దాము. నాకు పిల్లలు అక్కరలేదు. నాకు మీరు కావాలి మీ ప్రేమ కావాలి మీరు నవ్వుతూ వుండాలి. నన్ను అర్థం చేసుకోండి” మనసులో మాట చెప్పాడు మాధవరావు.
“మాధవరావు గారు ఆదర్శం వేరు జీవితం వేరు. ఆవేశంలో మనం తీసుకునే నిర్ణయం మన భవిష్యత్తులో మనం పొరపాటు చేశామనే భావన రాకూడదు. రాదని మీరనవచ్చు, కానీ ఇప్పటి వరకు జరిగిన ఇలాటి వివాహాలలో అర్థాలకంటే అపార్థాలే ఎక్కువగా చోటుచేసుకుంటున్నాయి. అందుకే నేను సాహసం చేయలేకపోతున్నాను. ఒక ఆడదానిగా మగవాడి తోడు కోరుకుంటున్న మనసు ఒకవైపు, తల్లిగా బిడ్డ భవిష్యత్ గురించిన ఆలోచన మరొకవైపు నన్ను సందిగ్ధంలో పడవేశాయి. చివరకు తల్లి ప్రేమ ముందు అన్ని కోరికలు చిన్నవనిపించాయి. అందుకే మీరిచ్చిన అవకాశాన్ని వినియోగించుకోలేకపోతున్నాను. నన్ను క్షమించండి” మానస కళ్ళు వర్షిస్తున్నాయి.
ఏం మాట్లాడాలో కొద్దిసేపు అర్థం కాలేదు మాధవరావుకు. ఇద్దరి మధ్య మౌనం తాండవించింది.
“ఇక వస్తానండి. మిమ్మల్ని నిరాశపరచి వుంటే నన్ను మన్నించండి. నా మాటలలోని వాస్తవికతను గుర్తించండి. కలసివచ్చిన అదృష్టాన్ని కాలితో తన్ని వెళ్ళిపోతున్నానని మీరనుకోవచ్చు. కానీ ఒక బిడ్డకు తల్లయిన ఆడదానికి ఏ సంతోషమైనా ఆ బిడ్డ సంతోషం తరువాతే” అంటూ బయలదేరడానికి లేచింది మానస.
“మానస గారు. మిమ్మల్ని చూస్తే నాకు చాలా గర్వంగా వుంది. తల్లి అంటే దేవత అని అందరూ అంటుంటే అది కవుల కల్పనని, అంత త్యాగం ఎవరూ చేయరని విన్నాను. కానీ అది నిజమని తల్లిని మించిన వారు ఎవరూ లేరని నిరూపించారు. బిడ్డకోసం ఇంత త్యాగం చేస్తున్న మీలాంటి తల్లికి కొడుకుగా పుట్టడం మహీధర్ అదృష్టం. మీ ఆశయం నెరవేరాలని కోరుకుంటున్నాను. ఒక్కమాట మీకు ఏ కష్టమొచ్చినా మీకు తోడుగా ఈ స్నేహితున్నాడని మరచిపోకండి. కనీసం అందుకైనా అంగీకరించండి” అంటూ మానస చేయిపట్టుకున్నాడు మాధవరావు.
“మాధవరావు గారు నా నిర్ణయం తప్పో, ఒప్పో తెలియదు. కాని తల్లిగా అది నా బాధ్యత. మీరు మరొకరిని వివాహం చేసుకుని హాయిగా వుండండి. మీరెప్పటికీ నా స్నేహితులే.” మనస్పూర్తిగా చెప్పింది మానస.
“అవన్నీ తరువాత. మీరు నడుస్తున్న దారిలో ఏ ముళ్ళు గుచ్చుకోకుండా ఉండాలని మనసారా కోరుకుంటున్నాను. ఈ జన్మకు ఇది చాలు. ” అంటూ వెనుకకు తిరిగాడు.
లీలగా అతని కళ్ళలో నీటిపొర కదలాడింది. ప్రేమ హృదయాన్ని గెలిచిన తల్లి హృదయం తలవంచుకుని ఇంటివైపుకు దారితీసింది.
***********
