రచన: ప్రశాంతి ఉప్పలపాటి
 
సంవత్సరంలోని ఒక రోజుకి ప్రత్యేకంగా అమ్మకి, నాన్నకి, కూతుళ్ళకి, స్నేహానికి, ప్రేమకి ఇలా ప్రత్యేకంగా జరుపుకోవడం మొదట్లో వింతగా అనిపించినా, మిగతా అన్ని అంశాల మాదిరి గానే వీటికి కూడా అలవాటు పడిపోయాము.
అత్యంత వేగంగా మారుతున్న సమాజంలో, భారతీయత కొద్దో, గొప్పో మిగిలి ఉందంటే, కుటుంబ వ్యవస్థ, తల్లిదండ్రుల ప్రేమ పూర్వక పెంపకం కారణమన్నది కాదనలేని నిజం. అమ్మ గురించి, అమ్మ ప్రేమ, త్యాగం గురించి ఎన్నో గ్రంథాలు ఉన్నాయి. కానీ నాన్న గురించి చాలా తక్కువగా మాట్లాడుకుంటాము. గుర్తింపు లేకుండా, గుర్తింపుకి నోచుకోకుండా బ్రతుకుతూ కూడా ఆనందంగా ఉండడమనేది ఓ కళ అని ఎవరో మహానుభవుడు శెలవిచ్చారు. అదే నిజమైతే “నాన్నలందరూ” అలాంటి కళాకారులే అనిపిస్తుంది. అందు గురించైనా మన జీవితాల్లో తండ్రికి ఉన్నా ప్రధాన్యత, ప్రభావం గురించి అవలోకించడం అవసరం అనిపిస్తుంది. అలాంటి నాన్నల గురించి మాట్లాడుకోవడానికి ఈ ఫాదర్స్ డే ఓ మంచి సందర్భము.
ధనవంతులమని అనుకోవడానికి ఆస్థిపాస్థులు కాదు కావాల్సింది ఆప్యాయతలు. చిన్నపటి నుంచి నాకు కానీ, తమ్ముడికి కానీ ఫలానా కావాలి అంటే కాదు అనడం అన్నది లేదు. ప్రతిదీ అడిగే లోపే ఐపోతుంది. ఇంతకు మించి కావాల్సీంది ఏముంటుంది?
నాన్న ఏమి నేర్పారు అనుకుంటే విలువలు అన్నవి మొట్టమొదటిగా గుర్తొస్తాయి. మా నాన్నది రెప్రెజెంటేటివ్ ఉద్యోగం కావడం వల్ల ఊర్లు తిరగాల్సిన పరిస్థితి. ఎప్పుడు ఇంటికి వచ్చినా బుడ్డీలు తేవడం, మేడ మీదకి తీసుకెళ్ళి అన్నం పెడుతూ తన చిన్నప్పటి విశేషాలు చెప్పడం, సినిమా కి, బాబు కూల్ డ్రింక్స్ కి (నెల్లూరు వాసులకు సుపరిచితమైన, ప్రియమైన పేరు) తీసుకెళ్ళడం మరిచిపొలేని జ్ఞాపకాలు.
మన స్వశక్తి మీద తప్ప, ఉచితమైన విషయాలకై ఆశపడకూడదు అన్నది మొదటి పాఠం. చాలా చిన్నప్పుడొక సారి ఇంట్లో రవ్వలడ్డూలు చేసారు. మొదట ఇచ్చినవి కాకుండా, ఇంకా కావాలని అడిగితే, ఎదో చిన్న పని చేస్తె ఇస్తామని చెప్పారు. నేను పని చేసాను. తమ్ముడు చిన్నవాడు కావడం మూలాన చేయలేదు. వాడికి చేయకపోయినా ఇచ్చారని నేను అడిగితే, వాడు చిన్నవాడు చేసుకోలేడు, కానీ నువ్వు చేయగలవు. ఒక పని చేసినందుకు ప్రతిఫలంగా లభించేది ఎంతో విలువైనది. ఎప్పుడు ఏదీ ఊరికే దక్కాలి అనుకోకూడదు అని చెప్పిన విషయం నా మనసులో బాగా నాటుకుపోయింది. ఎవరికి ఎలా అందినా, నేను మాత్రం నా కష్టం మీద మాత్రమే ఆధారపడాలి అనే భావం ధృఢంగా నాటుకుపోయింది.
ఇద్దరు పిల్లలు ఉన్న వాళ్ళు ఎక్కువగా ఇబ్బంది పడేది, పిల్లలు ఒకరితో ఒకరు పోల్చుకుని పంతం పట్టడం. ఆ విషయంలో కూడా నాన్న ఎంతో ఓర్పుగా అర్థమయ్యేలాగా చెప్పారు. పండగలప్పుడో, పుట్టినరోజప్పుడో వాడికి ఎన్ని కొన్నావు, నాకెన్ని కొన్నావు అన్న పోలిక తెస్తే చాలా ఓర్పుగా, నీకేమి కావాలో అడుగు, అంతే కానీ వాడికి ఏమి ఇస్తే నీకెందుకు. అలా ఆలోచించకూడదు అని. అప్పటి నుంచే ఎదుటి వాళ్ళ గురించి ఆలోచించడం అన్నది పోయింది. ఇక అసూయ అనే మాటే మనసులో అడుగుపెట్టలేదు. నాకు కావాల్సిన వాటి గురించే తప్ప, ఎదుటి వాళ్ళకి ఏమి ఉంది అని కానీ, ఇతరులతో పోల్చుకోవడం కానీ అస్సలు లేదు.
ఇతరులని విమర్శించడం గురించి కూడా ఎంతో మంచి సూచన ఇచ్చారు. ఎదుటి వాళ్ళలో ఏమి మంచి ఉందో దాన్ని మాత్రమే స్వీకరించాలి. చేడుని నేర్చుకోకూడదు. వ్యాఖ్యానించకూడదు. ఒకరిని విమర్శించేంత అర్హత, లేదా ఉన్నతమైన నడవడిక మనలో ఎంత ఉంది, మనలో ఎన్ని లోపాలున్నాయి అని ఆలోచించమని చెప్తారు. నూరు శాతం పాటించలేకపోయినా, అనుక్షణం గుర్తు చేసుకుంటూ, అతిక్రమిస్తున్నాము అన్నది అవగాహనలో పెట్టుకుంటూ సరిదిద్దుకునే ప్రయత్నం చేస్తూ ఉంటాము నేను, తమ్ముడు.
మన విద్యుక్త ధర్మం సరిగా నిర్వర్తించాలే తప్ప, అయాచితంగా వచ్చినా నగదు బహుమతులు లాంటివి తీసుకోకూడదు అని తమ ఆచరణ ద్వారా నేర్పారు. తను కొన్ని నెలలపాటు ఒక సినిమా డిస్ట్రిబ్యూషన్ సంస్థలో పని చేసారు. అప్పుడు ఒక సినిమా హక్కులు తీసుకుందామని తన పై అధికారి అనుకుంటే, ఆ సినిమా ఖచ్చితంగా ఆడదు కొంటే నష్టపోతారు అని చాలా గట్టిగా చెప్పడం వలన వారు ఆ ఆలోచన మానుకున్నారు. తర్వాత ఆ సినిమా కొన్న వారు బాగా నష్టపోయారని తెలిసి, సరైన సలహా ఇచ్చి నష్టం కలగకుండా తోడ్పడినందుకు నగదు బహుమతి ఇవ్వాలని అనుకుంటే మా నాన్న సున్నితంగా తిరస్కరించారట. అలా ఎందుకు చేసారు, డబ్బులొస్తే బోలేదు వస్తువులు కొనుక్కోవచ్చు కదా అంతే, డబ్బు ఎంత వచ్చినా ఇవాల ఊంటుంది, పక్క రోజు పోతుంది. వస్తువులు పాడైపోతాయి. కానీ మనం తెచ్చుకునే మంచి పేరు, నిస్వార్థమైన గుణం వల్ల పొందే గౌరవం ఎప్పటికీ అలానే ఉంటాయి. నేను డబ్బులు తీసుకుంటే అతను అంతటితో ఆ విషయం మర్చిపోతారు. తీసుకోని కారణంగా నా మీద గౌరవం ఎప్పటికీ నిలిచి ఉంటుంది అని.
పదో తరగతిలో ఉండగా ఒకసారి స్నేహితులం అందరం పెన్నా నది దగ్గరకి వెళ్దాము అనుకున్నాము. స్నేహితులు ఇంట్లో అబద్ధం చెప్పి వస్తున్నారు కాబట్టి నేను కూడా మా నాన్నకి అలాగే చెప్పాను. నిజానికి చిన్నప్పటి నుంచి నాకు కానీ, తమ్ముడికి కానీ అబద్ధం చెప్పే అలవాటు లేదు. ఈ సారి కూడా అమ్మకి, అందరికీ నిజమే చెప్పాను. కేవలం సరదా కోసమే నాన్నతో అబద్ధం చెప్పాను. కానీ చాలా కోప్పడ్డారు. ఇంకెప్పుడైనా అలా చెప్తావా!! ఎవరి మధ్యనైనా కావాల్సింది నమ్మకం. ఒకసారి అబద్ధం చెప్తే నీ మీద ఉన్న నమ్మకాన్ని పోగుట్టుకుంటావు. అప్పుడు నువ్వు చెప్పే యే విషయానికి మద్దతివ్వాలన్నా మేము ఆలోచించాలి. అలాంటి పరిస్థితి ఎప్పూడూ తెచ్చుకోకు అని చాలా గట్టిగా చెప్పారు. ఇక అప్పటి నుంచి అబద్ధం అన్న ఊసే లేదు సరదాకి కూడా. మారుతున్న కాలంలో తల్లిదండ్రులకి, పిల్లల్కి మధ్య ఈ నమ్మకం, నిజం చెప్పడం అన్న అంశానికి ఎంత ప్రాధాన్యత ఉందో ఇప్పుడు బాగా అర్థమవుతోంది.
తన దగ్గర పని చేసే వారందరికీ, చేసిన పని కన్నా ఎక్కువ ప్రతిఫలం ఇస్తూ ఉండడం ఆయనకు అలవాటు. అలా ఎందుకు చేస్తారు అని అడిగితే, ఎవరి సేవను ఉచితంగా తీసుకోకూడదు, ఉదారంగా ప్రతిఫలమివ్వాలని బాబా చరిత్రలోని అంశాన్ని ఉదహరిస్తారు.
చిన్నప్పటి నుంచి ఆయనకు బంధు ప్రీతి చాలా ఎక్కువ. ఎవరైనా దేని గురించైనా పిలవడం ఆలస్యం, పరిగెత్తుకు పోతుంటారు. అలా ప్రతి సందర్భానికి, ప్రతి ఒక్కరి దగ్గరకి వెళ్ళడం అవసరమా అని తగువులాడినా, అప్పటికేదో సముదాయించి తన పని తను చేసుకుపోతుంటారు. బంధువులని కలుస్తూ ఉండాలి, అందరితోను సత్సంబంధాలు కలిగి ఉండాలి అనేది ఆయన సిధ్ధాంతం.
తాతగారికి, నాన్నమ్మకి తద్దినాలు పెట్టడంలోను అదే ధోరణి. గయలో పెట్టి వస్తే మరి చేయక్కరలేదు అంటారు కదా అంటే, ప్రతి సంవత్సరం తద్దినాలు చేయడం ద్వారా వారిని గుర్తు చేసుకుంటూ ఉండాలి. ఇది ఒక బలవంతపు ఆచారం కాదు, ఒకసారి పెట్టేసి చేతులు దులుపుకోవడానికి, ప్రేమపూర్వకమైన బాధ్యత అని చెప్తారు.
భార్యకి కుటుంబంలో సమాన హక్కు ఆచరణలో అందిస్తూ, భార్య వైపు బంధువులను కూడా సమాన ప్రేమ చూపుతూ, ఇంటికి వచ్చే స్నేహితులను ఆప్యాయంగా పలకరిస్తూ ఉండే నాన్నంటే మాకెంతో ఇష్టం.
గొడవలేమీ ఉండవా, తరాల అంతరాల వల్ల మనస్పర్థలు రావా అంటే, అందరి లాగే ఉంటాయి. అమ్మ వైపు మాట్లాడినప్పుడల్లా, మీ ముగ్గురూ ఒకటి, నేనొక్కటే ఒకటి అని చిన్నబుచ్చుకోవడము లాంటి సందర్భాలు కూడా ఉంటూ ఉంటాయి. సరదా తగువులు సరదాగానే సమసిపోతుంటాయి.
తల్లి అయినా, తండ్రి అయినా పిల్లలకి పరిపూర్ణంగా ప్రేమని పంచుతారు. ఇందుకు యే తల్లిదండ్రులు అతీతులు కారు. కానీ పిల్లలని అర్థం చేసుకుని వారి అభిప్రాయాలకు విలువిస్తూ ప్రేమించడం గొప్ప విషయం. అలాంటి ప్రేమనే నేను మా అమ్మా,నాన్నలిద్దరి దగ్గర నుంచి పొందాను.
ఫలాన వారి పిల్లలనే గౌరవాన్ని, మంచి పేరుని, చక్కటి విలువలను నేర్పిన నాన్నని ఇచ్చినందుకు భగవంతునికి అత్యంత కృతజ్ఞతలు.
రచన: జి.ఎస్.లక్ష్మి..

 
 
 
 
 
 
 
 
 
ఈ ఫాదర్స్ డే సందర్భంగా మాకు స్ఫూర్తిగా నిలచిన మా నాన్నగారు శ్రీ పిడపర్తి సుబ్బయ్యశాస్త్రిగారికి ప్రణమిల్లుతూ..
 
 
నాన్నా..
ఉదయించే సూర్యుణ్ణి చూస్తే
మీరు మాలో నింపిన ఉత్తేజం గుర్తొస్తుంది
మధ్యాహ్న మార్తాండుణ్ణి చూస్తే
మా బాధ్యతలు నెరవేర్చడంలో మీ సలహాలు గుర్తొస్తాయి
సాయంసంధ్యని గమనిస్తే
మీరు ఆహ్లాదంగా మాతో పంచుకున్న ఆటపాటలు గుర్తొస్తాయి
పున్నమినాటిరాత్రిని చూస్తే
మాకింతటి చక్కని జీవితాన్నందించిన మీ వ్యక్తిత్వం గుర్తొస్తుంది
ఒకటి కాదు రెండు కాదు యెన్నని చెప్పగలము
మీ పరిపూర్ణ వ్యక్తిత్వంలోని సుగుణాలని..
ప్రతిరోజూ ప్రతిక్షణమూ మా తలపుల్లో నిండిన
ఓ మహా మనీషీ..మీ దివ్యాశీస్సులే మాకు శ్రీరామరక్ష.
రచన: సిరి వడ్డే

 
ఆదిదేవత అమ్మయని, అమ్మను మించిన ప్రత్యక్షదైవం లేదని అంటారేమిటి నాన్న? మరి ఆ ఆదిదేవత అపురూపంగా కొలిచే దైవమే మీరు కదా ! అమ్మ బేల కదూ? అందుకేనేమో సంతోషం, దుఖం దేన్నైనా దాచుకునే చీర కొంగును తన ప్రియనేస్తంగా చేసుకుంది. కాని మీ కంటి చెమరింతలు ఎక్కడ దాస్తారు నాన్న గుండె నిబ్బరంలోనా? ఎద లోతుల్లోనా? మది సంద్రంలోనా? ఎప్పుడూ నా కంట పడలేదే ఇన్నేళ్ళ జీవితంలో.
 
నాకు ఊహ తెలిసినప్పటి నుండి వైద్య వృత్తిలో మీరు ఎంత అంకితభావంతో ఉన్నారో నాకు తెలుసు. ఇప్పటికీ మార్పేమీ లేదు వైద్యసేవలను అందించడంలో. నా చిన్నతనంలో పండుగ వచ్చింది అంటే ఎంత సంబరమో, క్రొత్త బట్టలు ఒక నెల ముందే కుట్టించేవారు మీరు. అమ్మ బోల్డన్ని పిండివంటలను చేసి, నాన్నగారు రానీయండి అంటూ మీకు ముందుగా దాచిపెడితే, ఎందుకో తెలియని అల్లరితనంతో యాగీ చేసేదాన్ని. బడిలో మార్కులు తక్కువ వస్తే హెడ్ మాష్టారును కలిసి మాట్లాడి నన్ను తిట్టించారని ఉక్రోశపడే దాన్ని, కాలేజీలో ఎక్ష్త్రా క్లాసులు ఉండి రావడం లేట్ అయితే అన్ననో, తమ్ముడినో బస్సు స్టాప్ దగ్గర నించోబెట్టి వాళ్ళు లేట్ ఎందుకని గదిమినప్పుడు, చాలా కోపంతో నాలో నేనే రగిలిపోయేదాన్ని. నా ఫ్రెండ్స్ కు ఇన్ని ఆంక్షలు లేవు , నాన్నగారు ఎందుకు జేమ్స్ బాండ్ లా , ఒక హిట్లర్ లా ఇంత స్ట్రిక్ట్ అని అమ్మతో అని తిట్టించుకునేదాన్ని. అపుడు ఎందుకో అర్ధం కాలేదు నాన్న ఆ కళ్ళ వెనుక అంత కాఠిన్యం దేనికో, ఆ హృదయంలో అంత గాంభీర్యం దేనికో ?.. ఎందుకు నాన్న అపుడంత మీ మౌనంతో నా మదిలో ద్వేషాన్ని, మీకు నాకు దూరాన్ని పెంచారు? మెట్టినింటికిపోయే బిడ్డపై పిచ్చి మమకారం కూడదనే సత్యం మీకు తెలిసే కదూ ! అమాయకురాలిని నాన్న మీ మనస్సును అర్ధం చేసుకునే అంత తెలివి లేకపోయింది.
చూసిన ప్రతీది కావాలని పేచీ పెడితే, ఎందుకు డబ్బులు ఇచ్చేవారు కాదో ఇప్పుడు అర్ధం అవుతోంది. ప్రతి చెమట బిందువును పైసగా మార్చి, ఒక మంచి అయ్యచేతిలో పెడితే మీ బిడ్డ సంతోషంగా ఉంటుందని ఎంత బాధ్యతతో కూడిన ముందు చూపు మీది. కాని నాకు ఇంత సత్యం అర్ధం చేసుకునే వయస్సు లేక మిమ్మల్ని అపార్ధం చేసుకున్న అపరాధానికి ప్రతి క్షణం కుమిలి కుమిలి ఏడ్చే భయంకరమైన శిక్షను నాకు నేనే విధించుకున్నాను. ఎందుకు నాన్న నా సంతోషం కోసం అప్పులు చేసి మరీ ఇంత త్యాగం చేయాలా? ప్రావిడెంటు ఫండ్, పెన్షన్ డబ్బులు అన్నీకూడా లాంచనాల పేరుతో మాకే ముడుపులు కట్టాలా ? బిడ్దల పెళ్లి పేరుతో అప్పుల పాలైపోయినా, గుండెల్లో కంటకాలెన్నో గిచ్చేసి రుధిరాన్ని ద్రవిస్తున్నా కనీసం పెదవి విప్పి చిన్న మాట కూడా చెప్పలేదే నాన్నా ?
నాన్నా మిమ్మల్ని ఒక్కసారి మనస్పూర్తిగా గుండెలకు హత్తుకోవాలని ఉంది, ఎగసిపడే సంద్రంతో, ఒకే ఒక్కసారి మీ ఒడిలో పసిపాపలా ఒదిగి తనివితీరా ఏడవాలని ఉంది, గుండెల్లో గడ్డకట్టుకుపోయిన దుఖం మొత్తాన్ని కరిగి కరిగి ప్రవహించే వరకు వెక్కి వెక్కి ఏడవాలని ఉంది . నా జీవితాన్ని పూల బాటగా తీర్చి దిద్దిన తీర్చుకోలేని మీ రుణానికి, కన్న ప్రేగు బంధానికి, బాధ్యతకు కట్టుబడి నిరంతర మీ శ్రమలోని సత్యాన్ని గుర్తించలేని నా అవివేకాన్ని మీ పాదాల ముందర వదిలి మనస్పూర్తిగా ప్రణమిల్లాలని ఉంది. నా కన్నీటి జల్లులతో మీ పవిత్రమైన పాదాలను అభిషేకించాలని ఉంది. తెలియక చేసిన నా మనస్సు అవిటి తనపు తప్పును పెద్ద మనస్సుతో మన్నించండి నాన్న.
ఏ జన్మలో కోరిన ఫలితమో, ఆ దైవమే తన ప్రతిరూపాన్ని నాకై పంపాడని గుర్తించలేకపోతిని నాన్న. గురువై , స్నేహితుడై , దైవమై నను నడిపించిన ఈ దివ్యమూర్తికి ఏమిచ్చి ఋణం తీర్చుకోను ..ఆ దైవమే వరమందిస్తాను అంటే, మరు జన్మానికి నిను నవమాసాలు కడుపున మోసి, ఒడిలో నింపుకుని లాలించి, నీలా పాలించే బంగారు తండ్రిలా పెంచి మీ ఋణం కొంతైనా తీర్చుకునే భాగ్యాన్నే ఇవ్వమని కోరుకుంటాను నాన్న. మిమ్మల్ని గుండెల్లో గుడికట్టి పూజించుకుంటా. ఆర్తిగా మిమ్మల్ని గుండెలకు హత్తుకోలేని నా ఈ వయస్సునూ, నా ఆడతనాన్ని, అజ్ఞానాన్ని మనస్పూర్తిగా మన్నిస్తారా నాన్నా _/\_.
కన్నీటి భాష్పాలతో మీ పాదాభిషేకం చేస్తూ …..మీ సిరి
రచన: శైలజ ఆకుండి

 
 
గుండె గుండెకూ కధ వుంటాది
గురుతుగ మెదిలే సుధ వుంటాది …..
కధలు కంచి చేరలేవు గున్నల చెన్నా..
సుధలు పంచు జీవితాన గువ్వల చెన్నా….
 
 
 
 
శ్రీ ఆకుండి రాజేశ్వరరావు గారు….ఆ పేరు వింటేనే ఒక గ్రామానికి సింహస్వప్నం..తలమానికం..ఊరంతటినీ ఒకే తాటిపై నడిపించే నాయకత్వం…ఆపదలో వున్నవారిని అక్కున చేర్చుకునే నిలువెత్తు మానవత్వం.. ఊరంతా తన కుటుంబంగా భావించే మంచితనం..ఉదారస్వభావం..ఇంతకీ ఆయన ఆ వూరికి సర్పంచ్ కాదు  ఏపొలిటికల్ పార్టీకి చెందిన వారూ కాదు..ఆ వూరి స్కూలులో 30 సంవత్సరాలకు పైగా పనిచేసిన హెడ్ మాస్టర్ …
తెల్లని షరాయి లాల్చీ,..మెడలో షాల్…నిరాడంబరముగా..స్ఫురద్రూపంతో ..ఎదుటివారిని నిలువరించే చూపులతో..ఏ విషయం మీదనయిన అనర్గళంగా మాట్లాడగలిగే నేర్పు, మంచి వక్త.. చిన్నవాళ్ళ నుండి పెద్ద వాళ్ళ దాకా అందరూ అప్యాయంగా…అభిమానంగా పిలిచే రామం మాస్టారు….మా నాన్నగారు…తన వూరిని, తన కుటుంబాన్ని సరిసమానంగా ప్రేమించేవారు…నలుగురు తమ్ముళ్ళని, చెల్లెలిని అమితంగా అభిమానించి, వారి బాగోగులు చూస్తూ కుటుంబ బాంధవ్యాలకి అత్యంత ప్రాముఖ్యతనిస్తూ ..కలసి వుంటే కలదు సుఖమని నమ్మి, అదే ఆచరిస్తూ..అందరిచేతా ఆచరింప చేసేవారు…
ఇంతగా వూరి కోసం..కుటుంబం కోసం పాటు పడే ఆయన మంచి ఆర్టిస్టు, రచయిత ..ఎన్నో కధలు ఆంద్రజ్యోతి, ప్రభ, అప్పటి భారతి ..రసమయి .. క్రిష్ణాపత్రిక ఇలా చాలా వాటిల్లో వచ్చేవి… సీరియల్ కధలు నాటకములు కూడా పత్రికలకి వ్రాసేవారు…ఇంతేకాక నాటక రంగం అంటే తగని మక్కువ..ఎన్నో నాటకాలని దర్శకత్వం వహించడమమే కాకుండా నటించారు కూడా..
ఫ్రఖ్యాత సినీ నటి రాధాకుమారిగారు కూడా నాన్నగారి టీమ్ లో నటించేవారట.. బొబ్బిలి ..సాలూరు లో ఎక్కువగా నాటకములు వేసేవారు….ఇంకా చలం గారితో ఉత్తర ప్రత్యుత్తరాలు జరిపే వారు, ఛలంగారు భీమిలి వచ్చినపుడు కలిసి.. తన కధల గురించి చలం గారితో చర్చించేవారు..
ఇంకా చాలా మంది అప్పటి రచయితలతో నాన్నగారికి స్నేహం వుండేది… వైజాగు లో మసూనా గారు..బొబ్బిలిలో శాస్తిగారు,.. విశ్వనాధం గారు.. ఆకుండి నారాయణ మూర్తిగారు. ..ఇలా… ఇంకా పేర్లు నాకు గుర్తు లేవు చిన్నతనం వలన.. దేవులపల్లి కృష్ణశాస్తి గారి రచనలను చాలా అభిమానించేవారు… అతని కవితల అంతరార్ధాన్ని విశ్లేషించి చెప్పేవారు… నాన్నగారు చెప్పినవి వివీ వినీ నేను కూడా దేవులపల్లి వారికి వీరాభిమానిని అయ్యాను..
అంతేకాక మంచి హార్మోనిస్ట్. మాఇంట్లో హార్మోనియం వుండేది.. రోజూ అది వాయిస్తూ కాసేపయినా పాటలు పద్యాలు పాడే వారు… నాపై మా చెల్లి పై నాన్నగారి ప్రబావం చాలా వుంది…మా అమ్మగారు వీణ వాయించేవారు.. ఇలా నాన్నగారు, అమ్మ, చెల్లి నేను..మా యిల్లొక సంగీత సాహిత్య,.చిత్రలేఖనాల మేళవింపుతో గుబాళిస్తూ వుండేది…మంచి చెడుల విచక్షణ, అనుబంధాల విలువలు, నిరాడంబరత, వివేకం, విజ్ఞానం, ఎంత ఎదిగినా ఒదిగి వుండాలనే గుణం, సుహృధ్బావం,..ఇవన్నీ నాన్ననుండి నేర్చుకున్నవే..
నాన్న వేలు పట్టుకుని నడిచిన రోజులు, దగ్గర కూర్చుని నాకు తెలియనివి తెలియజేస్తూ నన్ను,చెల్లిని చదివించిన రోజులు , నాకింకా జ్ఞాపకమే…నా మొదటి గురువు కూడా నాన్నగారే..అతి చిన్న విషయాలు మొదలుకుని అర్ధంకాని వేదాంత విషయాలను కూడా అరటిపండు వొలిచి చేతులో పెట్టినట్లు చెప్పేవారు… చిన్నప్పటినుండి నేనడిగే యక్షప్రశ్నలకి ఎంతో ఓర్పుగా జవాబు చెప్పేవారు..నాన్న చేయి పట్టుకునే ఈ లోకాన్ని, మనుషుల మనస్థత్వాలను, ఓటమిని, కష్టాలను సైతం ఎదుర్కొనే వ్యక్తిత్వాన్ని, కుటుంబాలమధ్య వుండే సంబంధాలను, ఆప్యాయతలను, చవిచూడటం నేర్చుకున్నాను…జన్మలనేవి వుండటం నిజమైతే నాప్రతీ జన్మలో మా అమ్మా నాన్నలకు కూతురు గానే పుట్టాలని ఆ భగవంతుడుని కోరుకుంటాను..
ప్రతీ తల్లీ, తండ్రి తమ పిల్లలని ఇలాగే ప్రేమిస్తారు,…ఎందుకంటే వారు తల్లితండ్రులు కాబట్టి, అయితే మన బాధ్యత ఏమిటంటే.. వాళ్లని కూడా మనం అంతగా ప్రేమించడం, గౌరవించడం.. పెద్ద వయసులో తల్లితండ్రుల అభిప్రాయాలకు విలువనీయడం వారిని ఆదరించడం, వారితో సమయాన్ని గడపడం, మన కనీస ధర్మాలు..తల్లి తండ్రులంటే ప్రత్యక్ష దైవాలంటారు. వారి అనుభవసారాన్ని, ఆలోచనలనూ పంచుకోకుండా, మనకే అంతా తెలుసనుకుంటూ.. మనం అంటే నేనూ, నాభార్య, నాపిల్లలు మాత్రమే అనుకుంటే అంత కన్నా దౌర్భాగ్యం ఇంకోటి ఉండదు. ఇలాంటి చిన్న చిన్న విషయాలు పిల్లలు పాటిస్తే ఏతల్లీ తండ్రికీ వృధ్ధాప్యం శాపంగా పరిణమించదు…
రచన: అల్లూరి గౌరీలక్ష్మి
తండ్రంటే   పదిమందిలో గుర్తింపు
నాన్నంటే   కష్ట సుఖాల్లో ఓదార్పు
ప్రేమతో  పాటు  లోకంలో స్థానాన్నిచ్చే చోటు నాన్న
ఒక  పేరిచ్చి  వారసత్వాన్నిచ్చే  చీటీ  నాన్న
బిడ్డ  మార్కులు  చూసి  మీసాలు  మెలేసే  నాన్న
బిడ్డ  ఉన్నతిని  చూసే  బడాయిలు  పోయే  నాన్న
నాన్నంటే  బ్రతుకనే  కఠినపు  లెక్కను  సైతం
సరళంగా  విప్పి  చెప్పే  దైవ  స్వరూపం
బిడ్డలకు  కలకాలం  తోడవలేని  నాన్న
అవనిపై  గొడుగులా  పరుచుకున్న
అంబరంలో  మెరిసే  ద్రువతారలా
సదా  తోవని  చూపిస్తూ,  దీవించే  కనిపించని  దైవం  నాన్న !
రచన : నూతక్కి రాఘవేంద్ర రావు .

ప్రేమ ఆప్యాయత
అనురాగం
మూర్తీభావిస్తే
మా నాన్నగారు 
ఆత్మ విశ్వాసం
మానసిక ధృడత్వం
విజ్ఞానం
విచక్షణ
విషయ పరిశీలన
విశ్లేషణ
వ్యక్తిగా అత్యున్నతం
బంధుత్వపు తలమానికం
మా నాన్నగారు.
సహనం
సంయమనం
సమన్వయం
ఎందరికో
ఎన్నెన్నో సమస్యల
పరిష్కర్త
మా నాన్నగారు 
జీవన సహచరిణి
అర్ధంతరంగా
అనంతలోకాలకు
పసికందులు
సంతానం
నిబ్బరం తన ఆభరణం
ఆయన మా నాన్న గారు. 
నమ్మినవారని
వారికి ఆదరువని
మోసం జరుగదని
ఆయన నమ్మకం
వ్యాపారం అప్పగిస్తే
నిట్టనిలువునా ముంచి
వెన్నుపోట్లు
పోనీ బాగుపదనీ
వస్తూ తెచ్చామా
ఆయన వేదాంతి.
ఆయనే
మా నాన్నగారు.
ముందు వెనుకలు
ఎరుగదు   దాత్రుత్వం
ఆస్తి అయిసుముక్క .
గంపెడు సంసారం
తప్పని తిప్పలు
మూకుమ్మడి కష్టాలు.
తనకు పిల్లలు
పిల్లలకు తానయి
మా నాన్నగారు. 
కష్టాలలో
స్థిరత్వం
సుఖాలలో
స్తిమితత్వం
పంచిచ్చిన
భవ్యమైన
ఆస్తి మాకు
ఆయనే
మా నాన్నగారు.  
జీవనాన
సునామీలు
వెరవని
బెదరని
శిఖరం
మా నాన్నగారు .
రచన : కోసూరి ఉమాభారతి

నాన్నంటే నమ్మకం
నాన్నంటే చేయూత
నాన్నంటే శిక్షణ
నాన్నే క్రమశిక్షణ
నవ్వించి, ఆడించి
నడకలు నేర్పాడు
తప్పిదాలు సరిదిద్ది
నడతని సరిచేసాడు
చిట్టిపావడ అమ్మ వేయిస్తే,
చిరుమువ్వలు నాన్న సవరించాడు
వంటింటి వైనాలు అమ్మ నేర్పితే,
గణితాన్ని నాచేత నాన్న వల్లించాడు
మురిపాలు పంచినా నాన్నే
యువరాణిగా పొగిడినా నాన్నే
నా పై ఉరిమినా నా వృద్దికే
నన్ను తరిమినా నా పురోగతికే 
కళ్ళల్లో కలలు నింపుకోమన్నాడు
గుండెల నిండా ఆశలుండాలన్నాడు
బెదురే లేక ఎదురీదమన్నాడు
ఉనికి నిలుపుకోమన్నాడు
విశ్వాసంతో ముందుకి సాగి
విజ్ఞతని పంచమన్నాడు
జన్మనిచ్చినవాడు నాన్నే
జీవితానికి దిశ చూపినవాడూ నాన్నే
నాన్ననేర్పిన పాఠాలే
జీవనబాటకి పునాదిరాళ్ళు
నన్ను నన్నుగా తీర్చిదిద్దినందుకు
నాన్నా నీకు శతకోటి వందనాలు!
రచన: Rvss శ్రీనివాస్
నీ జన్మకి మూలమైన నాన్ననెపుడు మరువకురా
గుండెలపై ఆడించిన నాన్ననెపుడు మరువకురా
వేలుపట్టి నడిపిస్తూ తప్పటడుగు సరిచేసెను
గమ్యాలను చూపించిన నాన్ననెపుడు మరువకురా
పలకమీద బలపంతో ఓనమాలు దిద్దించెను
విద్వత్తుకి విత్తేసిన నాన్ననెపుడు మరువకురా
మంచివైన అలవాట్లను దగ్గరుండి నేర్పించెను
వ్యసనాలను తుంచేసిన నాన్ననెపుడు మరువకురా
చెడ్డవారి స్నేహాలను ఒక్కొక్కటి తప్పించెను
ఆదిలోనె వారించిన నాన్ననెపుడు మరువకురా
పుణ్యకర్మలెన్నొ చేసి పాపభీతినే పెంచెను
సన్మార్గము పట్టించిన నాన్ననెపుడు మరువకురా
కఠినంగా కనిపించే కొబ్బరియని వదిలేవూ
లోలోపల ప్రేమించిన నాన్ననెపుడు మరువకురా
రెప్పకూడ ఒకోసారి కాయదుగా కను’పాపను’
ప్రాణంలా కాపాడిన నాన్ననెపుడు మరువకురా
కనబడతవి భుజంమీద సవారీలు మాత్రమే
భార్య బిడ్డలను మోసిన నాన్ననెపుడు మరువకురా
అలుపెరుగని కెరటంరా … నాన్నంటే నెలరాజా
జన్మంతా కష్టించిన నాన్ననెపుడు మరువకురా  
రచన: మణి కోపల్లె

ప్రేమకు మారుపేరు నాన్న!
మదిలో నున్నది చూడగలిగే దూరదృష్టి
చేసే పనిలో చేయూతనిచ్చే అభయ హస్తం
కష్టాలలో మనోస్థైర్యానిచ్చే ఆప్తుడు నాన్న!
ఓర్పుకు సహనానికి మారుపేరు
చేసిన తప్పులు క్షమించేవాడు
మిత్రునిలా తోడునీడై నిలిచేవాడు
అడిగింది లేదనుకుండా ఇచ్చేవాడు నాన్న!
మా ఇల్లంటే నాలుగు గోడలు కాదు
అమ్మనాన్నలు అందించే మమతల పొదరిల్లు
ఆప్యాయతానురాగాలు ముద్దలుగా తినిపించింది అమ్మ ప్రేమ
అనుబంధాలు పెంచి బాధ్యతలు పంచింది నాన్న ప్రేమ!
చిన్నతనాన తప్పటగులు వేస్తే మురిసింది అమ్మ
జీవితాన తప్పటడుగులు వేయకుండా చూసింది నాన్న!
లాలనతో ప్రేమతో జీవిత మాధుర్యాన్ని నేర్పింది అమ్మ
గురువులా వెన్నంటి వుండి జీవిత గమ్యాన్ని చేర్చింది నాన్న!
సమాజంలో నాన్నంటే
పరువు ప్రతిష్ఠ సమాజం గౌరవం నాటి తల్లితండ్రుల కీర్తి కిరీటాలు
సంపాదన, స్వలాభం స్వసుఖం నేటి తండ్రుల అవసరాలు!
చిన్న దొంగతనం చేసినా దండించక దుఃఖించిన తండ్రిని చూచి
పశ్చాత్తాపమొంది జాతి పితగా మారిన కొడుకు నాడు!
పెద్ద అవినీతి పరుడని తెలిసినా దండించని తండ్రిని చూచి
మరింతగా దేశానిన దోచుకునే అక్రమార్కుల రాజ్యం నేడు!
దశరధుని వాత్సల్యం రామరాజ్యానికి పునాది
దృతరాష్ట్రుని పుత్ర ప్రేమ కురుక్షేత్రానికి నాంది!
కాని మా ఇంట…..
యుగాలు మారినా తరాలు మారినా
మారని ప్రేమ మా నాన్నది
ప్రేమకు మారు పేరు మా నాన్న!
 
(1976లోనే నాన్న కాలం చేశారు)
మా నాన్న పేరు దేవరకొండ శ్రీనివాసరావు.
ఆరోజుల్లో శీనుపంతులుగా, గుంటూరులో లారీ మెకానిక్ గా ఎంతో పేరున్న వారు. నేనంటే అభిమానం.
ఇంట్లోనే వర్క్ షాప్. చేతికింద పనివాళ్ళు…. నాన్న నేను ఏది చెప్పినా వినేవారు.
రచన:  జె. భానుచందర్ 
వెన్నలాంటి మనసున్న నాన్న
మిన్న కదా అమృతం కన్నా
నిన్ను అర్ధం చేసుకుని
నీ బ్రతుక్కి అర్ధానిచ్చేదే నాన్న
నీ ఆశలు ఆంక్షలు తీరుస్తూ
నీ చిరునవ్వులను దోసెళ్ళు పట్టేదే నాన్న
నిన్ను తెలుసుకుంటూ మసలుతూ
నీ వెన్నంటి వుంటూ నిన్నొక వ్యక్తిని చేసే శక్తి రా నాన్న
ఆయన గురించి ఎంత చెప్పినా తక్కువేరా కన్నా
నువ్వు రోజూ చూసే ప్రత్యక్ష దైవమే రా నాన్న.
