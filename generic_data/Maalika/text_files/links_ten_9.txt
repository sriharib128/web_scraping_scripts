రచన: ఉంగుటూరి శ్రీలక్ష్మి
ఢిల్లీ వారిని ఆకట్టుకున్న తెలుగు కళాకారిణి గీతారావ్
కొందరిలో సహజంగా లలితకళలు వెల్లివిరుస్తూ ఉంటాయి. ఈ పాట ఎవరు నేర్పారు? ఈ నటనకి మార్గదర్శకులెవరు? ఈ కవిత ఎవరు రాయించారు అని ఆశ్చర్యపోనక్కరలేదు. గాలికి కదలిక ఎంత సహజమో, వెన్నెలకి చల్లదనం ఎంత సహజమో, అంత సహజంగా వారిలో కళాప్రతిభ బయటపడుతుంది. అలాంటి వ్యక్తుల కోవకు చెందిన ధీరవనిత అడివి గీత.
నేనూ, శ్రీలక్ష్మీ గీత వాళ్ళ గుమ్మంలోకి అడుగుపెట్టగానే ‘రండి, రండి’ అంటూ వికసించిన మనస్సు ముఖంలో ప్రతిఫలిస్తూండగా ఆహ్వానించింది గీత. గీత డ్రాయింగ్ రూమ్ ప్రాక్పశ్చిమాల కలయికలా ఉంటుంది. రెండు తరహాల వారిని ఆకర్షిస్తుంది. అయినా ఆ అలంకరణలో అంతర్గతంగా ఒక కళాదృష్టి, సాంప్రదాయమూ కన్పిస్తాయి. సెంటర్ టేబుల్ మీద కట్స్ డిష్ లో  నీలితామరలు తేలియాడుతుంటాయి. ఇండోర్ ప్లాంట్స్ మధ్య పెద్ద వినాయకుడు చిరునవ్వులు చిందిస్తుంటాడు ఒక పక్క.
ప్ర. రవీంద్రభారతిలో పరదేకె పీఛె నాటిక చూశాం. ఆ నాటిక మీరే డైరెక్ట్ చేశారుకదూ?
జ. అవునండీ నేనే! ఏడిద గోపాలరావుగారి సంస్థ ద్వారా వేశాం. రచన కూడా నాదే అంది.
ప్ర. మీరు డ్రామా స్కూల్లో ఏదైనా కోర్సు చేశారా?
జ. అందరూ అలాగే అనుకుంటారు. నిజం చెప్పాలంటే నా జీవితమే నాకొక రంగస్థలం – గురువు కూడా అయింది. ఆ రోజుల్లో బాల్యవివాహాలు విరివిగా జరుగుతూండేవి. నాకూ 14 ఏళ్ళకే పెళ్ళిచేశారు. మా నాన్నగారు శంకర శ్రీరామారావుగారు, అమ్మ కామేశ్వరమ్మ. మా నాన్నగారు వృత్తిపరంగా వైద్యులు అయినప్పటికీ తీరిక దొరికినప్పుడల్లా తన మనసు కవిత్వంవైపు ఒరిగేది. ముప్ఫై పైగా నాటికలూ, చెప్పలేనన్ని పద్యాలూ, వ్యాసాలు రాశారు. రేడియో టాక్స్ ఇచ్చేవారు. మా ఇంటికి కళాకారులు వచ్చిపోతూండేవారు. శ్రీ విశ్వనాథ సత్యనారాయణరావుగారు, కమలాబాయి ఛటోపాధ్యాయ, బందా కనకలింగేశ్వరరావు, వేదాంతం ప్రహ్లాదశర్మ, బాలమురళీకృష్ణ, బాపు, విశ్వనాథ్ వీరందరిని అప్పుడే చూసే అదృష్టం నాకు కలిగింది. అప్పుడు మహామహులని తెలిసే జ్ఞానం లేదు. అడవి రామారావు, నేను చిన్నకావడం వల్ల వీరందరూ నాన్నగారి స్నేహితులనే తెలుసుకాని వెంకటలక్ష్మిగారు మా అత్తమామలు. దూరంగా భావనగర్, రాంచీలలో మా వారు ఉద్యోగం చేస్తూంటే నేను అక్కడికి వెళ్ళాను. కొత్త మనుషులు, కొత్త భాషలు.
ప్ర. అక్కడే మీ రచనా వ్యాసంగం మొదలయిందా?
జ. అక్కడ నాలో చెప్పుకోదగ్గ మార్పులేమీ రాలేదు. నా జీవితంలో మలుపు తెచ్చింది బొకారో. అక్కడ మావారు స్టీల్ ప్లాంట్ చీఫ్ ఇంజనీర్గా పనిచేసేవారు. అది ఒక విశ్వ కుటుంబం. అక్కడ అన్ని రాష్ట్రాల వారూ ఉండేవారు. రకరకాల భాషలు, వివిధ వేషధారణలు కనిపించేవి. మేమంతా కలిసి స్టీలు ప్లాంటు ఫామిలీ అని పిలుచుకునే వాళ్ళం. పేరు అలా ఉంది కానీ అందరివీ కోమల హృదయాలే. అక్కడ కల్చరల్ అసోసియేషన్ ఉండేది. దానికి 15 సంవత్సరాలు సెక్రటరీగా పనిచేశాను. అప్పుడే నా పరిధి విస్తృతమైంది. అవకాశాలు ఒకదాని వెనుక ఒకటి వచ్చి నన్ను మేల్కొలిపాయి. హిందీ, ఇంగ్లీషు, బెంగాలీ మాట్లాడేవాళ్ళం.
ప్ర. చిన్న వయసులో కాపురానికి వెళ్ళారుకదా, మీ చదువు అదీ…
జ. అదే, హైస్కూలు చదువు ఏలూరులో అయింది. వస్తూపోతూ ఇంటర్ పూర్తి చేశాను. తరువాత ప్రైవేట్గా ఉస్మానియా బి.ఎ. పాసయ్యాను. చదువుకంటే వాతావరణం, అవసరం, అనుభవం నాకు నాలెడ్జిని సంపాదించి పెట్టాయి. మా వారు ఎ.ఆర్.రావుగారు ఇంగ్లీషు లిటరేచరు బాగా చదివారు. ఆయన ప్రోత్సాహం, సహకారం వల్ల ఇంగ్లీషు బాగా వచ్చింది. ఆయనేకాదు, మా అత్తమామలు, అటువైపువారు అందరూ నన్ను ప్రోత్సహించారు. పెరటి చెట్టు మందుకు పనికిరాదు అంటారు కాని ఇంటిలోని వారి ప్రోత్సాహం మనిషిని ఇంతవారిని అంతవారుగా చేస్తుంది.
ప్ర. నాటికలు డైరెక్ట్ చేయాలని ఎందుకనిపించింది?
జ. అది సంకోచంలోంచి పుట్టిన సాహసం. మా సంస్థలో వేయిస్తుండే నాటికలు చూస్తూంటే నాకు అనేక ఆలోచనలు వచ్చేవి. ఇది ఇలా ఉంటే బాగుంటుంది, అది అలా ఉంటే బాగుంటుంది కదా అనిపించేది. వాళ్ళందరూ పెద్దవాళ్ళు. వాళ్ళకి సలహాలు ఇవ్వడానికి సంకోచించేదాన్ని. చివరికి ధైర్యం చేసి “షక్” అనే నాటకం డైరెక్ట్ చేసి ఇంటర్ స్టీల్ ప్లాంట్ కాంపిటీషన్ ద్వారా వేయించాను. నాకు బెస్ట్ డైరెక్టర్ అవార్డు వచ్చింది.
ప్ర. బెంగాలీ భాషతో పరిచయం ఎలా కలిగింది?
జ. బెంగాలీవాళ్ళు చందోరూపా అనే జాతీయ నాటకోత్సవాలు జరిపేవారు. వారు అన్ని భాషల నాటకాలు వేసేవారు. అప్పుడు ఒక హిందీ నాటికకి, రెండు తెలుగు నాటికలకి స్క్రిప్ట్ రైటర్గా, బెస్ట్ యాక్ట్రెస్, బెస్ట్ డైరెక్టర్గా అవార్డులు వచ్చాయి. చందోరూపాలో ఒకసారి కాంపిటీషన్ కి జడ్జిగా కూడా వెళ్ళాను. ఐయాన్రెండ్ రాసిన ది నైట్ ఆఫ్ జనవరి 16 రెండుగంటల డ్రామాని ఇంజినీరింగ్ ట్రైనీస్ కి డైరెక్ట్ చేశాను. అక్కడ గొప్పతనం ఏమిటంటే మేం అందరం కలిసి రంగురంగుల కలలు కనేవాళ్ళం. మైత్రీభావంతో, ఉత్సాహంగా పనిచేసేవాళ్ళం. ఎవరిలో ఏ కాస్త క్రియేటివిటీ కనిపించినా సహృదయంతో ఆహ్వానించేవాళ్ళం.
ప్ర. మరి మాతృభాషలో ఏం రాశారు?
జ. తెలుగులో నాటికలు సొంతవి కొన్ని, అనువాదాలు కొన్ని ఉన్నాయి. పరదేకె పీఛె, షక్, ఏక్ షరత్ అజీబ్సీ, దిల్ బదల్ గయా మొదలైనవి హిందీవి. భలేపెళ్లి, ఒక విచిత్రమైన షరతు, హంగామా తెలుగులో రాశాను. కళాతృష్ణ పెరిగేందుకు వాతావరణం, పెద్దల పరిచయం కావాలి. బొకారో సాంస్కృతిక కార్యక్రమాలకు గొప్ప గొప్ప కళాకారుల్ని ఆహ్వానించేవాళ్ళం. పంకజ్ ఉదాస్, ఉషాఉతుప్, బిస్మిల్లాఖాన్, సుబ్బలక్ష్మి, సీతారాదేవి మొదలైనవారి కార్యక్రమాలు చూడడం వల్ల సంగీత సాహిత్యాలమీద అభిమానం మరింత పెరిగి మనమూ ఏదో చేయాలనే తపన కూర్చోనిచ్చేది కాదు. ముషాయిరాలు, గజల్స్, కవి సమ్మేళ నాలు జరిగేవి. ఒక్కటీ వదిలేవాళ్ళంకాము. వీళ్ళు ఇంత వాళ్ళు అవడానికి ఎంత కృషి చేశారో అనిపించేది. ఆ భావనే నాకు గురువయింది.
ప్ర. అక్కడి నుంచి హైదరాబాద్ వచ్చారా?
జ. లేదండీ, మధ్యలో ఢిల్లీ వెళ్ళాం. మా వారు అక్కడే రిటైర్ అయ్యారు. ఢిల్లీలో ఆంధ్రవనితా మండలి కమిటీ మెంబర్ గా అనేక సాంస్కృతిక కార్యక్రమాలు నడిపించాను. ఎ.పి.భవన్లో నాటికలు ప్రదర్శించాం. ఇతర సంస్థల నాటికలలో పాల్గొన్నాను. సాంస్కృతిక కార్యక్రమాలకు వ్యాఖ్యాతగా ఉన్నాను. ఢిల్లీ రేడియో వారి 800 నాటికలలో పాల్గొన్నాను. కొన్ని టి.వి. యాడ్స్, డబ్బింగ్ తో కెమెరా అనుభవం కలిగింది. ఆల్రౌండ్ కల్చరల్ కాంట్రిబ్యూషన్ అవార్డు ఆంధ్రవనితా మండలివారు ఇచ్చారు. మావారు రిటైరయ్యాక హైదరాబాద్ వచ్చి స్థిరపడ్డాం. ఈ వూరూ, కల్చరల్ వాతావరణం అర్ధం చేసుకోవడానికి కొంతకాలం పట్టింది. ఈ ఊళ్ళో మేం ఉంటున్న ప్లాట్స్ కూడా చిన్నసైజు బొకారోలా ఉంటాయి. అన్నిభాషల వాళ్ళు ఉన్నారు. అందరికి కళాభిరుచి, ఆధ్యాత్మికత, ఐకమత్యం, ఉత్సాహం ఉన్నాయి.
పరదేకి పీఛె చూశాం అన్నారు కదా! దూరదర్శన్లో ఇంటిగ్రేషన్ మీద బాలే వేశాం. టాక్ షో ఒకటి ప్రసార మయింది. ఇంకా ఎన్నో ప్రాజెక్టులు ఉన్నాయి. అవన్నీ పైకి తేవాలని ఆశ.
ఒక గృహిణిగా బాధ్యతలు స్వీకరించి కళారంగంలో ఒక్కొక్కమెట్టు ఎక్కి ఇంత ఔన్నత్యాన్ని పొందిన మీ ధీరత్వాన్ని మెచ్చుకుంటున్నాం. సెలవా మరి?!
ఉదాత్తులైనవారు భావాల గురించీ, ఆలోచనల గురించీ చర్చించుకుంటారు, మామూలు మనుషులు సంఘటనల గురించి చర్చించుకుంటారు, తెలివితక్కువవారు మనుషుల గురించి చర్చించుకుంటారు.
– చైనా దేశపు సామెత
రచన: డా. ర్యాలి శ్రీనివాసు
మనిషి భావ పరిమళాన్ని అద్దుకొని కవిత్వమై వికసిస్తాడు. సాహితీ కీర్తి బిరుదు పొందిన శ్రీ చాగంటి సుబ్రమణ్యం గారి ‘దివిజ’ కవితా సంకలనం పరికిస్తే భావ పరిమళాల అస్వాదన తెలుస్తుంది. కవిత్వ రచనలో శబ్దం యొక్క ప్రాధాన్యత గురించి వివరిస్తే మనకు కొన్ని కొత్త విషయాలు అవగాహనకు వస్తాయి అరవయ్యో వడిలో బడిన ఆయన తన 40 సంవత్సరాల రచనా వ్యాసంగ పరిపుష్టికి దివిజ తార్కాణంగా చెప్పవచ్చు. కవిత్వం అంటే గ్రాంథిక భాష పదాలు, ఆ స్థాయిలోనే రచన చేయాలి అనేదాన్ని ఎక్కువగా నమ్మే కవులు దాన్లో సంపూర్ణమైన సంతృప్తిని పొందలేక వ్యవహారిక భాషకు చేరువై కవిత్వాన్ని పదిమంది దగ్గరకు తీసుకెళ్లాలని ఆలోచనకు వస్తారు ఇది సహజం. ఈ కోవలోనే శిష్ట వ్యవహారిక భాషను కూడా తన కవితల్లో చొప్పించి రచన చేశారు చాగంటి వారు. తూర్పు గోదావరి జిల్లా అనపర్తి కి చెందిన విశ్రాంత చేనేత సహకార సంస్థ ఉద్యోగి. ఆధ్యాత్మిక జీవనము, సామాజిక సేవ కలగలిపి సాహితీ సేద్యం చేస్తున్న సమతా స్ఫూర్తి.
చాగంటి కవితల్లో సామాజిక దృష్టి ఎక్కువగా కనిపిస్తోంది. ఆయన శీర్షికలు ఈ విషయాన్ని మరింత బలోపేతం చేస్తాయి రైతుల జీవితము, ర్యాగింగ్ కు పాల్పడే వాళ్లకు హెచ్చరికలు, సంస్కృతికి ప్రతిబింబంగా భోగి మంటలు, అలాగే మహిళా సాధికారతను దృష్టిలో పెట్టుకుని ఓ మహిళా జిందాబాద్, ప్రజాస్వామ్య యుతమైనటువంటి విషయాలు, ధర్మబద్ధమైనటువంటి విషయాలు, జాతీయ భావన తాత్వికమైన ధోరణి ఇలాగ ఆయనకి ఇష్టమైనటువంటి సామాజిక అంశాలను కవితలుగా మనకి అందజేశారు. 53 కవితలతో నిండిన దివిజ సంపుటి పాఠకుల చేత చదివించే గుణాన్ని కలిగి ఉంది. సూచనలు చేయడం, అలాగే హెచ్చరికలు జారీ చేయడం, చేతులారా జీవితాన్ని పాడు చేసుకోవడం వంటి విషయాలు ఎక్కువగా మొత్తం కవితల్లో మనకి కనిపిస్తాయి. తన చుట్టూ ఉన్నటువంటి భావ సంద్రాన్ని ఈయన ఈ దే ప్రయత్నం చేశారు. సంస్కృతి సాంప్రదాయాల పట్ల ఉన్నటువంటి మక్కువను ఈ కవితల్లో నింపారు.
చదివించగలిగే శీర్షికలు:
పొట్ల కిందకు బిడ్డ కడితే, శ్రీశ్రీ ప్రతి మాట అగ్ని అయోట, మాస్కుంటే రిస్కేనా, పర ఆధారతవు కాకెన్నడు, మొదలైన శీర్షికలు కవిత చదివే వరకు మనల్ని కుదురు ఉండనివ్వవు, అలాగే ఉల్లి ఆటో సుప్రభాత లొల్లి. ఇటీవల కాలంలో మనం మంచం మీద ఉండగానే ఉదయాన్నే ఆటోలో ఉల్లిపాయలు వేసుకొచ్చి అమ్మకాలు జరపడం అనేటువంటిది ఎక్కువగా చూస్తున్నాం
గతంలో నెత్తిమీద గంప పెట్టుకుని అమ్మకాలు జరిపేవారు.అలాగే కుంచాలతో కాంచనాల అమ్మేవారు ఇప్పుడు ధ్వని ప్రతిధ్వనులతో మనకి ఆటో ద్వారా వచ్చి ఉదయాన్నే సుప్రభాతంలా ఉల్లిపాయలమ్మకాలు జరుగుతున్నాయి అనేది సారాంశం వీటిలో జరిగే పొరపాట్లను సున్నితంగా విమర్శించడం మన ఈ కవితలు కనిపిస్తోంది
ఆనాడు కాలినడకన సాగుతూ
వాడ వాడ ఇంటింటా ఆగుతూ
నాణ్యత నమ్రతలను పంచుతూ
విలువల వెలుగు బాటలో నడిచారు!
మోసం లేనితనాన్ని, అలాగే మంచి సరుకు అమ్మడం అనేటువంటి ఉద్దేశాన్ని రచయిత ప్రకటించారు.
ప్రస్తుత తరుణంలో మోటార్ సైకిల్ పై ఎగుతూ
అస్పష్ట వికట ప్రకటనలతో పరుగులు పెడుతున్నారు
మిసమిసల నవ్యత అపసవ్యమై పుట్టుకు రాగా
నవ నవల నాణ్యత కరిమింగిన వెలగపండు అయ్యింది అనడంలో నాణ్యత ప్రమాణాలు ను ఏనుగు మింగిన వెలగపండు తో పోల్చడం అద్భుతమైన పోలికనే చెప్పొచ్చు.
‘పర ఆధారితవు కాకు ఏనాడు’ అనే కవితలో
స్వయంకృషి, స్వయం సమృద్ధి స్వావలంబన
నీ పరం అయితే తమ్ముడూ…
అది సర్వదా నిన్ను ఆదుకుని అక్షయమే ఎన్నడూ అని కవిత ముగింపులో మనిషి ప్రయత్నాన్ని హెచ్చరికతో ముగించినట్లు మనకు కనిపిస్తోంది!
ధర్మో రక్షతి రక్షితః అనే కవితలో ధర్మాన్ని కాపాడటానికి మనిషి వివేచన చాలా అవసరమని చెబుతూ
విచక్షణ కరదీపిక చేబుని
విశ్వాసం ఊత కర్ర చేతబట్టి
విజ్ఞుడవై స్థితప్రజ్ఞుడవై
కర్మరథమున అకుంఠిత దీక్షతో సాగితే
అదే ధర్మ పదం అని చెప్పడం ఆయన అనుభవాలకు అద్దం పట్టే చర్యలు గా కనిపిస్తాయి.
పొట్ల కిందకు బిడ్డ కడితే కవితలో నేటి కాలంలో జీవన విధానాలు అస్తవ్యస్తంగా రూపుదాల్చడం అనేది కళ్లకు కట్టినట్లు చెప్పే ప్రయత్నం చేశారు. ఇది ఒక సామాజిక అంశం శీర్షికే కవితకు ఆయువుపట్టు ఈ ప్రతీకాత్మకత కవిత్వంలో ఇప్పటికీ చాలామంది కవులు పాటిస్తూ వస్తున్నారు మొత్తం 53 కవితల్లోనూ సమాజమంతా ఈ కవిత వైపు చూసేలా చేశారు చాగంటి. కవితా వస్తువు పిల్లలు – వృద్ధులు. వృద్ధాప్యంలో పిల్లలు దూరంగా ఉండడం వల్ల తల్లి దండ్రులు పడే వేదనను హృదయం ద్రవించెలా రచయిత చెప్పడం కళ్ళను చెమ్మరింతవైపు మరల్చడమే!
విదేశీ వ్యామోహంతో పిల్లలను పెంచడం తల్లిదండ్రుల మొదటి తప్పుగా ఆయన చెప్పి తర్వాత వారు చూడకపోవడంతో బాధపడటం అనేది ఇతివృత్తం. ఈ విషయం మీద చాలా కవితలు వచ్చాయి కానీ పొట్ల పిందెను ప్రత్యేకంగా వాడటం కవితకు ఎంతో అందాన్ని కూడా చేకూర్చింది పొట్ల కిందకు నిటారుగా పెరగడం కోసం బెడ్డ కడతారు అంటే ఎటువంటి వంకర్లు తిరగదు అంటే పిల్లల్ని పెంచే విషయంలో కూడా తల్లిదండ్రులు సక్రమవర్తనాన్ని చిన్నతనం నుండి అలవాటు చేయకపోవడం వల్ల వృద్ధాప్యంలో తమని తాము నిందించుకునే పరిస్థితి ఈ కవిత సారాంశం ఈ ఒక్క కవితే ఆయన్ని సాహితీ కీర్తిగా ప్రశంసించడానికి కారణమైంది.
ప్రాస ప్రధానంగా సాగినా కవితాత్మకంగా కావ్యం నడిచింది. శ్లేషలు, భావ గాంభీర్యం, శైలి, భాషా పదాలు వినియోగించడం లో ఆయన ఒక క్రమశిక్షణతో రచన గావించారనే చెప్పాలి. ప్రస్తుత కాలంలో రచయితల మని చెప్పుకునే వారికి ఈ రచన ఒక హెచ్చరిక. గ్రాంథిక భాషా ప్రభావంతో రుపిదాల్చిన శిష్ట వ్యావహారికం, దానినుండి సరళీకరణ కాబడిన వ్యవహారిక భాషా సమన్వితంగా ఈ దివిజ కనిపిస్తుంది. కవితలన్నీ మినీ కవితలుగా ఇవ్వాలి అన్నది ఆయన సంకల్పం గాబోలు. తక్కువ పదాలతో,చిన్న వాక్యాలుగా స్పష్టత గోచరించెలా కవితా నిర్మాణం చేశారు. నేటి కవులకు ఈ దివిజ ఒక పాఠ్యాంశం గా స్వీకరించవచ్చు. తద్వారా రచనను మెరుగు పరచుకోవచ్చు గోదావరి కవి ర్యాలీ శ్రీనివాసు, రచయిత భమిడిపాటి గౌరీశంకర్ రాసిన ముందుమాటలు దివిజను పెంచే దిశగా సాగాయి. మరిన్ని రచననలకు రచయిత పునాదులు వేసుకోవచ్చునని తెలియజేస్తూ దివిజ సృష్టికర్త చాగంటి సుబ్రహ్మణ్యంను అభినందిస్తున్నాను.
రచన: లక్ష్మీ ఏలూరి
 అందాలండీ…!! ఆనంద రాగ రంజిత వర్ణాలు,
పాపాయి పుట్టిన రోజు చైత్ర మాస ఫుష్పరాగం,
ఆమె బుడి బుడి నడకల చిరు మువ్వలసడి,
వైశాఖ మాస కళ్యాణ పసుపు కుంకుమ శోభ.
ఆ బంగారు తల్లి మాట మాఘమాస మల్లెసుమం,
ఆ అందాల సుందరి నవ్వులు కోకిలమ్మ కూజితాలు,
పాపాయి ఆకుపచ్చ పట్టుపావడ లో శ్రావణలక్ష్మి శోభ,
యుక్తవయస్సులో ఆశ్వయుజ మాస నవరాత్రి శోభ,
నవవధువుగా కార్తీక మాస దీప లక్ష్మీ శోభ,
మాతృమూర్తిగా నిండుగా కదలి వచ్చిన పౌష్యలక్ష్మీ, శోభ,
ఇల్లాలిగా, మాతృమూర్తిగా, గృహలక్ష్మిగా
మార్గశిర మాస ఆరాధనా శోభ,
సకలకళానిధిగా ,ఆపధబాంధవిగా,అపరకాళిగా
అనేక పాత్రలలో అవలీలగా ఒదిగే,
ఇంటికి దీపం,మింటిలోని రంగుల హరివిల్లు.
సకల ఋతువుల సమాహారం స్త్రీ శక్తి.
రచన: అనుపమ పిల్లారిసెట్టి
మనస్సు ఉప్పొంగింది…
గుండెల్లో గుబాళింపు చెలరేగింది.
కళ్ళల్లో చిలిపితనం తొంగి చూసింది,
కొంటె పనులు చేసి కవ్వించమంది.
యవ్వనం పంచ వన్నెల చిలుకయ్యింది…
పమిట ఎదపై నిలవనంటున్నది.
పెదవులు పదే పదే నీ పేరే పలుకుతున్నవి,
గొంతులో కోయిల కుహూ కుహూ అంటున్నది.
నాగులాంటి వాలుజడ నడుమును చుట్టింది.
చేతి వేళ్ళు ముద్రలు వేస్తుంటే,
పాదాలు చేశాయి చిరు మువ్వల సవ్వడి.
పంచ భూతాల సాక్షిగా హరివిల్లు విరిసింది,
ధరిత్రిపై రంగులు మబ్బులై పైకెగిరి,
మనస్సుల్లో భావిపై ఆశలు చిగురింప బూనింది.





రచన:- కర్లపాలెం హనుమంతరావు
అర్చన మెల్లగా కళ్ళు తెరిచింది.  టైము చూస్తే ఇంకా తెల్లవారడానికి రెండు గంటల సమయముంది.
ముందుగదిలో శ్యామల కోకిల కంఠంతో  త్యాగరాజస్వామివారి కీర్తనను ఆలపిస్తోంది.
అలాగే ఆలకిస్తూ పడుకుండి పోయింది అర్చన.
అయినా ఆలోచనలు తమ పాటికి తాము వస్తూనే వున్నాయి.
తను ఇక్కడకి వచ్చి ఇవాల్టికి రెండు రోజులు.  రఘు కలకత్తాలో ఏదో పనుందని వెళ్ళా డుట.  ఇవాళో. .  రేపో. .  ఎక్స్ పెక్టెడ్.
శ్యామలకు ఇబ్బందయినా తను ఇక్కడే ఉండక తప్పదు.  రఘుని కలుసుకొని పోక తప్పదు.
రఘుతన చిన్ననాటి స్నేహితుడు.  కావలిలో ఇద్దరూ పక్కపక్క ఇళ్ళల్లో ఉండేవాళ్ళు.  రఘు నాన్నగారు సంపత్కుమారాచార్యులుగారు గొప్ప సంగీత విద్వాంసులు.  లోకల్ కళాశాలలో సంగీతం మాస్టారు.  రిటైర్ ఆయిపోయిన తరువాత మధురై వెళ్ళిపోయారు.  రఘు ‘ లా ‘ చేసి విజయవాడలో ప్రాక్టీసు చేస్తున్నాడు.  ఇప్పుడు వామ పక్ష భావజాలానికి అకర్షితుడై మానవ హక్కుల వేదిక తరుపున చురుకైన పాత్ర పోషిస్తున్నాడు కూడా.  రఘు పేరు చెబితే వేరే పరిచయం అక్కర్లేదు రాష్ట్రంలో.
శ్యామల వాడి మేనత్త కూతురు.  తండ్రి మాట మన్నించి ఆమెను వివాహం చేసుకొన్నాడు.  వీళ్ళ వెళ్ళికే తను అప్పట్లో కడలూరు వెళ్ళింది.  అప్పుడు తనకీ పెళ్ళయి ఏడాదయింది.
శ్యామల రాకతో ఈ లోకంలోకి వచ్చింది అర్చన.
‘ఇవాళ పోగ్రామ్ ఉంది.  రావడం లేటు కావచ్చు.  నా కోసం వెయిట్ చేయకుండా నీ పని చూసుకో! నీ మెడికల్ రిపోర్టులు వచ్చాయా? నువ్వు తెచ్చుకుంటావా? నన్ను తెమ్మంటావా? ‘ అనడిగింది శ్యామల.  శ్యామలకూ అర్బన బాగా చనువే.
అర్చన సమాధానం చెప్పేలోగానే ఆమె వెళ్ళిపోయింది పిల్లలిద్దర్ని తీసుకొని.
శ్యామల ఆలిండియా  రేడియో ‘ ఏ ‘ గ్రేడ్ ఆర్టిస్ట్.   ఇద్దరు పిల్లలు.  నాలుగేళ్ల చింటూ,  ఏడాది పింకీ.  హ్యాపీ ఫ్యామిలీ.
బద్ధకంగా అలాగే పడుకుండి పోయింది అర్చన పేపరు చూస్తూ.
పేపర్లోని ఆ వార్త చూసి ఆసక్తి అనిపించి పూర్తిగా చదివింది ‘డబ్బు కోసం రక్తం దానం చేసేవాళ్ళని అడ్డుకోవడానికి బయోమెట్రిక్ విధానాన్ని అమలు చేస్తుందట ప్రభుత్వం! రాష్ట్రంలోని 233 రక్త సేకరణ కేంద్రాలను అనుసంధానించడం అనేది మంచి ఆలోచనే గానీ,  దాని ద్వారా నష్టపోయే వ్యాపార వర్గాలు చూస్తూ వూరుకుంటాయా ? పది కోట్ల  ప్రాజెక్టు అది.  అమలు అయ్యేనాటి సంగతి.
ఏదో ఆ రాజమండ్రిలో రచ్చయి మీడియా గగ్గోలు పెడుతున్నందుకు ఆ వేడి తగ్గించడానికి తూతూ మంత్రంగా కమిటీ వేసింది ప్రభుత్వం.  నాలుగు రోజులు గడిస్తే నాటకం మళ్లా మొదలు.  ఎన్ని సంస్కరణలం. .  ఎన్ని నివేదికలొచ్చినా. .  ప్రభుత్వ పెద్దలే భాగస్వాములుగా ఉన్న వ్యవహారాలు అంటే అంత తొందరగా తెములుతాయా!
నాయకుల వర్ధంతులకు,  జయంతులకు ఆర్భాటంగా జరిగే రక్తదాన శిబిరాలు ప్రచారానికే.
ఇలాంటి సందర్భాల్లో తీసుకోవాల్సిన మినిమమ్ జాగ్రత్తలైనా ఎవరికి పడుతున్నాయి?
రక్త దానం ఇచ్చే వ్యక్తి ఆరోగ్య పరిస్థితి ముందుగా పరీక్షించుకోవాలి.  హిమోగ్లోబిన్ శాతం సరిగ్గా ఉంటేనే రక్తం తీసుకోవాలి.  అదీ ఒక దఫాకు ఒక యూనిట్ కు మించి తీసుకోరాదు.  రక్తంలో మలేరియా,  హెచ్చైవీ,  కామెర్లు వంటి లక్షణాలుంటే అది పనికి రాదు.   డబ్బాశతో లాభాల కోసం బ్లడ్ బ్యాంకులూ చేస్తున్న ఈ రక్తయజ్ఞంలో తనలాంటి  వారు ఎందరు సమిధలవుతున్నారో!
లేచి వంటింటి వైపు వెళ్ళింది అర్చన.  కిచెన్ రూముకి లాక్ వేసి వుంది!
అర్థమయింది అర్చనకు.  అయినా తనకూ ఏమీ తినాలని లేదు కూడా.   కళ్ళు మూసుకుని అలా పడుకునుండి పోవాలనుంది.  కానీ.  కడుపులోని బేబీని పస్తులతో ఉంచే అధికారం ఎంత తల్లయినా తనకూ లేదు.
ముందు మెడికల్ రిపోర్ట్ తెచ్చుకుని డాకర్ని కలిస్తే ఒక పనయిపోతుంది.
డాక్టర్లు చెప్పే దాన్ని బట్టి రఘు హెల్ప్ తీసుకోవడం మంచిది.  దానికన్నా ముందు ఆ విజయవాడ పెద్ద మనిషిని కలవాలి.
ఓపిక తెచ్చుకుని ల్యాండ్ లైన్ నుంచి ఓ నెంబరుకు కాల్ చేసింది.  నాలుగయిదు సార్లు ట్రయ్ చేసిన తరువాత గాని లైనులోకి రాలేదా ఘనుడు.
అర్చన అంది.  ‘ హైదరాబాదొచ్చినప్పుడు మీరు ఒప్పుకున్న విషయాలన్నీ గుర్తున్నాయి గదా! సాయంత్రమో,  రేప్పొద్దునో నేనూ రఘుగారు కలసి వస్తాం.  స్పాట్ లో సెటిలయిపోవాలి.  రేపు నైటుకల్లా నేను వెళ్ళిపోవాలి.  ఏదన్నా ట్రిక్ ప్లే చేయాలనకుంటే నష్టపోయేది మీరే.  అన్ని అరేంజ్ చేసి వుంచాల్సిన బాధ్యత మీదే !’
‘మీరు రండి.  అంతా రడీగా వుంది.  రఘుగారిని అడిగానని చెప్పండి’ అన్నాడా పెద్దమనిషి.
అతగాడి పేరు రామలింగేశ్వరరావు.  ఆ ఏరియా ఎమ్.  ఎల్. ఏ
***
మెడికల్ రిపోర్టులు తీసుకుని డాక్టర్ రాంప్రసాద్ గారిని కలిసింది అర్చన.
‘మన అనుమానం నిజమయింది మేడమ్! మీరు పాజిటివ్ లోనే ఉన్నారు. ‘ అన్నారు డాక్టరు.
‘ ఏ స్టేజీలో ఉంది డాక్టర్?’ అని అడిగింది అర్చన ప్రాణాలు ఉగ్గబట్టుకుని.
‘ ఇన్ క్యూబేషన్ పీరియడ్ దాటి పోయిందమ్మా ! ఈ దశ సాధారణంగా రెండు నుంచి నాలుగు వారాలే ఉంటుంది.  సిమ్ప్ టమ్స్  కనిపించవు.  కనక చాలా మందికి తెలీదు.  వేరే ఏ చెకప్ కనో  వెళ్ళినప్పుడు – ఇదిగో ఇప్పుడు మీకు లాగా. .  బైటపడుతుంది.  మీ కేసులో అయితే అక్యూట్ ఇన్ఫెక్షన్ దశ కూడా దాటిపోయింది.  చివరిలోకి వచ్చేసింది.  ఆగకుండా వచ్చే జ్వరం. .  వళ్ళు నొప్పులు. .  అన్నీ ఆ లక్షణాలే.  కొంతమంది కయితే చర్మం కూడా కమిలినట్లయిపోతుంది.  ఇంకొంతమందికి గొంతు వాపు,  నోట్లో గుల్లలు. .  లాగా వస్తుంటాయి ‘
‘ నాకూ వూరికే నోరు ఎండిపోతుంది.  కాస్త ఏదన్నా టెన్షన్ లో పెద్దగా అరిస్తే వెంటనే నాలిక అంగిటికి అంటుకుపోతుంది.  ఇది వరకు ఇలాగా ఎప్పుడూ లేదు’
‘ ఇవన్నీ ఆ వ్యాధి లక్షణాలే.  ఈ వ్యాధి విచిత్రమైంది. .  దీనికి ప్రత్యేకంగా ఏ లక్షణాలూ ఉండవమ్మా! ఇమ్యునైజేషన్ సిస్టమ్ దెబ్బ తింటుంది.  వాతావరణంలో వచ్చే మార్పులకు రోగి తొందరగా అడ్డంపడతాడు.   అడ్జస్టు కాలేడు.  క్రమంగా బరువు తగ్గిపోతుంది.  ఇవన్నీ మూడోదశ. .   ‘ లేటన్సీ దశ ‘
‘ఇదెంత కాలం ఉంటుంది డాక్టర్ ?’
‘ రెండు వారాల నుంచీ ఇరవె ఏళ్ల దాకా వుండవచ్చమ్మా ! ఆరోగ్య స్థితి,   అతనికిచ్చే ట్రీట్మెంట్ ను బట్టి ఉంటుంది.  ఈ ఫైలు చూస్తూ ఉండండి.  ఇప్పుడే ఒక పేషెంట్ ను చూసివస్తాను’ అంటూ ఒక ఫైలు ఆమె ముందుకు జరిపి వెళ్ళి పోయారు డాక్టర్ రాంప్రసాద్.
అది ఆంధ్ర ప్రదేశ్ స్టేట్ ఎయిడ్స్ కంట్రోల్ సోసైటీ ప్రాజెక్టు రిపోర్టు.  డైరక్టరు ఇచ్చిన వివరాలకు సంబంధించిన పేపర్ కటింగ్స్ ఉన్నాయందులో.
ప్రపంచంలో మొదటి హెచ్చైవీ కేసు వాదాపు ముప్పయిఏళ్ల కిందట మొదలయింది.  ప్రపంచవ్యాప్తంగా ఇప్పటికి దాదాపు రెండున్నర కోట్ల మంది  చనిపోయినట్లు ఒక లెక్క.  ప్రతి వేయి మందిలో ఆరుగురు హెచ్చైవీ బాధితులే.  ప్రపంచ ఆరోగ్య సంస్థ లెక్కల ప్రకారం ఆంధ్రప్రదేశ్ లో ఇంత తవరకూ 3. 5 లక్షల మందిని హెచ్చైవీ పాజిటివ్ గా గుర్తించడం జరిగింది.  ఇందులో రెండున్నర లక్షల మంది కనీసం ఏ.  ఆర్.  టీ సెంటర్లలో పేరు నమోదు చేయించుకోనేలేదు. ‘
‘ ఈ ఏ.  ఆర్.  టీ అంటే ఏంటి డాక్టర్? ‘
‘ ఏంటీ రెట్రో ట్రీట్ మెంట్ – అదో రకం థెరపీ.  హెచ్చైవీ బాధితులకు క్రమం తప్పకుండా వైద్య సాయం అందించే బాధ్యత ఈ కేంద్రాలది ‘
‘హెచ్చైవీ కి మందు లేదని అన్నారు ఇందాక?! ‘
‘నిజమే వచ్చిన తరువాత నివారించే మందు లేదు.  కానీ,  నిదానించే యాంటీ రెట్రో వైరల్ డ్రగ్స్ కొన్ని ఉన్నాయి.  క్రమం తప్పకుండా వైద్యం  చేయించుకుంటే  జీవిత కాలాన్ని పొడగించుకునే అవకాశం ఉంది.  ‘
‘ హెచ్చైవీ రోగి ఎంత కాలం బతికే అవకాశం ఉంది?’
‘ హెచ్చైవీ తో ఎవరూ చనిపోరు.  అది ఎయిడ్స్ కిందకు మారితేనే ప్రమాదం.  ఏ ట్రీట్మెంటూ తీసుకోక పోయినా హెచ్చైవి సెయిలర్స్ గా మారడానికి పదేళ్ళు దాకా పడుతుంది.  ఎయిడ్స్ వచ్చిన తరువాత కూడా తగిన జాగ్రత్తలు తీసుకుంటే ఇంకో పదేళ్లు  ఈజీగా బతికేయచ్చు.  ఇది కేన్సర్ లాగా వెంటనే ప్రాణాలు తీసే జబ్బు కాదు.  ‘
‘నిజమే కదా డాక్టర్! సమాజం కేన్సర్ వ్యాధి పీడితుని మీద చూపించే జాలి,  సానుభాతి,  హెచ్చైవీ రోగి మీద చూపించదు. ‘
హెచ్చైవీ అనగానే అదేదో చెడు తిరుగుళ్ళ వల్ల కొని తెచ్చుకునే సుఖవ్యాధి’ గా ఊహించుకుని రోగిని చీదరించుకుంటుంది లోకం ! రోగికి రోగం బాధకు మించి  సమాజం చూపించే నిరాదరణ. .  అవమానం. .  బాధ ఎక్కువగా ఉంటుంది’ అంది అర్చన.
‘అందుకే హెచ్చైవీ బాధితులకి చికిత్స ఎంత అవసరమో కౌన్సిలింగ్ కూడా అంత అవసరం.  ఆ అవేర్ నెస్  కలిగించడానికి బదులు మన తుగ్లక్ సర్కార్లు అరకొర చర్యల తో బాధితులను  మరింత బెదరగొడుతున్నాయి. ‘ అన్నాడు ఆ మధ్యాహ్నం అనుకోకుండా ఇంటికివచ్చేసిన రఘు అర్చన మెడికల్ రిపోర్టులు చూసి చర్చించే సందర్భంలో.
‘సరే వచ్చిరాగానే ఈ అకడమిక్ చర్చలు ఎందుకు కానీ. .  ముందు నువ్వు ఫ్రెష్ అయిరా! అర్జంటుగా మనం సెటిల్ చేసుకోవాల్సిన మేటర్ మరొకటుంది’ అంది అర్చన చనువుగా.
‘ఏంటో అంత అర్జంట్ మేటర్ ? ‘
తినబోతూ రుచి అడగట మెందుకు? ముందు నువు బాత్ రూం లోకి నడూ! ‘ అంటూ బలవంతంగా లేవదీసింది రఘుని అర్చన. 
**
జనవరి 12.
జాతీయ యువజన దినోత్సవం.
ఆ సందర్భంగా టౌన్ కొత్తపేట సెంటర్లో రక్తదాన శిబిరం భారీ ఎత్తున నిర్వహిస్తున్నాడు ఎం. ఎల్. ఏ తవ్వా  రామలింగేశ్వరావు.
అతగాడు ఆ ఏరియాకి రెండోసారి ఎన్నికైన ఎమ్మల్యే.  అధికార పార్టీ సభ్యుడు.  అంతకు మించి విస్తరించబోయే మంత్రివర్గంలో అతనికి ఛాన్సు ఉందన్న వార్త ప్రచారంలో  ఉంది.
రక్తదాతలను కార్యకర్తలు భారీ ఎత్తునే సమీకరించారు.  వాళ్ల  హడావుడి మధ్య కూడా  రఘుని,  రఘుతో పాటు వచ్చిన అర్చనను గుర్తుపట్టి. .  శిబిరానికి పక్కన ఉన్న ఒక డాబా ఇంట్లోకి పిలిపించుకొన్న తరువాత పలక రించాడు రామ లింగేశ్వరావు.
‘ కాఫీ,  టీ,  చల్లగా ఏమైనా. .  ‘
‘ మర్యాదలేం వద్దు గానీ. .  మా సంగతి ఏం చేశారో ముందు చెప్పండి’ అంది అర్చన సాధ్యమైనంత చిరాగ్గా మొహం పెట్టి.
‘సార్!  ఎదో చిన్న పొరపాటై పోయింది.  పెద్దమనసుతో మీరు క్షమించాలి’ అన్నాడు ఎం.  ఎల్.  ఏ.
‘ఎంత ఈజీగా అన్నావయ్యా క్షమించమని! మీ నిర్వాకం మూలకంగా ఒక ప్రాణం కాదు. .  రెండు ప్రాణాలు. .  రిస్కులో పడ్డాయి.   ఈ మేడమ్ కిప్పుడు ఫిఫ్త్ మంత్.  ఈ విషయం బైటకు పొక్కితే  ఒక ప్రభుత్వోద్యోగం చేసుకునే మహిళకు ఎంత అవమానం? అమె తన భర్తకి,  ఇంట్లో వాళ్ళకి ఏమని సమాధానం చెప్పుకోవాలి? ఏదో స్వచ్ఛంద సేవాశిబిరం నిర్వహిస్తున్నారు గదా అని ఇలాంటి మంచివాళ్ళు రక్తదానం చేయాలని ముందుకు వస్తే,  నిర్లక్ష్యంగా వ్యవహరించి భయంకరమైన జబ్బులు  అంటగడతారా?! ముందు ముందు ఎవరైనా రక్త దానాలు చేయడానికి ఎందుకు ముందుకొస్తారు?’ రెచ్చిపోతున్న రఘును చూసి బిక్క చచ్చిపోయాడు ఎమ్మెల్యే.
‘ఎప్పుడూ ఇలా అవలేదు సార్. .  ఏదో ఆ సారి. . ‘
‘ వాడి పారేయాల్సిన సూదుల్ని మళ్ళీ వాడానంటావ్? బ్లడ్ బాంకులో స్టోర్ చేసిన పేకెట్లను కూడా రీ యూజ్ చేస్తున్నారుటగా ? సేంపిల్సును కోల్డ్ స్టోరేజీలో సక్రమంగా పెట్టడం లేదని. .  బ్లడ్  టెస్టులు చేయకుండానే రక్తం తీసుకుంటున్నారని రిపోర్టులు గుప్పుమంటున్నాయి.  అసల ఎమ్.  బి.  బి ఎస్ డాక్టర్లు కేంపుల్లో ఉండటంలేదని. .  డిసీజ్ ఫ్రీ కాని బ్లడ్ ని సైంటిఫిక్ పద్ధతులో వెంటనే డిస్ట్రాయ్ చెయ్యాలని రూలన్నా పాడు కాసుల కోసం కక్కుర్తి పడి రీ – సైక్లింగ్ చేయిస్తున్నారని  రిపోర్ట్చు ఇచ్చిందిగా గవర్నమెంట్ అప్పాయింట్ చేసిన కమిటీ! ‘
‘ సార్ ! మీరు మానవ హక్కుల కమిటి మెంబర్.  మీకన్నీ తెలుసు.  జరిగింది కరెక్టేనని నేనూ అనటం లేదు.  తప్పుల్ని సరిచేసుకోవడానికి సిద్ధపడి మిమ్మల్ని రమ్మన్నాను.  మేడమ్ మూడునాలగు సార్లు ఫోన్ చేసి మాట్లాడారు.  మీకు కావాల్సింది ఇవ్వడానికి నేను రడీగా ఉన్నాను. ‘
‘ ఆ రోజు మీ బ్లడ్ డోనర్స్ కేంపులో బ్లడ్ ఇచ్చిన వాళ్ల లిస్ట్,  వాళ్లను కలక్ట్ చేసుకొచ్చిన వాళ్ల వివరాలు,  రక్తం సేకరించిన డాక్టర్ల పేర్లు. .  డీటెయిల్డుగా  కావాలి’ అన్నాడు రఘు.
‘రఘుగారూ! అవన్నీ అమ్మ గారికి ముందే ఇప్పించాను.  మా హైదరబాద్ బ్రాంచికి కూడా డోనర్సును సేకరించి తెచ్చిన బ్రోకర్స్ వివరాలు తెప్పించి ఇచ్చాను.  నరసింహరాజని. .  మా మనిషినే ఒకడిని నేనే బుక్ చేయించి. .  బొక్కలో పెట్టించాను.  ఆ వివరాలన్నీ ఇవాళ్టి  పేపర్లో కూడావచ్చాయి.  చూడండమ్మా ! ‘ అంటూ రామలింగేశ్వరరావు శేషు అలియాస్ సింహరాజు న్యూస్ ఉన్న పేపర్ అర్చన చేతికందించాడు.
అర్చన అది చదివి కొంత తృప్తిగా నిట్టూర్చింది.
‘సరే.  మరి మా మరిది రమణమూర్తి పోస్టింగ్ సంగతి ఏం చేశారు?’ అని అడిగింది పేపర్ పక్కన పెట్టి.
రామలింగేశ్వరావు పి.  ఏ ని పిలిచి ఏదో చెప్పాడు.
ఐదునిమషాల్లో పోస్టింగ్ ఆర్డర్స్ వచ్చాయి.  అన్నీ ముందే సిద్ధం చేసి ఉంచాడన్నమాట! ఎంతైనా రాజకీయ నాయకుడు.  పేరు బద్నామయితే కాబినెట్ పదవికి ముప్పొస్తుందని తెలీనంత అమాయకంగా ఉండడు.
ఏమయితే. .  ఏం ! బియస్సీ కూడా పూర్తిచేయని రమణమూర్తి దగ్గరకు స్టేట్ గవర్న మెంట్ స్పోర్ట్స్ అథారిటీలో నెలకు పాతిక వేల జీతంతో స్టోర్ రికార్డ్ కీపర్  జాబు క్షణాల్లో నడుచుకొచ్చింది ! అంతకుముందు ఎన్నేళ్లనుండీ తలకిందుల తపస్సు చేసినా ఏ ఉద్యోగం రాలేదు ! అత్తయ్యకు ఈ సంగతి తెలిస్తే ఎంత సంతోషిస్తుందో!.
పేపర్సన్నీ తీసుకొని థేంక్స్ అయినా చెప్ప కుండా లేచారు అర్చనా,  రఘు.
దారిలో కారులో అంది అర్చన ‘ థేంక్స్ రా రఘూ! దీని కోసమే నేను రెండు రోజుల్ముంచి టెన్షన్ పడుతూన్నది.  నీ కోసం ఎదురు చూసింది.  నువ్వు నాకు చేయాల్సిన హెల్ప్ ఇంకోటుంది మిత్రమా! ‘
‘ అలాంటి బ్లడ్ బ్యాంకుల మీద కోర్టులో కేసు వేయాలి. .  అంతేగదా. .  రాక్షసీ ! యువరార్డర్ మేడమ్ గారూ ! ‘ అన్నాడు రఘు నాటక ఫక్కీలో.
‘ముందా చేతి క్కట్టుకున్న దొంగ కట్టు తీసి పారేయ్ తల్లీ ! చూడలేక ఛస్తున్నాను’ అన్నాడు ఒక కాఫీ బార్ ముందు కారాపి. 
***
 
 

 
స్వాగతం సుస్వాగతం..
మరి కొద్దిరోజుల్లో తెలుగువారి కొత్త సంవత్సరానికి కూడా స్వాగతం పలుకుదాం.
చైత్ర మాసం శుక్లపక్షం పాడ్యమి రోజున ఆ విధాత ఈ జగత్తును సృష్టించాడని నమ్ముతారు. సోమకుడు వేదాలను తస్కరించిన కారణంగా మత్సావతారం ధరించిన విష్ణువు అతడిని సంహరించి వాటిని తిరిగి బ్రహ్మదేవుడికి అప్పగించిన సందర్భంగా ‘ఉగాది’ ఆచరణలోకి వచ్చిందని పురాణప్రతీతి.  చైత్ర శుద్ధ పాడ్యమి రోజున సూర్యోదయ వేళలో బ్రహ్మ దేవుడు సృష్టిని సృష్టించాడని అంటారు. అంటే కాలగణాన్ని గ్రహ, నక్షత్ర, రుతు, మాస వర్ష, వర్షాధికులను బ్రహ్మదేవుడు ఆ రోజు వర్తింపజేస్తాడని నమ్మకం. అంతేకాకుండా వసంత రుతువు కూడా ఈ రోజు నుంచే ప్రారంభమవుతుంది. అందుకే నూతన జీవితానికి నాందిగా ఉగాది పండుగను జరుపుకుంటారు.
షడ్రచుల సమ్మేళనంగా చేసే ఉగాది పచ్చడి జీవితంలో జరిగే వివిధ అనుభవాలను సూచిస్తుంది. జీవితంలో అన్ని భావనలను చెప్పే భావం ఇందులో ఇమిడి ఉంది. పచ్చడి ఒక్కొక్క పదార్థం ఒక్కో భావానికి, అనుభవానికి ప్రతీక.
 
ఈ మధ్య కాలంలో ఎందరో ప్రముఖులను కోల్పోయాము.  బాధగా ఉన్నా కాలం ఎవరికోసమో ఆగదు కదా.. నిరాశా, నిస్పృహలమధ్య కొత్త సంవత్సరంలో అంతా బాగుండాలనే  ఆశ అందరికీ కలుగుతుంది. ఈ కొత్తసంవత్సరం మీ అందరికీ శుభం కలగాలని మనస్పూర్తిగా కోరుకుంటున్నాము.
ఈ మాసపు మాలిక పత్రికలో ఎన్నో కథలు ఉన్నాయి.. అంతేకాదు వ్యాసాలు, కార్టూన్లు, కవితలు, సమీక్షలు కూడా మీ కోసం వచ్చాయి…
మీ రచనలు పంపవలసిన చిరునామా:  maalikapatrika@gmail.com
 
మార్చి నెల విశేషాలు ఇవే:
1. చిన్న వయసు – పెద్ద ఆలోచన
2.పిల్లలు నేర్పిన పాఠాలు
3. పరివర్తన
4. అతులిత బలధామం
5. కాన్ఫిడెన్స్
6. వారాల అబ్బాయి
7. జీవనవేదం – 7
9. గోపమ్మ కథ – 6
10. అమ్మమ్మ – 44
11. లోపలి ఖాళీ – భరిణె
12. కంకణాలు – జొన్నరొట్టెలు
13. ఉనికి
14. ప్లీజ్ మైండ్ యువర్ బిజినెస్
15. అలసిపోతున్న ఆనందం
16. సుందరము – సుమధురము – వ్రేపల్లియ ఎద జల్లున
17. బాలమాలిక కథ – అడవిలో ఉగాది
18. సృజనాత్మక చిత్ర కవిత్వమే నేరెళ్ల సృజనోదయం
19. విరించినై విరచించితిని – మంజుల ఘట్టమనేని
21. మహిళలు – మారని గతులు
22. శిశిరం
23. దైవేచ్చ
24. ఆత్మీయత
25. ఆల్లెం గుండు
రచన: సి. హెచ్. ప్రతాప్
నారాయణపురంలో రామయ్య అనే రైతు నివసిస్తుండేవాడు. తనకు వున్న ఎకరం పొలంలో వ్యవసాయం చేసుకుంటూ,  దానిపై వచ్చిన రాబడితో తన కుటుంబాన్ని పోషించుకుంటూ ఎంతో సంతృప్తితో జీవిస్తుండేవాడు.  రామయ్యకు దైవ భక్తి ఎక్కువ.  తన జీవితంలో ఏం జరిగినా అది భగవంతుని ప్రసాదమేనని భావిస్తుండేవాడు.  ఒకరోజు ఇంటిల్లిపాదీ పక్క ఊళ్ళొ జరుగుతున్న అమ్మవారి జాతరకు వెళ్ళారు.  అక్కడ ఎవరూ లేని సమయంలో కొందరు దొంగలు అతని ఇంట్లో వున్న పాడి ఆవును తోలుకొని వెళ్ళిపోయారు.
జాతర నుండి తిరిగి వచ్చాక జరిగిన సంగతి తెలుసుకొని రామయ్య కుటుంబం ఎంతో బాధపడ్డారు.  సమృద్ధిగా పాలిచ్చే ఆవును దొంగలించుకుపోవడం నిజంగా నీ దురదృష్టం అని ఇరుగుపొరుగు వారు రామయ్యతో అన్నారు.  అయితే రామయ్య మాత్రం” అదృష్టం ఏమిటి,  దురదృష్టం ఏమిటి ? అంతా దైవేచ్చ ప్రకారమే జరుగుతుంది. ” అని వాళ్ళతో అంటే వాళ్ళంతా రామయ్యను ఒక పిచ్చివాడిగా జమ కట్టారు.
కొద్ది రోజులకు ఆ ఆవు ఇంకొక ఆవుతో కలిసి తిరిగి వచ్చింది.  అసలు జరిగిందేమిటంటే దొంగలు ఆ ఆవును పక్క ఊరిలో ఒక రైతుకు అమ్మేసారు.  ఆ రైతు కొడుకు ఆవులను మేపడానికి పచ్చిక బయళ్ళ ప్రాంతానికి తీసుకువెళ్ళగా ఆ ఆవు ఇంకొక ఆవుతో కలిసి తప్పించుకొని తిరిగి తన అసలు యజమాని వద్దకు తిరిగి వచ్చేసింది.
ఇప్పుడు రామయ్య వద్ద రెండు ఆవులను చూసి ఇరుగుపొరుగు రామయ్య అదృష్టానికి పొగిడారు.  అయితే రామయ్య మాత్రం “అదృష్టం ఏమిటి,  దురదృష్టం ఏమిటి ? అంతా దైవేచ్చ ప్రకారమే జరుగుతుంది. ” అని వాళ్ళతో అన్నాడు.  ఇదేం తీరురా బాబు విచిత్రంగా వుందని ఇరుగుపొరుగు రామయ్య వైపు విచిత్రంగా చూసి వెళ్ళిపోయారు.
కొన్నాళ తర్వాత ఆవులను మేపడానికి తీసుకు వెళ్తుంటే రామయ్య కొడుకు కింద పడి ఎడమకాలు విరగొట్టుకున్నాడు.  ఎముక విరగడంతో గ్రామ వైద్యుడు ఆ కాలుకి కట్టు కట్టి కనీసం మూడు నెలల పాటు మంచం దిగవద్దని సలహా ఇచ్చాడు.
ఆడుతూ పాడుతూ సరదాగా తిరిగే కుర్రాడికి ఎంత కష్టం వచ్చింది.  అంతా నీ దురదృష్టం అని ఇరుగుపొరుగు అన్నారు.  అయితే రామయ్య మాత్రం ఎప్పటి లాగే “అదృష్టం ఏమిటి,  దురదృష్టం ఏమిటి ? అంతా దైవేచ్చ ప్రకారమే జరుగుతుంది. ” అని వాళ్ళతో అన్నాడు.  ఆతని మాటలు విన్న ఇరుగుపొరుగు రామయ్యకు మతి భ్రమించిందనుకున్నారు.
ఒక పక్షం రోజుల తర్వాత ఆ దేశపు రాజు తన సైన్యంలో భర్తీ కోసం దేశం నలుమూలల వున్న యువకులను బలవంతంగా తీసుకురమ్మని ఆదేశాలు జారీ చేసాడు.  సైనికులు ఊరూరు తిరిగి యువకులను సమీకరించి బలవంతంగా రాజధానికి తీసుకుపోతున్నారు.
నారాయణపురానికి కూడా సైనికులు వచ్చి ఊళ్ళో వున్న యువకులందరినీ తీసుకుపోసాగారు.  కాలు విరిగి మంచంపై పడి వున్న రామయ్య కొడుకును చూసి వీడు ఇప్పుడు సైన్యానికి పనికిరాడని వదిలేసి వెళ్ళిపోయారు.
తిరిగి ఇరుగుపొరుగు రామయ్య అదృష్టాన్ని పొగిడారు.  రామయ్య మాత్రం యధాప్రకారంగా అంతా దైవేచ్చ అన్నాడు.  అప్పుడు అతని అంతరంగాన్ని అర్ధమయ్యేలా చెప్పమని ఇరుగు పొరుగు రామయ్యను అడిగారు.
జీవితంలో జరిగే కొన్ని సంఘటనలు మనకు నచ్చితే మంచి జరిగిందని,  మనకు అనుకూలంగా లేకపోతే చెడు జరిగిందని అనుకుంటూ దానిని మనకు అదృష్టం ,  దురదృష్టం కింద ఆపాదించుకుంటాము.  అదృష్టం,  దురదృష్టం అన్న మాటలను తరచూ వాడేస్తూ ఉంటాం.  కానీ ఇంత చిన్న జీవితంలో ఏది అదృష్టమో,  ఏది కాదో ఎలా చెప్పగలం.  అందుకే మన పని మనం చేసుకుపోవడం,  దాని ఫలితం తలకిందులైనప్పుడు కుంగిపోకుండా సాగిపోవడం విచక్షణ ఉన్న మనిషి లక్షణం.  శివాజ్ఞ లేనిదే చీమైనా కుట్టదంటారు.  జీవితంలో ఏం జరిగినా అది ఆ దేవుని సంకల్పం బట్టే జరిగిందన్న విషయం మనం బలంగా గుర్తుంచుకోవాలి.  అప్పుడు ఈ అదృష్తం,  దురదృష్టం అనే భావనలు మనల్ని ఏమీ చెయ్యలేవు ” అని వివరించి చెప్పాడు రామయ్య.  
*****
రచన: రాజ్యలక్ష్మి బి
కూలీనాలీ చేసుకునేవారి రోజువారీ పనులకు అడ్డుగా వారం రోజులనించి కుంభవృష్టి. రెక్కాడితే కానీ డొక్కాడని బ్రతుకుల్లో ఆకలి బాధ వర్ణనాతీతం.  ఆకలితో అలమటిస్తూ కుక్కిమంచం మీద రొచ్చుకంపులో సగం చిరిగిన గోనెసంచిలో కాళ్లు ముడుచుకుని పడుకున్న రంగమ్మ కుంభవృష్టిని చూస్తూ తమ చితికిన బ్రతుకులను తల్చుకుని కుమిలిపోతున్నది. బయట వర్షం, గుడిసెలోపల చిమ్మచీకటి, వూరిబయట వాడలోని గుడిసెలు. ఆ మట్టినేలంతా తడిసిముద్దయింది. కోడలు నీలమ్మ ఆ తడినేలలోనే ఒదిగిఒదిగి ముడుచుకుని చెక్కపీట మీద కూర్చుని మట్టినేల మీద పడుతున్న వాన చుక్కల్ని చూస్తున్నది. చీకటి పడిపోయింది. దూరంగా పిడుగు పడ్డట్టు పెద్ద శబ్దం. మెరుపులు గుడిసెలోకి తొంగిచూసి మాయం అయ్యాయి. వాననీళ్లు బాగా కారుతున్న స్థలాల్లో, సత్తుగెన్నెలు, చిన్న బకెట్లు పెట్టింది నీలమ్మ. గుడిసె మునిగి పోతుందేమో అన్నంత భయంకరంగా వర్షం కురుస్తున్నది. ఈదురుగాలికి సగం చెక్కవిరిగిన గుడిసె తలుపు రెక్క అటూయిటూ కొట్టుకుంటూ యింకాస్త వానజల్లు ముఖాలకు  మంచులాగా కొడ్తున్నది. అవి నీలమ్మకు గతం.  చెంప దెబ్బల్లాగా అనిపిస్తున్నాయి.
నీలమ్మ పెళ్లి మేనరికం బావ చిన్నయ్యతో జరిగింది. మేనత్త రంగమ్మకు ఒక్కడే కొడుకు. అన్నకు కూడా నీలమ్మ ఒక్కతే ఆడపిల్ల. చిన్నయ్యకు పదేళ్ల వయసులో తండ్రి పోయాడు. అప్పటినించి రంగమ్మ అన్న ప్రక్కనే చిన్న గుడిసెవేసుకుని చిన్నయ్యను పెంచుకుంది. రెండు కుటుంబాలూ రెక్కాడితే కానీ డొక్కాడని బ్రతుకులే. చిన్నయ్య కూడా కూలీనాలీ పనులు చేసుకుంటూ. అప్పుడప్పుడు రిక్షా తోలుతూ.  అమ్మకు అండగా వుండేవాడు. నీలమ్మ పన్నెండేళ్లు వున్నప్పుడు పదిహేడేళ్ల చిన్నయ్యతో పెళ్లయ్యింది. మేనత్త అంటే మహాయిష్టం. అలాగే రంగమ్మ కూడా కూతురిలాగా చూసుకునేది. నాలుగేళ్ల కాపురం హాయిగా వున్నంతలో సుఖంగా సాగింది. ఒక వర్షాకాలంలో భీకర తుఫానులో పొలం పనులనించి వస్తున్న చిన్నయ్య చెట్టుకూలి అక్కడికక్కడే చనిపోయాడు. నీలమ్మ తల్లితండ్రులు ఆ తుఫానులోనే  విపరీత జ్వరంతో చనిపోయారు. ఇప్పుడు ఆ అత్తాకోడళ్ళే ఒకరికొకరు. నీలమ్మ కూలిపనులు చేసుకుంటూ అప్పుడప్పుడు రిక్షా లాగుతూ గడుపుతున్నది. రంగమ్మ ఆరోగ్యం బాగా దెబ్బతిన్నది. నీలమ్మే అన్నింటికీ ఆధారం.
“నీలి, గుడిసె మునిగిపోతే యెట్టాగే “అంటూ భయం భయంగా చూరు చూస్తున్నది రంగమ్మ.
“అత్తా వాన తగ్గుమొగం పడ్తుందిలే, ఏం బయపడకు, కూచో గంజి కాస్తాను” అంటూ.  అత్తకు.  ధైర్యం చెప్పింది నీలమ్మ
“నీలమ్మా ఆకలవుతోందే, యీ పూట తినడానికేముందే “అంటూ ఆకలి కళ్లతో కోడల్ని చూసింది రంగమ్మ. ఆ చూపులకు నీలమ్మ గుండె కరిగింది. తనను ప్రేమగా చూసుకుని గోరుముద్దలు పెట్టిన అత్త, యిప్పుడు గుంటలు పడ్డ కళ్లు, యెండి పోయిన చెంపలు. ముడుచుకుపోయిన పొట్ట,, చిరిగిన చీర !! అత్తను చూస్తుంటే కన్నీళ్లాగలేదు నీలమ్మకు..
“అత్తా యీ పూటకు నూకలఙావుంది వుల్లికారం వుంది, రేపటికి వాన తగ్గుతుంది. రిక్షా లాగితే నాలుగు డబ్బులొత్తయిలే “అంటూ అత్తను చూసింది నీలమ్మ.
“అంతా ఆ దేవుని మాయ, మనం చూస్తా వుండాలి “అన్నది రంగమ్మ.
నీలమ్మ కిరసనాయిలు బుడ్డి తీసి వొత్తి పైకి లాగింది. బుడ్డి.  అటూయిటూ వూపింది. బుడ్డిలో కిరసనాయిలు లేదు. మూలున్న సీసా తీసి అడుగున వున్న కాస్త కిరసనాయిలు బుడ్డిలో పోసి రెండే రెండు అగ్గిపుల్లలున్న అగ్గిపెట్టెతో జాగ్రత్తగా దీపం వెలిగించి చురుకు వేళ్లాడేసింది. ఆ గుడ్డి వెలుతురే గుడిసెంతా పరుచుకుంది. నీలమ్మ చేతులు కడుక్కుని ఆ గుడ్డి వెలుగులో వుట్టి మీది జావ గిన్నె క్రిందికి దించింది. రెండు డొక్కు సత్తుగిన్నెల్లో పోసింది. ఉల్లికారం రెండు గిన్నెల్లో కాస్త కాస్త వేసింది. అత్త చేతికి ఒక గిన్నె యిచ్చి, తను ఒక గిన్నె పట్టుకుని అత్త మంచం మీద మూలగా సర్దుకు కూర్చుంది. ఉట్టిమీద వున్న కుండ దించి రెండు ప్లాస్టిక్ గ్లాసుల్లో నీళ్లునింపి మంచం ప్రక్కన పెట్టింది. రంగమ్మ ఆవురావురుమంటూ తినడం చూసి బాధపడింది నీలమ్మ.
“అత్తా యింకొంచెం జావ పొయ్యనా “అడిగింది నీలమ్మ.
రంగమ్మ కోడలి సత్తుబొచ్చెలోకి తొంగిచూసి “నాకు చాలు నువ్వేసుకో “అంది రంగమ్మ గిన్నెలో చెయ్యి కడుక్కుని చిరిగిన కొంగుతో మూతి తుడుచుకుని గోనెసంచి కప్పుకుని పడుకుంది. నీలమ్మ తింటూ తింటూ యేదో గుర్తుకొచ్చినట్టయ్యి లేచి గుడిసె రెక్క దగ్గరకొచ్చి బయటకు తొంగి చూస్తూ “రావుడూ”అని పిలిచింది. తోకాడించుకుంటూ మూలెక్కడో పడుకున్న రావుడు వచ్చింది. మిగిలిన కాస్త జావ బండరాయి మీద పోసింది. తినడం అయ్యాక నీలమ్మ ప్రేమగా దాన్ని నిమిరింది. అది తోకాడించుకుంటూ వెళ్లింది. నీలమ్మ యింకో కుక్కిమంచం నడుం వాల్చింది కానీ నిద్రపట్టలేదు. తెల్లారితే తిండిగింజ లెట్టా ఆలోచిస్తూ పడుకుంది.
తెల్లారింది వాన తగ్గుమొగం పట్టింది. కానీ చేలల్లో పనుండదు.  నీలమ్మ నిద్రలేచి ముఖం కడుక్కుని మిగిలిన కాసిని నూకలు వుడికించి జావ కాచింది. అత్తకు చెప్పింది. వున్నంతలో మంచి చీరె కట్టుకుని గుడిసె రెక్కలు దగ్గరగా వేసి బయటకొచ్చిది. వాన తగ్గింది కానీ నేలంతా చితచితగా వుంది. జనం సందడి లేదు. రిక్షా సోమయ్య దగ్గర రిక్షా అద్దెకు తీసుకుని అంగడివీధిలోకి వెళ్లింది.  అదృష్టం బాగుండి మధ్యాహ్నం దాకా బాగానే గిట్టుబాటయ్యింది.  యాభయి రూపాయలు వచ్చాయి. నీలమ్మ కళ్లల్లో ఆనందం. అత్తకు మంచి చీరె కొనాలి, అరటిపళ్లు కొనాలి, యెన్నో యెన్నో ఆలోచనలు.  నీలమ్మ దోవలో నూకలు, అరటిపళ్ళు, రెండు కూరలు, నూనె కొనుక్కుని రిక్షా బాడుగ యిచ్చేసి గుడిసెకు వచ్చింది. రంగమ్మ జావ అందుకోబోతు అంతా ఒలకబోసుకున్నట్టుంది పైగా మంచం మీదినించి క్రిందపడి మూలుగు తున్నది. నీలమ్మ గుండె గుభేలుమంది. ”అత్తా అత్తా” అంటూ తన కొంగుతో మొహం తుడిచి గబా గబా కాసిని నీళ్లు పట్టింది. రంగమ్మ కళ్లు తెరిచి నేలమీద పడ్డ జావ చూపిస్తూ కన్నీళ్లు పెట్టుకుంది పైగా నీలమ్మకు దణ్డం పెట్టింది. నీలమ్మ అత్తను అక్కున చేర్చుకుని “అత్తా నీకేం భయం లేదు.  ఐదు నిమిషాల్లో నీకు  వేడి వేడి బువ్వపెడతాను ముందు అరటి పండు తిను” అంటూ నీలమ్మ అత్త ముఖం తుడిచి చీరె మార్చి మంచం మీద కుర్చోపెట్టింది.
“నీలమ్మా నా బిడ్డవేనే నువ్వు “అంటూ నీలమ్మను దగ్గరగా తీసుకుంది.
సిరిసంపదలెన్నున్నా ఆప్యాయత ప్రేమ లేనినాడు  బంధాలకు విలువే లేదు. అనుబంధం ఆత్మీయత వున్న చోట  భగవంతుడే దోవ చూపిస్తాడు. 
