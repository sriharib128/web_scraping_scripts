రచన – డా. అర్చన ఆచార్య 
కన్నీరు ఇంకింది, మనసు మోడు వారింది
నవ్వులో నిర్వేదం, నిండుగా నిండింది
పుట్టింట రాణినైతి
మెట్టింట జాణనైతి
దృష్టికొక కోణమైతి
విలువలేని వీణనైతి
తింటివా అని అడిగేవారు లేక
మిన్నకుంటివా అని ఓదార్చేవారు రాక
మాటల అస్త్రాలు.. నిందల శస్త్రాలు
అహాల మొహాలు.. అధికారాల దాహాలు
మనసు పొరల తొక్కిపెట్టి
పంటి కింద నొక్కిపెట్టి
బాధనంత దాచిపెట్టి
మోమున చిరునవ్వు చుట్టి
చేపట్టిన తన తోడుకు అమృతమందించాలని
అలవోకగా హాలాహలం గ్రోలిన ఓ ముదితనైతి
ఆ రేడే ఏమార్చగ
నే మోడై భువినోర్చగ
మదిని మధుర గవాక్షముగ
మార్చిన మంజుల గీతిగ
క్షణమొక యుగముగ గడపగ
కణమొక రణముగ మార్చగ
అదాటున వీచెనొక మీరసమీరం
అది మనసున నింపెను పెనుగాలి దుమారం
రచన:  అనుపమ పిల్లారిశెట్టి 
గోడ వెనక గోడ
మధ్యలో ఇరికిన పిల్లవాడు.
అది వాడి ప్రయత్నం
కాంతిచిత్రంలో పడకూడదని…
ఛాయాగ్రహుడి చిన్న అభ్యర్థన
‘బయటికి రా రమ్మని’
వాడి సిగ్గూ, బిడియం రానివ్వలేదు…
సరికదా మరింత బిగుసుకున్నాడు.
వాడి అమాయకత్వం ప్రపంచం చూడాలి,
ఆ పెద్ద – పెద్ద కళ్ళు..కళ్ళల్లో కుతూహలం..
ఇంతలో…ఓ కన్నుతో తొంగి చూపు..
అంతే! క్లిక్కుమన్నది కెమెరా…
తెచ్చింది చిరునవ్వు చాయాగ్రహుని పెదవులపై
‘.వాడు తప్పక తొంగి చూస్తాడు ‘
అన్న అతని ఆత్మ విశ్వాసంతో.
ఇప్పుడా పిల్లవాడి కళ్ళల్లో కుతూహలం
అతను ఎందుకు నవ్వాడో ..అని..
కళ్ళతో ప్రశ్నిస్తుంటే
చాయాగ్రహుడు జేబులోంచి తీసి,
పూర్తిగా బయటకు వచ్చిన వాడి
చేతిలో పెట్టిన చాకొలేట్…
చిరునవ్వుతో విచ్చుకున్నాయి
పెదవులు పిల్లవాడివి.
రచన: చంద్ర శేఖర్. కె
స్వప్నం ఒక పూల బాట ఐతే
జీవితం ఒక ముళ్ల బాట
మనకు నచ్చినది స్వప్నం
జీవితం ఇచ్చినది వాస్తవం
స్వప్నం ఒక స్వర్గం
వాస్తవం ఒక నరకం
స్వప్నంలో  నాతో
ముచ్చటించిన ఒక తార
వాస్తవంలో తళుక్కున
ఒక మెరుపులా మెరిసింది
నేటి స్వప్నం నిజం
అవుతుందో లేదో
తెలియదు కానీ
రేపటి స్వప్నం
అవుతుందని
మాత్రం తెలుసు
వాస్తవానికి భిన్నంగా
కనిపించేదే స్వప్నం అని
నా మనసు నాకు ఎప్పుడూ
చెపుతూ ఉన్నా, నా మనసు
స్వప్నాన్నే కోరుకుంటుంది
ఎందుకంటే ఆ క్షణమైనా
ఆనందాన్ని పొందగలను అని
నిజ జీవితంలో ఎప్పుడు
ఎంత వేడినా కనిపించని
నా దేవుడు, ఖచ్చితంగా
ఎదో ఒక సందర్భంలో
నా స్వప్నంలో  మాత్రం
దర్శనం ఇస్తాడు
ప్రేమించినపుడు పరాకాష్ట
స్వప్నంలో కనపడింది
వాస్తవంలో ఎన్నో కష్టాలు
 పెట్టింది
నీకు నేనేంటో పూర్తిగా
తెలియాలి అంటే
ఒక్కసారి నా స్వప్నంలోకి
ఒచ్చి నన్ను చూడు
ఎందుకంటే నా వాస్తవం
నీకు అబద్దం అనిపించినా
నా స్వప్నం ఎప్పుడూ
మోసం చెయ్యదు
మదిలో పుట్టిన ఆశ అనే స్వప్నం
నిశీధిలో నన్ను ఒంటరిని చేసింది
నన్ను నిన్ను  చేరమని
 నా స్వప్నం పదే పదే
నాకు గుర్తు చేస్తుంది
కానీ నా వాస్తవం అది నీకు
తెలియచేయలేక
నలిగిపోతుంటే
అయినా సరే వదలకు
దరి చేరు చేరు అని
మరల మరలా నా స్వప్నం
నిను చూసుకోమని
హెచ్చరిస్తూనే ఉంది
నా స్వప్నం నిజం
ఆయే వరకు
ఎన్ని యుగాలైనా
నీకోసమే వేచి ఉంటాను
అని నా స్వప్నం మీద
నిజం అనే ప్రమాణం
 చేస్తున్నాను
రచన : డా|| బాలాజీ దీక్షితులు పి.వి 
నీ వేట మెుదలయింది
అని నాకు నిజంగా తెలీదు
ఊహలకందని విపత్తులు
ఊసులకందని గమ్మత్తులు
తెలుసుకోలేక పోయా
ఇంకా భవిష్యత్తు అంటే
జ్యోతిష్యమో
గ్రహాల గమనమో
గ్రంధాల సారమో
కాదు అని గుర్తించలేకపోయా
విజయాలకోసం
గుడికి ప్రదక్షిణలు
దేవుడికి దక్షిణలు
పూజలు – ఉత్సవాలు
దండాలు అని భ్రమపడి పోయా
కానీ
ఈర్ష్య -అసూయలు
ద్వేషాలు -విద్వేషాలు
ఉన్నచోటే నేనుంటా
అంటుంది … వినాశనం 
మనిషీ నీకు నీవే కారణం
అని తెలుసుకోమంటుంది
కాలం- ప్రకృతి
రచన: – కంచరాన భుజంగరావు,
పసిపాప
పాల నవ్వుల వెలుగులో
మురిసిపోయే మనసుకి
ముత్యమంత మురిపెం!
మత్తడి
పాలకంకుల గలంగళల సవ్వడిలో
ప్రజ్వరిల్లే తేజానికి
మొలక చురుకు!
లేత కొబ్బరి
పమిడి ఊటల తరళ స్వచ్ఛతలో
హరిత చమత్కారానికి
మచ్చుతునకల తూనిక!
పెదవి దొర్లే మాట
చిరుగాలి పలకరింపులో
పృథివి దాటే తీరుకి తార్కాణం
శబ్ద శరాల త్వరణం!
చూపుల ఉషస్సు
చెక్కిలి చాటు అరుణిమలో
ప్రతి ప్రాణబంధానికి
దివ్య దర్శనం!
నరునికి
అవ్యాజ
అనురాగ చెలిమి రూపంలో
అలరారు సుమమా
అపురూప శమమా
ప్రకృతి బంధమా
పచ్చని ప్రబంధమా
ప్రణామం! ప్రణామం!ప్రణామం!
సమీక్ష: యడవల్లి శైలజ ( ప్రేమ్)

మనకు తెలియని విషయాన్ని నాకు తెలియదని నిర్భయంగా ఒప్పుకోవాలి అప్పుడే కదా మన వ్యక్తిత్వం ఏంటో మనం ఎంతవరకు నిజాయితీగా నిలబడగలం అని మన గురించి మనకు తెలిసేది.
” గల్పికలు ” అనే పదం నేను వినడం మొదటిసారి.
సాహిత్య ప్రక్రియల్లో కవితలు, కథలు, వ్యాసాలు, సమీక్ష, విమర్శ, పద్యాలు, నానీలు, తేనీయలు, చిమ్నీలు, చురకలు, మధురిమలు, నవల, పాటలు ఇవన్నీ నేను విని ఉన్నాను. కొన్ని ప్రక్రియలు రాసి ఉన్నాను.
‘గల్పికా తరువు’  దీనిలో 104 ఒక పేజీ గల్పికలు ఉన్నాయి. దీనిని చదివిన తర్వాత గల్పికల రూపం
‘సూక్ష్మంలో మోక్షంలా’   చెప్పదలుచుకున్న విషయాన్ని పరోక్షంగా ఒక సంఘటన తీసుకుని వ్యంగ్యరచన చేయడమని, సంక్షిప్తత పాటించడం గల్పికల లక్షణాలు అని తెలుసుకున్నాను “.
గల్పికా కథలు ఒక్కొక్కటి ఒక్కో రకమైన ప్రత్యేకత కలిగి వుండడమే కాకుండ సమాజంలోని అసమానతలు,రుగ్మతలను ఎత్తి చూపించాయి”.
మనదేశం పారిశ్రామికంగా, రాజకీయంగా ఇంకా వివిధరంగాల్లో అభివృద్ది చెందినప్పటికీ, చెందుతున్నప్పటికీ ఇంకా కొన్ని విషయాల్లో వెనకబడే ఉందని ఖచ్చితంగా చెప్పవచ్చు . ఈ గల్పికలు చదివిన తర్వాత.
‘ అడ్డుగోడ కథ ‘ చదువుతుంటే దాహంతో మంచినీళ్ళు అడిగి అవమానం ఎదుర్కొన్న మన రాజ్యాంగ నిర్మాత అంబేద్కర్ గుర్తుకురాకపోరు. కులమనే జాడ్యం ఎంత క్రూరమైనదో, దారుణంగా ఈ సమాజాన్ని ఇంకా ఎంత వెనక్కి లాగుతుందో ! ఆడపిల్లని అమ్మగా,  సోదరిగా చూసే సమాజం’చూసే రోజులు కనబడుతున్నాయి ప్రస్తుతం ఇప్పుడు
జరుగుతున్న సంఘటనలను చూస్తుంటే ఎన్ని రకాల చట్టాలు వచ్చినా మగవారి ఆలోచనాధోరణి మారడంలేదు. అటువంటి పరిస్థితి ఎదురైనప్పుడు అమ్మగా ఆమె ఎలా ఎదుర్కుందో తెలుస్తుంది ‘ అమ్మతనం ‘ కథలో. ప్రేమ మత్తులో మోసపోయిన యువతి కథ ‘ ఆమె కథ’.
‘ ఉష ‘ నిజంగా ఉషోదయంను నింపింది ఓపికగా ఆ  కుటుంబంలోను, ఆఊరిలో కూడా కథలో లాగా మద్యం అమ్మకాల వల్ల ప్రభుత్వంకు ఆదాయం వస్తుందేమో కాని మద్యం వల్ల నష్టపోయిన కుటుంబాలు ఎన్నో, విచ్చిన్నమైన ఊర్లు ఎన్నో. ఒకప్పుడు మద్యపాన నిషేదంపై పోరాటాలు విప్లవంలా పోటెత్తినయి కూడా ఇప్పుడు ఏమయ్యింది ఆ చైతన్యం, ఆ చట్టాలు? మనం ఆలోచించాల్సిన విషయమిది.
ఈ సృష్టిలో పుట్టిన పశుపక్ష్యాదులతో, మొక్కలతో కలిసిమెలిసి జీవిస్తున్నాం మనం వాటికివేటికి లేని స్వార్థం, కోపం, అసూయ, క్రూరత్వం, ద్వేషం మనిషికి మాత్రమే ఉంది. ఆ స్వార్థంతోనే మన చుట్టుపక్కల ఉన్న ఎంతో అమూల్యమైన వృక్ష సంపద, పశు సంపద, సహజవనరులను అధికంగా వాడుకుని ప్రకృతిని నాశనంచేసి మన వినాశానాన్ని కొని తెచ్చుకున్నామని అర్థం అయ్యేలా ” అంతరార్థం ” కథ ఉంది.
ఈ ప్రపంచీకరణ మత్తులో మాయమైన మానవ సంబంధాలు, కనుమరుగైన పాత పద్దతులు, సంప్రదాయాలు, సంస్కృతి సంపద , పాత వస్తువులు, మానవత్వం, ప్రేమ, స్నేహం అన్ని కథా వస్తువులుగా ఉన్నాయి. ఈ ప్రతి    కథాంశాలు కదిలించేవిగా ఉన్నాయి. సమాజానికి, చదివేవారికి ఉపయోగకరంగా ఉన్నాయి. ప్రపంచం మారినట్టు
మనల్ని భ్రమింప చేస్తున్నది ఎప్పటికీ మారని మనుషుల ప్రవర్తన ఇటువంటి పుస్తకాలు చదివిన తర్వాత నైనా కొంచెం మార్పు తెచ్చుకుంటారేమో చూద్దాం.
“ఈ గల్పికా తరువు సంపాదకురాలు  జ్వలితగారు చేసిన ఈ మంచి పనికి అభినందించకుండా ఉండలేం. కనుమరుగైన ఈ ప్రక్రియ వెలుగులోకి తేవడం ఒకటి, ఇంకా ఈ ప్రక్రియ కోసం ముందు కృషిచేసిన రచయితలు ఎవరెవరు ఉన్నారో  వారిని అందరికి పరిచయం చేయడం ప్రశంసనీయం.
ఈ పుస్తకంలో రాసిన రచయితలు పాతవారున్నారు, కొత్తవారున్నారు , ఇప్పుడిప్పుడే కలం పట్టిన వారూ ఉన్నారు. పట్టు వదలని అకుంఠిత దీక్షతో ప్రపంచం మొత్తం భయంకర విపత్తు ఎదుర్కొంటున్న ఈ తరుణంలో అందరిని చైతన్యపరుస్తూ ఈ గల్పికలు రాయించి అచ్చు వేయడం అభినందనీయం.
ఈ కరోనా వల్ల ప్రజలు కొంత దగ్గర అయ్యారు, కొంతదూరం అయ్యారు. కొందరు పాఠాలు నేర్చుకున్నారు. కొందరు ఎప్పటికి మారకుండా అలాగే ఉన్నారు అటువంటి వారు ఎన్నడు మారతారో, ఎప్పటికి మారతారో ఆ కాలమే చెప్పాలి మరి.
ఈ గల్పికలు పాఠకులు చదవడానికి అనుకూలంగా, సరళమైన భాషలో, సులువుగా అద్భుతంగా ఉన్నాయి.అందరు తప్పక చదవాల్సిన పుస్తకం. ఇంత మంచి పుస్తకం మనముందుకు తీసుకుని వచ్చిన జ్వలిత గారికి మరోమారు హృదయపూర్వక అభినందనలు తెలుపుతూ సాహిత్య రంగంలో ఇంకా మరిన్ని రచనలు చేయాలని కోరుకుంటూ….
సమీక్ష: రాజ్యలక్ష్మి. ఎ

భావసుధలు అన్న శీర్షికతో పదాలు భావలనే అమృతాలను 27 కథలలో పూరించి కూరించి రూపొందించిన సంకలనం. దైనందిన జీవితంలో రచయిత్రికి ఎదురైన స్పందింపజేసిన సంఘటనలు ప్రవృత్తుల గురించి , తనదైన శైలి లో కథలను మలిచే గట్టి ప్రయత్నం చేశారు.విజయులూ అయ్యారు.
అన్ని కథలలోను ఒక ఉద్యోగస్తురాలైన మహిళ సమాజంలో తనకు తారసపడిన విభిన్న పరిస్తితులలో ఉన్న మనుషులకూ ముఖ్యంగా మహిళలకు చేయందించే వ్యక్తిత్వం కొట్టొచ్చినట్టు కనిపిస్తుంది ఈ కథలన్నింటిలో .. ప్రతి కథలోనూ సన్నివేశాల గురించి సజావుగా ఆలోచించి ఇబ్బందిలో ఉన్న సాటి మహిళకు తగిన పరిష్కారం దిశగా ప్రయోజనకరమైన పరిష్కారాలు చెప్పే ప్రయత్నం చేశారు.
తన దైనందిన జీవితంలో ఏ కాస్త అవకాశం ఆస్కారం దొరికినప్పుడు సంకోచించకుండా వీలైనంత సరళమూ తక్షణ ఊరట లభించే విధంగా నాయికలు ఇతర పాత్రలూ కథలన్నింటిలో నడచుకుంటాయి. చాలా కథలలో ప్రతి రోజు పయనించే లోకల్ రైళ్ళ అనుభవాలూ చోటు చేసుకున్నాయి. రైలందుకొనే ప్రయత్నాలు ఆయా రైలు స్టేషను పరిసరాలు అక్కడ తారసపడే మనుషుల పట్ల నాయికల అక్కర సాయపడాలన్న తాపత్రయం ఆవిష్కరించడంలో కథను చక్కగా నడిపిస్తూనే. సన్నివేశ వర్ణనలలో అక్కడక్కడి చిన్న విషయాలు అనుభవాలను ఆ పాత్రలకు సాయం చేయడం లో చక్కగా ఇతివృత్తంతో అతికినట్టు కలబోసి రాయబడింది..
సగటు మధ్య త‌రగతి మహిళలందరలో ఉండే సామాజిక అవగాహన సాటి స్త్రీలకు అవసరమైన పరిష్కారాల పట్ల స్పష్టమైన అభిప్రాయాలు కలిగి ఉండడాన్ని చక్కగా కథల లో అద్దం పట్టారు. నేటి ఉద్యోగస్తులయిన మహిళలు దెబ్బతిన్న ఇబ్బందుల్లో చిక్కి సతమతమైన స్త్రీలకు తమకు వీలైనంత లో చక్కని మార్పుల ద్వారా ఊరట నివ్వడం అన్ని కథల లో విస్తారంగా వివరిస్తారు.వారందరికీ అప్పుడు ఇలాగే జరిగినప్పుడు నేనూ ఈ విధంగానే స్పందించానని అనిపించేంత సహజత చూపించారు.. మన దైనందిన అనుభవాలను కాచి వడబోసిన కథలే ఈ భావ సుధలన్నీ.
చదువుకున్న వారి సమాజంలో ఆడవారి సామాన్య కష్టాలతో బాటు సంక్లిష్టమైన మానసిక దిగుళ్ళు ఒత్తిడిలను అర్ధం చేసుకునే మనస్తత్వం కథాకధనంలో కనిపిస్తుంది..
‘చర్విత చరణం’ ‘ స్నేహధర్మం ‘ ‘అమ్మా నన్ను మన్నించు’ ‘ వెలుగుబాట ‘ ‘ సంకల్పం ‘ ‘ శ్రమైక జీవన సౌందర్యం ‘అని శీర్షికల లోనే కథల ఆత్మలను ఇదో ఇలా ఉంటాయని ఒక్క మాటలో చెప్పేస్తున్న విధం బాగా ఉంది.
‘ పిచ్చి తల్లి ‘తో ఆరంభించి ‘ ఆత్మ విశ్వాసం అందించి ‘ తోడు నీడ ‘ దిశ గా పయనించి ‘ ఆమె మనసు ‘ ను ‘సంకల్పం ‘ చేయించి మహిళ ‘ విజేత ‘ గా నిలిచే ‘ సుఖాల డోల’ లో ‘చిరు నవ్వుల వాన’ తో పయనించి ‘పరిష్కారం’ తో ముగుస్తున్నది ఈ కథల సంకలనం.
ఈ కథలన్నింటిలో హుందాగా నడిచే హాయిగా చదివించే లక్షణం కథను నడిపించిన విధానం అందమైన భాష. చదువుకున్న పాత్రలు అధికం గా ఉండడం తో భాష లో చదువిచ్చే సంస్కారం చక్కగా ప్రతిఫలిస్తుంది. కొన్ని కథలే నిడివి తక్కువ. ఎక్కువ భాగం కథలలో పేజీల సంఖ్య ఎక్కువన్నది ఓ నిజమైతే కథాకధనం నడిపించి పాత్రల మనసుల లోని భావాలను ఆలోచనా ధోరణులను విప్పి చెప్పడం లో నిడివి సహజం గానే పెద్దదయి పోయిందేమో అన్న సమర్ధింపూ ఇచ్చుకోవచ్చు.
సందర్భం వచ్చినప్పుడు పాత తరం నేటి తరాన్ని ‘ జీవన వేగం మారుతున్న పరిస్థితులు తరాల అంతరం ఇలాగ ఎన్నో కారణాలు ‘ అంటునే ‘ ఎవరినీ తప్పు పట్టలేము’ అన్న వాస్తవికతను మనం ఒప్పుకునే లాగ , అవును సుమా అని అనుకునేలాగా వివరాణాత్మకం గా రాసుకొచ్చారు.. ‘ రాజాబాబు పెళ్ళి’ కథ యుద్దనపూడి నవలలను గుర్తు తెప్పించేంతగా కధనం నడిచింది. యువత లోని ప్రేమ కోణం ఇందులో కనిపిస్తే యవ్వనపు ఆకర్షణ నుంచి వయసు మళ్ళిన ప్రేమికురాలు దూరం జరిగి అరవైలో ఇరవై రాదన్నట్టు తనను తాను కట్టుదిట్టం చేసుకోవడం ‘ ప్రేమకానుక ‘ లో రచయిత్రి కచ్ఛితంగా చెబుతుంది.
పరిణితి చెందిన మహిళల దృక్పథం వ్యక్తిత్వం ఈ భావ సుధలలో చక్కగా సరళ భాషలో చెప్పడంలో రచయిత్రి సఫలమైయ్యారనే చెప్పవచ్చు. చక్కగా చదివించగలిగిన కథల సంపుటం. చదవడం సంబరమే. మనం రోజూ చూస్తున్న సంఘటనలే ఎంత సందేశాత్మంగా సమాజానికి ప్రయోజనకారిగా మలచవచ్చు ఈ కథలు కథలు కథలుగా చెబుతున్నాయి.
మహిళలలో సహజంగా ఉన్న కరుణ సాయపడే నైజం పరిస్తితులను చక్కదిద్దే దిద్దుబాటు ధోరణి అడుగడుగునా దర్శనమిస్తుంది..
సమీక్ష: – బోల యాదయ్య

తెలుగు సాహిత్యంలో కొందరు చిరస్థాయిగా నిలిచిపోయే వారున్నారు. వారు తెలుగు భాషాభివృద్దిని , తెలుగు వైభవాన్ని, ఆత్మగౌరవాన్ని నిలబెట్టి సాహిత్య చరిత్రలో అజరామరంగా నిలిచిపోయారు. అందులో సురవరం ప్రతాపరెడ్డి గారు ఒక్కరు. అజ్ఞానమును పారద్రోలి ఐక్యమత్యమును పెంపొందించి తెలంగాణ ప్రజలను మేల్కోల్పిన బహుముఖ ప్రజ్ఞాశాలి సురవరం ప్రతాపరెడ్డి. కవిగా , రచయితగా, పరిశోధకుడిగా , పత్రికసంపాదకుడిగా, భిన్న కోణాలలో తెలుగు భాషా సాంస్కృతిక సేవ చేశారు. అట్లాంటి మహనీయుని సంస్మరిస్తూ అతని 124వ జయంతిని పురస్కరించుకుని 124 మంది కవులు డాక్టర్ భీంపల్లి శ్రీకాంత్ సృష్టించిన మొగ్గలు ఆధునిక నూతన వచన కవితా ప్రక్రియలో అతని హృదయాన్ని ఆవిష్కరించారు. సురవరం ప్రతాపరెడ్డి మే 28 1896లో ఉమ్మడి మహబూబ్ నగర్ జిల్లా , ఇటిక్యాలపాడు గ్రామంలో జన్మించాడు.
ఒక్కొక్కరు ఒక్కో శైలిలో తమదైన ముద్రతో సురవరం ప్రతాపరెడ్డి కీర్తిని , యశస్సును ,తెగువను ,మొగ్గలతో అభిషేకించారు. ఇందులో కొన్ని మొగ్గలను పట్టుకుంటే ఆనాటి స్మృతులను నెమరేసుకున్నట్లుంటది. రాజశేఖర్ సిద్ధాంతి రాసిన మొగ్గలో కఠినమైన అంక్షల నడుమ కావ్యమై సురవరం పూసిండంటడు.
“ఎన్ని అంక్షలున్నా అక్షరాలను అక్షింతలుగా తలచి
ఎదురు నిల్చినది కావ్యత్కార్య తపః ప్రతాపం
జీవకళల తెలంగాణ మాగాణపు రైతుబిడ్డ సురవరం”
ఓర్సురాజ్ మానస సురవరం ప్రతాపరెడ్డి ధిక్కార తత్వాన్ని తన కలం మొనలకు అద్దుకొని, అతని వారసత్వాన్ని కొనసాగిస్తూ రాసిన మొగ్గ
“రాచరిక రక్కసిమూకలను దునుమాడుతూనే
తెలంగాణ పొత్తిళ్ళను విముక్తిఫలాలతో అద్దిండు
తెలంగాణ కాంతిరేఖల వెలుగుదివ్వె సురవరం”
రాచరిక ప్రభుత్వానికి వ్యతిరేకంగా పోరాడి తెలంగాణ ప్రజలలో చైతన్యం నింపిన సాహితీయోధుడు సురవరం. అట్లా ప్రజలందరిని కార్యోన్ముఖులను చేసి గోలుకొండ పత్రికను స్థాపించి కవులే లేరని నిందించిన చోట 354 మంది కవుల రచనలను సేకరించి గోల్కొండ కవుల సంచికనేసి, తెలంగాణ కవులకు కళాకారులకు నిలయమని చాటాడు. బైరోజు చంద్రశేఖర్ విప్పిచెప్పిన ఈ మొగ్గ చూడండి
“తెలంగాణలో ఊరురా తిరిగి అక్షరోద్యమంచేసి
కవులకండగా గోల్కొండ కవులసంచికనందించాడు
తెలుగుభాషా ప్రభంజనం మన సురవరం”
తెలుగుజాతికి వరం సురవరం.తెలుగుభాషా సాంస్కృతిక వికాసానికి ఎనలేని కృషిచేసిన భాషాభిమాని. ఆయన చేసిన తెలుగు సాహిత్య కృషికి గుర్తింపుగాను ఆయన రాసిన *ఆంధ్రుల సాంఘిక చరిత్ర* గ్రంథానికి తొలిసారిగా కేంద్ర సాహిత్య అకాడమీ అవార్డు పొందడం ఆయన దీక్షా దక్షతకు నిదర్శనం.
సురవరం మొగ్గలు సంపుటిలో చాలామంది కవులు అతని జీవితంలోని భిన్నపార్శ్వాలను స్మృశించారు. ఆనాటి కవులనుండి ఈనాటి యువకవుల దాకా ఈ చారిత్రక మొగ్గల సంపుటిలో స్థానం ఉంది. కోట్ల వెంకటేశ్వరరెడ్డి, డాక్టర్ భీంపల్లి శ్రీకాంత్ , కపిలవాయి అశోక్ బాబు, కర్నాటి రఘురాములు గౌడ్, శాంతారెడ్డి , ఉప్పరి తిరుమలేష్ , బాదేపల్లి వెంకటయ్య, సర్ఫరాజ్ అన్వర్ , సైదులు ఖేతావత్ , డా. చీదెళ్ళ సీతాలక్ష్మి, కొప్పోలు యాదయ్య , బర్క శశాంక్, సహని, అతినారపు హరిశంకర్, కమ్మరి శిరీష ,సనాఅర్షిన్, అనుపటి హేమలత తో పాటు తెలంగాణ, ఆంధ్రప్రదేశ్ రాష్ట్రాలలోని శతాధిక కవులు ఆయనను స్మరిస్తూ అక్షరార్చన చేశారు.
సురవరం ధిక్కారతత్వాన్ని, ఆత్మగౌరవాన్ని ప్రతి ఒక్క మొగ్గపాదంలో పదిలం చేశారు. స్థితప్రజ్ఞత, కార్యదీక్షత , రాజీపడని మనస్తత్వం, ముక్కుసూటితత్వం కలవాడు సురవరం ప్రతాపరెడ్డి అని అతని జీవనశైలిని, సామాజిక దృక్పథాన్ని వ్యక్తంచేస్తూ మొగ్గలన్నీ పువ్వులై పరిమాళాన్ని పంచాయి. రేపటి తరానికీ ఆదర్శప్రాయమై నిలిచాయి. ఈ సురవరం మొగ్గలు సాహితీ చరిత్రలో సురవరంలాగే మైలురాయిగా నిలిచిపోతాయని భావిస్తూ…ఆగష్టు 25 1953 లో సురవరం ప్రతాపరెడ్డి మరణించినా కవుల హృదయాలలో, వారి సిరాచుక్కలలో నిత్యం అక్షరాలై సజీవంగానే ఉన్నడు.
రచన: శ్యామసుందర రావు

మన హిందూ ధర్మములో గురువుకు చాలా ప్రాముఖ్యత ప్రత్యేకతలు ఉన్నాయి రాజులైన
మహాపురుషులైన గురువుల దగ్గర గురుకులాలలో గురువులకు సేవ చేసిన ప్రముఖులు
ఎంతమందో ఉన్నారు త్రేతాయుగములో శ్రీరామచంద్రుడు వసిష్ఠల వారిదగ్గర
విశ్వామిత్రులా దగ్గర విద్య నభ్యసించాడు ఆయనతో పాటు అయన సోదరులు అలాగే
ద్వాపరయుగములో సాక్షాత్తు జగన్నాటక సూత్రధారి శ్రీకృష్ణపరమాత్ముడు
,బలరాముడు అవంతికాపురములో (ప్రస్తుత ఉజ్జయిని) సాందీపుడు అనే మహర్షి
ఆశ్రమములో విద్యనభ్యసించారు వారితో పాటు కడు సామాన్యుడు సుదాముడు
(కుచేలుడు) కూడా వారితో పాటు సహాయధ్యాయుడిగా గా ఉన్నాడు ఆనాటికాలంలో
విద్యాభ్యాసము పూర్తిచేసుకున్నాక శిష్యులు గురువులకు వారి
అభీష్టానుసారముగా శక్త్యానుసారముగా గురు దక్షిణ చెల్లించుకొని
వెళ్లేవారు గురువులు కూడా గొప్ప మహర్షులు అవటం వలన ఏ రకమైన స్వార్ధము
లేకుండా వారెంతటివారైనా విద్యాబోధన చేసేవారు అటువంటి గురువులలో
సాక్షాత్తు శ్రీకృష్ణ పరామాత్మునికి బలరామ కృష్ణులు గురువైన సాందీపుడు
అనే గొప్ప మహర్షి గురించి తెలుసుకుందాము
భాగవత పురాణములో సాందీపుని ప్రస్తావన వస్తుంది. సాందీపుడు
అవంతికాపురములో ఆశ్రమము నిర్మించుకొని తపస్సు చేసుకుంటూ శిష్యులకు
విద్యాబోధన చేస్తుండేవాడు. సాందీపుడు చిన్నతనంలోనే అన్ని వేద శాస్త్రాలు,
వేద రహస్యాలు తెలుసుకున్న దయాశీలి సాత్వికుడు,
నిరంతరం విష్ణు పూజ వ్రతుడు సాందీపునికి వివాహము అయినాక ఒక కొడుకు
పుడతాడు ఆ కుమారుడు ఎల్లప్పుడూ విష్ణు పాద పద్మాలను ఆశ్రయించుకొని
ఉండేవాడు ఏక సంధాగ్రాహి అవటం వలన తండ్రి బోధించిన విషయాలను త్వరగా
నేర్చుకొనేవాడు తనకు సంసారము, చావు పుట్టుక సంతానము వంటి ఇహపర సౌఖ్యములపై
ధ్యాస లేదని తండ్రి సాందీపునితోఅంటూ ఉండేవాడు ఒకనాడు మాఘ పొర్ణమి
పుణ్యదినాన ప్రస్తుత సోమనాద్ దేవాలయానికి సమీపాన గుజరాత్ పశ్చిమ తీరాన గల
ప్రభాస తీరములో సముద్ర స్నానము చేస్తూ విష్ణుమూర్తిని తలచుకుంటూ నీటిలో
మునిగిపోతాడు ఎంతవెతికించిన ఆతను కనబడదు సాందీపుడు గొప్ప మహర్షి అవటం వలన
భవబంధాలకు అతీతుడు కాబట్టి తనకు ఇంతే ప్రాప్తము అని సరిపెట్టుకున్నాడు
కానీ భార్య పుత్రశోకంతో నిత్యమూ కుమిలి పోతూ ఉండేది
కంసుడిని వధించినాక బలరామ కృష్ణులకు దేవకీ వసుదేవుల గర్గుడు మొదలైన
మహర్షుల సమక్షంలో ఉపనయనము జరిపించి సాందీపుని దగ్గరకు విద్యాభ్యాసము
కోసము పంపిస్తారు.బలరామ కృష్ణులు కాశీకి బ్రహ్మచారులై చేరి అక్కడి నుండి
అవంతికాపురములోని సాందీపుని ఆశ్రమముకు చేరి గురువుగారికి సాష్టాంగ
ప్రమాణము చేసి శిష్యులుగాచేరుతారు బలరామ కృష్ణులు సాక్షాత్తు జగదురువులు
సర్వజ్ఞులు అయినప్పటికీ గురువు ద్వారా గురువుకు సేవ చేస్తూ నేర్చుకున్నదే
విద్య అని లోకానికి తెలియజేయటం కోసము సాధారణ వ్యక్తులవల శిష్యులుగా చేరి
విద్యాభ్యాసము చేయనారంభించారు . ఏకసంధాగ్రాహులు అవటం వలన గురువుగారు
చెప్పిన విషయాలను త్వరగా నేర్చుకునేవారు బలరామ కృష్ణులు ధనుర్విద్యను,
అస్త్ర శస్త్రలను 64 రోజులలో నేర్చుకున్నారు అలాగే గుర్రపు స్వారీ ఏనుగుల
స్వారీని 12 రోజులలో నేర్చుకున్నారు వేదాలను 50 రోజులలోనేర్చుకున్నారు
ఇది వారి కుశాగ్రబుద్ధికి నిదర్శనము
సాందీప మహర్షి అవంతికా పురానికి జయత్సేన మహారాజు ఆహ్వానము మీద
వచ్చినప్పటికీ ఆయనకు ద్వారకలో గోమతి నది మీద మమకారము పోలేదు అందుచేత రోజు
శ్రమపడి గోమతి నదికి వెళ్లి స్నానము చేసి వచ్చేవాడు శ్రీకృష్ణుడు ఇది
గమనించి గురువుగారి శ్రమను తొలగించటానికి అవంతికాపురములో గోమతి కుండాన్ని
నిర్మించాడు శ్రీకృష్ణుని చర్యకు గురువుగారు చాలా సంతోషించాడు.ఆ విధముగా
సాక్షాత్తు శ్రీకృష్ణపరమాత్మునికి బలరాముని గురువుగా ఉండే అదృష్టము
కొన్ని వేలమంది మహర్షులలో ఒక్క సాందీపునికీ దక్కింది ఆ విధముగా సాందీపుడు
గొప్ప అదృష్టవంతుడు
విద్యాభ్యాసము ముగించుకున్నాక శిష్యులు గురువుగారికి గురుదక్షిణ
సమర్పించుకోవటం మామూలే. మనము ఏకలవ్యుడు చేతి బొటనవ్రేలిని గురివైన
ద్రోణుడికి సమర్పించటం అలాగే అర్జునుడు గురువైన ద్రోణుడికి ద్రుపద
మహారాజును ఓడించి బందీగా చేసి గురువుగారి కాళ్ళమీద పడవేయటం విన్నాము ఇవి
గురుదక్షిణగా శిష్యులు చేసినపనులు కానీ బలరామ కృష్ణులు సాందీప మహార్షికి
సమర్పించిన గురుదక్షిణ చాలా భిన్నమైనది ఇతరులకు అసాద్యమైనది శ్రీకృష్ణుడు
భగవత్ స్వరూపుడు కాబట్టి ఆయనకు అటువంటి గురుదక్షిణ ఇవ్వటం
సాధ్యమైనది.ఆచార ప్రకారము బలరామ కృష్ణులు విద్య ముగించుకున్నాక
గురువుగారిని గురుదక్షిణగా ఏమి ఇవ్వమంటారు అని వినయముగా అడుగుతారు. కానీ
గురువుగారు నాకు ఏమి అక్కరలేదు మీరు గురుపత్నిని అడగండి ఆవిడకు కావలసినది
మీరు ఇవ్వలేరు ఆవిడ నిత్యమూ చనిపోయిన కొడుకును తలచుకొని ఏడుస్తూ ఉంటుంది
ఆవిడకు తన కొడుకు కావాలి అంటుంది కాబట్టి వీలయితే నా కొడుకుని తిరిగి
తెచ్చిగురుదక్షిణగా ఇవ్వండి అని బలరామ కృష్ణులతో చెపుతాడు.
సాందీపుని కొడుకు సముద్రములో మునిగిపోయాడన్న విషయము తెలుసుకొని బలరామ
కృష్ణులు సముద్రుని దగ్గరకు వెళ్లి సాందీపుని కొడుకును తిరిగి
ఇవ్వవలసినదిగా అడుగుతారు సముద్రుడు తనలో ఉన్న శంఖాసురుడు అనే రాక్షసుడు ఆ
బాలుడిని మింగేశాడు అని చెపుతాడు అప్పుడు శ్రీకృష్ణుడు సముద్రములోకి
వెళ్లి ఆ రాక్షసుడి కడుపును చీలుస్తాడు కానీ ఆ రాక్షసుడి ఉదరంలో బాలుడు
ఉండదు కానీ ఒక శంఖము ఉంటుంది శ్రీకృష్ణుడు ఆ శంఖాన్ని తీసుకొని
యమలోకానికి వెళ్లి శంఖాన్ని పూరిస్తాడు యముడు ఆ శంఖారావం విని భయపడి
శ్రీకృష్ణుని సమక్షానికి వస్తాడు శ్రీకృష్ణుడు వచ్చిన కారణము తెలుసుకొని
సాందీపుని కుమారుడిని అప్పగిస్తాడు. ఆ బాలుడితో బలరామ కృష్ణులు
ఆశ్రమానికి చేరి గురువు గారికి వారి కుమారుడిని అప్పజెప్పి గురువుగారి
ఆశీర్వాదము తీసుకొని వెళతారు సాందీపుడు కూడా తన శిష్యుల ప్రతిభకి
అసాధ్యాన్ని సుసాద్యము చేసిన వారి గొప్పతనానికి సంతోషిస్తాడు ఆ తరువాత
శిష్యులకు విద్యాబుద్ధులు నేర్పుతూ దైవ చింతనతో కాలము వెళ్లబుచ్చుతాడు
శ్రీకృష్ణ పరమాత్ముడు అంతైవాడిని శిష్యునిగా పొందిన సాందీపని మహర్షి
నిజముగా గొప్పవాడు అంతటి అదృష్టము పొందినవారు చాలా అరుదుగా ఉంటారు
     
