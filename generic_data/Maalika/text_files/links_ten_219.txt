ఈసారి Rj వంశీ మనకు ఏం కథ చెప్తున్నారో చూద్దాం.. ఎక్కడ అంటారా?? కింద బొమ్మను తాకండి లేదా ఓ మొట్టికాయ వేయండి..

రచన: జెజ్జాల కృష్ణ మోహన రావు
అష్టపదులనుగుఱించి వినని వారు ఉండరు. శ్రీజయదేవుని గీతగోవిందము జగత్ప్రసిద్ధము. అందులో 24 అష్టపదులు ఉన్నాయి. అసలు అష్టపది అనే పేరు ఎందుకో తెలుసా? వీటిలో ఎనిమిది పదములు, అనగా చరణములు, ఉంటాయి. ఈ చరణములు ఎప్పుడు ద్విపదలు, అనగా అష్టపదిలోని ప్రతి పదమునకు రెండు పాదములు ఉంటాయి. అంతే కాదు, ప్రతి అష్టపదికి ఒక ధ్రువము ఉంటుంది. ఈ ధ్రువము ఇప్పటి మన పాటలలోని పల్లవి వంటిది. కాని పల్లవికి, ధ్రువమునకు ఒక ముఖ్యమైన తేడా ఉన్నది. అదేమంటే, పల్లవి చరణానికి ముందు వస్తుంది. సంస్కృతములోని గీతములలో ధ్రువము చరణమునకు తఱువాత వస్తుంది. ఇది కాకుండా, అష్టపదిని ప్రారంభించే ముందు ఒక వృత్తమును కూడ పాడాలి. ఇప్పుడు ఈ విషయాలను ఒక సంగ్రహ రూపములో నుంచుదామా? 
వృత్తము, ఎనిమిది రెండు పాదముల చరణములు, చరణము తఱువాత ధ్రువము, చివరి పదములో కవి ముద్ర – ఇవి అష్టపదుల లక్షణాలు. ఈ అష్టపదులను శ్రీజయదేవుడు మాత్రా ఛందస్సులో వ్రాసెను. ఇది ప్రాకృత ఛందస్సు ప్రభావమా, బహుశా జయదేవుడు దీనిని స్వతంత్రముగా కనుగొన్నాడా, లేక శంకరాచార్యులవంటి వారి దేవతా స్తోత్రముల ప్రభావమా అనే విషయమును నిర్ణయించుట కష్టము. అష్టపదులలో ఎక్కువగా చతుర్మాత్రా ఛందస్సులే. పాదమునకు ఏడు చతుర్మాత్రలు, అంత్య ప్రాస వీటి ముఖ్య లక్షణములు. 
అష్టపదులను పాడేటప్పుడు  దానికి ముందున్న వృత్తమును విధిగా పాడాలి, తఱువాత అన్ని ఎనిమిది పదములను కూడ పాడాలి. కని నేటి గాయకులు, ఒకటో రెండో పదములను పాడి, చివరకు జయదేవుని ముద్ర ఉన్న చివరి చరణమును పాడి ముగిస్తారు. కృష్ణమూర్తి-వేదవల్లి, విద్యాభూషణ్, నిత్యసంతోషిణి వంటివారు మాత్రమే అష్టపదిలోని ఎనిమిది చరణములను పాడియున్నరు.  
ఈ పరిచయముతో  ప్రేమికులకోసము నేను వ్రాసిన రెండు  అష్టపదులను మీముందు ఉంచుతున్నాను. చదివి, పాడి, ఆనందించండి. 
(1)
ఇంద్రవజ్ర –
రాగమ్ము పాడన్ – రతనాల వీణన్
రాగమ్ముతోడన్ – ప్రణయస్వరూపా
వేగమ్ము రావా – విరహమ్ము తీరన్
భోగమ్ము లీయన్ – ముదమొంద నాకున్ 
అష్టపది – పాదమునకు ఏడు చతుర్మాత్రలు; మొదటి, మూడవ, ఐదవ మాత్రాగణములకు ప్రాసయతి. 
సుందర యామిని – సుందర కౌముది – సుందర తారల గనుమా
సుందర రాగము – సుందర సాహితి – సుందర స్వరముల వినుమా
ప్రేమ యాత్రలో పథికులమై
ఈ మహి ముదమున సాగుదమా – ధ్రువము – 1
మనసున నిను నే – ననిశము దలచితి – ననుపమ మగు భ్రాంతులలో
చిన యాశలతో – పెను పులకలతో – తనువున తెలి  కాంతులలో
ప్రేమ యాత్రలో పథికులమై
ఈ మహి ముదమున సాగుదమా – 2
నిన్న మనోవని – క్రొన్నన విరిసెను – నిన్ను గనంగ ప్రియముగా
వెన్నెల నదిలో – వన్నెలతో మది – మిన్నగ పాడె నవముగా
ప్రేమ యాత్రలో పథికులమై
ఈ మహి ముదమున సాగుదమా – 3
నిన్నటి రోజున – వెన్నునివలె నా – కన్నుల ముందర నిలువగ
వన్నియ సుమముల – జెన్నుగ మాలను – మన్నన వేసితి గలువగ
ప్రేమ యాత్రలో పథికులమై
ఈ మహి ముదమున సాగుదమా – 4
చాలీ రేయియు – చాలీ హాయియు – చాలీ మాయ బ్రదుకులో
చాలీ కౌగిలి – చాలీ ముద్దులు – సోలుచు దాచెద నెదలో
ప్రేమ యాత్రలో పథికులమై
ఈ మహి ముదమున సాగుదమా – 5
ప్రేమికులముగా – భూమిని నుందమొ – లేమో మన మెఱుగముగా
నా మనసున నీ – కోమల చిత్రము – శ్యామలమై శోభిలుగా
ప్రేమ యాత్రలో పథికులమై
ఈ మహి ముదమున సాగుదమా – 6
బాపురె నిజముగ – రేపన్నది మన – చూపున కందని దినమే
నా పున్నెముగా – నీ పక్కన కడు – తీపిగ నేడీ స్వనమే
ప్రేమ యాత్రలో పథికులమై
ఈ మహి ముదమున సాగుదమా – 7
ఈ రాతిరిలో – సారంగములై – చేరుదమా స్వర్గమునే
రారా మోహన – రారా ప్రియతమ – దూరము దగ్గర యగునే 
ప్రేమ యాత్రలో పథికులమై
ఈ మహి ముదమున సాగుదమా – 8
2)
పుష్పశకటికా –
రాగ మొలుకు నాటల్ – రాత్రిలోఁ దేనె యూటల్
భోగ మొసఁగు నింపుల్ – పున్నమిన్ బుల్కరింపుల్
మూఁగమనసు మాటల్ – మోహనమ్మైన పాటల్
యోగసమయమందున్ – యుగ్మమై యుంద మిందున్
అష్టపది – పాదమునకు ఆఱు చతుర్మాత్రలు, చివర ఒక పంచ మాత్ర. మొదటి, మూడవ, ఐదవ మాత్రాగణములకు అక్షరసామ్య లేక ప్రాసయతి. ఛందస్సులో ఇది గీతగోవిందములోని చివరి అష్టపదియైన కురు యదునందన…ను బోలినది. 
ఇది ఒక సుదినము – వదలను నిన్నిక – వదలకు నన్నిక మాధవా
ముదముల సిరులను – పదముల విరులను – హృదితో నిత్తును రా ధవా
నిను జూడగా మది నిండెగా
బ్రదు కీ ధరపై పండెగా – ధ్రువము – (1)
చిన నాటను నే – చిరు బొమ్మల నీ – చెలువము గంటిని మాధవా
మన మందున నీ – మధుర వదనమును – మఱువక నిలిపితిరా ధవా
నిను జూడగా మది నిండెగా
బ్రదు కీ ధరపై పండెగా – (2)
జగమున నా కెపు – డగపడునది నీ – సిగ పించెమురా మాధవా
మొగమున వెన్నెల – నగవుల వన్నెల – సుగమును జూపగ రా ధవా
నిను జూడగా మది నిండెగా
బ్రదు కీ ధరపై పండెగా – (3)
మ్రోగించుమ నీ – రాగమురళి బ్రియ – రాగము లొలుకగ మాధవా
మ్రోగింతును నే – వేగము వీణియ – తీగలు పలుకగ రా ధవా
నిను జూడగా మది నిండెగా
బ్రదు కీ ధరపై పండెగా – (4)
మృదువుగ మృదువుగ – పెదవుల నీయర – మధురక్షణమున మాధవా
మధువే యగు నది – సుధయే యగునది – యెద గడియారమురా ధవా
నిను జూడగా మది నిండెగా
బ్రదు కీ ధరపై పండెగా – (5)
నీతో ఘడియలు – నిండిన యుగములు – నిజముగ నెప్పుడు మాధవా
నీతో నమవస – నిండిన పున్నమి – నీవే చంద్రుడురా ధవా
నిను జూడగా మది నిండెగా
బ్రదు కీ ధరపై పండెగా – (6)
తనువను గుడిలో – మనసున విగ్రహ – మనయము నీదే మాధవా
తనువులు రెండీ – దినమున నొండై – తనియు నికెప్పుడు రా ధవా
నిను జూడగా మది నిండెగా
బ్రదు కీ ధరపై పండెగా – (7)
నవమోహన యీ – నందనవనిలో – నందము నీయర మాధవా
భవ మిక నీవె వి-భవ మిక నీవే – భువనము నీవే యాదవా
నిను జూడగా మది నిండెగా
బ్రదు కీ ధరపై పండెగా – (8)
రచన: నాగలక్ష్మి కర్రా

      ఒరిస్సా రాష్ట్రం లో వున్న ప్రఖ్యాత తీర్ధ స్థలం పూరి. రాష్ట్ర రాజధాని భువనేశ్వర్ కి సుమారు 60కిమి దూరంలో సముద్రతీరాన వుంది. హౌరా విశాఖ పట్నం రైల్ మార్గంలో ఖుర్దా రోడ్డు జంక్షన్ లో రైలు మారవలసి వస్తుంది లేదా పూరి వరకు వెళ్ళే రైళ్లు కొన్ని ముఖ్య పట్టణాలనుంచి వున్నాయి. ఖుర్దా రోడ్డు జంక్షన్ నుంచి సుమారు 40 కిమీ. యీ ఖుర్దా రోడ్డు లోనే మా నాన్నగారు ఉద్యోగ రీత్యా స్థిరబడడంతో నాకు మూడేళ్ళప్పటి నుండి చదువు , పెళ్లి అన్ని అక్కడే అయ్యేయి.
         యీ కోవెలని  ‘ బొడొదేవుళొ ‘ (పెద్ద కోవెల), శ్రీ మందిరం అని పిలువబడే యీ కోవెలలో జగన్నాధుడు అంటే శ్రీకృష్ణుడు  , అతని అన్న బలభద్రుడు , వారి చెల్లెలు సుభద్రలు ముఖ్య దేవతలుగా పూజలందుకుంటున్నారు. 
       పూరి జగన్నాధుని మందిరం 63 అడుగుల యెత్తుతో పూరి పట్టణంలో యెక్కడనుంచి చూసినా కోవెల శిఖరం , దానిపైన వుండే సుదర్శన చక్రం కనిపిస్తాయి.  యీ మందిరానికి నాలుగు ద్వారాలు వున్నాయి అవి సింహద్వారం , అశ్వద్వారం , గజద్వారం , వ్యాఘ్రద్వారం అని అంటారు. సింహద్వారానికి జయ విజయులు కావలి కాస్తూ వుంటారు. యీ కోవేలలోకి ప్రవేశించాలంటే ముందుగా 22 మెట్లు ఎక్కి లోపలికి వెళ్ళాలి.  యీ మెట్లు యెంత మహిమగలవి అంటే మెదటి మెట్టు మీద కాలు పెట్టగానే అంతవరకూ హోరు హోరుమని వినిపించే సముద్ర గర్జన వినిపించదు. కోవెలలో యెడమ వైపున ఆది శంకరాచార్యులచే ముఖ్య నాలుగు ఆది ఖండాలుగా గుర్తించిన సతీదేవి యొక్క శరీర ఖండాలలో పాదాలు పడ్డ ప్రదేశం. పాద ఖండే బిమొళాదేవి (విమలా దేవి ) మందిరం వుంటుంది. కోవెల ప్రాంగణంలో వివిధ దేవతా మూర్తుల విగ్రహాలు మనకి కనిపిస్తాయి. జగన్నాధుని కోవెలలో వంటశాల (భొగ శాల , ఒరియాలో భొగొ అంటే ప్రసాదం అని అర్ధం ) గురించి విశేషంగా చెప్పుకుంటారు. ప్రతి రోజు కనీసం  25,000 మందికి సరిపడా భోజనం తయారవుతుంది. పండుగ రోజులలో కనీసం లక్ష మందికి సరిపడా వండుతారు. యిప్పటికి యిక్కడ కట్టెల పొయ్య , కుండలనే వంటకు ఉపయోగిస్తారు. వొక కుండపై వొకటిగా మెత్తం ఐదు కుందలకు తక్కువ కాకుండా దొంతిగా పెట్టి వండుతారు.  జగన్నాధుడికి రోజులో ఆరు మార్లు అన్న నైవేద్యాలు జరుపుతారు. రాష్ట్ర వ్యాప్తంగా స్థానికుల యిళ్ళల్లో పెళ్ళిళ్ళకి యిక్కడి అన్న ప్రసాదం తీసుకొని వెళ్ళి వారు వండించిన పదార్ధాలలో కలిపి అతిథులకి వడ్డన చేస్తారు. యిది యిక్కడి వారి ఆచారం.
           గర్భ గుడిలో పుజలందుకొనే మూలవిరాట్లు రాతితో గాని , లోహములతో గాని కాక కర్రతో చేసినవి కావడం మరో విశేషం. యీ విగ్రహాలు మొహం మాత్రమే ఆకారం ఇవ్వబడి మిగతా భాగం కర్ర దుంగ ఆకారంలో వుండడం మరో విశేషం. యీ మూలవిరాట్లు ప్రతి పన్నెండు సంవత్సరాలకి వొకమారు సముద్రంలో తేలుకుంటూ వచ్చే కర్ర దుంగలతో తయారుచేసి పాత  విగ్రహాల స్థానే ప్రతిష్ఠిస్తారు.  యీ కర్ర దుంగలు సముద్రంలో తేలి వచ్చే రోజు , సమయం , ప్రదేశం ముందుగా స్వప్న రూపంలో ప్రధాన పూజారికి తెలియజెయ్యడం అన్ని కూడా విశేషాలే. కొన్ని వేల సంవత్సరాలుగా యిదే ఆనవాయితీగా జరుగుతూ వస్తున్న ఆచారం.
             ప్రతి సంవత్సరం ఆషాఢ శుక్ల విదియ నాడు రథయాత్ర నిర్వహించడం అనేది కూడా అనాదిగా వస్తున్న ఆచారం. యీ వేడుకను దేశ విదేశాల నుంచి భక్తులు చూసి తరించడం మరో విశేషం. ప్రతి కోవెలలోను ఉత్సవ విగ్రహాలను కోవెల చుట్టూ తిప్పడం చూస్తాం కాని పూరీలో మూలవిరాట్టులను రథాలమీద తిప్పడం విశేషం.
           1078వ సంవత్సరంలో యీ ప్రాంతాన్ని పరిపాలించిన గంగ వంశ రాజైన అనంత వర్మ చోడ గంగదేవ్ చే జగన్ మోహన్ ( మండపం ) మరియు విమాన గోపురాలు నిర్మించబడ్డాయి. 1174 లో అనంగ భీమదేవ్ యీ మందిర నిర్మాణాన్ని పూర్తి చేసినట్లు యిక్కడి చరిత్ర చెప్తోంది.
          స్కంధ పురాణంలోనూ, బ్రహ్మ పురాణంలోనూ యీ మందిరం గురించిన కధలు వుల్లేఖించ బడ్డాయి. వాటి ప్రకారం శ్రీ కృష్ణుడు నీల పర్వతము పై తపస్సు చేసుకుంటూ  వుంటాడు. ఆ ప్రాంతపు ‘ సవర ‘  అనే కొండజాతికి చెందిన రాజైన విశ్వవసు శ్రీకృష్ణుడిని  గుర్తించి ప్రతిదినం నీల పర్వతానికి వెళ్లి స్వయంగా మాధవుడిని సేవించు కుంటూ ఉంటాడు. మాధవుని కోరిక మేరకు ఆ విషయాన్ని గోప్యంగా వుంచుతాడు. అప్పటి కళింగ రాజైన ఇంద్రద్యుమ్నడు యీ విషయాన్ని తన స్వప్నంలో చూచి నీలమాధవుడిని తన రాజ్యానికి తెచ్చుకొని , మాధవుని కొరకు మందిరం కట్టి నిత్య పూజలు చేసి తరించాలనే తలంపుతో నీలమాధవుని వద్దకు తీసుకొని వెళ్ళమని విశ్వవసుని కోరుతాడు, వచనబద్దుడైన విశ్వవసు ఇంద్రద్యుమ్నని ప్రలోభాములకు లోబడక అతని ప్రతిపాదనను తిరస్కరిస్తాడు. ఇంద్రద్యుమ్నడు విద్యాపతి  అనే యువకుని కపటము నైనా నీల మాధవుడు యెక్కడవున్నది తెలుసుకు రమ్మని పంపుతాడు. విద్యాపతి విశ్వవసు కుమార్తె లలితను వివాహమాడి నీలమాధవుని వద్దకు తీసుకొని వెళ్ళమని హఠమ్ చేస్తాడు. విధి లేక విశ్వవసు విద్యాపతి కళ్లకు గంతలు కట్టి నీలమాధవుని వద్దకు తీసుకొని పోతాడు. విద్యాపతి కపట బుద్దితో వుండుటచే ఆవాల మూటను కూడా తీసుకొని  కొంచం కొంచంగా దారంతా విడుస్తూ వెళ్లి నీల మాధవుడిని దర్శించుకొని వస్తాడు. మరునాడు అందరూ గాఢ నిద్రలో వుండగా అందరిని విడిచిపెట్టి ఇంద్రద్యుమ్నమహారాజు వద్దకు వచ్చి సపరివారంగా అతనిని తీసుకొని నీలమాధవుని దర్శనానికి ప్రయాణమవుతాడు.  అతనిచే జారవిడువబడ్డ ఆవాలు మొలకలెత్తి దారి చూపగా నీల పర్వతం పైకి తీసుకొని వెళతాడు. కాని అక్కడ మాధవుడు కానరాడు . నిరాశ నిండిన మనస్కుడై ఇంద్రద్యుమ్నడు నీల మాధవుడిని వెతుకుతూ తిరుగుతూ ఉంటాడు. స్వప్నంలో నీలమాధవుడు ఇంద్రనీల రాతితో మలచ బడ్డ విగ్రహంగా మారి సముద్ర తీరాన ఇసుకలో కప్పబడి పోయినట్లు కనిపిస్తుంది. ఇంద్రద్యుమ్నమహారాజు యిప్పటి పూరీ సముద్ర తీరాన నీల మాధవుని వెతుకుతూ వుంటాడు. వొకనాడు వెతికి వెతికి విసిగివేసారి నిరాశాగ్రస్తుడై సముద్ర తీరాన కూర్చొని వుండగా అశరీరవాణి తాను రాజు వెతుకుతున్ననీలమాధవుడినని అతను తన భక్తుడైన విశ్వవసు మోసం చెయ్యడం వలన ఆగ్రహించినట్లు అందుచే రాజు యెంత వెతికినా అతనికి చిక్కనని , అతని భక్తికి మెచ్చి అతనికి వరం ప్రసాదిస్తున్నానని దాని ప్రభావంతో అతనికి సముద్రంలో తేలుకుంటూ వచ్చే మంచి సువాసన గల కర్ర దుంగ కనిపస్తుందని దాంతో తన , బలభద్ర , సుభద్రల మూర్తులను చెక్కించి పూజించమని వినిపిస్తుంది.
               భగవంతుని ఆదేశం అనుసరించి ఆ కర్ర దుంగకు ఆకారం యివ్వడానికి ముందుకు వచ్చిన శిల్పి మొత్తం పని పూర్తయ్యేవరకు ఎవ్వరు తన ఏకాంతానికి భంగం కలిగించరాదని అలా కలిగిస్తే తాను దేవతా మూర్తులను అసంపూర్తిగా విడిచి పెట్టి అంతర్ధానమౌతానని మాట తీసుకొని పనికి వుపక్రమిస్తాడు. స్త్రీ సహజమైన కుతూహలంతో ఇంద్రద్యుమ్న మహారాజు యొక్క పట్టమహిషి ‘గుండిచ ‘ శిల్పి నివాసమున్న స్థలానికి పోయి ఆ యింటి నుంచి యెటువంటి శబ్దములు రాకుండుట విని విగ్రహాలు తయారయి వుంటాయని రాజుని నమ్మించి తలుపులు తీయిస్తుంది. పుచ్చుకున్న మాట ప్రకారము శిల్పి అంతర్ధానమౌతాడు.
             ఆ అసంపూర్తి విగ్రహాలను ప్రతిష్టించి పూజాదులు నిర్వర్తిస్తాడు ఇంద్రద్యుమ్న మహారాజు.  అప్పట్నుంచి ప్రతి పన్నెండేళ్లకొకసారి కొత్త కర్రతో చేసే విగ్రహాలని పతిష్ఠిస్తారు దీన్ని ‘ నవకళేబరమ్ ‘ అని అంటారు. సుదర్శన చక్రం కూడా చెక్కతోనే చెయ్యడం విశేషం. పూరి జగన్నాధుడికి మొక్కు తీర్చుకోవడానికి భక్తులు కోవెల పైనున్న జండాను యెగుర వేస్తారు. నిర్ణీత సొమ్మును మందిర యాజమాన్యానికి చెల్లిస్తే వారే జండాను ఎగురవేయ్యడానికి కావలసిన ఏర్పాట్లు చేస్తారు. యీ జండా గాలికి వ్యతిరేక దిశలో ఎగురుతూ భక్తులను విస్మయానికి గురిచేస్తూ వుంటుంది.యిక్కడి పుజారులని ‘ పండాలు ‘ అని అంటారు. యిక్కడ యీ పండాల ధాష్ఠీకం , వారు యాత్రీకులను దోచుకోడం అనేవి చూస్తే యెంత ఆస్తికులకైనా దేవుడి మీద నమ్మకం పోతుంది అని చెప్పడానికి ఎంతో  చింతిస్తున్నాను. అలాగే అడుగడుగునా ప్రతి మనిషి చేసే మోసం , జేబుదొంగలు మన పర్సులను , మెడలను తేలిక చెయ్యడంలో సిద్ద హస్తులు కనిపించి మన లోని భక్తిని తగ్గించడానికి ప్రయత్నిస్తారు. యిది కూడా జగన్నాటక సూత్రధారి యొక్క మాయేనేమో ? 
           యిక్కడ జరిగే ముఖ్య మైన ఉత్సవాలు యివి —-
    1) రథా యాత్ర 2) చందనోత్సవం 3) బంగారు అలంకరణ 
     1) రథయాత్ర —-
      యింగ్లీషు తేదీల ప్రకారం యీ సంవత్సరం అంటే 2015 లో జూలై 18న రథాయాత్ర జరుగుతుంది.
      ప్రతి సంవత్సరం ఆషాఢ శుద్ధ విదియనాడు పూరిలో జరిగే రథయాత్ర ప్రపంచ ప్రఖ్యాతి పొందింది. సుమారు 45 అడుగుల యెత్తైన రథాలమీద జగన్నాధుడు, బలభద్రుడు, సుభద్ర రాచ వీధులలొ ఊరేగుతూ శ్రీమందిరం నుంచి మౌసిమా ( పినతల్లి ) మందిరంలో కొంచం సమయం విశ్రాంతి తీసుకొని గుండిచ మందిరంలో తొమ్మిది రోజులు వుండి  తిరిగి శ్రీ మందిరానికి రావడాన్ని రథాయాత్ర అని అంటారు. ఇంద్రద్యుమ్నుని పత్ని ‘ గుండిచ ‘.
         రథయాత్ర రోజు ముందుగా ఇంద్రద్యుమ్న మహారాజు బంగారు పిడిగల చీపురుతో రథాన్ని , రథాయాత్ర సాగే వీధులను  తుడిచి గంధం నీళ్లతో కళ్ళాపి జల్లి శుద్ధ పరచిన తరువాత రథయాత్ర మొదలయ్యేది. యిప్పటికీ రథయాత్ర నాడు అదే చీపురుతో ఇంద్రద్యుమ్న మహారాజు సంతతివారు ప్రపంచంలో  యెక్కడ వున్నా ఆ రోజు పూరి చేరుకొని రథాన్ని తుడవడం , చందనం కలిపిన నీళ్లతో కల్లాపి చల్లడం లాంటి ఆచారాలను యిప్పటికీ పాఠించడం వారికి భగవంతుని పై గల విశ్వాసాన్ని తెలియ జేస్తుంది.
        45.6 అడుగుల యెత్తు , 18 చక్రాలు గల నంది ఘోష అని పిలువబడే రథంపై జగన్నాధుడు , 45 అడుగుల యెత్తు , 16 చక్రాలు ‘ తలద్వజ ‘ పై బలభద్రుడు , 44.6అడుగుల యెత్తు , 14 చక్రాలు గల ‘ దేవదలన ‘ పై సుభద్ర లు  బోడో దండో  ( పెద్ద వీధి లేక రాచ వీధి ) లో వేలాది భక్తులు జై జై నాదాలతో రథాలకు కట్టిన తాళ్ళతో లాగుతూ మెదలయే యాత్ర గుండిచ మందిరం వరకు సాగుతుంది. జన్నాధుని రథం రంగు రంగుల అలంకారంతో ముందుకు వెనుకకు వూగుతూ కదులుతున్నప్పుడు చూసేవారికి నల్లని మదగజం పుర వీధులలో తిరుగుతోందా అనిపిస్తుందిట. జగన్నాథుని రథయాత్రని వొక్క క్షణకాలం చూసినా పునర్జన్మ వుండదని భక్తుల నమ్మిక. తొమ్మిది రోజులు గుండిచ మందిరంలో నిత్య పూజలు , నిత్య నైవేద్యాలతో పాటు ” ఛెన్న పుడో పిఠ ” అనే వంటకం ప్రత్యేకంగా నివేదించడం జరుగుతుంది. జగన్నాదునికి అతి ప్రీతికరమైన వంటకమని , లక్ష్మీ దేవి జగన్నాధుని కొరకు తయారుచేసేదని  లక్ష్మీపురాణంలో వివరించబడింది. నిజంగా యిది చాలా రుచిగా వుంటుంది.  పాల విరుగు (ఛెన్న ) తో చేసే ‘ ఛెన్న పుడో పిఠ ‘ , ‘ ఛెన్న గోజ్జా ‘ యీ రెండు తీపి వంటకాలు ఒరియావారి స్పెషాలిటి అని చెప్పక తప్పదు. ఇవి ఒరిస్సా లో తప్ప యితర రాష్ట్రాలలో లభ్యం కావు. కాబట్టి జగన్నాధుని దర్శించుకున్న తరువాత యీ స్వీట్స్ రుచిని ఆస్వాదించడం మరచి పోవద్దు.  
     గుండిచ మందిరం వుద్యానవనాన్ని పోలి వుంటుంది. ఆషాఢపు  వుక్కపోతనుండి తప్పించుటకు భగవంతుడిని యీ మందిరంలో పెడతారు అనేది కళింగుల నమ్మిక. గుండిచ మందిరంలో బలభద్ర , సుభద్రలతో వున్న జగన్నాధుని దర్శించుకుంటే వెయ్యి అశ్వమేధయాగాలు చేసినంత పుణ్యం వస్తుందట.
           కలియుగ దైవం అయిన జగన్నాధుని అద్వైత గురువైన ఆది శంకరాచార్యులు , చైతన్య మహాప్రభు , రామకృష్ణ పరమహంస , జయదేవుడు మొదలైన వారు యీ స్వామిని దర్శించుకొని ధన్యులయ్యేరు అనేది యిక్కడి చరిత్ర చెప్తోంది.
       2)చందనోత్సవం —
                 వైశాఖ శుద్ధ తృతీయ అంటే అక్షయ తృతీయ నాడు మొదలయి 21రోజులు సాగుతుంది. పూరీ జగన్నాదునికి చందనోత్సవం  చెయ్యడం ఆచారం. చందనోత్సవం వేసవి రాకను తెలియజేసే వుత్సవం అని చెప్పాలి. అక్షయ తృతీయనాడు జగన్నాధుడు , బలభద్రుడు, సుభద్రలను, పంచ పాండవుల పేరులతో ప్రసిధ్ధి పొందిన శివలింగాలను ( ఉత్సవ మూర్తులు ) సింహద్వారం గుండా తీసుకొని నరేంద్ర తీర్ధ కుండంలోని నీటితో అభిషేకం చేసి చందనం రాసిన విగ్రహాలను పూలతో అలంకరించిన నౌకలలో విహారానికి తీసుకొని వెళతారు. అక్షయ తృతీయనాడు రథాయాత్ర కోసం రథాలను తయారు చెయ్యడం కూడా మొదలు పెడతారు.
      3) బంగారు అలంకరణ —
              జగన్నాధుడు , సుభద్ర , బలభద్రుడు గుండిచ మందిరం నుంచి శ్రీమందిరానికి  మరలి రావడాన్ని మారు రథయాత్ర అని అంటారు.  జగన్నాధుడు , సుభద్ర , బలభద్రుడు శ్రీ మందిరానికి వచ్చిన తరువాత విగ్రహాలను బంగారు ఆభరణాలతో అలంకరిస్తారు.
      పూరిలో జగన్నాధుని కోవల కాక మౌసిమా మందిరం , గుండిచ మందిరం  కాక పంచపాండవుల కోవెలలు , పంచ తీర్ధాలు. పూరి రైల్ స్టేషనుకి 1కిమి దూరంలో వున్న బంగారు ఇసుకతో కూడిన బీచ్ ప్రపంచ వ్యాప్తంగా పేరు గాంచింది.
       యీ కోవెల గురించి యెంత క్లుప్తంగా రాసినా యిన్ని పేజీలు  అయ్యింది. యింకా పూరీ గురించి రాయవలసినది యెంతో వుంది. వోక్కమారు పూరి జగన్నాధుని దర్శించుకొని రండి నేను చెప్పినది అతిశయోక్తి కాదని తెలుసు కుంటారు.
 పూరి యాత్రకి వెళ్లేవాళ్లు రథయాత్రకైతే ఆషాఢమాసంలో వెళ్లాలి తప్పదు. లేకపోతే నవంబర్ నుంచి ఫిబ్రవరి వరకు వాతావరణం ఆహ్లాదకరంగా వుంటుంది. జేబు దొంగలు , గొలుసులు లాగే దొంగలు , పూజలు  నైవేద్యాలు అంటూ నస పెట్టె పండాలనుంచి అప్రమత్తంగా వుండాలని భక్తులకి నా విన్నపం.
రచన: భావరాజు శ్రీనివాస్
 
ఇందులో ….
1. అద్వైతం 2. నేనెవరు? 3. జగమంతకుటుంబం (శ్రీ సిరివెన్నల సీతారామశాస్త్రి గారి “జగమంతకుటుంబం నాది” పాట ఫై విశ్లేషణ) ఉన్నాయి. మూడూ అద్వైతానికి మూడు రకాల వ్యాఖ్యానాలు .
ముందుమాట
వ్యక్తి స్వేచ్ఛ విశృంఖలతగా మారి ప్రమాదంగా పరిణమించకుండా ,నియంత్రించడానికి చట్టాలు,సంస్కారం సహకరిస్తాయి. భారతదేశంలో చట్టాలకంటే సంస్కారానికే ప్రాధాన్యత ఎక్కువ. మతము ,సంస్కృతి ,సాంప్రదాయం ,కళలు, వేదాంతం ఇవన్నీ సంస్కారాన్ని పెంపొందించడానికే ఉన్నాయి. ఈ దృష్టి తోనే శ్రీ సిరివెన్నల సీతారామ శాస్త్రి గారు “భారతీయుడు కానివాడు మానవుడు కాలేడు”అన్నారు. చట్టాలకు ప్రాధాన్యత ఇచ్చే పాశ్చాత్యులు ఈ దేశాన్ని పరిపాలించడం వల్ల , ఇప్పటి పాలకులు పాశ్చాత్య పద్ధతికే ప్రాధాన్యత యిస్తూ స్వేచ్ఛను నియంత్రించడానికి, ప్రత్యేక చట్టాలను రూపొందించడం, చట్టాల పట్ల అవగాహన కలిగించే ప్రయత్నం చేస్తున్నారు. ఇది ఈ దేశ సాంప్రదాయం కాకపోవడంతో ఆశించిన ఫలితాలు రావడంలేదు. దేశం(వ్యక్తి) ఆత్మ పరిశీలన చేసుకుని మళ్ళీ సాంస్కృతిక పునరజ్జీవనాన్ని పొందితే , అపుడు చట్టాలు చేసే పనిని సంస్కారం చేస్తుంది .
గురువు లేకపోయినా ఏకలవ్యుడు విలువిద్యను సాధించినట్లు, సంస్కారాన్ని పెంపొందించే పరిస్థితులు సమాజంలో లేకపోయినా, స్వయంసంస్కారాన్నిసాధించవచ్చు. అలా సంస్కృతి ఫై నమ్మకముంచి స్వయం సంస్కారాన్ని సాధిస్తున్నవారికి, నాస్తికవాదులు, హేతువాదుల్లోని అతివాదులు అడుగడుగునా అడ్డుతగులుతూ ఉంటారు. వీరికి నిర్మూలించడమే గానీ , నిర్మాణం చేసే శక్తి లేదు. కొండనాలుక్కి మందేయ్యమంటే ఉన్న నాలుకను ఊడగోడతారు. మూఢనమ్మకాలను పోగట్టవలసిన హేతువాదంతో ,ఏకంగా నమ్మకాలనే నిర్మూలించే ప్రయత్నం చేస్తారు . ఇది అయ్యే పని కాదని చరిత్ర పరిశీలిస్తే తెలుస్తుంది .
భారతీయ సంస్కృతిలో జీవం ఉంది. అందుకే తరతరాలుగా ఎవరెన్ని దండయాత్రలు చేసినా ప్రతిఘటించి నిలబడుతోంది. హేతువాదులు ప్రజల విశ్వాసాలను ప్రశ్నించే బదులు అసలు ఈ నమ్మకాలు తరతరాలుగా నిరాటంకంగా కొనసాగుతూ రావడంలోని అంతర్యం ఏమిటి? అని ప్రశ్నించుకుంటే బావుంటుంది.
నేటి పరిస్థితుల్లో , సాంకేతిక విప్లవంతో సమానంగా సాంస్కృతిక విప్లవం సాగాల్సిన అవసరాన్ని గుర్తించి ఈ రచన చెయ్యడం జరిగింది .
అద్వైతం
వినాయకుడి వివాహఘట్టాన్నిపరిశీలిస్తే ముందుగా లోకాన్ని చుట్టి వచ్చిన వానికే వివాహం జరిపిస్తానని శివుడు కుమారస్వామికి , వినాయకునికి పరీక్ష పెడతాడు . కుమారస్వామి వెంటనే బయలుదేరుతాడు . వినాయకుడు అలోచించి సృష్టిలో ఉన్నది ప్రకృతి పురుషులైన తన తల్లిదండ్రులు శివపార్వతులేనని, వారి చుట్టూ తిరిగితే లోకాన్ని చుట్టివచ్చినట్టేనని అద్వైత దృష్టితో వారి చుట్టూ ప్రదక్షిణలు చేస్తాడు . ఆ దృష్టి ఉండడం వల్లే వినాయకుడు కాలు కదపకుండానే కార్యం సాధించాడు .
అద్వైత దృష్టి మనకు తెలియకుండానే అప్పుడప్పుడు ముఖ్యంగా పర్వదినాల్లో కలుగుతుంది.పండగలప్పుడు బంధువులు స్నేహితులు అందరూ ఏకం అవుతారు . దానధర్మాలు చేస్తారు . సాంఘిక చారిత్రక ఆర్ధిక వ్యత్యాసాలకు అతీతంగా అందరూ ఒకటనే భావన కలుగుతుంది . మర్నాడు మళ్ళీ మామూలే . పండగ రోజు సామూహికంగా పొందిన అద్వైతానుభూతిని వ్యక్తిగతంగా పొందగలిగితే ప్రతిరోజూ పండగే . ఇందుకోసం పైసా ఖర్చుపెట్టక్కర్లేదు . కాలు కదపక్కర్లేదు . వినాయకుడిలా సూక్ష్మంలోనే మోక్షం పొందవచ్చు .
1
అద్వైతం అన్న మాట లోనే ద్వైతం ఉంది . ద్వైతం అంటే రెండు . ఆ రెండూ ఒక్కటనే భావం అద్వైతంలో ఉంది .
1+1 × 1-1 = 1
ద్వైతం అద్వైతం
(ఆలోచన ) (అనుభూతి)
ద్వైతంలో ఉన్న పాజిటివ్ నెగిటివ్ లు (1+1 × 1-1) అద్వైతంలో ఒకటి (1) అయ్యాయి.అలాగే ఆలోచనల్లో ఉండే పాజిటివ్ నెగిటివ్లు (సుఖం x దుఃఖం, మంచి x చెడు మొదలైనవి ) అనుభూతి లోనే ఏకం అవుతాయి. ఏకం అయినప్పుడు మిగిలేది ఏకాంతం.నిశ్శబ్దం .అనుభూతి కిటికీలాంటిది . అది రెండిటిని కలుపుతుంది .
1+1 × 1-1 = 1
ప్రోటాన్ × ఎలెక్ట్రాన్ = పరమాణువు
సుఖం × దుఃఖం = మానవుడు
పరమాణువు లో భిన్న విద్యుదావేశాలు కల ఎలెక్ట్రాన్ ప్రోటాన్ లు ఒకదాని ఆవేశాన్ని మరొకటి తుల్యం చేస్తుండడం వల్ల పరమాణువు స్థిరంగా ఉంటోంది . ఎలెక్ట్రాన్ ప్రోటాన్ లలో ఏ ఒక్కటి లేకపోయినా పరమాణువు స్థిరత్వాన్ని కోల్పోయి ఆవేశపూరితమౌతుంది . అలాగే మానవునిలో ఉండే సుఖ దుఃఖాలు ఒక దాని ఆవేశాన్ని మరొకటి తుల్యం (neutral) చెయ్యకపోతే, అతడు స్టిరత్వాన్నికోల్పోయి ఆవేశపూరితుడౌతాడు .
ఆపిల్ పండు ఉంది . దాన్ని గూర్చి ఎన్ని విధాలనైన వర్ణించవచ్చు . కానీ దాన్ని కంటితో వస్తువుగా చూసినపుడు కలిగేది ఒక అనుభూతి . దాన్ని కొరికి తినడం మరొక అనుభూతి . ఈ రెండూ కాక మూడో రకం దాన్ని గూర్చి హెన్రీ మికాక్స్ చెబుతాడు. “ I set an apple on the table.Then I set myself in the apple. what utter calm.” రెండు వస్తువులు విడివిడిగా ఉన్నపుడు వాటి మధ్య communication ఉంటుంది . ఆ రెండూ comm ‘union’ ఐనపుడు (ఒక్కటైనపుడు) ఇక వాటి మధ్య communication ఉండదు . మిగిలేది నిశ్శబ్దం (calmness)
ఫై ఉదాహరణ లో దృశ్యమూ(apple) ద్రష్ట (నేను) ఒకటి అయ్యాయి . ఇలా (దృశ్యము x ద్రష్ట) ; (సృష్టి x నేను) ఒక్కటి కావడమే మూడో రకమైన అనుభూతి . అద్వైతానుభూతి.
2
1+1 × 1-1 = 1
రెండు ఒకటి
ఒకటిని రెండుగా విడగొట్టి చూసేవారిది లౌకిక దృష్టి . రెండింటిని కలిపి ఒకటిగా చూసేవారిది అలౌకిక దృష్టి . విష్ణుమూర్తిది లౌకిక దృష్టి. ఆయన దేవతల్ని , రాక్షసుల్ని వేరుగా చూస్తాడు . అమృతాన్ని రాక్షసులకు దక్కనివ్వలేదు. పరమేశ్వరుడిది అలౌకిక దృష్టి. ఆయన అందర్నీ ఒక్కలాగే చూస్తాడు.రాక్షసులైనా వారు చేసిన తపస్సు ఫలిస్తే కోరింది ఇస్తాడు
కేశవుడిది లౌక్యం(logic). శివుడిది ఆత్మీయత(music)
లోకంలో ఉంటూ లౌకిక సమస్యలు ఎదుర్కుంటూనే అలౌకిక ఆనందాన్ని పొందడానికి వైష్ణవ తత్వం , శివ తత్వం (logic and music ) రెండూ అవసరమే . శివ కేశవుల మూర్తులు వేరైనా వారి మూల తత్వం ఒకటే. అది సర్వేజనాస్సుఖినోభవంతు.కులమతాలను బట్టి కాకుండా మంచి చెడ్డల్ని బట్టి మనుషుల్ని విడగొట్టే విష్ణువుపై ,కులమతాలకు అతీతంగా అందర్నీ ఒక్కలాగా చూసే శివుడిపై మతముద్ర వేయడం ఎంతవరకు సబబు. అంతర్ముఖుడైన శివుడు అంతరంగాన్ని సంస్కరిస్తే ,బహిఃర్ముఖుడైన విష్ణువు బాహ్య పరిస్థితుల్ని చక్కదిద్దుతాడు . సంస్కరణ బహిఃరంతరాలురెండిట్లోనూ జరగవలసిందే. అప్పుడే ఆదర్శానికి, ఆచరణకు; మాటలకు,చేతలకు పొంతన కుదురుతుంది.
3
( 1+1 × 1-1)+1 × ( 1 )-1 = 1
వియోగం సంయోగం ఒకటి
జీవితంలో ఎదురయ్యే సంయోగ వియోగాలను ఒక్కటి చెయ్యడంలో వ్యక్తి పొందే సాఫల్య వైఫల్యాలే సుఖ దుఃఖాలకు కారణమౌతుంటాయి . ధర్మార్ధకామమోక్షాలలో అర్థకామాల వల్ల సంయోగ వియోగాలు ఏర్పడితే , మొదటిదైన ధర్మం ఆ సంయోగ వియోగాలను ఒక్కటి చేస్తుంది. అర్థకామాలవల్ల పాండవులతో ఏర్పడిన సంయోగ వియోగాలను ఒక్కటి చేసే ధర్మం(కృష్ణుడు) కౌరవుల వద్ద లేకపోవడంతో వారు యుద్ధంలో ఓడిపోయారు . అలాగే దక్ష యజ్ఞానికి శివుడు(ధర్మం) తప్ప అందరూ ఆహ్వానింపబడ్డారు . ధర్మాన్ని ,శివుణ్ణి నిర్లక్ష్యం చెయ్యడంతో దక్ష యజ్ఞం ధ్వంసమైంది . శివపార్వతుల మధ్య ఏర్పడిన సంయోగ వియోగాలను ధర్మం (వివాహం ) ఒక్కటి చేసింది .
ఈశ్వరః సర్వభూతానాం హృద్దోశోర్జన తిష్ఠతి . — అన్ని జీవులలోను ఉన్న భగవంతుణ్ణి తనలో గుర్తించి ధర్మానికి ప్రాధాన్యత ఇచ్చినపుడే వ్యక్తికి తన జీవితం తనదిగా కష్టమైనా సుఖమైనా సంతృప్తి నిస్తుంది .
ధర్మానికి ప్రాధాన్యత ఇచ్చే స్థితిని పొందినప్పటికిని మానవ జీవితంలో అర్థంకాని భాగం మిగిలే ఉంటుంది . తను చేసే కర్మతో, తన ధర్మ నిర్వహణలతో ,భాధ్యతతో ప్రమేయం లేకుండా సంభవించే అనుభవాల్ని మనిషి ఎలా అన్వయం చేసుకోవాలి. వాటిని యాధృచ్చికమని , దైవికమని వ్యహరిస్తూంటాం . ఒక స్త్రీ తన కుమారుడు హఠాత్తుగా మరణించడం చూసి అంతులేని ఆవేదనకు గురైంది . ఆమె పొందే బాధను ఏ ధర్మంతోనూ అన్వయించడం సాధ్యం కాదు . ఇక్కడ విక్టర్ ఫ్రాంక్ అనే మనస్తత్వశాస్త్రజ్ఞుడు ఒక సామ్యం చెబుతాడు . ఒకానొక కోతిని శాస్త్ర పరిశోధనలో మానవులకు కావలసిన రోగ నివారణౌషధం కనిపెట్టడం కోసం మాటి మాటికి సూదితో పొడిచి రక్తం తీస్తూంటారు . ఆ కోతి అనుకుంటుంది “ఈ యాదృచ్చికమైన ,అకారణమైన బాధ ఏమిటి నాకు? ఇంకా ఎన్నిసార్లు అనుభవించాలో ” అని. దాని బాధకూ మానవలోకంలో ఒకానొక ప్రయోజనానికి సంబంధం ఉన్నదని దాని కెట్లా తెలియటం ? వీలుకాదన్నమాట ! అలాగే పై చెప్పిన స్త్రీ తో “అమ్మా , నీవు పొందే ఆవేదనకు అర్ధం ,మానవుని మేధకూ , అవగాహనకు అందని ఏ లోకంతో, ఏ పరమార్ధంతో ముడిపడి ఉన్నదో ఎవరు చెప్పగలరు.” అంటూ ఆ శాస్త్రజ్ఞుడు ఆమెతో స్వాంతన పలికాడట.యాదృచ్చికమూ ,దైవికమూ అన్నదానికి అర్ధం , సమాధానం మాటల్లో అనగా బుద్ధితో ఆలోచించి తేల్చేది కాదు. ఆ సమాధానం జీవించటంలో ఎవరికి వారు తమ అస్తిత్వం నుంచీ పొందవలసిందే . అలా పొందగలిగినవాడే ఆధ్యాత్మికమానవుడు . ఇక్కడ గమనించవలసిన ముఖ్యాంశం – తత్వ జిజ్ఞాస చెయ్యడం , సాధన ఆధ్యాత్మికత కాదు . తత్వమే తాను కావటం ఆధ్యాత్మికత . తత్వమూ తానూ ఒక్కటి కావడమనే మూడోరకమైన అద్వైతానుభూతి ఇక్కడ వర్తిస్తుంది . “ఉప్పు కప్పురంబు ఒక్క పోలిక నుండు …. పురుషులందు పుణ్య పురుషులు వేరయా” అన్నట్లు ఆధ్యాత్మిక మానవుడు లోకంలో అందరిలా వ్యవహరిస్తూనే అస్తిత్వ వైశిష్ట్యం వల్ల నిర్లిప్తుడై వేరుగా ఉంటాడు .
అద్వైతం రెండింటికి మధ్య ఉన్న సంబంధాన్ని , సంఘర్షణను (సంయోగ వియోగాలను )గుర్తించి వాటి మధ్య సమన్వయాన్ని సాధిస్తుంది . ఆ సమన్వయమే ధర్మం. ధర్మాన్ని గ్రహించలేని స్థితిలో, అర్జునుడు కృష్ణుణ్ణి ఆశ్రయించినట్టు ,భగవంతుణ్ణి ఆశ్రయిస్తే ధర్మం దానంతట అదే స్పష్టం అవుతుంది .
నేనెవరు?
ఈగ ఇల్లు అలుకుతూ పేరు మర్చిపోయిన కథ అందరికీ తెలుసు. పేరు మర్చిపోవడంతో మొదలైన కథ ,ఒక అన్వేషణగా సాగి ,పేరు మళ్లీ గుర్తుకుతెచ్చుకోవడంతో ముగుస్తుంది .
మానవుని కథాఅంతే. ఈగ ఇల్లు అలుకుతూ పేరు మర్చిపోయినట్టు,లౌకికవ్యవహారాలలో పడి,మానవుడు తాను ఎవరైనదీ మరచిపోతున్నాడు. “నేనెవరు?” అని ప్రశ్నించుకొని,సమాధానం కోసం అన్వేషిస్తున్నాడు. ఆ అన్వేషణే ఆధ్యాత్మిక సాధన. మానవుని చరిత్ర.
చిన్నతనంలో తరతమ బేధాలు తెలియవు. ఆ అమాయకత్వం అమూల్యమైనది. పెద్దయ్యాక ‘సామజిక స్పృహ’ ఏర్పడుతుంది. అంతరాలు,అభిప్రాయాలు ఏర్పడి నామరూపాలకు ప్రాధాన్యత పెరుగుతుంది. ఈ సామాజిక స్పృహ కొన్నాళ్ళకు నిస్పృహ కలిగిస్తుంది.దానికి తోడు చేసే పనే కాదు,తీరిక సమయంలో చేసే కాలక్షేపం కూడా యాంత్రికం అయిపోవడం. దీనివల్ల అర్థాన్ని గడిస్తున్నా, బ్రతుకు అర్ధశూన్యంగానే వుందే అనిపిస్తోంది.
ఈ నిస్పృహ నుండి బయటపడి జీవితం పట్ల ఆసక్తీ,ఉత్సాహం ఏర్పడాలంటే సమాజాన్ని, పరిస్థితుల్ని దాటి చూడాలి. అత్మజిజ్ఞాసకు పూనుకోవాలి. ఇందుకు సంస్కృతి సహకరిస్తుంది.
1
శివుడు ఆత్మ స్వరూపుడు . అందువల్ల శివుడి లక్షణాలనే ఆత్మ లక్షణాలుగా గుర్తించవచ్చు.
శివుడికి లింగభేదం లేదు. తనలో అటువంటి భేదాన్ని సృష్టించబోయిన మన్మధుడిని దహించాడు. కాముడిని జయించాడు.
శివుడికి స్వపరబేధం లేదు. ఆయన అందర్నీ ఒక్కలాగే చూస్తాడు .రాక్షసులైనా వారు చేసిన తపస్సు ఫలిస్తే, కోరింది ఇస్తాడు .
శివుడు అమృతాన్ని విషాన్ని వేరుగా చూడడు . సత్ప్రయోజనం కోసం అవసరమైతే విషం పుచ్చుకుంటాడు.
ఈశ్వరుడు సంసారాన్ని, సన్యాసాన్ని విడగొట్టడు. సన్యాసిగా మన్మధుడిని కాల్చి బూడిద చేసినవాడే ,పార్వతిని వివాహమాడి సంసారి అయ్యాడు. మన్మధుడిని మళ్ళీ బ్రతికించాడు. ఈ భిన్న తత్వాల వెనక ఉన్న ఏకత్వమే అర్థనారీశ్వర తత్వం . ఈ తత్వాన్నే సిరివెన్నల సీతారామ శాస్త్రి గారు, ‘సంసార సాగరం నాదే ,సన్యాసం శూన్యం నావేలే’ అని తన ‘జగమంత కుటుంబం’పాటలో వ్యక్తం చేసారు
శివుడు జననాన్ని ,మరణాన్ని వేరుగా చూడడు . కాబట్టే ఆయనకు జననమరణాలు లేవు . మృత్యుంజయుడు .
శివుడికి నామరూపాలకు అతీతుడు . అందుకే ఆయన లింగరూపంలో వున్నాడు .
శివుడికి మూడోకన్ను(జ్ఞాననేత్రం) ఉంది.అందువల్ల ఆయనకు తన్ను గూర్చిన జ్ఞానం(ఆత్మజ్ఞానం) ఉంది .
శివపార్వతుల వివాహ ఘట్టాన్ని పరిశీలిస్తే, మన్మధుడు,పార్వతి కలిసి శివుడికి తపోభంగం కలిగించి,శివుడి ఆగ్రహానికి గురై ,మన్మధుడు ప్రాణాల్ని ,పార్వతి శివుడి విశ్వాసాన్ని కోల్పోయారు.శివుడే ఆత్మ కాబట్టి శివుడి విశ్వాసాన్ని కోల్పోవడమంటే ఆత్మవిశ్వాసాన్ని కోల్పోవడమే. పైన చెప్పిన ఆత్మ లక్షణాలపై విశ్వాసాన్ని కలిగి ఉండడమే ఆత్మ విశ్వాసంతో ఉండడం. ఆత్మవిశ్వాసాన్ని కోల్పోయిన పార్వతి అందుకోసం తపస్సు చేసింది . ఆత్మవిశ్వాసం కోసం ప్రయత్నించడం ఒక తపస్సు . తపస్సు ద్వారా పార్వతి ఆత్మ(శివుడి)విశ్వాసాన్ని తిరిగి పొందింది.తపస్సులో శివుడి లక్షణాలను అంటే ఆత్మ లక్షణాలను ఆమె గుర్తించి శివుడి సాక్షాత్కారం అంటే ఆత్మసాక్షాత్కారం పొందింది . శివపార్వతులు ఒక్కటయ్యారు . శివుడి శరీరం పార్వతి(ప్రకృతి)ఐతే ,పార్వతి ఆత్మ శివుడు(పురుషుడు). శివపార్వతుల,ప్రకృతిపురుషుల,దేహాత్మల ఐక్యరూపమే వ్యక్తి . అందువల్ల దేహాభిమానంతో సంసారంలో ఉన్నా,ఆత్మాభిమానంతో సన్యాసంలో ఉన్నా,దేహాత్మలను ఒకటిగా చూస్తూ వాటి మధ్య ఐక్యత సాధించడం ముఖ్యం .ఐక్యత లోపిస్తే ‘వ్యక్తి’త్వం లోపిస్తుంది . అర్ధనారీశ్వర తత్వంలో వ్యక్తిత్వం ఉన్నది .
శివపార్వతులిద్దరూ తపస్సు ద్వారానే ఒక్కటయ్యారు . తొలిచూపు ప్రేమలో (love at first sight ) శివుడికి నమ్మకం లేదు. అందుకే మొదట మన్మధుని జోక్యాన్ని, పార్వతిని తిరస్కరించాడు . తపస్సు ద్వారా ఒకరి విశ్వాసాన్ని మరొకరు చూరగొన్న తర్వాతనే వారు వివాహం చేసుకుని అదిదంపతులయ్యారు. నేటి ప్రేమలో ఈ తపస్సు ,విశ్వాసం లోపించి, మన్మధుని జోక్యం ఉంటోందని , కొన్ని రాజకీయ పార్టీలు ‘ప్రేమికుల రోజు’ ను బహిష్కరిస్తున్నాయి .
శివుడు తన దేహాన్ని (ప్రకృతిని) ఆలిగా చేసుకున్నాడు . ఈ దృష్టి తోనే శాస్త్రి గారు ‘నా హృదయమే నాకు ఆలి’ అన్నారు తన ‘జగమంతకుటుంబం’ పాటలో. (ఈ పాట పై విశ్లేషణను ముందు పేజీలలో చూడవచ్చు)
2
శివపార్వతుల (దేహత్మల) కలయికే వ్యక్తి . ఆ వ్యక్తి విష్ణుమూర్తి అనుకుంటే , విష్ణువుకు నిశ్చితరూపం లేదు. ఆయన ఆకాశంలో పక్షిగా,నీటిలో చేపగా, ఇలా పరిస్థితిని బట్టి అవతారాన్ని మారుస్తూ తన అస్తిత్వాన్ని నిలుపుకుంటున్నాడు. అలా ,మానవునితో సహా అన్ని జీవులూ ఆయన అవతారాలే అయినపుడు నేను ఎవరిని?. మానవుణ్ణా! మాధవుణ్ణా!. మానవుణ్ణి అనుకుంటే నేనొక రూపానికి నామానికి పరిమితుణ్నవుతున్నాను. ఇది బంధం. మాధవుణ్ని అనుకుంటే నేను అపరిమితుణ్ని. అన్ని రూపాలు నావే. ఇది స్వేఛ్చ. అన్నిరూపాలు నావే నంటూ సిరివెన్నల సీతారామ శాస్త్రి గారు,జగమంతకుటుంబం పాటలో “కవినై ,కవితనై ,భార్యనై భర్తనై ,రవినై శశినై ,దివమై నిశినై ,నాతో నేను సహగమిస్తూ …” అంటూ తన అపరిమితత్వాన్ని,స్వేచ్ఛను వ్యక్తం చేసారు . ఆ పాటలోనే ఒంటరితనాన్ని,ఏకాకిజీవితాన్ని(ఏకాంతాన్ని) ప్రస్తావించారు . అన్ని రూపాల్లో ఉన్నది నేనే అయినప్పుడు ఉన్నది నేనొక్కడినే .అందువల్ల నేను ఒంటరిని . ఏకాకిని.అన్ని రూపాలూ నావే కనుక నాది జగమంత కుటుంబం .
అంతా నేనే అయినపుడు,ఇతరులను హింసించడమంటే, నన్ను నేను హింసించుకోవడమే అవుతుంది.
3
సృష్టి చేయాలంటే సృజనాత్మక శక్తి (బ్రహ్మ) కావాలి . విష్ణువు లోనే బ్రహ్మ ఉన్నాడు. ఆయనలోంచే పుట్టాడు(వ్యక్తం అయ్యాడు). అందువల్ల విష్ణువు తన్ను తాను పునఃసృష్టిoచుకుంటూ పరిస్థితిని బట్టి అవతారాన్ని మారుస్తున్నాడు .
ఇపుడు , “నేనెవరు?”, అని మానవుడు ప్రశ్నించుకుంటే,
దేహత్మలు ఉన్నందున అతడు శివుడా ?
మానవరూపంలో ఉన్న విష్ణువా ?
తనను తాను పునఃసృస్టించుకొని కొత్త జీవితాన్ని ప్రారంభించగలడు కాబట్టి బ్రహ్మా?
త్రిమూర్తులు ముగ్గురు లేరు . ముగ్గురూ ఒక్కరిలోనే ఉన్నారు . ఆయనే పరబ్రహ్మ . బ్రహ్మ విష్ణు మహేశ్వరులు పరబ్రహ్మ స్వరూపాలు .
ఫై ముగ్గురూ మానవుని ఆశ్రయించుకొని వున్నారు కాబట్టి నేను(అహం) ఎవరు ?
‘ అహం బ్రహ్మాస్మి’
ఈ వేదాంత మహావాక్యంలోని బ్రహ్మ, పరబ్రహ్మ.
శివుడికున్న మూడోనేత్రం(జ్ఞాననేత్రం) తనకూ వుంది కాబట్టి మానవుడు తాను పరబ్రహ్మ స్వరూపుణ్నని గుర్తించగలడు.
************

జగమంతకుటుంబం
పాట
పల్లవి : జగమంతకుటుంబం నాది , ఏకాకిజీవితం నాది
సంసారసాగరం నాదే, సన్యాసం , శూన్యం నావేలే
చరణం : కవినై ,కవితనై ,భార్యనై ,భర్తనై
మల్లెలదారుల్లో , మంచు ఎడారుల్లో
పన్నీటిజయగీతల,కన్నీటి జలపాతాల
నాతో నేను సహగమిస్తూ ,నాతో నేను రమిస్తూ
ఒంటరినై ప్రతినిమిషం కంటున్నాను నిరంతరం
కలల్ని,కథల్ని ,మాటల్ని , పాటల్ని ,రంగుల్ని ,రంగవల్లుల్ని
కావ్యకన్యల్ని ,ఆడపిల్లల్ని //జగమంత//
శ్రీ సిరివెన్నల సీతారామశాస్త్రి గారు అద్వైత దృక్పధం లో వ్రాసిన ఈ పాట ఆధారంగా చేసుకుని చిత్ర దర్శకుడు కృష్ణవంశీ ‘ చక్రం ‘ సినిమా నిర్మించారు .కానీ బ్రతికేవాడు ఎలా బ్రతకాలో తెలిపే పాటను చావబోయే వాడు చచ్చే ముందు చెప్పే ఫిలాసఫీ గా మార్చేసారు . కానీ ఆ పాటను వెలుగులోకి తెచ్ఛిన ఘనత ఆయనదే .
1+1 × 1-1 = 1
రెండు ఒకటి
( X+1 × X-1)+1 × ( 1 )-1 = 1
పై సమీకరణంలో ‘1’ రెండుగా (1+1 × 1-1) విడిపోయింది . రెండిట్లో ఒకటి (1+1) తిరిగి, క్రింది సమీకరణంలో , రెండుగా అనేకం(X+1 × X-1) గా మారిపోయింది . (X) స్థానంలో ఏ సంఖ్యనైనా ప్రతిక్షేపించుకోవచ్చు .సృష్టిలో ఉన్నది ఒకటే నని అదే రెండుగా అనేకంగా మారిపోయిందని అద్వైత తత్వసారాంశం ఈ తత్వానికి ఆదిశంకరాచార్యలు ఆద్యులు.ఈ అద్వైత తత్వానికి ఫై సమీకరణం ‘skeleton’ అయితే దానికి రక్త మాంసాలు కల్పించి ప్రాణం పోసింది శాస్త్రి గారి పాట. నవరసాలకు మూలమైన తత్వం ఈ పాటలో ఉంది .
( X+1 × X-1)+1 × ( 1 )-1 = 1
జగమంతకుటుంబం ఏకాకిజీవితం నేను(నాది)
జగమంతకుటుంబం : (X+1 × X-1) లో X బదులుగా (కవి ×కవిత),(భర్త × భార్య),(భగవంతుడు × భక్తుడు) ….ఇలా ఒకరికొకరు వరసైన జంటలను ఎన్నైనా ప్రతిక్షేపించుకోవచ్చు. కానీ ఏవరసకావరసే.తమ్ముడు తమ్ముడే పేకాట పేకాటే, ఏమాటకామాటే . ఒక వరస పనిచ్తేస్తున్న సమయంలో రెండోది పనిచెయ్యదు . అలా ఏ వరసకు ఆ వరసను , ఏ రసానికి ఆ రసాన్ని విడివిడిగా గుర్తించడమే సామరస్యం .
(2+1 × 3-1) ≠ 1
ఫై సమీకరణంలో 2 వేరు ,3 వేరు . అందువల్ల అవి ఒకటి కాలేదు (≠ 1) అలాగే మనిషి మాటలకు చేతలకు పొంతన లేకపోతే అతడు ‘వ్యక్తి’ కాలేడు .‘వ్యక్తి’త్వ లోపం వంచనకు,ఆత్మవంచనకు,సంఘర్షణకు దారితీస్తుంది . ఐక్యమత్యమే బలం అన్నట్టు మనస్సు,వాక్కు,కర్మ మూడింటికి పొంతన కుదిరి ఐక్యం (ఒకటి)గా ఉంటేనే నైతిక బలం సిద్దిస్తుంది. మనోవాక్కయకర్మలలో ఏకత్వమే చిత్తశుద్ది ,నిజాయితీ.
2 +1 × 2 –1 = 1
3 +1 × 3 –1 = 1
ఫై సమీకరణాలు రెండింటిలోనూ ఏకత్వం ,ఒకటి( 1) ఉంది .కానీ రెండు సమీకరణాలు ఒకలా లేవు. భిన్నంగా ఉన్నాయి . అలాగే ఏ ఇద్దరి జీవితాలు ఒకలా ఉండవు . ఉదాహరణకు శ్రీరాముడు,శ్రీకృష్ణుడు.వీరిద్దరిలోను, ఫై సమీకరణాల్లో లాగే ఏకత్వం-మనోవాక్కయకర్మలలో ఏకత్వం -ఉంది . కానీ ఇద్దరి జీవితమార్గాలు ఒకలాలేవు . విలక్షణంగా ఉన్నాయి. కారణం వారు ఏకత్వానికి,చిత్తశుద్దికి ప్రాధాన్యత యిచ్చి,అలావుండడానికి నిరంతర సాధన చెయ్యడం వల్ల ఆసాధన ఫలితం ఒక విలక్షణ జీవితవిధానంగా దానంతట అదే రూపుదిద్దుకుంది .ఈ విలక్షణత అంతవరకు కొనసాగుతూ వస్తున్న సాంప్రదాయాన్ని సమర్ధించవచ్చు ,లేదా వ్యతిరేకించవచ్చు . అలాకాకుండా ముందే ఏదో ఒక జీవితవిధానాన్ని ఆదర్శంగా పెట్టుకుని తదనుగుణంగా జీవించడం మొదలుపెడితే అది స్వభావానికి,పరిస్థితులకు విరుద్ధమై , మనోవాక్కయకర్మలలో ఏకత్వాన్ని (integrity)పోగొట్టి అస్థిత్వాన్నే భంగపరుస్తుంది .అస్తిత్వంతో ఉండడమంటే ఏకత్వంతో ఉండడమే .అప్పుడే వ్యక్తిత్వము,విలువలు ,స్వేఛ్చ సిద్ధిస్తాయి .
ఏకాకిజీవితం : ‘జగమంతకుటుంబం నాది’ అనుకునేవాడికి ఏకాకిజీవితం తప్పదు . ఎందుకంటే అతడు ఏ వర్గంలోను,వ్యవస్థలోను,వ్యక్తులతోను చేరడు . కాబట్టి అతడు ఏకాకి, సన్యాసి. ఎందులోనూ చేరడు కాబట్టే అందర్నీ కలుపుకుపోగలడు . అందువల్ల అతనిది జగమంతకుటుంబం ,సంసారసాగరం .
నేను (సృష్టికర్త ): సంక్షిప్త రూపం లో ఉన్న 1 విస్తృత రూపం దాల్చి (X+1 × X-1) అయినట్లు , సూక్ష్మరూపంలో వుండే విత్తనం స్థూలరూపం పొంది వృక్షం అవుతున్నట్టు ,ఏకాకిగా వున్న ‘నేను’ ఇంతితై వటుడింతయై అన్నట్టు విశ్వమంత అయ్యాను . ఏకాకియైన శ్రీకృష్ణుడు ,తన విశ్వరూపాన్ని అర్జునుడికి చూపించాడు .
1 లో ( X+1 × X-1)వున్నట్టు ,విత్తనంలో వృక్షం దాగి వున్నట్టు , ఏకాకి లో విశ్వం ఇమిడి వుంది . ఏకాకి ఐన శ్రీకృష్ణుడు తన తల్లి యశోదకు తనలోనే (నోట్లోనే ) విశ్వాన్ని చూపించాడు .
విశ్వం నాలో నుండే సృష్టి అవుతోంది(evaluation)కనుక జగమంతకుటుంబం నాది . విశ్వం నాలో లీనం (లయం ) అయినపుడు నేను తప్ప ఎవరూ వుండరు కనుక ఏకాకిజీవితం నాది . ఏకత్వంలో భిన్నత్వం జగమంతకుటుంబం. భిన్నత్వంలో ఏకత్వం ఏకాకిజీవితం.
ఏకాకిగా వున్నసృష్టికర్త కవిగా ,కవితగా ,భార్యగా ,భర్తగా …………సృష్టిగా మారి జగమంత అయ్యాడు . మట్టి, కుండగా మారినట్టు సృష్టికర్తే సృష్టిగా మారాడు . మాధవుడే మానవుడయ్యాడు . నరనారాయణులు ఒక్కరే . నరుడే నారాయణుడు .
నరుడు ప్రేమికుడిగా,భావుకుడిగా ,భక్తుడిగా ఉన్నపుడు పాడుకోవడానికి ప్రేమగీతాల్ని, భావగీతాల్ని,భక్తిగీతాల్ని ఇంతవరకు కవులందరూ వ్రాసారు . కానీ నరుడు నారాయణుడిగా వున్నపుడు పాడుకునే భగవద్ గీత శాస్త్రి గారి ‘జగమంతకుటుంబం’
ఉన్నది ఒకటే నని ,రెండుగా కనిపిస్తున్నవన్నీ ఒకే దానికున్న రెండు పార్శ్వాలని అద్వైతతత్వ సారాంశం.మనిషి ఏ పార్శ్వంలో ఉన్నా,జ్ఞాననేత్రంతో రెండో పార్శ్వం యొక్క ఉనికిని,దాని విలువను గుర్తించగలడు .
ముగింపు
లౌకిక జీవితాన్ని ,ఆధ్యాత్మికతను వేరు వేరుగా చూసేవారికి ఆ రెండిట్లో ఏ ఒక్కటీ, ఎప్పటికీ పూర్తిగా అవగాహనకు రాదు . అద్వైతం లౌకికజీవితానికి అధ్యాత్మికతను జోడిస్తుంది . ఇహపరాలను రెంటినీ ఒక్కటి చేస్తుంది . ఇది కేవలం లౌకికవాదులైన వారికి, లేదా కేవలం ఆధ్యాత్మికవాదులైనవారికి రుచించదు . కానీ అద్వైతమే సత్యం. ఇది ఇజాలకు అందని నిజం .
“ఒకటీ రెండంటూ……” సీతారామ శాస్త్రి గారు స్వయంగా పాడి వినిపించిన ఈ link లోని పాట ఈ రచనకి చక్కని ముగింపు .
రచన: ఆచంట హైమవతి

అమ్మా …అవనీ   మాతా…
నిత్య సౌభాగ్య దాయినీ-
క్షమాధరిత్రివైన   నీవు-
కుపితవైతివేమమ్మా…?
 
ఆకాశాన్నంటే  అంతస్తుల్ని-
నచ్చని  బొమ్మల్ని విరిచినట్లు,
మట్టుపెట్టావా?  నీవు  కినుకతో…
మందలించగనెంచి….ఇటుల-
శిక్షించ  బూనినచో – ఇక మాకు
దిక్కెవరు  మేదినీ జననీ…?
 
ఎంత  చెడ్డ  సంతానమైననూ-
ఓర్మి  వహించే  జగద్ధాత్రివి  నీవు…
నీకంత  ఆగ్రహమేల  వచ్చెనమ్మ?
మాపైన  నీకు  బద్ధ  శత్రుత్వమా??
 
భూగర్భాన  నెలవై  యున్న ఖనిజ –
ఐశ్వర్యాలను  స్వార్ధాన  కొల్లగొడుతున్న-
మా  మనుజజాతిపై  నీకు  క్రోధమా?
అందుకే  ఇట్లు  దండింతువా?…..?
 
నరకాసురుని  ‘సత్యాదేవి’ వై
వధించిన యట్లు  నీవునూ…
దుష్టసంతతిని   నిగ్రహించగనెంచి-
ఈ  ఘోరప్రమాదమును కల్పించితివా?
 
జరగినది  వెనుతిరిగి  పోదుగాని…
నీవు  త్వరలో   స్వస్థతనొంది…
శాంతిరూప  సంస్థితవై…
సంతుష్టాంతరంగవై….
అనురాగ    స్రవంతివై…
మమ్ములను…మా తప్పులను,
క్షమియించి ,  దయచూపి  వేవేగ-
కరుణతో  కాపాడుము  భువనేశ్వరీ
కన్నతల్లి , కల్పవల్లి , మురిపాలవెల్లి!!
 
******
 
Chief Editor and Content Head
సరికొత్త ఆలోచనలు, ప్రయోగాలు అందరిలో నూతన ఉత్సాహాన్ని కలిగిస్తాయి.  కదా.. అందుకే ఆవకాయ కథలు టైప్ చేయకుండా స్వదస్తూరీతో రాసి పంపమంటే మంచి స్పందన వచ్చింది. చాలామందికి అలవాటు తప్పినా కష్టపడి, ఇష్టపడి రాసి పంపారు. ప్రమదాక్షరి  కథామాలిక సిరీస్ లో ఈ సంవత్సరం తీసుకున్న అంశం “వివాహబంధం – తరాలు – అంతరాలు”.. ఇందులో మొదటి రెండుకథలు ఈ నెలలో ప్రచురించబడ్డాయి.. ఇక పాఠకులను విశేషంగా అలరిస్తున్న సీరియళ్లు, కథలు, కవితలు ఎన్నో ఎన్నెన్నో..
ఈ నెల విశేషాలు:
01. ధీర 3
02. మాలిక పదచంద్రిక
03. ఆవకాయ – స్వదస్తూరీ
04. ఆవకాయాయ నమః
05. మాంగల్యం తంతునా నేనా
06. పెళ్లి మర్యాదలు
07. మల్లెల వానా.. మల్లెల వానా..
08. అనగా అనగా Rj వంశీ
09. శోధన 2
10. చేరేదెటకో తెలిసీ 2 
11. చిగురాకు రెపరెపలు 3
12. అంతిమం 2
13. ఆరాధ్య 8
14. మాయానగరం 14
15.  Dead people don’t speak 4
16. వెటకారియా రొంబ కామెడియా 9 
17. ఇసీకో ప్యార్ కహతే హై – పారశీక చంధస్సు
18.  పద్యమాలిక – 1 
19. పద్యమాలిక – 2 
20. ఒక తుఫాను.. ఒక నగరం..ఒక మనిషి
21. అదే దారి
22. ఆత్మకూరు రామకృష్ణ కళాప్రస్థానం
23. నాన్న
24. అద్వైత – ద్వైత – తత్వములు
25.  అక్షర సాక్ష్యం3
26. నీలాకాశపు అంచులలో
27. ఓ మహిళా మేలుకో
28. చెట్టు
29. పురుషాహంకారం
 
NagaJyothi Ramana
తెల్ల వెంట్రుకొకటి తేరగా కనిపింప
కలికి ముదిమి వయసు కనుల నిండె
అత్త గారు పలికె నమ్మతో, తానేడ్వ
నలుపు హెన్న తలకు నప్పునంటు
పిన్ని తెచ్చెనొక్క పెళ్ళిసంబంధాన్ని
తమిళ నాట పదవి తనకు జూడ
తాళి తెంచు చోట తగదు బంధమ్మని
తలను యెత్తి యేడ్చె దరుణి దాను
అత్త యాడపడుచు యలిగి మంతనమాడ
కొత్త కోడలేమొ కొరత జెంది
వోరి నాయనంటు ఓదార్పుకైనేడ్చె
అత్త యింట బతుకు భారమనుచు
బొట్టు పెట్టుకొనుము బోసిమోమువలదు
చేతి గాజులుండ చెలువ మనగ
కూతురీ విధమ్ము కుమిలికుమిలియేడ్చు
చెల్లదిచట సవతి తల్లి మాట
ఎందుకమ్మ యెపుడు నేడ్చు కోడలుపిల్ల
యనుచు నొకరు వచ్చి యత్త నడుగ
యేడ్పు నోము నోచి యెరుగదుద్యాపనం
పూర్వ జన్మ కర్మ పుణ్య మనియె 
Srinivas Iduri
అత్తా చూడుము యిదె నా
సత్తా యనుచూ పలికెను శపధం యకటా
మెత్తగ జెప్పిన వినదే
కొత్తగ వచ్చిన గడుసరి కోడలు గనుమా
శ్రీ స్వామి
కం||. ఇలలో కాలము భ్రమగా
తలపించినపుడు జనులకు తగిలెడు వ్యధలే
కలలా మీ, మా వెంటన్
నిలబడి భయపెట్టునవియు నిక్కము జనకా||
Voleti Srinivasa Bhanu
తాళి తెంచు కొనెడి కేళిలో పాల్గొని
పోజు లిచ్చి తాను మోజు దీర
సవతి తనకు యున్న సత్యమచ్చటెరిగి
భోరుమన్నదండి పుట్టినింట
Srivenkateswara Rao Dubagunta
అమ్మ తిట్టినదని అత్త కొట్టినదని
అలిగినదని కాదు ఆడ పడచు
మల్లె పూలనడుగ మగడుతేలేదని
మగువ ఏడ్చు చుండె మది తలచి
పూసు కున్న సెంటు ఫేసుపౌడరుపోయె
కట్టు కున్న చీర పట్టు జారె
ఎంత సేపు నేను ఎదురుచూడగలను
ఏడ్పు మిగిలె నాకు ఏడి సామి?
Goli Sastry
వచ్చెద నొకటే నిమిషము
ముచ్చటలాడంగ ననగ ముదితలు ముందే
రెచ్చుచు గుసగుస లాడిరి
గుచ్చెను మదిలోనముల్లు ఘోరము జరిగెన్.
పదిగంటలాయె లెమ్మని
వదిలించుక నిద్రను కన బడవేయంటిన్
గదిలో శోకము వెట్టుచు
మదినన్నే దిట్టుచుండె మాకోడలు, హా !
నల్లజుట్టు గలుగు ననిజెప్ప నొక షాంపు
దెచ్చి వాడె నేడు పిచ్చి పిల్ల
నలుపు దైవ మెరుగు నలుపున్నదే బోయి
క్రొత్తరంగు రాగ గోల ! గోల !
గాజు లేమొ వలదు గజ్జెలస్సలు వద్దు
నుదుట బొట్టు, జడయు నోనొనోనొ
జీన్సు గాక చీరె ఛీఛిఛీ ఛీయను
పిల్లనేమి జేతు పిన్నిగారు !
టీవీ నటి మాకోడలు
ఓవదినా తిట్టలేదు, ఒట్టే వినవే !
టీవీలో యేడుపు సీన్
ఈవేళే ! ప్రాక్టిసు సలుపిప్పటినుండే !
పైసా లేదే జేబ్ మే
ఐ సా ఏప్రిల్లు ఫూలు అనెడీ చీటీ
ఐసా కర్తే బాద్మే
ఐసును జేస్తాడు మేరి హస్బెండ్ హాయ్ ! హాయ్ !
Annapareddy Satyanarayana Reddy
కొడుకు పెండ్లి చేయ నిడుములుడుగునంచు
కాంక్షతోసుతునకుఁగట్టినాను
కట్నమివ్వకుండ కాపురానికి వచ్చె
నీళ్ళకుండ సతము నెత్తినుండు
ఏమికతన కోడ లటుల యేడ్చుచుండె?
నేమిజరిగె నీదినమున నింటిలోన?
పుట్టినింటికి చనుటకై పట్టు బట్టె
వలదని పతిచెప్ప వనరుచుండె
పేదయింటి పిల్ల పీడగా తలచుచు
నింటినుండి తనను గెంటబోవ
నత్త యాడపడుచు ఆగడములగాంచి
కుములుచుండె నింటి కోడలయ్యొ
అన్నకూతురంచు నాదరముగ నేను
కోరితెచ్చు కుంటి కోడలిగను
పడక గదిని వీడి బయటకే రాదది
పనిని చెప్ప నేడ్చు ప్రతిదినమ్ము
కూతురెందుకటుల కుములుచుండె దినము
కారణమ్ము చెప్పు కాంతవదిన?
క్రొత్త సెల్లు ఫోను కొనియివ్వ లేదంచు
వెక్కుచుండె కనుము వెంకటమ్మ
బాబ్డు హైరు తనకు బాగుండు ననుచును(బల్ పసందనుచును)
జుట్టుకత్తిరించ పట్టుబట్టె
నడ్డగించ తండ్రి యాక్రందనలతోడ
నిల్లుఁ బీకి పంది రేయు చుండె
సాఫ్టువేరు మగడు సరదాలు నిల్లంచు
నోర్మి లేక వచ్చె కూర్మి తనయ
మెట్టినింటి కేగ పట్టుబట్టగ నేను
ఏడ్చుచుండె నిట్లు యేమి చేతు?
విద్యలేనట్టి బావతో పెండ్లి యనుచు
పట్టుబట్టుచు నుండెను పగలు రాత్రి
నాడుబడుచు చెప్పినటుల నాడుచుండె
లెక్కచేయను కూతురి తిక్కచేష్ట
Venkata Subba Sahadevudu Gunda
నిన్న మాట లాడె పిన్నమ్మ ప్రక్కింట!
నేడు అత్త తోటి కూడె నేల?
అత్త ముఖము లోని ఆవేదనన్జూడ
తప్పదేమొ నాకు తన్నులాట!
మరచి రేమి నన్ను యిరుగమ్మ పొరుగమ్మ?
నాదు చీర మీద చీదరింపొ?
నగలు గొంటి ననెడు వగపొ? కడుపుమంటొ?
తెలియ గోర నాకు తిక్క రేగె!
నన్ను పిలువ కుండ నాచుట్టు వారలూ
మాటలాడు చుండ మంట రేగు!
వస్తు వైతి నేమొ వారల నోటను?
నిద్ర పోవు టెట్లు నేడు నేను?!?
సినిమా వెళదా మంటివి
మునిమాపున నుండి నీకు ముచ్చట్లేనా?
కనరావేనా యేడుపు
కనికరమును జూప నీవు కదలెద మమ్మా!
ఓ కోడలమ్మ తల్లితో అత్త:
ఓయమ్మ మీ కుమార్తెయె
మాయింటను గోల రేపి మననీదమ్మా!
పోయెదమత్తా మామలు
హాయిగఁ పతితోడ నుండ హద్దులు మీరన్!
Chandramouli Suryanaryana
మొద్దుగనిద్దురపోవుచు
ప్రొద్దున తావేయదమ్మ ముగ్గును కూడా
పెద్దగ నేడ్చుచు కోడలు
నిద్దుర నేలేపబోవ నీల్గుచు నుండున్
గుసగుసమని నామీదను
కసితో చాడీలు చెప్పు కంత్రీ అత్తా
పొసగదు నీకును నాకును
ముసలివి నీకెందుకింత పొగరు తెలుపుమా
Shankar Boddu
కోడలి వయ్యారమ్మును
వేడుకగా ప్రక్కయింటి పిన్నికి జెపుచున్
జోడుగ గుసగుస లాడెడు
పోడిమి గల యాడువారి ముచ్చట గనుమా!
Bss Prasad
అత్త మెప్పు కోరి అమ్మ సతా యించ
రైక తొడిగె నామె రంగు చూసి
చీర కట్టు రాక చీకాకు లెక్కువై
వెక్కి వెక్కి యేడ్చె వెర్రి పిల్ల
డా. విధాత
తేట:
కోడలన్నను కూతురే! కోపగించ
కండి! యత్తమామలనిన కన్న తల్లి
దండ్రు లేనయా! కరుణమ్ముఁ దలపు తలచి
కసురు కందును మరికొంత కాచు కొనుడు!
Arka Somayaji
ప్రక్కింటి ముంత మామిడు
లక్కున జేరె నిదె!నా గృహాంగణ సీమన్,
లక్కంటే! నాదే! మరి!
ఒక్కక్కటె! కోసికొందు! నొరులేడ్వంగన్.
 
 
 
“ధీర” అనగానే… ధీరురాలు, శూరురాలు, వీరపత్ని లేదా చత్రపతి శివాజీ తల్లి లాగ వీర మాతేమో, అలాంటి characterizations కే ఆ ధీర అనే మాట వాడాలేమో అనుకుంటాం. ఇప్పటిదాకా మన సినిమాల్లో చూపించేది అలాగే. కత్తిపట్టి యుద్ధం చెయ్యగలిగే కోవలో ఉన్నవాళ్ళు సరే. కత్తిపట్టకుండా తామే కత్తై బ్రతుకుసాగించేవాళ్ళని కూడా “ధీర” అనవచ్చు. ధీర అంటే ధైర్యవంతురాలు, విశ్వాన్ని ఒడిసి పట్టుకునే ఆత్మవిశ్వాసం గలది. రామాయణంలో సీత కత్తి పట్టి యుద్దం చెయ్యలేదు, బాణాలు వేసి శత్రువుని తుదముట్టించలేదు. కాని తనని అపహరించిన రావణుడిని తన ఆత్మవిశ్వాసంతో, మాటలతో భయపెట్టిన దైర్యవంతురాలు, రామాయణానికి గ్రంధనాయకి సీత.. అందుకే ఆమె ధీర.
సామాన్యుల జీవితాలలో మరెన్నోకష్టాలు, నష్టాలు, ఆకలి, డబ్బు లేమి, బ్రతుకు భయం, అవసరాలు, వ్యసనాలు… ఇలా చెప్పుకుంటూ పోతే ఎన్నో, ఎన్నెన్నో వుంటాయి. వీటి వాత పడి ఎంత మంది స్త్రీ, పురుష జీవితాలు పెనుగాలి లో చిక్కి రాలిపోయిన పువ్వుల్లా  రాలిపోతున్నాయో.. మళ్ళీ వాళ్ళ జీవితాన్ని వెనక్కి తీసుకొచ్చుకోలేనంత !!!
ఇటువంటి కష్టాల మధ్య, ఒకపూటే తిన్నా కూడా మళ్ళీ అర్ధాకలే అనే నిరాశా నిస్పృహల మధ్య పెరిగిన జయమ్మ, కన్న తల్లి దూరమయి, కన్న తండ్రి మరో పెళ్ళి చేసుకుని అందులో కొట్టు మిట్టాడుతూ వుంటే తాను వంటరి దయిపోయిన జయమ్మ..  తాతయ్య, నానమ్మ చేతిలో చాలీ చాలని జీవితాన్ని జీవించిన జయమ్మకు అక్షర జ్ఞానం లేదు. కానీ పుట్టుకతోనే విచక్షణ, అవగాహన తద్వారా విజ్ఞానం అన్నది కొంతమందికి వస్తుంది అనీ పెద్దలు చెప్తుంటారు, అది జయమ్మని చూస్తే నిజమే అనిపిస్తుంది. తన వారు లోనయిన ప్రలోభాలకు, చేసిన తప్పులకు (కారణాలేమైనా గానీ) కుటుంబం అనేది విచ్చిన్నమై తానెలా వంటరిదైపోయిందో అర్ధంచేసుకుంది. అటువంటి దుస్థితి తన జీవితానికి ఇకనైనా వుండకూడదనీ, తన బిడ్డలు తనలా అలమటించకూడదనీ ఆమె చేసిన.. ఇంకా చేస్తూ ఉన్న ప్రయత్నాలు ఆమెని ఈ రోజు “ధీర” గా నిలబెట్టాయి. ఆత్మవిశ్వాసంతో ముందుకెళ్తున్న ఈ జయమ్మ ఒక ధీర అని చెప్పడంలో సందేహమే లేదు.
జయమ్మగురించి మరిన్ని వివరాలు అందిస్తున్నది డా. సత్యగౌతమి..
జయమ్మ తండ్రి రామారావు… గండయ్య, సన్యాసమ్మ కు రెండవ సంతానం. గండయ్యది కత్తులు, చాకులు తయారు చేసి అమ్మే వ్యాపారం. రోజంతా కష్టపడి కత్తులు చేసి లేదా కస్టమర్స్ వచ్చినప్పుడు కత్తులు నూరిపెట్టి సంపాదించే డబ్బు కుటుంబ పోషణకి సరిపోయేది కాదు. భార్యా, తన ఇద్దరు కొడుకులు ఏ రోజుకా రోజు చేతికి దొరికిన పని చేసి.. తలో చెయ్యి వేస్తేనే గాని ఆ కుటుంబం ముందుకెళ్లేదికాదు. పని దొరికిననాడు భోజనం, లేనినాడు పస్తు. ఇదే వాళ్ళ జీవితం. ఎదుగూ బొదుగూ లేని జీవితాలకి పెద్ద ప్లాన్స్ అనేవి వుండవు కాబట్టి, పెళ్ళీడు రాగానే పెళ్ళికి ఆపై పిల్లలకి రెడీ అయిపోతారు. అలాగే రామారావు వంతొచ్చింది. మాలక్ష్మమ్మని పెళ్ళిచేసుకున్నాడు. పెద్దలు చూసి చేసిన వివాహమే. వాళ్లకి పుట్టిన సంతానమే ఈ జయమ్మ.
రామారావు, మాలక్ష్మమ్మ కధ చాలా చిన్న కధే ఎందుకంటే ఆమె పెళ్ళి బాధ్యతని, తల్లి బాధ్యతని మధ్యలోనే విస్మరించింది. చిన్నప్పుడే పిల్లను భర్తకు వదిలేసి తన జీవితాన్ని తాను చూసుకున్నది. ఇందులో ఆమెని పూర్తిగా విమర్శించడినికి  లేదు. మాలక్ష్మమ్మ కొన్ని ఆశలతో అత్తవారింట అడుగుపెట్టింది. వాళ్ళు ఏ కోశానా కూడా ఆమె ఆశలకు సరిపడలేదు గామోసు. భర్త చూస్తే పూట భత్యం, పుల్ల విరుపు మాటలు.. ఉమ్మడి కుటుంబం. తలో చెయ్యి వేస్తే గాని అన్నం దొరకదు, దొరికినా అర్దాకలితోనే వుండాలి. దానికి తోడు ఆమెని భర్త బయటికి పనికి పంపేవాడు కాడు, ఎందుకంటే ఆమె అందగత్తె.. లోకం బాగోలేదు, ఎవరైనా తన భార్యని పేదరికం పేరుతో ప్రలోభపెడతారేమో అని. మరి కుటుంబాన్ని నడపడానికి ఒక మనిషి  చెయ్యి తక్కువయ్యింది…. భారం మాత్రం ఎక్కువయ్యింది. ఈ లోపు మొగుడికి స్నేహితులద్వారా మందు కూడా  అలవాటయ్యింది.
“ఎందుకు మావా ఈ యసనాలు.. ముందే డబ్బులు సాలట్లేదు. మీ తమ్ముడు పనికి పోలేదు, అత్తమ్మకి వంట్లో బాగోలేదు.. రెండురోజులయినాది పొయ్యి రాజేసి. ఆ యామ్మ ఈ యమ్మ దయతలచిస్తే దొరికింది.. దానితో కడుపు నిండుద్దా???”… లక్ష్మమ్మ నిలదీసింది.
నోర్ముయ్యెయ్స్… ఆడది సెప్తే గాని నాకు తెల్దేంటి ? నేను మగాడ్నే. నాకంటూ ఖర్సులుంటాయ్. నేను సంపాదించుకున్నదాన్ని నా ఖర్సులకి పెట్టుకోడానికి నాకు హక్కు లేదా? నువ్వే హక్కుతో నా డబ్బుతింటున్నావు (తాగుడు మైకం లో). నీ సేతిలో నేనెంత  పోస్తే అంతలోనే సర్దుకోవాల.. అదీ పెళ్ళాం అంటే. నువ్వేటే నన్ను నిలదీస్తావ్?… లాయర్ లాగా రామారావు లా పాయింట్లు!
ఈ వరస ఎక్కువయిపోయింది. జయమ్మ చిన్నదయినా వాళ్ళు దేనికి పోట్లాడుకుంటున్నారో ఆ లా పాయింట్లు ఏవిటో పూర్తిగా అర్ధం కాకపోయినా.. డబ్బుల గురించి పోట్లాడుకుంటున్నారని, తాగొచ్చి నాన్న అమ్మను నిందిస్తున్నాడని, చెయ్యి జేసుకుంటున్నాడని మాత్రము అర్ధం చేసుకుంది. సాయంత్రం అవ్వగానే దూరం నుండి తండ్రి వస్తున్నాడని చూసి.. భయపడుతూ వుండేది ఆ రోజు ఇంట్లో ఏ గోలవుంటుందో అని. ఇలా జయమ్మ చిన్నతనం అంతా భయంగా, బాధగా.. మళ్ళీ అవన్నీ మరిచి సాటి పిల్లలతో ఆటల్లో పడిపోయేది. కానీ ఆ చిన్ని మెదడులో ఇవన్నీ ఒక నిఘంటువులా సంక్షిప్తమవుతూనే వుండేవి.
మహానుభావుడు మందుతో ఆగలేదుగా, దమ్ము, స్త్రీ లాంటి వ్యసనాలు కూడా మొదలయ్యాయి. ఈ వ్యసనాల పోషణకు ఎక్కువ పని చేసేవాడు, ఆ లెవెల్లోనే సంపాదించుకుండేవాడు కాకపోతే.. తనకోసం ఖర్చు పెట్టుకుండేవాడు.. ఇంట్లో మాత్రము ఆ చాలీ చాలని బత్తెమే. లక్ష్మమ్మ ఎన్ని రోజులని ఆకలికి తట్టుకుంటుందీ? ఎన్ని రోజులని అవమానాలు భరిస్తుందీ? ఒకరోజు నిర్ణయించుకొని… జయమ్మ మొహం కూడా చూడకుండా.. ఆ యింటినీ వదిలేసి వెళ్ళిపోయింది. జయమ్మ కన్న తల్లి లేనిదయ్యింది తండ్రి పుణ్యమా అంటూ.
అది తెలిసి రామారావుకి చీవాట్లు, చెప్పుదెబ్బలు కొట్టారు తల్లీ, తండ్రి గండయ్య, సన్యాసమ్మ మరియు తదితర కుటుంబ సభ్యులు.
“వొరే.. ఇప్పటినుండయినా బుద్దిగా వుండు. యసనాల జోలికిపోకు. నాకు తెలిసిన నలుగురు పెద్దోళ్ళ కాళ్ళావేళ్ళా పడతాను ఏదో ఒక ఉద్యోగం నీకు ఇప్పించమని.. నువ్వులా యసనాల పాలబడితే… ఎవరూ సహాయం చెయ్యరు”… అని ముసలి తండ్రి నెత్తీ నోరూ బాదుకున్నాడు.
అప్పుటికి కొంతవరకు మారాడు రామారావు, తాగుడు తప్ప… మిగితా వ్యసనాలకు స్వస్తి చెప్పాడు.
రామారావు కూడా…ప్రతిరోజూ భోజనం పెట్టగలిగే చేతి విద్యనేదైనా నేర్చుకోవాలని నిర్ణయించుకుని, ఏదో ఆటో మొబైల్ షాపులో మెకానిక్కు గా చేరి పని నేర్చుకున్నాడు. తాగుడు మాత్రం వదలలేకపోయాడు.
ఈ లోపల తండ్రి చెప్పినట్లుగానే తనకి తెలిసిన వాళ్ళ కాళ్ళు పట్టుకొని.. వాళ్ల సహాయం తో బస్ డిపో లో మెకానిక్కు ఉద్యోగం వేయించాడు. రామారావు ఆ ఉద్యోగాన్ని జాగ్రత్తగా చేసుకుంటూ వుంటే కొన్నాళ్ళకి అది పర్మనెంటు అయ్యింది. ఇది తర్వాత మాట అనుకోండి. ఈ పరిణామాలన్నిటికీ.. జయమ్మ కెలాంటి అవగాహన వస్తుందో ఆలోచించగలరా??? తల్లి తనని వదిలేసి వెళ్లిపోయింది. తండ్రి తన భాద్యతని తాత, నానమ్మలమీద వదిలేసి తిరుగుతున్నాడు. తాను ఇరుకు జీవితం జీవిస్తూ.. చాలీ చాలని తిండీ, పండగపూటకూడా ఎవరో వేసుకున్న బట్టలు తాను క్రొత్త బట్టలుగా భావించి వేసుకుంటూ రోజులు గడిపేది. చుట్టూ మనుష్యులు కనబడుతున్నా వంటరిగా ఫీల్ అయ్యేది.
ఈ లోపుల మెల్లగా రామారావు ఆర్ధిక పరిస్థితి మెరుగుపడుతుంటే అతని పెళ్ళి ప్రస్థావన మళ్ళీ వచ్చింది. పెళ్ళి కూడా అయిపోయింది. జయమ్మ పూర్తిగా వంటరిదయిపోయింది. అందువల్ల.. ఆమె మకాం కూడా మారింది, తన తాతయ్య నానమ్మల పంచన చేరింది. వాళ్ళిద్దరూ అప్పటికే ముసలి వాళ్ళు, ఓపికల్లేవు. ఈ పిల్లకేమి చూడగలరు ఆలనా పాలనా? అయినా నానమ్మ.. వాళ్ళిచ్చిన బట్టలు, వీళ్ళిచ్చిన బట్టలు జయమ్మకి ఇస్తూ..వాళ్ళతో పాటే కలుగో గంజో పోస్తూ వచ్చింది.
జయమ్మ వయసుకి వచ్చింది, తన మేనత్త కొడుకు ప్రసాదు ప్రేమలో పడింది. ప్రారబ్దం కాకపోతే… బావ నిరుద్యోగి తాను ప్రేమలో పడేసరికి. తాను నల్లగా వుంటుంది, బావ తెల్లగా అందంగా వుంటాడు. ఆ అందానికి పడిపోయింది. ఇప్పుడా బావ వ్యసనాలపాలయి..అందమంతా పోగొట్టుకున్నా.. ఇప్పటికీ మురిసిపోతూ వుంటుంది.  పాత ఫొటో చూపించి .. బావ అందగాడని! హహహ…
రామారావు తన జీవితంలో జరిగిన తప్పిదాలన్నీ దృష్టిలో పెట్టుకుని ఆమె ప్రేమను నిరాకరించాడు.. ఉద్యోగం లేనివాడికి ఇవ్వనూ అని. ఆ టైములో జయమ్మ బావ ప్రసాదు ఏదో సినిమా హాలులో టికెట్లు కోసేవాడు లేదా ఏపని దొరికితే ఆ పనికి వెళ్ళేవాడు. ప్రేమ మైకంలో.. తన తల్లిదండ్రుల విషయాన్ని మర్చిపోయి.. బావని కాకనే కద్దు అని చేసేసుకుంది.. పైగా బావ అందగాడాయె.. పైసల్లేకపోతేయేం.. ఇద్దరం కలిసి పనిచేసుకుంటాం అని పెళ్ళికి నడుం కట్టింది. ఇప్పటినుండి రెండో షో స్టార్ట్!!!
పెళ్ళయ్యేంతవరకు ప్రేమ గురించి, తండ్రి మాట పెడదోవన పెట్టడం గురించే ఆలోచించింది. పెళ్ళయ్యాక క్రొత్త విషయాలు ఆలోచించాల్సిన అవసరం ఏర్పడింది. అత్త (మేనత్తే కావచ్చు.. కానీ..), ఆడబడుచులు, మరుదులు వాళ్ళ చుట్టాలు, పక్కాలు. ప్రొద్దున్న లేచిన దగ్గిర నుండి, రాత్రి పడుకునేంత వరకు తన ప్రేమ ఏ మూలనో..! వీళ్ళ అవసరాలు, వాళ్ళ అవసరాలు మిగితా తోటికోడళ్ళు, అత్త ఆరళ్ళు, డబ్బు సంపాదించి తెమ్మనివాళ్ళ అలకలు… ఉఫ్!.. మళ్ళీ ఆకలి, డబ్బులేమి, ఇంతమంది తినడానికి రెడీ గా వుండడం వల్ల.. తాను కూడా ఇక తినడం అవసరమా అని ప్రశ్నించుకోవలసిన సంధర్భాలు ఎలా ఎన్నో ఆమె జీవితంలో తన ప్రమేయం లేకుండానే తొంగి చూసేస్తున్నాయి. బావ మాత్రం మామూలే, సినిమాహాలు ఉద్యోగం. మెల్లగా ఆ సినిమా హాలులో పనిచేసే వాళ్ళ ప్రోద్బలం తోనే త్రాగుడు మొదలెట్టాడుట. అంతే అప్పటి నుండి, అతని పతనం స్టార్ట్ అయ్యింది. అలా అలా… వాళ్ళ ప్రేమ మూలన పడింది. అతని కుటుంబం పూర్తిగా ఈమె జీవితాన్ని ఆక్రమించేసింది, ప్రసాదు పూర్తిగా అన్ని రకాల వ్యసనాలకి అలవాటయిపోయి జయమ్మను డబ్బు తెమ్మని చితక తన్నడం మొదలెట్టాడు. తండ్రి ఎన్నో సహాయాలు చేశాడు, చెప్పినా వినలేదు ఏమయిపోతుందో కూతురి జీవితం అని బాధపడేవాడు. అయినా ఆమె బ్రతుకు తెల్లారలేదు. చాలా మంది పిల్లలు పుట్టి చనిపోయారు, ఆఖర్న ఇద్దరి ఆడపిల్లలు మాత్రమే మిగిలారు. ఈ లోపు అత్త కూడా చనిపోయింది, ఆవిడ చనిపోవడంతో.. ఆవిడ ద్వారా జయమ్మ ని పట్టి పీడిచిన ఇతర కుటుంబీకుల భారం కూడా వదలడం మొదలుపెట్టింది, అప్పటికే జయమ్మ జీవితంలో అలసిపోయింది. ఇకనుండి చేసే క్రొత్త అలసట ప్రయాణానికి క్రొత్త బాధ్యత మొదలయ్యింది… వ్యసనాల పాలయిపోయి, అప్పులపాలయిపోయి పనికి పనికిరాకుండా పోయి మూల్న పడున్న మొగుడు, పెరుగుతున్న ఇద్దరు కూతుళ్ళు!!
జయమ్మ తన మిగిలిన శక్తినంతా కూడదీసుకుని మళ్ళీ నడుం బిగించింది. ఇంత బాధలో కూడా తాను దైవభక్తిని మరవలేదు. శుక్రవారం రాగానే ఉపవాసం దుర్గమ్మ తల్లికి. ఇక ఇంటిపరిస్థితులని చక్కబెట్టాలని నిర్ణయించుకున్నది, లేపోతే.. తనలాగే తన బిడ్డలు దిక్కులేనివాళ్ళవుతారని, ఎందుకూ పనికి రాకుండాపోయిన తన మొగుడ్ని చివరివరకూ ఎలా చూడడం అని అందరి దగ్గిరా వాపోయేది. ఇంతలో తనకి సహాయకారిగా వున్న తన తండ్రి కూడా కన్ను మూసాడు. తనకిక ఆఖరి సపోర్టు కూడా పోయింది, మళ్ళీ దిక్కులేనిదయింది.. కానీ ఉన్నవాళ్ళకి తానే దిక్సూచి కావలసిన పరిస్థితి.
ఆవిడ బాధని అర్ధం చేసుకున్న కొంతమంది మంచి మహిళలు తమ ఇళ్ళల్లో చిన్న చిన్న పనులు చేయించుకుని డబ్బు ఇస్తుండేవారు. వారి ఇళ్ళల్లో ఏమి వండుకున్నా ఈవిడకి పిల్లలకి ఇస్తుండేవారు. ఆ విధంగా తిండి గడిచిపోయేది. తర్వాత.. తాను అప్పుడప్పుడు పని కాకుండా పూర్తిగా నాలుగయిదు ఇళ్లు ఒప్పుకొని సహాయకారిగా ఉండడం మొదలుపెట్టింది. ఆ అమ్మగార్లిచ్చిన సలహాలు పాటిస్తూ, వాళ్ళు ఇచ్చే జీతంలో కొద్దిభాగం వాళ్ళ దగ్గిరే దాచుకునేది. ఇతర ఖర్చులేమీ చెయ్యకుండా వాళ్ళిచ్చిన బట్టల్ని తాను వేసుకొంటూ, వాళ్ళ పిల్లల బట్టల్ని తన పిల్లలకి సరి చేసి వేస్తూ.. నాలుగు డబ్బులు కూడేసుకుంది. ఆ డబ్బు తన కోసం కాదు.. తన ఆడపిల్లలకి పెళ్ళిళ్ళు చెయ్యడానికి, వాళ్ళు చదివితే చదివించడానికి. మొగుడికి తానెంత సంపాదిస్తుందో కరెక్ట్ ఫిగరు ఎప్పుడూ చెప్పేది కాదు. డబ్బు ఇమ్మంటే ఇవ్వటం లేదని.. పాపం జయమ్మని తన్నేవాడు అహానికి పోయి. అయినా అతన్ని క్షమించేది, మళ్ళీ ఆదరించేది, ఆశ్చర్యం!!! ఏమన్నా అడిగితే.. పాత పెళ్ళి ఫొటో చూపిస్తాది…..
“లేదు.. పాపగారూ ఆడికా తాగుడు వల్ల బుర్ర పాడయిపోయి అలా అరుస్తాడు నా మీద. లేకపోతే అలాటోడు కాడు, ఎంతందంగా ఉన్నాడో చూడండి ఆనాడు? అందుకే పేమించేశాను” …. అనేసి వెళ్ళిపోతుంది.
ఇలా విన్నప్పుడల్లా మాకనిపిస్తుంది. తాగుడు మైకమో.. అతని బుర్ర పాడయిందో.. ఆవిడ అలా అవమానింప బడినప్పుడల్లా తాను పూర్వపు ఆలోచన్లకి వెళ్ళి ప్రస్థుత గాయాల్ని మ్రానుచుకుని ముందుకి వెళ్తుందేమో అని. ఎందుకంటే ప్రేమకి బ్రతికించే శక్తి వుంది. పూర్వపు ఆలోచన్లలో ఆమె ప్రేమ బ్రతికే వుంది.  She is giving psychological treatment for herself. ఆమెకి అక్షర జ్ఞానం లేదు, నేనివ్వగలిగిన విశ్లేషణ ఇవ్వలేదు. కానీ ఆమె చేసే చర్య లో ఒక విచక్షణ వుంది.
ఇలాగే సాగుతుంది ఆమె జీవితం. ఆమె పెద్ద కూతురు గాయత్రి చేతికొచ్చింది. ఆ పిల్ల ని బడికి పంపింది కొన్నాళ్లు, కానీ ఆ పిల్లకు చదువు అబ్బలేదు. ఆ పిల్లనే చదువు మానేసి ఏదైనా పనికి వెళ్తానన్నది. ఇది జయమ్మకి బాధ కలిగించే విషయమైనా తప్పలేదు. అందుకని.. ఆమెని ఇంటి పన్లలో పెట్టకుండా ఒక కిరాణా షాపులో ఆర్డర్స్ తీసుకుని, పొట్లాలు కట్టే పనిలో పెట్టింది, అలాగే కిరాణా పనికి వెళ్ళేముందు గుడి మెట్లు కడిగి, ముగ్గు పెట్టడం లాంటి చిన్న చిన్న పన్లలో పెట్టింది. కానీ చిన్న పిల్ల పూర్ణ మాత్రం భిన్నంగా వుంది. ఆమె చదువుకుంటుంది. చదువుకోవాలని జిజ్ఞాస కలిగి వుంది. ఆమెకి కనీసపు చదువు చెప్పించి ఏదైనా ఉద్యోగంలో పెట్టాలని ఆమె ఆశ. దానికి తన పెద్ద కూతురు గాయత్రి సహాయం కూడా వుంది. తల్లీ కూతుళ్ళు ఇద్దరూ కలిసి ఆ పూర్ణని చదివిస్తున్నారు. ఈ లోపు గాయత్రికి సంబంధాలు రావడంతో  మూడేళ్ళ క్రితమే ఆమెకి పెళ్ళి చేసింది జయమ్మ. ఇప్పుడు జయమ్మ సింగిల్ హ్యాండ్ అయిపోయింది.. ఉన్నదాంట్లోనే బావని, పూర్ణని చూసుకుంటున్నది. ఇప్పుడు పూర్ణ ఇంటర్మీడియట్ ఫస్ట్ ఇయర్ పరీక్షలు రాసింది. ఇక్కడితో జయమ్మ కష్టాలు తీరాయంటారా?.. ..లేదు.
ఇప్పుడు మూడవ షో స్టార్ట్!!!
గాయత్రిని మొగుడు, వాళ్ళ అత్తవారు సరిగ్గా చూడరు. కోరినంత కట్నం ఇచ్చింది, అప్పులు చేసి మరీ అన్ని లాంచనాలు తీర్చింది, అయినా జయమ్మకి మోక్షం లేదు. అల్లుడుకి సంపాదన బాగుంటుందని అబద్దం చెప్పి పెళ్ళి చేసుకున్నారు ఆ అమ్మాయిని. సంపాదన బాగానే వుంటుంది వాడు పనిలోకి వెళితే… కానీ వెళ్ళడు, బద్దకం. గాయత్రి వెళతానంటుంది, కానీ పంపడు అనుమానం. అందుకే డబ్బు కావలసినప్పుడల్లా… విధిలేక ఆ అమ్మాయి మొగుడు పిల్లలతో సహా.. జయమ్మ మీదే వాలుతుంది. జయమ్మకి బరువు అదనమయ్యింది…… కొన్ని జీవితాలు ఇంతేనేమో… అంతులేని కధ !!!
 
****************
 
జయమ్మ జీవితాన్ని మొత్తంగా ప్రస్థుతానికి మూడు షోలు గా విభజిస్తే చిన్నతనం, ప్రేమ-పెళ్ళి, పిల్లలు. ఆ మూడు షోలలో కూడా ఆమె పట్టుదల, ఆత్మవిశ్వాసమే కనబడుతుంది. తన తల్లిలో అది లోపించింది. తనని వదిలి ఆమె వెళ్ళిపోయింది, తనకొక తోడులేక వంటరిదై జీవించింది, తోడుకోసం బావని చేసుకున్నా..అక్కడా నిరాశ ఎదురయ్యింది, అత్తకున్న బరువులు, కమిట్ మెంట్స్ తన మెడకి గుదిబండ అయ్యింది. తన ప్రేమ ఏ మూలకో విసిరివేయబడింది, ఈ లోపున బావ, ఆమె జీవితం రెండూ చెయ్యిజారిపోయింది. పిల్లలు ఎదుగొచ్చారు. అన్నీ కరక్ట్ గానే చేసాను, పిల్ల సుఖపడుతుంది అనుకున్న సమయంలో ఆమె జీవితంలో కూడా తనకు జరిగిన అనుభవాలే చూడడం మొదలుపెట్టింది, అయినా విసగలేదు…వెర్రెక్కలేదు. ఆమె కష్టాలు ఆమె తుది శ్వాసతోనే ఆగుతుందేమో (ఎన్నోసార్లు అన్నది కూడా). అయినా వెనుదిరగకుండా ఆత్మ విశ్వాసంతో ముందుకు సాగుతూనేవుంది.
మరి ఈమె “ధీర” అని చెప్పడంలో సందేహమేమన్న వుందా?
 
 
 
కూర్పరి: సత్యసాయి కొవ్వలి
ఆఖరు తేదీ: మే 20
పంపవలసిన చిరునామా: editor@maalika.org
 
ఆధారాలు
అడ్డం
1    పీడితుల కోసం ‘మహాప్రస్థానం‘ చేసిన సినీగేయ రచయిత.. పొడిగా
3    మనకి ‘చదువు’ నిచ్చిన ఇంకో మహా రచయిత మళ్ళీ పొడిగా
4    నూనె
6    ఏంటీ, ఎంత గాడిదైతే మాత్రం మొదట్లోనే తికమకా?
8    పాతకాలు.  ఎక్కువయినట్లున్నాయి.. తిరగబడ్డాయి
10    … … హూత్   ఎక్కడికెళ్ళావ్ హూత్ అని ఏజంతువునడగగలం
11    కోటి రతనాల వీణ .. ఈ రాష్ట్రమే
14    బెనజీరు భుట్టో గా వేయబోతోందట ఈ మంచు పేమిలీ వారి పాండవులు పాండవులు తుమ్మెద
16    పధ్ధతి.  తెన్నుకి ద్వంద్వం
17    దీన్ని వెనక్కి తిప్పి రెండుసార్లు గిలకొడితే .. పారే గోదావరి సౌండు, హాయిగా నవ్వే సౌండు వస్తాయి
18    రమ్మని బడిని చనువుగా  పిలిస్తే .. ఆదాయమే మరి
19    ఒక లోహం ముద్ద, రాయలసీమ స్పెషల్
20    తెలివైన చురుకైన కుర్రాడిని ఇలా ఉన్నాడంటాం.  మరక లేదు.
23    పొద.  మొదలు చివరికెళ్ళిందే.
25    ప్రకృతి కి జతగాడు.
27    ఇంగ్లీషు చూపులు.. తెలుగు వారి ఉచ్ఛారణలో
29    తెలుగులో లైన్.  ఒకప్పటి నటి
30    కష్టమైన వరాలడిగితే  ఈయన వరాలని అంటారు. ప్రహ్లాదుడి పెద్దనాన్న
33    భిన్నంలో  పైనుండేది
34    క చటతపలు  గా జడదబలయినా కూడా .. కధలు
36    షోలే సినిమాఅసలు హీరో
నిలువు
1    శ్రీవారి పాదం
2    లక్ష్మీ దేవి ముఖం .. ఉత్తరం  చివరక్షరం చెరిగింది
5    పిడుగులే. ఉ మాత్రం చివరికెళ్ళింది
7    ఆ పాత పాటలు ఇలాంటి మధురాలే
9    పాడమని అడుగు.
11    కర్టెన్ తీయమని అడుగు
12    వీరులం అని చెప్పుకోవడానికి తబ్బిబ్బవాలా
13    హిందీ పాట
15    ఒక రకం నేలలు. గడుంటుంది
17    తెలుగు స్కేలు.. కొ లవలేదు
18    రాం గోపాల వర్మ చిన్ని పేరు.  We don’t come
20    ఉరుములతోడివే
21    కల్మషం ఉన్నవాళ్ళు
22    గూఢచారి
24    మడిచి పెట్టు
26    వేదభాగాలు.. రుక్ బాబా రుక్
28    రామాయణం అంతా విని ఈవిడ రాముడికేమౌతుందని అడిగాడట
30    ఈ మోనికా ప్రియుడి భార్య అమెరికా ప్రెసిడెంటవాలనుకుంటోందట
31    శబ్దం
32    ఆకలి బాధ
34    వచ్చిన కానుక లో క లు గ లైతే  4 అడ్డం తీయచ్చు
35    మీ రుమాలేనా ఇలా పైకి పడేసారు
 
1.నీలిమ
2. వెంకట్ అద్దంకి
3. రామకృష్ణ పుక్కళ్ల

4. మంథా భానుమతి

5. భాస్కరలక్ష్మి సంభొట్ల

6. భువనచంద్ర

7. ఎవని లీల

8. నాగజ్యోతి సుసర్ల

9. జి.ఎస్.లక్ష్మి

10. డా.సత్యగౌతమి

11. జె.కె.మోహనరావు

12. ఝాన్సీ మంతెన

13. జొన్నలగడ్డ కనకదుర్గ

14. జ్యోతి వలబోజు

14. కామేశ్వరీదేవి చెల్లూరి

15. మణి కోపల్లె

15. ములుమూడి నరసింహారావు

16. నండూరి సుందరీ నాగమణి

17. ఫణీంద్రరావు కొణకళ్ల

18.  పి.ఎస్.ఎమ్. లక్ష్మి

19. రాఘవేంద్రరావు నూతక్కి

20. ముచ్చర్ల రజనీ శకుంతల

21. సుభద్ర వేదుల

22. శ్రీనివాస్ ఈడూరి

23. సుశీల

24. ఉష దర్శిపుడి

25. ఆదూరి హైమవతి




26. ఆదూరి శ్రీనివాస్..




26. ఆదూరి శ్రీనివాస్..


26. ఆదూరి శ్రీనివాస్..
