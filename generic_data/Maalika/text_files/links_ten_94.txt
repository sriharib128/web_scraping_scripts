రచన: అంబడిపూడి శ్యామసుందర రావు .

కంచి కాంచీపురం, కాంజీవరం, వంటి పేర్లతో పిలిచే ఈ నగరం చారిత్రకంగా
ప్రసిద్ధి చెందిన పవిత్ర నగరాల్లో ఒకటి , కంచి లోని కామాక్షి అమ్మవారి
దేవాలయము అతి పురాతనమైనది ఎప్పటి నుంచి ఉన్నదో ఇదమిద్ధముగా
తెలియదు..జగద్గురు అది శంకరాచార్య ఈ దేవాలయములో శ్రీ చక్రాన్ని
ప్రతిష్టించారు..ఆర్కియాలజీ వారి లెక్కల ప్రకారము ఈ దేవాలయము 1600
ఏళ్ళనాటిది. అది శంకరాచార్యులవారు ప్రతిష్టించిన శ్రీ చక్రము 5 బీసీఈ
నుండి 8th బిసి మధ్యకాలం నాటిది అని చెప్పవచ్చు పల్లవ రాజులు ఈ
ప్రాంతాన్ని కాంచీపురం ను రాజధానిగా చేసుకొని పాలించారు.
“కామాక్షి” అనే పేరు మూడు పదాల కలయిక వల్ల  ఏర్పడింది అవి కా,మా,అక్షి
అనే పదాలు కా అంటే సరస్వతి మా అంటే లక్ష్మి దేవి అక్షి అంటే కనులు.
కామాక్షి అమ్మవారి కనులు లక్ష్మి దేవి సరస్వతి .
దేవి కంచి లోని కామాక్షి అమ్మవారి దేవాలయము 51 శక్తి పీఠాలలో మహత్తు
కలిగినది సతీ దేవి శరీరము నుండి నాభి(శరీరానికి కేంద్ర బిందువు అయిన
బొడ్డు ) .పడిన చోటు కంచి. ఈ నాభిస్థానం భూమికి లేదా భూమి యొక్క తూర్పు
అర్ధభాగానికి కేంద్ర బిందువు వంటిది. .అమ్మవారు భండాసురుడు అనే
రాక్షసుడిని చంపటానికి ముందు ఈ దేవాలయములో కన్య రూపములో ఉన్నది ఈ
దేవాలయము లోని విగ్రహము ఎవరిచేత
ప్రతిష్టించబడలేదు అంటే స్వయంభూ అన్నమాట.
ఈ దేవాలయములో అమ్మవారు స్థూల ,సూక్ష్మ, శున్య అనే మూడు రూపాలలో ఉంటుంది.
పరమశివుని వివాహమాడటానికి కామాక్షి అమ్మవారు సూది మొనమీద ఒంటి కాలి  మీద
నిలబడి తపస్సు చేసింది ఆవిడా తపస్సు ఫలించి శివుడిని ఫాల్గుణ మాసములో
ఉత్తర నక్షత్రములో వివాహ మాడింది.  అందుచేతనే కామాక్షి  అమ్మవారి బంగారు
ప్రతిమ ఉండేది ఆ బంగారు కామాక్షి ప్రతిమ తరువాతి కాలములో దాడుల ఫలితము గా
 తంజావూరు మార్చబడింది.  తంజావూరు లో ఇప్పటికి ఈ బంగారు ప్రతిమ ఉన్నది.
దూర్వాస మహాముని కంచిలో అమ్మవారి సన్నిధిలో తన శాప విమోచనకు తపస్సు
చేసాడు. అయన ఇక్కడ శ్రీ చక్రాన్ని ప్రతిష్టించాడు అక్కడే.  అప్పుడు
సౌభాగ్య చింతామణి కల్ప స్తోత్రాన్ని రచించాడు. ఈ స్తోత్రాన్ని దుర్వాస
సంహిత అని కూడా అంటారు.  ఈ స్త్రోత్రము లో కామాక్షి అమ్మవారిని పూజించే
విధి విధానాలను వివరించాడు.  నేటికీ కామాక్షి అమ్మవారి పూజలు ఆ విధముగానే
జరుగు తున్నాయి. ఈ దేవాలయము లో 7 గోత్రాల వారు మాత్రమే పూజారులుగాఉంటారు.
వీరిని శాస్త్రి అంటారు ప్రస్తుతము 2 గోత్రాల వారు మాత్రమే కంచిలో
అమ్మవారి సేవలో ఉన్నారు. మిగిలిన వారు తంజావూరు కామాక్షి అమ్మవారి సేవలో
ఉన్నారు
మరొక కధనం ప్రకారము ఇక్కడి అమ్మవారు రౌద్ర అంటే కోపాన్ని ప్రదర్శించే
రూపము,ఆవిడ  రౌద్రానికి ఫలితముగా గర్భ గుడి ఎప్పుడు వేడిగా ఉండేదిట..
తరువాతి కాలములో జద్గురు శంకరాచార్యుల వారు అమ్మవారిని శాంతింపజేశారు.
అప్పటినుండి అమ్మవారు కరుణామూర్తిగా దర్శనము ఇస్తున్నారు.  ఈ
దేవాలయములోనే శంకరాచార్యులవారు అమ్మవారిని స్తుతిస్తూ సౌందర్య లహరిని
రచించారు. .మార్కండేయ పురాణము లో చెప్పబడినట్లుగా శ్రీరాముని తండ్రి అయిన
 దశరధ మహారాజు ఇక్కడకు వచ్చి పుత్రకామేష్టి యజ్ఞము చేశాడని అంటారు ఈ
యజ్ఞము ఫలితముగానే ఆయనకు నలుగురు కుమారులు కలిగారు.
కామాక్షి అమ్మవారు ఇక్ష్వాకుల వంశానికి కులదేవత . ఆ నమ్మకంతోనే చాలా మంది
సంతానము లేనివారు ఇక్కడకు వచ్చి అమ్మవారిని ప్రార్ధిస్తారు. ఈ దేవాలయము
లో అమ్మవారు ఒక మూగవాడిని కరుణించి మాట్లాడేటట్లు చేసింది.  ఆ మూగవాడు
మాటలు వచ్చిన వెంటనే
 అమ్మవారిని స్తుతిస్తూ అసువుగాఁ 500 శ్లోకాలతో  ఉన్నమూక పంచ శతి  ని రచించాడు. .
ఈ దేవాలయములో కామాక్షి అమ్మవారి మూల విరాట్ గాయత్రి మండపము లో అమ్మవారి
విగ్రహము ,పద్మాసనము  భంగిమలో కూర్చుని యోగ  భంగిమలో ఉంటుంది. ఆవిడ
కూర్చున్న  ఆసనము పంచ  బ్రహ్మాసనము అంటారు. ఆవిడకు నాలుగు చేతులు ఉంటాయి,
క్రింద ఉన్న రెండు చేతులతో చెరకు గడ ఐదు పుష్పాల గుచ్చము ఉంటాయి.
పైనున్నచేతులలో పాశము, అంకుశము అనే ఆయుధాలు ఉంటాయి విగ్రహము దగ్గర చిలుక
అంటుంది. కానీ ఆ చిలుక  సందర్శకులకు బాగా కనిపించదు.
అమ్మవారి విగ్రహము ఎల్లప్పుడూ మంచి ఖరీదైన పట్టు చీరలు నగలతో అలంకరింప
బడి ఉంటుంది.. గర్భగుడిలో వెండి తాపడము కలిగిన ఒక స్తంభము ఒక  రంధ్రముతో
అమ్మవారి బొడ్డు కు గుర్తుగాఉంటుంది. అమ్మవారి విగ్రహానికి ఎదురుగా యోని
ఆకారములో రాతి చెక్కడము ఉంటుంది
దీనిలోపల శ్రీ చక్రము ఉంటుంది . ఈ శ్రీ చక్రానికి పూజలు జరుగుతాయి.
పురాణాల ప్రకారము శ్రీ చక్రము లోని కేంద్ర బిందువు పైన అమ్మవారు కూర్చుని
ఉంటారు.
శ్రీ చక్రము చుట్టూ 8 వాగ్దేవులు ఉంటారు. ఈ శ్రీ చక్రాన్ని చూడటము వీలు
కాదు, ఎందుకంటే ఎప్పుడు గులాబీ రంగు తాజా కలువ పూలతో కప్పబడి ఉంటుంది.
అది శంకరాచార్యుడు సౌందర్య లహరిని ఇక్కడే రచించాడు.  అమ్మవారి పీఠము
చుట్టూ ఉండే నాలుగు గోడలు నాలుగు వేదాలకు ప్రతీక. అలాగే గాయత్రీ
మండపములోని 24 స్తంభాలు గాయత్రి మంత్రములోని 24 అక్షరాలను సూచిస్తాయి.
అమ్మవారి విగ్రహానికి ఎడమవైపు వారాహి, అరుపు లక్ష్మి విగ్రహాలు ఉంటాయి.
ప్రత్యేక పూజల సందర్భముగానే భక్తులను గర్భ గుడిలోకి అనుమతిస్తారు
భక్తులకు
అమ్మవారి కుంకుమ గాజులు ప్రసాదము ఇస్తారు.  అమ్మవారి విగ్రహానికి
కుడివైపున శ్రీ లక్ష్మి సహిత విష్ణు మూర్తి విగ్రహము ఉంటుంది.
గర్భ గుడి ముఖ ద్వారాన్ని బిల్వద్వారము అంటారు.కామాక్షి అమ్మవారి గుడిలో
ఫాల్గుణ మాసము(ఫిబ్రవరి-మార్చ్)లో అమ్మ వారి కళ్యాణము పరమ శివుని తో
జరుగుతుంది.  పెళ్లికాని ఆడపిల్లలు ఈ కల్యాణాన్నిచుస్తే వారికి త్వరగా
వివాహము అవుతుంది అని భక్తులవిశ్వాసము.  కళ్యాణము తరువాత ఉత్సవ మూర్తులను
కోనేరులో తెప్పోత్సవం ఘనముగా నిర్వహిస్తారు. ఇతర అమ్మవారి దేవాలయాలలో
మాదిరిగానే చైత్ర మాసములో శరద్ నవరాత్రలు నిర్వహిస్తారు . ప్రతి పౌర్ణమి
నాడు అమ్మవారికి ప్రత్యేక పూజలు నిర్వహిస్తారు ప్రతి సంవత్సరము మాఘ
మాసములో బ్రహ్మోత్సవాలు నిర్వహిస్తారు.
ఈ బ్రహ్మోత్సవాలలో ప్రతిరోజూ ఉదయము సాయంత్రము అమ్మవారి ఊరేగింపు ఉంటుంది.
నాలగవ రోజు అమ్మవారు బంగారు సింహము వాహనము  పై ఉరేగుతుంది.  అలాగే 9
వరోజు వెండి రథముపై ఉరేగుతుంది 10వ రోజు అంటే బ్రహ్మోత్సవాల ముగింపు రోజు
(పొర్ణమిరోజు) భక్తులు అమ్మవారు కోనేరులో స్నానాలు చేస్తారు.
అన్నిదేవాలయాల మాదిరిగానే కంచిలో కామాక్షి అమ్మవారి రథయాత్ర బంగారు
రథములో కంచి
పురవీధులలో అంగరంగ వైభవముగా జరుగుతుంది . చాలామంది భక్తులు ఈ
ఉత్సవాన్నిచూడాలని ఉబలాట పడతారుకూడ. కంచి లోని కామాక్షి అమ్మవారి దేవాలయ
విశేషాలు.
రచన: లక్ష్మీ రాధిక 
పేరు..తాటిశెట్టి రాజు, నివాస స్థలం విశాఖపట్టణం. వృత్తిపరంగా అవుట్సోసింగ్ జాబ్ వర్క్స్ చేస్తూ ఉన్నా ప్రవృత్తి పరంగా కవిత్వాన్ని, సంగీతాన్ని సమంగా ఆస్వాదిస్తుంటారు.  ప్రకృతి పట్ల, సమాజం పట్ల సమబాధ్యత వహిస్తూంటారు. 

“గోరంత గుండెచప్పుడు పదాలుగా మారితే ఆయన కవితైనట్టు..”
చైత్రపు తొట్టితొలి పండుగ ఉగాది మొదలు మాఘమాసపు శివరాత్రి వరకూ ఏటా పన్నెండు పండుగలకో లెక్కుంటే, తను రాసే రెండు..రెండున్నర నెల్లాళ్ళూ పండుగే అభిమానులకి అంటే అతిశయోక్తి కాదు.
“పెరిగీ తరిగేను నెలరాజు..వెలుగును నీ మోము ప్రతిరోజూ..ప్రతిరేయి పున్నమిలే..నీతో ఉంటే” అని C. నారాయణరెడ్డి గారు అన్న సందర్భం ఏదయినా గానీ  ప్రతి రోజూ.. రాత్రి ముగిసే ముందు ఆయన కవితా చంద్రోదయం కావలసిందే..ఆ వెన్నెల ఆస్వాదించి గానీ రెప్పలు మూతబడవు వారి నేస్తాలకు. మనసు మేఘమై సంచరిస్తూ ఆకాశమంతా కలిదిరగాలంటే..సంతోషాన్ని మించిన రసానుభూతి కావాలి కనుక కొన్ని క్షణాల ఆత్మసమర్పణ కోసమని ఆన్ని ఎదురుచూపులేమో..
నిరంతం సముద్రాన్ని స్నేహిస్తూ తనివితీరా అలల్ని హత్తుకున్నందుకేమో, ఎంత గంభీరంగా రాసిన కవితలైనా కూడా కొంత సంగీతాన్ని వినిపిస్తాయి. ఇది మరెవరికీ లేని ప్రత్యేకమైన తన’లోని’ స్వరానిది. అయితే..  ద్వేషాన్ని పంచడం తెలీని తను తిరస్కారాన్ని మాత్రం యధావిధిగా వెనక్కి ఇచ్చేస్తారు.   భావుకత్వానికి బంధువో, వాలంటైనుడి వారసుడో, ప్రేమలోకపు రాయబారి కావచ్చునో.. ఎప్పుడూ మృదువైన వాత్సల్యాన్ని వెంటబెట్టుకు తిరుగుతూనో, అవధుల్లేని ఆనందాన్ని పంచుతూనో, సహజమైన ప్రేమ సువాసనలు వెదజల్లుతూనో, హృదయాలకు దగ్గరగా మసులుతూనే ఉన్నట్టుండే సార్ధక నామధేయులు శ్రీ “రాజు”గారు. ఇంతకు మునుపు ఎన్నో రంగురంగుల కలలొచ్చి, ఉదయానికి గుర్తురాని కలతొకటి ఉండి ఉండవచ్చు. కలలేని ప్రశాంత నిద్ర, కమనీయ  లాలిత్యమూ తన పదాల పోహణింపులో నిత్యకృత్యము. తన కవిత్వంలో..  కనిపించే ప్రతి విషయమూ కళాకృతిలా కన్నులముందు అందంగా నిలబడి తీరుతుంది. ఆ రాతల్లో ఎన్ని భావాలంకారాలో చేయి తిరిగిన చిత్రకారుని కుంచె స్ఫురణకొస్తుందంటే అతిశయోక్తి లేదు. గులాబీల గుండెలు పిండితీసే అత్తరుని సైతం తిరస్కరించే సున్నితత్వం ఆయన సొంతమనిపిస్తుంది.
చలం ఆరాధకుడ్ని అని చెప్పుకొనే తను ప్రేమను ఎంతగా ఉపాసించి సున్నితంగా రాస్తారో, సామాజిక సమస్యలను, వ్యక్తిగత ఆలోచన ఇతివృత్తాలను, అర్ధాలు కోల్పోతున్న భావాలను సూటి బాణాలుగా ఎక్కుపెట్టేస్తారు. ముఖ్యంగా స్త్రీల పట్ల sensibleగా ఉంటూ ధైర్యాన్ని నేర్పిస్తారు. ఎంతోమంది, ఎక్కడోచోట ఆయన కవిత్వంలో తమని తాము చూసుకోకుండా ఉండరు. బహుశా  Emotional Immunity Systemని ఆయన వాక్యాలతోనే పెంచుకుంటారు కాబోలు. ఇంతమందిని ఆదమరిచేలా చేసే ఈయన కవిత్వం ఓ వ్యసనమందుకే..😁 
“అశాశ్వతమైన జీవితానికి నీ ప్రేమ తప్ప
వేరే ఏ విలువా – అర్ధం లేకపోవడానికి మించి
ధన్యతేముంటుంది..” ఇంత లోతైన భావ వ్యక్తీకరణ చేయగలిగేదెవ్వరూ..
“ఎప్పుడైనా .,
లోకం తృణీకరించినపుడో
సంఘం నిరాదరించినపుడో
అక్షరాన్ని కావలించుకోగలిగిన వాడే కవి .,
భావంతో రమించగలిగినవాడే తాత్వికుడని
నీకూ చెప్పాలా …? ”  ఒక కవి గురించి ఇంత చిన్న వాక్యాల్లో ఇమిడించగలవారు లేరు..
“ఎవరి రాక
నీ జీవితాన్ని తేలిక పరిచిందో..
ఎవరు
నీదన్న ప్రతీదీ మనదిగా భావిస్తారో..
ఎవరు
కలలో కూడా దాపరికమే అవసరం రాని
స్వేచ్ఛాఉనికిగా నీలోపల వశిస్తారో
తనతోనే నువ్వు ప్రేమలో ఉన్నట్టు
తను మాత్రమే నీకు ప్రేమను అందిస్తున్నట్టు..” అంటూ గిలిపెట్టినా..
“ఎవరో కోసేస్తున్నారని
పూలను పుష్పించకుండా ఆపడం మొక్కకి చేత కానట్టే
పడ్డ కోతలకి భారమైన నా జీవితం
నా ప్రేమించే హృదయాన్ని నిరోధించలేదు” అంటూ మెలిపెట్టినా ఆయన తరువాతే..
“ఎప్పుడు
స్త్రీపురుషులు వేరువేరు జీవులుకారని
ప్రకృతి తన కొనసాగింపు ఎత్తుగడలో ఎంచుకున్న
ఒకే దేహానికి రెండు తీరాలని తెలుసుకుంటాడో..
అప్పుడే మనిషి మనిషిగా పరిణామం చెందినట్టు..” ఓహ్..కలని కవిత్వం చేస్తే బంగారులోకం కళ్ళబడుతున్నట్లు…
చదివేందుకు మనసుల్ని మించిన పుస్తకమే లేదన్నట్టు ఆయన రాసే ప్రతీ భావమూ అన్వయయించుకో తగిన  రహస్యానుభూతే శృతి తెలిసినవారికి..
ఉన్నచోటునే ఉంటూ ఒకొక్కరి హృదయాల్లోకి వలసపోతూ, తన అస్తిత్వాన్ని అక్షరాలుగా అల్లుకుపోతుంటారు. అందుకే అందరివాడైన మకుటం లేని “మహరాజే”.. ఈ రాజు..💜
మరింత చిక్కని కవిత్వం రాసి, మరిన్ని హృదయాలు గెలిచి మీ కవిత్వాన్ని సంపుటీకరించాలని ఆశిస్తూ..మరోసారి హృదయపూర్వక అభినందనలు
రచన: వి.ఎన్.మంజుల
అవనిపై అడుగుడడానికి,
అమ్మ గర్భాన నవమాసాలూ ఓపికపట్టలేదా…
పుట్టిన నుండీ మాటలు పలికేదాకా,
ఎప్పుడెప్పుడా అని ఎదురుచూడలేదా…
అక్షరాభ్యాసం నుండీ పట్టా పట్టేదాకా,
బ్రతుకు సమరానికి సిధ్ధం కాలేదా…
సంవత్సరం తరువాత వచ్చే పరీక్షా ఫలితాలకై,
వందల రోజులు ఆసక్తిగా ఆగడంలేదా…
కన్నకలల సాకారం కోసం,
జీవితకాలం ప్రయత్నం చేయటంలేదా…
బంధాలు ముడిపడి బాధ్యతలు పెరిగినా,
చివరికంటా ఓపికగా మోయడంలేదా…
విత్తునాటి, పంట చేతికొచ్చేదాకా,
నెలలకొద్దీ ఆశగా వేచిచూడటంలేదా…
సాధన  చేసిన రంగంలో విజయపతాకానికై,
సంవత్సరాలతరబడి కలలుకనడంలేదా…
సరిహద్దున కాపుకాసి శత్రు సమరానికి,
ప్రతిక్షణం మెలకువతో గడపటంలేదా…
రేపటి భానోదయ తేజస్సుకై,
రాత్రంతా ఆత్రంగా వేచిఉండటంలేదా…
ఉపచారాలతో భగవంతుని కృపకై,
ఆఖరిక్షణం దాకా ఆర్తితో వేడడంలేదా…
ఇదేళ్ళకోసారి వచ్చే ఎన్నికల హంగామాకి,
ఈక్షణం నుండే సన్నద్ధంకావడంలేదా…
వచ్చే కాత్త సంవత్సర సంబరానికై,
ఈ ఉగాదినాడే ఆలోచించడంలేదా..
నిర్భయంగా నిదురించే రోజుకోసం…
నియంత్రణతో ఈరోజు కట్టుబడి ఉండలేమా…
వీటన్నిటితో పోలిస్తే…
మహమ్మారి నిర్మూలనకి..
కొన్ని గంటలు.. కొద్ది రోజులు..
మరిన్ని నెలలు స్వీయ నిర్భంధంకాలేమా…
స్వేచ్ఛా వాయువులు పీల్చడానికి..
మనవంతు సహకారం అందించలేమా…
 

 
Jyothivalaboju
Chief Editor and Content Head
పాఠక మిత్రులకు, రచయితలకు నమస్కారాలు.
ఇప్పుడు ప్రపంచం మొత్తం కరోనా మూలంగా తీవ్ర సంక్షోభంలో పడింది. పది రోజులుగా మనమంతా ఇంటికే పరిమితమయ్యాము. సాఫ్ట్ వేర్ వాళ్లు ఇంటినుండి వర్క్ చేసుకుంటున్నారు కాని ఇతర వ్యాపార, ఉద్యోగాల వాళ్లకు చాలా నష్టం… ఇక పిల్లలను గడప దాటకుండా కాపలా కాయడం, ఇంట్లోనివాళ్లకు అడిగినవి వండి పెట్టడం. పనిమనిషి డ్యూటీ అదనంగా ప్రతీ ఇల్లాలు చాలా తిప్పలు పడుతోంది. ఏదో నూటికో, కోటికో ఒక్కరు ఇంటిపనిలో సాయం చేస్తుండొచ్చు. కాని అందరికీ ఆ అదృష్టం రాదుగా.
కాని అందరికీ ఇది తప్పని  పరిస్థితి… ధైర్యంగా కలిసి దూరంగ ఉంటూ కరోనాని తరిమేయాలి. కలిసి ఉంటే కాదు. దూరంగా ఉంటేనే కలదు సుఖం ఇప్పుడు. పిల్లలకు ఇండోర్ గేమ్స్ ఆడించండి..
చెప్పాలంటే చాలా ఉంది కాని… ఈ మాసపు పత్రికలో మీకోసం ఎన్నో విశేష రచనలు అందిస్తున్నాము. పదండి మరి
మీ రచనలు పంపవలసిన చిరునామా: maalikapatrika@gmail.com
1. చంద్రోదయం 2.
2.రాజీపడిన బంధం .. 4
3.అమ్మమ్మ – 12.
4.జలజం.. కరోనా – “కరో”నా.. క”రోనా”
5.నథింగ్ బట్ స్పెషల్
6.సంధ్యాదీపం
7.మనసుకు చికిత్స
8.జీవనయానం
9.తప్పంటారా ?
10.కంభంపాటి కథలు – పొలమారిన జ్ఞాపకం
11. ఇంతేలే ఈ జీవితం
12. ఎందుకంటే….
13. అక్షర పరిమళమందించిన పూలమనసులు
14.పనివారూ మీకు జోహార్లు
15. తపస్సు – కొన్ని ఖడ్గ ప్రహారాలు .. కొన్ని శిథిల శబ్దాలు
16.ఓ పైశాచిక కరోనా!!!!!!
17.కార్టూన్స్ – జెఎన్నెమ్
18.సహజ కథలు – మితం – హితం
19.గడిలోదాగిన వైజ్ఞానిక నుడి – 5
20.అన్నమయ్య ఆధ్యాత్మికానందలహరి – 46
21.చేయదలచిన పనులు, చేయవలసిన పనులు
22.  నాచారం నరసింహస్వామి గుడి
23.తేనెలొలికే తెలుగు
24.అర్జునుడు
రచన: మన్నెం శారద
సారధి ఎలమంచిలి  నుంచి ఎంప్లాయిమెంటు కార్డు  రెన్యూయల్‌కి వచ్చేడు.
ఎంప్లాయిమెంటు ఎక్స్‌చేంజి సంతర్పన జరుగుతున్న ప్రదేశంలా వుంది. క్యూ కొల్లేటి చాంతాడులా వుంది. నిజానికి అక్కడ వుద్యోగాలు పంచి పెట్టడం లేదు. ఉద్యోగం రావడానికి యింకా అర్హతుందంటూ ఆశ పెడుతున్నారు. ఆ అర్హత కాపాడుకోడానికి దేశం నలుమూలలనుంచి యువతరం కదిలి వచ్చి కిటికీల దగ్గర పడిగాపులు పడుతున్నారు.
సారధి పేరు సాయంత్రం దాకా వచ్చేట్టు లేదు.
ఇంతలో ఆఫీసువారికి లంచ్ టైమైంది. కౌంటరు తలుపులు మూసుకున్నాయి.
జనం రెస్టారెంట్ల మీద పడ్డాడు.
సారధి చెయ్యి అప్రయత్నంగా జేబులో కెళ్ళింది.
చేతికి దొరికింది బయటకి తీసేడు.
తళతళలాడుతోన్న క్రొత్త పావలా.
అతని పెదవులపైన సన్నగా చిరునవ్వు కదిలింది.
సారధికి భరించలేనంత ఆకలిగా వుంది. కాని దానితో ఏం వస్తుంది? టీ నీళ్లయినా త్రాగాలని ఎదురుగా వున్న రెస్టారెంటులోకి దారితీసేడు
రెస్టారెంట్ రష్‌గా వుంది. అందరూ బిజీగా తింటున్నారు. సారధి బిక్కుబిక్కుమంటూ దిక్కులు చూస్తూ వెళ్ళి ఓ మూలగా వున్న కుర్చీలో పిలవని పేరంటానికి వెళ్ళినట్లు భయంగా కూర్చున్నాడు. అతని ముందు టేబుల్ దగ్గర అరడజనుమంది  యువకులు కూర్చుని రకరకాల డిష్‌లు ఆర్డరిస్తున్నారు. తెచ్చినవి తెచ్చినట్లు హడావుడిగా తింటున్నారు. మళ్లీ ఆర్డరిస్తున్నారు.
ఆ వాసనలకి సారధి కడుపులో తిప్పుతోంది. బేరర్ విలాసంగా ట్రేలో దోసెలు తెచ్చి వాళ్ల ముందు పెట్టేడు. సారధి అతన్ని  భయపడుతోన్నట్లు పిలిచి టీ ఖరీదు అడిగేడు. అలా అడుగుతోన్నప్పుడు అతనికి అకస్మాత్తుగా గుండాగిపోతే బాగుణ్ననిపించింది.
“యాభయి పైసలు” బేరర్ నిర్లక్ష్యంగ జవాబు చెప్పేడు.
అతనికి సారధి సంగతి అర్ధమయిపోయినట్లుంది.
సారధి చిన్నగా  అడిగేడు. “పావలా కేమొస్తుంది?”
బేరర్ పకపకా నవ్వి పక్క టేబుల్ దగ్గరకెళ్ళేడు. ఆ విషయం వాళ్లకి జోక్‌లా చెప్పి నవ్వుతోన్నాడు.
అందరూ నవ్వుతూ యిటువైపే చూస్తున్నట్లనిపించి తల వంచేసుకున్నాడు.
మరో క్షణంలో సారధి టేబుల్ మీద ఘుమఘుమలాడే గులాబ్ జాం,  దోసె వచ్చేయి.
సారధి అయోమయంగా చూసేడు బేరర్ వైపు.
“ఆ సార్ మీకు కావాల్సినవన్నీ యివ్వమన్నారు. బిల్లు చెల్లించేసేరు.” బేరర్ మాటలకి సారధి అటు చూసేడు.
ఖరీదైన గోల్డ్ రిం కళ్లద్దాలతో తనవైపే చూస్తున్నాడతను.
సారధి కళ్లలో నీళ్లు తిరిగేయి.
లేచి వెళ్లి అతనికి కృతజ్ఞతలు చెప్పుకొందామనుకున్నాడు. కానీ నోరు పెగలలేదు.
తను లేచేలోగానే అతను అతను స్నేహితులతో కలిసి వెళ్లపోయేడు. సారధి ఆత్రంగా తినబోయేడు. ఆకలితో అలమటించి, నీళ్లతో నిద్రపోయిన పేగులు ఒక్కసారి అంత ఆహారాన్ని తీసుకోవటానికి నిరాకరించేయి.
కడుపులో తిప్పింది…
సారథి తినలేక చెయ్యి కడుక్కుని బయటకి నడిచేడు.
*****
చీకటి తెరలు అలుముకొంటున్నాయి.
సారధి రైల్వే ట్రాక్ పక్కన కూర్చున్నాడు. అతని కళ్లు ఎర్రగా జ్యోతుల్లా వున్నయి. అతని వంట్లో నరాలు ఏదో నిర్ణయానికొచ్చినట్లు బిగుసుకుంటున్నయై.
“ఈ మద్రాసు ఎక్స్‌ప్రెస్ ఎప్పుడూ యింతే. అనుకున్న టైముకి రాదు” అతను విసుక్కున్నాడు.
అతనికి భయంగా వుంది. ఆలస్యమైతే తన నిర్ణయం మారిపోతుందేమోనని. పోనీ అదిగాకపోతే మరో బండి రాకూదదూ. కనీసం గూడ్స్యైనా. ఏదయితే తనకేమిటి?
దూరంగా ట్రెయిన్  వస్తోన్న చప్పుడు.
సారధి లేచి నిలబడ్డాడు. అతని ముఖం విచిత్రంగా వుంది. రైలు దగ్గరవుతోన్నకొద్దీ అతని ముఖం వింతంగా మారిపోతున్నది. ఒక్కసారిగా తెగింపుతో.. శరీరం నిలువుగా వణికిపోయింది. అకస్మాత్తుగా ట్రాక్ మీద అడ్డంగా బోర్లా పడుకున్నాడు. రైలు ధనధనమని గుండెలదిరే శబ్దంతో వస్తోంది. దగ్గరవుతోన్న రైలు శబ్దం భరించలేనట్టు అతను చెవులు మూసుకున్నాడు.
క్షణం… మరో క్షణం.. ఆతని శరీరం ట్రాక్ మీదనుండి ఎగిరి పక్కకి పడింది.
రైలు ధనధనలాడుతూ పరిగెత్తింది.
మరో నిమిషానికి రైలు దూరమయినట్లు సన్నని శబ్దానికి సారధికి స్పృహ వచ్చింది. కళ్లు తెరిచి చూసేడు. ఎదురుగా  పేలవంగా మెరుస్తోన్న నక్షత్రాలతో ఆకాశం కంపించింది. సరధి ఆశ్చర్యపోయాడు.
తను చచ్చిపోలేదా? అకస్మాత్తుగా అతను వళ్లంతా తడిమి చూసుకున్నాడు. కాళ్లూ, చేతులూ యథాస్థానంలోనే వున్నాయి. పక్కనున్న తుప్పల్లో పడిపోవడం వల్ల వళ్లంతా కాస్త గీరుకుపోయింది.
నిజంగా తను రైలు క్రిందపడి చచ్చిపోవాలనుకున్నాడా?
ఎదురుగా వున్న రైల్వే ట్రాక్ నిజమని చెబుతోంది. మరి. మరి తనెందుకు చచ్చిపోలేదు?
సారధి చుట్టూ చూసేడు.
 ..
రచన: ఉమాభారతి
 
ఇవాళ ఆదివారం అవడంతో అందరూ ఇంట్లోనే ఉన్నారు.. పొద్దుటే సందడిగా ఇంటి వెనుకనున్న పోర్టికోలో స్టవ్ పెట్టించి దోసెలు వేసి వడ్డించారు అత్తమ్మ. తరువాత మార్కెట్టుకి వెళ్లి శ్యాం స్వయంగా తనకి కావాల్సిన కూరలవీ తెచ్చి దగ్గరుండి వండించారు.
మధ్యాహ్నం  భోజనం అయ్యాక అందరూ కాస్త నడుం వాల్చారు.  బాబుని  నిద్రపుచ్చాక వాడి గదిలోనే క్రిబ్బులో వేసి, ఎదురు గదిలో పేపర్ చదువుతున్న  శ్యాం వద్దకు వెళ్లాను.
“రాత్రంతా బాబు కడుపునొప్పితో బాధపడ్డాడు.  ఇప్పుడే కాస్త నిద్ర పోతున్నాడు.  నేను కిందకి వెళ్ళొచ్చేలోగా వాడు లేచినట్టు గాని, వాడి ఏడుపు గాని వినిపిస్తే  నన్ను పిలవండి.  వాడిని మాత్రం అక్కడినుండి లేపొద్దు”  అని చెప్పి కిందికి వచ్చి ఇంటి వెనక భాగంలోకి వెళ్లాను.
బయట వాతావరణం చల్లగా, హాయిగా ఉంది.  మంచి గాలి, పూల సువాసనలతో ఆహ్లాదంగా ఉంది.  రాము చేత  క్యాండి, మిండీల స్నానాలు చేయించి, డాగ్-హౌజ్ శుభ్రం చేయించాను.
**
బాబుకి  పాల టైం అవడంతో అక్కడి నుండి వంటింట్లోకి వెళ్లాను.. వాడికి పాలు కలుపుకుని, శ్యాంకి ప్లేటులో ద్రాక్ష తీసుకొని పైకి వెళుతుండగా బాబు ఏడుపు వినిపించింది.  పరుగున వెళ్లాను.  క్రిబ్బులో ఉండవలసిన బాబు, శ్యాం గదిలో పందిరి మంచం మీద ఉన్నాడు.
కక్కటిల్లిపోతున్న  బాబుని దగ్గరికి తీసుకొని పొదవి పట్టుకున్నాను.  సముదాయించి పాలు పడుతూ, “బాబు ఎందుకు ఏడ్చాడు? అసలు ఎప్పుడు లేచాడు?”  అని ద్రాక్ష  తింటున్న శ్యాం ని అడిగాను.
“ముద్దులు పెడితే ఏడుస్తాడు.  అంతా నీ పోలికే” అంటూ పక్కకి తిరిగి, ఫోన్ డైల్  చేసి ఎవరితోనో మాట్లాడ్డం మొదలెట్టారు శ్యాం.
బాబు తల నిమురుతూ వాడి కుడి బుగ్గ మీద, కాలు పైన కూడా ఎర్రగా గాయాలు గమనించాను.
శ్యాం ముద్దు చేస్తూ గట్టిగా గిచ్చుండాలి.  లేదా ముద్దెక్కువై గట్టిగా కొరికన్నా ఉండాలి.  అందుకే వాడు ఉన్నట్టుండి అంతలా ఏడ్చాడు.
బాబుని నిద్ర లేవమని సతాయిస్తారే గాని మరీ ఇలా సొంత బిడ్డని, అందునా పసివాడిని గాయపరుస్తారని ఊహించలేదు.  ఆయన సతాయింపు, మొరటుతనం నావరకు, నా కుక్కపిల్లల వరకే పరిమితమవుతుందని అనుకోవడం కూడా నా బుద్ధితక్కువతనమే. నాదే తప్పు.
నాలోని అసహనం పాములా బుసకొట్టింది.  కోపం, దు:ఖం ఆపుకోలేక శ్యాంతో గొడవకి దిగాను.
అతన్ని ఫోన్ పెట్టేయమని, నా మాటకి  జవాబు  చెప్పమని  గొడవ చేసాను.
మా గొడవకి కిందనుంచి అత్తయ్య, మామయ్య కూడా పైకి వచ్చారు.  బాబుకి ముఖం మీద, కాలు మీద శ్యాం చేసిన గాయాలు చూపించి వాళ్ళ మీద కూడా వొళ్ళు తెలియనంతగా విరుచుకు పడ్డాను.  వారు కూడా అవాక్కయ్యారు.
మామయ్య కాస్త తేరుకుని, “హద్దు మీరిన ముద్దు కూడదు శ్యాం.  పసివాడికి  ఈ  గాయాలేమిటి?”  అంటూ శ్యాంని కోప్పడ్డారు.  అత్తయ్య కూడా శ్యాంని  గట్టిగానే మందలించారు.  ఇకనుంచి ఇలా అతిగా చేయవద్దని, పసిపిల్లవాడితో సున్నితంగా మసలుకోమని  చెప్పారామె.
**
దు:ఖాన్ని, కోపాన్ని దిగమింగుకొని బాబుని అంటిపెట్టుకొని ఉంటున్నాను.   ఈ అవస్థ నాకు  అలివికాని సంగతిగా మారింది.  బాబు విషయంలో వాడి కన్నతండ్రి మీదే నాకు నమ్మకం లేకపోవడం నన్ను దహించి వేస్తుంది.
కొందరిలో మితిమీరిన మొరటుదనం ఉంటుందని తెలుసు.  ఎక్కువగా   మగపిల్లలు కొందరు చెట్లనున్న పూలని నలిపేయడం,  దగ్గరకి వచ్చిన కుక్కపిల్లల్ని పొట్టలో తన్నడం లాంటివి చేస్తారని విన్నాను,  చూసాను కూడా.
‘శ్యాంలా, నిద్రపోతున్న పసివాడిని లేపడం, ముద్దులంటూ బుగ్గలు కొరకడం కూడా ముద్దేనా? అనిపించింది.  కలవరంగా ఉన్నా ఎలాగోలా  మనస్సుని శాంతపరుచుకొని యధావిధిగా మసులుకోవడం అలవరుచుకోవాలి’ అనుకున్నాను.
**
సందీప్ కి  పదినెలలు  నిండాయి.  వాడు కొత్తగా అడుగులు  వేస్తున్నాడని  అమ్మతో అన్నప్పుడు, వాడి నడకలు చూడాలనుందంటూ ముచ్చటపడింది.
తరువాత రెండురోజులకి  ఉదయాన్నే  ఢిల్లీకి  వచ్చిన  అమ్మవాళ్ళు….రోజంతా కబుర్లు చెప్పుకుంటూ, సందీప్ తోనే గడుపుతున్నారు.  దాంతో బాబుతో తన సమయం తక్కువయిపోయిందని, వాళ్లకే ఫిర్యాదు చేసారు శ్యాం.
“నాలుగేరోజులు మీ ముద్దుల బాబుతో గడిపి వెళ్లిపోతాము లెండి  అల్లుడుగారు, కాస్త ఓపిక పట్టండి” అన్నారు నాన్న జవాబుగా…
“పోయినసారి బాబుని కింద దింపకుండా ముద్దులాడాము…ఈ సారి, వాడిని  ఎత్తుకోకుండా అడుగులు వేయించి ముచ్చటపడుతున్నాము..” అంది నవ్వుతూ అమ్మ…
“వాడి అడుగుల కింద అరిసెలు వేద్దామా వదినా!” అన్నారు అత్తయ్య వాడి వెనుకే వడిగా అడుగులు వేస్తూన్న అత్తయ్య…
“మీ ఆనవాయితీ అయితే, అలాగే వేద్దాం వదినా” అంటూ నవ్వేసింది అమ్మ.
**
వారం రోజులు అమ్మావాళ్లతో హాయిగానే గడిచిపోయాయి… మరునాడే వారి తిరుగు ప్రయాణం అనగా, ముందురోజు సాయంత్రం ఆరుగంటల టైములో ఇంటిల్లిపాదీ శ్యాంతో సహా వెనక వరండాలో కూర్చునున్నారు.  బొద్దుగా బంతిలా ఉన్న సందీప్  బుడి బుడి నడకలు చూస్తూ అందరు చప్పట్లు కొడుతున్నారు.  క్యాండి, మిండి  చిన్నగేటు అవతల పరుగులు పెడుతూ రాము, జీవలతో బంతాట ఆడుతున్నాయి.
అక్కడినుండి లేచి వెళ్లి,  అందరికీ  ట్రేల్లో  పలహారం,  కాఫీ సర్దాను.  పనిమనిషి చేత పట్టించుకొని  తిరిగి వచ్చేప్పటికి,  అక్కడి దృశ్యం చూసి గుండెలదిరి పోయాయి.  బాబుని తలక్రిందులుగా వేలాడదీసి పట్టుకొని వరండా  పొడుగునా వేగంగా నడుస్తూ, వాడిని నవ్వించాలని ప్రయత్నిస్తున్నారు  శ్యాం.
అమ్మావాళ్ళందరూ దూరాన మల్లెపందిళ్ళ  దగ్గర ఉన్నారు.  ఒక్క అంగలో శ్యాం వద్దకు చేరి, బాబుని గట్టిగా చుట్టేసి దగ్గరికి లాక్కున్నాను.
“ఎన్నిసార్లు చెప్పాలి మీకు? బాబుతో ఇల్లాంటి మొరటు ఆటలు ఆడవద్దని.  అర్ధమయ్యేలా ఇంకెలా చెప్పాలి మీకు?”  అంటూ స్వరం పెంచి  కన్నీళ్ళతో  తల్లడిల్లితున్న  నా దగ్గరికి అందరు పరిగెత్తుకొని వచ్చారు.   బాబుని తీసుకొని గదిలోకి వెళ్ళిపోయాను.
**
బాబుని వదలకుండా తలుపులు వేసేసుకొని గదిలోనే ఉండిపోయాను.  పొద్దుటే అమ్మ వచ్చి తలుపుతడితే, లేచి ఆమెని లోనికి రానిచ్చాను.  లోనికి వచ్చిన అమ్మ నన్ను పక్కగా ఉన్న సోఫాలో కూచోబెట్టి, నా పక్కనే కూర్చుంది. భుజంమీద చేయి వేసి, “బాబుకి ఏమీ అవ్వలేదుగా.  అంత గొడవ పడకు. కొందరు మగాళ్ళు పిల్లలతో ఇలాగే మొరటుగా ఆడతారు.  నీ భర్త ఒక్కడే  కాదు. నువ్వు కాస్త భద్రంగా   చూసుకుంటూ ఉండు.  అంతేగాని, మరీ అంత గగ్గోలు పెట్టి బెంబేలెత్తిపోతే ఎలా?”  అంటూ నన్ను శాంత పరచాలని చూసింది.
“బొద్దుగా ఉన్న పదినెలల బాబుని ఆ రకంగా ఆడిస్తే? చేయి కాస్త జారితే? బాబు తల మీద పడితే?  ఏమవుతుంది? అని ఆలోచిస్తే తెలుస్తుంది నా బాధ” అంటూ మాట మార్చేసాను.
“ఏమోనమ్మా… కాస్త స్థిమిత పడు.  సాయంత్రమే మేము వెళ్ళిపోతున్నాము. బద్రంగా ఉండమ్మా…ముందైతే వచ్చి భోంచేయి.  లేదంటే నీరసపడి పోతావు.
ఆమె మాటలకి బాధగా అనిపించింది.. మనసుని దిటవు చేసుకోవాల్సిందేనని.. పైకి లేచాను.
**
అమ్మావాళ్ళు బయలుదేరిన పోయిన కాసేపటికి శ్యాం  నేనున్న గదిలోకి వచ్చి, పాపకి పాలు పడుతున్న నాకు ఎదురుగా ..సోఫాలో కూర్చున్నారు.
“సారీ నీలూ,  నిన్న బాబుని సరదాగా ఆడించడానికే  అలా తలక్రిందులుగా పట్టుకున్నాను తప్ప, వాడు పడతాడేమో అని ఆలోచించలేదు” అన్నారు సంజాయిషీగా.
అతని వంక సూటిగా చూసాను… కాస్త తత్తరపడి తల వంచుకున్నా క్షణంలో  తలెత్తి అంతే సూటిగా నా వైపు చూసారు శ్యాం.  “అయినా వాడిని కూడా నీలా సుకుమారంగా పెంచితే ఎలా చెప్పు? వాడు అన్నీ నేర్చుకోవాలి, అన్నీ చెయ్యాలి.  నన్నసలు వాడితో ఆడనివ్వవా? ఇలా అయితే  కష్టమే” అన్నాడు లేని కోపం నటిస్తూ…
ఎలా స్పందించాలో తెలియక నిముషం సేపు మిన్నకుండిపోయాను.  కూడదీసుకుని శ్యాం వంకే చూస్తూ..“ఇంకాస్త పెద్దయ్యాక వాడికి నా విద్యలన్నీ నేర్పిస్తాలే” అంటూ లేచి దగ్గరగా వచ్చి నా చేయి అందుకున్నారు.
“క్యాండి, మిండి, సందీప్ అందర్నీ తీసుకొని అలా తిరిగొద్దాము పద”  అంటూ నన్ను బయలుదేరదీసారు.
**
రెండేళ్ళ సమయం సందీప్ ప్రాపకంలో వేగంగానే గడిచిపోయింది. వాడిని  జాగ్రత్తగా చూసుకుంటూ, పడుతూ లేస్తూ గడిచిన రెండేళ్ళల్లో, శ్యాంతో అవసరానికి మించి మాట్లాడ్డం కాని, పోట్లాడడం కానీ లేకుండా నడుచుకున్నాను.  కేవలం అత్తయ్య సహకారం వల్లే, సందీప్ పెంపకం  సజావుగా సాగుతుందనే చెప్పాలి.  బాబుని అత్తయ్య చక్కగా ఆడిస్తారు. మాటలు పాటలు కూడా నేర్పుతారు.   అర్ధమయినా, కాకపోయినా వాడు కూడా నానమ్మ వంక కన్నార్పకుండా చూస్తూ, నవ్వుతూ అన్నీ వింటాడు.
          మామయ్య కూడా.  బాబుని వొళ్ళో పెట్టుకొని న్యూస్ పేపర్ చదువుతారు. వాడితో టి.వి చూస్తారు. ఇంటి కాంపౌండ్ లో చేయిపట్టి నడిపిస్తారు..  సందీప్  ముద్దుమురిపాల్లో  సమయం తెలియడం లేదు.  అమ్మావాళ్ళు వీలు చేసుకుని, సందీప్ పుట్టినరోజు వేడుక కలిసొచ్చేలా కనీసం రెండు వారాలైన వచ్చెళుతున్నారు.
**
          ఎన్నడూ ఇల్లు కదలని నేను సందీప్ ని తీసుకొని… నవంబర్ 12 న హైదరాబాదులో జరగనున్న చిత్ర పెళ్ళికి వెళ్ళాలని అత్తయ్యకి, శ్యాంకి  కాస్త ముందుగానే చెప్పాను.  తప్పకుండా వెళ్లి రమన్నారు అత్తయ్య.  అయిష్టంగా ఒప్పుకున్నాడు శ్యాం. రెండు మూడు రోజుల్లోనే తిరిగి వచ్చేస్తానని అందరికీ చెప్పి, పదకొండవ తేదీన బయలుదేరాను..
           హైదరాబాద్ కి కాస్త దూరంగా అందమైన తోటల మధ్యనున్న రిసార్ట్స్ లో ఏర్పాటయింది చిత్ర వివాహ వేదిక.  వెయ్యికి పైగా అతిధులు. అమ్మావాళ్ళు, రమణివాళ్ళతో  కలిసి ఆ రోజంతా  రిసార్ట్ లో సరదాగా గడిపాము.  అక్కడినుండి హైదారబాద్ తిరిగొచ్చాక, అమ్మ దగ్గర ఓ పూట గడిపి, అదే రోజు రాత్రి భోజనాల సమయానికి ముందే ఢిల్లీకి తిరిగొచ్చేసాను.
భోజనాల సమయంలో చాలా ఉత్సాహంగా కనిపించారు శ్యాం.  మేము త్వరగానే తిరిగి వచ్చేసినందుకు సంతోషంగా ఉందన్నారు.  ఎందుకంటే మరునాడే నవంబర్ 14 న – పిల్లల దినోత్సవాన్ని ‘ఢిల్లీ రీగల్ స్పోర్ట్స్ క్లబ్’ వారు ఘనంగా నిర్వహిస్తున్నారట… కార్యదర్శిగా తానే అన్ని ప్రోగ్రామ్స్ ప్రత్యేకంగా చేపట్టారట. మరునాడే ‘అరవల్లి రేంజ్’ కి దగ్గరిలోని రిసార్ట్స్ లో జరగనున్న ఆ ‘చాచా నెహ్రు డే’ వేడుకల్లో భాగంగా .. రోజంతా పిక్నిక్ తో పాటు  పిల్లలకి టెన్నిస్, క్రికెట్, స్విమ్మింగ్ ఏర్పాటు చేసారట.
అదే ఉత్సాహంతో సందీప్ బుగ్గన ముద్దుపెట్టి, నా వంక చూస్తూ…”రేపు మరి పొద్దున్నే అందరూ సిద్దంగా ఉండండి.  కాస్త దూరం కదా,,,పెందరాలే బయలుదేరిపోవాలి..కావాలంటే రెండు కార్లల్లో వెళదాము. అమ్మా,నాన్నగారు లంచ్ తరువాత వచ్చేయచ్చు” అన్నారు..
**
పదిగంటలకల్లా అంతా ‘అరవల్లి రేంజ్’ చేరాము.  ఆరేళ్ళలోపు పిల్లలకంటూ  ప్రత్యేకంగా  ఏర్పాటయిన
‘ గుఱ్ఱపు స్వారీ’  గురించి పిల్లలంతా ఉత్సాహంగా ఎదురు చూస్తున్నారు.  ఈ లోగా ‘నెహ్రుచాచా గురించి ఎనెన్నో విషయాలు విశేషాలు చెబుతూ కాసేపు, ఆటలు, మ్యాజిక్ షో మరికాసేపు ఏర్పాటు చేసారు.
అత్తయ్యవాళ్ళు కాసేపు పిల్లల ఆటలు చూసి, లంచ్ వరకు ఉండి వెళ్ళిపోయారు.  ఆడవాళ్ళంతా చెట్ల కింద కబుర్లు చెప్పుకుంటున్నారు.  తండ్రులందరూ పిల్లలతో ‘పోనీ రైడ్స్’  దిశగా  వెళుతున్నారు.
ఓ చేత సందీప్ ని,  మరో చేత ఫ్రెండ్ కొడుకు ఆరేళ్ళ విజయ్ ని నడిపించుకు వెళుతున్నారు శ్యాం.   అలా  వెళుతున్న శ్యాంతో పాటు కొంత దూరం మాత్రం నడిచి ‘విశ్రాంతి ఏరియా’ లో  కూర్చున్నాను.  క్షేమంగా, గాయ పడకుండా సందీప్ తిరిగి రావాలని కోరుతూ గుండెలు అరచేతిలో పెట్టుకుని  కూర్చున్నాను.
**
సశేషం…
రచన: గిరిజ పీసపాటి
స్పృహ తప్పిన తాతయ్యను అతి కష్టం మీద విజయవాడ నుండి టాక్సీలో తెనాలి  తీసుకువచ్చేసరికి ఇంటికి తాళం వేసి ఉండడంతో ఒక్కసారిగా నిస్పృహగా అరుగు మీదే కూలబడిపోయారు పాతూరి రామకృష్ణ మూర్తి గారు.
తరువాత తెలివి తెచ్చుకుని అమ్మమ్మ, నాగ ఎక్కడికి వెళ్ళారని ఆరా తీయగా ఊరిలోనే ఉంటున్న చుట్టాలింటికి వెళ్ళారని తెలిసి, పెద్దన్నయ్య ఆఫీసులో ఉండడంతో, వాళ్ళ అమ్మగారికి తాతయ్యను తను వచ్చేవరకు జాగ్రత్తగా చూసుకోమని చెప్పి, వేరేవాళ్ళని డాక్టర్ నమశ్శివయ్య గారికి విషయం చెప్పి తీసుకురమ్మని పంపించి, తను రిక్షాలో వెళ్ళి విషయం చెప్పి అమ్మమ్మని, నాగని ఇంటికి  తీసుకువచ్చారు.
ఇంటికి రాగానే  అమ్మమ్మ, పాతూరి గారు కలసి తాతయ్య శరీరాన్ని గోరువెచ్చని నీటితో తుడిచి, వాంతులు చేసుకున్న బట్టలు మార్చి, ఉతికిన బట్టలు వేసి, మెత్తటి పక్క మీద పడుకోబెట్టారు. ఈలోగా డాక్టర్ గారు వచ్చి తాతయ్యను పరీక్షించి హైబిపి వల్ల బ్రెయిన్ హెమరేజ్, పక్షవాతం వచ్చాయని చెప్పారు.
తరువాత రెండు ఇంజక్షన్స్ ఇచ్చి, ఎప్పుడు స్పృహలోకి వస్తారో తెలియదని, వారం రోజుల కన్నా బ్రతకరనీ, ఈ స్థితిలో హాస్పిటల్ లో చేర్చినా ఫలితం ఉండదు కనుక రెండు పూటలా ఇంటికి వచ్చి ట్రీట్‌మెంట్ ఇస్తానని, స్పృహలోకి రాగానే ఇవ్వాల్సిన మందులు రాసి వెళ్ళిపోయారు.
దగ్గిర బంధువులందరికీ టెలిగ్రామ్స్ వెళ్ళాయి. ఆరోజు అర్ధరాత్రి సమయంలో తాతయ్య స్పృహలోకి వచ్చి పక్కనే కూర్చుని ఉన్న అమ్మమ్మని చూసి నోరు తెరిచి నాగ ఏదని అడగబోయి, పక్షవాతం కారణంగా మాట, కుడివైపు కాలు, చెయ్యి పడిపోవడంతో సైగలు చేసి అడిగారు.
నిద్ర పోతోందని జవాబు చెప్పి, గబగబా నాగను నిద్ర లేపడానికి వెళ్ళబోతున్న అమ్మమ్మను వద్దని వారించారు. దానితో అమ్మమ్మ తన ప్రయత్నాన్ని విరమించుకుని   జావ కాచి స్పూన్ తో పట్టి, డాక్టర్ ఇచ్చిన మందులు వేసింది. జావ తాగి, మందులు వేసుకున్నాక మగతగా పడుకున్నారు తాతయ్య.
స్పృహలోకి రాగానే తనున్న పరిస్థితి అర్ధమయినా అధైర్య పడలేదు సరికదా అప్పుడు కూడా కన్న కూతురి నిద్రను పాడుచెయ్యడానికి ఇష్టపడని ఆయన్ని చూసి అమ్మమ్మ కళ్ళు నీళ్ళతో నిండిపోయాయి.
ఆయన లేకపోయినా కూతురిని ఎలా చూసుకోవాలో అన్యాపదేశంగా చెప్పినట్లుగా అనిపించింది ఆవిడకి. దగ్గరి బంధువులు వచ్చి చూసి వెళ్తున్నారు. కొందరు అమ్మమ్మకి సహాయంగా అక్కడే ఉండిపోయారు.  మూడురోజుల తరువాత పీసపాటి తాతయ్య, పెద్ద కొడుకుతో సహా వచ్చి చూసి, మళ్ళీ వస్తామని చెప్పి వెళ్ళిపోయారు.
లేవలేని స్థితిలో ఉన్న భర్త బట్టలు, పక్కబట్టలు దుర్వాసన రాకుండా మారుస్తూ , వేళకు మందులు, లిక్విడ్ డైట్ ఇస్తూ, కంటికి రెప్పలా చూసుకుంటోంది అమ్మమ్మ.
ఎప్పుడైనా అమ్మమ్మ పనిలో ఉన్న సమయంలో నాగ ఒళ్ళు తుడవబోతే రెండో చేత్తో నాగ చెయ్యి తోసేసి, నువ్వొద్దు అమ్మ చేస్తుందని సైగలతో చెప్పేవారు తాతయ్య.
నోటి నుండి వచ్చే సలైవాను కూడా తుడవనిచ్చేవారు కాదు. గర్భవతివి, నువ్వు నా దగ్గరకు రాకు, ఇన్ఫెక్షన్ వస్తుంది, నీ ఆరోగ్యానికి మంచిది కాదని సైగల ద్వారా హెచ్చరించేవారు.
డాక్టర్ నమశ్శివయ్య గారు చెప్పినట్లే వారం రోజులపాటు మృత్యువుతో పోరాడి భార్యను, గర్భవతిగా ఉన్న కూతురిని వదిలిపెట్టి తిరిగి రాని లోకాలకు తరలి వెళ్ళిపోయారు తాతయ్య. మళ్ళీ బంధువులకి టెలిగ్రామ్ ద్వారా కబురు చేరింది.
దగ్గరి బంధువులు, పీసపాటి తాతయ్య టెలిగ్రామ్ అందగానే బయలుదేరి వచ్చారు. పన్నెండు రోజులపాటు జరగవలసిన కార్యక్రామలన్నీ యాధావిధిగా జరిగిపోయాయి. పన్నెండవ రోజు సాయంత్రానికి బంధువులంతా వెళ్ళిపోయారు. .
పదవరోజు బంధువులు వారిస్తున్నా వినకుండా హిందూ ఆచారం ప్రకారం బొట్టు, గాజులు, పువ్వులు, తాళి, నల్లపూసలు, మెట్టెలు మొదలైన అలంకారాలను తీసేసి, శిరోముండనం చేయించుకుని, తెల్లని పంచెని అడ్డకచ్చ పోసుకుని విధవ స్త్రీ లాగా తయారైంది అమ్మమ్మ.
ఎంతో అందమైన అమ్మమ్మను ఈ వికారమైన రూపంలో చూసి కంట నీరు పెట్టని వారు లేరు. అడిగినవారందరకీ “ఇప్పుడు నేను ఒంటరిగా బతకాలి. చేతిలో ఉన్న డబ్బంతా ఆయన ట్రీట్‌మెంట్‌ కి అయిపోగా అయినవారి దగ్గర అప్పు కూడా చేసాను.  ఆయన సంపాదించిన డబ్బు ఏమైనా ఉందో లేదో ఒకవేళ ఉంటే ఎవరి దగ్గర ఉందో నాకేమీ చెప్పలేదు. ఎప్పుడైనా నేను అడిగినా నీకు ఏం కావాలో చెప్పు సమకూరుస్తాను. ఈ విషయాలన్నీ నీకెందుకు? అనేవారు. నా పరిస్థితి మరే ఆడదానికి రాకూడదు”
“రేపు నా జానెడు పొట్టకు పట్టెడు మెతుకులు ఎలా సంపాదించుకోవాలో తెలియని స్థితిలో ఉన్న నేను కొత్త సమస్యలను కోరి తెచ్చుకోలేను. అయినా ఈ అలంకారాలు చూసి మెచ్చుకునే మనిషే పోయాక ఇక ఇవన్నీ నాకెందుకు?” అంటూ సమాధానమిచ్చింది.
పీసపాటి తాతయ్య అమ్మమ్మతో ఈ పరిస్థితుల్లో మీరు పురుడు పోయలేరు కనుక పురిటికి ఇక పంపనని, మంచిరోజు చూసి టెలిగ్రామ్ ఇస్తాను మీరే అక్కడికి రండి అని చెప్పి పదమూడవ రోజు నాగను తీసుకుని బొబ్బిలి వెళ్ళిపోయారు.
తాతయ్య పోయిన పదిహేనవ రోజు నుండి ఎవరెవరో చూడడానికని వచ్చి “మీ ఆయన మా దగ్గర అప్పుగా డబ్బు తీసుకున్నారు, తీర్చకుండానే చనిపోయారు” అని ఆవిడ ముఖం మీదే అనసాగారు. ఆ మాటలు  భరించలేక ఉంటున్న ఇల్లు అమ్మి అప్పులు తీర్చాలని నిర్ణయించుకుంది అమ్మమ్మ.
ఆవిడ తీసుకున్న ఈ నిర్ణయాన్ని కొందరు వ్యతిరేకించారు. ఆయన చేసిన అప్పుకి, నాకు ఏ సంబంధమూ లేదని ఖచ్చితంగా సమాధానం చెప్పమని సలహా ఇచ్చారు.
కానీ, పోయిన భర్తకు మాట రానీయనని, నేను అప్పు తీర్చకపోతే మల్లాది గౌరీనాధం చేసిన అప్పు తీర్చకుండానే చచ్చాడని ఆయన గురించి నీచంగా మాట్లాడతారని, అది తను భరించలేనని చెప్పింది.
ఇక ఎవరూ ఆవిడని నమాధానపరచలేక వెళ్ళిపోయారు. “ఉన్న ఇల్లు కూడా అమ్మేస్తే మీరెక్కడ తలదాచుకుంటారు?” అని అడిగిన వరలక్ష్మమ్మ గారితో ఊరిలోనే వేరే ఇల్లు అద్దెకు తీసుకుని ఉంటానని చెప్పింది.
పెద్ద కొడుకు అప్పటికే ఉద్యోగం చేస్తూ స్థిరపడడం, చిన్న కొడుకు కూడా డిగ్రీ పూర్తి చేసి ప్రైవేటు సంస్థలో ఉద్యోగం చేస్తుండడం వల్ల వరలక్ష్మమ్మ గారి కుటుంబం ఆర్ధికంగా స్థిరపడ్డ కారణంగా అమ్మమ్మ దగ్గర ఇంటిని వారే కొనుక్కుని, ఒక గదిలో అమ్మమ్మను ఉండమని చెప్పారు. అద్దె ఎంత అని అడిగిన అమ్మమ్మతో మీరు ఇదే ఇంట్లో ఉంటే అంతే చాలు. అద్దె విషయం ఎత్తి తమను బాధపెట్టొద్దని అన్నారు.
              ******* సశేషం *******
రచన: గిరిజారాణి కలవల
” జలజం.. ఏమోయ్. జలజం.. కడుపులో ఎలకలు పరిగెడుతున్నాయే. వంటింట్లోంచి చుయ్ చుయ్ లు వినపడ్డం లేదూ! ఇంకా వంట మొదలెట్టలేదా?” జలజాపతి పొట్ట నిమురుకుంటూ హాల్లో నుంచి బెడ్ రూమ్ లోకి వచ్చాడు.
బెడ్ షీట్లు మారుస్తున్న జలజం. దుప్పటి అక్కడ విసిరికొట్టి ఒక్కసారిగా గయ్ మంది.” చుయ్ చుయ్ లు వినపడ్డం లేదా? ఇప్పుడు టైమింకా పదయిందంతే.. గంట కితమేగా పొట్ట నిండుగా  కట్టుపొంగలి లాగించారు.. అప్పుడే ఎలకలు పరిగెడుతున్నాయా? ఓ పిల్లి ని మింగండి. సరిపోతుంది..” అంది.
” అదికాదు.. జలజం. ఎండలు ముదురుతున్నాయి కదా! కాస్త పెందరాళే వండేసుకుంటే. ఏసీ లో కూర్చుంటావని. నీ గురించే అడిగాను అంతే. ” పరిస్థితి గమనించి మెల్లిగా జారుకున్నాడు.
” అబ్బో. పేమ కారిపోతోంది. బిందె పట్టుకొస్తా ఉండండి. నిండుతుందేమో..పొద్దస్తమానం.. ఆ టీవీ ముందు కూర్చుని. ఏ వూళ్ళో ఎంతమందికి కరోనా వచ్చిందో. లెక్కలు వేసే బదులు.. వంటింట్లో తగలడి కాస్త బెండకాయ ముక్కలు తరగొచ్చుగా. అసలే పనిమనిషి కూడా లేదే. ఒంటిచేత్తో ఎన్నని చేసుకుంటుందే అనే ఆలోచనే లేదు. ఖర్మ.. ఖర్మ. మిమ్మల్ని అంటగట్టిన మా నాన్నని అనాలి.. మిమ్మల్ని ఇలా పెంచిన మీ అమ్మని అనాలి.. ” అంటూ జలజం అటేడు తరాలకీ ఇటేడు తరాలకీ. వెళ్లి పోతోంది.
” అబ్బా! టీవీ న్యూస్ మధ్య లో  బ్రేక్ వచ్చేసరికి.. నోరు మూసుకుని ఉండలేక నోరు జారాను.. ఇక ఈ పూటకి దీని నోటికి  బ్రేక్ పడదు ” అంటూ మనసులోనే లెంపలేసుకున్నాడు జ. ప.
అసలే మండుతున్న అగ్ని హోత్రంలోకి ఆజ్యం పోయడానికి అప్పుడే. అంటే పదింటికి లేచిన సుపుత్రుడు. హుదు హూద్ తుఫానులా దూసుకొచ్చాడు..
టేబుల్ మీద టిఫిన్ కట్టుపొంగలి.. చూసి అంగలి అల్లాడేలా కేక పెట్టాడు.
” వాటీజ్ దిస్. పొంగలా?  ఏంటమ్మా?  మొన్న దద్దోజనం, నిన్న పులిహోర, ఈరోజు ఈ పొంగలి.. ఏదో గుళ్ళో ప్రసాదాలు చేసినట్టు ఈ టిఫినీలు ఏంటమ్మా? ఎంచక్కా.. పూరీ.. కూరా చేయొచ్చుగా” అంటూ ఓండ్ర పెట్టేసరికి.
అసలే మండుతున్న జలజం మరింత మండింది.
” ఓరీ. క్రూరా!  మళ్ళీ మాట్లాడితే క్రూరాతిక్రూరా !
ఏంటి నాయనా. పూరీ కూర కావాలా? నా తండ్రే. ఒకటొకటీ వత్తుకుంటూ.. వేయించుకుంటూ చేసి పెడితే.. తీరిగ్గా పదింటికి లేచి ఉఫ్ ఉఫ్ ఊదుకుంటూ తింటావా?  తీరి కూర్చుని సాయంత్రాలు నానా యాగీ చేసి మేగీలు చేయించుకుని మెక్కుతున్నారు. ఆకల్లేదంటూ రాత్రికి సరిగ్గా తినకపోతూంటే మిగిలిన చద్దన్నం ఏం చేయమంటావూ?  తలంటు పోయమంటావా నీకు.. చేసిందేదో నోరు మూసుకుని మింగు. పూరీ కావాలట  పూరీ.. పోరగాడికి ” .
వాడు మళ్లీ నోరెత్తితే ఒట్టు.. కట్టుపొంగలి ప్లేటులో పడేసుకుని.. వచ్చే ఉక్రోషం తోపాటుగా గుటుకు గుటుకు మింగేసాడు.
ఇంతట్లో వచ్చింది. హెచ్చరిక క లేని సునామీలా .. సుపుత్రిక. ఓ చేత్తో కళ్ళు నులుముకుంటూ. మరో చేత్తో నెత్తి గోక్కుంటూ..
” అమ్మా.! కాఫీ..” అంటూ   గుండమ్మకధలో జమున లా గావుకేక పెట్టింది.
” రావమ్మా!  గజ్జెలమహాలక్ష్మీ రావమ్మా!  ఇంకా రాలేదేమా అనుకుంటున్నాను.. పెళ్లి కావలసిన ఆడపిల్ల వి పదిగంటలకి లేచి పాచిమొహంతో కాఫీ అంటావా! సిగ్గు లేకపోతే సరి.. టక్కులాడిలా.. రాత్రంతా మేలుకుని  ఆ టిక్కు నొక్కు వీడియోలు. ముక్కు తిప్పుకుంటూ.. మూతి తిప్పుకుంటూ చేయడం. బారెడు పొద్దెక్కాక లేవడం. అసలు ఇప్పుడు ఈ నిద్ర మొహాన్ని వీడియో తీసిపెట్టాలి. జనాలు దడిసూరుకుంటారు.. ముందా  పళ్ళు తోమితగలడు. పాచికంపుతో చస్తున్నా ముక్కు మూసుకోలేక. ఇంట్లో కూడా మాస్కులు తగిలించుకోవాలో ఏంటో ఖర్మ.. ”
” అమ్మా! నన్ను ఇన్సల్ట్ చేస్తున్నావు. నేను తీసేవి టిక్కు నొక్కు వీడియో లు కావు.. టిక్ టాక్ వీడియో లు. నాకు ఎంత మంది ఫాలోయర్లు ఉన్నారో తెలుసా నీకు?  పడిచస్తారు నా వీడియోలంటే. నీకేం తెలీదు. హు. ” అంటూ.. తన మాటలతో తనకే పాచి కంపు కొట్టింది కాబోలు పళ్ళు తోమడానికి బాత్ రూమ్ లోకి వెళ్ళింది  సుపుత్రిక.
” చెల్లాయ్! ఈరోజు భలే టిఫిన్ చేసింది అమ్మ. త్వరగా రా. చల్లారిపోతోంది.. ” అంటున్న అన్నగారి మాటలతో.. బగబగా మొహం కడిగేసి.. టేబుల్ మీద డిష్ లో కట్టుపొంగలి చూడగానే మొహం మాడిపోయింది సుపుత్రిక కి.
” అమ్మా!” అని  ఏదో అనబోయి.. తమాయించుకుని. ఓ రెండు గరిట్లు మాట్లాడకుండా లాగించేసింది.
” అమ్మా! ఓ రెండు గుడ్లయినా బాయిల్ చేయక పోయావా ?” అన్న సుపుత్రిక మాటకి. గుడ్లురిమి చూసింది జలజం. వెంటనే గుడ్ గర్ల్ లా తలొంచేసిందా కూతురు.
” ఈ మాయదారి కరోనా  కాదు కానీ.  ఇదే సందని.. ఆ మాయలమారి పనిమనిషి శూర్పణఖ రావడం మానేసింది. పొద్దున్నే. ఆ పంకజం ఫోన్ చేసి మరీ సకిలిస్తోంది. తన పనిమనిషి వస్తోందట. అబ్బో.. ఒకటే ఇక ఇకలు, పకపకలు తనతో ఫోను మాట్లాడి పెట్టేసరికి గంట వేస్టు. ఆ తర్వాత వరసగా కిట్టీ ఫ్రెండూ ఆ తర్వాత నా మేనమామ కూతురూ ఇలా ఫోన్లు, ముచ్చట్లు అయేసరికి ఇదిగో ఈ టైమయింది.. ఏదో మధ్యలో ఆ టిఫిన్ అయినా చేయగలిగాను సంతోషించండి.. సింకు నిండా అంట్లూ, మిషన్ నిండా బట్టలూ, తుడవాల్సిన గదులూ ఉన్నాయి. మీరు ముగ్గురూ వర్క్ ఫ్రమ్ హోమే కదా! ఈ మూడు వర్కులలో మీకేది కావాలో మీరే సెలక్ట్ చేసుకోండి. అలా అయితేనే. ఒంటిగంటకల్లా. మీ అందరికీ ఇష్టం అయిన ఐటమ్స్ తో లంచ్ రెడీ అవుతుంది. లేకపోతే ఈ పూటకి నో వంట. ” అని తేల్చి చెప్పేసింది జలజం.
మామూలుగా అయితే ముగ్గురు రౌండ్ అప్ చేసుకుని ఓ నిర్ణయానికి వచ్చేవారే కానీ. ఇప్పుడు డిస్టెన్స్ పాటించాలి కదా! ఇంట్లో తూర్పు పశ్చిమ దక్షిణ గోడలకి చారబడి కూర్చున్న ముగ్గురూ ఒకరి మొహం ఒకరు చూసుకుని కళ్ళతోనే మూగ సైగలు చేసుకుని. ముక్తకంఠంతో.. ఉత్తరం వాల్ దగ్గర కూర్చుని తన ఫేస్బుక్ వాల్ చూసుకుంటున్న జలజంతో ..
” నో. నెవర్. నహీ. ”
మా వల్ల కాదంటే కాదు. మేము చేయమంటే చేయమని డిసైడ్ చేసి చెప్పేసారు. ..
ఫేస్బుక్ లోనుండి ఫేస్ ని పైకెత్తిన జలజం. ” ఓ. అలాగా! సరే అయితే.. ఇప్పుడే వస్తా ఉండండి..” అంటూ లేచింది.
” కొంపతీసి లోపలకి వెళ్లి అప్పడాల కర్ర కానీ తెస్తావేంటీ.. ” అన్న జలజాపతికి సమాధానంగా..
” అబ్బే. లేదండీ.. వెనక వీధిలో ఎవరో ఫారిన్ నుంచి వచ్చారట.. వెళ్లి వాళ్ళకి ఓ నాలుగు షేక్ హ్యాండ్ లు ఇచ్చి పలకరించి వస్తా! ఆ తర్వాత మీరందరూ తీసుకున్న నిర్ణయానికి ఆనందంతో ఆప్యాయంగా మిమ్మల్నందరినీ కావలించుకుంటా ” అంటూ గుమ్మం దాటపోయేసరికి…
” అబ్బే. ఊరికే జోక్ చేసాం జలజం. నువ్వలా కూర్చో. మేం ముగ్గురం. చిటికెలో చేసేస్తాం. ఎంతసేపూ… ఒరేయ్. నువ్వు గదులు తుడిచేయరా.. అమ్మాయ్. ఆ అంట్ల పని చూసుకో తల్లీ.. మిషన్ లో వేయడమేగా ఆ బట్టల పని నేను చూసుకుంటా!” అంటూ లేచాడు.
” మిషన్ లో వేయడమేగా అనుకుంటున్నారేమో. తర్వాత ఆరేయడం, ఆరాక మడతలు పెట్టడం, ఇస్త్రీ చేయడం కూడా మీ వంతే.. గుర్తుంచుకోండి.. ” అంటూ.. వంటపనిలోకి వెళ్ళింది.
” నాన్నా!   కరోనా కాదు కానీ. అమ్మ రోజూ చేసే కరాళ నృత్యం భరించలేకపోతున్నాము.. ఇలా ఎన్నాళ్లు భరించాలో ఏంటో? ” అంటూ వాపోతున్న పిల్లలకి.
” ఫస్ట్రేషన్ రా! పాపం.. అమ్మే కాదు.. ఈ లాక్ డౌన్ సందర్భంగా శతకోటి ఇల్లాళ్ళ బాధలలో అమ్మ బాధ కూడా ఒకటి. కాకపోతే కాస్త ఎక్కువ బాధ అంతే. ” అంటూ  తను ఊరడిల్లి.. పిల్లలని ఊరడించాడు.
” ఔనూ ! మీ ముగ్గురికీ.. ఏ ఏ  వడియాలంటే ఇష్టం?” అంటూ చేతిలో చిల్లుల గరిట పట్టుకుని వంటింట్లో నుంచి బయటకి వచ్చి  అడిగేసరికి   .
అబ్బో. ఈ రోజు సాంబారు పెట్టినట్టుంది.. వడియాల మాట వింటూంటేనే నోరూరిపోతోంది అనుకుంటూ.
” నాకు గుమ్మడి కాయ వడియాలు”.. జలజాపతి..
” అమ్మోయ్! సగ్గుబియ్యం వడియాలంటే నాకిష్టం”. సుపుత్రిక..
” మమ్మీ!  అవేంటో బియ్యంపిండో, మైదాపిండో. ఏవో గుల్లగా.. కరకరలాడుతూ. పప్పులుసులోకి.. బావుంటాయి కదే. అవంటే నాకు చాలా ఇష్టం..” సుపుత్రుడు. కోరస్ లాగా వడియాల పాట పాడారు.
” సరే అయితే. అన్నీ రెడీ చేస్తాను. రేపు పొద్దున్నే పెందరాళే లేచి.. డాబా మీద ఎవరికి కావలసిన వడియాలు వాళ్లు పెట్టేయండి. ఎండ ఊరికే  వేస్ట్ అయిపోతోంది. నాలుగు రోజులు ఎండబెడితే చాలు..  కరోనా కాలంలో కరకరా వేయించుకుని తిందురుగాని” అంటూ వడియోపదేశం చేసేసి వంటింట్లోకి మాయమైంది.
*****
రచన: లక్ష్మీ చామర్తి
” మానవ జాతి మనుగడకే ప్రాణం పోసింది మగువ”, “త్యాగంలో అనురాగంలో తరగని పెన్నిధి మగువ”. పాట వస్తోంది టీవీలో. ఒకప్పుడు ఈ పాట వింటే ఆడ జన్మ ఎత్తినందుకు ఎంతో గర్వంగా అనిపించేది. ఈ రోజు ఎందుకో చాలా చిరాగ్గా ఉంది. టీవీ ఆఫ్ చేసి బాల్కనీలోకి వచ్చింది స్ఫూర్తి. ఉతకాల్సిన  బట్టల్ని మిషన్లో వేసి బయటకు చూస్తూ నిల్చుంది. ఎదురింటి బోర్డు సుహాసిని ఎంఏ పిహెచ్ డి లెక్చరర్, పక్కనే విశాలాక్షి బీఎస్సీ బీఈడీ టీచర్, రెండింటిని మార్చిమార్చి చదువుతోంది. తన బతుకుని పోల్చి చూసుకుంటోంది. అప్రయత్నంగా కన్నీళ్లు వస్తున్నాయి. తను సాధారణ గృహిణి మరి.
 ఈ రోజు కాలేజీకి వెళ్ళలేదు అనుకుంటా, సుహాసిని గారు బయటికి వచ్చారు. నా కన్నీళ్ళని కనబడనీయకుండా అటు వైపు తిరిగింది పని ఉన్నట్లుగా, కాసేపటికి తలుపు చప్పుడైంది. వెళ్లి చూస్తే సుహాసినిగారు. నవ్వుతూ లోపలికి ఆహ్వానించింది. పక్కపక్క ఇళ్లలో నే ఉన్నా, బయటికి వచ్చినప్పుడు పలకరించి పోవడమే కానీ, ఒకరి ఇళ్లకు ఒకరు వెళ్లలేదు ఎప్పుడు. ఆవిడని కూర్చోమని టీ తీసుకొద్దామని వంటగదిలోకి వెళ్ళింది. చొరవగా ఆవిడ తన వెనకే వెళ్లింది. మీ ఇల్లు అద్దంలా మెరుస్తూ ఉంది. నాకు ఇలా సర్దుకోవడం చాలా ఇష్టం. కానీ ఏం చేస్తాం హడావిడి అంది ఆవిడ. అవునండి మీరు ఉద్యోగం చేస్తున్నారు. మీరు ఆర్థికంగా స్వతంత్రులు. మీరు ఇలాంటి చిన్న చిన్న విషయాలను గురించి ఆలోచించాల్సిన అవసరం ఏముంది? అన్నది స్ఫూర్తి. ఆర్థిక స్వాతంత్రం చాలా పెద్ద మాటలు మాట్లాడుతున్నావు. ఇంతకీ ఏదో డిప్రెషన్ లో ఉన్నట్లు ఉన్నావు. నీకు అభ్యంతరం లేకపోతే నీ బాధ నాతో పంచుకోవచ్చు అన్నది ఆవిడ. ఇద్దరూ హాల్లోకి వచ్చి కూర్చున్నారు.
ఎందుకో బాధ ఎవరితో అయినా పంచుకుంటే తగ్గుతుంది అనిపించింది. అవునండి ఈ రోజు ఆరోగ్యం బాగోలేదు. కానీ తప్పని పని. ఏ సహాయం అందక పోగా ఇంట్లో ఖాళీగానే ఉంటావుగా అనే నిర్లక్ష్యపు మాటలు. సమాజం దృష్టిలో కూడా ఓ ఇంట్లోనే ఉంటారా అనే చిన్న చూపు. గృహిణిగా ఏ ప్రత్యేకతా లేకుండా బతికేస్తన్నాను. పిల్లల దృష్టిలో కూడా నేను వంట చేసి పెట్టే యంత్రాన్ని అంతే కదా. నేను ఎవరి కోసం అయితే నా జీవితాన్ని త్యాగం చేస్తున్నానో వారికే నేను నథింగ్. పొద్దుటి నుంచి రాత్రి దాకా గొడ్డు చాకిరీ చేసిన ఖాళీగానే ఉన్నావు అనే మాట. ఆరోగ్యం బాగో లేకపోయినా తప్పని పని. తన గోడు వెళ్లబోసకుంది స్ఫూర్తి.
అంటే ఉద్యోగం చేసే మా లాంటి వాళ్ళు నీ కన్నా గొప్ప అని నీ ఉద్దేశం అవునా అడిగింది సుహాసిని. అంతేగా అండి మీరు నాలా నథింగ్ కాదుగా. మీకంటూ ఓ గుర్తింపు, జీతం, జీవితం అన్నీ ఉన్నాయి. మరి నేను జీతం లేని శ్రామికురాలిని. జీవితమంతా కుటుంబం కోసం ధార పోసే అల్పజీవని అంతేనండి. ఆవేశంగా మాట్లాడింది స్ఫూర్తి.
అబ్బో నీకు చాలా విషయాలు తెలిసే. కానీ నేను నీకు తెలియని కొన్ని నిజాలు చెప్తా ఓపిగ్గా వింటావా? అడిగింది సుహాసిని.
మౌనంగా తలూపింది స్ఫూర్తి.
స్ఫూర్తి! నాకు ప్రతిరోజు నీ కంటే ముందే రోజు మొదలవుతుంది. నీ కంటే ముందే నిద్ర లేవాలి. నువ్వు అన్నావే నేను సంథింగ్ అని, ఆ సంథింగ్ ల వెనక ఎన్ని నథింగ్ లు ఉన్నాయో తెలుసా! భర్త సహాయం నథింగ్! పిల్లల సహకారం నథింగ్! ఇంటి పని వంట పని తప్పించుకోవడం జరగని పని. అందరం బాక్సులతో బయట పడడానికి నేనెంత పరిగెత్తానో నాకు తెలుసు. తీరా బయటపడ్డాక బస్సులో ఆటోల్లో వెకిలి చూపులని, ద్వంద్వార్థం మాటల్ని, విని విననట్టు వదిలేసి కాలేజీకి వెళ్తే అక్కడ పనిలో కూడా పురుషాధిక్యత. ఆడవాళ్ళని చిన్న చూపు. నెల జీతం కోసం తలవంచుకుని పని చేయడం. తీరా జీతం వచ్చినా నా ఏటీఎం మా వారు జేబులోనే ఉంటుంది. ఇప్పుడు చెప్పు ఆర్థిక స్వాతంత్రం ఎక్కడుంది? ఇంటికి వచ్చిన తర్వాత నా పనులు నాకు మామూలే. కనీసం పిల్లలకి మంచి చెడు చెప్పుకునే తీరిక కూడా ఉండదు. 
పిల్లలు అంటే గుర్తొచ్చింది, వెనక వీధిలో ఎమ్మార్వో ఆఫీస్ లో పనిచేసే సంధ్య గారి అబ్బాయి సెల్ ఫోన్స్ గేమ్స్ కి అలవాటుపడి పిచ్చిపిచ్చిగా ప్రవర్తిస్తున్నాడుట. ఆఫీస్ పనుల్లో పడి పిల్లల్ని పట్టించుకోలేదు. ఇప్పుడు ఆసుపత్రుల చుట్టూ తిరుగుతున్నారు. అంతెందుకు మా పిన్ని చిట్ ఫండ్ కంపెనీ లో పని చేస్తుంది. 14 ఏళ్ల తన కూతురిని ఫోన్ లో ఎవరో బెదిరిస్తున్నారు. అమ్మానాన్నలతో ఆ విషయం చెప్పుకోలేక ఆత్మహత్య ప్రయత్నం చేసింది. దేవుడి దయవల్ల వీళ్లు చూడడం వల్ల అమ్మాయి బతికి బయటపడింది. ఉద్యోగం చేసే ఆడవాళ్లు అందరూ ఇలాంటి సమస్యలు ఎదుర్కొంటారు అని చెప్పలేను కానీ ఏదో ఒక సమస్యతో అయితే బాధపడుతూనే ఉంటారు. కుటుంబ జీవితాన్ని పరిపూర్ణంగా అనుభవించలేరు. అలా అని మహిళలు ఇంటికే పరిమితం కావాలి అని నేను అనను. 
సమస్యలు  ఎందులోనైనా ఉంటాయి అని చెప్పడానికే ఇదంతా చెప్పాను. సమర్థత, ఆర్థిక స్వాతంత్రం, స్వావలంబన, సాధికారత ఇవన్నీ అవసరమే. మంచి కుటుంబం ఉంటేనే, మంచి సమాజం వస్తుంది. మంచి సమాజాన్ని నిర్మించాల్సిన బాధ్యత కచ్చితంగా గృహిణి దే. ఆలోచించు, ఏం చేయాలో బాగా ఆలోచించుకో. ఒకవేళ నీకు ఉద్యోగం చేయాలి అనిపిస్తే తప్పులేదు నేను నీకోసం కచ్చితంగా ఉద్యోగాన్ని చూపిస్తాను. నిర్ణయం నీదే అన్నది సుహాసిని.
వద్దండి ఒకవేళ అవసరం అయితే అడుగుతాను. మనస్ఫూర్తిగా చెప్పింది స్ఫూర్తి. ఏవో మబ్బు పొరలు తొలగిపోతున్నాయి. తన కర్తవ్యం తనకు తెలిసి వచ్చింది.
 సాయంత్రం భర్త ఇంటికొచ్చేసరికి నవ్వుతూ ఎదురయింది. ఈ మధ్యకాలంలో ఆమె అలా చూడడం ఇదే. ఎంతో ఆశ్చర్యంగా చూసాడు అతను. పిల్లలకు కూడా ఇష్టమైన అన్నీ చేసి పెట్టింది. దగ్గరుండి వాళ్ల హోం వర్కులు చేయించింది. ప్రేమగా అన్నం తిని పించింది. కథలు కబుర్లు బోలెడు చెప్పింది. రామాయణం భారతం లోని కథలు వివరించి మరి చెప్పింది. పిల్లల్ని పడుకోబెట్టి తన భర్తతో కలిసి ఆనందంగా భోజనం చేసింది. వారు చాలా సేపు మాట్లాడుకుంటూ భోజనం చేశారు. పడక గదిలోకి వెళ్లగానే భర్తకి తన మనసులో మాట చెప్పింది. గృహిణిగా తను మొదలు పెట్టబోయే ఈ కార్యక్రమానికి అతని సహకారం కోరింది. ఎంతో ఆసక్తిగా విన్నాడు అతను.
 తను ఓ వాట్సాప్ గ్రూపు ఏర్పాటు చేయదలచుకున్నాననీ, గ్రూప్ పేరు “నథింగ్ బట్  స్పెషల్”. గృహిణి లందరినీ ఒక వేదికపై చేర్చడం, పిల్లల పెంపకం పై అవగాహన కల్పించడం, సమాజంలో గృహిణి పాత్ర ని అత్యున్నతంగా తీర్చిదిద్దడం ఆ గ్రూపు యొక్క ఉద్దేశాలు. తనతో పాటు ఎంతోమంది గృహిణులులలో ఉన్న అసంతృప్తి పొరల్ని తొలగించి,  ఎంత బాధ్యతాయుతమైన పాత్ర గృహిణిలదో ప్రపంచానికి తెలిసేలాగా కార్యాచరణ రూపొందించాలని, ప్రతి వారం స్ఫూర్తినిచ్చే సందేశాలతో సమావేశాలు ఏర్పాటు చేసుకోవాలని, ఉద్యోగం చేసే ఆడవాళ్లు కూడా పిల్లల పెంపకంలో సరైన దిశా నిర్దేశం చేయాలని, తన ప్రణాళికల గురించి చెబుతూ ఉంటే ఆశ్చర్యంగా విన్నాడు తన భర్త.
 తెల్లవారి తను లేచేటప్పటికి లేచిన భర్తని, తను లేపకుండా నే లేచి రెడీ అయిన పిల్లల్ని చూసి, ఎంతో ఆనందపడింది స్ఫూర్తి. అన్ని రకాలుగా తన భర్త తనకు సహాయం చేయడం చూసి తన అసంతృప్తి అంతా మాయమై పోయింది.
మరో వారం తర్వాత స్ఫూర్తి అడ్మిన్ గా ఓ వాట్సాప్ గ్రూప్ రెడీ అయింది. ఆరోగ్యకరమైన కుటుంబాన్ని అందించే గృహిణుల సమూహం అది. స్ఫూర్తి  యొక్క స్ఫూర్తినిచ్చే సందేశాలతో, అనతికాలంలోనే ఆ చుట్టుపక్కల ప్రదేశాల్లో స్ఫూర్తి ఒక మోటివేషనల్ స్పీకర్. ఇప్పుడు కచ్చితంగా తనైతే నథింగ్ కాదు. ఎంతోమంది ఉద్యోగం చేసే ఆడవాళ్లు కూడా ఆమె సలహాల కోసం రావడం విశేషం.
రచన: లక్ష్మీ పద్మజ
	‘‘ఒసేయ్‌ రంగీ ఆ కాగులో నీళ్ళుపోసి అంటించవే… అమ్మాయి వచ్చి స్నానం చేస్తుంది. ‘‘ఒరేయ్‌ కొండా వాకిళ్ళంతా శుభ్రంగా వూడ్పించు. అమెరికా నుండి వస్తున్న నా మనవరాలికి అంతా నీట్‌గా ఉండాలిరా. ఎన్నో ఏళ్ళ తర్వాత వస్తొంది నా తల్లి నన్ను వెతుక్కుంటూ. ఎప్పుడో చిన్నప్పుడు చూశాను… మళ్ళీ ఇన్నాళ్లకు అదృష్టం కలిగింది.  ఆ తర్వాత పై మేడ మీద గది శుభ్రం చేయించు అక్కడ ఏ.సి. అన్నీ పని చేస్తున్నయా లేదో చూడు’’ గుక్క తిప్పుకోకుండా పూరమాయిస్తోంది సీతమ్మ.
	లంకంత ఇంట్లో వంటరి జీవితానికి ఏనాడో అవాటు పడిపోయింది సీతమ్మ. చిన్పప్పుడే భర్త మరణించడంతో ఒక్కగానొక్క కొడుకుని పెంచి పెద్ద చేసి డాక్టరుని చేసింది. అమెరికా పంపింది. ఉన్న ఒక్క కొడుకు, కోడలు , మనవరాలు వున్నారన్నమాటే గానీ ఏళ్లకు ఏళ్లు రారు సీతమ్మ దగ్గరికి. ఏదో పని వత్తిళ్లులే అని సరిపెట్టుకుంటుంది సీతమ్మ. కాలచక్రం అలాగే తిరిగిపోయింది. మళ్లీ ఇన్నాళ్లకు తన మనవరాలికి దయ కలిగింది సంతోషం పట్టలేక పోతోంది సీతమ్మ.
	‘‘ఏంటి అమ్మమ్మా అంత సంతోషంగా వున్నావు’’ అంటూ వచ్చాడు రవి పక్కింటివాడు. రవి తండ్రి, తన కొడుకు స్నేహితులు. సీతమ్మకు ఏ అవసరము వచ్చినా చూస్కునే కుటుంబం.
	‘‘సంతోషమేరా మరి, నా మనుమరాలు  అమెరికాలో డాక్టరు చదవి ఈ నాన్నమ్మని చూడటానికి వస్తోంది రా’’ అంది సీతమ్మ.
	‘‘ఐతే నువ్విక బిజీ అన్నమాట. బై అయితే’’ అంటూ వెళ్ళిపోయాడు రవి.
	వూళ్లో తనకు సంక్రమించిన పాతిక ఎకరా పొలం, రైసు మిల్లును చూస్కుంటూ సునాయసంగా ఒంటరి జీవితాన్ని వెళ్లదీస్తోంది సీతమ్మ
	‘‘పాపం ఒంటరిది’’ అంటే ఎవరన్నా అస్సలు ఒప్పుకోదు సీతమ్మ. ‘‘నా భర్త నా గుండెల్లో వున్నారు. నా బిడ్డ దూరంగా వున్నా వాడి మనసంతా నాతోనే వుంటుంది. నా వ్యవసాయం, రైసుమిల్లు  దైవంతో సమానం. నా పనే నాకు దైవం’’ అంటుంది సీతమ్మ. వూళ్లో వారికి ఏ కష్టమెచ్చినా నేనున్నానంటూ నిబడుతుంది. ఎంతటి సాయం చేయడానికైనా వెనకాడదు. నిత్యం మిల్లు పనుల్లో, వ్యవసాయంలో, వచ్చీపోయే వారితో బిజీ, బిజీ ఎప్పుడూ సీతమ్మ.
	*****
	వాకిట్లో కారాగింది. జీన్స్‌, కుర్తీ వేస్కుని, ఖరీదైన డైమండ్స్‌, దిద్దులు చెవులకి ధరించి, రేబాన్‌ కళ్లజోడు ధరించి, అలల్లాంటి జుట్టును వెనక్కి తోస్కుంటూ, చేతిలో హ్యాండ్‌బ్యాగ్‌ని పట్టుకొని దిగింది డాక్టర్‌ ప్రీతి సీతమ్మ మనవరాలు.
	పసిమిఛాయతో మెరిసిపోతున్న ఆమెని చూసి చేష్టలుడిగిన రంగి సీతమ్మ పిలుపుతో ఈ లోకంలోకి వచ్చింది.
	‘‘అమ్మాయికి దిష్టి తీయవే’’ ఆజ్ఞాపించింది సీతమ్మ. రంగిని చూసి చిన్నగా నవ్వింది ప్రీతి.
	‘‘రామ్మా నా తల్లే ఎన్నాళ్లకు వచ్చావే, ఈ నానమ్మను ఇన్నాళ్లకు చూడాలనిపించిందా నీకు’’ అంటూ ముద్దులు  కురిపిస్తోంది సీతమ్మ. ‘‘కూచోమ్మా ఎందుకు తల్లీ నించోవడం’’ అంటూ దగ్గరున్న కూర్చీలో కూచో బెట్టింది సీతమ్మ. ప్రీతి నానమ్మ భుజాన్ని పట్టుకుని, ‘‘అబ్బా ఏంటి నాన్నమ్మ నీ హడావుడీ, ఇక ఆపు పద లోపలికెల్దాం’’ అంటూ సీతమ్మని లోపలికి తీసుకొచ్చింది ప్రీతి.
	*****
	‘‘అమ్మా ప్రీతీ ఎక్కడున్నావే’’ మేడ మీద గదిలో వున్న ప్రీతి దగ్గరకు వచ్చింది సీతమ్మ. సీతమ్మ భర్త రంగనాధం ఫోటోవంక తదేకంగా చూస్తోంది ప్రీతి.
	‘‘నానమ్మా తాతగారు అచ్చం నాన్నలాగే వున్నారు కదా’’ అంది ప్రీతి. ‘‘ఓసి పిచ్చిమొద్దూ మీ నాన్నే వాళ్ళ నాన్నగారిలాగా వున్నాడు’’ అంది సీతమ్మ.  ఇద్దరూ నవ్వుకున్నారు.
‘‘ఏమ్మా రాత్రంతా నిద్ర పట్టిందా నీకు, కొత్తగా వుందా’’ మురిపెంగా అడిగింది సీతమ్మ.
	‘‘ఓ చాలా హాయిగా నిద్రపోయాను నానమ్మ’’ అంది ప్రీతి, ‘‘అమ్మా, నాన్న ఎలా వున్నారు’’ అడిగింది సీతమ్మ. ‘‘ఎప్పుడూ బిజీ బిజీ నానమ్మా, ఇప్పుడు మనమిద్దరం మాట్లాడుకుంటున్నంత ఫ్రీగా ఉండరు. ఇద్దరిలో ఒకరు ఎప్పుడూ ఉండరు ఇంట్లో, ఎవరి పనులు వాళ్ళవి.. అంతే…’’ అంది ప్రీతి ‘‘నువ్వు అమెరికా నుండి వస్తున్నావని మన వూరి వాళ్లంతా చూడ్డానికి వస్తామన్నారు తల్లీ, ఇదిగో ఈ చీర కట్టుకుని క్రిందికి రా’’ అంది సీతమ్మ. ఇవిగో నగలు, పెట్టె అందించింది ప్రీతికి.
	‘‘అలాగే నాన్నమ్మా’’ తీసుకుంది ప్రీతి.
	ఆకుపచ్చరంగు పట్టుచీర జాకెట్టు ధరించి, నగలు పెట్టుకుని  లక్ష్మీదేవిలా అలంకరించుకుని కిందికి వచ్చింది ప్రీతి. అప్పటికే గుంపులు గుంపులుగా జనం వచ్చి హాలంతా కూచున్నారు. సీతమ్మతో ఎంతో ఆప్యాయంగా మాట్లాడుతున్నారు.
	ఇదిగోనర్రా నా మనవరాలు మన మాటల్లోనే వచ్చేసింది. డాక్టరు చదివింది….. అంటూ ప్రీతిని తీసుకెళ్ళి పేరుపేరునా పరిచయం చేసింది సీతమ్మ. అందరితో మాట్లాడి పంపించేటప్పటికి భోజనాలు  సిద్దం చేసేసింది రంగి. కొసరి కొసరి వడ్డించింది సీతమ్మ ప్రీతికి… ప్రీతికి ఆశ్చర్యంగా అనిపించింది. నాన్నమ్మ ప్రేమని చూసి పోగొట్టుకున్నది ఏదో దొరికిందనిపించింది… మనసంతా నిండిపోయినట్లైంది.
	‘‘పైన గదిలో మంచి గాలి వస్తుంది, హాయిగా పడుకోమ్మా’’. రంగి ఆ ఏర్పాట్లు చూడు అనటమే ఆలస్యం, పరుగు తీసింది రంగి. ప్రీతి నిద్రలేచేసరికి సాయంత్రం 5.30 అయిపోయింది.
	మెట్లు దిగి కిందికి వచ్చింది. హాలంతా ఎవరెవరో కూచున్నారు. వారందరితో ఎంతో చాకచక్యంగా లెక్కలడుగుతూ, విషయాలు  తెలుసుకుంటూ, ఏదో రాసుకుంటోంది సీతమ్మ.
	‘‘ఎవరు రంగీ వాళ్ళంతా’’ అడిగింది ప్రీతి. పొలం పన్లు చేసేటోరు అమ్మా. అమ్మగార్ని అడక్కుండా ఏ పనీ చేయ్యరు. చుట్టుపక్క పల్లెటూళ్ళలో కూడా అమ్మగారి కన్నా తెలిసిన వ్యవసాయ దారుడు లేడమ్మా అంది మురిపెంగా రంగి.
	యజమానురాలంటే దీనికెంత ప్రేమ అనుకుంది ప్రీతి అదే మాట రంగితో అంది. ‘‘అమ్మగారు మాకు దేవత… అమ్మగారి కోసం మా ప్రాణాడ్డేస్తాం అమ్మా’’ అంది రంగి, ఆశ్చర్యపోయింది ప్రీతి. సీతమ్మ పని మీద ఉండటంతో పాత ఫోటో ఆల్బం  తెచ్చివ్వమంది ప్రీతి…. తీసుకొచ్చింది రంగి.
	మొదటి ఫోటో సీతమ్మ భర్త రంగనాధంది కనపడింది. పొడుగ్గా, ఠీవిగా, దర్పంగా తలపాగా ధరించిన ఆయన ఫోటో ఎంతో బాగుంది. ప్రీతి మనసంతా నిండిపోయినట్లై అలాగే చూస్తుండి పోయింది.
*****
	‘‘అమ్మా ప్రీతి భోజనం చేద్దామా’’ అంటూ సీతమ్మ పైకొచ్చింది. ‘‘ఆకలిగా లేదు నాన్నమ్మా కాసేపు కబుర్లు చెప్పుకుందాం రా అంది ప్రీతి.
	‘‘ఏం కబుర్లే’’ అంటూ ప్రీతి జుట్టు విప్పి చిక్కు తీయసాగింది సీతమ్మ. ‘‘నాన్నమ్మా తాతయ్య ఎప్పుడు పోయారు?’’ అంది ప్రీతి, సీతమ్మ కళ్లలో నీళ్ళు తిరిగాయి. అయ్యయ్యో నాన్నమ్మ నేను బాధపెట్టానా సారీ ఖంగారు పడింది ప్రీతి. కాసేపు మౌనం వహించింది సీతమ్మ. నెమ్మదిగా చెప్పడం మొదలెట్టింది.
	మీ తాతగారు నేను కలిసి ఉన్నది  ఆరు సంవత్సరాలు మాత్రమే. ఆ ఆరేళ్లలో నాకు అరవై ఏళ్ళ అనుభవం ఇచ్చారు. తన గుర్తుగా మీ నాన్నను ఇచ్చారు. ఊళ్లో అందరికీ తలలో నాలుకలా మసిలేవారు. నాకు ఎన్నో విషయాలు చెప్పేవారు. ఎంతో ధైర్యం చెప్పేవారు. వైద్య సౌకర్యం లేని ఈ ఊళ్ళో ప్రజలకు తెలిసిన వైద్యం చేసేవారు. ఆఖరికి ఆయనకే జ్వరం వస్తే వైద్యం అందలేదు. ముందు మామూలు  జ్వరమనే అనుకున్నాం. ఆయనే మందు వేసుకునేవారు. ఒక అర్ధరాత్రి ఆ జ్వరమే ఆయన ప్రాణాలు తీసింది’’ ఆగింది సీతమ్మ. ఎంతో బాధగా అయిపోయింది ప్రీతి.
	‘‘మీ నాన్న మూడేళ్లవాణ్ణి తండ్రిలేని లోటు తెలియకుండా పెంచి పెద్ద చేసి, చదివించి పెద్ద డాక్టర్ని చేశాను. వ్యవసాయం చేసి నెగ్గుకొచ్చాను. పదిమందిలో శభాష్‌ అనిపించుకున్నాను.  మీ అమ్మ కూడా తండ్రిలేని పిల్ల అవడంతో నా కొడుక్కి ఇచ్చి పెళ్ళి చేశాను. మీ అమ్మమ్మ నా చిన్ననాటి స్నేహితురాలు. చదువంతా అయ్యాక అమెరికా వెడుతానని గొడవ చేశాడు. కాదనలేక పోయాను ఇద్దరూ వెళ్ళిపోయారు. అక్కడే నువ్వు పుట్టావని ఫోటోలు  పంపారు. రోజూ నీ తాతయ్యది, మీ నాన్న ఫోటోలు చూస్కుంటూ ఆనందం వెతుక్కుంటూ ఏదో గడిపేస్తున్నాను. భూమాత మాత్రం నాకు అన్యాయం చెయ్యలేదు. నా జీవితం అయిపోయినా, మీ నాన్నని ఈ పొలాలు మాత్రం అమ్మొద్దని చెప్పు అంది సీతమ్మ.
	ఈ ధైర్యం నీకెవరిచ్చారు నానమ్మా అంది ప్రీతి. మీ తాతయ్యేనమ్మా అంటూ నవ్వేసింది. ఆయన నా తోటే వుంటారు ఎప్పుడూ అంది సీతమ్మ. ‘‘నాన్నమ్మా మన పొలాన్నీ చూపిస్తావా రేపు’’ అంది ప్రీతి. ‘‘అంతకన్నానా భూమాతకు రుణపడి ఉన్నాం మనమంతా’’ ‘‘నువ్వు చూడక పోతే ఎలా రేప్పొద్దున వెళ్దాం’’, ఇక చాలు గానీ లేలే భోజనం చేద్దాం, ఆకలేస్తుంది నీకు మళ్ళీ అంటూ కిందకెళ్ళి పోయింది సీతమ్మ వెనకాలే ప్రీతి.
	తెల్లారింది సీతమ్మ ప్రీతి స్నానాలు, కాఫీ, టిఫిన్లు ముగించుకుని కారెక్కి పొలాల వైపు బైల్దేరారు. అంతే అంతులేని సంతోషం  ప్రీతి సొంతమయింది. కారు దిగుతూనే ఎంతో ఆప్యాయంగా పలకరిస్తూ ఆడవారు, మగవారు కారు చుట్టుముట్టారు. ప్రీతికి దిష్టితీసి, కొబ్బరి బోండాలు కొట్టిచ్చి ఏవేవో తినడానికి తెచ్చిచ్చారు. దూరంగా కుర్చీలో కూచుని చూస్తూ ఆనందిస్తోంది సీతమ్మ.
	గుళ్లో పూజలు జరిపి అక్షింతలు  వేసి ప్రసాదాలు పంచుకున్నారు. ఎంతో నచ్చింది ప్రీతికి, మనసుకి ఎంతో తేలికైనట్టుంది. మీరు డాక్టరంటగా మాకు మందు రాస్తారా అంటూ కొందరు గొడవ. అందరిలో గడిపి ఒంటి గంటవుతుండగా ఇంటికి చేరారు ఇద్దరూ. కాసేపు రెస్టు తీస్కొమ్మా సాయంత్రం పట్నం వెళ్దాం. నీకు నగలు కొనిస్తా అంది సీతమ్మ.
	ఓ అలాగే నానమ్మా అంటూ సరదా పడింది ప్రీతి. మళ్ళీ రేపు శనివారం మీ నాన్న ఫోన్‌ చేస్తాడు. నీ ప్రయాణం గురించి మాట్లాడతాడు. నాకు ఖంగారు వస్తుంది. మళ్ళీ బోల్డన్ని తయారు చేసి పంపించాలి మీ నాన్నకి. ఈ రోజే వెళ్దాం…. మళ్ళీ కుదర్దు అంది సీతమ్మ.
	*****
	శనివారం రానే వచ్చింది అనుకున్నట్లుగానే అమెరికా నుండి ఫోన్‌ వచ్చింది. ‘‘మీ నాన్నే అయ్యుంటాడు. అలా మొద్దులాగా కూచుంటావేంటే అంటూ ఫోన్‌ తీసింది సీతమ్మ.
	‘‘అమ్మా’’ అని వినపడగానే చీర చెంగుతో కళ్ళొత్తుకుంటూ మాట్లాడసాగింది సీతమ్మ. ప్రీతి లేచి ఫోన్‌ దగ్గరికి వచ్చి సీతమ్మను గమనించసాగింది. క్షేమసమాచారాలు  అయ్యాక మనవరాలి ముచ్చట్లు మొదలెట్టింది. ‘‘ఇంకా ఒక నెల వుండి వస్తుంది లేరా’’ అర్ధింపుగా అడిగింది సీతమ్మ. ‘‘లేదమ్మా ఇక్కడ చాలా పనులు వున్నాయి. ఇంకో వారం ఆగి బైల్దేరమను చాలా చూసుకోవాలి. ఇక్కడ జాబ్‌లో చేరాలి దాని ఫ్రెండ్స్‌ అందరూ చేరిపోతున్నారు. ఇంకా వారం వుందిగా వచ్చే సంవత్సరం మళ్ళీ ముగ్గురం వస్తాము. దానికివ్వు ఫోను అన్నాడు.
	‘‘ఊ.. అంటూ దు:ఖంతో గొంతు పూడుకుపోతుండగా ప్రీతికి అందించింది.’’
‘‘హాయ్‌ డాడీ’’ ఎలా వున్నారు. అంది ప్రీతి,
 ‘‘హాయ్‌ డియర్‌ నీ టికెట్టు కొని పంపిస్తాను. అన్నీ చూస్కుని స్టార్ట్‌ అయిపో, నేను మళ్ళీ రెండ్రోజుల్లో ఫోన్‌ చేస్తాను. బై నాన్నా’’ అన్నాడు.
	‘‘డాడీ ఒక పదినిమిషాలు  మీతో మాట్లాడాలి’’ అంది ప్రీతి. స్ధిరంగా చెప్పు అన్నాడు అవతల నుండి. ‘‘మీరనుకున్నట్లు నేను రావట్లేదు అమెరికా’’ అంది ప్రీతి.
‘‘వ్వాట్‌’’.. అన్నాడు
	‘‘ఎస్‌ డాడీ మీరు విన్నది నిజమే,
 	‘‘ అంటే ఏంటి’’ అన్నాడు.
	ఇందులో తెలియనిది ఏముంది మీకు.. మిమ్మల్ని తాతయ్య లేనిలోటు తెలియకుండా కష్టపడి పెంచి పెద్ద చేసిన నాన్నమ్మ గురించి మీరేనాడైనా ఆలోచించారా సూటిగా అడిగింది ప్రీతి.
‘‘అయితే’’ అన్నాడు.
	నేను ఆలోచించాను డాడీ… ఇప్పటి వరకు సంపాదించింది చాలు. ఇక్కడ జీవితమంతా మీకోసం ఎదురు చూస్తున్నవారిని గుర్తించండి. ఇక అక్కడ జీవించింది చాలు. ఇప్పటికైనా ఇది మీ బాధ్యత అని నేను చెప్పనక్కర్లేదు. నాన్నమ్మకు మీరూ, తాతయ్య ఇచ్చిన ఒంటరితనం ఇక చాలు. ఇప్పటికైనా వచ్చేసి ఆమెకి అండగా ఉండడం మీ ధర్మం. మనమందరం ఉండగా నాన్నమ్మ ఒంటరిగా ఎందుకుండాలి, మీ ఆలోచనా విధానం మార్చి చూసుకోండి. ఇక్కడే నానమ్మ పేరు మీద హాస్పిటల్‌ కట్టి, ఈ ఊరివారికి సేవ చేద్దాం’’ అంది ప్రీతి.
	“మీ మమ్మీ”….. నీళ్ళు నమిలాడు……
	ఏమిటి మమ్మీ పెట్టే అడ్డంకులు, తను మాత్రం అమ్మమ్మని చూస్కోనక్కర్లేదా అది నాతో చెప్పించుకో నక్కర్లేదు. మనుషులకోసం డబ్బు… అది ఇప్పటికి చాలానే సంపాదించారు. ఇప్పటికైనా మిమ్మల్ని పెంచి, పెద్దచేసిన వారిని గుర్తు చేస్కోండి. మీకు ఇంతకంటే చెప్పేదేమీ లేదు. సో.. టిక్కెట్లు కొనుక్కొని సామాన్లు ప్యాక్‌ చేయించి మీరే వచ్చేయండి. పెట్టేస్తున్నానంటూ పెట్టేసింది ఫోను. వెనక్కి తిరిగింది ప్రీతి.
	సీతమ్మ కన్నీరు ఆనంద భాష్పాలయ్యాయి.
	మనవరాలిని హత్తుకు పోయింది.
	రంగి సంబరంగా చప్పట్లు కొడుతోంది.
	***** 
