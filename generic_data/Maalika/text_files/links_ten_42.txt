రచన: మణికుమారి గోవిందరాజుల
“స్వాతీ! మనం ఇద్దరమూ జీవితాంతం కలిసి సంతోషకరమైన జీవితం గడపాలని ప్రమాణాలు చేసుకుని పెళ్ళి చేసుకున్నాము. చిన్న చిన్న గొడవలూ, అపోహలూ ప్రతి ఇంటా మామూలే. . . సర్దుకుపోతూ ఉంటాము. కానీ పెద్దవాళ్ళను అవమానించడం అనేది కూడని పని. స్వాతీ. . . నువు మంచి భార్యవి. ఖచ్చితంగా మంచి తల్లివి కూడా అవుతావు. కాని మంచి కోడలిగా కూడా ఉంటే కుటుంబం ఆనందంగా ఉంటుంది. మీ అమ్మా నాన్నలు కూడా ఆనందంగా ఉంటారు. నువు నాకు చాలా ప్రత్యేకం. ఆ ప్రత్యేకతను నిలుపుకో” నిదానంగా చెప్తున్నట్లు ఉన్నా పదునుగా ఉన్న ఆ మాటలకు తల వంచుకుంది స్వాతి.
“ఇది నా కుటుంబం అని నువు మనస్పూర్తిగా అనుకుంటేనే నువ్వు అమ్మా వాళ్లతో మంచిగా ఉండగలుగుతావు. నన్నాల ఆక్సెప్ట్ చేసావో వారినీ అలానే చెయ్యి”
“తనను తాను కట్టడి చేసుకోవాలి” మనసులో అనుకున్నది. ఆ తర్వాత మిగతా విషయాల్లో ఎలా ఉన్నా అత్తింటి జోలికి వెళ్లలేదు స్వాతి. కాని ఏ మార్పైనా ఒక్కరోజులో రాదు. మారే దిశగా ఉన్న భార్యకు ఆ తర్వాత పదే పదే చెప్పలేదు శేఖర్. కొద్ది కొద్దిగా వారిని గౌరవంగా చూడటం అలవాటు చేసుకున్నది.
“స్వాతీ ఆ అమ్మాయిని చూస్తుంటే ఒకరకమైన ప్రశాంతత కలుగుతున్నది. మనవాడి అదృష్టం బాగుంటే ఆ అమ్మాయి మనింటి కోడలిగా వస్తుంది. ఈ రోజు ఫోన్ చేసాడా ఇంద్ర? డబ్బేమన్నా కావాలటనా?” చేతులు కడుక్కుంటూ అడిగిన భర్త ప్రశ్నకు ఈ లోకంలోకి వచ్చింది స్వాతి.
“ఆ… చేసాడు. ఇప్పుడేమీ అవసరం లేదట. అవసరమైనప్పుడు చెప్తానన్నాడు” తనూ చెయ్యి కడుక్కుంటూ చెప్పింది.
శేఖర్, స్వాతిలకు ఇద్దరు పిల్లలు. అబ్బాయి ఇంద్రనీల్, అమెరికాలో బిజినెస్ అడ్మినిస్ట్రేషన్ లో మాస్టర్స్ చేస్తున్నాడు. అమ్మాయి దాక్షాయని. ఇంటర్ చదువుతున్నది. దక్షా అని పిలుస్తారు.
ఇంద్రనీల్ కి తండ్రి నెమ్మదితనంతో పాటు వ్యాపారదక్షత రాగా, దాక్షాయనికి తల్లి అందంతో పాటు పొగరు కూడా వచ్చింది. పుట్టడమే బంగారు చెమ్చాతో పుట్టిందేమో ఆ గర్వం, అతిశయం ఆ అమ్మాయి మాటల్లో తొంగి చూస్తూ ఉంటుంది.
**********
“బామ్మా! ఎక్కడికి వెళదాము?” తెల్లవారి లేస్తూనే బామ్మ వెంట పడ్డారు ఆర్తి, కార్తి.
పిల్లలకు పెద్దవాళ్ళు ఇంటికొస్తే పండగే. అసలు కంటే వడ్డీ ముద్దులా మనవళ్ళను గారాబంగా చూసుకునే అమ్మమ్మా, బామ్మలంటే మరీ ఇష్టపడతారు. అందులో రంగనాయకమ్మతో వంటలొక్కటే కష్టం కానీ, ఆవిడ చిన్నపిల్లల్లో చిన్నది. పెద్దవాళ్ళల్లో పెద్ద. అత్తగారుంటే పూర్ణ హాయిగా ఊపిరి పీల్చుకుంటుంది. ఎందుకంటే ఆవిడ పెట్టే ఆశలకు పడిపోయే పిల్లలు హోంవర్కులు ఇట్టే చేసేస్తారు. ఎక్కడికి తీసుకెళ్ళినా పిల్లల హోంవర్కులయ్యాకే. సినిమాలకు వెళ్ళడం ఎలానూ ఉన్నదే.
“సినిమాలు ఏమి ఆడుతున్నాయి? కొత్త సినిమాలేంటి?” పిల్లలను దగ్గరకు తీసుకుంటూ అడిగింది. ఇద్దరూ లిస్ట్ చదవడం మొదలు పెట్టారు.
“బామ్మా! ఏఎంబీ అని కొత్త మాల్ ఒకటి కట్టారు ఇప్పుడు. చాలా పెద్దది తెలుసా? మేమందరం కలిసి ఒకసారి వెళ్ళొచ్చాము. ఎంత బాగుంటుందో. మళ్ళీ వెళ్దామంటే కుదరలేదు. ఇప్పుడెళదాం బామ్మా!” గారాలు పోయారు పిల్లలు.
“అలాగే లెండర్రా! మొదలు బ్రేక్ ఫాస్ట్ కానివ్వండి. మీ కోసం మంచి రెసిపీ నేర్చుకుని వచ్చాను” ఎక్జౖటింగ్ గా చెప్పింది. పిల్లలిద్దరూ తెల్లమొహాలేసారు. వాళ్ల కళ్ళు భయంతో రెపరెపలాడాయి.
“బామ్మా! అక్కడ ఏఎంబీ మాల్ లో మంచి మంచి ఫుడ్ దొరుకుతుంది. నీక్కూడా నచ్చుతుంది నీకు శ్రమ ఎందుకు చెప్పు?” అప్పుడే లోపలికి వచ్చిన ధృతి బామ్మ ఆలోచనలను తెలివిగా డైవర్ట్ చేసింది.
రంగనాయకమ్మకు హోటల్ ఫుడ్ అంటే చాలా ఇష్టం. అన్ని రకాల రుచులనూ ఎంజాయ్ చేస్తుంది.
“అంతేనంటావా? అయితే వాకే… వెళ్ళి అమ్మ ఏమి చేస్తున్నదో చూడండి. నేను స్నానం చేసి రడీ అవుతాను” పిల్లలు ఉత్సాహంగా వెళ్ళిపోయారు ఎగురుకుంటూ.
“రావే… ధృతమ్మా! ఏంటి కాలేజీ సంగతులు? ఎలా ఉన్నాయి క్లాసులు?”
“పో బామ్మా! నీ మీద నాకు బాగా కోపం వచ్చింది. మా ఆనివర్సరీకి రావచ్చుకదా? ప్రోగ్రామ్స్ అన్నీ ఎంత బాగా జరిగాయో తెలుసా. ఒక్కరోజు కోసం రమ్మన్నా రాలేదు నువ్వు. నీకు శిక్షేంటో తెలుసా?” అల్లరిగా అడిగింది.
“నా అల్లరి బంగారం నాకు వేసే శిక్ష నాకు తెలుసులే” నవ్వింది. “మహా అయితే నన్ను మూవీకి తీసుకెళ్ళవు అంతేగా? నువు తీసుకెళ్లకపోతే ఆగుతుందేంటీ ఈ రంగనాయకమ్మ” పక పకా నవ్వింది. “నిన్ను కూడా లాక్కెళతాను”
“ఛీ! బామ్మా…పప్పులో కాలేసావు. ఆ సంగతి నాకు తెలీదా ఏంటి? అదేమి కాదుగా. . . నిన్నిక్కడినుండి వెళ్ళనివ్వము. అప్పుడు నిన్ను ‘రా బామ్మా ప్లీజ్’ అని బతిమాలే అవసరం ఉండదు” అంటున్న మనవరాలిని మురిపెంగా చూసుకుంది.
“నాకు తెలుసే నేనంటే మీకెంత ప్రేమో. తప్పక ఉంటాను. ఈ సారొచ్చినప్పుడు. . . కానీ ఇప్పుడు ఈ శివగాడి టెస్ట్ అవగానే వెళ్తాను”
“నువెలా వెళ్తావో… ఆ శివగాడెలా తీసుకెళ్తాడో నేను చూస్తాను. ఏడీ ?వాడేడీ?” ఆవేశంగా అన్నట్లన్నా కళ్ళు నవ్వుతున్నాయి.
“అమ్మా! తల్లీ… ఆ శివగాడు ఇక్కడే ఏడ్సాడు, తల్లీ… అమ్మా! పెద్దమ్మగారో. . . ఇప్పుడే ప్రమాణం చేసి చెప్తున్నాను… ధృతమ్మ దగ్గరనుండి పర్మిషన్ లెటర్ తీస్కుని నాకు చూపించేంతవరకు నా జగన్నాధ రథచక్రాలు కదలవు గాక కదలవు… మీకు దండం పెడత… నన్ను మాత్రం ఇన్వాల్వ్ చేయకండి” వంగి వంగి దండాలు పెట్టాడు లోపలికి వచ్చి వీరి మాటలు విన్న శివ.
ధృతి కంటే రెండేళ్ళే పెద్ద అయినా తినే ఆహారం, చేసే వ్యాయామాల వల్ల వయసుకు మించి కనపడతాడు ఆరడుగుల శివ. చామనఛాయలో ఉన్నా మొహంలో ఏదో తెలీని ఆత్మవిశ్వాసం తొంగి చూస్తూ ఉంటుంది. మాట్లాడే మాట చాలా స్పష్టంగా ఉండి, నేను అంతా కరెక్ట్‌గానే చేస్తున్నాను అని చెప్తున్నట్లుంటుంది. రంగనాయకమ్మతో వాడుండే తీరు చూస్తే సొంత కొడుకే అనుకుంటారు. ఆ ఇద్దరి బంధం అన్నిటికీ అతీతంగా ఉంటుంది. ధృతి అంటే వాడికి ప్రాణం. సొంత అన్న ఉన్నా కూడా అంత ప్రాణంగా ఉండరేమో. బామ్మ దగ్గరికి వెళ్ళినా, బామ్మ ఇక్కడికి వచ్చినా వాడు ఉండాల్సిందే. చిన్నప్పుడు “బాతో… బాతో” అని పిలిచేది. అంటే బామ్మ తోక అని…
మొదట్లో దినేష్ కారు మాట్లాడి తల్లిని పిలిపించుకునేవాడు. . శివ ఇంటర్ అవుతూనే డ్రైవింగ్ నేర్చుకున్నాడు. అప్పుడు కారు కొని వద్దంటున్నా తల్లికి గిఫ్ట్ గా ఇచ్చాడు దినేష్. శివ ఆ కారుని చాలా జాగ్రత్తగా చూసుకుంటూ ఉంటాడు. శివ వాడి తల్లీ ఉన్నారన్న ధైర్యంతోనే, పల్లెటూర్లో ఉన్న తల్లి గురించి నిశ్చింతగా ఉన్నాడు దినేష్.
“చాల్లే కానీ… నీ టెస్ట్ ఎన్నింటికి? చెప్తే నిన్నక్కడ దింపి కారు నేను తీసుకుంటాను. బామ్మని తీసుకుని మేము ఏఎంబీ కి ప్లాన్ చేస్కుంటున్నాము” చెప్పింది ధృతి.
“ఎట్టెట్టా…? నేను లేకుండా అక్కడికి వెళ్దామనే? అదేమీ కుదరదు. అమ్మా! ఈ రోజు పొద్దున్న మీరంతా ఏదన్నా షాపింగ్ చేసుకోండి. లంచ్ ఎక్కడన్న చేసుకోండి. డిన్నర్కి అందరమూ ఏఎంబీ కి ఫిక్స్డ్. నా పరీక్ష అవగానే వచ్చేస్తాను. అప్పుడు అందరం కలిసి వెళదాము” ఖచ్చితంగా చెప్పాడు.
“బామ్మా! మనం చేసేదేమీ లేదు. ఆర్డర్ వచ్చేసింది. ఏమి చేస్తాము? మళ్లీ ఆలోచిద్దాము ఎక్కడికి వెళ్ళాలో. మొదలు ఆకలేస్తోంది. అమ్మ సూపర్ టిఫిన్ చేసింది. నీ కిష్టమని పాయసం కూదా చేసింది. వెళ్దాం రా”
“ఏమి టిఫినేంటి… అంత సూపర్‌గా?” ఆరాగా అడిగింది రంగనాయకమ్మ.
“అంత సూపరేమీ కాదులే బామ్మా… ఇడ్లీ సాంబార్ విత్ పల్లీ చట్నీ” యాక్ అన్నట్లు మొహం పెట్టారు”బట్ యమ్మీ పాయసం” నోట్లో నాలుకని తిప్పుతూ అన్నారు అప్పుడే వాళ్లను పిలవడానికి అక్కడికి వచ్చిన ఆర్తీ కార్తీ.
“అరే! ఇడ్లీ చట్నీనా? నా ఫావరేట్… ఇంక పాయసం చెప్పక్కర్లే… యమ్మీ ఫుడ్. రండి. . . రండి… ఎంత హాయైన ఫుడ్డో తెలుసా? ఎంత బలమో…!” మనవలను హుషారు పరుస్తూ వాళ్లను డైనింగ్ టేబుల్ దగ్గరికి తీసుకెళ్ళింది.
**********
“అమ్మా!” పిలుస్తూ లోపలికి వచ్చిన విశ్వ తల్లి హడావుడిగా వంట ఇంట్లో ఉండడం చూసి “ఏంటమ్మా ఈ రోజు స్పెషల్? ఇల్లంతా ఘుమ ఘుమ లాడిపోతున్నది?” సువాసనలను ఆస్వాదిస్తూ అడిగాడు.
“వచ్చావా? కాళ్ళు కడుక్కుని రా… పకోడిలు తిందువు కాని… హడావుడేంటంటే… ఇందాకే తెలిసిందట శశికి జాబ్ వచ్చిందని. ఆ జాయ్ ని షేర్ చేసుకోవడానికి అత్తా బామ్మా వాళ్ళంతా లంచ్ కి వస్తున్నారు. మొత్తానికి వాడు అనుకున్నది సాధించాడ్రా” లోపలికి వచ్చిన కొడుకుతో సంతోషంగా చెప్పింది వసంత. .
“వావ్! గ్రేట్… ఓకే ఇప్పుడే వస్తాను ఫ్రెష్ అయ్యి. నువు కానివ్వు. అవునూ నాన్నేరి?” అడుగుతూ హాల్లోకి వచ్చేసరికి రాజారావు కూడావచ్చేసాడు. వీళ్ళు మాట్లాడుకుంటూండగానే రానే వచ్చారు అందరూ.
లోపలికి వస్తున్న శశికాంత్ ని హగ్ చేసుకున్నాడు విశ్వ. “హార్టీ కంగ్రాచ్యులేషన్స్” అంటూ. రాజారావు సాదరంగా ఆహ్వానించాడు బావగారినీ , చెల్లెల్నీ.
రాశి మొహం వెలిగిపోతున్నది కొడుకు శశికాంత్ కి ప్లేస్మెంట్ ద్వారా ఇన్ఫోసిస్‌లో జాబ్ వచ్చిందని. మనవడు ఉద్యోగస్తుడయ్యాడని వెంకట్రావు దంపతులు కూడా ఆనందంగా ఉన్నారు. .
రాజారావు కూతురు వినీల, రాశి కూతురు నీలాంబరి ఒకే వయసు వాళ్ళు. ఇంటర్ సెకండియర్ చదువుతున్నారు. ముందే పెళ్ళైనా రాశికి ఆలస్యంగా పుట్టడంతో శశికాంత్, విశ్వ ఒకే వయసు వాళ్ళయ్యారు. శశికాంత్ పేమెంట్ సీట్ తీసుకుని పేరున్న కాలేజీలో జాయిన్ కాగా, విశ్వ ప్లేస్మెంట్స్ ఉండవని తెలిసీ, కొత్త కాలేజీని ఎంచుకున్నాడు.
“చెప్తే వినలేదు అప్పుడు. నువు కూడా వాడితో పాటు చేరినట్లైతే నువు కూడా ఉద్యోగస్తుడవయ్యేవాడివి” నిష్టూరంగా అన్నది రాశి విశ్వతో. మేనల్లుడు ఎంత తెలివైనవాడో తెలిసినా కొడుక్కి జాబ్ వచ్చిన సంతోషం అలా అడిగించింది అంతే. కావాలని అనదం కాదు. అత్త ప్రేమ తెలుసు కనక నవ్వి ఊరుకున్నాడు విశ్వ.
అప్పుడే పకోడీల ప్లేట్ తో అక్కడికి వచ్చింది వసంత. “అబ్బ! అత్తా… నువు చేసిన పకోడీలు తింటే స్వర్గానికి బెత్తెడు దూరానికి వెళ్ళిపోతాం” పకోడీ నోట్లో వేసుకుంటూ తన్మయంగా అన్నాడు శశి.
“విన్నీ! అన్నను పట్టి లాగుదాము రా!!రా!” నవ్వుతూ అన్నది నీల.
“చాల్లే ఊర్కో అన్నను ఆటపట్టించటం… నీకు ఇష్టమనే చేసానురా… ఎంజాయ్. కానీ లంచ్ కి కాస్త ప్లేస్ ఉంచుకో”
“ఇవి స్తార్టర్సే కదా? అన్నానికి ఖాళీ ఉంటుందిలే” అందరూ నవ్వేసారు శశి మాటలకు.
కాసేపు అందరూ పోస్టింగ్ అదీ ఎక్కడిస్తారూ ఏంటీ అని మాట్లాడుకున్నారు…
“పోస్టింగ్ ఎక్కడో ఇప్పుడే చెప్పరు మామయ్యా… మొదలు ట్రైనింగ్ పీరియడ్ ఉంటుంది. అదయ్యాక పోస్టింగ్ ఇస్తారు. రెండేళ్ళు జాబ్ చేసి హైదరాబాద్ బిజినెస్ స్కూల్లో చదవాలనేది నా కల మామయ్య. తప్పక సాధిస్తాను” ఆత్మవిశ్వాసం ఉట్టిపడుతున్నది శశి మాటల్లో.
“చాలా సంతోషం. ఆల్ ద బెస్ట్ రా. నువ్వనుకున్న గోల్ తప్పక సాధిస్తావు. మాకు తెలుసు” అందరూ ఇవే మాటలన్నారు. రాశికి ఆమె భర్త వివేక్ కి చాలా గర్వంగా అనిపించింది. పిల్లల అభివృద్ధిని ఇంకోళ్ళు పొగుడుతుంటే వచ్చే ఆనందమే వేరు.
“బావా! పార్టీ ఇవ్వాల్సిందే… మా అమ్మ వంట తినడం కాదు” అన్నది వినీల.
“నీకేమి తెలుసే? అత్త చేతి వంట ఆ ఫైవ్ స్టార్ హోటళ్లలో కూడా రాదు”
“పొగిడింది చాల్లే కాని అందరూ అన్నాలకు లేవండి. పార్టీ సంగతి తర్వాత ఆలోచించుకుందాము” అందర్నీ అన్నాలకు లేపింది వసంత. పిల్లలంతా వెళ్ళి గబ గబా టేబుల్ సర్దారు. ఎగస్ట్రా కుర్చీలేసారు. పెద్దవాళ్ళంతా టేబుల్ దగ్గర కూర్చుంటే, పిల్లలు విడి కుర్చీల్లో కూర్చుని కబుర్లు చెప్పుకుంటూ భోజనాలు కానిచ్చారు.
“పార్టీ ఇవ్వనంటావ్… వీడివ్వడు కానీ మనమే ఇద్దాము విన్నీ…అత్తా రాత్రికి వాడికేదన్న ఇష్టమైనది చేస్తానన్నావో ఇక మేము పార్టీ ఇస్తామన్నా రాను కూడా రాడు ” అన్నది నీలాంబరి. నీలా అని పిలుస్తారంతా. అందరూ పక పకా నవ్వారు. ఆనందం మనసుని ఆవరించుకుని ఉన్నప్పుడు, ఏ మాటలకైనా మనసు హాయిగా స్పందిస్తుంది.
“ఏడవకండే… ఇస్తానులే పార్టీ. అన్నట్లు అందరం కలిసి ఏఎంబీకెళ్తే ఎలా ఉంటుంది? కొత్త మాల్. హాయిగా ఉంటుంది. మీకేమి కావాలంటే అవి శాంక్షన్. నా కార్డ్ ఇచ్చేస్తా” వరమిచ్చినట్లుగా పోజ్ పెట్టి అన్నాడు శశి.
“మా నాయనే… అది మామయ్య కార్డ్ అని ధైర్యంగా ఇస్తానంటున్నావా?” వెక్కిరించింది వినీల.
“తల్లీ… జాబ్ లో జాయిన్ అయ్యాక మొదటి జీతం మీ ఇద్దరికే… ఇంతమంది సాక్షం ఉన్నారు సరేనా?” చేతులెత్తి దండం పెట్టాడు శశి.
“డన్” థమ్స్ అప్ చూపించారిద్దరు ఆడపిల్లలు. కలివిడిగా ఉన్న పిల్లలను చూసి ఆనందంగా నవ్వుకున్నారు పెద్దలు.
“ఏమి విశ్వా! నువ్వేమీ మాట్లాడటం లేదు… “మౌనంగా కూర్చున్న విశ్వను పలకరించాడు వివేక్.
“మీ గురించే ఆలోచిస్తున్నా మామయ్యా” వెంటనే జవాబిచ్చాడు విశ్వ.
“మా గురించా?” అర్థం కాక అడిగాడు వివేక్.
“ఇప్పుడీ కోతుల్ని తీసుకుని మనం మాల్ కెళ్తే ఒక కార్డ్ సరిపోదేమో కదా? మీ దగ్గర ఎన్ని కార్డ్స్ ఉన్నాయా… అవి ఖాళీ అయిపోతే మీ పరిస్థితేంటా అని… పర్లేదులే మామయ్యా మీకు మేమున్నాము. మరేమీ ఖంగారు లేదు. ” ధైర్యం చెప్తున్నట్లుగా యాక్షన్ చేసాడు.
“నువ్వూ…”అంటూ ఆడపిల్లలిద్దరూ విశ్వ వెంట పడ్డారు.
పెద్దవాళ్ళెవరూ ఏఎంబీకి రామన్నారు. పిల్లలు నలుగురూ ఒక కారులో బయలుదేరుదామని అనుకున్నారు.
రూం లోనుండి తయారై వచ్చిన వినీలను పరవశంగా చూసాడు శశి. స్కైబ్లూ కలర్ చుడీదార్ లో ఆకర్శణీయంగా ఉన్నది వినీల. చెవులకు పెట్టుకున్న హ్యాంగింగ్స్ కదిలినప్పుడల్లా మెరుస్తూ, ఆ మెరుపులను చెక్కిళ్ళకు అద్దుతున్నాయి. వినీలకు తయారవడం ఇష్టం కాని అతిగా ఉండదు. లైట్ గా అద్దిన లిప్ స్టిక్ పెదాలకు సిల్కీ షైనింగ్ ని ఇచ్చింది. జీన్స్ వేసుకుందామనుకుని కూడా బామ్మా తాతయ్యలు చుడీదార్ వేసుకుంటే సంతోషపడతారని అవి వేసుకున్నది. ఇంటర్ చదువుతున్న మగపిల్లాడు చిన్నపిల్లాడిలానే అనిపిస్తాడు. ఆ వయసుకే ఇట్టే ఎదిగిన ఆడపిల్లల్లో పరిణతి కనిపిస్తుంది.
కిల కిలా నవ్వుతూ ఆడపిల్లలిద్దరూ బయటికి రాగానే బామ్మ వసుంధర ఇద్దర్నీ దగ్గరికి లాక్కుని ముద్దు పెట్టుకున్నది. “నా దిష్టే తగిలేట్లున్నది. ఇంటికి రాగానే దిష్టి తీయండి” కోడలికీ, కూతురికీ కలిపి చెప్పింది.
“టాటా. . బై. బై…” అందరికీ చెప్పి అప్పటికే కార్లో కూచుని హారన్ కొడుతున్న విశ్వ దగ్గరికి వెళ్ళారు పరుగునా.
*************
అప్పటికే పదిసార్లు లోపటికీ బయటికీ తిరిగారు ఆర్తీ, కార్తీలు. “బామ్మా… ఈ శివా చూడు ఇంకా రాలేదు. ఇంకెప్పుడెళ్తాము? ఆ మాల్ తిరగాలంటే ఎంత టైమూ సరిపోదు. లాస్ట్ టైం కూడా ఆ రైడ్స్ అన్నీ ఎక్కనే లేదు” ఏడుపు మొహం పెట్టుకుని కూర్చున్నారు ఇద్దరూ.
“పరీక్షకెళ్ళాడు కదా వస్తాడులే. ఫోన్ చేద్దామంటే పరీక్ష హాల్లోకి ఫోన్ ఇవ్వరు కదా… మీ ఇద్దరూ రడీయేనా?” వాళ్ళను దగ్గరికి తీసుకుంటూ అడిగింది.
“మేమెప్పుడో రడీ. చూడు మా డ్రెస్ అంతా నలిగిపోయింది” డ్రెస్ చూపిస్తూ అన్నారిద్దరూ.
“అవున్రోయ్… మీరన్నట్లు బాగా నలిగాయి. ఏమీ బాలే… పోనీ ఒక పని చేయండి. వెళ్ళి మొహం కడుక్కుని వేరేవి ఇస్త్రీవి వేసుకుని వచ్చేయండి ఫాస్ట్ గా” వాళ్ళను హుషారు చేసింది.
“అత్తయ్యా! ఇప్పటికే వంద మార్చారు. మళ్ళీనా?” నీరసంగా అన్నది పూర్ణ.
“బామ్మా! నేను రడీ…” లోపల్నుండి వచ్చింది ధృతి.
“అమ్మ! నేనొచ్చేసా…” బయటినుండే అరుస్తూ లోపలికి వచ్చాడు శివ.
పిల్లల మొహాలు వెలిగిపోయాయి. డ్రెస్ మార్చుకోవాలన్న సంగతి మర్చిపోయి వాడివెంట పడ్డారు.
“అరేయ్… శివా అన్నం తినేసి వెళ్ళు” లోపలికి వెళ్తూ చెప్పింది పూర్ణ.
అదా ఇదా అంటూ తయారై బయల్దేరేసరి రెండయింది. అప్పటికే కార్లో కూర్చుని హారన్ మోగిస్తూనే ఉన్నారు ఆర్తీ, కార్తీ. అత్తగారితో ఎప్పుడో కాని వెళ్లే ధైర్యం చేయదు పూర్ణ.
రాజు వెడలె రవి తేజములలరగ అన్నట్లుగా కారు కదిలింది.
****************
రచన: చంద్రప్రతాప్ కంతేటి
వెంటాడే కథలు!
నా వృత్తిలో భాగంగా దేశ దేశాల కథలు, మనదేశానికి చెందిన తెలుగు, తెలుగేతర కథలూ వేలకొద్దీ చదివాను. వాటిలో కొన్ని ఎప్పటికీ మరుపుకు రావు. ఎల్లవేళలా మనసుని వెంటాడుతూనే ఉంటాయి. అవి ఏ భాషలో వచ్చాయో.. రచయితలెవరో, అనువాదకులెవరో గుర్తులేకపోవడం నా దురదృష్టం. అలాంటి కథలు నెలకొకటి చొప్పున నా మాటల్లో క్లుప్తంగా చెబుతాను. పాఠకులెవరైనా ఇది ఫలానా వారి కథ, ఫలానా భాష కథ అని గుర్తుపడితే మరీ సంతోషం. ఆ రచయిత గురించి తరువాతి సంచికలో చెప్పుకోవచ్చు. నా దృష్టిలో రచయితంటేనే క్రాంతదర్శి.. ప్రాతఃస్మరణీయ శక్తి!
ఎందరో రచయితలు.. అయితే కొందరే మహానుభావులు! వారికి పాదాభివందనాలు!!
-చంద్రప్రతాప్ కంతేటి
విపుల / చతుర పూర్వసంపాదకులు

ప్రొఫెసర్ గారి స్వయంకృతం
అతనొక గొప్ప రిటైర్డ్ ప్రొఫెసర్. పేరు డేవిడ్.
వయసు ఏడుపదుల పైమాటే !
భార్యాబిడ్డలు లేరు. ఒంటరి వృద్ధుడు.
రోజూ వంటావిడ అతని ఫ్లాట్ కు వచ్చి ఇల్లు శుభ్రం చేసేది. అల్పాహారం, వంటావార్పు ముగించి, వండిన వంటకాలు డైనింగ్ టేబుల్ మీద నీటుగా అమర్చి తన ఇంటికి వెళ్లిపోయేది.
ప్రొఫెసర్ గారు తనకు తీరుబడి అయినప్పుడో ఆకలి అయినప్పుడో తినేవారు.
ఆమె వచ్చినప్పుడు తలుపు తీయడం, వెళ్ళినప్పుడు తలుపు వేయడం మినహా వారిద్దరి మధ్య మాటలు ఉండేవే కాదు.
ఆయన ఎక్కువగా చదువుకుంటూనో రాసుకుంటూనో కూర్చునేవారు.
లేదా ఉన్నట్టుండి సుదీర్ఘ ఆలోచనల్లో మునిగిపోయేవాడు. పడక కుర్చీలో పడుకుని అలా ఆలోచిస్తూనే నిద్రలోకి జారుకునేవారు.
అప్పుడప్పుడూ పాత విద్యార్థులు లేదా మాజీ సహోద్యోగులు వచ్చి ప్రొఫెసర్ గారితో బాతాఖానీ వేసి వెళ్లి పోతుండేవారు.
వాళ్లు వచ్చినప్పుడు ఆయన బాగా సంతోషపడేవారు.
ఆ సమయంలో మంచి హుషారుగా ప్రవర్తించేవారు.
వాళ్ళతో కలిసి విస్కీ లేదా వైన్ తీసుకుంటూ తెగ కబుర్లు చెబుతూ కాలక్షేపం చేసేవారు.
చాలా తెలివైనవాడు కావడంతో వచ్చిన అతిథులు ఆయన నుంచి ఎన్నో సందేహాలకు పరిష్కారాలు తెలుసుకుని కృతజ్ఞతలు చెప్పి మరీ వెళ్లేవారు.
ఆ తర్వాత ఫ్లాట్ అంతా నిశ్శబ్దంలో కూరుకుపోయేది. ఒంటరితనంతో ముడుచుకుపోయేది.
జీవితం ఆయనకు నిస్సారం అనిపించేది. విసుగు కలిగించేది.
క్షణమొక యుగంలా గడుస్తున్నట్టు భావించుకునేవారు.
బాల్కనీలోకి వెళ్లి కింది రోడ్ మీదికి చూసేవారు.
ఉరుకులు పరుగులు పెడుతూ మనుషులు. . వాహనాలు !
అది చూసి నవ్వొచ్చేది.
కొన్నేళ్ళక్రితం తను కూడా అలా పరుగులు తీసినవాడే కదా!
ఓపిక ఉన్నంతసేపు అక్కడే నిలబడి తర్వాత లోపలికి వచ్చేవారు.
ఏ వ్యాపకం లేకపోవడంతో చదివిన పుస్తకమే మళ్ళీ చదవడం, రాసిన మాటలే మళ్ళీ రాయడం . .
ఎప్పుడూ మననం చేసుకునే విషయాలే మళ్ళీ మళ్ళీ మననం చేసుకోవడం చేస్తుండేవారు.
తనలో తనే మాటాడుకోవడం చేసేవారు.
ఒకరోజున తన కళ్ళజోడు ఎక్కడ పెట్టాడో గుర్తురాలేదు.
గంటల తరబడి ఇల్లంతా గాలించాడు. కనబడలేదు.
తీరా చూస్తే అది ఆయన కళ్లకే ఉంది.
దాంతో బాగా నవ్వొచ్చింది.
పడీపడీ నవ్వారు. కళ్లలోనుంచి నీళ్లు కారేదాకా నవ్వుతూనే ఉన్నారు.
ఆ కన్నీళ్ల ఆనవాళ్లు ఆనందానివో ఆవేదనవో ఆయనకు కూడా అర్థం కాలేదు.
నిజానికి తను వెదకాలనుకున్నది చేతి గడియారం.
మూడు రోజులుగా అది ఎక్కడ పెట్టాడో గుర్తు రావడం లేదు.
ఆ విషయం మరచిపోయి కళ్ళజోడు కోసం అన్వేషణ మొదలెట్టారు.
కళ్ళజోడు ఎలాగూ ఉంది కాబట్టి – వెదకాల్సింది గడియారం.
ఇప్పటిదాకా అతను వెదికింది ‘కళ్ళజోడు’ కాబట్టి గడియారం పేరు కాస్తా కళ్లజోడుగా మార్చేస్తే పోతుంది. .
కళ్ళజోడు పేరు ‘గడియారం’గా మార్చేస్తే భలే తమాషాగా ఉంటుంది అనుకున్నారు.
ఈ ఆలోచన ఆయనకి మంచి ఉత్సాహాన్ని ఇచ్చింది.
‘కొత్తవాళ్ల దగ్గర ఇలా పేర్లు మార్చి మాట్లాడితే కంగారు పడిచస్తారు. . ఛస్తే చావనీ! నాకు మాత్రం మంచి కామెడీగా ఉంటుంది’ అని అనుకున్నారు.
మర్నాడు పనిమనిషి రాగానే ”నా రైటింగ్ టేబుల్ మీద ‘కళ్ళజోడు’ ఉంది తీసుకురా” అన్నారు.
పనిమనిషి ఆశ్చర్యపోయింది.
”కళ్ళజోడు పెట్టుకునే ఉన్నారు గదా?” అంది.
”కాదు కాదు టైం ఎంతైందో చూడాలి. . తొందరగా తీసుకురా?” అని అరిచారు.
‘టైం చూడాలంటున్నాడు. . కళ్ళజోడు అంటున్నాడు. . గడియారం అనబోయి ఇలా అన్నాడు కాబోలు. . సరే అదే తెద్దాం’ అనుకుని పనిమనిషి లోపలికి పరుగెత్తుకుని వెళ్లి చేతి గడియారం పట్టుకొచ్చింది.
”వెరీ గుడ్! సరే ‘కళ్లజోడు’లో టైం ఎంతైందో చూసి చెప్పు” అన్నారు మనసులో నవ్వుకుంటూ.
ఆమె కంగారు పడుతుంటే – ఆమె చేతిలోని వాచీ తీసుకుని –
”ఇదిగో చూడు! ఇకపై దీనిపేరు ‘కళ్ళజోడు’ అని గుర్తుంచుకో! అలాగే కళ్ళకు పెట్టుకునేది ‘చేతి గడియారం’. ఇప్పుడు కళ్లజోడులో టైం చూసి ఎంత అయిందో చెప్పు?” అన్నారు ప్రొఫెసర్ గారు చిరునవ్వు నవ్వుతూ.
‘ముసలాడికి పిచ్చిగానీ ఎక్కలేదు గదా?’ అనుకుంది పనిమనిషి.
”అలాగే సార్ అని గడియారం తీసుకుని ఉదయం ఎనిమిది అయింది సార్ . ” అని చెప్పి గడియారం ఆయన చేతికిచ్చి ”లోపల నాకు వంట పనుంది సార్!” అంటూ ఇంట్లోకి తుర్రుమంది.
కళ్లజోడును గడియారమని- గడియారాన్ని కళ్లజోడని వాదించేసరికి పనిమనిషి కంగారుపడిపోవడం, గందరగోళం కావడం డేవిడ్ గారికి ఎంతో హుషారు ఇచ్చింది.
ఆయనలో ఏదో కొత్త చైతన్యం వచ్చింది.
ఇక ఆ రోజునుంచి ఆయనకు తీరుబడే లేకుండా పోయింది.
అన్ని వస్తువులకూ కొత్తపేర్లు పెట్టడంతోనే పొద్దంతా సరిపోయేది.
బ్రెడ్ కు ‘బక్కెట్’ అని మిల్క్ కు ‘విస్కీ’ అని, విస్కీకి ఇంకో పేరేదో పెట్టేసి తెగ నవ్వుకునేవారు.
మర్నాడు పనిమనిషి రాగానే – ”చాలా ఆకలిగా ఉంది. కొంచం బక్కెట్ కాల్చి ఇస్తావా?” అని అడిగారు.
”బక్కెట్ కాల్చి ఇవ్వాలా?” ఆవిడకు మూర్ఛ వచ్చినంత పనైంది.
”అవును ఇకపై ‘బ్రెడ్’ పేరు ‘బక్కెట్’! ‘విస్కీ’ అంటే ‘పాలు’! ఇవన్నీ నువ్వు గుర్తుపెట్టుకోవాలి. . నేను తడవ తడవకూ చెప్పను. నువ్వే గుర్తుపెట్టుకోవాలి” అన్నారు గట్టిగా.
‘కచ్చితంగా వీడికి పిచ్చి ఎక్కింది. . వీడి దగ్గర పని మానేయడం ఉత్తమం.’అన్న నిర్ణయానికి అప్పటికప్పుడే వచ్చింది పనిమనిషి.
ఎలాగోలా ఈ వారం జీతం తీసుకుని బయటపడితే సరిపోతుంది అనుకుంది.
అయితే ఆ వారం రోజుల్లో ప్రొఫెసర్ గారు ఆమెకు పిచ్చి ఎక్కించినంత పని చేశారు.
పుస్తకాన్ని ‘ఎలుక’ అన్నారు.
ఎలుకకు ‘పుస్తకం’గా నామకరణం చేశారు.
మంచాన్ని ‘ఏనుగు’ అన్నారు.
ఏనుగును ‘బీరువా’ అన్నారు. బీరువాను ‘సింహం’ అన్నారు.
ఇలా రకరకాల పేర్లు పెట్టి వాటిని యథేచ్ఛగా వాడి ఆమెకు తల తిరిగిపోయేలా చేశారు.
వారం గడిచింది. పనిమనిషి మానేసింది.
డేవిడ్ ఇప్పుడు పూర్తిగా ఒక్కరే అయిపోయారు.
అయినా దిగుల్లేదు. కొత్త నామకరణాలతో బిజీ బిజీ అయిపోయారు.
ఏదో ఇంత ఆయనే వండుకు తింటూ కాలాన్ని హుషారుగా లాగిస్తున్నారు.
ఇప్పుడు ఆయనకో వ్యాపకం దొరికింది గదా?
అదీ ఆయన సంతోషం.
కానీ అదే తనను చాలామందికి దూరం చేస్తోందని ఆయన గుర్తించలేకపోయారు.
ఇదివరకటిలా సందేహ నివృత్తికి శిష్యులు వస్తే –
ఆయన తన ‘పిచ్చి భాష’తో వారిని తికమక పెట్టేవారు.
వాళ్ళు గందరగోళ పడుతుంటే ఆయనకు పరమ వినోదంగా ఉండేది.
వాళ్ళు గుడ్లు మిటకరించి చూస్తుంటే ఆయన పెద్దగా నవ్వుతూ ఉండేవారు.
”మీరు రెండు నిముషాలు కూర్చోండి . రెండు బక్కెట్లు కాల్చి ఇస్తాను. . ఏమీ తినకుండా ఎలా వెళ్తారు?” అనేవారు.
వాళ్ళు నోరెళ్ళబెట్టి చూస్తుంటే –
”విస్కీ మీకు ఒకే గదా?” అని పాల గ్లాసులు చేతిలో పెట్టేవారు.
”కొత్త ఎలుకలు కొన్ని వచ్చాయి . చదువుతారా?” రెండు కొత్త పుస్తకాలు తెచ్చి టీ పాయ్ మీద పడేసేవారు.
”అరె మర్చేపోయాను కళ్ళజోడు చూడండి. . టైం ఎంతైందో? ఇవాళ ఒక మిత్రుడు వస్తానన్నాడు. . అతనికి వార్నిష్ (డిన్నర్) తయారు చేయాలి”
ఇలా మాట్లాడుతుంటే అతిధులకు, శిష్యులకు ఆయన ఏమి చెబుతున్నాడో అర్థం కాక జుట్టు పీక్కునేవారు.
వారి పరిస్థితి ఆయనకు పరమానందం కలిగించేది.
ఆయన మానసిక పరిస్థితిపై వాళ్లకు అనుమానాలు రేకెత్తేవి.
ఆ తర్వాత నుంచి ఒకసారి వచ్చిన వాళ్లు తిరిగి ఆయన గుమ్మం ఎక్కడం మానేశారు.
క్రమంగా చుట్టుపక్కల ఉన్నవాళ్లు కూడా ఆయన ఫ్లాట్ లోకి తొంగి చూడడం మానేశారు.
పొరపాటున ఎవరైనా తొంగి చూసినా –
ఏదో విచిత్రంగా మాట్లాడి వాళ్ళను బేజారెత్తించేవారు.
ఆయనలో ఆయన మాట్లాడుతూ నవ్వుతూ ఉండేవారు.
గుర్తు వచ్చినప్పుడు వండుకున్నది తినేవారు.
మొత్తం మీద సమాజంలో వాడుకలో ఉన్న ప్రతి పదానికి ఆయన తనకు నచ్చిన పదాన్ని కాయిన్ చేసి తనకంటూ ఒక ప్రత్యేక భాష నిర్మించుకున్నారు.
తనలో తనే తన స్వీయ నిర్మిత సొంత భాషలోనే మాట్లాడుకుంటూ. . పదేపదే అదే మననం చేసుకుంటూ అసలు జనభాష మరచిపోయారు. జనాన్నీ మరచిపోయారు.
అప్పటి నుంచి కథ తిరగబడింది.
ఆయన ఆరోగ్యం చెడింది. మంచం పట్టారు.
డాక్టర్ వచ్చాడు.
ఆయన భాష డాక్టరుకు అర్థం అయ్యేది కాదు.
డాక్టర్ చెప్పేది డేవిడ్ గారికి అర్థం అయ్యేది కాదు.
”బాధ ఎక్కడ సార్?” అని అడిగితే –
”సంచిలో. . ” అనే వాడాయన బాధతో మెలికలు తిరుగుతూ.
బహుశా ‘సంచి’ అంటే ‘కడుపు’ అని పేరు పెట్టుకున్నాడేమో ఎవడికి తెలుసు?
చూపు మందగించింది అనే విషయాన్ని కూడా డాక్టర్ కు చెప్పలేకపోయేవారు.
ఆయన మాట్లాడేది ఇతరులకు ఎవ్వరికీ అంతు పట్టేది కాదు.
ఇతరులు చెప్పేది ఆయనకు అర్థం అయ్యేది కాదు. .
వ్యాధి కాకపోయినా కనీసం దాని లక్షణాలు కూడా డాక్టర్లకు చెప్పలేకపోయేవారు.
దాంతో వారు ఆయనకు వైద్యం చేయలేకపోయేవారు.
క్రమంగా పరిస్థితి మరింత విషమించింది.
అంత చదువుకుని అంత ప్రసిద్ధుడైన ఓ మహా మేధావి కథ చిట్టచివరికి అలా ఎవరికీ అంతుపట్టని తీరులో విషాదాంతం అయిపోయింది.
గమనిక : ఈ కథలో వార్ధక్యంలోని ఒంటరితనం ఎంతటి శాపమవుతుందో. . అలాంటి వాళ్లకు కుటుంబ సభ్యులతోపాటు సమాజం ఎంత భరోసా ఇవ్వాల్సి ఉంటుందో రచయిత ఒక గమ్మత్తయిన పద్ధతిలో చెప్పారు. ఎప్పుడో దశాబ్దాల క్రితం రాసిన కథైనా ఇప్పటికీ ప్రాసంగికత కోల్పోనిది. పైపెచ్చు ఇప్పుడే మరింత ప్రాసంగికత సంతరించుకున్నది.
ప్రస్తుతం మన చుట్టుపక్కల కుటుంబాలలోని ఎందరో వృద్ధులు పలకరించేవారు లేక మౌన సముద్రాల్లా మిగిలిపోతున్నారు. రెండు పూటలా భోజనం, కాఫీ అల్పాహారాలు అందించినంత మాత్రాన మనం వారిని గొప్పగా చూసినట్టు కాదు. కనీసం కొడుకో, కోడలో, మనవడో ఎవరో ఒకరు రోజూ తమతో పదినిమిషాలు గడిపితే చాలు వారు బ్రహ్మానందపడతారు. అల్జీమర్స్ లాంటి వ్యాధులకు దూరమవుతారు. ముఖ్యంగా ఈ సెల్ ఫోన్లు, గాడ్జెట్ల యుగంలో వారికి ఆ మాత్రం భరోసా దొరికితే చాలు. . ఈ కథ లక్ష్యం నెరవేరినట్టే! ఇంత గొప్ప కథను మనకు అందించిన ఆ మహా రచయితకు శతకోటి వందనాలు!
రచన: సంధ్య యల్లాప్రగడ

గేటులోంచి లోపలికి ప్రవేశిస్తున్న వివేక్‌ను కొందరు పిల్లలు చూశారు. అది వాళ్ళకు లంచ్‌ టైంలా ఉన్నది. గోల గోలగా దగ్గరకు వచ్చేశారు. అందరూ “నమస్తే సార్!” అంటూ పలకరింపులు. పెద్ద పిల్లలు దగ్గరకు వచ్చి బ్యాగు, పెట్టె అందుకున్నారు చేతుల నుంచి.
“ప్రిన్సిపాల్ దగ్గరకు తీసుకుపోండి!” అన్నాడు వివేక్.
ఆ ప్రహరిలోకి ప్రవేశించగానే లోపల పెద్ద మైదానము మధ్యలో ఒక ఎత్తు అరుగు, మధ్యన జెండా స్తంభం ఉన్నాయి. రెండు రెండంతస్థుల భవనాలు రెండూ ప్రక్క ప్రక్కగా ఉన్నాయి.
ఒక దాని పైన స్కూలు పేరుతో పెద్ద బోర్డు ఉంది. మరో భవనముపై వసతీగృహము అన్న బోర్డు ఉన్నాయి.
స్కూలు ప్రిన్సిపాల్ గది వైపు ఊరేగింపుగా పిల్లలందరూ తీసుకుపోతుంటే వెళ్ళాడు వివేక్, చెమటను తుడుచుకుంటూ.  లోపల రాజు సారు కాక మరో ఇద్దరు టీచర్లు ఉన్నారు. ఈ పిల్లల గోలకు తల ఎత్తిన రాజు సార్ వివేక్ ను చూసి “హల్లో! రండి. ఎప్పుడు బయలుదేరారు? మీతోపాటు మరొకరు కూడా ఉండాలిగా వారేరి?” అంటూ ఆహ్వానిస్తూనే ప్రశ్నలు సంధించాడు.
పిల్లల వైపు తిరిగి  “పెట్టె అక్కడ పెట్టి మీరు పొండి.  లంచ్‌ చెయ్యండి!” అని ఇటు తిరిగి
“సార్ కాస్త మంచినీళ్ళు ఇవ్వండి ముందు” అన్నాడు వివేక్ చెమట తుడుచుకుంటూ.
ఫ్యాను క్రింద కూర్చొని చుట్టు పరికించాడు. ప్రక్కన ఉన్న ఇద్దరికీ షేక్‌హ్యాండు ఇచ్చి “నా పేరు వివేక్. హైద్రాబాదు నుంచి వస్తున్నా” అన్నాడు.
వాళ్ళలో ఒకరు షేకెండ్‌ ఇచ్చి “రాజు సారు చెబుతుండే మీరు, మరో సార్ వస్తారని. నేను సాగర్” అన్నాడొకతను.
మరొకతను “నేను మధు. మ్యాథ్ చెబుతాను” అన్నాడు.
రాజు సార్ నీళ్ళతో వచ్చాడు.
వివేక్‌ మంచి నీళ్ళు తాగి “నేనొక్కడ్నే వచ్చాను సార్. మరొకతను జాయిన్ అవలేదు. మీకు తెలియదా?” అన్నాడు.
“తెలియదు వివేక్. నేను మీ అందరి ఇంటర్యూ అయ్యాక బుక్సు తీసుకొని బండిలో వచ్చేశా. ఇద్దరుంటరు ఒకరికొకరు అనుకున్నా. లేకుంటే నీ కోసము వెయిట్ చేసేవాడిని” అన్నాడు.
“లేదు సారు. ఆయన టూ యియర్స్ బాండ్ అంటే వెళ్ళిపోయాడు. నాకేమీ కష్టం కాలే కానీ గంట నడక కొంచం…” అంటూ నసిగాడు.
నవ్వారు వాళ్ళు. “మాములుగా మనవాళ్ళు వస్తున్నారంటే మేము బండి పంపుతాము. మీరు వస్తున్నట్లుగా చెప్పటానికి కుదిరి ఉండదు ప్రసాదరావు సార్‌కి. పైపెచ్చు ఇక్కడ సిగ్నల్ కూడా సరిగ్గా ఉండదు. మొబైల్ సరిగ్గా పని చెయ్యదు” చెప్పాడు రాజు సారు.
“మీరు లంచ్‌ చేస్తారా? లేకుంటే ముందు స్నానం చేసి వస్తారా?” అడిగాడు రాజుసారు.
“ముఖము కడుక్కొని వస్తా సార్” చెప్పాడు వివేక్.
“సరే. మధు నీవు వివేక్ సారుకు ఆయన క్వార్టరు చూపించు. మీ ఇద్దరూ లంచ్‌కు రండి. మనము అక్కడ కలుద్దాం” చెప్పాడు రాజు సారు.
“వివేక్ పద మనము టీచర్స్ క్వార్టర్సుకు పోదాము. నీ కోసము రెడీ చేశారు” అంటూ తీసుకుపోయాడు మధు సారు.
స్కూలు బిల్లింగ్ ప్రక్కనే ఉన్న మరో రెండస్తుల భవనము పై అంతస్థుకు దారి తీశాడు.
“క్రింద పిల్లల వసతిగృహము, డైనింగు హాలు, కిచెను, యోగా హాలు. పైన టీచర్లు క్వార్టర్సు. మనము మొత్తం ముపై మంది టీచర్లు ఉన్నాము మీతో కలుపుకుని” అన్నాడు మధు.
“ఇంత మంది ఉన్నా ఇంకా అవసరముందా ఇక్కడ” ఆశ్చర్యముతో అడిగాడు వివేక్.
“సారు మన స్కూలు స్టూడెంట్సు ఎంత మంది అనుకున్నావు?” అడిగాడు మధు.
తెలీదన్నట్లుగా ముఖం పెట్టాడు వివేక్.
చిన్నగా నవ్వుతూ “వెయ్యి పైన రెండు వందలు” అన్నాడు మధు, ఆశ్చర్యపోయాడు వివేక్. ఆ అడవిలో అంత లోపల సరిగ్గా రోడ్డు కూడా లేని చోట ఇంత పెద్ద భవంతి, ఇంత మంది పిల్లలు చదవటము వింతగా తోచింది.
“వీరంతా గిరిజన బాలబాలికలే కదా” అడిగాడు మధుసారుని.
“అవును సార్. నీవు ప్రెష్ అయి రా. లంచుకు వెడదాము” చెప్పాడు మధు ఒక తాళము తీసి లోపలికి తీసుకుపోతూ “ఇది నీ పోర్షన్. నీతో పాటు మరో టీచర్‌ వస్తారని ఇద్దరికీ కలిపి ఇది రెడీ చేశాము. నీవొక్కడివే వాడుకోవచ్చు“ అన్నాడు మధు.
అదో రెండు గదుల చిన్న హౌసింగులా ఉంది.
ఒక వైపు ఒక బల్ల, మరో వైపు మరో బల్ల వేసి ఉన్నాయి. ప్యాను, లైటు. లోపలికి వెడితే చిన్న కిచెను, బాత్రూము ఉన్నాయి.
“నీవు టీ గిట్ల చేసుకోవాలంటే ఇక్కడ ఏర్పాటు చేసుకోవచ్చు.” చెప్పాడు మధు సారు.
పెట్టె బల్ల మీద పెట్టి, తువాల తీసుకొని బాత్రూములోకి పోయాడు వివేక్. మధు బయటకెళ్ళాడు. 
***
అదో ఒపెన్‌ కారీడార్. వరుసగా గదులు. మధ్యలో మెట్లు పైకి, క్రిందకు వెళ్ళటానికి. మెట్ల అటు వైపు లేడి టీచర్ల క్వాటర్స్ ఉన్నాయి. చాలా పెద్ద బిల్డింగు అది. పైన ఖాళీ స్థలములా ఉంచారు. అక్కడ బట్టలవి ఆరేసుకుంటారు టీచర్లు.
సాయంత్రాలు అక్కడ చేరి కబుర్లు గట్రా కూడా సాగుతూ ఉంటాయి. సిగ్నల్ బాగా వస్తుందని అక్కడకు చేరుతారు ఫోను చెయ్యాలనుకునే వారు.
ఫ్రెష్ అయి వివేక్ బయటకు వచ్చేదాక ఆ కారిడార్‌లో మధు వెయిట్ చేశాడు. ఇద్దరూ కలసి ఆ క్రిందనే ఉన్న డైనింగు హాలుకు వెళ్ళారు. అదో పెద్ద హాలు. పిల్లలు బారుగా కూర్చొని తింటున్నారు. దానికి ప్రక్కనే మరో హాలు ఉంది. అది డైనింగు కమ్ టీచర్ల మీటింగు హాలు. అందులోకి తీసుకు వెళ్ళాడు మధు. అక్కడ మిగిలిన టీచర్లు అంతా కలిసి తింటున్నారు. మధు వివేక్ కూడా జాయిన్ అయ్యారు. తిన్న తరువాత రాజు సార్ వచ్చి “మధు నీవు వివేక్ కు స్కూలు చూపించు. నాకు ఇప్పుడో క్లాసు ఉంది. స్కూలు చూశాక నీవు రెస్టు తీసుకో వివేక్.  సాయంత్రము టీచర్లను పరిచయము చేస్తాను. రేపట్నించి తీసుకోవలసిన తరగతులను గురించి అప్పుడు మాట్లాడుకుందాము” అని వెళ్ళిపోయాడు.
మధు, వివేక్ కలసి ఆ రెండు భవంతులు తిరిగారు. స్కూల్లో మొదటి తరగతి నుంచి పది వరకూ ఉన్నాయి. ప్రతి క్లాసు రెండేసి మూడేసి సెక్షన్లు. దానితో పాటు సైన్సు లాబ్, కంప్యూటరు ల్యాబ్‌, లైబ్రరీ ఉన్నాయి. పిల్లలు ఆడుకోవటానికి గేమ్ రూము, వివిధ గేములు ఆడటానికి సరిపడా ఆట వస్తువులు. స్కూలు పెంచాలని మరిన్ని తరగతులు పెంచాలన్న ఆలోచన కూడా ఉందని చెప్పాడు మధు. వివేక్ ఆ బడిలో తిరుగుతూ, అక్కడి ప్రతి దానిని పరిక్షిస్తూ ఆశ్చర్యములో గడిపాడు. ఆ స్కూలు పెద్ద కాన్మెంట్లలో ఉన్నంత పకడ్బందీగా ఉంది. విశాలమైన ఆవరణతో స్వచ్ఛమైన గాలి, వెలుతురు పరిశుభ్రమైన పరిసరాలు, ఆహారము. పిల్లలకు చదువుకోవటానికి చక్కటి ప్రదేశమది.
క్రింద మంచి నీటికి అక్కడ ప్లాంటు ఉంది.
ఉదయము యోగా, టిఫెను, మధ్యాహ్నం, రాత్రి భోజనాలు, పుస్తకాలు, వసతీ అన్నీ ఆ పిల్లలకు ఉచితము. చాలా మటుకు పిల్లలు పేదవారు. కొందరు చుట్టు ప్రక్కల గ్రామాల నుంచి వస్తారు. అలా వచ్చే వారిని తెచ్చేందుకు స్కూలు వారికో బస్సు ఉంది. సరుకులు తేవటానికి ఒక జీపు ఉన్నాయి. అమ్మాయిలకు, అబ్బాయిలకు హస్టలు, హాస్టల్ వార్డెను ఉన్నారు. వంటవారు ఇద్దరు, హెల్పర్లు ఇద్దరు.
టీచర్లు ముప్పై మంది. విద్యార్థులతో గలగలమంటూ ఆ ప్రాంగణము హోరెత్తుతోంది.
ఈ వివరాలను వివరిస్తూ మధు చూపెడుతుంటే వివేక్ కన్నులు విప్పుకు చూస్తూ ఆశ్చర్యములో మునిగిపోయాడు. హైద్రాబాదులో ఏ గొప్ప కాన్మెంటుకూ తక్కువ కాని వసతులు ఉన్నాయి. ఇవి అన్నీ వీరికి ఉచితము. వివేక్ అలా ఆలోచనలలో ఉండగా మధు సార్ క్లాసు ఉందని వెళ్ళిపోయాడు. వివేక్ రెస్టు తీసుకోవటానికి తన గదికి చేరాడు.
అతను పడుకోగానే నిద్ర పట్టింది.
సాయంత్రము స్కూలు అయ్యాక అటెండరు వచ్చి లేపితే గాని లేవలేదు. లేచి మీటింగుకు వెళ్ళాడు.
అది మధ్యాహ్నం భోజనము చేసిన హాలే.
 “ఈయన వివేక్ సారు. తెలుగులో ఎమ్‌ఏ చేసి, తెలుగు పండిట్‌ ట్రైనింగు కూడా చేశాడు. మన గురుకుల పాఠశాలలో కొత్త సభ్యుడు. ఈయన కూడా మనతో పాటే ఉంటాడు. పిల్లలకు చదువుచెప్పి వారిని ఉన్నతులుగా తీర్చిదిద్దటములో కృషి చేస్తాడు” అని చెప్పి  రాజుసార్‌ మిగిలిన వారిని తనను తాము పరిచయము చేసుకోమని కోరాడు.
ప్రతి ఒక్కరు లేచి తన పేరు తను బోధిస్తున్న సబ్జెక్టు చెప్పి స్వాగతం పలికారు. ఇవ్వన్నీ సాగుతుండగా అందరికీ టీ ఇచ్చారు హెల్పర్లు.
తరువాత వివేక్ తీసుకోవలసిన క్లాసుల గురించి, చెప్పవలసిన సిలబస్ గురించి వివరించాడు మధు సార్.
వివేక్ కు ఐదు క్లాసులు ఇవ్వబడినాయి. ఒక తొమ్మిదవ సెక్షను క్లాసు టీచరుగా నియమించబడ్డాడు. అతనికి తెలుగు, సోషల్ ఇవ్వబడింది.  ఆ తరగతుల పుస్తకాలు ఆ రోజు చూడమని చెప్పి ఇచ్చాడు సాగరుసార్.
అందరూ చాలా స్నేహంగా అతనిని స్వాగతించారు. మంచి మిత్రులైనారంతా.
అలా వివేక్‌కు ఆ పాఠశాలలో ఆ రోజు అడవిలో ఉన్నామన్న ఆలోచన లేకుండా గడిచింది. వచ్చేటప్పుడు మనస్సులో కలిగిన ఆలోచనలు, ఆందోళనలూ దూదిపింజాల్లా మాయమయ్యాయి. ఆ విశాలమైన స్కూలు, పిల్లలు, ఆహారము, టీచర్లు వారి స్నేహపూర్వకమైన ప్రవర్తన చాలా హాయిగా అనిపించింది.
ఆ రోజు సాయంత్రము మేడ మీదకు వెళ్ళి ఫోను సిగ్నల్ ట్రై చేశాడు. ఫోను ఎప్పటికో కలిసింది. తల్లికి క్షేమముగా చేరానని, అంతా బావుందని చెప్పి, మిత్రుడు వీరాకు కూడా ఫోనులో తను చేరిన విషయము అక్కడి స్కూలు, వాతావరణము చెప్పాడు. వీర్‌నాయక్ కూడా ఊరట పొందాడు. ‘బలవంతముగా మిత్రుని పంపి తప్పు చేశానా’ అన్న గిల్టు ఉన్నది అతని మనస్సులో, అది పోయింది.
అలా టీచరుగా వివేక్‌ జీవితములో మరో ప్రస్థానము మొదలైయింది. అది ఎంత మలుపో అతనికి ఆ క్షణంలో తెలియదు.
ఇంకా వుంది…
రచన: మాలతి దేచిరాజు
నసీమా, గౌతమ్ పెళ్ళి చేసుకోడానికి నిర్ణయించుకున్న కొన్ని రోజులకి.
పెళ్ళి షాపింగ్ చేస్తున్నారు షీబా, నసీమా.
“ఇంతకీ అబ్బాయిగారెక్కడ. ?” అడిగింది షీబా.
“వస్తున్నాడు ఈ లోపు మనం చూద్దాం. ” అంది నసీమా.
చీరలు సెలెక్ట్ చేస్తున్నారు ఇద్దరూ. ఒక చీర ఒంటికి చుట్టుకుని ఎలా ఉంది అనడిగింది నసీమా.
“పర్ఫెక్ట్. ” వస్తూనే అన్నాడు గౌతమ్. షీబా తల తిప్పి చూసింది.
“హే. గౌతమ్. ” అంది నసీమా.
షీబా, గౌతమ్ ఒకళ్ళనొకళ్ళు చూసుకుని షాక్ అయ్యారు. కొన్ని ఘడియలు పట్టింది ఆ షాక్ నుంచి తేరుకోడానికి.
“ఇంకేం. గౌతమ్ కి నచ్చిందిగా. ఈ చీరే ఫిక్స్. ! అన్నట్టు. గౌతమ్ తను షీబా. హాస్టల్ లో నా రూమ్ మేట్. షీబా తనే గౌతమ్. “అంటూ ఇరువురికి పరిచయం చేసింది.
“హాయ్. “షీబా
“హలో ” గౌతమ్.
“గౌతమ్ నా షాపింగ్ అయిపొయింది, ఇక నీదే. “అనగానే.
“మీరు చెయ్యండి. నాక్కొంచెం తల నొప్పిగా ఉంది నేను హాస్టల్ కి వెళ్తా సీమా. “అంది షీబా.
“అవునా. సరే అయితే. వెళ్ళు. “అనగానే అరక్షణం ఆగకుండా కదిలింది తను.
గౌతమ్ సీమాని అనుసరించి షాపింగ్ చేయడానికి కదిలాడు.
హాస్టల్ కి వచ్చి ఘొల్లున ఏడుస్తోంది షీబా. తన దుస్థితి తలుచుకుంటే పట్టరాని దుఃఖం కలుగుతోంది. అంటే తన అబార్షన్ కి హెల్ప్ చేసింది గౌతమే అని కూడా అర్ధం అయ్యింది తనకి. అదింకా బాధాకరం. ఇంతలో వచ్చింది సీమా.
*****
“గౌతమ్ డ్రెస్ కూడా చాలా బావుంది. హమ్మయ్య మొత్తానికి అరేంజ్మెంట్స్ అన్ని అయిపోయాయి ఇక పెళ్ళే
మిగిలింది. .”సంబరపడుతూ చెప్పింది నసీమా. షీబా మౌనంగా వింటోంది. ఏం చెప్పగలదు మరి.
“నీకు తెలుసా షీబా!. చిన్నపటి నుంచి నాకు గౌతమ్ అంటే చచ్చేంత ప్రేమ,  కానీ ఎప్పుడూ తనకి చెప్పలేదు. ఇక గౌతమ్ నా జీవితంలో లేడనుకునే టైంలో మళ్ళీ ఆ దేవుడు ఇద్దర్ని ఒకటి చేస్తున్నాడు. “అంది ఆనందబాష్పాలు నిండిన కళ్ళతో.
“మీ ఇంట్లో ఒప్పుకుంటారా మరి. ?” అడిగింది షీబా. ఇక తప్పక తన గతం చెప్పింది నసీమా. గతమంతా విని తనలో ఏం అనుకుందో తనకే తెలియాలి.
రాత్రి అయ్యింది.
ఎంతసేపటికీ షీబాకి నిద్రపట్టడం లేదు. తన గుండెని ఎవరో మెలిపెడుతున్నట్టుంది. మొదట బాధ, తర్వాత కోపం, అటుపై ఆక్రోశం. చివరకి స్వార్ధం. గౌతమ్ సీమాని పెళ్ళి చేసుకున్నా పర్లేదు అతని జీవితంలో తనూ ఉండాలి.  అన్న ఒక ఖచ్చితమైన నిర్ణయానికి వచ్చేసింది షీబా. ఆ నిర్ణయమే తనని దహిస్తుందని ఊహించలేకపోయింది. !
గౌతమ్. ఆఫీస్ దగ్గర ఎదురు చూస్తోంది షీబా. అతను కంట పడగానే.
“గౌతమ్ నీతో మాట్లాడాలి.” ఏమిటి అన్నట్టు చూసడతను. పావుగంటలో ఒక నిర్మానుష్య  ప్రదేశంలో ఉన్నారు ఇద్దరు. లోకంలో వాళ్లిద్దరు మాత్రమే ఉన్నారా అనేంత నిర్మానుష్య  ప్రదేశం.
“ఏదో మాట్లాడాలి అన్నావ్. “అడిగాడు గౌతమ్.
“నువ్వు నాకు కావాలి గౌతమ్. “టక్కున చెప్పింది. క్షణం విస్తుపోయి.
“అన్నీ తెలిసే ఇలా మాట్లాడుతున్నావా. ?”
“నసీమా.  గతం. “అంది.  నవ్వొచ్చింది అతనికి.
“అయితే. ?”
“ఇదివరకే పెళ్ళి అయ్యి విడాకులు కూడా అయిన తనని పెళ్ళి చేసుకునేంత ఉదాసీనత ఉన్న నీకు. నువ్వే ప్రాణం అనుకుని సర్వస్వం అర్పించిన నాపైన ఎందుకీ విముఖత. ?”
“సీమా విషయం వేరు, నీ విషయం వేరు. ” సూటిగా చెప్పాడు.
“ఎవరో ఎంగిలి చేసిన దాన్ని స్వీకరించగలవు గాని. నీ ఎంగిలే నీకు అరుచిగా మారిందా. ” ఒకరకమైన జుగుప్స కలిగింది అతనికి ఆ మాటలు వింటే.
“ప్రేమంటే. కేవలం శరీరాలు కలిస్తే చాలదు,  మనసులు కలవాలి. ప్రేమకి మనసుతో తప్ప శరీరంతో పని లేదు. ”
“ఓహో. అయితే ఒక పని చేస్తావా. ?”
“ఏంటి. ?”
“నువ్వన్నట్టు ప్రేమకి శరీరంతో పని లేదు కాబట్టి. నసీమాతో కాపురం చేయకుండా ఉండాలి. ఉండగలవా. ?” సంద్రం పొంగిన దృశ్యం కదిలింది గౌతమ్ కళ్ళ ముందు.
“పెళ్ళి చేసుకున్నాక అలా ఎలా ఉండటం. ”
“సో. ప్రేమలో శరీరానికి కూడా భాగం ఉంది. తను ముందు నీకు మనసిచ్చింది.  విధి రాత వల్ల తనువు మరొకరికి ఇవ్వాల్సి వచ్చింది. కానీ నేను నా తనువూ, మనసూ రెండూ నీకే ఇచ్చాను. ”
“ఒక్కసారి రమించినంత మాత్రాన. ప్రేమ కలుగుతుందా. ? మరొకరితో రమించినంత మాత్రానా ప్రేమించిన వాళ్ళపై మక్కువ, మమకారం పోతుందా. ! నీకర్ధమైయ్యేలా చెప్పాలంటే. తనువు ఎవరికైనా ఇవ్వగలం. మనసు ఒక్కరికే ఇవ్వగలం. “కాస్త పచ్చిగా అనిపించినా,  ఒకవిధంగా వాస్తవం అది.
“అయితే. తనతో కలిసిన మనసుని తనకే ఇవ్వు. నాతో కలిసిన తనువు నాకు ఇవ్వు. ఇద్దరికీ నీ జీవితంలో సమానమైన స్థానం ఇవ్వు. దీన్ని నువ్వు స్వార్ధం, మొహం, కామం ఏమనుకున్నా నాకు అభ్యంతరం లేదు. నాకు నువ్వు కావాలంతే”
ఆశ్చర్యం తప్ప మరో భావం లేదు అతని కళ్ళలో. ఒక స్త్రీ మాట్లాడాల్సిన మాటల్లాగా అనిపించలేదు. కానీ ఆమె పాయింట్ ఆఫ్ వ్యూ కూడా ముఖ్యమే కదా. !
“నువ్విలా మాట్లాడ్డం భావ్యం కాదు షీబా. ”
“అయ్యుండచ్చు. కానీ తప్పదు. EVERY THING IS FAIR IN LOVE AND WAR. నీ జీవితంలోకి రావడానికి,  నిన్ను నా మనిషిగా చేసుకోడానికి ఎలాంటి యుద్ధం అయినా చేస్తాను. చివరికది నీతో అయినా సరే. ” అయోమయంగా చూస్తున్నాడు గౌతమ్. ఇక చెప్పడానికి ఏమీ లేదంటూ వెళుతోంది తను. నాలుగడుగులేసి ఆగింది.
“యుద్ధంలో ధర్మం ఉండదు. ధర్మం ఉంటే యుద్ధంతో అవసరం ఉండదు. ” అని వెళ్ళిపోతున్న తనని చూస్తుండిపోయాడు గౌతమ్ నిస్సహాయంగా.
*****
షీబా మనసులో ఆణువణువూ స్వార్ధం నిండిపోయింది. ఎలా అయినా గౌతమ్ ని దక్కించుకోవాలనే కాంక్ష నిలువెల్లా పాకింది. ఏం చేస్తే గౌతమ్ తనకి సొంతమవుతాడు అనే ఆలోచన చేస్తోంది. ఇంతలో మోగింది తన ఫోన్. గౌతమ్ నుంచి ఆ కాల్.
“షీబా. “అట్నుంచి
“చెప్పు. ”
“నన్ను అర్ధం చేస్కో. ”
“నువ్వు అర్ధం చేసుకున్నావా. నా మనసుని, నా ప్రేమని, నా బాధని, దేన్నైనా అర్ధం చేసుకున్నావా. ” అటు కాసేపు మౌనం.
“నిన్ను. సీమాని చేసుకోవద్దు అని అనట్లేదు గౌతమ్. నన్ను వదులుకోవద్దు అంటున్నా. ”
“పిచ్చిదానిలా మాట్లాడకు. అలా చేస్తే నిన్ను సమాజం నా. . ” ఆగాడు. అతనికి పలకడానికి కూడా కొంత సంశయం కలిగించే పదం అది. కానీ షీబా కి అంతరార్ధం అర్ధమై.
“పర్లేదు గౌతమ్. ఎవరు ఏమైనా అనుకోని. మంచో, చెడో. తప్పో, ఒప్పో, నేను నీ మనిషినై ఉంటే చాలు నాకు. ” కన్నీళ్లు. వినిపించాయి గౌతమ్ కి.
“ఇంత చెప్పినా నువ్వు మొండిగా ప్రవర్తిస్తే. నీ ఖర్మ. ఇప్పుడే సీమాకి ఈ విషయం చెప్పేస్తే. తను అర్ధం చేసుకుంటుందన్న నమ్మకం ఉంది నాకు. గుడ్ బై. ” అని కాల్ కట్ చేసాడు.
షీబాకి కలవరం కలిగింది. తను అన్నంత పని చేస్తే కష్టం. గౌతమ్ మీద సీమాకి ఉన్న ప్రేమ బలీయమైనది. ప్రేమ ఎంతటి తప్పునైనా క్షమిస్తుంది.  అలాంటిది పొరపాటుని క్షమించదా. !
“నో. ఇది జరక్కూడదు.  ఎట్టి పరిస్తితుల్లో సీమాకి ఈ విషయం తెలియకూడదు. అలా జరగాలంటే. అలా జరగాలంటే.” అంటూ ఉక్రోషంతో రగిలిపోయాయి షీబా కళ్ళు.
*****
మోగుతున్న ఫోన్ వైపు చూసి లిఫ్ట్ చేసింది సీమా.
“హలో. చెప్పు. సరే వస్తున్నా ” ఫోన్ పెట్టేసి కదిలింది నసీమా.
గచ్చిబౌలి నుంచి ఫైనాన్షియల్ డిస్ట్రిక్ట్ మీదగా శంకరపల్లి వెళ్ళే దారిలో ఉన్న క్వారీ దగ్గరకి చేరుకుంది నసీమా.
“ఇక్కడికి రమ్మన్నావు ఏంటి. ” అంది ఎదురుగా ఉన్న షీబా ని చూసి.
“నీకో పిట్ట కథ చెబుతా. దానికి సరైన క్లైమాక్స్ చెప్తావా. ?” సంబంధం లేకుండా మాట్లాడుతున్న తనని వింతగా చూసింది నసీమా.
“ఏంటది. ?”
“అనగనగా ఒక చిలుకా, గోరింకా గాడంగా ప్రేమించుకున్నాయి.  కానీ ఎప్పుడూ చెప్పుకోలేదు.  ఒకరి ప్రేమ ఒకరికి తెలియదు. దురదృష్టవశాత్తు చిలుకకి కాకితో పెళ్ళి అయ్యింది.  గోరింక తన ప్రేమని తనలోనే దాచుకుంది. కొంత కాలం గడిచాక గోరింకకి పావురంతో పరిచయమైంది. పావురం అప్పటికే గోరింకని ప్రాణంగా ప్రేమిస్తోంది. ఒక వెన్నెల కురిసిన రాత్రి గోరింకా, పావురం శారీరకంగా ఒకటైయ్యారు. కానీ గోరువంక అది పొరపాటు అంటోంది.  పావురానికది ప్రేమే. ” “ఇప్పుడు. నువ్వేమంటావ్. ?” ప్రశ్నించింది.
“నీకు పిచ్చంటాను. విషయం ఏంటో చెప్పకుండా, ఏంటీ పిట్ట కథలు. “అంది నసీమా.
“పూర్తిగా వినూ. “ఊరుకుంది నసీమా
“విధి ఆడిన వింత నాటకంలో చిలుక సంసారం చిన్నాభిన్నమైంది, కాకి నుంచి విడిపోయింది.  కొన్నాళ్ళకి మళ్ళీ గోరింకని కలిసింది చిలకా. ఇప్పుడు గోరింక తన సొంతం అంటోంది పావురం. చిలకే తన ప్రాణం అంటోంది గోరింక. ” అని ఆగి తన వైపు సూటిగా చూస్తూ
“ఇప్పుడు చెప్పు గోరింక ఎవరి సొంతం. మనసిచ్చిన చిలకకా, తనువిచ్చిన పావురానికా. ”
“ఇంతకీ ఇది నన్నే ఎందుకు అడుగుతున్నావ్. ”
“ఎందుకంటే. నువ్వు చిలుకా, నేను పావురం. గోరింకెవరో చెప్పక్కర్లేదనుకుంటా. ?”
ఉరుము శబ్దంలా వినిపించాయి ఆ మాటలు.  సీమ తనని తాను నమ్మలేని స్థితిలో ఉంది.
తనని తాను తమాయించుకుని.
“ఇందులో చిలక చెప్పడానికి ఏమీ లేదు. గోరింకని ఒప్పించి పావురాన్నే తన సొంతం చేసుకోమను. ”
బిగ్గరగా నవ్వు. గాలిలో ప్రతిధ్వనిస్తున్న ఆ నవ్వు. రాక్షస నవ్వుగా వినిపిస్తోంది.
“గోరింకని ఒప్పించే పరిస్థితే ఉంటే. చిలకని ఇక్కడిదాకా రప్పించే పనేం ఉంది. ”
అర్ధం కానట్టు చూసింది నసీమా ఆ మాటకి.
“అర్ధం కాలేదా. ? చిలుక ఉంది కాబట్టే కదా. పావురాన్ని వద్దంటోంది గోరింకా. అసలు చిలకే లేకపోతే.”అంటూ నసీమాని సమీపిస్తోంది షీబా.
తన ఒక్కో అడుగు ముందుకు పడుతుంటే,  నసీమా అడుగులు వెనక్కి పడుతున్నాయి. నసీమాని పూర్తిగా సమీపించిది షీబా. ఇంకొక్క అడుగు వెనక్కి వేసినా. నసీమా నలభై అడుగుల కింద ఉన్న రాయి మీద పడటం ఖాయం.
“షీబా! నేను జీవితం చూసిన దాన్ని నాకు ఎలాంటి ఆశలు, కోరికలు లేవు. కోల్పోయిన చిన్నప్పటి ప్రేమ మళ్ళీ దక్కబోతుంది అనే చిన్న స్వార్ధం నాది. నిజంగా నీకు గౌతమ్ మీద అంత ప్రేమ ఉంటే. గౌతమ్ తో నేను మాట్లాడుతాను. నేను అడిగితే ఎంత పెద్ద సాయమైనా చేస్తాడు. అలాంటిది నీకింత న్యాయం చేయలేడా. “అంది దీన స్వరంతో.
“అయితే ఒకపని చెయ్. ”
“చెప్పు. ”
“గౌతమ్ నుంచి, అతని జీవితం నుంచి దూరంగా వెళ్ళిపో. ”
“వెళ్ళిపోతాను. “క్షణం ఆలోచించకుండా అంది తను.
“అయితే. పో. ” అని తోసేసింది నసీమాని.
“నసీమా. . . . . . . . ”
స్థంభించిన చూపు, ఒణుకుతున్న చెయ్యి, కంపిస్తున్న ఎదసడి.
“గౌతమ్. మిస్టర్ గౌతమ్. ” అని కదిపాడు గాంధీ గౌతమ్ ని.
తేరుకున్న గౌతమ్ “సారీ. సారీ. “అని తమాయించుకుని టేబెల్ పై ఉన్న వాటర్ బాటిల్ అందుకుని నీళ్ళు తాగాడు.
“కేరక్టర్ తో కనెక్టివిటి అంటే ఏంటో అర్ధమైందా. ? మిస్టర్ గౌతమ్. ” అన్నాడు గాంధి.
అప్పటికే తను వాస్తవికతలోకి వచ్చాడు.
“నిజమే సార్. నేను చదువుతున్నాను అనే స్పృహ కూడా లేదు నాలో. గుడ్ రైట్ అప్. ”
“థ్యాంక్ యు. బట్ ఫినిషింగ్ ఇంకా పూర్తవలేదు ఇది ప్రీ క్లైమాక్స్ మాత్రమే. ”
“మరి నేను అడిగిన పరిష్కారం ఇంత వరకూ ఇందులో ఇంకా రాలేదు. ?”
“సీ మిస్టర్ గౌతమ్.  నేను మామూలు రైటర్ ని. మానసిక డాక్టర్ ని కాదు. మీరు పార్క్ లో చెప్పిన్నట్టు. మీకు ఎవరి మీద ఎప్పుడు ప్రేమ పెరుగుతుందో అన్నది మీ సమస్య. కేవలం నేను రాసే నవలలో ఆ పరిష్కారం వెతుక్కోవడం మీ పిచ్చితనం. మీరు చెప్పిందంతా విని దానికి నా కాల్పనికత జోడించి పాఠకుడ్ని రంజింప చేయడమే నా పని. బై ద వే. సహాజీవనం అన్నది అంత పెద్ద నేరమో, అపరాధమో కాదు. కానీ మీ విషయానికొస్తే కాస్త విభిన్నంగా ఉంది అంతే. ”
“కానీ. ఇలా ఎంతకాలం. సమాజంలో ఉండే కట్టుబాటుకి ఏదో రోజు తలవంచాల్సి వస్తే. ?”
నవ్వి. “మీకు ఏదైనా సమస్య వస్తే దాని పేరు షీబా లేదా సీమా అయి ఉండాలి.  వాళ్ళిద్దరూ మీతో హ్యాపీగా ఉన్నారు. వాళ్ళల్లో వాళ్లకి ఒక అండర్ స్టాండింగ్ ఉన్నంతకాలం మీకే సమస్యా రాదు. ” అతని మాటల్లో మరో అర్ధం కూడా ఉంది. ఒకవేళ వాళ్ళలో వాళ్లకి ఏమైనా భేదాభిప్రాయాలొస్తే అప్పుడు మొదలవుతుంది సమస్య. అని చెప్పకనే చెప్పిన అతని తెలివి చూస్తే ముచ్చటేసింది గౌతమ్ కి.
“ఇద్దర్లో ఎవరికి న్యాయం చేయాలి అని మీరు నన్ను పరిష్కారం అడగడంలో మీ ఉద్దేశం ఏమిటో కూడా నాకు తెలుసు గౌతమ్. ” ప్రశ్నగా చూస్తున్నాడు అతను.
“నేను ఆ దిశగా నవల రాస్తే. అందులో సందర్భాలు, సంభాషణాలు, లాజికల్ థాట్ ప్రాసెస్ ని బేస్ చేసుకుని ఒక నిర్ణయానికి వద్దాం అనుకున్నారు అంతేనా. ?”
అవునన్నట్టు తలూపాడు.
గాంధీ నవ్వాడు. “సినిమాల్లో ఉండే పాటల్ని, రచనల్లో ఉండే మాటల్ని ప్రయోగించి తమ ప్రేమని అవతలి వాళ్ళకి చేరేలా చేస్తుంటారు కొంతమంది. మీరూ ఆ కోవకే చెందినట్టు అనిపిస్తుంది. “నవ్వు.
గౌతమ్ కూడా నవ్వాడు. అవుననో,  కాదనో అన్నది తనకే తెలియాలి.
“ఒక్క విషయంలో మాత్రం మీకు సారీ చెప్పాలి”
“ఎందుకు”
“మీరు మీ కథని ఒక సమస్యగా చెప్పి పరిష్కారం అడిగారు.  నేను దాన్ని కమర్షియల్ గా తీసుకుని కథగా రాసాను అందుకు.” మందహాసం చేసాడు గౌతమ్
“బట్ ఐ లైక్ యుర్ వే ఆఫ్ రైటింగ్. నా కథ నాకే కొత్తగా అనిపించింది. ముఖ్యంగా మీ పేరుని ఒక రైటర్ పాత్రకి పెట్టి దాన్ని మీ ఒరిజినల్ పాత్రకి లింక్ చేయడం ఇట్స్ అమేజింగ్. ”
“ఈ రచనకి సంబంధించినంత వరకు అన్నీ రియల్ క్యారెక్టర్స్ పేర్లే వాడాలనుకున్నాను. అందుకే కథలో కూడా రైటర్ రాస్తున్నట్టు తీసుకున్నా కాబట్టి అది నేనే కాబట్టి నా పేరే పెట్టాను. అందుకే ఓపెనింగ్ పోలీస్ లు రైటర్ ని తరుముతున్నట్టు కథ మొదలుపెట్టాను. ఈవెన్ ఆ పొలిస్ రుద్రాక్ష్ పేరు కూడా రియల్ క్యారెక్టర్ నుంచే తీసుకున్నా.  ఒక్క ఇజాక్ పాత్ర, పేరు మాత్రమే అవుట్ ఆఫ్ ది రియాలిటి. ”
“యా. యా. బట్ అదీ కూడా బావుంది.  చాలా బాగా వచ్చింది. పోయిన పుస్తకం మరో వ్యక్తికి దొరకడం, అందులో క్లైమాక్స్ లేకపోతే తనే ఒక క్లైమాక్స్ రాసుకోవడం చాలా ఫ్రెష్ థాట్. కానీ. ”
అతనేం చెప్పాలనుకుని ఆగాడో గ్రహించి.
“షీబా క్యారెక్టర్ గురించేనా. ?” తల పంకించాడు గౌతమ్.
“ఒక వెర్షన్ లో గ్యాంగ్ రేప్. ఇజాక్ వెర్షన్ లో గౌతమ్‌తో శారీరకమైన కలయిక ఎందుకు పెట్టానంటే. నా వెర్షన్ లో అది మిడిల్ ఆఫ్ ద స్టోరీ. కాబట్టి ఒక కమర్షియాలిటి ఉండాలి లేదంటే పాఠకులకు ఇంట్రెస్ట్ కలగదు. అండ్. ఇజాక్ పాయింట్ ఆఫ్ వ్యూ కథలోనే చెప్పేసా. క్లైమాక్స్ మాత్రమే రాయాలంటే కష్టం. కొంత ఫ్లో లేనిదే రాదు. ఎలాగో క్లైమాక్స్ తనదే కాబట్టి తనకి మింగుడు పడని టాపిక్ నుంచి మరో కోణంలో కథ చెప్పా. అందుకే నా వెర్షన్ లో లాజిక్ వదిలేసా.” అబ్బురపడ్డాడు గౌతమ్. గాంధి చెప్పడం పూర్తవలేదు ఇంకా.
“అలా వదిలేస్తేనే అక్కడ నుంచి తను కథ ఎత్తుకోడానికి ఛాన్స్ ఇచ్చినట్టు అవుతుంది. చదివేవాళ్లకి కూడా కొంత క్యూరియాసిటి కలిగించినట్టు అవుతుంది.
“కరెక్ట్” అనుకున్నాడు మనసులో.
“నా పాత్ర ని ఎందుకు ముందుగానే చంపేసారు.”నవ్వుతూ అడిగాడు.
“హా హా హా హా. ఇంకా ఈ మాట అడగలేదు ఏమిటా అనుకుంటున్నా.” నవ్వుకున్నారు ఇద్దరు.
“ఉదాహరణతో వివరిస్తా. మీరు హైదరాబాద్ టూ విజయవాడ వెళ్తున్నారు అనుకుందాం కానీ మీరు కోదాడలో ఉండగా కథ ఓపెన్ చేస్తే. ఇప్పుడు మీ ముందు రెండు ప్రశ్నలుంటాయి.
ఒకటి. ఎక్కడనుంచి వస్తున్నారు. ? రెండు. ఎక్కడికెళ్తున్నారు. అదే మీరు హైదరబాద్ లో ఉండగా ఓపెన్ చేస్తే విజయవాడ వెళ్తున్నారు అని, విజయవాడ లో ఓపెన్ చేస్తే హైదరాబాద్ నుంచి వస్తున్నారని ఒక్క మాటలో చెప్పేయొచ్చు. అలా చెప్పడంలో నడక ఉండదు. సినిమా భాషలో నరేషన్ అంటారు. కథకైనా, నవలకైనా నరేషన్ ప్రధానం. సినిమా పరిభాషలో స్క్రీన్ ప్లే అంటారు. గౌతమ్ హైదరాబాద్ నుంచి విజయవాడ వెళ్ళాడు అన్నదే కథ. అది ఎలా, ఎప్పుడు, ఎందుకు, లాంటివి దృష్టిలో పెట్టుకుని ఆద్యంతం చదివించేలా నవల, చూసే విధంగా సినిమా ఉండాలి.
మీ క్యారెక్టర్ ని ముందే చంపేయడం వల్ల ఒక సస్పెన్స్ మొదలవుతుంది. ఆ సస్పెన్స్ దిశగా అసలు కథలోకి వెళితే. సస్పెన్స్ ని అడ్డం పెట్టుకుని కావలసినంత కంటెంట్ చెప్పచ్చు.
ఇట్స్ డిపెండ్ అప్ ఆన్ ద వే ఆఫ్ థాట్ ప్రోస్సేసింగ్ ఆఫ్ ఎ రైటర్. “అనగానే చెప్పట్లు కొట్టాడు గౌతమ్.
“సో నైస్ ఆఫ్ యు. సార్. ” పొగడ్తకి నవ్వడమే తెలుసు అన్నట్టు నవ్వాడు గాంధి.
“మరి ఆ పార్ట్ కంక్లుజన్ ఇవ్వలేదే మీరింకా. “? పుస్తకం అందుకుని చూస్తూ అన్నాడు గౌతమ్.
“చెప్పా కదా గౌతమ్ క్లైమాక్స్ ఇంకా రాయాల్సి ఉంది. మీరు వచ్చారు కాబట్టి, ఇది మీ నుంచి వచ్చిన కథ కాబట్టి ఉండబట్టలేక చూపించాను. !”
“వెరీ గ్లాడ్ ఫర్ దట్. ” అన్నాడు గౌతమ్.
“నసీమా ఫ్యామిలి డ్రామా కూడా బావుంది. బట్ కొంత మీ రచన ప్రకారమే జరిగింది లేండి. ”
“హా హా హా. ఫ్యామిలీ లో ఏవో కారణాల వల్ల అని మీరొక్క మాటలో చెప్పారు. దానికి సరైన కారణాలు కల్పించుకుని నేను రాసాను. ఇప్పుడు మీరే అంటున్నారు కొంత నా రచన ప్రకారమే జరిగిందని. దెన్ ఫైన్ కదా. ”
“లాస్ట్ వన్. ”
“యా అడగండి. ”
“పీటర్ గురించి మెన్షన్ చేయకుండా ఉండాల్సింది. ”
“దానికీ కారణం ఉంది గౌతమ్. మీ ఇద్దరి మధ్య. ఐ మీన్ గౌతమ్ అండ్ నసీమా మధ్య ఒక స్ట్రాంగ్ బాండింగ్ పడాలి అంటే. ఒక సమస్య లేదా ఒక కేలామిటి ఉండాలి. అందుకే పీటర్ ఇంసిడెంట్ తప్పనిసరిగా తీసుకోవాల్సి వచ్చింది. ఇంతకీ ఇప్పుడేం ప్రాబ్లం లేదు కదా నసీమాకి పీటర్ తో. ”
“నో నో. ఇప్పుడంతా నార్మల్. “చెప్పాడు నేల చూపులు చూస్తూ.  ఇంత దాకా సూటిగా కళ్ళలోకి చూస్తూ మాట్లాడిన గౌతమ్. అలా ఎందుకు చూసాడో మరి కొద్ది రోజుల్లో అర్ధం అవుతుంది గాంధీకి. !
***********************
రచన:  మన్నెం శారద
“ఓహో!! ఆడవాళ్ల వయసడగకూడదనుకుంటాను” అన్నాడు కళ్లెగరేస్తూ.
“అబ్బే అందుకోసం కాదు. నా వయసు నా సర్వీస్ రిజిస్టర్ తీస్తే మీకే దొరుకుతుంది. ఇందులో దాచేదేమీ లేదు” అన్నాను.
మోహన్ మర్నాడు నవ్వుతూ “మీ వయసు ఇరవై నాలుగేళ్ళు” అన్నాడు.
నాకు ఆశ్చర్యం కల్గింది. అతను నేను తమాషాగా అన్నదే చేసి వచ్చేడు. నా సర్వీసు రిజిస్టరు వెరిఫై చేసేడు.
“ఇంతకీ మీ వయసెందుకడిగేనో తెలుసా?”
నా కళ్లు ఆందోళనతో రెపరెపలాడేయి.
“ఇన్నాళ్ల మన స్నేహంలో నేను కొన్ని విషయాలు ఎక్కువగా మాట్లాడినందువల్ల మీరు మరోవిధంగా భావించరనుకుంటాను” అన్నాడు సంశయంగా నా వంక చూస్తూ.
నేను అనుకోనన్నట్లు తల పంకించేను.
“పాతికేళ్ళలోపు ప్రాయంలోనే మీరు జీవితంలో అటూపోటూ చవి చూసేరు. కానీ ముందు మీకు, నానీకి ఎంతో భవిష్యత్తు వుంది. కాదనగలరా?” అతని ప్రశ్నకు నేనేం జవాబు చెప్పలేదు.
తిరిగి అతనే అన్నాడు. “జీవితం అపురూపమైన అరుదైన వరం మనిషికి. దాన్ని శాపాల పాలు చేసుకొన్నా, సుఖాల మయం చేసుకోవాలన్నా, అంతా మనిషి చేతిలోనే వుంది. విధివశాత్తు మీకో దెబ్బ తగిలింది. అంత మాత్రాన పడిపొయినచోటే పడి వుండమని ఎవరు చెప్పేరు? నాలాంటి ఆశావాది అలాంటి వాటిని అసలు ఒప్పుకోడు మేడం”
“ఇలా ఒంటరి బ్రతుకుని ఈడ్వటం ఎంత కష్టమో నాకు తెలుసు. ఇది ఇప్పుడు మీకు తెలీదు. కానీ రాను రానూ ఈ ఒంటరితనాన్ని మీరు భరించలేరు. సహించలేరు. అందుకే మీరు నా మాటల్ని అపార్ధం చేసుకోకుండా మరో పెళ్లి చేసుకోండి” అన్నాడు.
అతనికేం సమాధానం చెప్పాలో నాకు అర్ధం కాలేదు.
నేను తల దించుకున్నాను. నా కళ్లనుంచి నీళ్లు జారిపడ్డాయి. అతను నొచ్చుకుంటున్నట్లు “మీరు బాధపడు తున్నారా? సారె, నేను మీ శ్రేయోభిలాషిగా మీమంచి కోరి చెప్పాను. అంతే. ఇందులో బలవంతం ఏమీ లేదు” అని అతను వెళ్లిపోయేడు.
చాలాసేపు నేను అలానే కూర్చుండిపోయేను.
“అమ్మా! ఆకలేస్తోంది!” అని నానీ నా చీర పట్టుకుని గుంజేవరకు నేను ఈ లోకంలోకి రాలేకపోయాను.
నానీకి అన్నం తినిపించి పడుకోబెట్టి నేను కూడా పక్కనే పడుకున్నాను.
నాకు ఆకలనిపించలేదు. నిద్ర అంతకంటే రాదు.
ఏదో దిగులు. బాధ. ఏడుపొస్తుంది.
అంత యింట్లో బిక్కుబిక్కుమంటూ మేమిద్దరమే.
వాడికి నేనూ, నాకు వాడూ.
మా కోసం ఎవరో వస్తారని ఆశలేదు.
ప్రతి యింట్లోనూ సాయంత్రమయ్యేసరికి భర్తలకోసం భార్యలు, తండ్రులకోసం పిల్లలూ ఎలా ఎందురు చూస్తారో నాకు తెలుసు. కొన్ని గంటల ఎడబాటుకే ఎంతో ఆత్రుతపడుతూ గడపలు పట్టుకొని ఎదురుతెన్నులు చూడడం చూస్తే గుండెల్లో ముల్లుతో గుచ్చినట్టు వుండేది. నా జీవితం గాఢాంధకారంలో ఆవరించుకొన్న ఓ గుడ్డి వెలుగులాంటిది.
మేము ఎవరికొసం ఎదురు చూడాలి?
నాకు ఎన్నో, ఎన్నెన్నో ఆలోచనలు.
ఈ మధ్య ఒంటరితనమే కాక శరీరాన్ని దహిస్తోన్న మరో బాధ. ఈ దేశంలో ఆడదానికిగా పుట్టిన నేను, నాకిలాంటి ఆవేదన వుందని  ఎవరికి ఎలా చెప్పుకోగలను. చెప్పుకుంటే ఎవరు అర్ధం చేసుకుంటారు?
ఈ పవిత్ర భారతదేశంలో మగవాడికి సుఖాలు కొనుక్కునే అధికారం వుంది.
ఇంట్ళో భార్య వుండగానే ప్రక్కదారులు త్రొక్కే స్వేచ్చ వుంది. కానీ యౌవనంలో వున్న ఆడది దురదృష్టవశాత్తు భర్తని పోగొట్టుకున్నా, భర్తకి దూరమైనా అలానే కోరికల్ని అణచుకొని జీవచ్చవంలా బ్రతకాలి. అది రూలు.
అలా బ్రతుకుతున్నా ఎన్నో అక్కరలేని ఆరాలు.
అవసరం లేని నిషేధాలు. గుసగుసలు. చీ. నాలాంటి అభాగిని వేసే ప్రతి అడుగుకీ శల్యపరీక్షలు. నాకు నవ్వొస్తుంది. బాధగా వుంటుంది. రగిలిపోతుంది.
వయసుడిగినా, ప్రతి రాత్రీ అనుభవమైన సుఖాలే అయినా, సాయంత్రమయ్యేసరికి పూలుపెట్టి తెల్లచీరలు కట్టి, ఎదిగిన సంతానం ముందు సిగ్గు విడిచి ప్రత్యేకంగా ముస్తాబయి ముసలి భర్తలకోసం ఎదురుచూసే వృద్ధ సతులకి కూడా నా మీద ఆరా.
నవ్వురాదా మరి.
నేను వాళ్లలాంటి ఆడదాన్ని కాదా?
ఎంత జాగ్రత్తగా వున్నా ఏదో ఒక నింద.
ఎవరితో మాట్లాడినా తప్పు.
నాకు చెప్పలేని విసుగు కల్గింది.
“మోహన్ చెప్పినట్లు పెళ్లి చేసుకుంటే?” అనిపించింది.
నాకప్పుడు వెంటనే మీరు గుర్తొచ్చేరు.
కాని.. ఆ ప్రసక్తి గురించి మీరెప్పుడూ మాట్లాడలేదు. ఒక శ్రేయోభిలాషిగా, స్నేహితుని భార్యగా నా మేలు కోరి మీరు రాసే వుత్తరాలలో అంతకు మించి నాకేమీ కన్పించేది కాదు.
ఒకప్పుడు మీరు నన్ను ప్రేమించిన సంగతి నాకు తెలుసు. కానీ మన మధ్య ప్రేమకథ నడవలేదు. ఇద్దరం ఒకరి పట్ల మరొకరం  ఆకర్షితులయ్యేం. అది నిజమయినప్పటికీ కేవలం దానికోసం మీరు ఒక బిడ్డ తల్లయిన నన్ను స్వీకరించగల స్థితిలో వున్నారో, లేదో నాకెలా తెలుస్తుంది?
మీరు పెళ్లి చేసుకోకుండా అలా వుండిపోయింది కేవలం నా కోసమేనని ఎలా అనుకోగలను. మద్రాసు వెళ్లి చాలా రోజులయింది.
ఒంటరి బ్రతుకుని యీడ్వటం నా చేత కాదనిపించింది.
నిత్య సంఘర్షణలతో సతమతమైపోతున్న నన్ను మోహన్ మాటలు రెచ్చగొట్టేయి.
అతనెందుకిలాంటి సలహా యిచ్చేడు.
“నన్ను ఒకవేళ అతను ప్రేమిస్తున్నాడా?” అన్న అనుమానం కూడా కలిగింది.
కానీ ఎలా తెలుసుకోగలను? ఆడదాన్ని.
నేనొకప్పుడు మిమ్మల్ని ప్రేమించేను. కానీ ప్రేమలో నాకు అనుభవం లేదు.
మనిషి చేష్టలని బట్టి, మాట్లాడే తీరును బట్టి ఎదుటి వ్యక్తిలోని భావాలని పసిగట్టటానికి వీలుంటుంది.
అత్ను రోజూ వస్తున్నాడు. నాకోసం , నా జీవితం స్థిరపడాలన్న అభిలాషతో తహతహలాడుతున్నాడు.
నా పట్ల ఎంత అభిమానం, ప్రేమా లేకపోతే అతనలా పనిగట్టుకుని నా దగ్గరకొస్తున్నాడు?
ఖచ్చితంగా అతను నన్ను ప్రేమిస్తున్నాడు. కాని చెప్పడానికేదొ సంశయం అతన్ని పీడిస్తున్నదని నాకు అర్ధమయిపోయింది.
ఈ విధమైన ఆలోచనలతో రాత్రంతా గడిపేసేను. మర్నాడు అతనొచ్చేడు. అతని ముందుకు వెళ్లాలంటే ఏదో తడబాటు కలిగింది.
ఇంకా వుంది. 
రచన: గిరిజ పీసపాటి
సాధారణంగా ఒకసారి హాస్పిటల్ లో అడ్మిట్ అయితే డిస్చార్జ్ చేసేవరకు పేషెంట్ ని బయటకు పంపరు. కానీ, వసంత డాక్టర్ ని అడిగి, ఆయన ఒప్పుకోకపోతే అలిగి మరీ ఒకరోజు ఇంటికి వచ్చి, తలంటి పోసుకుని, తరువాత శ్రీదేవి – అనిల్ కపూర్ జంటగా నటించిన ‘మిస్టర్ ఇండియా’ సినిమా మేట్నీ షో చూసి, ఆ సాయంత్రం బీచ్ కి వెళ్ళి, తరువాత తిరిగి హాస్పిటల్ కి వెళ్ళింది.
గిరిజకు జ్వరం ఒకరోజు తగ్గి ఒకరోజు వచ్చి ఇబ్బంది పెట్టసాగింది. మనిషి బాగా నీరసించిపోసాగింది. వసంతను, గిరిజను ఇంటర్మీడియట్ చదువు కోసం AVN కాలేజీలో అడ్మిట్ చేసినా, వసంత అనారోగ్య దృష్ట్యా డాక్టర్ సర్టిఫికేట్ సబ్మిట్ చేసి, తను పని చేస్తున్న సంస్థే కావడంతో గిరిజకు కూడా లీవ్ సాంక్షన్ చేయించారు పెదబాబు.
ఇంతలో వీలుచేసుకుని, కొన్ని పనులు తన అసిస్టెంట్స్ కి అప్పచెప్పి, హైదరాబాదు నుండి వచ్చింది అమ్మమ్మ. వసంత క్షేమంగా ఇంటికి తరిగి వచ్చినందుకు లలితా పరమేశ్వరికి, సుబ్రహ్మణ్యేశ్వర స్వామి కి కృతజ్ఞతలు చెప్పుకుంది. కానీ, చేతి వేళ్ళు తీసేసినందుకు చాలా ఏడిచింది. కాకపోతే అప్పటికి ఇంకా చేతికి కట్టు ఉండడంతో చేతిని చూడలేదు.
గదిలో తలుపులన్నీ మూసేసి, ఎవరినీ లోపలికి రావద్దని ఖచ్చితంగా చెప్పి, డాక్టర్ చెప్పిన విధంగా వసంతకు డ్రెస్సింగ్ చెయ్యసాగింది నాగ. వస్తూనే అమ్మమ్మ కొంత డబ్బు సహాయం చెయ్యడంతో చాలా ఊరటగా అనిపించింది. వసంతకు షుగర్ వచ్చినప్పుడే తప్పని పరిస్థితులలో ఉద్యోగం మానేయాల్సి రావడంతో ఆర్ధిక ఇబ్బందులు ఇంకా ఎక్కువయ్యాయి.
ఇంతలో ఒకరోజు ఉదయం తొమ్మిది గంటల సమయంలో కాస్త దిగాలుగా కూర్చుని ఉన్న వసంతతో “తల్లీ! నీకేమైనా కొనిపెట్టాలని ఉంది. నీకేం కావాలో చెప్తే కొంటాను. నువ్వు ఇదివరకటి వసంతలా ఎప్పుడూ నవ్వుతూ ఉండాలి. ఇంకెప్పుడూ ఇలా దిగులుగా ఉండకు. మేము తట్టుకోలేము” అంది అమ్మమ్మ.
వెంటనే “నాకు టీవీ కావాలి అమ్మమ్మా!” అంది వసంత. ఆరోజుల్లో టీవీ ఒక లగ్జరీ వస్తువు. మధ్య తరగతి కుటుంబాలకి పూర్తి స్థాయిలో అందుబాటులోకి రాని వస్తువు.
“నాగేంద్రుడూ! త్వరగా వంట పూర్తి చేసి తయారవండి. అందరం వెళ్ళి టీవీ కొనుక్కొద్దాం” అంది అమ్మమ్మ.
“అమ్మా! టీవీ అంటే మాటలా?! ఇప్పుడు అంత డబ్బు పోసి టీవీ కొనడం అవసరమా! ఇంట్లో ఖర్చులు విపరీతంగా అవుతున్నాయి” అంది నాగ వారిస్తూ.
అమ్మమ్మ టీవీ కొంటాననగానే పువ్వులా విచ్చుకున్న వసంత ముఖం, తల్లి మాటలతో‌ మళ్ళీ ముడుచుకుపోయింది. అది గమనించిన అమ్మమ్మ “టీవీ ధర ఎంత ఉంటుంది వసంతమ్మా!?” అని అడిగింది.
“మూడు వేలు ఉంటుంది అమ్మమ్మా!” అంది వసంత.
“అంతే కదా! అంత జబ్బున పడి హాస్పిటల్ నుండి ఇంటికొచ్చిన పిల్ల అడిగిన కోరిక తీర్చకుండా ఎలా నాగేంద్రుడూ!? నీకు ఇవ్వాలనుకున్న డబ్బు రాగానే నీకిచ్చేసాను. నా దగ్గరున్నది నాకు నచ్చినట్లు ఖర్చు చేసుకుంటాను. త్వరగా తెములు మరీ!” అంటూ తొందర పెట్టింది అమ్మమ్మ.
ఇక తల్లి తన మాట వినదని అర్ధమైన నాగ “సరే. మరో గంటలో బయలుదేరుదాం” అంది.
“ఈరోజు ఆదివారం అమ్మా! మధ్యాహ్నం వరకే షాపులుంటాయి. మిగిలిన వంట తిరిగి వచ్చాక చెయ్యొచ్చు. ఈరోజైతే నాన్న కూడా ఉన్నారు. రేపు మళ్ళీ నాన్న స్కూల్ కి వెళిపోతారు. త్వరగా వెళ్దాం అమ్మా!” అంటూ బతిమిలాడింది వసంత.
అందరూ కలిసి టీవీ షాప్ కి వెళ్ళారు. తనకు నచ్చిన పోర్టబుల్, బ్లాక్ & వైట్ APEL కంపెనీ టీవీ సెలక్ట్ చేసుకుంది వసంత. టీవీ ధర ₹2,800/- కాగా, ఏంటెన్నా ధర ₹400/- వెరసి మొత్తం ₹3,200/-
షాప్ ఓనర్ ఏంటెన్నా బిగించి, టీవీ కనెక్షన్ ఇచ్చి రమ్మని మెకానిక్ ను పంపగా, మధ్యాహ్నం ఒంటిగంటన్నర కల్లా అతను కనెక్షన్ ఇచ్చి వెళ్ళాడు. అప్పట్లో దూరదర్శన్ మాత్రమే వచ్చేది. క్లారిటీ చాలా బాగుంది.
వసంత, పెదబాబు, నాని టివీ ఫిట్ చేయిస్తుండగా, మిగిలి‌న వంట పూర్తి చేసింది నాగ. అందరూ కలిసి టీవీ చూస్తూ సరదాగా భోజనాలు ముగించారు. ఆరోజు నుండి ఉదయం ‘వందే మాతరం’ మొదలు రాత్రి ‘శుభ్ రాత్రి’ అని ఏంకర్ చెప్పేవరకు టీవీ మోగుతూనే ఉండేది.
గిరిజకు జ్వరం రావడం, వారం రోజులున్నాక తగ్గడం, తగ్గిన వారానికి మళ్ళీ రావడం ఇలా జరుగుతూ ఉండడంతో ముందే బక్క పలుచని మనిషి పూర్తిగా క్షీణించిపోయింది. దీనకి తోడు “లంకణం పరమౌషధం” అంటూ గిరిజ పక్కలు వెచ్చబడే సరికి భోజనం పెట్టనిచ్చేది కాదు అమ్మమ్మ.
జ్వరం ఉన్న వారం రోజులు పస్తు, తగ్గాక వారం రోజులు తినడం జరగుతూ ఉండడంతో ఇంకా క్షీణించిపోయింది. దీంతో భయపడిన నాగ తమకు తెలిసిన డాక్టర్ కి చూపించింది.
ఆయన ఇంజక్షన్ చేసి, ఎట్టి పరిస్థితుల్లోనూ భోజనం మానడానికి వీల్లేదనీ, తేలికగా అరిగే ఆహారం పెట్టమని చెప్పి, టాబ్లెట్స్ తో పాటు ఇంజక్షన్స్ కూడా 15 రోజులపాటు ప్రతిరోజూ చెయ్యాలని చెప్పడంతో, రోజూ వెళ్ళి ఇంజక్షన్ చేయించుకొచ్చేది గిరిజ.
తన వల్లే పిల్ల నీరసించిపోయిందని బాధ పడిన అమ్మమ్మ ఒక్కోరోజు గిరిజకి సాయంగా డాక్టర్ దగ్గరకి వెళ్ళేది. ఆ కోర్స్ పూర్తయ్యాక మరి జ్వరం రాలేదు గిరిజకి.
వసంత, గిరిజ ఇద్దరూ కాలేజికి వెళ్ళసాగారు. వసంత చేతి కట్టుతోనే వెళ్ళసాగింది. స్టాఫ్ పిల్లలు కావడంతో వీళ్ళకు సీనియర్స్ నుండి ఏవిధమైన ఇబ్బంది ఎదురు కాలేదు సరికదా అందరూ చాలా స్నేహపూర్వకంగా ఉండసాగారు.
రెండు నెలలు వీళ్ళతో సరదాగా గడిపిన అమ్మమ్మ, పిల్లలు కాలేజ్ కి వెళుతూండడంతో తృప్తిగా తిరిగి హైదరాబాదు బయలుదేరి వెళ్ళిపోయింది.
ఇంతలో  B.Ed ఎంట్రన్స్ ఎగ్జామినేషన్ నోటిఫికేషన్ పడిందనీ, ఇద్దరం రాద్దామని నాగతో కలిసి బిఏ చదివిన స్నేహితురాలు అప్లికేషన్ ఫామ్ ఇచ్చి వెళ్ళింది.
ఎలాగూ భర్త, పిల్లలు వారి ఉద్యోగం, చదువులతో బిజీగా ఉంటున్నారు. ఒక్కర్తీ రోజల్లా ఖాళీగా ఉండేకన్నా BEd పాసయి, ట్రైనింగ్ పూర్తి చేసుకుంటే హైస్కూలులో టీచర్ ఉద్యోగం వస్తుంది. ఆర్థిక ఇబ్బందులు పూర్తిగా తొలగిపోతాయని భావించి‌న నాగ భర్త, మామగార్ల అనుమతి తీసుకుని తల్లికి విషయం తెలియపరుస్తూ ఉత్తరం రాసింది.
వెంటనే అవసరమైన డబ్బు MO చేసింది అమ్మమ్మ. గైడ్ కొనుక్కొని ఎగ్జామ్ కి ప్రిపేరై, పరీక్ష కూడా చాలా బాగా రాసింది. రెండు నెలల్లో ఎక్జామ్ రిజల్ట్స్ రావడం, నాగ మంచి మార్కులతో ఉత్తీర్ణురాలు కావడం కూడా జరిగింది.
‘తను BEd పరీక్ష మంచి మార్కులతో పాసయ్యానని, సీటు కూడా వచ్చే అవకాశం ఉంద’ని అమ్మమ్మ కు ఉత్తరం రాసింది నాగ.
‘మంచి మార్కులతో పరీక్ష పాసయినందుకు చాలా సంతోషంగా ఉందనీ, సీటు వచ్చిన వెంటనే తనకు తెలియజేస్తే అవసరమైన డబ్బు పంపుతానని, తాత్సారం చెయ్యొద్దనీ’ రిప్లయ్ ఇచ్చింది అమ్మమ్మ.
నాగకు విజయనగరం లోనూ, నాగ స్నేహితురాలికి తిరుపతి లోనూ సీట్ వచ్చింది. “నీకే నయం వదినా! పక్క ఊరిలోనే సీట్ వచ్చింది. ఉదయం వెళ్ళి సాయంత్రం ఇంటికి వచ్చెయ్యొచ్చు. ఇంటిని మిస్ అవక్కర్లేదు. నాకు ఏకంగా తిరుపతి లో ఇచ్చారు. అందరినీ వదిలిపెట్టి ఆరు నెలలు ఉండాలి. పైగా ఆ హాస్టల్ భోజనం ఎలా ఉంటుందో ఏమిటో” అని ఒక పక్క సణుగుతూనే నాగకు అభినందనలు చెప్పి వెళ్ళిపోయిందా స్నేహితురాలు.
ట్రైనింగ్ కి వెళ్ళాల్సిన రోజు దగ్గర పడుతోంది కానీ, భర్త దగ్గర నుండి ఇంకా వెళ్ళడానికి అనుమతి లభించకపోవడంతో లోలోపలే మధనపడసాగింది నాగ. ఆఖరికి ఒకరోజు ఉండబట్టలేక  “ఏమండీ! ట్రైనింగ్ కి వెళ్ళాల్సిన రోజు దగ్గర పడుతోంది. వెళ్ళనా!” అంటూ అడిగింది.
                     ***** సశేషం *****
రచన: రవీంద్ర కంభంపాటి
దీపక్‌కి చాలా విసుగ్గా ఉంది. .  గంట నుంచీ తన మేనేజర్ శరత్ క్యాబిన్ ముందు నుంచుని ఉన్నాడు.  నిజానికి పదిన్నరకి మీటింగ్. .  పదీ ఇరవై ఐదుకే ఆ మీటింగ్ క్యాబిన్ దగ్గరికి వచ్చి నుంచున్నాడు తను.
శరత్‌తో ఇదే గొడవ. .  మీటింగ్ అని పిలుస్తాడు. .  ఆ మీటింగ్‌లో డిస్కస్ చేసే విషయం ఫోన్లో కూడా చెప్పొచ్చు. .  కానీ తన క్యాబిన్‌కి పిలిపించుకోవడం, వచ్చాక వెయిట్ చేయించడం అదో సరదా అతనికి !
‘‘రోజుకొకసారైనా ఈ మీటింగ్ అనే తతంగం పెట్టనిదే నిద్దరట్టదు శరత్ కి ‘‘, మనసులోనే తిట్టుకున్నాడు దీపక్.
నిస్పృహగా అటూ ఇటూ చూస్తూంటే , లోపలికి రమ్మని సైగ చేసేడు శరత్
‘‘గుడ్ ఆఫ్టర్‌నూన్ శరత్ ‘‘అంటూ లోపలికెళ్లిన దీపక్‌ని కూచోమని సైగ చేసి, ‘‘ఏమిటి దీపక్? . నీ డెసిషన్ ఏమిటి? అని శరత్ అడిగితే,
‘‘డెసిషన్ ఏముంది శరత్? మన కంపెనీ విడిచిపోడానికే డిసైడ్ చేసుకున్నాను ‘‘ బదులిచ్చేడు దీపక్
‘‘మీ జనరేషన్‌తో ఇదే ప్రాబ్లెమ్. .  ఎక్కడా స్టెబిలిటీ ఉండదు. .  ఏదైనా ఉద్యోగాన్ని ఒక మారథాన్ లాగ చూడాలి.   సింపుల్ గా చెప్పాలంటే. .  ఉద్యోగం అనేది ఒక పంట అయితే , ఆ పంట పండేదాకా మనకి ఓపిక ఉండాలి. .  కానీ మీ ఆటిట్యూడ్ ప్రతి రోజూ నాకు బంగారు గుడ్లు కావాలి అనేట్టుగా ఉంది. ‘‘ బాధగా అన్నాడు శరత్
‘‘కానీ శరత్. . .  మాకు కూడా కెరీర్ లో ఎదగాలని ఉంటుంది కదా. .  నాలుగేళ్ళ నుంచీ ఇదే రోల్ లో ఉన్నాను. .  ప్రమోషన్ లేదు. .  మిగతా కంపెనీల్లో ఉన్న మా ఫ్రెండ్సందరూ నాకన్నా చాలా ఎక్కువ సంపాయిస్తున్నారు. .  వాళ్ళ జీతంతో నా జీతం పోల్చుకుంటే సిగ్గేస్తూంది. .  మా ఇంట్లో అడుగుతున్నారు. .  ఇంకా ఎంత కాలం ఇంతలా కష్టపడడం అంటూ ‘‘ సంజాయిషీ ఇస్తున్నట్టు చెప్పాడు దీపక్
‘‘అలా ఎలా పోల్చుకుంటావు దీపక్?. .  ఇంకా నీకు చిన్న పిల్లాడిలా ఆలోచించడం పోలేదు. .  మీ ఫ్రెండ్స్‌కి వస్తున్న జీతంతో పోల్చుకునే బదులు. .  ఇక్కడ నువ్వు పని చేస్తున్న ప్రాజెక్ట్ గొప్పదనాన్ని పోల్చి చూడు. .  మనం ఏం నేర్చుకున్నామన్నది ఇంపార్టెంట్. . .  అంతేకానీ. .  మనం ఎంత సంపాయించేం అన్నది ఇంపార్టెంట్ కాదు. .  ఎప్పటికప్పుడు నీ పనిని నేను ఎంకరేజ్ చేస్తూనే ఉన్నా కదా. .  ఇంక ప్రమోషన్ అంటావా. .  అది రావాల్సిన టైంకి వస్తుంది ‘‘
‘‘రావాల్సిన టైం అంటే ఎంత శరత్?. .  అందరూ కెరీర్ లో గ్రో అవుతూంటే , నేను ఇంకా ఇలాగే ఉండిపోతున్నాను. అలాంటప్పుడు. .  నేను బయట అవకాశాలు వెతుక్కోవడం తప్పు కాదు కదా ‘‘
‘‘అదే చెబుతున్నాను. .  నీ ప్రాబ్లెమ్ నువ్వు ఎదగడం గురించి కాదు. .  పక్కవాళ్ళు ఎదుగుతున్నారని. .  ఆ పోల్చుకోవడమే వద్దంటున్నాను ‘‘
‘‘పోల్చుకోకపోతే. .  ఎదిగేమని ఎలా తెలుస్తుంది శరత్?. .  పక్కవాళ్ళతో పోల్చుకోవద్దంటున్నారు సరే. .  పోనీ నాతో నన్నే పోల్చుకుంటాను. .  నాలుగేళ్ళ క్రితం ఏ పొజిషన్ లో ఉన్నానో ఇప్పుడూ అక్కడే ఉన్నాను. .  శాలరీ అంటారా. .  ఏడాదికి రెండు- మూడు పర్శంట్ కన్నా పెరగదు. .  అలాంటప్పుడు ఏం సాధించాలని ఈ కంపెనీతో పని చెయ్యాలి?. .  నాకు ఇక్కడ వస్తున్న శాలరీ కన్నా డబుల్ శాలరీ ఇస్తామంటున్నారు. .  ఇక్కడ ఇంక పని చెయ్యాలంటే ఉత్సాహం ఉండడం లేదు ‘‘
‘‘మరి నేనెలా ఇంత ఉత్సాహంతో పని చేస్తున్నాను దీపక్? నేను కూడా ఇదే కంపెనీలో పని చేస్తున్నాను. .  నీతోనే పని చేస్తున్నాను. .  కానీ నేను చూడు ఎంత ఉత్సాహంగా ఉంటానో? మనం చేస్తున్న పని మీద మనకి గౌరవం ఉండాలి ‘‘ సూటిగా చూస్తూ చెప్పాడు శరత్
‘‘నాక్కూడా మీలాగా నాలుగేళ్లలో రెండు ప్రమోషన్లు వస్తే. .  నేను కూడా రెట్టించిన ఉత్సహంతో పని చేస్తాను. .  ‘‘
‘‘సరే, నేను చెప్పాల్సింది చెప్పేను. .  నీ ఇష్టం. . ఇంత కాలం నిన్ను నా టీం మెంబర్ లా కాకుండా ఒక ఫ్రెండ్ లా చూసేను. .  కాబట్టి. . నీ మంచి కోసం ఒక సలహా. . .  జీతం ఎక్కువ ఇస్తున్నారని. .  ఏ కంపెనీ కి బడితే ఆ కంపెనీలో జాయిన్ అయిపోకు. .  ‘‘
‘‘థాంక్స్ శరత్. .  మంచి కంపెనీలోనే జేరుతున్నాను. .  అన్నీ చెక్ చేసుకునే ఈ నిర్ణయం తీసుకున్నాను ‘‘ అంటూ చేరబోతున్న కంపెనీ పేరు చెప్పేడు దీపక్
‘‘ఆ కంపెనీ యా?. .  మనతో పోలిస్తే చాలా చిన్న కంపెనీ కదా ‘‘
‘‘నిజమే. .  కానీ. . .  మంది ఎక్కువయ్యే కొద్దీ చిక్కని మజ్జిగ పల్చనవుతుందనే నానుడి ఉంది. .  అలాగే. . కంపెనీ పెద్దదయినంత మాత్రాన , మనకి ప్రాముఖ్యత కూడా పల్చనవుతుంది ‘‘
‘‘సరేలే. .  చిక్కని మజ్జిగ అంటూ ఏదేదో చెబుతున్నావు. .  నిజానికి పల్చని మజ్జిగ మాత్రమే దాహం తీరుస్తుంది. నీకు ఎదగాలనే దాహం లేదని అర్ధమైంది. . . . నీ ఇష్టం. .  నిన్ను నేను ఆపదల్చుకోలేదు. .  కానీ మన కంపెనీని ఎందుకు వదిలేసానా అని భవిష్యత్‌లో నువ్వు బాధపడకూడదని కోరుకుంటున్నాను. .  ఆల్ ది బెస్ట్ ‘‘ అంటూ లేచేడు శరత్
హమ్మయ్య. .  ఇంతటితో వీడి గొడవ వదిలింది అనుకుని. .  ‘‘థాంక్ యూ. .  నాక్కూడా మీతో పని చెయ్యడం చాలా ఇష్టం. .  మిమ్మల్ని నా బాస్ లాకాకుండా ఓ గురువులా ఫీలయ్యేను. .  కానీ. .  నాకు శాలరీ , కెరీర్ కూడా ముఖ్యం కదా. . ‘‘  అని శరత్ కాబిన్ లోంచి బయటకి వచ్చేసేడు దీపక్
***
మంచి ఉత్సాహంగా కొత్త కంపెనీలో చేరిన దీపక్ , తన జాయినింగ్ ఫార్మాలిటీస్ పూర్తి చేసుకుని , తన పై మేనేజర్ కార్తీక్ అట. .  అతన్ని కలవమన్నారు. .
అతని క్యాబిన్ కి వెళ్ళి, దీపక్ తనని పరిచయం చేసుకుంటే, విసుగ్గా మొహం పెట్టి ‘‘సారీ ఏమనుకోకు. .  మూడ్ బాగోలేదు. . మా బాసు ఉదయాన్నే గంట సేపు నన్ను నుంచోబెట్టి మరీ సోదంతా చెప్పి బుఱ్ఱ తినేసేడు. వాడికెవడో చెప్పేడట. . . మజ్జిగ. .  మంది. .  పల్చన. .  అంటూ ఏదో సిద్ధాంతం చెప్పేడు. .  బుర్ర వేడెక్కిపోయింది. .  అన్నట్టు అతనిది కూడా మీ కంపెనీయే. .  శరత్ అట. .  అతను తెలుసా నీకు?’‘ అంటూ చెప్పుకుపోతున్నాడు కార్తీక్.  
– రామా చంద్రమౌళి
డాక్టర్ పుష్ప ఆ వేసవి కాలపు సాయంత్రం తన ఇంటి బాల్కనీలో కూర్చుని . ఎదుట అస్తమిస్తున్న సూర్యుణ్ణి తదేకంగా చూస్తోంది దాదాపు పది నిముషాలనుండి.
ఆమె హృదయం అంటుకున్న అడవిలా . మధ్య మధ్య ఘనీభవించిన మంచు మైదానంలా ఉంది. మనిషి మనోస్థితి ఎప్పటికప్పుడు మారుతూ క్షణ క్షణం. విస్ఫోటిస్తూ,
కింది అంతస్తు వాకిట్లోనుండి మొలిచి ఏపుగా ఎదిగిన టేకు చెట్టు తన విశాలమైన పచ్చని ఆకులతో. విస్తరించి. చల్లగా గాలి. అప్పటిదాకా వీచిన వడగాలిని తరిమేస్తూ. ప్రక్కనే విప్పిన గొడుగులా కొమ్మలను చాచి పచ్చని బాదాం చెట్టు.
పరివర్తన.
ఉండి ఉండి చటుక్కున ప్రక్కనున్న టాబ్ ను చేతిలోకి తీసుకుని రాయడం ప్రారంభించిందామె . కవిత్వం. 
వేసవి వడగాలివై వస్తావు నువ్వు
చేతులను చాచి విస్తరిస్తాను నేను
బీజం కోసం వేచిఉన్న భూమిలా
ఏదో పరిమళ దాహం . నైరూప్యమై. ఆవరిస్తూ
నువ్వు తాగుతున్న టీ కప్పును లాక్కుని
ఒక సిప్ ను ఆస్వాదిస్తూ
నీ కన్నుల్లోకి చూస్తానుకదా
కోటి వసంతాలను తొడుక్కుని చిరు పక్షుల గుంపులు
నాలోనుండి కెరటాల్లా విస్ఫోటిస్తూ
ఏదో మానవ పరిమళం నీదీ నాదీ
ఒక సంగమ కాంక్షతో మూడవ పరిమళం కోసం పలవరింత
చినుకులు అతిథిలా కురియడం ప్రారంభం కాగానే
తడుస్తూన్న భూమి నుండి. అరోమా. జీవ పరిమళం
మనసునిండా. దాహం
ఎడారిలా పరుచుకుంటూ –
ప్రతి జీవినీ దాని శరీర పరిమళాన్ని బట్టి చాలా ఖచ్చితంగా గుర్తించవచ్చు. వ్రేలి ముద్రలకన్నా ప్రభావవంతంగా.
‘ అరోమా ట్రీట్ మెంట్ ‘ ఇప్పుడిప్పుడే చాలా వేగంగా అభివృద్ధి చెందుతున్న శాస్త్రం. ‘ సంగీత చికిత్స ‘ కూడా.
ఒక మంచి సువాసననో, ఒక రసస్ఫోరకమైన సంగీత శకలమో అనుభవం లోకొచ్చినప్పుడు . పశు పక్ష్యాదులతో పాటు. మనుషులూ పరవశంతో పరిసరాలను మరిచి కరిగిపోవడం తెలుసు మనకు. ఏమిటది. ?
పుష్ప కళ్ళు మూసుకుంది.
మనిషికి ఆకలి. దాహం. దుఃఖం. కోపం. ఆవేశం వంటి అతి సహజ భౌతిక లక్షణాలతో పాటు సెక్స్. శృంగారం. భావప్రాప్తతతో కూడిన సుఖ లాలసత కూడా ఒక సహజమైన, అనివార్యమైన అవసరమే కదా. ఈ వయసుతో పాటు పొంగుతూ వయసుతోపాటే కుంగుతూ ఒక అప్రత్యక్ష ప్రభావాన్ని చూపగల మానవ శరీర జన్యువులే మనిషి యొక్క సకల శృంగార చర్యలనూ, స్పందనలనూ, ప్రకోపాలనూ శాసిస్తున్నపుడు వ్యక్తి ఒట్టి నిమిత్తమాత్రుడే కదా. ఐనా ఈ నిప్పులాంటి నిశ్శబ్దంగా దహించే కోరిక లోపలి నరనరాల్లో జరజరా పాములా పాకుతూ, అగ్ని. మౌనాగ్ని. హిమాగ్ని. ,
ప్రక్కనున్న మొబైల్ మోగింది. ఒక చిన్న శబ్ద శకలంతో. ఏదో మెసేజ్. అందుకుని చూచింది. వాట్స్ అప్ సందేశం. శంకరం నుండి. ఒక ప్రొఫెసర్ అతను యూనివర్సిటీ లో. హైస్కూల్ లో, ఇంటర్ లో క్లాస్ మేట్ తనకు. ఎంసెట్ తర్వాత అతను ఏదో జంతుశాస్త్రం వైపు. తను మెడిసిన్ వైపు. దారులు మారి. మళ్ళీ పద్దెనిమిదేళ్ళ తర్వాత. మొన్న జగదాంబ సెంటర్ లో కనబడ్డప్పుడు. ఆశ్చర్యం.
ఇంటర్ లో ఉన్నప్పుడు. ఈ శంకరమే ప్రేమ లేఖ రాశాడు తనకు. ఐ లవ్ యూ అని. దాన్ని ప్రిన్స్ పాల్ కు చూపించి గొడవ చేసింది తను. పెద్ద ఇష్యూ ఐందది. తర్వాత ఓ వారం రోజులు అతన్ని కాలేజ్ నుండి బహిష్కరణ. వెంటనే ఏడాది పరీక్షలు రావడం. బిజీ బిజీ. ఆ తర్వాత సెలవులు. వేసవి. కోచింగ్ లు. ఎం సెట్. మెడికల్ సీట్ రాగానే. వరంగల్లుకు పరుగు కాకతీయ మెడికల్ కాలేజ్ లో చేరడానికి.
శంకరం ఏమయ్యాడో తెలియదు. మరిచే పోయింది తను.
యం బి బి ఎస్ తర్వాత. పి జి. గైనకాలజీ. ఉస్మానియాలో. అటు పరుగు. వెంటనే పెళ్ళి. నిరంజన్ తో. నిరంజన్ ఒక సైంటిస్ట్. నానో టెక్నాలజీ లో డాక్టరేట్. నిరంతరం ఒకటే పరిశోధనలు. రాత్రింబవళ్ళు. చుట్టూ ఉన్న ప్రపంచం తెలియని తనదైన ఒక పిచ్చి లోకం. అందులోనే నిద్ర. అందులోనే మెలకువ. అందులోనే తిండి. అందులోనే దివారాత్రాలు పరిశోధనలు. జాతీయ అంతర్జాతీయ స్థాయిలో ఒకటే తిరుగుళ్ళు. సెమినార్స్. పేపర్ ప్రజంటేషన్స్. డిస్ కషన్స్. చర్చలు. బయట పత్రికల, జర్నల్స్ ప్రశంసలు.
తన ప్ర్రక్కన ఒక యవ్వనవతియైన భార్య ఒకతుందన్న స్పృహ ఉండదు. ఆమె పట్ల భర్తగా తన విద్యుక్త ధర్మ నిర్వహణ. ఒక మగవాడిగా ఆలనా పాలనా . కొంత శృంగార అభిరుచి. ఉహూ. ఇవేవీ లేవు.
ఒకటి. రెండు. మూడేళ్ళు.
సిస్టం ఈజ్ పారలైజ్డ్.
అప్పటికే తనకు ప్రభుత్వ గైనాకలజిస్ట్ గా ఉస్మానియాలో ఉద్యోగం వచ్చి. . నాలుగేళ్లు జరిగి. ట్రాన్స్ ఫర్. టు వైజాగ్. కింగ్ జార్జ్ హస్పిటల్.
ఒక నిప్పు ప్రతిష్టితమైంది. ఎన్నడూ ఆరని నిప్పు. కణికలా నిత్య ప్రజ్వలితంగా గుండెల్లో దివారాత్రాలు దహించే నిత్యాగ్ని. శృంగారాగ్ని.
ఒక వస్తువు మనకు దొరకడం లేదనప్పుడు మనిషికి ఆ వస్తువుపై ఇంకా ఇంకా ఆసక్తి, దాన్నే పొందాలన్న ఆరాటం ఇంకా ఇంకా పెరిగిపోతుంది. నిరంజన్ అసలు ఏమిటి. అతనికి ఇంత అందమైన భార్య ఎదుట ఉన్నా అతి సహజమైన సెక్స్ పట్ల ఎందుకు ఆసక్తి లేదు. లోపమా ఏదైనా. ఆ లోపం ఎలాంటిది. శారీరకమైందా. మానసికమైందా.
ఒక గైనకాలజిస్ట్ గా అధ్యయనం చేసింది తను.
నిజానికి మనుషుల యొక్క సకల శారీరక, మానసిక, ప్రవర్తనా చర్యలను శాసించేవి ఆ వ్యక్తియొక్క జన్యువులే. జీన్స్ అనబడే భగవత్ నిర్మిత వ్యవస్థే ఆన్ని శారీరక హృదయానుగత అనుభవాలనూ, అనుభూతులనూ సృష్టిస్తుంది. నిర్వహిస్తుంది. నియంత్రిస్తుంది. డోపమైన్ డి 4 అన్న న్యూరో ట్రాన్స్ మిట్టర్ డోపమైన్ సర్క్యూట్స్ ద్వారా ఎప్పటికప్పుడు మెదడు తో అనుసంధానమౌతూ సెక్స్ ప్రతిఫలనాలను ప్రసాదిస్తూంటుంది. పురుషుల్లో ఐతే టెస్టో స్టిరాన్ హార్మోన్స్. స్త్రీలలో ఐతే ఈస్ట్రోజెన్ హార్మోన్స్ తమ తమ స్రావాలతో వాటి సమర్థతను బట్టి సెక్స్ సామర్థ్యాన్ని ప్రసాదిస్తాయి. ఈ స్రావాల శాతాన్ని బట్టీ, నిరంతరతను బట్టి , దీర్ఘతను బట్టీ స్త్రీలు పురుషులు తమ తమ పార్శ్వ, లేదా పూర్ణ స్త్రీత్వాన్నీ, పూర్ణ పురుషత్వాన్ని పొందుతారు. ఈ భౌతిక నిర్మాణం లో ఏదైనా ప్రకృతిసిద్ధ లోపం గనుక ఏర్పడినట్లైతే ఇక ఆ మనిషి అందుకనుగుణంగానే లోపభూయిష్టమై అసహజ ప్రవర్తనతో ప్రవర్థిల్లుతాడు. స్త్రీలు కూడా అంతే. తక్కువ శృంగారేచ్ఛ. మితిమీరిన శృంగారేచ్ఛ. అంతా యాంత్రిక నియంత్రణలే. ఈ గ్రంథుల సమర్థత, స్రావ సామర్థ్యం బట్టి అదృష్టం. అంతే.
కొన్ని పరీక్షల ద్వారా తాను తెలుసుకున్నది. నిరంజన్ లో. ఏదో హార్మోన్ లోపముందని. ఒక గైనకాలజిస్ట్ గా దానికి తగిన చికిత్సను సూచించినప్పుడు. అతను ఏనాడూ సహకరించలేదు. పైగా ఎంతో నిర్లిప్తతను వెలిబుచ్చాడు. అనాసక్తతను ప్రదర్శించాడు. నిర్వేదం ఆవహించిన ఋషిలా ఒక శూన్యమైన నవ్వు నవ్వి అక్కడినుండి నిష్కృమించాడు.
తన జీవితం ఇక శాశ్వతంగా అడవిగాచిన వెన్నెలేనా. ఎంతో కలలుగన్న తన సకల శృంగారేచ్ఛలన్నీ ఎడారిలో వసంతాలేనా. ఈ అందం. ఈ సౌందర్యం. ఈ తన శారీరక ముగ్ధ మనోహర దివ్యత్వమంతా వృధాయేనా.
వీటికతీతంగా. అతి సహజంగా తన కోరుకుంటున్న మాతృత్వమో. తను తల్లి కావడమో. అదెలా. ?
అందుకే. ఏదో జాతీయ సెమినార్ లో పాల్గొనేందుకు అర్జంట్ గా గంట క్రితమే ఢిల్లి వెళ్ళేందుకు వైజాగ్ ఏర్ పోర్ట్ కు బయల్దేరిన నిరంజన్ లేని ఈ సమయాన్ని ఎంచుకుని . ఎంతో ధైర్యంగా. సాహసంతో. శంకరాన్ని ఆహ్వానించింది తను.
శంకరం మొన్న జగదంబ సెంటర్లో అనూహ్యంగా తారసపడ్డప్పుడు అతనే గుర్తుపట్టి పలకరించాడు. కాఫీ తాగుదామని పిలిచాడు. డాల్ఫిన్ కు వెళ్ళారిద్దరూ. ఒక పావుగంట. అదీ ఇదీ మాట్లాడుకుంటున్న తరుణంలో అతనే అన్నాడు చటుక్కున ” పుష్పా ఐ స్టిల్ లౌ యూ ” అని.
తను అడుగలేదు. నీకు పెళ్లైందా. పిల్లలెందరు. ఏ ఏజ్ వాళ్ళు. నీ భార్య ఏమిటి. అని.
జన్యు నియంత్రణలో బానిసగా ప్రవర్తించవలసిన ఒక స్త్రీగా. అకస్మాత్తుగా లోలోపల విజృంభించిన సెక్స్ తుఫాన్ లో. ఒక కాగితపు ముక్కలా కొట్టుకుపోతూ,
“శంకరం. రేఫు సాయంత్రం ఏడు గంటలకు దొండపర్తి లోని మా ఇంటికు కాఫీ కోసం రారాదు ” అని ఆహ్వానించింది. అడ్రస్ ఉన్న తన విజిటింగ్ కూడా ఇచ్చి. ఒక అయస్కాంత చూపుని విసిరింది.
ఒక్కోసారి ఒక చూపే వంద పేజీల సంభాషణను నెరుపుతుంది.
శంకరం సరే నన్నాడు.
ఇప్పుడు శంకరం రాకకోసమే ఎదురుచూపు.
డాక్టర్ పుష్ప. తన ఐపాడ్ లో మరో కవిత్వ వాక్యాన్ని రాసుకుంది.
ఉరుములూ మెరుపులూ ఎప్పుడొస్తాయో తెలియదు
తలుపులను తెరుచుకుని వసంతాలు
ఒక్కోసారి అదృష్టమై వర్షిస్తాయి.
చీకటి పడ్తోంది. లేచి బాల్కనీ లో నుండి. లోపలికి హాల్లోకి వస్తూ బెడ్ రూం లోకి తొంగి చూచింది. లోపల మంచం మల్లెలను కప్పుకుని వెన్నెల తిన్నెల్లా ఉన్నయి. గాలి నిండా కునేగా పర్ఫ్యూం. మత్తు.
ఫోన్ మ్రోగింది. ఆతురతగా ఎత్తింది శంకరమనుకుని. నిరంజన్. అదిరిపోయింది. ” ఫ్లైట్ అరగంట లేట్ ‘ అని పేట్టేశాడు.
సరిగ్గా అప్పుడే బయట కార్ ఆగిన చప్పుడు. చకచకా ఉరికింది. శంకరమే. శరీరం నిండా వేయి ఓల్టుల విద్యుత్తు.
శంకరాన్ని వెంత తీసుకుని. మెట్లెక్కుతూ,
శంకరంలో అదే ఉత్సాహం. అదే ఆకర్షణ. అదే మగతనం. టెస్టొస్టిరాన్ రిచ్. తను ఈస్ట్రోజెన్ రిచ్.
పైకొచ్చి. హాల్లో కూర్చుని. కొంచెం ముచ్చట,
ఇంట్లో ఎవరూ లేకుండా ఏర్పాటు చేసుకుంది తను. ఇప్పుడంతా లైన్ క్లియరే.
“తప్పు చేస్తోందా తను”
ఏ వందవసారో. ఈ ప్రశ్న పొద్దటినుండి. తప్పొప్పులు అన్నీ సాపేక్షాలు. ఒట్టి నిర్వచితాలు. తనొక విధి వంచిత. స్వయం న్యాయంకోసం పరితపిస్తోంది. ఇది తప్పెలా ఔతుంది. భర్తగా నిరంజన్ ఇవ్వలేనిదాన్ని తను శంకరం నుండి పొందబోతోంది. అంతే.
సర్ది చెప్పుకుంది పుష్ప. ధైర్యం తెచ్చుకుంది.
“కాఫీని మా బెడ్ రూం లో తాగుదాం రా శంకరం అంది” ప్రక్కనున్న శయన మందిరంలోకి అతన్ని తీసుకుపోతూ.
శంకరంకు అంతా అర్థమౌతోంది. అతను ఇక విజృంభించబోయే తుఫానులా ఆయత్తమౌతున్నాడు.
ఇద్దరూ మెట్లెక్కి వెళ్తూండగా ఎదుట వాచ్ కనబడింది ముప్పావు గంటయ్యింది తనొచ్చి అనుకున్నాడు శంకరం. బెడ్ రూంలో కూర్చుని. ఎదుట మంచంపై పుష్ప ఆసీనురాలౌతూండగా. కాలింగ్ బెల్ మోగింది. ఉలిక్కిపడ్డారిద్దరూ. ఆమె గబ గబా బైటికి పరుగెత్తుకొచ్చి, శంకరం కూడా హాల్లోకి అడుగులేస్తూ,
ఎదురుగా. గుమ్మంలో నిరంజన్ చేతిలో బ్రీఫ్ కేస్ తో.
“ఏమైంది. ఫ్లైట్.” ఏదో అనబోయింది. తత్తరపడ్తూ.
“ఐ డ్రాప్డ్ మై ప్రోగ్రాం. ఇది చూడు. ” అని ఒక కవర్ ను అందించాడామెకు.
భార్యను తీసుకుని బెడ్ రూం వైపు నడుస్తూ,
మధ్యలో అవాక్కై బిక్కమొగంతో చూస్తున్న శంకరాన్ని పరిచయం చేద్దామని పుష్ప ప్రయత్నించింది. నిరంజన్ పట్టించుకోలేదు. బెడ్ రూంలోకి వెళ్ళాడు. శంకరం దిక్కు నిస్సహాయంగా చూస్తూ పుష్ప అతని వెంట వెళ్ళింది.
“ఇది.  నేను గత ఏడాదిగా పూణాలో ఉన్న ప్రభుత్వ అనాథ శరణాలయం నుండి మనం కోరుకున్న పిల్లాడిని దత్తత తీసుకోడానికి ప్రయత్నిస్తున్న బాపతుకు సంబంధించి లీగల్ గా అనుమతినిస్తూ వచ్చిన లెటర్. మనం రేపు ఉదయం పూణా వెళ్తున్నాం. గెట్ రెడీ. .”అంటున్నాడు. కోట్ విడిచి టై లూజ్ చేసుకుంటూ.
అవాక్కై . కంగు తింటున్న పుష్ప సర్దుకునేంతలొ నిరంజన్ అన్నాడు. “జన్యువులే కదా మనిషి ప్రవర్తనను నియంత్రించేవి. టెస్టో స్టిరాన్ మగాడి మగతనాన్ని. ఈస్ట్రోజెన్ ఆడవాళ్ళ ఆడతనాన్ని. ఊ. ఐతే. ఒక మగాడిలో ఎందుకు తగినంత టెస్టొస్టిరాన్ సృష్టించబడలేదు. అదే విధంగా ఒక స్త్రీలో ఎందుకు ఈస్ట్రోజెన్ తగినంత స్రవించడంలేదు. దానికి కారకులెవ్వరు. మనం కారణాలను కనుక్కో గలిగాం కాని. ఆ కారకాల మూలాలను కనుక్కోలేక పోతున్నాం. సముద్రం లో ఉపతితల ఆవర్తనాలు ఏర్పడుతున్నాయని సెటిలట్ల ద్వారా కనుక్కుని ఒహో అని మురిసిపోతున్నాం కాని. అసలు ఆ ఆవర్తనమో. తుఫానో. సుడిగుండమో, సునామో ఎందుకు ఏర్పడ్తోందో తెలుసుకోలేకపోతున్నాం. అది సృష్టి. అది భగవంతుడు. మనిషి సృష్టి చేతిలో. సో కాల్డ్ భగవంతుడి చేతిలో కీలు బొమ్మ.
కమాన్. రేపటి నుండి. నువ్వు ఒక దేవుడిచ్చిన కొడుక్కి తల్లివి. ఎ మదర్. అన్నీ సెక్స్ లోనే ఇమిడిలేవు పుష్పా. సెక్స్ కంటే అతీతమైన , పరమమైన, మహత్తరమైన జీవితం ఉంది. తెలుసుకోవాలి. అంతే. కమాన్.”అని హాల్లో ఉన్న శంకరాన్ని కలుసుకునేందుకు కదిలాడు.
వెనుక డాక్టర్ పుష్ప నడుస్తోంది.
అప్పుడామె నిర్వికారంగా. మేఘాలు చెదురుతున్న ఆకాశంలా ఉంది. 
*****
రచన: ప్రభావతి పూసపాటి 
 “అన్నయ్య సాయంత్రం వదినని తీసుకొని గుడి కి రా.  మీతో ముఖ్యమైన విషయం మాట్లాడాలి ” ఫోన్లో రజని గొంతు కొంచెం కంగారుగానే వినిపించింది.
“ఎమ్మా! ఏదైనా ఆందోళన కలిగించే విషయమా? పోనీ ఇంటికి రాకూడదు ” కొంచెం ప్రశాంతంగా వుంటూ అడిగాను.
“లేదు అన్నయ్య ఇంట్లో మాట్లాడటానికి కుదరదు.సాయంత్రం ఆఫీస్ అయిపోయాక వదిన ని తీసుకొని డైరెక్టుగా అక్కడికి వచ్చేయి.  నేను కూడా రవీందర్ తో కలిసి వస్తాను “అంటూ హడావుడిగా ఫోన్ డిస్కనెక్ట్ చేసింది.
రజని నాకు చెల్లెలు అనడం కన్నా నా అరోప్రాణం అనటం సబబేమో. బహుశా అలా అవడానికి కారణం మేము పెరిగిన వాతావరణమేమో. మాకు ఊహా తెలిసినప్పటినుంచి ఎంతో అన్యోన్యంగా వున్న అమ్మానాన్న నేను రజని పన్నెండేళ్ళు ,  పదిహేనేళ్ల వయసు వున్నప్పుడు విడిపోయారు.  అప్పుడు ఆలా ఎందుకు విడిపోయారో అడిగేంత వయసు లేదు, ఆలా విడిపోతే తమ భవిష్యత్తు ఎలా ఉంటుందో అంచనా వేసేంత అనుభవం కానీ లేవు. అమ్మ మాత్రం అప్పటినుంచి అమ్మ నాన్న అంతా తానే అయ్యి మమ్మల్ని పెంచింది. ఎన్నడూ నాన్న గురించి తప్పుగా మాట్లాడటం గాని అయన మీద వ్యతిరేక భావం మాలో కలిగేలా ప్రవర్తించటం కానీ చెయ్యలేదు, విడిపోయాక కూడా తాత బామ్మా తమతో కలిసి ఉండమని ఎన్నాళ్ళో అడిగారు కానీ అమ్మ ససేమిరా రానంది.  తాను వుద్యోగం చేస్తూ నన్ను,  రజనిని ఏ లోటు రాకుండా పెంచి పెద్ద చేసింది.  మేమిద్దరం మంచి ఉద్యోగాల్లో స్థిరపడ్డాము. రజని మంచితనం చూసి రవీందర్ ఇష్టపడి పెళ్లి చేసుకొన్నాడు. నా పెళ్లి మేనమామ గారి అమ్మాయి వసుధతో జరిగింది. వాలంటరీ రిటైర్మెంట్ తీసుకొని అమ్మ నా దగ్గర ప్రశాంతమైన జీవితం గడుపుతోంది,  ఇప్పుడు సడన్ గా ఏమైందో.. రజనికి రవీందర్ కి మధ్య ఏమైనా గొడవలు.ఆలోచించ డానికే మనసు రాలేదు.
అటెండర్ ని పిలిచి కాఫీ తెమ్మని చెప్పి గంట పర్మిషన్ తీసుకొని వసుధని కూడా బయలుదేరమని చెప్పి కారు తీసుకొని బయలుదేరాను. సిగ్నల్ దగ్గర పక్కనే స్కూటర్ పై ఒక జంట ఇద్దరు పిల్లలతో ముచ్చటగా కనపడ్డారు. వాళ్ళనలా చూస్తుంటే మనసు గతంలోకి పరుగులు తీసింది.
నాన్న అమ్మ ఇద్దరిది పెద్దలు కుదిర్చిన సంబంధం.  అమ్మపెళ్ళికి ముందునుంచి మంచి వుద్యోగం చేస్తోంది, పెళ్లి అయ్యాక నాన్న అమ్మని వుద్యోగం మానివేయమని ఎన్నోసార్లు అడిగారు కానీ అమ్మ తాను సమర్ధవంతంగా ఇల్లు , పిల్లలు, ఉద్యోగ భాద్యతలు నిర్వర్తించగలుగుతానని , పైగా స్త్రీ ఆర్థికంగా స్వతంత్రురాలైతే ఇంటిని ఇంకా అందంగా చక్కదిద్దుకోవచ్చని అభిప్రాయపడేది. నాన్నకి అమ్మలో అన్ని గుణాలు నచ్చినా, అమ్మకి వుద్యోగం వల్ల కలుగుతున్న ఆర్థికబలం, అమ్మలో పెరుగుతున్న స్వాభిమానం ఆయనలో వున్న పురుష అహంకారానికి సవాలుగా అనిపిస్తూ ఉండేది. అది చల్లార్చుకోవ డానికి లేని పోనీ చిన్న చితక విషయాలు వెదికి గోరంతలు కొండంతలుగా చేసి అమ్మ ని నానామాటలు అని అమ్మ కళ్ళనీళ్లు పెట్టుకున్నాక అవి చూసి శాంతపడేవారు.
చాలా ఏళ్ళు మమ్మలిద్దరిని మనసులోపెట్టుకొని సర్దుకుపోవటానికి ప్రయత్నించేది. అమ్మ మెత్తబడటం నాన్నకి గెలుపులా తోచి తన మాటల వాడి రోజు రోజుకి పెంచి తాను ఒక మంచి మనసున్న వ్యక్తి అని, ఒక ఉన్నతమైన స్థానంలో వున్నానని , ఇద్దరు పిల్లల తండ్రి అని, భాద్యత కలిగి మెలగాలి అన్న ఇంగితం కూడా మరచిపోయి అమ్మని చెయ్యి చేసుకునేంత వరకు దిగజారిపోయారు.
ఆ రోజు నాకు ఇంకా లీలగా గుర్తు వుంది అమ్మకి ప్రమోషన్ తో కూడిన ట్రాన్స్ఫర్ ఆర్డర్ వచ్చింది అని తెగ సంబర పడిపోతూ ఇంటికి వస్తే నాన్న చేసిన రాద్ధాంతం ఇంతా అంతా కాదు. అమ్మ తన కింద అణిగిమణిగి మామూలు ఇల్లాలిగా మాత్రమే అంగీకరిస్తాను గాని , ఇలా తన సామర్ధ్యంతో , స్వతంత్రంగా ఎదగటం సహించలేకపోయారు. సగటు మగాడికి వుండే హీన మనస్తత్వం తనకి ఉందని తెలియపరిచేలా అరుస్తూ అమ్మని నిర్బందించబోయారు.
అంత వరకు ఎన్నిసార్లో ఓర్పుకి మారు పేరు అన్నట్టు వుండే అమ్మ మొదటిసారి ఎదురు తిరిగి స్వతంత్రంగా తను బ్రతకగలదు అని నిరూపిస్తూ తమ ఇద్దరినీ తీసుకొని నాన్న జీవితంలో నుంచి తప్పుకొంది…
 సిగ్నల్ క్లియర్ అయ్యిందని హార్న్ చప్పుడుతో ఉలిక్కిపడి స్టీరింగ్ ని గుడి వైపుకి తిప్పాను. నేను వెళ్ళేటప్పటికి ఇద్దరూ నా కోసం ఎదురు చూస్తున్నారు. దైవ దర్శనం చేసుకొని గుడికి దూరంగా వున్న మంటపంలో కూర్చున్నాము.
“నేను ఈ రోజు నాన్నని చూసాను” త్రొటుపాటు లేకుండా నెమ్మదిగా చెప్పింది రజని.  ముగ్గురం ఒకేసారి అవునా అని ముక్తకంఠంతో అడిగాము.
 “అవును మీకు తెలుసు కదా! మా కంపెనీ నిర్వహిస్తున్న NGO తాలూకు ఆశ్రమం అడ్మిషన్స్ అన్ని నేనే చూస్తానని.  ఈ రోజు పొద్దున్న ఓ వ్యక్తి వివరాలు తెలుపుతూ అడ్మిషన్ కోసం నా వద్దకు ఒక అప్లికేషన్ వచ్చింది. వివరాలు చదివి ఆశ్చర్య పోయాను ఇంకా నమ్మకం కలగక అక్కడికి వెళ్లి చూసాను.  అక్కడ బెంచ్ మీద మాసిన గడ్డంతో విషాద వదనంతో వున్న వ్యక్తిని నేను అనుకున్నట్టు సరిగానే పోల్చుకున్నాను.  ఆయన మన నాన్న ప్రభాకర్ రావు గారు. తను ఇక్కడ చేరడానికి కారణం ఒంటరి వాడినని. జీవితంలో ఓడిపోయానని మానసిక ప్రశాంతత కోసం వెదుకుతున్నానని, ఇక్కడ ఈ సంస్థ పేరు విని వచ్చానని చెప్పారుట. వయసు ప్రభావం వల్లొ, నేను అక్కడ వస్తానని అనుకోకో అయన నన్ను గుర్తుపట్టలేదు. నన్ను నేను సంభాళించుకొని ముందు నీకు ఫోన్ చేశాను.  ఆయన్ని చాలా ఏళ్ళకి చూసాను కదా ఆయన్ని ఆ స్థితి లో అలా చూసాక ముందు చాలా కోపం వచ్చింది, తరువాత జాలి వేసింది” గుక్క తిప్పుకోకుండా చెప్పింది.
“దాదాపు ఇరవై ఏళ్ళ పైనే అయ్యింది” స్వగతంగా అన్న అనుకొన్నా గాని అనుకోకుండా బయటికి అనేసినట్టు వున్నాను.
“అది సరే ఇప్పుడు ఏమి చేద్దామని” తేరుకొని అడిగాడు రవీందర్.
 “అత్తయ్యగారు ఎలా రియాక్ట్ అవుతారో” ఆదుర్దాగా అంది వసుధ. కొంత సేపు ఎవ్వరం మాట్లాడలేదు. “రేపు నువ్వు రా అన్నయ్య. మనిద్దరం ఆయన్ని కలుద్దాం. ఆయనతో మాట్లాడదాము”కొంత ఆత్రంగా అంది రజని.
 “ఆయన్ని కలిసే ముందు అమ్మకి ఈ విషయము చెప్పాలి కదమ్మా…  విడిపోయేటప్పటికీ మనల్ని సంప్రదించేటంత వయసులు కావు మనవి.  కానీ తను తీసుకొన్న నిర్ణయానికి కట్టుబడి ఎంతో ధైర్యంగా అన్నిరకాల ఆటుపోట్లకు తట్టుకొని మనల్ని పెంచి పెద్ద చేసింది. ఎన్నో ఏళ్ళ తరువాత లేడు అనుకొన్న తండ్రి కనపడితే పిల్లలుగా మనం సంతోషపడవచ్చు తప్పులేదు కానీ అమ్మకి అంగీకారం అయితేనే మనం ఆయన్ని కలవాలని నా అభిప్ర్రాయం” నెమ్మదిగానే అయినా కొంచెం గంభీరంగానే పలికింది నా గొంతు.
 “నిజం ఇన్నాళ్లు మన కోసం తన సర్వస్వాన్ని మనకి ధారపోసింది , కానీ ఈ మధ్య కాలంలో తను ఎదో వెలితిగాను, ఒంటరిగాను ఉండటం నేను చాలాసార్లు గమనించాను. వయసు బిగి వున్నప్పుడున్నంత పౌరుషం బిగువు తగ్గడం వల్ల కాబోలు మనిషి కొన్ని సమయాల్లో తన తొందరపాటుకు పశ్చాత్తాపం పడుతున్నట్టు మాటల్లో ధ్వనిస్తోంది” మెల్లగా చెప్పింది వసుధ.
 “మనం ఎంత ప్రేమగా చూసినా కొంత వయసు మళ్లాకా, పిల్లల భాద్యత తీరాక భార్యకైనా, భర్తకైనా సరైన తోడు తమ భాగస్వామియే.  బహుశా అమ్మకి కూడా అలాంటి భావం మొదలై ఉండవచ్చు, తనకి ఈ వయసులో ఉండాల్సిన తోడుని తానే కోల్పోయేలా చేసుకున్న అన్న భావం తనని బాధకి గురిచేస్తేందేమో. ఇప్పుడు నాన్న సంగతి తెలిస్తే తను ఎలా స్పందిస్తుందో,  అమ్మకి నాన్న గురించి తెలియపరచవలసిన భాద్యత మనది.  నిర్ణయం అమ్మది.  మీరు కూడా నాతో ఏకీభవిస్తారనుకొంటాను” అన్నాను నెమ్మదిగా బయలుదేరటానికి సన్నద్ధమవుతూ.
తధాస్తు అన్నట్టు గుడిలోని గంట మ్రోగింది.
“రేపు నువ్వు, నేను నాన్నని కలుద్దాం కానీ మనమెవ్వరమో తెలియపరచకుండా.  కొన్నాళ్ళు అయనతో సాన్నిహిత్యం పెంచుకుందాం. అయన మనసు తెలిసాక అమ్మకి ఈ విషయం తెలుపుదాం. అంతిమ నిర్ణయం అమ్మకి, ఆ పై భగవంతునికి వదిలేద్దాము.” రేపు ఎప్పుడు తీయగానే ఉంటుంది అన్న ఆశాభావంతో ఇంటికి బయలుదేరాము..
గదిలో కూర్చొని రామకోటి రాసుకొంటున్న అమ్మకి మా నలుగురి రాక కొంత సంతోషాన్ని, కొంత సందేహాన్ని కలిగించింది. అమ్మకి దగ్గరగా వెళ్లి కూర్చొని చేతులు పట్టుకొని నాన్నని ఎక్కడ ఎలాంటి పరిస్థితిలో చూసామో వివరించాము. ముందు నివ్వెర పోయి విన్న అమ్మ ఒక్కసారిగా కట్టలు త్రెంచుకొన్న నదిలా వల వల ఏడ్చింది. కొంత తేరుకున్నాక పూర్తి వివరాలు అడిగింది.
“ఈ రోజే కదా రజని నాన్నని చూసింది. నీకు కూడా ఈ విషయం తెలిపి నీ అనుమతి తో ఆయనని రేపు కలుద్దా మనుకొన్నాము” అని అనకముందే అమ్మ నా మాటకు అడ్డు వస్తూ “తప్పులు ప్రతివాళ్ళు చేస్తాము,  అది తెలుసుకొని దిద్దుకొనేవాళ్లే దేముళ్ళతో సమానం. నేను కూడా తప్పు చేసాను, భగవంతుడు సరిదిద్దుకొనే అవకాశం నాకు కూడా ఇచ్చినట్టు వున్నాడు. అది తెలిసి నన్ను నేను దిద్దుకోకపోతే నా అంత పాపాత్మురాలు ఇంకొకరుండరు.  నేను కూడా కొంత మొండితనం, సంపాదిస్తున్నాను నన్ను నేను పోషించుకోగలను అన్న అహంభావంతో  మీ ఇద్దర్ని తండ్రి ప్రేమకి దూరం చేసాను. ఇప్పుడు ఈ మలిపొద్దు వయసులో నేను చేసిన తప్పుకు ఆయనని కలిసి క్షమించమని అడిగి కొద్దిగానైనా మనశాంతి పొందాలని ఆ దేమునితో ఎన్నోసార్లు మొరపెట్టుకొంటున్నాను. ఇన్నాళ్ళకి నా మోర ఆలకించినట్టు వున్నాడు” అని అంటూ దుఃఖంతో నేల మీద ఒరిగిపోయింది.
అమ్మ మనసు తెలిసాక ఎప్పుడు ఎప్పుడు తెల్లవారుతుందా తామందరం ఎప్పుడెప్పుడు తన తండ్రిని కలుస్తామా అన్న ఆత్రంతో రాత్రి మాకెవ్వరికి నిద్దర పట్టలేదు. పొద్దునే ఆశ్రమం చేరేటప్పటికి నిన్నటి కన్నా కొంచెం మెరుగ్గా , ఉతికిన బట్టలతో ప్రశాంతంగా కనిపించారు.  మొదట నేను దగ్గరికి వెళ్లి నన్ను పరిచయం చేసుకొని నెమ్మదిగా ఇక్కడ చేరడానికి కారణము అడిగాను..
ముందు చెప్పటానికి తడబడినా నేను కనపరుస్తున్న అభిమానానికి లోబడి నెమ్మదిగా చెప్పటం ప్రారంభించారు. “మాది చిన్న ముచ్చటైన సంసారం, నా భార్య చదువుకున్నది , అనుకూలవతి.  పెద్ద ఉద్యోగస్తురాలు కూడా,. అప్పట్లో భార్యలని చెప్పుకింద తేలులా తొక్కిపెట్టి వుంచకపోతే మగతనమే కాదు అన్న అహంకార భావం వల్ల చేజేతులా పండంటి కాపురాన్ని, మణిపూస వంటి భార్యని , రత్నాల్లాంటి పిల్లల్ని దూరం చేసుకొన్నాను. కొన్నాళ్ళు దూరంగా ఉంటే పొగరు అణిగి తానే నా దగ్గరికి వస్తుందని బెట్టుచేశాను. నా భార్య చాలా స్వాఅభిమానమున్న మనిషి. అటువంటి నా భార్య నా దగ్గర గా ఉండి మానసికంగా తనకి , పిల్లలకి నేను దూరం అయ్యే కన్నాతను దూరంగా ఉండి తన విలువ నేను తెలుసుకునేలా చేసింది..  నా అహంకారపు పొరలు కరిగాక తన ఉన్నతమైన వ్యక్తిత్వం ముందు నేను ఓడిపోయి దోషిలా నిలబడ్డాను. ఎంతమంది తన మంచితనం గురించి, తన ఎదుగుదల గురించి చెప్పినా మొగుడు అనే భావం మగాడిని    నాకేమిటి అన్న ధీమా నాకు తనని కలవాలని అనిపించలేదు. ఇప్పుడు అహంకారం తగ్గి తను కనపడితే క్షమించమని అడిగి నా తప్పుని కొంతైన దిద్దుకొందామని , ఇక్కడ ఈ ప్రాంతంలోనే పిల్లలు, తను ఉన్నట్టు తెలిసి ప్రాణం పోయే లోపల కలవక పోతానా అన్న ఆశ తో ఇక్కడికి వచ్చాను. మీ లాంటి వారికి వాళ్ళ గురించి చెప్పి ఆచూకీ తెలిపి పెట్టమని అడుగుదామనుకొంటున్నాను” గొంతు జీర పోవటంతో చెప్పటం ఆపి నన్ను, నా పక్కనే తడిసిన కన్నులతో నిలబడిన రజినిని ఆశ్చర్యంగా చూస్తున్నారు.
వయసు భారంతోనూ, చేసిన తప్పుని సరిదిద్దుకోవాలని తపనతో మానసికంగా కృంగిపోయిన తండ్రిని ఆ స్థితిలో చూసిన మా ఇద్దరికీ హృదయం ద్రవించిపోయింది.  నిప్పు సెగ వల్ల బంగారం మంచి వర్ణం సంతరించుకొన్నట్టు పశ్చత్తాపమువలన అయన లోని కరడు గట్టిన ద్వేషభావం కరిగి పితృ వాత్సల్యంతో మమ్మలిద్దరిని గుర్తుపట్టి అక్కున చేర్చుకొన్నారు.
కొంచెం దూరంగా తలుపు వెనకాల నించుని అన్నీ వింటున్న అమ్మ ఇంక ఉండలేక ఎదురుగా వచ్చి నిలబడిపోయింది. చూస్తున్నది నిజమేనా అన్న భావంతో నాన్న లేచి క్షమించమన్నట్టు వంగి అమ్మని తాకబోయారు. ఆయన్ని వారిస్తూ అమ్మ కూడా క్షమించానన్నట్టు నాన్న పాదాలని తాకింది. వాళ్ళ ఇద్దరి కన్నీరు ఒకరినొకరి మనసు కడిగి పవిత్రం చేసింది. దూరం నుంచి జరిగింది కలా నిజమా అన్నట్టు చూస్తున్న మా రెండు జంటలు “కనువిప్పు” కలిగి మమతానురాగంతో ముడిపడుతున్న ఆ జంటని మనస్ఫూర్తిగా అభినందించాయి.
తప్పులు చేయడం మానవ నైజం.  క్షమించడం దైవ గుణం అని భావిస్తూ… (యదార్ధ సంఘటన ఆధారంగా) 
రచన: రాజ్యలక్ష్మి బి
ధర్మయ్య బస్సు కోసం యెదురుచూస్తూ నిలబడి గంట పైన అయ్యింది. దీపాలు కూడా వీధుల్లో వెలుగుతున్నాయి. చాలా దూరం వెళ్లాలి. నాలుగేళ్ల తర్వాత అమ్మను చూడ్డానికి బయల్దేరాడు. ఇప్పుడు బస్సెక్కితేకాని అర్ధరాత్రికయినా తనవూరు చేర్తాడు. ధర్మయ్యకు చాలా విసుగ్గా వుంది. రెండు రోజుల క్రిందట మారయ్య తాత బజార్లో కనపడి ‘ఒరేయి ధర్మా మీ అమ్మకు బాగాలేదురా నిన్ను చూడాలనుకుంటున్నది. నీకు చెప్పమన్నది. మీ మామ యింటికి రావాలంటే మీ అత్త గుమ్మం దగ్గర కూడా రానియ్యదు. మీ మామ మెతకటోడు. ఎట్ల చెప్తావో యేమో నీ మామకు. ఒకసారి నీ పల్లెకెళ్లి అమ్మను చూసిరా ‘ చెప్పాడు. 
అమ్మ జ్ఞాపకం రాగానే కళ్లల్లో నీళ్లు తిరిగాయి, యెవరూ చూడకుండా పక్కకు తిరిగి కళ్లు తుడుచుకున్నాడు. అమ్మకు తను చదువుకుని పెద్ద కొలువు చెయ్యాలి, బోలెడు డబ్బు సంపాదించాలని కోరిక. అందుకే తనల్ని పక్క వూళ్లో వుండే మేనమామ దగ్గరికి పంపించింది. మేనమామ ప్రభుత్వ బళ్లో ధర్మయ్యను ఐదో క్లాసులో చేర్చాడు. ధర్మయ్యకు కూడా చదువంటే యిష్టం. ముఖ్యంగా దేశం. కోసం, న్యాయం కోసం, నిజాయితీ కోసం, సత్యం కోసం జీవించిన వాళ్ల గురించి చదువుతున్నపుడు తను. కూడా అలాగే వుండాలని అనుకుంటాడు. 
ఆలోచనలను ఆపేసి మళ్లీ బస్సు వస్తుందేమోనని తలెత్తి చూసాడు ధర్మయ్య. కనుచూపుమేరా బస్సు కనిపించలేదు. అమ్మ దగ్గరకు వెళ్తానని చెప్పినప్పుడు మామయ్య డబ్బులు లేవన్నాడు. మామయ్య కూడా మిల్లులో పని చేస్తాడు.  ధర్మయ్యంటే యిష్టం కానీ అత్తయ్య గయ్యాళిది. ధర్మయ్యతో యింటి చాకిరీ చేయిస్తుంది. తిన్నావా తినలేదా కూడా అడగదు. ధర్మయ్య కూడా చిన్నవాడైనా. అన్నీ అర్ధం చేసుకున్నాడు. యెంత కష్టమైనా పడుతున్నాడు కానీ చదువు, బడి మాత్రం వదల్లేదు. అతనికి ఒక్కటే కోరిక. అమ్మని సుఖపెట్టాలి. చిన్నప్పుడే తండ్రి చనిపోతే అమ్మ కూలీ పనులూ, పొలం పన్లు చేస్తూ తనల్ని పెంచింది. ఆ అమ్మకు యిప్పుడు ఒంట్లో బాగా లేదు. ధర్మయ్యకు అమ్మను చూడాలని బలంగా వుంది. 
మామయ్యను బ్రతిమిలాడాడు. మామయ్య కసురుకున్నాడు. అయినా కాళ్లావేళ్లా పడ్డాడు. ఏడ్చాడు. చివరికి మేనమామ పెళ్లానికి తెలియకుండా ఆ సాయంకాలం ధర్మయ్యకు వూరికి వెళ్లేందుకే యిచ్చాడు, తిరుగు డబ్బులు అమ్మదగ్గర తెచ్చుకోమన్నాడు. అక్కడికే సంతోషించి ధర్మయ్య ముక్కూ కళ్లు చొక్కాతో తుడుచుకుని, నిక్కరు పైకి లాక్కుంటూ, బస్సు స్టేషన్ కి పరుగెత్తుకుంటూ వచ్చాడు కంగారు కంగారుగా. తీరా చూస్తే బస్సు రాలేదు. 
హమ్మయ్య. మొత్తానికి ధర్మయ్య వెళ్లే బస్సు వచ్చింది. అందరూ తోసుకుంటూ, తోసుకుంటూ యెక్కుతున్నారు. ధర్మయ్యకు తను చదువుకుంటున్న పాఠాల్లో చదివినట్టు యెవ్వరూ వరుసలో నించుని యెక్కడం లేదు. తోపుడులో పాపం ఒక ముసలాయన జారిపడ్డాడు కూడా. ధర్మయ్య ఆయన్ను చెయ్యి పట్టి యెక్కించాడు. ధర్మయ్య చివరగా బస్సు ఎక్కాడు. సీట్లు ఖాళీ లేవు. కడ్డీ పట్టుకుని డబ్బులు యింకో చెయ్యిలో పెట్టుకుని నించున్నాడు. 
బస్సు బయల్దేరింది. కండక్టర్ అందరికీ డబ్బులు తీసుకుని టికెట్ పంచ్ చేసి వరుసగా వస్తున్నాడు. పది నిమిషాల తర్వాత బస్సు చెట్టు కింద ఆగింది. అక్కడ అందరికీ టిక్కెట్లు యిచ్చేదాకా బస్సు ఆగుతుంది. కండక్టర్ అందరికీ టికెట్లు యిస్తూ ధర్మయ్య దగ్గరకు వచ్చాడు. ధర్మయ్య తన పల్లె పేరు చెప్పి డబ్బులు యిచ్చాడు. కానీ డబ్బులు సరిపోవని యింకా యివ్వమన్నాడు కండక్టర్. ధర్మయ్య తన దగ్గర లేవన్నాడు. అయితే దిగిపొమ్మని చెప్తూ కండక్టర్ ముందుకెళ్లాడు. ధర్మయ్య యెంత రాత్రయినా అమ్మను చూడాలని పట్టుదలగా వున్నాడు. అందుకే బస్సు దిగలేదు. కానీ సరిపడా డబ్బులు లేవు. అతనికి ఏం చెయ్యాలో తోచడం లేదు. బిక్కమొహంతో అయోమయంగా నిలబడ్డాడు 
“ఇంకా యిక్కడే నిలబడ్డావా. దిగు దిగు “అంటూ కండక్టర్ అందరికీ టికెట్లు యిచ్చి తన సీట్లో కూర్చుంటూ యెదురుగా నిలబడ్డ ధర్మయ్యను గట్టిగా అరిచాడు. ఆ అరుపుకు ప్రయాణికులందరూ ధర్మయ్యను చూసారు. అమాయకంగా చూస్తున్న అతనిని చూసి, ఒక ప్రయాణికుడు, 
“అతనికి ఆ డబ్బులతో అర టికెట్ యివ్వండీ “అని కండక్టర్ తో అన్నాడు. 
“అబ్బాయ్. నీకు అర టికెట్ యిస్తాను ముందు స్టేజీలో చెకింగ్ వుంది. వాళ్లు నీ వయసుడిగితే పన్నెండేళ్ళని చెప్పు సరేనా “అన్నాడు ధర్మయ్య తో కండక్టర్. 
“నాకు పధ్నాలుగేళ్లు. నేను అబద్ధం చెప్పను “అన్నాడు ధర్మయ్య. 
కండక్టర్ కోపంగా “బస్సు దిగనంటావు, అబద్ధం చెప్పనంటావు.తమాషాగా వుందా.” అరిచాడు. డ్రైవర్ కూడా అరిచాడు. ప్రయాణికులు కూడా “అబ్బో మహా సత్యహరిశ్చంద్రుడు మళ్లీ పుట్టాడు “అంటూ వెక్కిరిస్తూ కొందరు విసుక్కుంటూ ధర్మయ్యను చూసారు. ఆలా అందరూ చీదరించుకుంటుంటే ధర్మయ్యకు బాధా, యేడుపు! బళ్లో పాఠాల్లో పంతులుగారు నిజమే చెప్పాలంటారు. తను నిజం చెప్తానంటే యెందుకు వీళ్లు నన్ను హేళన చేస్తున్నారు అనుకుని బాధపడ్డాడు. 
ఇదంతా చూస్తున్న ఒక ప్రయాణికుడు తను కొరవ పడ్డ డబ్బులు యిస్తానన్నాడు. ధర్మయ్యకు ఆలా తీసుకోవడం యిష్టం లేదు. ఆలోచించాడు. 
“మీరందరూ ఒప్పుకుంటే బస్సులో దుమ్ము దులిపి, అద్దాలు తుడుస్తాను. నా టికెట్ కి సరిపడా డబ్బులివ్వండి“ అంటూ తుడవడానికి చొక్కా విప్పాడు. అంతలో ఒక చిన్నపాప వాంతి చేసుకుంటుంటే ధర్మయ్య గబుక్కున పాప నోటిదగ్గర తన దోసిట పెట్టాడు. అది చూసి అందరూ అవాక్కయ్యారు. పాప తల్లి ధర్మయ్యను కృతజ్ఞతగా చూసింది. ప్రయాణికులకు అప్పటికి కానీ ధర్మయ్య మాటలూ ప్రవర్తన అర్ధం కాలేదు. సిగ్గుపడ్డారు. అతని ఆత్మాభిమానానికి సంతోషించారు. కండక్టర్ దుమ్ముదులిపిన తర్వాత పల్లెకు సరిపడా టికెట్ యిచ్చాడు. బస్సు బస్సు బయల్దేరింది. కన్నీళ్లతో అందరికీ నమస్కరించాడు ధర్మయ్య. 
“బాబుగార్లూ. బళ్ళల్లో మాకు కష్టపడి బ్రతకమనీ, నిజాయితీగా వుండమని, అబద్ధాలు చెప్పకూడదని బోధిస్తారు. మరి నేను నిజమే చెప్తే యెందుకు మీరు వెక్కిరించారు. మమ్మల్ని నిజాయితీగా పెంచవలసిన మీరే మమ్మల్ని తప్పుదోవలోకి తోస్తున్నారు” అంటూ ముగించాడు. ప్రయాణికులు సిగ్గుతో తలదించుకున్నారు. బస్సు చీకటిలోనించి వెలుతురులోకి సాగిపోతున్నది. 
