రచన: రాజ్యలక్ష్మి బి
రంగయ్య రిక్షా ప్రక్కన నించుని అలసటగా ఒళ్లు విరుచుకున్నాడు. అరచేతులు మొద్దుబారాయి. అలవాటు లేని రిక్షా బ్రతుకుతెరువు, తనలో తనే నవ్వుకున్నాడు. పట్టణం అంటేనే బ్రతుకుపోరాటం ఒకరు దయ తలిస్తేనే యింకొకరి మనుగడ. రంగయ్య యిప్పుడు విరక్తిగా జీవం లేని నవ్వు నవ్వుకున్నాడు. కారణం యేమిటంటే….
రంగయ్య తన చిన్నపల్లెలో పచ్చని పొలాలు, వ్యవసాయం అక్కడ జీవనాధారం. కడుపునిండా తిండి, కంటినిండా నిద్ర. చల్లని ప్రశాంత జీవనం. భార్యా, యిద్దరు బిడ్డలూ, తల్లి. రంగయ్య తన ఐదెకరాల పొలంలో ఒక ప్రక్క కాయగూరలు, మరొక ప్రక్క వరి చేను! హాయిగా యెవరి మీద ఆధారపడకుండా వున్నంతలో కలతలు లేని కాపురం. అయితే ఆ పల్లెటూళ్లో చెరువులెన్ని వున్నా వ్యవసాయం వానచినుకు మీదే ఆధారపడింది.  పల్లె కళ పంటచేలే కదా!
అదేం ప్రారబ్దమో కానీ వరుసగా నాలుగేళ్లనించి వానచినుకే కరువయ్యింది. నల్లమబ్బు కోసం యెదురు చూడ్డం నిరాశ చెందడం అలవాటైపోయింది. తొలకరి వర్షం కోసం యెదురుచూస్తూ విత్తనాలు నాటడం, చినుకు లేక పొలాలు బీళ్లయ్యాయి. రైతన్న కళ్లు కన్నీటి ధారలయ్యాయి. కష్టాలు మొదలయ్యాయి. రంగయ్య జీవన పోరాటం మొదలయ్యింది. రైతే రాజుగా బ్రతికిన తన పల్లెలోనే తిండిగింజలే.  కరువయ్యాయి. చిన్నబిడ్డలూ, పెద్దవయసు కన్నతల్లీ. రంగయ్యకు ఆరాటం, తపనా మొదలయ్యాయి. కొన్నాళ్లు కొండల మీద ఆకులు తెంపుకొచ్చి గంజి కాచుకున్నారు. పశువులను మేపుకున్నారు. కానీ ఎండలకు ఆకూ అలము కూడా మాడిపోయాయి. డొక్కలెండిన పశువులను చూస్తే రంగయ్యకు దిగులుగా వుంది. ఆకులూ కరువయ్యాయి, గంజీ కరువయ్యింది. రంగయ్యకు దిక్కు తోచడం లేదు. భార్యా బిడ్డలూ డొక్కలెండిపోయి మంచినీళ్లు త్రాగి గడిపేస్తున్నారు. కానీ రంగయ్యకు తన కన్నతల్లిని చూస్తే దుఃఖం ఆగడం లేదు. తనవాళ్లను బ్రతికించుకోవాలి, కాపాడుకోవాలి యిదే తపన మొదలయ్యింది అతనిలో. .
ఒకరోజు తన పల్లెటూళ్లో పట్టణం నించి వచ్చిన మోతుబరి రైతు బంధువు కనిపించాడు.  ఆయన పట్నం లో యేదో ఒక బ్రతుకుతెరువు దొరుకుతుందని హామీ యిచ్చాడు.  ఆ రోజే పట్నానికి బయల్దేరుదామనుకున్నాడు.  కానీ రంగయ్య తల్లి ససేమిరా ఒప్పుకోలేదు.
“పట్నంలో వాళ్లకు డబ్బు తప్ప మరో ధ్యాసుండదు, గొడ్డు చాకిరీ చేయుంచుకుంటారు, జాలీ, దయా వుండవు.  రోగం వస్తే పలికే దిక్కుండదు కలో, గంజో యిక్కడే తాగుదాం, యిక్కడే చద్దాం ” రంగయ్య తల్లి నిక్కచ్చిగా అన్నది.
రంగయ్య ఏం మాట్లాడలేదు. కొన్నాళ్ళాగి పట్నం వెల్దామనుకున్నాడు. సుమారు నెలరోజులు వాన చినుకు ఆశతో యెదురు చూసాడు.  కానీ ఫలితం లేకపోయింది.  భార్యను ఒప్పించి తల్లికి చెప్పకుండా ఒకరాత్రి పట్నానికి బయల్దేరాడు.  ఆ పల్లెలో రైలు మూడునిమిషాలు ఆగుతుంది.  మొత్తానికి తెల్లవారేసరికి పట్నం చేరాడు. అతను యెన్నడూ పల్లె దాటలేదు.  రైలు దిగగానే ఒక్క సారిగా కళ్లు చెదిరాయి.  జనాలే జనాలు, అందరూ యేదో తరుముతున్నట్టు గబగబా నడుస్తున్నారు.  అందర్నీ తప్పుకుంటూ చేతిలో గుడ్డసంచీతో కొద్దిదూరం వున్న ఇడ్లి బండి దగ్గరకెళ్లాడు.  కానీ వున్న కాసిని డబ్బులు ఖర్చు అయిపోతే !అందుకని పంపు నీళ్లు త్రాగి కడుపు నింపుకున్నాడు.  కార్లూ, భవంతులూ, జనాలను చూస్తూ నడక సాగించాడు.  ఎటు పోవాలో, , యెవరిని అడగాలో తెలియడం లేదు.  ఆలా రెండు గంటలు యెండలో తిరిగి తిరిగి అలసిపోయి ఒక కిరాణా కొట్టుదగ్గర ఆగాడు. అక్క్కడ యెవరినయినా తనకు పనిప్పించమని అడుగుదామంటే మొదట జంకాడు. అక్కడే ఒక చెట్టు క్రింద కూర్చున్నాడు.  యింతలో బియ్యం బస్తాలు ఒక రిక్షాలో వేసుకుని లాక్కొస్తున్న తనలాంటి కష్ట జీవిని చూసాడు.  మూడు పెద్దబియ్యం బస్తాలు కొట్లో ఒక మూల వీపుమీద మోసుకొచ్చి పడేసి, కూలీ తీసుకుని బయటకొచ్చిచేతిగుడ్డతో చెమట తుడుచుకుంటున్నాడు.  అతను రంగయ్యను చూసాడు.  దిగాలుగా, బిక్కమొహం నిలబడ్డ రంగయ్యలో తనలాంటి కష్టజీవే కనపడ్డాడు.  అధిగ్రహించి ఒకరిని చూసి ఒకరు నవ్వుకున్నారు.
రంగయ్య తన పరిస్థితి చెప్పాడు.
“నా పేరు కోటయ్య!  నే వచ్చి శానా రోజులయ్యింది, అలవాటు లేని పని, కొంచెం కష్టమే, నువ్వు సేత్తానంటే మిల్లు కాడికి తీసుకెళ్తా.”అన్నాడు కోటయ్య.
రంగయ్య ఒప్పుకున్నాడు. కోటయ్య తన రిక్షాను లాక్కుంటూ, రంగయ్యను కూడా వెంటబెట్టుకుని మిల్లు యజమాని దగ్గరకు తీసుకెళ్లాడు.  సుమారు రెండు గంటలు నడిస్తే కానీ మిల్లు రాలేదు.  దోవలో కోటయ్య రంగయ్యకు రెండు అరటిపళ్ళిచ్చి తినమన్నాడు.  రంగయ్య మొహమాట పడుతూనే ఆకలికి తట్టుకోలేక తినేసాడు.  యజమాని ఒప్పుకుని రంగయ్యకు రిక్షా యిప్పించాడు.  పట్నం వచ్చిన మొదటి రోజే పని దొరికినందుకు సంతోషపడ్డాడు.  యజమాని ఆ రోజు పని లేదని మర్నాడు రమ్మన్నాడు.  అందరూ రిక్షాలు అక్కడే వదిలి వెళ్లాలి.  ఒక గండం గట్టెక్కాడు. కోటయ్య తన గుడిసె ప్రక్కన తెలిసిన యింట్లో చిన్న అరుగుమీద పడుకోమన్నాడు.  కష్టపడే వాడికే మరొకడి కష్టం తెలుస్తుంది అనుకున్నాడు రంగయ్య.
పట్నం అంటే అర్ధం అయ్యింది.  డబ్బున్నవాడికి యే కొరతా లేదు, యెక్కడ చూసినా రకరకాల తిండి బళ్లు కానీ డబ్బు లేనివాడికి తిండి కరువే ! ఒక కుంటివాడు హోటల్ ప్రక్కన బొచ్చె పట్టుకు నించున్నా యెవ్వరూ పట్టించుకోవడం లేదు.  ఒక బాలింతరాలు చంటిబిడ్డతో ‘ బాబూ. బాబూ ‘ అంటూ ఆడుకుంటుంటే అందరూ చీదరించుకుంటూ వెళ్లిపోతున్నారు.  రంగయ్యకు బాధేసింది.  వాళ్లు తలా ఒక ముద్దేసినా ఆ బిచ్చగత్తె కడుపు నిండుతుంది కదా అనుకున్నాడు.  అదే తన పల్లెలో పిలిచి మరీ తమకున్నదాంట్లోనే కాస్త పెడతారు.
బియ్యం మిల్లు దగ్గర రిక్షా పెట్టుకుని నించున్నాడు రంగయ్య.  ఒక ఆసామి మూడు బియ్యం బస్తాలు వేయించాడు రంగయ్య రిక్షాలో.  అయన “యెంత యివ్వాలి “అడిగాడు.  అనుభవం, అడగడం తెలియని రంగయ్య “మీ యిష్టం బాబూ “అన్నాడు.  ఆసామి నవ్వాడు.  అయన తన బైక్ మెల్లిగా వెళ్తూ కొట్టుకు దోవ చూపించాడు. గతుకుల, ఎత్తుపల్లాల కంకరరోడ్డు, చెమటలు కారుస్తూ మొత్తానికి ఒక గంటకు చేరాడు.  మూడు బస్తాలు మోసుకెళ్లి మూలాన పెట్టాడు.  ఆసామి త్రాగడానికి మంచి నీళ్లయినా యివ్వకుండా చేతిలో పది రూపాయలు పెట్టి పంపించాడు. ఊసురోమంటూ కాళ్ళీదుకుంటూ మిల్లు దగ్గరకొచ్చాడు రంగయ్య.  ఆ రోజు దీపాలు పెట్టేదాకా మూడు ట్రిప్పులు కొన్ని దూరం, కొన్ని దగ్గరా వేసాడు.  చేతిలో యాభై రూపాయలు పడ్డాయి.  అరుగుమీద కూర్చుని తన కష్టానికి, శ్రమకూ, ఆ డబ్బులు యెక్కువో, తక్కువో అర్ధం కాలేదు.  కానీ యింటికి కొంత పంపి తన వాళ్ల కడుపు నింపవచ్చన్న ధైర్యం కలిగింది.
రంగయ్యకు శ్రమ అనిపించినా, అలసటనిపించినా తన తిండి ఖర్చు తగ్గించుకుంటూ యింటికెక్కువ పంపుతుండేవాడు.  ఒక్కోరోజు యెండలో లాగలేకపోయేవాడు.  డబ్బు సంపాదిస్తున్నాడు కానీ హాయి లేదు.  ఏదో పోగొట్టుకున్నట్టుగా అనిపిస్తున్నది.  తన పల్లెలో రాజు లాగా వున్నాడు.  ఇక్కడ అడుగడుగునా దండాలు పెట్టాలి, కోపం, విసుగూ అసలుండకూడదు.  ఇక్కడ స్వార్థమెక్కువ.  మొదట్లో బియ్యం బస్తాలు రిక్షాలో వేసుకుని లాగడం సిగ్గనిపించేది.  తలొంచుకుని ఎంతిస్తే అంత పుచ్చుకునేవాడు.  ఒక దుకాణం యజమాని మాత్రం యెప్పుడూ తన రిక్షా కోసమే యెదురు చూసేవాడు.  రంగయ్య కోసం వెతుక్కునేవాడు మొదట్లో రంగయ్య ఆయన తనకోసం ఎదురుచూడ్డం సంతోషంగా వుండేది.  తర్వాత తెలిసింది ఆయన కొట్టుకు కనీసం యాభై రూపాయలు కూలి అవుతుందనీ, తనకు యిరవై రూపాయలే యిస్తున్నాడని.
రంగయ్యకు తెలిసిన తర్వాత నవ్వొచ్చింది.  ఇంత డబ్బున్నవాడు కేవలం ముఫై రూపాయలు తగ్గించుకోవడం కోసం తనతో నవ్వుతూ మాట్లాడడం,  పొగడడం అందుకేనని అర్ధమైన తర్వాత అసహ్యమేసింది.  ఒకరోజు కొద్దిగా చినుకులు పడ్తున్నాయి, రిక్షా పెట్టుకుని కూర్చున్నాడు రంగయ్య.  అదే కొట్టాయన రోజు కన్నా యింకో బస్తా యెక్కువేయించాడు.  వాన చినుకుల్లో బస్తాలను లాక్కుంటూ తడుస్తూ వెళ్తున్నాడు.  అడుగులు తడబడ్తున్నాయి, తను యిక్కడ కట్టుబానిసయ్యాడు.  ఇక్కడ డబ్బుల్లేకపోతే చులకన.  చాకిరీ బాగా చేయించుకుంటారు, డబ్బులిచ్చేటప్పుడు మాత్రం కొసరి కొసరి యిస్తారు.  తన పల్లెలో యీ బాధలు లేవు.  అక్కడ యెన్ని కష్టాలున్నా, యే పరిస్థితులలో వున్నా, ఒకళ్లనొకళ్ళు ఆదుకుంటారు.
చినుకులు పెద్దవయ్యాయి.  తడుస్తున్నాడు, అయినా లాగుతున్నాడు, బురదలో కాలుజారింది, కళ్లు తిరిగి పడిపోయాడు.  రిక్షా ప్రక్కకు ఒరిగింది.  కొట్టు యజమాని “అయ్యో, , , , , ,  అయ్యో బస్తాలు “అరుస్తూ బస్తాలన్నీ అక్కడ కనిపించిన యింటికప్పు కిందికి లాగాడు.  రంగయ్యను విసుక్కున్నాడు.
“వీడి మూలంగా బస్తాలన్నీ తడిసాయి.  దరిద్రగొట్టు మొహం “విసుక్కున్నాడు.  అక్కడ చుట్టుప్రక్కల సాటి కష్టజీవులు రంగయ్యను లేపి ఒకచోట కూర్చోబెట్టి తుడిచి మంచి నీళ్లిచ్చారు.  యజమాని కనీసం దెబ్బలేమైనా తగిలాయా అని కూడా అడగలేదు.  రంగయ్యకు తల్లి మాటలు గుర్తుకొచ్చాయి.  జాలీ, దయా లేని పట్నం జనాలు !
రంగయ్యకు యిప్పుడు పట్నమంటే వుత్సాహం లేదు, తన పల్లె, తన వాళ్లు పదే పదే గుర్తుకొస్తున్నారు.  తన పల్లెలో వర్షాలు పడుతున్నాయని, చెరువులు నిండుతున్నాయనీ, నీళ్లకు కొదవ లేదనీ తెలిసింది.  రంగయ్య కళ్లల్లో ఆనందం చిన్నపిల్లాడిలా గంతులేసాడు.  పల్లెకు బయల్దేరాడు.  పట్నం లో డబ్బొస్తుంది కానీ హాయి లేదు.  పల్లెలో గంజి త్రాగినా హాయిగా వుంటుంది.  తల్లి మాటలు “ఉన్నవూరు కన్నతల్లి రా ” రంగయ్యకు యిప్పుడు తన పల్లె పచ్చటి పొలాలూ కళ్లల్లో మెదిలాయి.  
రచన: వోలేటి స్వరాజ్యలక్ష్మి

తృతీయ స్కంధము పదవ కథ
సత్యవ్రతుని వృత్తాంతము
బీజమంత్రము యొక్క ఫలము ఋషులడుగగా సూతుడిట్లు వివరించెను.
జనమేజయ మహారాజు ‘‘ఐం’’ అను బీజమంత్రమును ఉచ్ఛరించుటవలన కలిగిన సుఫలమును గూర్చి వివరించమని వ్యాస మహర్షిని అడుగగా అతడిట్లు ఆ బీజమంత్రమును గూర్చి తెలుపసాగెను.
ఇది పురాణములకు సంబంధించిన పవిత్రకథ.
జమదగ్ని అను ఋషి బ్రహ్మ, విష్ణు, మహేశ్వర, యింద్ర, కుబేర, వరుణ, సూర్య, చంద్ర, త్వష్ట సకల గ్రహములు, వీటిలో దేనిని మనము అధికముగా పూజించాలి అని అడుగగా ముని శ్రేష్టుడైన లోమశుడు యిట్లు చెప్పెను.
అద్యాశక్తియు, పరాప్రకృతి, సర్వత్ర విరాజమానమైనది. సంసార రూప వృక్షమునకు మూల కారణమైనది, నామము నుచ్ఛరించగానే కోరికలను నెరవేర్చే చింతామణిjైున పరాశక్తి, మహాశక్తిని పూజించవలెను. శీఘ్రము నామమును తలవగానే ఆమె కోరికలు తీర్చును. అందుకు ఉదాహరణగా ఒక బ్రాహ్మణుని చరిత్ర ఉన్నది. అదియే పరమ మూర్ఖుడైన ‘‘ఊతధ్యుడు’’. గొప్ప పండితుడై సత్య వ్రతుడిగా మారుట.
కోసల దేశమున దేవదత్తుడను పేరుగల బ్రాహ్మణుడుండెను. సంతానము లేదు. అతడనేక తీర్థయాత్రలు, పూజలు, యజ్ఞములు చేసెను. తుదకు పుత్రేష్టి యజ్ఞమును సంకల్పించెను.
తమసానదీ తీరమున యజ్ఞమండపం నిర్మించి గొప్ప నిపుణులైన వేదపండితులను ఆహ్వానించెను.
యజ్ఞ బ్రహ్మగా మునివరుడైన సుహాత్రుడు, ఆధ్వర్యునిగా యాజ్ఞవల్క్యుడు, హోరిగా బృహస్పతి, ప్రస్తోతగా పైలమహర్షి, ఉద్గాతగా గూభిలుడనివానిని నియమించెను.
ఉద్గాతjైున గూఢలుిడు సప్తస్వరములతో రథంతర మంత్రమును చదువసాగెను. చక్కని స్వరముతో మంత్రము గానము జరుగుచుండెను. అవధి లేకుండా మంత్రోచ్ఛారణ చేయుచుండుటచే అతనికి స్వరభంగమయ్యెను.
దేవదత్తుడు అతనిని మూర్ఖుడని సంబోధించి నిందించెను. వెంటనే గోభిలుడు ఆగ్రహించి దేవదత్తునికి పరమ మూర్ఖుడు, శబ్దశూన్యుడు నీకు పుత్రుడుగా జన్మిస్తాడని శపించెను. అతడు శఠుడు. ఉచ్ఛ్వాస నిశ్వాసములయందు నా తప్పులేదుకదా, నీవు గమనింపక నన్ను నిందించితివి అని కోపగించెను. వెంటనే దేవదత్తుడు అతని కాళ్ళపై బడగా పుత్రులు లేని నేను మంచి కుమారునికొరకై ఈ యజ్ఞము చేయుచుంటిని గదా. నా అపరాధమును మన్నింపుమని ప్రార్థించెను. మూర్ఖుడైన పుత్రునికంటె సంతాన హీసుడగుట మేలుకదా అని చింతించెను. మూర్ఖుడైన బ్రాహ్మణుడు సకల కర్మలందు పశువుగా చంద్రునివలె చూడబడును. అతడెచటనూ గౌరవించబడడు. నిందనీయుడగును. వేదశూన్య మూర్ఖ బ్రాహ్మణుడు పన్ను చెల్లించాలి. రాజు కూడా అతనిని గౌరవించడు. శ్రాద్ధభోక్తగా కూడా పనికిరాడు. ఏ శుభకార్యమున పాల్గొనరాదు. వ్యవసాయము చేయాలి. అతడు భుజించుటకు ఎక్కువ అన్నము యివ్వబడదు. రాజ్యము నింద్యమగును. పండితులు వాని ప్రక్కన నిలువరారు. కావున మహర్షీ నన్ను క్షమించి ఉద్ధరింపుము అని వేడెను.
మహాత్ముల కోపము క్షణికము. పాపిష్టుల కోపము కల్పము వరకూ కూడా దూరము కాదు. గోభిలుడు శాంతుడై దేవదత్తా నీ కుమారుడు మూర్ఖుడై ఆ పిమ్మట విద్వాంసుడగునని యిది సత్యము నమ్మమని చెప్పెను. యజ్ఞము పూర్ణాహుతి కావింపబడెను.
ఒక శుభదినమున రోహిణి నక్షత్రసమయమున పగలు శుభలగ్నమున బాలుడు జన్మించెను. ఉతఢ్యుడు అను నామమొసగెను. ఎనిమిదేండ్లకు ఉపనయనము చేయబడెను. గురువు ద్వారా వేదాధ్యయనము ప్రారంభమయ్యెను. ఉతఢ్యుడు ఒక్క శబ్దము కూడా పలకకుండెను. మూర్ఖుడై కదలక కూర్చుండెను. 12 ఏండ్లవరకు సంధ్యావందనము చేయుట కూడా రాలేదు.
తల్లిదండ్రులు, బంధుజనులు, గ్రామప్రజలు అతనిని దుర్భాషలాడుచుండిరి. విసుగు చెందిన ఉతఢ్యుడు ఎవరికి చెప్పక వనములకు వెళ్ళిపోయెను.
గంగాతీరమందు చక్కని కుటీరము వేసుకుని కందమూలములు తింటూ జీవించుచుండెను. నేనెప్పుడు అబద్ధాలు చెప్పను అని అతడు సంకల్పించెను. బ్రహ్మచర్యము పాటిస్తూ గడపసాగెను.
జపము గాని, వేదాధ్యయనము గాని అతడికి రాదు. దేవతలను పూజించుట ఎరుగడు. ప్రాణాయామము, ఆసనము, భూతసిద్ధి, ప్రత్యాహారము తెలియవు. గాయత్రి చదువుట రాదు. సంధ్యవార్చుట ఎరుగడు. తన పని ఏమో తాను చేయుచుండెను. ఆహార నియమములు తెలియవతనికి. ఎల్లప్పుడు సత్యమును మాత్రము పలికెడివాడు. అందువలన చుట్టుప్రక్కలవారు అతనిని సత్యవ్రతుడు అనే వారు. దేనికీ భయపడేవాడు కాదు. ఈ జీవనమిటు గడపాలి అనే ప్రశ్నే లేదు. దైవమే నన్నిట్లు మూర్ఖునిగా పుట్టించినాడు. నా జీవనము ఇలా వ్యర్థమైనది. పూర్వకర్మ ఫలము వలన నేను మూర్ఖుడైతిని. తపము చేయలేదు. తీర్థములు దర్శించలేదు. బ్రాహ్మణులకు దానమివ్వను. ఎట్టి సాధన చేయుదునని చింతించుచుండెను. ఒక నిర్జన వనమునందు విరక్తుడై తన కుటీరమందు ఒంటరిగా ఆసీనుడై ఉన్నాడు. 14 సంవత్సరములు గడిచాయి. ఏమీ లభించలేదు.
అతడు ఎప్పుడూ సత్యమునే పలుకునని కీర్తి మాత్రము వ్యాపించెను.
ఒకనాడు వేటాడుచు ధనుర్బాణములు చేత ధరించి మిక్కిలి భయాకారముతో అచటికి వచ్చెను. అతడొక పందిని వేటాడెను. ఆ పంది ఉతఢ్యుడు దగ్గరకు చేరి వణుకుచుండెను. దాని శరీరము రక్తమయము. ఆ దీనమైన స్థితిలో ఉన్న పందిని చూచి ముని వణకసాగెను. అతడి నోటినుండి ‘ఐ’ అను ఉచ్ఛారణ వెలువడెను. ఎప్పుడూ అతడు పలకనూ లేదు. వినలేదు. అదృష్టవశమున నాడు అతని నోట పలుకసాగెను. ఆశ్రమములో ఓ పొదలో ఆ పంది దాక్కొనెను. వేటగాడు వచ్చి పంది కోసము ప్రశ్నించెను. నా ఆకలి తీరుటకు ఆ సూకరము (పంది) కావలెనని అడిగెను. ఈ వృత్తియే నాకు ధర్మము. జీవనభృతికి మీరు సత్యవ్రతులు కావున చెప్పమని ఆ వేటగాడు మరల మరల ప్రశ్నించుచుండెను.
నేను చూడలేదనినచో నా సత్యవ్రతము భంగమగును. హింసతో నిండిన సత్యము సత్యము కాదు. దయతో కూడిన అసత్యము దానివలన సత్యము అగును. మానవుని హితసాధనకు ఉపయోగపడేదే సత్యము. ఏమి చేయవలెను అని ధర్మసంకటములో ఉతఢ్యుడు ఆలోచించుచుండెను. దయకు పాత్రురాలై బాణముతో కొట్టబడిన పందిని చూచి అప్రయత్నముగా అతని నోటి నుండి ‘ఐ’ అనునది వెలువడెను. అది భగవతి వాగ్బీజము.
అందుచే దానిని వినిన పరమేశ్వరి ప్రసన్నురాలై అతనికి అపారమైన విద్యల నొసగినది. వాల్మీకివలె గొప్ప విద్వాంసుడయ్యెను.
‘‘చూచిన కళ్ళు మాట్లాడలేవు. మాట్లాడే వాణి చూడలేదు. నీ పనిని చూసుకోక నన్నెందుకు మరల మరల అడుగుచున్నావు.’’
ఈ మాటలు అర్థం కాని వ్యాథుడు నిరాశతో వెళ్ళిపోయెను.
రెండవ వాల్మీకి వలె ఉతఢ్యుడు గొప్ప పండితుడయ్యెను. సత్యవ్రతుడను యశము పొందెను. సారస్వత బీజమాత్రమగు ‘‘ఐ’’ని పదే పదే ఉచ్ఛరించుచుండెను. విధి పూర్వకముగా దానిని జపించెను. అతని పాండితీ ప్రతిమ ఎల్లెడల వ్యాపించెను. బ్రాహ్మణులు అతని కీర్తిని వేనోళ్ళ పొగడుచుండిరి. ఆ నోట ఈ నోట విన్న దేవదత్తుడు ఆశ్రమానికి వెళ్ళి ఉతఢ్యుని కలిసెను. సాదరముగా ఇంటికి తెచ్చెను.
వేదములలో చెప్పిన విధివిధానము ననుసరించి భగవతి యజ్ఞాలు చేయాలి. భక్తి పూర్వకముగా ధ్వనించినా, నామము నుచ్ఛరించినా అనేక కోరికలు సిద్ధించును. అందుకే ఆమెను ‘‘కామద’’ అంటారు.
కావున అందరూ ఆ భగవతి నామమును, ధ్యానమును, బీజమంత్రములను ఉచ్ఛరించిన సకలసిద్ధి కల్గును.
*****
తృతీయ స్కంధము 11 వ కథ
నవరాత్రి వ్రతము
ప్రాచీన కాలమున సుశీలుడు అనే ఒక పేదకోమటి వుండెను. సంతానమెక్కువగా ఉండుటచే అతడు మిగుల దుఃఖితుడయ్యెను. ఏదో విధముగా కాలము వెళ్ళబుచ్చసాగెను. అతడు సదా ధర్మతత్పరుడై ఉండెను. సదాచారసంపన్నుడై సదా సత్యములు పలికెడివాడు. కోపములేదు. ఎప్పుడూ ధైర్యముగా ఉండెడివాడు. ఈర్ష్య రాగములు లేవు. నిత్య ఆరాధన చేయుచు అతిధులకి భోజనము నిచ్చి తాను తినేవాడు. అతని నియమమిట్లుండెను.
ఒకసారి సుశీలుడు ఒక మునిని సమీపించి తనకు ధనమోజు లేదని నా కుటుంబమును మాత్రమే పోషించగల శక్తిని ఉపదేశించమని కోరెను. తన కుటుంబమంతయు ఆకలితో తనని విడిచిపెట్టి ఎచటికో వెళ్ళిపోయారని చింతించెను. ఆ బ్రాహ్మణుడు అతనిని భగవతిని పూజ చేయుమని, నవరాత్ర వ్రతమును చేయమని కోరెను.
కాని అందు భగవతి మంత్రజపము హోమాది కార్యక్రమములుండును. బ్రాహ్మణులకు భోజనాలు పెట్టాలి. నీ శక్తికనుగుణముగానే చేయుమని దీవించెను.
ఈ నవరాత్రి వ్రతము సర్వదా పాటించు వారికి జ్ఞానము మోక్షము కలుగును. పరమ పవిత్రము, సుఖప్రదము అని చెప్పెను.
పూర్వము సీతాపహరణ జరిగిన పిమ్మట భగవతి జగదంబికను ఆరాధించెను. నవరాత్రి వ్రతము చేసి సీతాదేవిని పొందెను. లంకకు విభీషణుని రాజుగ జేసి అయోధ్య చేరి పట్టాభిషుక్తుడయ్యెను. రావణాదులు వధింపబడిరి.
బ్రాహ్మణుడు వైశ్యునకు మాయాబీజమగు భువనేశ్వరీ మంత్రమును ఉపదేశించెను. వైశ్యుడు నవరాత్రవ్రతమాచరించి తన శక్తికొది భవానీదేవిని ఆరాధించెను. తొమ్మిదవ సంవత్సరమున నవరాత్రియందు అష్టమి తిథియందు అర్థరాత్రి ఆ దేవి ప్రకటితురాలయ్యెను. దర్శనము లభించెను. ఆరాధనచే కృతకృత్యుడయ్యెను.
కావున నవరాత్రి వ్రతము అత్యద్భుతమైన ఫలితముల నిచ్చునని తెలియవలెను. పరమపావనము, సుఖప్రదము ఈ వ్రతము పేదరికము, రోగములు, దుఃఖము, పూర్వజన్మలో ఆచరించక పోవుటవలననే కల్గును. వైధవ్యము, అంగవైకల్యము యివి అన్నీ దుఃఖభాజనములే కదా!
*****
చతుర్థ స్కంధము 12వ కథ
మరుత్తుల జన్మ వృత్తాంతము
కర్మవశమున కశ్యపఋషి వసుదేవునిగను, ఆతని పత్నులు అదితి, సురస అను యిరువురు దేవకి, రోహిణిగాను జన్మించుట యిందుల వృత్తాంతము.
వివిధ కల్పములందు విష్ణువుయొక్క లీలా జగత్తుకు అనేక కారణములుండును.
ఒకప్పుడు కశ్యపుడు ఒక యజ్ఞము చేయుటకు వరుణుని దగ్గర ఉన్న ఒక యజ్ఞధేనువును అడిగి తీసుకుని వెళ్ళెను. పని పూర్తయిన పిమ్మట ఎంత కాలమయినను ఆ ధేనువును వరుణునకు అప్పగించలేదు. ఎన్నో సార్లు వరుణుడు కశ్యపుని ప్రార్థించి తన గోవునిమ్మని అడిగినను కశ్యపుడు తిరిగి యివ్వలేదు. వరుణుడు బ్రహ్మకడకు వెళ్ళి విషయమును చెప్పెను. తరువాత వరుణుడు కశ్యపునకు మానవుడై గోవుల కాచే వాడుగా జీవితమును గడుపుమని శపించెను. అతని భార్యలను కూడా భూమిని వశింపుమని ధేనువుకు గోవులతో దూరము చేసితిరి గాన వారు కారాగారమునుండి తన పుత్రులకు దూరమగును గాక యని శపించెను. బ్రహ్మ కశ్యపుని పిలిచి లోభము మిగుల బలమైనదని, నరక ప్రాప్తికలుగునని పాపము కూడునని బోధించెను. కాని కశ్యపుడు వినలేదు. బ్రహ్మకు పౌత్రుడు కశ్యపుడు. అయినా ధర్మము యొక్క మర్యాదను కాపాడుట కొరకు కశ్యపునకు బ్రహ్మకూడా శాపమిచ్చెను.
నీవు నీ అంశతో పృధివిని యదుకులములో జన్మిస్తావు. నీ వెంట నీ భార్యలుందురని, గోపాలకుడవయి నివసింపుమని శపించెను.
దితి, అదితికి జన్మించుట తోడనే నీ ఏడుగురు పుత్రులు మరణించుదురని శపించెను.
దితి, అదితి కశ్యపుని భార్యలు. దక్షప్రజాపతి కుమార్తెలు. అదితికి కశ్యపుని వలన ప్రతాపవంతుడగు ఇంద్రుడు పుట్టెను.
దితి కూడా కశ్యపుని ఇంద్రుని వంటి పుత్రుడు కావలెనని కోరగా నియామానుసారముగా ఒక వ్రతమును సేయుమని చెప్పెను.
ముని మాటలను విని శ్రద్ధాభక్తులతో వ్రతమును ఆచరించుచు కాలము గడప సాగెను. ఆమె ముని అనుగ్రహం వల్ల గర్భవతి అయ్యెను. సంపూర్ణ దశకు చేరుకొను సమయమయ్యెను. అదితికి అసూయ పెరిగెను. తన కుమారుడైన ఇంద్రుని పిలిచి నీకు శత్రువుగా దితి గర్భమున శిశువు పెరుగుచున్నాడు. వానిని వధింపుమని కోరెను. ఇంద్రుడు పినతల్లి నియమానుసారము వ్రతము చేయుచు నేలపై పరుండుట గమనించి ఆమె సేవ చేయుచున్నట్లు పాదములొత్తుచూ ఆమె నిద్రావస్థలో ఉండగా సూక్ష్మరూపాన్ని ధరించి ఆమె గర్భాన ప్రవేశించి ఏడు ముక్కలుగాను, ఒక్కొక్క ముక్క మరల ఏడుఖండములుగానూ చేసివేసెను.
గర్భస్త శిశువు రోదించుచుండగా వలదని ఇంద్రుడు వారించి వారందరినీ మరుత్తులు అను దేవగణముగా ప్రసిద్థి పొందెదరని, వారు తనకు అత్యంత ప్రియమైన వారని చెప్పెను. దితిని నిద్రాభంగమై జరిగినది తెలుసుకుని అదితికి ఇట్లు శాపమిచ్చెను. పాపపు ఆలోచన చేసి దుష్కర్మ చేయించితివి. అట్లే నీ బాలకులు కూడా జన్మించగానే పదే పదే మృత్యువాత పడెదరు. పుత్రశోకముతో నీవు పరమ దుఃఖమును పొందెదవు గాక అని శపించెను. నీవు కారాగారమున బంధింపబడి రెండవ జన్మలో నీ కుమారులు మరణింతురు గాక అని శపించినది.
కశ్యపుడు దితి కోపాన్ని శాంతింపజేసి నీ గర్భమున బలశాలురైన పుత్రులు జన్మించి దేవతల సౌభాగ్యమును పొందెదరు. ‘మరుత్తుల’ను నామముతోఇంద్రునికి ప్రియమగువారని నచ్చచెప్పెను.
ద్వాపర యుగమున నీవొసగిన శాపము ఫలించును. నేను, మీరుకూడా వరుణుని శాపమున భూలోకమున జనించెదమని చెప్పెను. అదితియే వసుదేవుని భార్య దేవకి అయ్యెను. వసుదేవుడు కశ్యపుని అంశ. దితి రోహిణిగా జన్మించెను. ఇది ‘మరుత్తుల’ వృత్తాంతము. మరుత్తులు మొత్తం 49మంది.
సశేషం
రచన: అంబడిపూడి శ్యామసుందర రావు
 
వశిష్ఠ మహర్షి హిందూ పురాణాలలో ఒక గొప్ప ఋషి.  మహాతపస్సంపన్నుడు.  సప్త ఋషులలో వసిష్ఠ మహర్షి కూడా ఒకడు.  వేదముల ప్రకారం ఇతను మిత్ర మహర్షి, వరుణా దంపతుల కుమారుడు .  మొదట్లో బ్రహ్మ మానస పుత్రుడై ఉండి నిమి శాపము వల్ల ఆ శరీరము లేకుండా పోవడముతో మరల మిత్రావరుణులకి జన్మించాడు ఒకప్పుడు మిత్రావరుణులకు ఊర్వశిని చూచి రేతస్సు స్ఖలితము అయి అది ఒక కుంభమునందు చేర్పఁబడఁగా అందుండి వసిష్ఠుఁడును, అగస్త్యుఁడును పుట్టిరి.  కనుక వీరు ఇరువురును కుంభజులు అనఁబడుదురు.  ఈయన సూర్యవంశానికి రాజపురోహితుడు.  వైవస్వత మన్వంతరమున సప్తర్షులలో ఒకఁడు.  ఇంద్రుడు వశిష్ట మహర్షి యొక్క యజ్ఞాలకు మెచ్చి కామధేనువు పుత్రిక అయిన శబల అనే గోవుని ఇస్తాడు.  ఇది కామధేనువు లాగా తన యజమానికి ఏది కోరితే అది ఇవ్వగలదు.  అందరు మహర్షులలాగా ఈయన ఒంటరి వాడు కాదు.  ఈయనకు పరమ పతివ్రత, పతిభక్తి పరాయణురాలైన అరుంధతితో వివాహమైంది.  హిందూ వివాహాలలో సాంప్రదాయం ప్రకారం వివాహానంతరం వధూవరులకు అరుంధతీ నక్షత్ర దర్శనం చేయిస్తారు వీరికి 100 మంది కుమారులు కలిగెను. వారిలో శక్తి మహర్షి జేష్టుడు.  శక్తి మహర్షి పుత్రుడే పరాశరుడు ఈ పరాశర మహర్షి పుత్రుడే వేద వ్యాసుడు వశిష్టడు గొప్ప మహర్షి.  మహాతపశ్శక్తి సంపన్నుడు.  త్రేతాయుగం నుండి వశిష్టుని గురించి మనకు వివరాలున్నాయి. అయోధ్యానగరాని రాజైన దశరధ మహారాజుయొక్క రాజగురువు.  వశిష్టుని దగ్గరే రామ, లక్ష్మణ, భరత, శత్రుఘ్నులు విద్య నేర్చుకొంటారు. సరస్వతీ నదీ తీరాన వశిష్ట మహర్షి ఆశ్రమం ఉండేది.  ఇక్కడ దాదాపు పదివేల మంది శిష్యులకి విధ్యాభ్యాసంతో పాటుగా భోజనం కూడా పెట్టేవాడట.  అందువల్ల వశిష్టునికి కులపతి అని పేరు వచ్చింది. ఈతఁడు దక్షప్రజాపతి కూఁతురు అగు ఊర్జను వివాహమాడి ఆమెయందు రజుఁడు, గోత్రుఁడు, ఊర్ధ్వబాహువు, సవనుఁడు, అనఘుఁడు, సుతపుఁడు, శుక్రుఁడు అని ఏడుగురు పుత్రులను పొందెను.  వారు స్వాయంభువ మన్వంతరమున సప్తర్షులుగ ఉండిరి.
రాజగురువుగా అన్నింటికీ మించి ఇక్ష్వాకుల కులగురువుగా రామచంద్రమూర్తిని న్యాయానికి, ధర్మానికి ప్రతిరూపంగా తీర్చిదిద్దిన రాజగురువు వశిష్ఠుడు.  బ్రహ్మజ్ఞానం తెలుసుకుని జీవితాన్ని యోగమయంగా, తపోమయంగా, జ్ఞాన మయంగా ఆచరించి జీవించిన మహనీయుడాయన.  ‘మనిషిలోని వికారాలను సాధ్యమైనన్ని వదిలి వేసి, అసాధ్యమైతే అవసరాల మేరకు నియంత్రించి ఆదర్శప్రాయంగా జీవించే మనిషే గురువు’ అనే వ్యాఖ్యానానికి నిలువెత్తు నిదర్శనం వశిష్ఠుడు.  వశిష్ఠుడు త్యాగి, నిష్కాముకుడు, స్వతంత్ర ప్రజ్ఞాశాలి.  ఆధ్యాత్మిక, యోగ జ్ఞానాలతో రాజనీతిని సమన్వయం చేసి ఇక్ష్వాకుల వంశాన్ని వశిష్ఠుడు ప్రభావితం చేశాడు.  వశిష్టుని దగ్గరే రామ, లక్ష్మణ, భరత, శత్రుఘ్నులు విద్య నేర్చుకొంటారు.  అయితే శత్రువుల రాకపోకలు, వారి శక్తి సామర్థ్యాలను అంచనా వేయటం, అదుపు చేయటంలో రాజర్షి విశ్వామిత్రుడు తనకంటే ప్రావీణ్యం గలవాడని వశిష్ఠుడు గుర్తించాడు.  ఎందుకంటే విశ్వామిత్రుడు రాజర్షి కాబట్టి.  అందుకే తాను చెప్పలేని కొన్ని విద్యలను రామలక్ష్మణులు విశ్వామిత్రుని వద్ద నేర్చుకునేందుకు పరోక్ష కారకుడవుతాడు అది ఎలాగంటే. నునూగు మీసాల పసిపిల్లలైన రామలక్ష్మణులను తన యాగరక్షణ కోసం పంపాలని విశ్వామిత్రుడు దశరథుడిని కోరుతాడు.  తనకు లేకలేక కలిగిన పిల్లలు, అత్యంత సుకుమారులు, అల్లారుముద్దుగా పెంచుకొనే తన పిల్లలను అరణ్యాలకు పంపడానికి దశరథుడు తటపటాయిస్తాడు ‘అవసరమైతే తాను, బలగాలు వస్తామని’ బతిమాలుతాడు.
ఆప్పుడు వశిష్ఠ మహర్షి ‘మహారాజా! విశ్వామిత్రుడు శత్రువులను సంహరించగల సమర్థుడే.  మీ పిల్లలకు అనుభవంతో ప్రావీణ్యం పెరిగి, భయం తొలగి హితం కలగుతుంది.  నిరభ్యంతరంగా పంపండి’ అని ప్రోత్సహిస్తాడు.  దీనివల్ల దశరథుని మాట దక్కుతుంది.  విశ్వామిత్రుని లక్ష్యం నెరవేరుతుంది.  రామలక్ష్మణులలో ఆత్మవిశ్వాసం పెరుగుతుంది.  ఇది రాజనీతి లక్షణం.  కొన్ని గాథలను బట్టి వశిష్ట విశ్వామిత్రులు పరస్పర శత్రువులని మనం అపోహ పడతాం.  నిజానికి వారిద్దరూ మిత్రులే.  ఒకరి మనసును మరొకరు ఎరిగిన వారు.  ఒకరి శక్తి సామర్థ్యాలను, విద్యలను మరొకరు బాగా తెలిసున్న వారు.  అందుకే విశ్వామిత్రుని కోరిక మేరకు ‘యోగ వాశిష్ఠం’ వేదాంత గ్రంథం రాసి వశిష్ఠుడు శ్రీరామునికి చెప్పాడు.  వాస్తు గురించి వివరించాడు.  అదేవిధంగా ఒక సందర్భంలో నిండు కొలువులో విశ్వామిత్రుడు ‘రాముని సత్యధర్మ పరాక్రమాలు నాకంటే వశిష్ఠునికే ఎక్కువ తెలుసునని’ నిజాయతీగా చెబుతాడు.  సకల సంపదలతో తులతూగే మాంధాత చక్రవర్తి వసిష్ఠుని బంగారు సింహాసనము పై కూర్చో బెట్టి సత్కరించి తనకు జ్ఞానాన్ని తెలియజేసి మోక్షాన్ని పొందేలా చేయమని ప్రార్ధిస్తాడు అప్పుడు వశిష్ఠుడు ఆయనకు కర్మ స్వరూపాన్ని, బ్రహ్మ స్వరూపాన్ని , వేద వేదాంత పురాణం స్వరూపాన్ని భక్తిస్వరూపాన్ని మొదలైన అంశాలను వివరిస్తాడు.  వశిష్ఠుడు రచించిన వశిష్ఠ కల్పం, తంత్రం, పురాణం, శిక్ష, శ్రద్ధాకల్పం, వశిష్ఠ వ్రతం, వశిష్ఠ హోమం, లింగపురాణం వంటివి యోగవాశిష్ఠంతో ప్రభావితమయ్యాయి.  వశిష్ట స్మృతిలో ముప్పై అధ్యయాలు ఉన్నాయి.
రాజనీతిజ్ఞుడు: అయోధ్యలో చిన్న రాజ్యాధిపతి సత్యవ్రతుడు భ్రష్ఠుడై దేవరాజనే రాజపురోహితుని సూచనతో వశిష్ఠుడు రాజ్యభారం మోయాల్సి వస్తుంది.  ఎటువంటి శాసనాలు లేకుండా నోటిమాటతోనే రాజ్యమంతా ఒక కుటుంబం వలె కఠిన స్వీయ నియంత్రణతో మూడు పూవులు ఆరు కాయలుగా విరాజిల్లే విధంగా వశిష్ఠుడు పాలన చేస్తాడు.  అప్పుడు పొరుగు రాజ్యాధికారి రాజర్షి విశ్వామిత్రునికి అసూయ కలిగి, అతనిపై దాడికి వస్తాడు.  వశిష్ఠుడు సాదరంగా ఆహ్వానించి విశ్వామిత్రునికి అతిథ్యమిస్తాడు.  ఆశ్రమంలో ఉండే నందినిని ఇవ్వమని విశ్వామిత్రుడు కోరతాడు.  వశిష్ఠుడు నిరాకరిస్తాడు.  బలవంతంగా తీసుకుపోతానంటాడు విశ్వామిత్రుడు.  ‘రాజబలం ముందు నేనెంత? తీసుకు వెళ్ళ’మంటాడు వశిష్ఠుడు.  నందిని ఎదురు తిరుగుతుంది.  దాంతో విశ్వామిత్రుడు, అతడి సైన్యం వెనుదిరగాల్సి వస్తుంది.  కేవలం వశిష్ఠుని మీద పైచేయి సాధించేందుకే విశ్వామిత్రుడు తపస్సు చేసి, రాజర్షి అవుతాడు.  అయినా సంతృప్తి చెందక, వశిష్ఠుడి చేతనే తనను బ్రహ్మర్షి అని పిలిపించుకోవాలని ఉబలాటపడతాడు.  జన్మతః రాజైనందువల్ల అతడిలోని అహంకార మమకారాలు చావలేదని గ్రహించిన వశిష్ఠుడు, అతడికి అనేక పరీక్షలు పెట్టి ఆ లక్షణాలన్నీ తొలగినాయని తెలుసుకున్న తర్వాతనే విశ్వామిత్రుని బ్రహ్మర్షిగా సంబోధించి సంభోదిస్తాడు దాంతో విశ్వామిత్రుడు అమితానందపడిపోయి, వశిష్ఠునికి మిత్రుడవుతాడు.  ‘విశ్వామిత్రుని భుజబలం, వశిష్ఠుని బుద్ధిబలం’ రాముని రాజ్యం కళకళలాడేందుకు కారణమవుతాయి.  అందుకే, వశిష్ఠుడు సాధారణ గురువు, పురోహితుడు కాదు, రాజనీతిజ్ఞుడు.  అన్నీ తానై రాజ్య క్షేమం కోసం మార్గదర్శనం చేసిన గురువు.  వశిష్ఠ మహర్షి పేరు మీదుగానే వశిష్ఠ గోత్రం ఏర్పడింది.
 
రచన: గుమ్మా నాగమంజరి
 
 
 

తాళ పత్రమనుచు దాచె గుట్టుల నెన్నొ
కప్పు వేయనగును కమ్మలిట్టె
నీర, ముంజె, రసము మారె నౌషధముగ
కనగ పేదవాని కల్పతరువు
 
తాళము అనే పేరిట తాటి చెట్టు ప్రఖ్యాతి పొందింది. తాటియాకులపై ఎన్నో మహాగ్రంధాలు రాయబడ్డాయి. నీర (సూర్యోదయం అవక పూర్వపు తాటికల్లు) అమృతంతో సమానం. (ఆలస్యం అమృతం విషం సామెత ఇలా పుట్టిందే) తాటి ముంజెలు చలువ చేస్తాయి. తాటిపండ్ల రసంతో చేసిన తాటిబెల్లం ఆయుర్వేద ఔషధం. ఆకులు పైకప్పుగా, మాను వాసాలుగా, బోదెలుగా పనికి వస్తాయి. పీచును తడపలు అంటారు. తాళ్ళు నేస్తారు. వంటచెరకుగా కూడా తాటిచెట్టు పనికివస్తుంది. ఒక విధంగా పేదవాని పాలిటి కల్పవృక్షం ఈ తాటిచెట్టు.
 
 
 

పెరటి చెట్టు జామ పెంచు దంత పటిమ
తెలుపెరుపుల జామ విలువ హెచ్చు
గుణములందు జామ కొండంత మేలిచ్చు
నాకు బెరడు పండు నౌషధములె
 
జామపండ్లలో పోషకాలు అధికంగా ఉంటాయి. పల్లెల్లో దాదాపు ప్రతి ఇంటి పెరడులో జామచెట్టు సర్వసామాన్యం. జామ ఆకులను నమలడం వల్ల పంటి నొప్పులు తగ్గడమే కాక ఆకలి కూడా పెరుగుతుంది. పైగా కొన్ని రకాల వ్యాధుల బారిన పడి ఆకలి మందగించిపోయిన వారికి ఇది ఆకలి పుట్టించగలదు. జామపండ్లు ఎరుపు, తెలుపు రంగులలో లభించినా, గుణాలలో రెండు ఒకటే.
 
 

నల్లని తలకట్టు నిలువ
చల్లని మందార చాలు జల్లను కురులున్
కొల్లలుగ వన్నె కూర్చుకు
నుల్లము దోచు సుమమిది శుభోదయ వేళన్.
 
మందార.. కుంకుడు కాయలతో కలిసి శిరోజాలకు చక్కని నల్లని రంగును, పట్టులాంటి మృదుత్వాన్ని ఇస్తుంది. కానీ సాంప్రదాయకమైన ఈ అలవాటును మాని మందార, కుంకుడు ఉన్న షాంపూలు వాడి ఉన్న జుట్టు ఊడగొట్టుకుంటున్నాం. రకరకాలైన మందారపూలతో దేవుడికి పూజ చేస్తే ఆ తృప్తే వేరు.
 
 
 

మంచు కొండలందు మహనీయ పుష్పాలు
బ్రహ్మ కమలమనెడి రాచ విరుల
విచ్చుకొనిన పూల వీక్షణ స్వల్పము
స్వర్ణపుష్పమనుచు వాసికెక్క
 
హిమాలయాల్లో పెరిగే అరుదైన మొక్క ఈ బ్రహ్మకమలం. అర్ధరాత్రి ఎప్పుడో వికసించి, రెండుమూడు గంటలు మాత్రమే ఉంటుంది. అందుచేత వికసించి ఉండగా చూసిన వాళ్ళు తక్కువ. బ్రహ్మ పుట్టిన పువ్వు ఇదే అని, శివుడు ఏనుగు తలను బాలునికి అమర్చగా ఈ పువ్వు తాకించి బ్రహ్మ పునరుజ్జీవితుని చేశారని పురాణ గాథ. టిబెటన్లు ఈ మొక్క మొత్తంగా ఔషధంగా వివిధ వ్యాధుల నివారణకు ఉపయోగిస్తారు.
 
 

హనుమ వాసముండు అందాల పూతర్వు
సత్య భామ కోరె స్వర్గ సుమము
కృష్ణ మూర్తి తెచ్చె వృక్ష రాజమ్మునే
శిరసు దాల్చరాదు నరుడు కోరి.
పారిజాతం అనగానే హనుమంతుడు నివాసం ఉంటారని, సత్యభామ కొరకు శ్రీకృష్ణుడు స్వర్గం నుంచి తెచ్చి ఇచ్చారని చప్పున గుర్తుకు వస్తుంది. ఈ పువ్వులు దేవతా పుష్పాలు కాబట్టి మనుషులు ధరించరాదు అని ఒక నమ్మకం.
శరీరానికి వేడి చేసినపుడు ఆకులు , పువ్వులు కలిపి నూరి నుదుటిపై పట్టు వేస్తే 5 నిమిషాలలో ఆ ముద్ద వేడి ఎక్కిపోతుంది. తీసివేసి, మళ్ళీ మరొక ముద్దను పట్టుగా వేయాలి. ఇలా ముద్ద వేడెక్కనంత వరకు వేయాలి. ఒంట్లో వేడి తగ్గిపోతే ముద్ద కూడా చల్లగానే ఉంటుందట. ఇంట్లో (పెరటిలో) పారిజాతం పెంచుకోవచ్చు కానీ గొంగళిపురుగుల బాధ ఎక్కువ.
 
రచన: చంద్రశేఖర్
 
 
గతి తప్పిన మతి
గురి తప్పిన పురి
మనసు విప్పిన వయసు
మది ఇమిడిన గది
నోరు మెదపని పోరు
వాన కురిసిన కోన
కోట లోపల వేట
ప్రేమ కుట్టిన దోమ
బావి లో చూసిన టీవీ
దారి తప్పిన పోరి
అడుగు అడుగున మడుగు
గుండె పై వాలిన దండ
అండ నీవని వేసిన దండ
గట్టు పై మొలిచిన చెట్టు
విషం వేసిన వేషం
మీసం దాచిన మోసం
దాహం తీరని మోహం
నేర్పు లేని ఓర్పు
లవ్వు లేని పువ్వు
కాసులు కురిపించిన కేసులు
అనుమానం తెచ్చిన అవమానం
భయం పెంచిన గాయం
వాయువు ఉంటేనే ఆయువు
అణువు అణువున వేణువు
కత్తి పై కదం తొక్కిన సుత్తి
బంధం ఉంటేనే అందం
నువ్వు నేను లవ్వు
కరువు తెచ్చిన అరువు
పెళ్ళి చేసుకుని లొల్లి
సాయి నీడలో హాయి
భక్తి తో నే ముక్తి
 
  
     
రచన: వోలేటి స్వరాజ్యలక్ష్మి
 

ద్వితీయ స్కంధము ఎనిమిదవ కథ
రురుని కథ
 
శాస్త్రమందు చెప్పబడిన విషయములను ఎప్పుడూ జారవిడువరాదు. వివేకవంతులెప్పుడునూ వారి వివేకము పైనే విశ్వాసము ఉంచుకోవాలి. మంత్రములు, మణులు, ఔషధములను సంపూర్ణముగా అభ్యాసము చేసినచో వాటితో కానిదేదియు లేదు. ప్రయత్నము అను దానిని తప్పక చేయవలెను.
భృగుమహర్షి పత్ని పేరు పులోమ. వారి పుత్రుడు చ్యవన మహర్షి. వాని భార్య పేరు సుకన్య. ఆమె శర్వాతి అను రాజు కుమార్తె. చ్యవన, సుకన్యలకు ‘ప్రమతి’ యను పేరుగల పుత్రుడుదయించెను. ప్రమతి యొక్క భార్యపేరు ప్రతాపి. వారి పుత్రుడే రురుడు. పరమ తేజస్సంపన్నుడు.
పరమ సుందరియగు మేనకకు విశ్వావసుడను ముని సమాగమముచే ప్రమద్వర అను బాలిక జన్మించెను. స్థూలకేశుడను ముని ఆ బాలికను పెంచి ఆమెకా పేరు పెట్టెను. మేనక ఆ బాలికకు జన్మనిచ్చి స్వర్గమునకు వెడలి పోయెను. సకల శుభ లక్షణములు గల ఆ బాలికను యవ్వనమున రురుడు చూచుట సంభవించెను. ఆమెను పెండ్లియాడవలెనని అతనికి తోచి తండ్రితో విన్నవించెను. ప్రమతి, స్థూలకేశుడు అంగీకరించి పెండ్లి యత్నములు సేయుచుండగా దురదృష్టవశాత్తు పాముకాటుకు గురియై ప్రమద్వర మరణించెను. ఆ మాట విని రురుడు మిక్కిలి విచారించెను. ప్రమద్వర కొరకు పిచ్చవాడై ఆత్మహత్య కూడా చేసుకొనుటకు సిద్ధపడెను. కాని తల్లిదండ్రులకొరకు ఆ ప్రయత్నము మానుకొని పిచ్చివానివలె తిరుగుచుండగా అతనికి ఒక ఆలోచన కలిగెను. అంతనాతడు కమండలములోని నీటిని చేతిలోనికి తీసుకుని, ‘‘నేను దేవయజ్ఞాది పుణ్యకర్మలు చేసితినేని, భక్తిగా గురువును, దేవతలను పూజించితినేని, గాయత్రిని భక్తిగా జపించి సూర్యారాధన చేసితినేని, ఆ పుణ్యప్రభావమున నా ప్రియురాలు పునఃజీవితరాలగుగాక’’ అని శపధము చేసెను.
వెంటనే ఒక దేవదూత ప్రత్యక్షమై వలదు, యిటువంటి దుస్సాహసమునకు ప్రయత్నించవలదు. ఆమె మేనక కుమార్తె. వివాహము కాక ముందే మరణించినది కావున నీవు మరొక కన్యను పెండ్లాడుము అని చెప్పెను.
అందులకు అంగీకరించని రురుని చూసి ఆ దేవదూత అతనికి ఒక దేవరహస్యము చెప్పెను. ‘‘నీవు నీ ఆయుష్షునందలి సగభాగము ఆమె కొసగినచో ప్రమద్వరను రక్షించుకోగలవని చెప్పెను.’’ తప్పక అలాగేనని రురుడు నా ఆయుష్షు లో ఆమెకు సగము ధారబోసెదనని పలికెను. అదే సమయాన ప్రమద్వర తండ్రి విశ్వవసు దేవదూత యమధర్మరాజు వద్దకు వెళ్ళి విషయము చెప్పి ప్రమద్వరను జీవింపజేయవలసినదిగా ప్రార్థించిరి. రురుని నియమవ్రత పుణ్యయిందులకు ధారపోయబడెను అనికూడా చెప్పిరి. వెంటనే ధర్మరాజు దేవదూతను పంపి ప్రమద్వరను బ్రతికించవలసినదిగా ఆజ్ఞాపించెను. తదనంతరము ఒక శుభముహూర్తమున ప్రమద్వరకు, రురునికి పెండ్లి అయ్యెను.
ఉపాయమువలన, సరియైన పద్ధతితో శాస్త్రమును ఉపయోగించడం వల్ల ఈ కార్యము సిద్ధించినది. ప్రాణములను రక్షించుకొనుట, మణులను, మంత్రములను, ఔషధములను విధిపూర్వకముగా ఉపయోగించుకొనుట సముచితమని ఈ రురుని వృత్తాంతము వలన తెలియుచున్నది.
అయితే ఆ పిమ్మట రురుడు ప్రమద్వరను కాటు వేసి సర్పజాతిపై పగ పెంచుకొని, కనబడిన సర్పజాతినన్నిటిని చంపుచుండెను. ఒకనాడు ఒక ముసలి సర్పము రురునకు కనబడెను. ఆతడు దానిని కర్రతో కొట్టసాగెను.
చిత్రముగా ఆ సర్పము మానవభాషలో మాట్లాడసాగెను. ఓ బ్రాహ్మణుడా, నీ వు ధర్మాత్ముడవు, సత్యవాదివి. నీకు నేనేమి అపకారము చేసితిని. నేను నిజముగా అజగరమును కాదు. నా స్నేహితడగు ఖేచరుడను వారని శాపము వలన ఇట్లు సర్ప రూపమును పొందితిని. ఒక నాడు నా మిత్రుడు అగ్నిహోత్రము చేసుకొనుచుండగా నేను హాస్యమునకు అతని మెడలో ఒక గడ్డితో చేసిన సర్పమును వేసితిని. అతడు వడవడ వణుకుచు భయకంపితుడై,  ఓ మూర్ఖుడా నన్ను సర్పముచే భయపెట్టావు కావున నీవు సర్ప యోనియందు జన్మించెదవు గాక అని శాపమిడెను. మిక్కిలి లజ్జితుడనై నేను ప్రార్థించగా చాలా కాలము పిమ్మట రురుడు అని ఉత్తముని వలన అతని కర్ర తగులుట వలన నీ శాపవిమోచన మగునని అతడు దయతలిచెను. నీవే రురుడవు, నేనే అ సర్పరూపములో ఉన్న బ్రాహ్మణుడను అని ఆ సర్పము చెప్పి మానవరూపమును పొంది వెళ్ళిపోయెను. అప్పటినుండి రురుడు సర్పములను చంపక పూర్వవైరమును మానుకొనెను.
ఈ వృత్తాంతమును ఉత్తంకుడు అను ముని పరీక్షిత్‌ మహారాజు కొడుకైన జనమేజయునికి వివరించెను. కావున బ్రాహ్మణుడైన వాడు ధర్మబుద్ధి కలిగి, అహింస చేయక ఉండాలి. హింసా ప్రవృత్తి కలిగి ఉండక వైరభావము లేక శాంతుడై ఉండవలెను అని భావము.
 
 
 
ద్వితీయ స్కంధము తొమ్మిదవ కథ
ఆస్తీకుని కథ
పరీక్షిత్‌ మహారాజు కాటువేసిన తక్షకుడు అను సర్పరాజుచే ఎన్నో బాధలు అనుభవించుచున్న ఉత్తంకుడు అనే ముని పరీక్షిత్తు కుమారుడైన జనమేజయుని వద్దకు వెళ్ళి అతని తండ్రిని చంపిన తక్షకునిపై పగతీర్చుకోమని చెప్పగా జనమేజయుడు సర్పయాగమునకై తన భటులను, బ్రాహ్మణులను, మంత్రులను ఆదేశిస్తాడు. ప్రపంచం నలుమూలలా ఉన్న అనేక సర్పరాజములు ఆ యాగమునందు పడి మరణించుచున్నవి. తక్షకుడు భయపడి ఇంద్రుని శరణువేడగా, ఉత్తంకుడు ఇంద్రునితో సహా తక్షకుడిని సర్పయాగములో పడి భస్మము కావలసినదని ఆదేశిస్తాడు. ఆవాహనము చేస్తాడు. అప్పుడు యాయావర కులమునకు చెందిన ఆస్తీకుని తలచెను. అతడు జరత్కారుడను ముని కుమారుడు. అతడు జనమేజయుని వద్దకు వచ్చి అతనిని ప్రశంసించి మెప్పు పొందెను. అందుచే రాజాతని తెలివితేటలకు ఆనందం చెంది వరమేదైనా కోరుకొమ్మనగా ఆస్తీకుడు సర్పయాగమును సమాప్తము గావించవలసినదిగా కోరతాడు. యిచ్చిన మాట తప్పక రాజు అట్లే సర్పయాగమును ఆపివేసెను.
ఆ పిమ్మట మహాభారత కథను వ్యాసుడు వివరించినను జనమేజయుడు తృప్తి పొందలేదు. అర్థాంతరముగా సర్పయాగము ఆపివేయవలసి వచ్చినందుకు అతడు చింతించెను. తన తండ్రి పై లోకములందు వివశుడై శరీరము పరిత్యజించవలసి వచ్చినందుకు రాజు మిగుల దుఃఖించెను. తన తండ్రి వెంటనే స్వర్గమునకధికారి అగుటకేమైనా ఉపాయమును చెప్పమని వ్యాసుని ప్రార్థించెను.
వ్యాసమహర్షి జనమేజయునికి దేవీ భాగవత మందలి కథలను చెప్పసాగెను.
సర్వత్ర ప్రకటితము కాకూడని, మిగుల గోప్యమైన విషయములను రాజుకు వివరించెను. ఈ పురాణ శ్రవణము వలన ధర్మార్థ కామ మోక్షములన్నియు సులభమగుననెను. శుభమై అక్షయమగు సుఖము నొసగు ఈ దేవీ భాగవత పురాణమందు సమస్త వేదముల సారముందని వ్యాసుడు నుడివెను.
ఆ ఆస్తీకుడెవరు? అతడెందుకు సర్పములను రక్షించెను అని రాజు ప్రశ్నించగా వ్యాసుడిట్లు చెప్పెను.
జరత్కారువు అని ఒక మహర్షి ఉండేవాడు. సౌమ్యుడు, సత్యసంధుడు. అతడు వివాహము చేసుకోలేదు. అతని పూర్వజులు ఒక పెద్ద గుంతలో వ్రేలాడుచుండిరి. వారు జరత్కారువుతో నాయనా నీవు వివాహము చేసికొని సంతానమును గని మమ్ములను ఈ దుఃఖమునుండి విముక్తులను చేయుము. అప్పుడు మేము స్వర్గమునకు అధిపతులము కావచ్చును అని విలపించిరి. జరత్కారువు అంగీకరించి తన పేరు గలిగిన స్త్రీని అయితేనే పెండ్లాడెదనని చెప్పెను. నా ఆధిక్యతను స్వీకరించి, నే నడగకుండా లభించే కన్యను వివాహమాడెదనని చెప్పెను. తీర్థయాత్రలకు బయలుదేరెను.
అదే సమయాన కద్రువ అను నాగమాత తన మాట పుత్రులు వినకుండుటచే వారినందరినీ అగ్నికి ఆహుతి కమ్మని శపించెను. వాసుకి మొదలగు సర్పరాజులు బ్రహ్మదేవుని శరణు జొచ్చిరి. బ్రహ్మ వాసుకితో వాని చెల్లెలగు జరత్కారువను పేరుగలది గాన మునియగు జరత్కారుని ఆమెకిచ్చి వివాహము చేయుమని చెప్పెను. వారికి కలగబోయే కుమారుడే మిమ్ములను రక్షించునని బ్రహ్మ చెప్పెను.
వాసుకి తన చెల్లెలిని జరత్కారువు ముని వద్దకు తీసుకుని వెళ్ళి పెండ్లాడమని అర్ధించబా ఆ ముని అట్లే పెండ్లాడెదను గాని ఆమె నా మాటకు ఎదురు చెప్పినచో నేనామెను పరిత్యజించెదనని నుడువగా వాసుకు అట్లే అని మాట యిచ్చి సోదరి వివాహము చేసి వెడలి పోయెను.
ఒక కుటీరమందు జరత్కారుదంపతులు సుఖముగా జీవింపసాగిరి. ఒకనాడు ముని నిద్రకుపక్రమించి ఎట్టి పరిస్థితిలోనూ తనకు నిద్రాభంగము కలిగించవద్దని చెప్పి పరుండెను.
సంధ్యాసమయమయ్యెన. ముని లేవలేదు. సంధ్యావందనమునకు సమయమయ్యెను. ధర్మలోపమగునేమో అని భార్య భయపడెను.
‘మునిని లేపినచో అతడు నన్ను విడిచిపెట్టును. లేపనిచో ధర్మము నశించును. సంధ్యాసమయము వ్యర్థమగును. ధర్మము నశించుటకంటే నన్ను పరిత్యజించుట ఉత్తమము. ధర్మహీనుడైన పరుషుడు మాటిమాటికీ నరకమనుభవించును’ అని తలంచి ఆమె భర్తను మేల్కొలిపెను.
అంత ముని ఆమెను త్యజించటకు సిద్ధపడగా ఆమె తన అన్నయైన వాసుకి ఏ ఫలముకొరకు అతనిని యిచ్చి వివాహము చేసెనో ఆ ఫలమెట్లు లభించునని వేడుకొనగా ‘‘అట్లే జరుగుగాక’’ యని అతడు వెళ్ళిపోయెను.
ఆమె తన అన్నతో మునివాక్కులు యిట్లు చెప్పెను. ‘‘అస్తియితి’’ అని ముని వచించి నన్ను త్యజించెను అని చెప్పగా అతని మాటలు వ్యర్థములు కావని, అవి సత్య వచనములని వాసుకి నమ్మెను. కొంతకాలమునకు జరత్కారువు గర్భమున ఒక పుత్రుడు జన్మించెను. ‘‘అతడే అస్తి యితి’’ భావికాలమున ఆస్తీక ముని పేరుతో కీర్తికెక్కెను.
అతడు తల్లి కులమును రక్షించుటకై జనమేజయ మహారాజును మెప్పించి సర్పజాతిని రక్షించెను. యయావర కులదీపకుడు ఆస్తీకుడు. అతని తల్లి జరత్కారువు. వాసుకి చెల్లెలు. మునిచేసిన పని అభినందించదగినది. తన తల్లి కులమును రక్షించుటకై ఆతడు కృషిచేసి యశోవంతుడయ్యెను.
సర్వోత్కృష్టమైన భగవతి ఆద్యాశక్తిని మొట్టమొదట అర్ధశ్లోకమందు విష్ణుదేవునికి వివరించెను. అట్టి పరమ పావనము, అనేక రసముల కాలవాలము, సంసారమును ఉద్ధరించెడు ఈ పురాణశ్రవణము విన్న పురుషుడు కీర్తిమంతుడగును. అన్ని సుఖములను పొందును. వారు భగవానులుగా పిలువబడెదరు. కావున ఓ రాజా ఆ భగవతి పరమేశ్వరికి ఒక విశాల మందిరము కట్టించి ఎల్లపుడు ఆ ఆద్యాశక్తిని నీ మనసునందు ఉంచుకొని ఆరాధింపుము. అందువలన నీ పితరులకు సదా స్వర్గమునందుండెడి సౌకర్యము లభించునని వ్యాసుడు జనమేజయునికి ఆదేశించెను.
 
ఇంకా వుంది.
రచన: రమా శాండిల్య

2018 లో నా స్నేహితురాలు, జైపూర్ లో ఉన్న వారి వియ్యాలవారి ఇంటికి వెళుతూ నన్ను ఆహ్వానించింది.
సరే, ప్రయాణాలంటే ఇష్టమున్న నేను ‘అక్కడ ఏదైనా గుడి గోపురం చూపిస్తే వస్తానని’ జోక్ చేసాను. దానికి ఆమె, “మనం వెళ్లేదే గుడి కోసం” అని చెప్పింది.
వారి ఇళ్లల్లో పెళ్లిళ్లు, పేరంటాలు అయినా, పిల్లలు పుట్టినా, ఏదైనా ముఖ్యమైన పనులు జరిగినా రణతంబోర్ గణేశ గుడికి తప్పక వెళతారట. నా స్నేహితురాలి రెండవ కొడుకు వివాహం అయిన సందర్భంలో మ్రొక్కు తీర్చుకోవడానికి వెళదామని నన్ను తనతో తీసుకుని వెళ్ళింది.
శ్రావణమాసం మార్వాడీవారికి చాలా పవిత్రమైన నెల. శివుడికి పూజలు, భజనలు, అభిషేకాలు, ఆరాధనలు చేస్తూ ఉంటారు.
నా స్నేహితురాలి వియ్యాలవారికి వంశపారంపర్యంగా ఆరాధన జరుపుకుంటున్న ‘ఝార్ఖండ్ మహాదేవ్’ అనే గుడి ఉంది. జైపూర్ లో ఒక చోట ఒక పెద్ద ఉన్న పేద్ద శివాలయమది. అక్కడ మొత్తం వారి వంశీకులే ఆరాధనా కార్యక్రమాలు నిర్వహిస్తుంటారు. అక్కడికి తనూ, నేను కలిసి వెళ్ళాము.
**
జైపూర్ జేరిన తరువాత ఆ గుడి చూసి నాకు చాలా ఆశ్చర్యము, ఆనందము కలిగాయి. మొత్తం గుడి అంతా చెన్నై నుండి స్థపతులను పిలిపించి, మన దక్షిణ భారతదేశ సంప్రదాయంలో గుడి కట్టారు. అది కూడా 200 సంవత్సరాల క్రితం. గుడి, గోపురము, గోపురమంతా చెక్కిన శిల్పాలు అత్యంత అద్భుతంగా ఉన్నాయి.
జైపూర్ రైల్వే స్టేషన్ బయటకొచ్చి ‘ఝార్ఖండ్ మహాదేవ్’ అని అడిగితే, ఆ గుడి వద్దకు ఏ ఆటో అబ్బాయి అయినా తీసుకెళతాడు.
**
రెండు రోజుల తరువాత, అక్కడికి దగ్గరలోని ‘రణతంబోర్’ లో ఉన్న గణేశ గుడి చూడటానికి నేను, నా స్నేహితురాలు, వారి వియ్యపురాలు ప్రయాణమయ్యాము.
రాజస్థాన్ లోని జైపూర్ నుండి ఐదు గంటలు ప్రయాణం చేస్తే ఈ రణతంబోర్ వస్తుంది.
దారి పొడుగునా చిన్న చిన్న పల్లెలతో తలమీద కుండలతో నీరు తీసికెళ్లే రాజస్థానీ కట్టు బొట్టు వ్యవహారంతో ఉండే అమ్మాయిలు, పొలంలో పని చేసే అబ్బాయిలు బాగా కనిపిస్తారు.
జైపూర్ నుండి కార్లో ఉదయం అయిదు గంటలకు బయలుదేరి పది గంటలకు ‘సావోయి మాధపూర్’ అనే చోటుకి చేరాము. అక్కడనుంచి పన్నెండు కిలోమీటర్ల దూరంలో రణతంబోర్ ఉంది.
అక్కడి నుంచి అదంతా అటవీ ప్రాంతం. చిక్కటి చెట్లతో, ఎత్తైన కొండలతో అందానికి పెట్టింది పేరుగా అద్భుతంగా ఉన్న చోటిది.
అన్ని వయసుల వారు వెళ్ళడానికి అనువయిన చోటు ఈ రణతంబోర్. ఇక్కడ నేషనల్ పార్క్, ట్రెకింగ్ ప్లేస్ ఉన్నాయి. ఏనుగులపైన ఒంటెల మీద ఎక్కి తిరగ వచ్చు. లోకల్ జీపులో మనలను అడవి లోపలకి తీసుకెళతారు. అక్కడ వన్యమృగాలు కనిపిస్తాయి. అన్ని రకాల వన్య మృగాలు స్వేచ్ఛగా తిరుగుతుంటే, మనం జీప్ లో తిరుగుతూ చూడటం ఒక థ్రిల్లింగ్ అనుభవం.
మాకు మాత్రం విపరీతంగా కోతులు, జింకలు, నెమళ్లు, రెండు పాములు కూడా కనిపించాయి.
కారులో అంతదూరం ప్రయాణం చేసి రణతంబోర్ ఫోర్ట్ చేరుకున్నాము. ఏడు కిలోమీటర్లు ఫోర్ట్ పైన కొండమీదకు, పై వరకూ ఎక్కవలసిందే ఎవరైనా సరే!
ఎక్కేటప్పుడు కూడా అలవకుండా ఉండాలంటే లోకల్ కొండజాతి వారిని గైడ్ గా తీసుకుని వెళితే, ఆ ఫోర్ట్ యొక్క చరిత్ర చెబుతూ తీసుకు వెళతారు.
‘రాణీ పద్మిని మంటల్లో దూకిన చారిత్రాత్మకమైన చోటు ఇది.’
మొత్తం ఫోర్ట్ ఎక్కి గణేశుడి గుడికి రావటానికి ఒక జ్ఞాత సేపు పట్టింది. ఆ కొండ మీద నుంచి అక్కడి దృశ్యాలను చూడవలసిందేగాని వర్ణించ వీలుకాదు. అంత బావున్నాయి. చుట్టూ చిన్నచిన్న నీటి చెలమలు, వాటిమీద ఎగిరే కొంగలు, చిరుజల్లులు పడుతూ వాతావరణం చాలా ఆహ్లాదంగా ఉంది.
అదంతా చూసుకుంటూ నెమ్మదిగా గుడి దగ్గరకు చేరాము.
అది చాలా చిన్న గుడి. కానీ, రాజస్థాన్ లోని మార్వాడీలకు చాలా ముఖ్యమైన పవిత్రమైన, తప్పనిసరిగా దర్శించవలసిన క్షేత్రమిది. పెళ్లి, విద్య, ఉద్యోగం, బిజినెస్, పిల్లలకోసం, పనులవ్వకపోతే, తలచిన పనులయిపోతే దేనికైనా మొక్కుకోవటానికి, మొక్కు తీర్చటానికి కూడా దర్శిస్తారు.
ఇక్కడి గణేశుడు మూడు కన్నులు కలవాడు. అందుకే ఈయన పేరు త్రినేత్ర గణేష్ జీ అంటారు.
గణేశుడు తన పూర్తి కుటుంబంతో కొలువై ఉంటాడు. సిద్ధి, బుద్ధి, ఇరువురు భార్యలతో, లాభం, క్షేమం ఆయన పిల్లలతో, సకుటుంబంగా దర్శనమిస్తాడు.
అక్కడ జరిగే సేవ… హారతి మాత్రమే! టిక్కెట్ తీసుకుంటే, మనచేతనే స్వామికి హారతిప్పిస్తారు. అద్భుతమయిన అనుభూతి మనకు కలుగుతుంది. తప్పక చూడవలసిన మందిరమిది. కొంచెం శ్రమతో కూడిన యాత్ర ఇది.
టీ, సమోసా తప్ప తినడానికి కొండమీద ఏమి దొరకవు.
దర్శనానంతరం తిరిగి ఏడు కిలోమీటర్లు ప్రయాణం చేసి వెళితేగాని మాకు భోజనం దొరకలేదు.
దారిలో, ఫోర్ట్ లో అనేక చెరువులు చూసాము. ఒక గుహలో ఒక శివలింగాన్ని దర్శించుకున్నాము. అన్నీ చూసి తిరుగు ప్రయాణం అయ్యాము.
లోకల్ రాజస్థానీ దాభా హోటల్ లో దొరికే దాబెల్లి, మూంగ్ దాల్ కచోరీ, స్వీట్స్ పేర్లు గుర్తులేవు కానీ, వాటిని తినని నేను విపరీతంగా తిన్నది అక్కడే, అప్పుడే. లస్సీ ఒక పెద్ద గ్లాస్ అవలీలగా తాగేస్తాము. పాలు, పెరుగు, పాల పదార్థలతో హాయిగా బతికేస్తాము అక్కడ.
నేను పూర్తి రాజస్థానీ ఫ్యామిలీతో ఈ ప్రయాణం చేసాను. నా స్నేహితురాలు రాజస్థానీ ఆవిడ కనుక తనతో వాళ్ళ వియ్యాల వారి ఇంటికి వచ్చాను. అందుకే నా రాజస్థాన్ యాత్ర మర్చిపోలేనిది.
అక్కడి లోకల్ డిస్ట్రిక్ట్స్ చాలా చూసాను. అక్కడ కోటా చీరలు చాలా ప్రసిద్ధి. బొమ్మలు కూడా చాలా బావుంటాయి.
ఇంకా ఆ ట్రిప్ లో జైపూర్ లోని చాలా ప్రదేశాలు చూసాము. మోటా గణేష్, శ్రీకృష్ణ మందిరం, ఫోర్ట్ ఇలా చాలా ప్రదేశాలు చూసాము.
 
 
 
పండగ అనగానే సంప్రదాయం , ఉత్సాహం, సంబరం….   పండగ అనగానే కొత్త బట్టలు, పూజలు, పిండివంటలు మాత్రమే కాదు   భారతీయ సంప్రదాయంలో ప్రతీ పండగకు ఒక విశేషమైన అర్ధం పరమార్ధం ఉంటాయి.. కొన్ని హిందూ పండగలు పురాణగాధలకు ప్రతీకలైతే, మరి కొన్ని ప్రకృతికి, పువ్వులకు సంబంధించినవి ఉన్నాయి. అలాంటివాటిలో ప్రముఖమైనది తెలంగాణా ప్రాంత సంస్కృతి, సంప్రదాయాలను, ఆత్మీయానురాగాలను ప్రతిబింభించే బతుకమ్మ పండగ. ఆడపిల్లలకు, వాళ్లని కన్నతల్లులకు ప్రియమైన ఈ బతుకమ్మ కేవలం ఒక పండగ మాత్రమే కాదు. మన సంబంధ బాంధవ్యాలను, సంస్కృతిని గుర్తు చేసుకుని తలవంచి నమస్కరించే ఉత్సవం. మహాలయ అమావాస్యనుండి మొదలయ్యే నవరాత్రులలో దుర్గాదేవిని అందంగా తీరైన రంగు రంగుల పూలతో అలంకరించి , పాటలు పాడుతూ ఆడుతూ ఆరాధిస్తారు. ఈ బతుకమ్మ నిండైన బతుకునే కాకుండా గౌరీదేవిగా సౌభాగ్యాన్ని, లక్ష్మీదేవిగా సంపదనూ, సరస్వతీదేవిగా చదువునూ ప్రసాదిస్తుందని స్త్రీల ప్రగాఢ విశ్వాసం.
బతుకమ్మ అంటేనే పూలపండగ. ఈ పండగ వర్షాకాలపు చివరిలో, చలికాలపు తొలి రోజులలో వస్తుంది. ఆ సమయానికి వర్షాలవల్ల వాగులు, చెరువులూ నిండుగా కళకళలాడుతూ ఉంటాయి. ప్రకృతి అంతా పచ్చగా, రంగు రంగుల పూలతో ఆహ్లాకరంగా ఉంటుంది.. ఈ కాలంలో గునుగుపూలు, తంగేడు, బంతి , చామంతి, గోరింట మొదలైన పూలు విరగ కాస్తాయి. అదే విధంగా సీతాఫలాలు కూడా చేతికంది వస్తాయి. ఇలా తమ చుట్టూ ఉన్న పూలను సేకరించి వాటికి అందమైన బతుకమ్మ రూపమిచ్చి ప్రకృతి మాత ఒడిలో ఆడి పాడతారు.
 
మాలిక పాఠకులకు, రచయితలకు, మిత్రులందరికీ రాబోయే పువ్వుల పండుగ బతుకమ్మ, దసరా పండగ శుభాకాంక్షలు. మాలిక పత్రిక మరింతమందికి చేరువవుతూ, కొత్త శీర్షికలతో మీ ముందుకు వచ్చింది..
 
మీ రచనలు పంపవలసిన చిరునామా; maalikapatrika@gmail.com
ఈ అక్టోబర్ మాసపు విశేషాలు:
 
