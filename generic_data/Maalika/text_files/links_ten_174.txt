సమీక్ష – టేకుమళ్ళ వెంకటప్పయ్య.

తొలి కధగా గురజాడ “దిద్దుబాటు” వచ్చి ఒక శతాబ్దకాలం  దాటింది.  కాలానుగుణంగా నాలుగు తరాలనుండి రచయితలు/రచయిత్రులు ఆధునిక తెలుగు కధను నిలబెట్టి ప్రాణంపోస్తున్నారు.  ఇటీవల కధా వస్తువుల్లో వైవిధ్యం పెరిగడంతో బాటూ శిల్ప ప్రాధాన్యతా పెరగడం గమనించవచ్చు. లబ్ధప్రతిష్టులైన ఎందరో రంగమధ్యంలో నిలబడి కధను సర్వాంగ సుందరంగా తీర్చిదిద్దే నిరంతర కృషి కొనసాగించడం ప్రశంసనీయం.
నవ్వడంకోసం లాఫింగు క్లబ్బులకి వెళ్లనక్కరలేదు. ఓ మొక్కపాటి వారి బారిస్టర్ పార్వతీశం,పానుగంటి లక్ష్మీనరసింహం పంతులు గారి సారంగధర నాటక ప్రదర్శన, భమిడిపాటి రాధాకృష్ణ కధలు నాటకాలు, తెనాలి రామకృష్ణుని కధలు లాంటివి తెలుగులో ఎన్నో ఉన్నాయి అంటారు రచయిత్రి పొత్తూరి విజయలక్ష్మి.  కధా, నవలా రచయిత్రిగా, కాలమిస్ట్ గా విజయలక్ష్మిగారి పేరు పాఠకలోకానికి  ఆమె తొలి కథ ‘స్క్రిప్ట్ సిద్ధంగా వుంది-సినిమా తియ్యండి’(1982)  అనే ఒక వ్యంగ్య రచన నుండి మనకు తెలుసు. ‘శ్రీవారికి ప్రేమలేఖ’ సినిమా కధా రచయిత్రిగా ప్రేక్షకులకు అభిమాన రచయిత్రి గా మారారు. ఆమె ప్రాధాన్యత వ్యంగ్య హాస్య రచనలే అయినా విజయలక్ష్మిగారు బహుముఖీనమైన కధన కౌశలం చూపడం మనం గమనించదగ్గ విషయం. మానవ సంబంధాలు ఆప్యాయతలు, ప్రేమలు అభిమానాలు అచ్చతెలుగు వంటకంలా వండి వార్చి, ఆర్ద్రతతో పోపువేసి చదువరులకి గాఢమైన మధురానుభూతులు కలిగించడం నేను ఇటీవల ఆమె “ఆత్మకధ” అన్న నవలికలో గమనించాను. ఆధునికసాంకేతికత, శాస్త్రవిజ్ఞానం ఎంత శిఖరాగ్రాలనధిరోహించినా కుటుంబ బంధాలు-అనుభందాలు అనిర్వచనీయంగా శాశ్వత స్థానంలో ఉంటాయనే  భావోద్వేగం మాత్రం “భారత రసాయన శాస్త్రం” గా కలకాలం విశ్వంలో నిలిచే ఉంటుందని అంటారు ఆవిడ.  ఆమె కధలు మనుషులు-మానవత్వపు విలువలు వాటిలోని అనంతపార్శ్వాలు అనుభవవైవిధ్యముతో సాక్షాత్కరిస్తాయి.  కొన్ని కధలు సాంస్కృతిక విలువలపట్ల ఆమె పడే ఆరాటానికి గుర్తులు.
ఇటీవల విజయలక్ష్మిగారు ఆవిష్కరించిన కధా గుఛ్చం “పూర్వి”. సలక్షణమైన పదహారణాల,  పదహారు కధలు ఈ సంపుటిలో మనకు దర్శనమిస్తాయి.  మొదటగా “పూర్వి” అనే కధ గురించి చెప్తాను. ఈ కధ నవ్య వారపత్రికలో జనవరి, 2015 లో వచ్చింది. అల్లరి చిల్లరగా తిరిగే హరి అనే కుర్రవాడు తన అక్క గొలుసు దొంగతనం చేసి, డార్జిలింగుకు పారిపోయి పూర్వి అనే ఓ టీ దుకాణం అమ్మాయితో పరిచయం పెంచుకుని ఆమెను వివాహం చేసుకున్నాక, యాక్సిడెంట్లో చనిపోతాడు. ఆ తర్వాత పూర్వి హరి తల్లిదండ్రులవద్దకు వచ్చి ఆ వృత్తాంతం చెప్పడం, హరికి వచ్చిన ప్రమాద భీమా తాలూకు డబ్బులు వాళ్ళకు ఇవ్వడం. ఇదీ కధ. వస్తు స్వీకరణ, శిల్ప నిర్వహణ కొత్తపంధాలో సాగి, చివరగా పూర్వి తిరిగి వెళ్ళెటప్పుడు “రైలు వచ్చింది. అందరి పాదాలకు నమస్కారం చేసి రైలెక్కింది పూర్వి. సీట్లో కూర్చుంది. కళ్ళవెంట నీళ్ళు కారి బుగ్గలను తడిపేశాయి. హరి మరణంతో  మండిపోతున్న మనసుకు స్వాంతన కలిగింది”. ఇది చాలా మంచి ముగింపు. కధావస్తువును కధగా మలిచేటప్పుడు మంచి శ్రద్ధ కనపరచింది రచయిత్రి. సహజ చిత్రణ ద్వారా కావలసిన గాంభీర్యం సాధించిన శిల్పవిశేషం గొప్పది. పాత్రల మధ్య ఉన్న సంబంధాలకు శాశ్వతత్వం కలిగించడం బావుంది. జాయిస్ చెప్పిన చెప్పినట్లు కధ చదివాక కలిగే “ఎపిఫొనీ”( సాక్షాత్కారం) నాకు ఈ కధలో కలిగింది.
“బాలరాజు కధ” లో బాలరాజు ఎలెక్ట్రీషియన్ ఉద్యోగం కోసం గల్ఫ్ కంట్రీస్ కు వెళ్ళి వంటవాడుగా మారిన విధానం హాస్యం పుట్టించినా, కృతజ్ఞతగా తన గురువును వెదికి వెదికి కలుసుకోవడం, చివరలో గురువు గుర్తుపట్టగానే చిన్న పిల్లాడిలా వలవలా ఏడవడం చదివాక, ప్రస్తుతం మానవ సంబంధాలు పూర్తిగా కమ్మర్షియలైజ్ అయిపోయాయన్న మన ఫీలింగు లో మార్పు వస్తుంది. అనాటి సమిష్టి కుటుంబాలు నేడు కనుమరుగయ్యాయి. ఎవరికి వారే యమునాతీరే అని బ్రతుకులీడుస్తున్న కాలంలో “ఆనాటి ముచ్చట్లు” కధ మనకు స్వాంతననిస్తుంది. బావ మరదలి వివాహం, తదనంతర ముచ్చట్లు చక్కగా పండాయి.  “సుఖాంతం” కధలో పాఠకులకు ఆదర్శకుటుంబం అంటే ఏమిటి? అనే విషయం తెలుస్తుంది. కుటుంబ సభ్యులు అంటే ఆస్తులు పంచుకోడం మాత్రమే కాదు..కాస్త ఆప్యాయతలు అనుబంధాలు కూడా పంచుకుంటే కలిగే తృప్తి వర్ణనాతీతమని వేణు కుటుంబం ద్వారా తెలుసుకున్న తర్వాత కలిగిన మారిన మనిషి పాత్రగా శ్రీలక్ష్మి పాఠకులకు గుర్తుండిపోతుంది.  వృద్ధాప్యంలో…తమ్ముడి కొడుకింటికి వెళ్ళి భోజనం లేకుండా హోటల్ లో తినడం నేటి మన ఆధునిక జీవనవిధానాలకు అద్దం పడుతుంది. కాలంతో పాటూ మారాలి.. “ఇంకా మారాలి”. మారాల్సింది అందరూ కాదు కొందరు మాత్రమే! మనసుపెట్టి చదివితే ప్రేమ, ఆప్యాయతలకు తిలోదకాలిస్తూ, డబ్బుకు మాత్రమే విలువనిచ్చే  నేటి తరానికి కనువిప్పు కాగలదు.  అయినవాళ్ళకు అవసరానికి అప్పిచ్చి ఆదుకుని ఆ బాకీ తీర్చకపోగా బంధువులు రాబందులుగా మారి ఓ వృద్ధునికి మనస్తాపం కలిగించడం. 
 “పుణ్యాత్మురాలు” కధలో చూస్తాం. వృద్ధులైన తల్లిదండ్రులను వంతుల వారీగా లెక్కకట్టి చూసుకుంటున్న ప్రబుద్ధుల చర్యలు, వారి దురవస్త “ఒక ప్రయాణం” లో ఉన్న యువకుడికి మనస్తాపం, కనువిప్పు కలిగిస్తాయి. పెళ్లంటే నూరేళ్ల పంట. నిలువెత్తు ధనం ఉన్నా, ఆదర్శవంతం కాలేని కుటుంబాలు ఎన్నో.  బామ్మ మాట విని తన జీవితాన్ని సుగమంగా మార్చుకున్న ఆధునిక యువతి కధ, ఈనాటి ప్రతి కన్నె పిల్ల చదివి తీరాల్సిన కధ “చల్లని దీవెన”.  కార్యేషుదాసి గా ఉన్న స్త్రీలు పట్టుదల వస్తే ఎంత కఠినంగా మారతారు అనేది తెలియజేస్తూనే..వారికి కావలసింది కూసింత ప్రేమ అని బోధ కలిగిస్తుంది “ఆడవారికి ఆవేశం వస్తే!” కధ.  ఇంటిలో కళాకారులు సాహితీ వేత్తలూ ఉంటే సంతోషం వారికీ.. బాధలు కుటుంబ సభ్యులకూ..శాలువాలు, సన్మాన పత్రాలు, షీల్డులు సర్దలేక పడే ఇబ్బంది చదివి తీరాల్సిందే! “ఎవరో ఒకరు ఎప్పుడో అపుడు” కధలో తెలుస్తుంది. పట్టణాల్లో ఇళ్ళల్లో భీభత్సం సృష్టించే వానరాలను తప్పించుకోవడము కష్టమే! సీతారాములు కోతులపని పట్టడంలో దిట్ట, ఆపని సులువుగా చేయగలడు. దాన్ని ధనార్జన సాధనంగా మార్చుకున్న వైనo నవ్వు తెప్పిస్తుంది “సీతారాములు – కోతులు” కధలో. కొత్తగా ఫేసుబుక్కు, వాట్సప్పు నేర్చుకున్న వృద్ధులు దాంతో వచ్చే అగచాట్లు మనలను కడుపుబ్బ నవ్విస్తాయి “బ్లాగుతో కధ సుఖాంతం” కధలో. కాశీపతి శివుడిని నమ్మి జీవితాన్ని సాగించడం, ఎవరినీ ఋణంకోసం, సహాయం కోసం ఆశించకపోవడం,  దేవుడున్నాడు అని నమ్మే వారికి తప్పక సహాయం లభిస్తుందని తెలియజెప్పే కధ “ఈశ్వరానుగ్రహం”. కధలు “కొత్త కోణం” లో రాసి అవార్డు తెచ్చుకోవాలనుకున్న ఓ రచయిత్రి పాట్లు మనలను నవ్విస్తాయి.  మతిమరుపు చాదస్తం ఉన్న ఓ బామ్మ చెప్పే తింగరి కధల ద్వారా టీ.వీ ఛానల్స్ లో అవకాశం పొంది గొప్ప రచయిత గా రాణించే ఓ ప్రబుద్ధుడి కధ “శ్రీదేవమ్మగారి మామిడి తోరణం”.
చివరగా “నేను చూసినవి, అనుభవించినవి, హృదయంతో తెలుసుకొన్నవి కధకుడిలో కలిసిపోయి దృక్పధం ద్వారా మార్పుకు గురై, కొత్త స్వరూపంతో కొంతకాలానికి కధగా ఆకృతి తెచ్చుకుంటాయి. రాజకీయ, ఆర్ధిక సిద్ధాంతాలు చెప్పడానికి కధలు రాయనక్కరలేదు. వీటికి అతీతంగా మనిషి మనిషిని ప్రేమించగల ఉన్నత తాత్త్విక స్థితిని తెలియజేసే కధలు కావాలి. లోకంలో తెలిసినదాని  వెనుకవున్న తెలియనిదానికీ, తెలిసిన మనిషిలో దాగిఉన్న తెలియనితనమూ నాకు ఆసక్తి కలిగిస్తాయి.” అన్న ప్రముఖ కధకుడు బుచ్చిబాబు మాటలను ఈనాటి పాఠకులకోసం ఉటంకిస్తూ ముగిస్తున్నాను.
-0o0-
రచన: -పుష్యమీ సాగర్ ..

మిత్రులకు వందనము, చాలా రోజులు అయింది మిమ్మలనందరిని పలకరించి …మరల ఇలా మీ ముందుకు వచ్చాను ..పని ఒత్తిడి వలన రాలేకపోయాను మన్నించండి ..ఇవాళ యాత్ర లో మీకు అద్భుతమైన ప్రదేశం గురించి చెప్పబోతున్నాను (నాకు తెలిసి నేను చెప్పబోయే ప్లేస్ గురించి తెలిసే ఉంటుంది ).  అదే రాజమండ్రి అలియాస్ రాజమహేంద్రవరం. ఇంకా దాని చుట్టు పక్కల  ప్రదేశాలు గురించి చెప్పబోతున్నాను ..చాలా రోజులనుంచి ఇన్ ఫాక్ట్ సంవత్సరాల నుంచి అనుకుంటూ ఉన్నాను రాజమండ్రి ని చూడాలి గోదావరి జిల్లాల లో ఉన్న పర్యాటక ప్రదేశాలని కవర్ చెయ్యాలని …అదిగో ఇన్ని రోజులకి కుదిరింది (చిన్నప్పుడు చూసాను బట్ అంతగా గుర్తు లేదు ప్లస్ అభివృద్ధి కూడా చెందలేదు ) . ఆఫీస్ కి ఎంచక్కా త్రీ డేస్ లీవ్ పెట్టి మరి బయలుదేరాను ..అన్నట్టు చెప్పలేదు కదు …నేను ఒక్కడినే కాదండోయ్ మా చెల్లెలు ..వాళ్ళ పాప , చిన్ని బాబు , నేను మా కమల, …అక్టోబర్ 6 ఉదయం బయలుదేరితే సాయంత్రం 5 కి రాజమహేంద్రవరం లో దిగాము ..చెప్పొద్దు ఎంత సంతోషమనిపించిందో …ఇంతకు ముందు ఎన్నో సార్లు వైజాగ్ కి వెళ్లినా (కమల వాళ్ళది వైజాగ్  ) రాజమండ్రి ని దాటుకుంటూ వెళ్లడమే కానీ ఆగింది లేదు అన్నమాట…కమల వాళ్ళ మామయ్య గారు రాజమండ్రి లో వున్నారు ..వారు రిసీవ్ చేసుకొని వారింటికి తీసుకెళ్లారు …ఆ సాయంత్రం ప్రయాణిక బడలిక వలన అలిసి పోయి అంతా గప్ చుప్ గా తిని పడుకున్నాము ..

ఇక ఉదయమే లేచి త్వరగా తయారు అయి …”కోరుకొండ” చూడటానికి బయలుదేరాము ..కోరుకొండ అంటే సైనిక్ స్కూల్ వున్న కోరుకొండ కాదు అది వేరే ప్రదేశంలో ఉంది …ఇక్కడికి రావడానికి …ఇన్ ఫాక్ట్ ఈ ట్రిప్ వేయడానికి మెయిన్ కారణం మా చెల్లెలు అను చెల్లించాల్సిన మొక్కు ….తాను గూగుల్ తల్లి ని కాంటాక్ట్ చేస్తే ఈ ప్లేస్ చూపించింది అంట ..(తనకి Lord Narasimha స్వామి  అంటే పిచ్చి భక్తి లెండి, ఎక్కడ ఉంటే అక్కడికి పోదాం అంటుంది ). మొత్తానికి ఆలా బయలుదేరాము …మేము ఉన్న ఇంటి నుంచి ఆ ప్రదేశం దగ్గరే….గోకవరం బస్టాండ్ నుంచి “కోరుకొండ” కి  కేవలం 20 కిలోమీటర్ లే …”పల్లె వెలుగు” బస్సు లో ….పచ్చని పంట పొలాల మధ్య నుంచి, పిల్ల కాలువల అందాలు, భానుడి ఉదయపు సంధ్యారాగలను , పక్షుల కువ కువలను ఆస్వాదిస్తూ …సరదాగా 30 నిమిషాల్లో కోరుకొండ చేరుకున్నాము …అయితే కోరుకొండ బస్టాండ్ నుంచి మరల 2 కిలోమీటర్ ఆటో లో వెళ్ళాలి ….అక్కడ ఆటో పట్టుకొని దేవస్థానం ఉన్న చోటుకి చేరుకున్నాం …అక్కడ రెండు ఆలయాలు వున్నాయి ఒకటి దిగువ ఆలయం , ఎగువ ఆలయం ….అచ్చు “అహోబిలం ” లాగ….ఆ ప్రదేశంలో అడుగు పెట్టగానే ఓ అద్భుతమైన భావన కలిగింది ..మాటల్లో చెప్పలేనిది …ముందుగా దర్శనం చేసుకొని …ఎగువ స్వామి ని దర్శించుకోవడానికి బయలుదేరాము ..అయితే ఇక్కడ ట్విస్ట్ ఏంటి అంటే ….ఆ కొండ ఎక్కాలి అంటే మొత్తం గా 615 మెట్లు ఎక్కాలి ..అది కూడా నిట్ట నిలువుగా ఉండే మెట్లు ….సాధారణంగా మెట్ల మధ్య దూరం …ఎక్కువగా ఉంటుంది అది కాకుండా ఏటవాలుగా ఉంటాయి కానీ ఇక్కడ అలాంటిది ఏమి లేదు దగ్గర దగ్గర గా ఉన్నాయి ..ఉదయం 9 గంటలకి మొదలుపెడితే 9 45 వరకు పైకి చేరుకున్నాం …మా ప్రయాణం లో ఆలయ పూజారి గారు కలిశారు ఎన్నో తెలియని విషయాలు చెప్పారు …వారు కూడా ప్రతి రోజు 9. 30 నుంచి మధ్యాహ్నం 12 వరకు మాత్రమే ఉంటారు అంట….ఎందుకంటే మరి రోజు మెట్లు ఎక్కాలి మరి ..మేము శనివారం వెళ్ళాం కాబట్టి భక్తులు ఎక్కువగానే వున్నారు అందులోనూ దసరా టైం ఏమో భవాని భక్తుల సందడి కూడా ఎక్కువగానే వుంది …ఇక మెల్ల గా ఒక్కో మెట్టు ఎక్కుతూ కొండ పైకి చేసురుకున్నాం …

నిజంగా నేను ఎప్పుడు చూడండి అద్భుతమైన ప్రదేశం అది ….ఎంత అద్భుతమైన ప్రదేశం అంటే అప్పటివరకు వున్నా అలసట ఒక్కసారి గా మాటు మాయం అయ్యింది ….5 కిలోమీటర్ల దూరం వరకు కనిపించ్చే కోరుకొండ గ్రామం…పచ్చని తివాచి పరిచినట్టు వుండే పంటపొలాలు …దూరంగా ఎటు చూసిన కొండలతో కవర్ చేసే ప్రకృతి …వాహ్ …అనిపించింది ..ఇక దాని నుంచి గుడికి వస్తే ఇది మరో మేలి ముత్యమే ……రెడ్డి రాజులచే నిర్మించబడిన మందిరం చూడటానికి రెండు కళ్ళు చాలవు …ఇక్కడి దేవుడు స్వయంభువు అని చెప్తారు ..ఆలయ పూజారిగారు నివేదన చేయడానికి అరగంట టైం తీసుకున్నారు. ఈ లోపు అక్కడ వున్న పరిసరాలు గమనించాను …మందిరం గోడలపై, అలాగే .. స్తంభాలపై చెక్కి ఉన్న శిల్పకళా వైభవం అద్భుతం …..రామాయణ కధను ఎంత బాగా చెక్కారంటే నిజంగా మన ముందు జరుగుతుందా అన్నంత బాగా తీర్చిదిద్దారు …ప్రతి స్తంభం పైన లార్డ్ నరసింహుడి  ఉగ్ర రూపాన్ని చూసాను …అంటే మనం ఎప్పుడు చూసే ఫోటో ఉంటుంది కదా రాక్షసుడిని తొడ పై పెట్టి పొట్టని చీల్చే సన్నివేశం ..అసలు నాకు అయితే ఇంకా చెప్పాల్సిన పని లేదు ..నేను ఇక గాల్లో తేలుతున్నాను హ్యాపీనెస్ తో .

ఈ లోపు గుడి తలుపులు తెరిచారు ….లక్కీ గా మాతోనే దర్శనం (మొదటి దర్శనం, ఎంత అదృష్టమో కదా ) మొదలు అయింది. చిన్న గుడి లోపల …జయ విజయలు కొలువై వున్నారు …అక్కడ …పరాశర మహర్షిచే ప్రతిష్టించిబడిన స్వామి విగ్రహం చాలా అద్భుతంగా దర్శనం ఇచ్చింది . ఇక స్వామివారు వెలిసిన చోట పూజలు చేస్తున్నారు ..ఒకరి తరువాత ఒకరిని పిలిచి చూపిస్తున్నారు . చిన్న గుహలో చాలా చిన్నగా ఎంతో బాగున్నారు …(మీరు మంగళగిరి పానకాల స్వామి ని చూసి ఉంటే same to same అలానే వుంటుంది) ..  …గోత్ర నామాలతో అర్చన చేయించారు …….ఒకటికి మూడు సార్లు చూసుకొని ….ఆనందం గా బైటికి వచ్చాము……ప్రకృతి దృశ్యాలని, రెడ్డి రాజుల శిల్పకళా వైభవాన్ని క్లిక్ చేసాను ….తెలిసింది ఏమిటి అంటే ..ఇది “కృతయుగం” నాటిదని తెలిసింది ….ఎంత పురాతనమో కదా….(రాజమండ్రి వాసుల భక్తిని మెచ్చుకొని తీరాలి) …తండోపతండాలు గా తరలివస్తూనే వున్నారు ..కానీ అయితే ఇపుడిప్పుడే అభివృద్ధికి నోచుకున్నట్టుంది …అన్నవరం దేవస్థానంవారు దీన్ని దత్తత తీసుకున్నారు అని తెలిసింది సరే…మొత్తానికి 11 గంటలకు పూర్తి అయింది. చిన్నగా దిగుదామని బయలుదేరాం …ఎక్కడం ఒక ఎత్తు అయితే ..దిగడం మరో ఎత్తు …జాగ్రత్తగా ఒక్కో మెట్టు దిగుతూ కిందికి వచ్చాము…మధ్యలో బోలెడు వానరాలు కిచ కిచ మంటూ పలకరించాయి ..కింద కుడి పక్కకు ఒక చిన్న అన్న సత్రం ఉంది …వారు ఏమి ఆశించకుండా యాత్రికులకు ఉచిత అన్నదానం చేస్తున్నారు …మాకు అప్పటికే దిగే సరికి 12 అయింది సరే ఎలాగూ దేవుడి దగ్గరకి వచ్చాము కదా..అన్న ప్రసాదం తీసుకొని వెళదాం అని …చక్కగా బోంచేసి ….మా వంతుగా కొంత సమ్పరించుకొని బయలుదేరాం …
తెలిసింది ఏమిటి అంటే కోరుకొండ కి కేవలం 6 కిలోమీటర్ ల దూరంలో నే “పాండవుల గుహలు ” “రాతి గుహలు ” ఉన్నాయి అవి కూడా చూడాల్సిన ప్రదేశం అని స్థానికులు చెప్పారు .వెళదామని నేను మా చెల్లితో పోరు పెడితే వద్దు అన్నారు …కాళ్ళు అప్పటికే బోలెడు నొప్పి లేస్తున్నాయి మేము రాము అని ..పిల్లలు ఒకటే గోల..కానీ నాకు దాన్ని చూడాలని వుండే…ఇక ఏమి చేస్తాం ..నలుగురితో నారాయణ కదా….చలో మరల రాజమండ్రికి పొలోమని పరిగెత్తాము ….మరల సిటీకి అదే రాజమండ్రికి 2 గంటలకి వచ్చాము ….అందరం బాగా అలసిపోయాము ఏమో కాస్త కునుకు తీసాము …ఇక సాయంత్రం ఏముంది అని ఆరా తీస్తే …”పుష్కర్ ఘాట్”లో ఇచ్చే ” గోదావరి హారతి ని తప్పక చూడాల్సిందే అని చెప్పారు …సరే అని సాయంత్రం 5 గంటలకి బయలుదేరి వెళ్ళాం …నిజానికి గోదావరిని అనుకోని చాలా ఘాట్ లు వున్నాయి . పుష్కరాల టైంలో చాలా అభివృద్ధి చేసినట్టుగా వుంది అంతా నీట్ గా క్లీన్ గా వుంది ..”సరస్వతి ఘాట్”, పుష్కర్ ఘాట్, శివాలయం ఘాట్ .., ఇంకా ఇలానే రెండు మూడు చూసాను .. భవాని భక్తుల సందడి చాలా చాలా కనిపించింది ..సరే అని సరిగ్గా సాయంత్రం 6 30 (టైం అటు ఇటు గా మారుతుంది ) కి “హారతి ” మొదలు పెట్టారు ….ఎంత అందం గా వుంది అంటే ఆ దృశ్యం ..పైన రైలు బ్రిడ్జి పైన నుంచి రైలు వెళ్తుంది ..ఆకాశం లో చందమామ …కింద లైట్ లు అన్ని ఆఫ్ చేసి హారతులు మాత్రమే …దీప కాంతులు నీళ్ల లపై రిఫ్లెక్ట్ అవ్వడం ఓహ్ ..!! సూపర్బ్ …….గంగ హారతులను ఎంత నిష్ఠ గా చేశారో …అంతే నిష్ఠ గా గోదావరి హారతులను చేశారు …మొత్తం 40 నిమిషాలు మరో లోకంలోకి తీసుకెళ్లారు …మాటలకు సరిపోవు అంత అద్భుతంగా వుంది …మొత్తానికి సాయంత్రం 7 గంటలకి ఇంటి బాట పట్టాము ..ఇంకా ధవళేశ్వరం బ్యారేజి , బ్రిడ్జి చూద్దామని మావాళ్ళతో అంటే “ఓపిక “లేదు బాబు కానిచ్చేయి ఇంటికి వెళదామని పోరు పెట్టారు ..నాకు వెళ్లాలని లేకున్నా తప్పక వెళ్లాల్సి వచ్చింది అయితే …మేము హారతులు ముందే “పాపి కొండలు” కు వెళ్లే అవకాశం ఏమైనా వుందా అని సెర్చ్ చేసాము …మేము వెళ్లిన మరుసటి రోజు ఆదివారం కావడంతో అన్నీ హౌస్ ఫుల్ అయ్యాయంట……గవర్నమెంట్ టూరిజం వాళ్ళవి అసలు దొరకలేదు ..అతి కష్టం మీద …ఒక చోట మాత్రం పట్టుకోగలిగాము ..మనిషి ఒక్కరికి 650/- సరే అని మరుసటి రోజుకి “పాపి కొండల” టూర్ కి టికెట్స్ తీసుకొని ఇంటి బాట పట్టాము ..

మరుసటి రోజు అంటే ఆదివారం ఉదయాన్నే 7 గంటల కల్లా రమ్మన్నారు ..(అది కూడా పుష్కర్ ఘాట్) దగ్గరనే …సరే అని వెళ్ళాము ….అక్కడ నుంచి ..పోలవరం వరకు బస్సులో జర్నీ (గంట పడుతుంది ) ….నిజానికి పాపికొండల టూర్ మొత్తం పోలవరం నుంచి సాగుతుంది ..ఇదివరకు రాజమండ్రి నుంచి ఉండేది అని విన్నాము …ఇప్పుడు మార్చారంట…సరే లే అని మెల్లిగా 7 గంటలకు వెళితే అక్కడుంచి …కోటిపల్లి బస్టాండ్ కి తీసుకువెళ్లారు మధ్యలో ఎక్కాల్సిన వాళ్ళు ఎక్కితే అదిగో 9 గంటలు అయ్యింది ..రాజమండ్రి నుంచి పోలవరానికి సరిగ్గా 10 గంటల కి దిగాము …ఇక ఆదివారం ఏమో కదా …పోలవరం స్టార్టింగ్ పాయింట్ దగ్గర రష్ అంటే రష్ ..బాబోయ్ ..ఒకేసారి 16 లాంచీ లు బయలుదేరుతున్నాయి …మా ట్రావెల్ ఏజెంట్ టికెట్ లు అయితే ఇచ్చాడు కానీ బోటు పేరు చెప్పడం మర్చిపోయాడు లక్కీ గా ఫోన్ చేస్తే అప్పుడు మళ్లీ బోట్ పేరు చెప్తే త్వరత్వరగా మా వాళ్ళని వేసుకొని బోట్ లో కి ఎక్కాము ..తస్స దియ్య ఎక్కే దాగా టెన్షన్ ..టెన్షన్ …. అప్పటికే చెమటలు ధారాళంగా కారిపోతున్నాయి (అలవాటు లేని వాతావరణం కదా..) హ్యూమిడిటీ ఎక్కువ ….AC బోట్ కావడంతో హమ్మయ్య ప్రశాంతంగా అనిపించింది
ఇక బ్రేక్ ఫాస్ట్ ఇచ్చారు బాగానే వుంది రెండు ఇడ్లి, ఒక వడ, కొంచం ఉప్మా …(అప్పటికే రాజమండ్రి టిఫిన్ రుచి చూసాం ) సరే వాళ్ళని ఎందుకు నిరుత్సాహపరచాలి అని లాగించేసాం అనుకోండి …ఇక మొదలు అయింది మరో ప్రకృతి దృశ్యమాలిక వీక్షణం …మెల్లిగా మొదలు అయినా ప్రయాణం సాగుతూ పోతూనే వుంది మొదట జానకి రాముడి ఆలయం …పోచమ్మ గుడి ..ఆ తరువాత చివరి మజిలీ అయినా పేరంటాల పల్లి …జానకిరాముడి ఆలయం దగ్గర ఇసుక మేటలు దూరంనుంచి కనిపించే కొండలు ..వాహ్ వాహ్ అసలు ఏమి చెప్పగలము ఫోటోలో బంధించడం తప్ప …అయితే ఈ గుడి దగ్గరనే …”జానకి రాముడు” నాగార్జున చాలా భాగం ఇక్కడే తీసారట అందుకనే ఆ పేరు అన్నమాట…ఇక ప్రతి చోట కేవలం 20 నిమిషాలకు మాత్రమే ఆగుతుంది …ఒకొకటి గా చూసుకుంటూ వస్తున్నాము …పోచమ్మ గుడి తరువాత దేవి పట్నం (మధ్యలో లంచ్ బాక్స్ లు అందించేది ఇక్కడే) …మరి మధ్య మధ్యలో తగిలే చిన్నచిన్న గ్రామాలూ వాటి పరిచయాలు అన్నీ బాగా చెప్పారు …పోలవరం ప్రాజెక్ట్ నిర్మిస్తున్న ప్రదేశం గురించి తెలుకుసుకున్నప్పుడు బాధేసింది ఇంకా కొన్ని సంవత్సరాలు పోతే రాజమండ్రి నుంచి పాపి కొండల టూర్ ఉండదు ఏమో ఇక ..ఎందుకంటే అక్కడ ఆనకట్ట కడితే కొండలు వాటిని అనుకోని వున్నా గ్రామాలు ముంపుకి గురి అవుతాయి (అందుకే అక్కడి గిరిజనులు ….ఇంకా పర్యావరణ వేత్తలు వ్యతిరేకిస్తున్నారు ) ..నిజమే కదా..ప్రకృతి సంపదని అభివృద్ధి పేరుతో మనమే చేజేతులారా నాశనం చేస్తున్నాము …నీటిని చీల్చుతూ సాగిపోతున్న మా బోట్ సూపర్బ్ గా ముందుకు దూసుకు వెళ్తుంది …పర్యాటకుల వినోదం కోసం అక్కడి బాయ్స్ ఆటలు పాటలు..డాన్స్ లతో సందడి చేసారు …ఈ లోపు లంచ్ బోట్ లోనే కానిచ్చేశారు …(మొత్తం బోట్ కెపాసిటీ 150 ..అయితే అందరిని ఎక్కించరు కేవలం 120 మంది ని మాత్రమే ఎక్కిస్తారు , మిగతాది లగేజీ వుంటుంది కదా….విడతల వారీగా భోజనం చేసాము …ఇక ఎప్పుడు ఎప్పుడు అని ఎదురు చూసిన పాపికొండల వ్యూ పాయింట్ రానే వచ్చింది ….వామ్మో వాయ్యోఓ ఎంత అందం …అప్పుడే నేను కూడా వున్నాను అంటూ వాన విపరీతమైన వాన అయిన కూడా లెక్క చెయ్యలేదు ….అలా పాపి కొండల నడుమ వయ్యారంగా మా బోట్ సాగిపోతుంటే చిన్న పిల్లల మాదిరి కేరింతలు కొట్టాం 

…(చెప్పొద్దు ఆ అందాలని బంధించడానికి మీ దగ్గర ఉన్న లేటెస్ట్ కెమెరాల్లో అయితే ఛార్జింగ్ అయిపోతుంది ..ఇది సత్యం …నా దాంట్లో అంతే మరి ) ..వర్షంలోనే తడుస్తూ ఫోటో తీసాం .చివరికి పేరంటాలపల్లి దగ్గర ఆగింది .అక్కడ శివుడి ఆలయం వుంది సహజసిద్ధంగా వుండే జలపాతం ఒకటి ఎప్పుడు ప్రవహిస్తుంది ..దాని నీళ్లు రుచి చూసి దర్శనం చేసుకున్నాం ..అయితే గిరిజనులు నాగరికులకి కొన్ని నిబంధనలు పెట్టడం చాలా బాగుంది (గంట ని కేవలం ఒక్క సరి మాత్రమే కొట్టాలి, మాట్లాడకూడదు, ఫోన్ లో ఫోటోలు తీయకూడదు, చప్పళ్ళ చెయ్యకూడదు) ఇలాంటివి మనవాళ్ళకి మింగుడు పడకపోయినా బాగుంది మొత్తానికి …దర్శనం చేసుకొని తిరిగి మరల బోట్ కి వచ్చాము ..మధ్యలో గిరిజనలు తయారు చేసిన వస్తువులు విక్రయానికి పెట్టారు …మరి ముఖ్యంగా ఇక్కడ “కొండ రెడ్లు” తయారు చేసిన వస్తువులు అవన్నీ వెదురుతో తయారు చేసినవే…కొనేవాళ్ళు కొని తిరిగి ప్రయాణం పట్టారు …మరల బోట్ కి వచ్చాము ….వెళ్ళేటప్పుడు స్లో గా వెళ్ళామా…వచ్చేటప్పుడు మాత్రం ఫాస్ట్ గానే తీసుకువెళ్లారు …అయితే ఒక చోట మాత్రం చాలా భయం వేసింది ఎందుకంటే విపరీతమైన వర్షం ..అది కాక మొన్నటి వర్షాలకు గోదావరి వరద చాలా ఉదృతంగా వుంది, అచ్చం నేను మూడు ఏళ్ళ క్రితం పాపికొండల టూర్ కి మాదిరి గానే ..(అయితే అప్పుడు నేను రాజమండ్రి నుంచి రాలేదు, భద్రాచలం నుంచి చూసాను ) …నిజానికి పాపికొండలు చూడాలి అంటే రెండు దారులు ఒకటి భద్రాచలం నుంచి (వయా కూనవరం ) నుంచి, రాజమండ్రి (పోలవరం ) నుంచి ..అయితే భద్రాచలం నుంచి వ్యూ పాయింట్ సరిగా కనిపించదు అంటారు ..రాజమండ్రి నుంచి అయితే కేకా …ఇక…మరి “కొల్లూరు “అని ఒక ఇసుకమేటల ద్వీపకల్పం అనొచ్చు నెమో …అక్కడ “బ్యాంబూ హట్స్ “: ఉన్నాయ్ ….అక్కడ రాత్రి పగలు గడపటానికి ప్రకృతి సౌందర్యాన్ని ఆస్వాదించడానికి రక రకాల ప్యాకేజీ లు ఉన్నాయి …ఇక అలా మరల పోలవరం కి వచ్చేసాం ….మరల ఎక్కడ దింపారో అక్కడ పిక్ అప్ చేసుకొని రాజమండ్రి లో దిగాము …చాలామంది రాజమండ్రి నుంచి భద్రాచలానికి లాంచీ లోనే వెళ్తారు అని తెలిసింది బస్సు రూట్ కూడా చాలా దగ్గర అంట….కేవలం  2.5 గంటల జర్నీ అంత అద్భుతం కదా.. 

తెల్లారి సోమవారం …దగ్గర దగ్గరలో ఉన్న అన్ని ప్రదేశాలు చూసుకొని సాయంత్రం గౌతమికి ఎక్కి మంగళవారం (దసరా పండుగ రోజు) కి హైదరాబాద్ కి వచ్చేసాం …ఇంకా కొన్ని అలానే మిగిలి వున్నాయి రాజమండ్రి లో …మరల నెక్స్ట్ టైం వచ్చినప్పుడు తప్పక చూడాలి ..అన్నట్టు చెప్పడం మరిచాను అండోయ్ . కాస్ట్ అఫ్ లివింగ్ అయితే పిచ్చ పిచ్చ గా నచ్చింది ..అన్ని below 15 (టిఫిన్ వరకు మాత్రమే) అంటే కొన్ని ఏరియాస్ మాత్రమే …..మిగతాది అంత మాములే….ఫుడ్ అయితే బాగా వుంది ..i enjoyed a lot …అప్పుడు అప్పుడు యాత్రలు చేయడం మంచిదే ..మానసిక ఉల్లాసానికి ….స్ట్రెస్ లైఫ్ నుంచి మంచి ఆటవిడుపు …మరల మరో యాత్ర విశేషం లో కలుసుకుందాం ..అంతవరకు సెలవు ..
రచన: పద్మా త్రివిక్రమ్
మాతృదేవోభవ, పితృదేవోభవ, ఆచార్యదేవోభవ, అతిదిదేవోభవ
సీతారాములు, పార్వతి పరమేశ్వరులు, రాధా కృష్ణులు
భార్య భర్తలు, తల్లి తండ్రులు

ఈ విధంగా చిన్నతనం నించి విని విని బహుశా నాన్న అనగానే ఒక తేలికభావం కన్నా అమ్మ అంటే అందరికి ఒక గొప్ప మధుర భావన. అందులోను మన సమాజంలో చాలామంది నాన్నలు భార్యలని కొట్టడం, తాగడం, పేకాట ఇవ్వన్ని చూస్తూ వింటూ పెరిగిన పిల్లలకి ఆ చిన్ని మనసులలో నాన్న అనగానే ఒక భయం, ఒక నిరాసక్తత కొండకచో కోపం ముదిరి అసహ్యంగా కూడా పరివర్తనం చెందడం చాల సహజమైన పరిణామం.
బహుశా ఈ పైన కారణాల వల్లే అమ్మకి వచ్చినంత గుర్తింపు నాన్నలకి రాకపోవడానికి. నాణానికి బొమ్మ బొరుసు వున్నట్టు, పురుషులందు పుణ్య పురుషులు వేరయా అన్నట్టు, మంచి నాన్నలు, బాధ్యత మూడో కంటికి తెలియకుండా మోసే నాన్నలు, తనలాగా తన పిల్లలు కష్టపడకూడదు అనుకునే నాన్నలు, తను కన్నకలలని పిల్లలు సాధిస్తే చూసి మురిసి పోవాలనుకునే నాన్నలు కోకొల్లలు మన సమాజంలో.
కానీ మనకి కనిపించేదే నిజం… అంతకు మించి చూడగలిగే నైపుణ్యం లేకపోవడం వల్ల నాన్నల గొప్పతనం తెర వెనుక పనిచేసే డైరెక్టర్ లాగా మిగిలి పోతోంది..
ఒక బాగున్న సినిమా గురించి మాట్లాడేటప్పుడు హీరో బాగున్నాడు, heroin ఇంకా బాగుంది అని చర్చించుకుంటాము గాని అసలు ఆ సినిమా డైరెక్టర్ గురించి ఎలా మాట్లాడుకోమో అలాగే నాన్నల గురించి కూడా.
కోపంగా వుంటే నాన్నకి ప్రేమ లేదను కుంటాం.
మౌనంగా వుంటే నాన్నకి మాట్లాడడం ఇష్టం లేదను కుంటాం.
కొడుతుంటే నాన్నకి ఆప్యాయత తెలీదను కుంటాం.
ఆజ్ఞలు వేస్తుంటే ఇదేంటని బాధ పడతాం
కానీ నేను నాన్న అయాకే తెలిసింది
అన్నింటి వెనకాతల వున్నది కొండంత ప్రేమే అని.
అందుకే గొంతు ఎత్తి మరీ చెప్తున్నా
నాన్న ఓర్పుకు మారు పేరు
మార్పు కి మార్గదర్శి
నీతికి నిదర్సనం
మన ప్రగతికి సోపానం
వెరసి నాన్న సాక్షాత్తు భగవంతుని స్వరూపం, ఆ భగవంతుని లీలలు అర్ధం కానట్టే నాన్న ప్రేమ కూడా……
రచన: టీవీయస్. శాస్త్రి  
 
నిర్దిష్ట వయో పరిమితి దాటిన ఇద్దరు విద్యార్దులు సహజీవనం (living together ) చేయడాన్ని కేరళ హైకోర్టు తప్పు పట్టింది.  కేరళలోని కొల్లాంలో మార్ తోమ ఇంజీనిరింగ్ కాలేజీలో చదువుతున్న ఛాయామంగళం ,  ఆమె క్లాస్ మేట్ ప్రేమించుకున్నారు.  ఆ తర్వాత వారు పెద్దలతో నిమిత్తం లేకుండా సహజీవనం చేస్తున్నారు. ఈ విషయం బయటకు రావడంతో కాలేజీ యాజమాన్యం వారిని కాలేజీ నుంచి పంపివేసింది. దానిపై ఛాయామంగళం హైకోర్టుకు వెళ్లింది. హైకోర్టు కూడా వారిని సమర్దించలేదు. పెళ్లి చేసుకోకుండా వెళ్లిపోయి, సహజీవనం చేయదలచినప్పుడు దాని పరిణామాలను కూడా ఎదుర్కోవాలని జడ్జి వినోద్ చంద్రన్ వ్యాఖ్యానించారు.  కాలేజీ నిర్ణయాన్ని ఆయన వ్యతిరేకించలేదు.  చట్టబద్దంగా కాని,  సంప్రదాయం ప్రకారం కాని వారు పెళ్లి చేసుకోలేదని జడ్జి అబిప్రాయపడ్డారు.  అయితే సుప్రింకోర్టు గతంలో సహజీవనాన్ని సమ్మతిస్తూ ఒక తీర్పు ఇచ్చింది.
ఈ నేపధ్యంలో కేరళ హైకోర్టు నిర్ణయం చర్చనీయాంశం అయింది. సుప్రీం కోర్టు ఇచ్చిన తీర్పును చూద్దాం!  If an unmarried couple is living together as husband and wife,  then they would be presumed to be legally married and the woman would be eligible to inherit the property after death of her partner,  the Supreme Court has ruled.  A bench of Justice MY Eqbal and Justice Amitava Roy said
Continuous cohabitation of a couple would raise the presumption of valid marriage and it would be for the opposite party to prove that  they  were not legally married. “It is well settled that the law presumes
in favour of marriage and against concubinage,  when a man and woman have cohabited continuously
for a long  time.  However,  the presumption can be rebutted by leading unimpeachable evidence.  A heavy burden lies on a party who seeks to deprive the relationship of legal origin, ” the bench said.
హిందూ వైవాహిక వ్యవస్థలో వివాహానికి ఎంతో ప్రాధాన్యత ఉన్నది ! సుప్రీం కోర్టు ఇచ్చిన తీర్పు ఒక ఆస్తి పంపకం విషయంలో అని మాత్రమే అర్ధం చేసుకోవాలని నా అభిప్రాయం! చట్టాలు వేరు,  న్యాయాలు వేరు! న్యాయం అనేది సమాజపు కట్టుబాట్లకు , నీతి నియమాలకు లోబడి ఉంటుంది ! కోర్టు తీర్పు ఇచ్చినంత మాత్రాన అన్నీ న్యాయాలు కావు! సహజీవనంలో లైంగిక సంబంధానికే ఎక్కువ ప్రాధాన్యత ఉంది ! వివాహం అంటే లైంగిక సంబంధమేనా? కానే కాదు– అంతకన్నా ఎక్కువ విలువైనది వివాహబంధం! సహజీవనంలో ఆ బంధానికి అంత పవిత్రత రాదు! అసలు నాకు తెలియక అడుగుతాను! సహజీవనం ఒకరితోనే చేయొచ్చా లేక నచ్చిన ప్రతి వారితో చేయొచ్చా? అదీ ఒకేసారి చేయొచ్చా,  విడిపోయిన తర్వాత చేయొచ్చా? సహజీవనం చేసేవారి మధ్య ఏమైనా agreements ఉంటాయా? ఆ ఒప్పందాలకు చట్టబద్ధత ఉందా ? పూర్వం చెన్నైలో చాలామంది సినిమా తారలు(ఇప్పుడు కూడా)ఇలానే సహజీవనం చేసేవారని నేను ఆనాటి పత్రికల్లో చదివాను! THE IMMORAL TRAFFIC (PREVENTION) ACT,  1956 ప్రకారం పోలీసులు అరెస్ట్ చేస్తారనే భయంతో అలా సహజీవనం చేసేవారు ఒక friendship agreement ను వ్రాసుకునేవారు!  
Indian contact act ప్రకారం friendship contact కు చట్టబద్ధత ఉందని ఒక న్యాయవాది మిత్రుడు చెప్పాడు!  ఈ మధ్యనే కమల్ హాసన్ , గౌతమీలు ఇకనుంచీ సహజీవనం చేయమని చెప్పుకున్నారు. ఇంతకాలం వారు చేసిన దాన్ని వ్యభిచారం అని నేను అనటానికి వెనుకాడను. పవన్ కళ్యాణ్ మొదటి భార్యకు విడాకులు ఇవ్వకుండానే మరొక నటితో సహజీవనం చేసి ఆమె వలన తండ్రి కూడా అయ్యాడు. ఆ తర్వాత మొదటి భార్యకు విడాకులు ఇచ్చి తల్లి అయిన  ఆ నటిని పెళ్లి చేసుకున్నాడు.  ఇప్పుడు ఆమెతో కూడా బంధాలు తెంచుకొని మరొక ఫ్రెంచ్ వనితతో సహజీవనం చేస్తున్నాడు. వీరందరూ సినిమాల్లో,  బయట నైతిక విలువలను గురించి చెబుతుంటారు. వీరిని గుడ్డిగా ఆరాధించే అమాయకులు కూడా ఉన్నారు.  అలనాటి ప్రముఖ సినీ తార యస్. వరలక్ష్మి తమిళ ప్రముఖ నిర్మాత  A. l.  శ్రీనివాసన్ తో స్నేహితుల సమక్షంలో పెళ్లిచేసుకొని సంతానాన్ని కూడా పొందింది! అయితే ఆయనకు అంతకు ముందే వివాహం అయి మొదటి భార్య ద్వారా సంతానాన్ని కూడా పొందాడు. భర్త అయిన శ్రీనివాసన్ చనిపోయిన తర్వాత అతని ఆస్తిలో యస్. వరలక్ష్మికి  చిల్లిగవ్వ రాలేదు!  వారిద్దరికీ వివాహం అయినట్లుగా ఆమె చాలా ఫోటోలను, పిల్లల వివాహ శుభలేఖలను ,  ఇంకా చాలా డాక్యుమెంట్లను కోర్టుకు సమర్పించింది. అయితే ఆ వివాహంలో ‘సప్తపది’ తంతు జరగలేదని,    ఇతర కారణాల చేత న్యాయస్థానాలు ఆమె వివాహానికి చట్టబద్ధత కల్పించలేదు! ఆమె జీవిత చరమాంకంలో ముఖ్యమంత్రి జయలలిత చేసిన ఆర్ధిక సహాయంతో ఒక అపార్టుమెంట్లో జీవితాన్ని దుర్భర దారిద్ర్యంతో గడుపుతుంది.  అసలు భార్యాభర్తలుగా సహజీవనం చేయదలుచుకున్నవారు చట్టబద్ధంగా వివాహం చేసుకోవటానికి ఏమి అడ్డంకి?  సరే ఇప్పుడు ఏ ఒప్పందం లేకుండా మేజర్లు అయినవారు సహజీవనం చేయొచ్చని కొందరి వాదన! అలా వాదించేవారు తమ పిల్లలను అలా ఉండటాన్ని అంగీకరిస్తారా ? హిందూ వైవాహిక చట్టంలో తగిన మార్పులు తీసుకొని రాకుండా సహజీవనానికి చట్టబద్ధత కల్పించవచ్చా?  ఒక వేళ ఏదైనా కారణాలతో సహజీవనం చేసేవారు విడిపోతే , వారికి కలిగిన సంతానం పరిస్థితి ఏమిటి? విదేశాల్లో ఉండే ఈ వికృత సంస్కృతిని మనం దిగుమతి చేసుకోవటం దురదృష్టకరం! అమెరికాలాంటి దేశాల్లో అలా కలిగిన సంతానం ఎన్నో బాధలు అనుభవిస్తున్నారు! అలా సహజీవనం చేసేవారి మధ్య అన్నా చెల్లెళ్ళ లాంటి సంబంధం ఉంటే దాన్ని కోర్టులు తప్పు పట్టవా? కేవలం వయోపరిమితి దాటి , ఇద్దరి అంగీకారం ఉంటే చాలా? సమాజానికి కొన్ని కట్టుబాట్లు అవసరం! ఆ కట్టుబాట్లు , నీతి నియమాలు లేకపోతే సమాజంలో ఆటవిక ప్రవృత్తి విజృంభిస్తుంది.  సహజీవనమే సరైనదైతే ఇక మనుషులకు జంతువులకు తేడా ఏముంది ? 
విశ్లేషణ: టేకుమళ్ళ వెంకటప్పయ్య.

రాగబంధాలు ఆత్మజ్ఞానానికి, మోక్షానికీ అడ్డంకులు. వస్తుభ్రమలకు, తాత్కాలిక సుఖాలకు బానిసలైన మానవులు రాగబంధాలతో మళ్ళీ అనేక పాపకార్యాలాచరిస్తూ..మళ్ళీ మళ్ళీ ఈ చక్రంలో పడి తిరుగుతునే ఉన్నారు. వాటిని వదలించుకోవాలని చూసేకొద్దీ మళ్ళీ అవే సంసార బంధాలు మాకు తగిలిస్తున్నావు ఎందుకు? అని అన్నమయ్య శ్రీవేంకటేశ్వరుని నారాయణా.. అని ఈ కీర్తనలో దీనంగా వేడుకుంటున్నాడు.
పల్లవి: నిగమనిగమాంత వర్ణిత మనోహర రూప
నగరాజ ధరుడ శ్రీనారాయణ ||నిగమ||
చ.1. దీపించు వైరాగ్యదివ్య సౌఖ్యంబియ్య
నోపకరా నన్ను నొడబరపుచు
పై పై నె సంసారబంధముల గట్టేవు
నాపలుకు చెల్లునా నారాయణా ||నిగమ||
చ.2. చికాకు పడిన నా చిత్త శాంతము సేయ
లేకకా నీవు బహులీలనన్ను
కాకుసేసెదవు బహుకర్మల బడువారు
నాకొలదివారలా నారాయణా ||నిగమ||
చ.3. వివిధ నిర్బంధముల వెడలద్రోయక నన్ను
భవసాగరముల దడ బడ జేతురా
దివిజేంద్రవంద్య శ్రీ తిరువేంకటాద్రీశ
నవనీత చోర శ్రీ నారాయణా ||నిగమ||
(ఆ.సం.1- 40వ రేకు. కీ.సం.243)
విశ్లేషణ:
పల్లవి: నిగమనిగమాంత వర్ణిత మనోహర రూప
నగరాజ ధరుడ శ్రీనారాయణ…
వేదాలలో..ఉపనిషత్తులలో నిత్యం విహరిస్తూ.. వాటిచే అతిగొప్పగా వర్ణించబడే స్వామీ! దివ్యసుందర రూపా!…శ్రీవేంకటేశ్వరా! గోవర్ధనగిరినే ధరించిన…శ్రీ నారాయణా..నా మొర ఆలకించరావయ్యా!
చ.1. దీపించు వైరాగ్యదివ్య సౌఖ్యంబియ్య
నోపకరా నన్ను నొడబరపుచు
పై పై నె సంసారబంధముల గట్టేవు
నాపలుకు చెల్లునా నారాయణా …
నాకు వైరాగ్యబిక్ష పెట్టి నన్ను కరుణించడంలేదు. దానికి బదులుగా నా తప్పులను ఎత్తి చూపుతూ వాటిని ఒప్పించడంతో బాటూ..నన్ను ఈ సంసార బంధంలో కట్టిపడేయాలని మళ్ళీ ఈ మాయా చక్రంలో బంధించాలనీ…చూస్తున్నావు. నా పలుకూ.. నామాట నీకు వినబడుతున్నాయా స్వామీ..నా మాట చెల్లుతుందా ఈవిషయంలో…అని దీనంగా ప్రార్ధిస్తున్నాడు.
చ.2. చికాకు పడిన నా చిత్త శాంతము సేయ
లేకకా నీవు బహులీలనన్ను
కాకుసేసెదవు బహుకర్మల బడువారు
నాకొలదివారలా నారాయణా….
చీకాకూ..బాధలతో గూడిన నా మనస్సుకు శాంతినివ్వకపోగా చిత్ర విచిత్రమైన పరీక్షలకు గురి చేస్తున్నావు. బహు కర్మములలో బడి తేలేవారికీ నాకు అసలు తేడా లేదా స్వామీ…మనసా..వాచా..కర్మణా నిన్నే నమ్ముకున్న నన్ను పరాయి వాడుగా భావించడం తగునా..స్వామీ చెప్పండి.
చ.3. వివిధ నిర్బంధముల వెడలద్రోయక నన్ను
భవసాగరముల దడ బడ జేతురా
దివిజేంద్రవంద్య శ్రీ తిరువేంకటాద్రీశ
నవనీత చోర శ్రీ నారాయణా…
పలురకాలుగా నన్ను ఈ సంసార మురికికూపంలో తోసినవాడివి చేయూత నిచ్చి పైకి తీయాలి కదా! ఇంకా ఈ భవ భయ సాగరంలో నేను కొట్టుమిట్టాడవలసిందేనా స్వామీ! దేవగణ పూజితా.. ఓ వెన్నదొంగా…శ్రీమన్నారాయణా…నన్ను ఈ కర్మ బంధమ్నుంచీ కాపాడి జన్మ రాహిత్యాన్ని ప్రసాదించు స్వామీ.. అని ఆర్తిగా ప్రార్ధిస్తూనే అనేక విధాల ప్రశ్నిస్తున్నాడు అన్నమయ్య.
ముఖ్యమైన అర్ధములు :
నిగమ నిగమాంతములు = వేదములు, ఉపనిషత్తులు; నగరాజ ధరుడు = గోవర్ధనగిరిని చిటికిన వేలిపై ధరించిన వాడు; దీపించు = ప్రకాశించు; ఓపక = సహించక; ఒడబరపుచు = ఒప్పించు; చెల్లునా = సాగునా?, అంగీకారయోగ్యమేనా?; కాకు = చికాకు, అణచు, తిరస్కరించు; కొలదివారు = తక్కువ వారు; దడబడ = తొందరపాటు; భవ = పుట్టుక సంబంధమైన, సంస్కృతంలో ఈ పదానికి పుట్టుక, ఉనికి మొదలైన అర్థాలు ఉన్నాయి. బహుశ: బౌద్ధ సంబంధమైన పదమై ఉండవచ్చు. పాళి భాషలో కామభవం, రూపభవం, అరూపభవం అని మూడు విధాలు గా ఉన్నాయి (చూడుము: పొత్తూరి వెంకటేశ్వరరావు నిఘంటువు); దివిజ+ఇంద్ర+వంద్య = దేవతలు, దేవేంద్రుడు మొదలైన వారిచే స్తుతింపఁదగినవాఁడు; నమస్కరింపఁదగినవాఁడు; నవనీత చోర = వెన్నను దొంగిలించిన వాడు (ద్వాపర యుగంలో శ్రీకృష్ణుడు).
రచన: విజయలక్ష్మీ రుద్రరాజు
పుస్తకం నా నేస్తం
పఠనం నా ప్రాణం
కవిత్వం నా ఊపిరి
కలం నా ఆయుధం.
ఈ కలాన్ని హలాన్ని చేయగలను
నాట్లేయగలను నారేయగలను
కానీ
అన్నార్తుల ఆకలిని తీర్చలేక పొతున్నాను
న్యాయాన్ని పండించలేకపోతున్నాను
నేను ఓడిపొతున్నాను.
ఈ కలాన్నీ  గళంగా మార్చగలను
యుగాలగీతాలని ఆలపించగలను
కానీ
అన్యాయాన్ని అణచలేకపోతున్నాను
సమావత్వాన్ని పెంచలేకపోతున్నాను
నేనూ ఓడిపొతున్నాను.
ఈ కలాన్ని  మగ్గంగా మార్చుకోగలను
రంగుల దారలను ఒడకగలను
సుందర వస్త్రాలను అల్లగలను
కానీ
ఆడంబరాలను ఆపలేకపోతున్నాను
అతివల మానాల్ని ఆదుకోలేకపోతున్నాను
నా దేశం  మౌనాన్ని  నేను భరించలేకపోతున్నాను
నేను ఓడిపోతున్నాను
ఈ కలాన్ని ఉలిని చేయగలను
శిలలను  కరిగించగలను
శిల్పాలుగా తీర్చగలను
కానీ
కులపుగోడల్ని  కూల్చలేకపోతున్నాను
కుతంత్రాల నీడల్ని  తుడవలేకపోతున్నాను  నేను ఓడిపోతున్నాను
ఈ కలాన్ని జలంగా మార్చగలను
కానీ
మతం జాడ్యాన్ని కడగలేకపోతున్నాను
మానవులంతా ఒక్కటేనని చాటలేకపోతున్నాను
నేను ఓడిపోతున్నాను
ఈ కలంతో కాలాన్ని ఎదిరించగలను
నా దేశం కన్నీటిని తుడవలేకపోతున్నాను
ఈ నా దేశాన్ని కన్నెత్తి చూడలేకపోతున్నాను
నేను ఓడిపోతున్నాను
కలాన్నై  ముందుకు సాగిపోతున్నాను.
రచన: కిభశ్రీ (శ్రీనివాస భరద్వాజ కిశోర్)
చిత్రం: శివప్రసాద్

ఆవె-1:
బాలమురళి యనెడు భానుడీ భువియందు
వెలిసి నింపినాడు వెలుగుతోటి
గానకోవిదుండు కన్నుమూయగ నేడు
కారు చీకటిచట కమ్ముకొనెను
ఆవె-2:
రాగమాలపించి రాళ్ళనే కరిగించె
సుస్వరమ్ములందు చూపె పటిమ
పరవశింపజేసె భక్తి తత్వములందు
తిల్లనాలలోన దిట్టయతడు
ఆవె-3:
కొత్తరాగములను కొన్నింటి సృష్టించి
కొత్త నడకలందు కూర్చినట్టి
భాషలారిటందు బహుమూల్యమౌ పాట
లందజేసి యెక్కెనందలమ్ము
ఆవె-4:
బాలమురళి పాట పరదేశములనుండు
రసికులెంతొ మెచ్చి రత్నమనిరి
భరతజాతికూడ భరతరత్నమ్మిచ్చి
సత్కరించవలయు సక్రమముగ
(అక్కడ స్వర్గలోకంలో దేవేంద్రుని సన్నిధిలో)
ఆవె-5:
బాలమురళియున్న బతికి యింకొన్నాళ్ళు
ఉనికి గంధరువులకుండబోదు
వేగ మోక్షమివ్వ వెతలుతప్పేనన్చు
కలహభోజుడెంతొ కలతచెందె
(నారదుడు పెట్టిన చిచ్చుకు స్పందించి ఇంద్రుడు కలవరపాటుకు లోనై భూలోకానికి వచ్చి బాలమురళితో ఇట్లనెను అనెను)
ఆవె-6:
వచ్చినానుచూడు బాలమురళికృష్ణ
బాగ స్వాగతమ్ము పల్కగాను
తెల్లయేన్గునెక్కి తేలియంబరముపై
దేవలోకమునకు నీవురార
ఆవె-7:
గానలహరి మునుగ గంధర్వులప్సరల్
దేవగణములచట దివినియదిగొ
వేచియుండిరయ్య వేయికన్నులతోటి
బాలమురళి కృష్ణ వచ్చుననుచు
ఆవె-8:
గానకళను నేర్వ గంధర్వులందరూ
ఆతురుతనుయుండిరచటచూడు
నీవుపాడుచుండ నింపాదిగానాడి
ఆదమరువ వేచిరప్సరసలు
(అని ఇంద్రుడు అత్యంత ఆత్మీయతతో బాలమురళిని స్వర్గానికి ఆహ్వానించగా)
ఆవె-9:
అలసియుండెనేమొ ఆయువైపోయెనో
అంతరించెనేమొ అతని శక్తి
కాదననక పిలుపు కదలి బాల్మురళిదే
పుడమి వీడి దేవపురముకేగె
ఆవె-10:
దేవతాదులెల్ల తీరిబారులు రెండు
పారిజాతపూల మాలవేసి
మత్తగజముమీద మర్యాదలన్జేసి
ఆవరించిరెంతొ నాదరమున
ఆవె-11:
నారదాంశజుడని నారదుండేయనెన్
దూరబంధువనెను తుంబురుండు
దివికి చెందుననుచు దేవతల్ పోటీలు
పడుచు కలుపుకొనగ పాటుబడిరి
(ఇక స్వర్గము చేరిన బాలమురళి కచేరీ ఏర్పాటు చేసి, గంధర్వులను సహకారగానం చేయమని, అప్సరసలను నాట్యం చేయమని ఆదేశించాడు ఇంద్రుడు. అప్పుడు అందరి మనసులలో కలిగిన భావన )
ఆవె-12:
పాడకున్న సరిగ పరువుపోకుండునే
యనుచు గాత్రశుద్ధి యత్నమందు
గంటలెన్నొ గడిపి గంధర్వులందరూ
చివరిగడియలోన సిద్ధమయిరి
ఆవె-13:
జటిలమైనరీతి జతులనాతడు చెప్ప
నడక తప్పెనంటె నాట్యమపుడు
కోపమున శపించి కూల్చునా యింద్రుండు
అనుచు భయము చెందిరప్సరసలు
ఆవె-14:
పాట మహిమవలన వజ్రాయుధముకూడ
పోయి సాన సోలి పోవునేమొ
దైత్యులపుడు వచ్చి దండెత్తిరంటె నే
నేమిచేతుననెను యింద్రుడపుడు
ఆవె-15:
దేవభాషకానిదేదైనభాషలో
పాటనతడుబాగ పాడెనంటె
అర్థమేమననుచు అడిగితే యెవరైన
తేలిపోవునేమొ దేవగురువు
(ఇక నా అరుతర్పణ)
ఆవె-16:
అవనిలోనివారినానందపరచగా
నీవులేవనేది నిజముగనుక
వినగదలచుకున్న వేలమార్గాలెన్నొ
మాకు కలవు గనుక మరువనెపుడు
రచన: అఖిలాశ
జ్ఞానం ఆజ్ఞానం చేత కప్పబడి ఉంటుంది
ఆఙ్ఞానాన్ని చీల్చి చీకటిలో ఉన్నా ఙ్ఞానాన్ని వెలిగించు
నిర్లక్ష్యం నీ కక్ష్యను మారుస్తుంది
నిర్లక్ష్య కక్ష్యలోకి నీ అడుగు వేయకు
అసహనం నీ సహనానికి పరీక్ష
సహనంతో అసహన పరీక్షను జయించు
కామక్రోధాలు అతల పాతాళానికి త్రోయును
కామక్రోధాలు విడువండి సత్యలోకాన్ని చేరండి
అశాంతి మీ శాంతిని చెడగొట్టును
శాంతితో అశాంతిని శాంతింప చేయండి
అసంతృప్తి ఉన్నచోట సంతోషం ఉండదు
సంతృప్తితో అసంతృప్తిని బర్తి చేయుము
పరులపై అసూయ పడకు పరలోకాలు పయనమవ్వగలవు
దురాశను ధరిచేయానియక
దురాశను దహించి ఉన్నత ఆశయాలకై జీవించు
కోపం సకల చెడు గుణాలకు మూల కారణం
కోపాన్ని అదుపు చేసి కుదుపులు లేని జీవనాన్ని గడుపు
గర్వపడి గగనానికి వెళ్ళకు
నిగర్విల జీవించి అందరిని సమానంగా భావించు
దేహి అన్న వారిని ద్వేషించకు దానధర్మలతో సత్కరించు
అహంకారంతో అందరిని దూరం చేసుకోకు
మమకారంతో జీవులందరిని ప్రేమించు
సోమరిగా ఉండకు శ్రమికునిగా ఉండి ఆదర్శంగా నిలుచు
హింస మార్గాన్ని విడిచి అహింస బాట వైపు సాగిపో
కపటం నటించకు నిష్కల్మషమైన ప్రవర్తన ప్రదర్శించు
పొగడ్తలను దూరంగా ఉంచు లోభిగా జీవించకు లోకులకై జీవించు
ఇంద్రియాలను అంతరేంద్రియ సహాయంతో జయించి మోక్షం పొందు నరుడ…!!!!
రచన:  పారనంది శాంత కుమారి
అమ్మమాటకో,ఆలిమాటకో లొంగిపోవటం కాదు
ఇద్దరి మాటలకు సమానమైన విలువివ్వాలి.
అమ్మవైపో ఆలివైపో ఒంగిపోవటం కాదు,
ఇరువురిని ఒకేలా చూడగలగాలి.
ఆ ఇద్దరిమధ్యన ఘర్షణలకు కుంగిపోవటం కాదు,
సమయస్ఫూర్తితో వాటిని తీర్చగలగాలి.
వారిరువురిలో ఎవరునిన్ను మెచ్చుకున్నా పొంగిపోవటం కాదు,
ఆ పొగడ్త వెనుకనున్న అసలు ప్రయోజనం తెలుసుకోగాలగాలి.
అమ్మని ఆదరిస్తూనే భార్యప్రేమని ఆస్వాదించాలి.
అమ్మ అవసరాలను తీరుస్తూనే భార్యమనోగతాన్ని స్వాగతించాలి.
అమ్మని గౌరవిస్తూనే ఆలిని గారంచేయాలి.
అమ్మని అపార్ధం చేసుకోకుండానే ఆలిని అర్ధంచేసుకోవాలి.
అమ్మని పరదాలమాటున ఉంచకుండానే ఆలి సరదాలను తీర్చాలి.
అమ్మతో అనుబంధాన్ని,ఆలితో భవబందాన్ని పెంచుకోవాలి.
అమ్మ మహిమను,ఆలి మాయను రెండింటినీ అనుభవించాలి.
అమ్మ పాదాలకు నమస్కరిస్తూనే ఆలి పాదాలని ఒత్తాలి.
అమ్మ ఆరోగ్యాన్ని సరిచూస్తూనే ఆలికి ఆనందాలను సమకూర్చాలి.
అమ్మనొక కంట,ఆలినొక కంట చూసుకోవాలి.
ఇద్దరి సమస్యలనూ ఒకేలా అర్ధం చేసుకోవాలి.
అమ్మను మొత్తకూడదు,ఆలిని ఎత్తకూడదు.
అమ్మ ఎక్కువని,ఆలి మక్కువని,
అమ్మ సత్యమని,ఆలి నిత్యమని ఎరుకరావాలి,
అమ్మ వేకువని,ఆలి వెన్నెలని,
అమ్మ కలిమిఅని,ఆలి బలిమిఅని తెలిసిరావాలి.
అమ్మలేకుంటే జీవితానికి అర్ధంలేదని,
ఆలిలేకుంటే జీవితం అర్ధంకాదని తెలుసుకోవాలి.
ప్రేమకు ప్రతిరూపం అమ్మ!ప్రేమకు ప్రతిబింబం ఆలి!
నువ్వు తెలుసుకోని కానుక అమ్మ,
నువ్వు తెలియలేని వేడుక ఆలి.
నిన్నర్ధం చేసుకొనే ఒకేఒక దేవత అమ్మ,
నువ్వర్ధం చేసుకోవాల్సిన ఒక దేవత ఆలి.
నీ సృష్టికి మూలం అమ్మ,నీ దృష్టికి మూలం ఆలి.
 

Jyothivalaboju
Chief Editor and Content Head
మాలిక పత్రిక పాఠకులకు, రచయితలకు హృదయపూర్వక పండగ శుభాకాంక్షలు. దసరా, దీపావళి పండగలు అయిపోయాయి … కాని ఈసారి పత్రిక ఒక ప్రత్యేకతను సంతరించుకుని, అందంగా , ఆకర్షణీయంగా ముస్తాబై మీ ముందుకు వచ్చింది. ఈ నెల అంటే నవంబర్ 19వ తేదీన అంతర్జాతీయ పురుష దినోత్సవం సంధర్భంగా మాలిక పత్రిక పురుషులకే కేటాయించబడింది. అంటే చదవడానికి కాదు రాయడానికి మాత్రమే.. ఈ నెల పురుషుల చేత రాయబడిన కవితలు, వ్యాసాలు, కథలు మొదలైనవి సేకరించి ప్రచురించడం జరిగింది. అంతే కాక రోడ్ డాక్టర్ గా ప్రసిద్ధి చెందిన శ్రీ కాట్నం గంగాధర్ గారితో ఒక స్పెషల్ ముఖాముఖి కూడా నిర్వహించబడింది.  ఈ స్పెషల్ సంచిక కోసం అడిగిన వెంటనే తమ రచనలు పంపిన రచయితలందరికీ  ధన్యవాదాలు..
పురుషదినోత్సవ శుభాకాంక్షలు తెలియజేసుకుంటూ పత్రికలో విశేషాలలోకి వెళదామా….
1. మాటల మనిషి కాడీయన – ముఖాముఖి
2. చిట్కాలు, జాగర్తలు – నల్లమోతు శ్రీధర్
3. మాయానగరం – 31
4. ప్రమేయం – ఒక కథ, మూడు ముగింపులు 
5. అలివేణీ – ఆణిముత్యమా
6.  కళాఖండం – A Work of Art
7. పురుషులలో  పుణ్యపురుషులు 
8. రా..రా.. మా ఇంటిదాకా
9. ట్రినిడాడ్ నర్సమ్మ కథ
10. పురుష పద్యములు
11. అసమాన అనసూయ
12. సినిమా పాట పుట్టుక
13. పాటే మంత్రమో..
14. Hey Father
15. ఓ చెట్టు పజ్యం
16. దేవులపల్లి కృష్ణశాస్త్రి
17. ఏడుగడతో (నే) మేలి మనుగడ
18. కిం కర్తవ్యం
19. రెండు నిమిషాలు
20. శ్రీ కాకుళ ఆంధ్ర మహావిష్ణు దేవాలయం
21. మొక్కుబడులు – నమ్మకాలు
22. అన్నమయ్య ఆధ్యాత్మికానందలహరి – 10
23. దివ్యుడా! కనువిప్పుకో!
24. సరదాగా తీసుకోవాలండోయ్
25. నా పెళ్లం – గజల్ 
26. అసలైన విశ్వసుందరి
27. పురుషుడి గుండె
28. నీవు 
29. కార్టూన్స్ – బాచి
30. కార్టూన్స్ – లేపాక్షి రెడ్డి
31. కార్టూన్స్ – రాజు ఈపూరి
32. ప్రేమ
33. Fatherhood
34. కడుపు గాసం
35. రామమును నేను
36. కలిసి నడుద్దాం
