రచన: రమా శాండిల్య
   ఆ పెద్ద హాలులో ఉన్న కిటికీ ప్రక్కన నిలబడి బయటకి చూస్తోంది రమణి. సంధ్యాసమయం. బయట సైనికులల్లే నిలిచిన పచ్చని  చెట్లు, గూళ్ళకు తరలి ఎగిరే పక్షులు, పూలమొక్కలతో, అస్తమిస్తున్న సూర్యుడి బంగారు కిరణాలు పడి, ఆ ప్రాంగణమంతా  ఎంతో ఆహ్లాదభరితంగా ఉంది.
   ఇటుతిరిగి చూసేసరికి, పిల్లలంతా ఎంత త్వరగా చేసేసారో కానీ,  హాలులో డెకరేషన్ అంతా తాజా తాజా పూలతో , చిన్న చిన్న రంగు రంగుల  బుడగలతో చేసి ఉంది.  మధ్యలో గులాబీరంగు ముఖమల్ బట్టవేసిన చిన్న బల్లమీద కేక్ ప్రత్యేకంగా అలంకరించి ఉంది. కేకుమీద ‘రమణి 65’ అని అందమైన అక్షరాలు కనిపిస్తున్నాయి.
ఇంతలో లోపలినుంచి ఇద్దరు పిల్లలు “రమణి అత్తా, రమణి అత్తా” అంటూ  పరిగెత్తుకొచ్చి రమణి చేతిని పట్టుకుని టేబులు దగ్గరకు లాగుతూ, “మనం కేక్ కట్ చేసేద్దామా?” అని అడుగుతున్నారు. ప్రక్కనుంచి అరుణ “అయ్యయ్యో పిల్లలూ, అత్తను లాగకండి, పడిపోతారు” అంటూ రమణి వైపు తిరిగి “రా… వదినా” అంటూ పిలిచింది.
   “ఏంటమ్మా అరుణా? నేనేమైనా చిన్న పిల్లనా? అరవై ఐదేళ్లు వచ్చి ఏంటి ఇదంతా? శ్రీధర్ ముందు  ఎంత మొహమాటంగా ఉందో తెలుసా!” అనేసరికి అరుణ “వదినా ఏంటా పిచ్చి ఆలోచనలు? మీ పిల్లలతో పాటు పెంచారు నన్ను కూడా మీరు.  మీ అమ్మాయిలాగానే కదా, నేను? నా ముచ్చట తీర్చుకోనివ్వండి…” అన్నది.
   అరుణ వైపు ముచ్చటగా చూసింది రమణి. మొట్టమొదటి సారి ఆమెను కలిసిన సందర్భం గుర్తు వచ్చింది.
***
 ఆరోజు తనకింకా గుర్తే. దీనవదనంతో తన ముందు నిలబడిన ఆ పాతికేళ్ళ అమ్మాయి, తలవంచుకుని తనడిగిన ప్రశ్నలకు జవాబులు చెప్పింది. ఆమెను పరిచయం చేసిన తన కొలీగ్ రాధ  మాటలవలన ఈ అరుణకు తనకన్నా ముప్పై ఏళ్ళు పెద్దవాడైన ఒక వ్యక్తితో పెళ్ళి జరిగిందనీ, సంవత్సరమైనా గడవకుండానే ఆయన చనిపోయారనీ, దానితో ఆయన కొడుకులు, కోడళ్ళు ఈ అమ్మాయిని బయటికి వెళ్ళగొట్టారనీ, భుక్తి కోసం వెదుక్కుంటూ ఉంటే తన పరిస్థితి తెలిసి, దగ్గరకు తీసుకువచ్చిందనీ చెప్పింది రాధ.
   ఆమెను చూస్తూంటే కడుపు తరుక్కుపోయినట్టు అయింది రమణికి. తనకో చిట్టి చెల్లెలుంటే ఇదే వయసు ఉండేదేమో. పాతికేళ్ళు నిండగానే పెళ్ళీ, పేరంటం ముగిసిపోవటం చాలా దురదృష్టకరం.
   “అమ్మా అరుణా… నిన్ను స్వంత మనిషిలా చూసుకుంటాను. ఏమీ భయపడకు…” అంటూ ధైర్యం చెప్పి, ఇంట్లో చేయవలసిన పనులు, బాధ్యతలు అప్పజెప్పింది రమణి. 
   తన ఇరవై రెండవ ఏట రాజారావుతో వివాహం జరిగింది రమణికి. అయితే ఎందుచేతనో సంతానం వెంటనే కలగలేదు ఆమెకు. అనుకోకుండా ఉద్యోగానికి అప్లై చేయటం, హిందీ టీచర్ గా అప్పాయింట్మెంట్ రావటంతో వదులుకోవటం ఇష్టం లేక, భర్త చెప్పటంతో చేరిపోయింది రమణి. మామగారు లేరు.  అత్తగారు తనతో తల్లిలాగా ఉండేవారు. ఉన్నట్టుండి రమణికి నలభై నడుస్తూ ఉండగా నెలతప్పింది. కొద్దిగా సిగ్గు, మొహమాటం కలిగినా, అత్తగారు, భర్త సంరక్షణలో ఉద్యోగానికి సెలవు పెట్టి, ఇద్దరు చందమామల్లాంటి ఆడపిల్లలకు జన్మనిచ్చింది రమణి. చక్కని పిల్లలు పుట్టినా వారిని చూసుకోవటానికి ఓపిక సరిపోయేది కాదు రమణికి. ఈలోగా ఆరునెలల  సెలవు కూడా పూర్తి కావచ్చింది.
   దురదృష్టం. జానకమ్మకు పక్షవాతం రావటంతో మంచాన పడింది. ఆమెకు సేవచేయటానికి, పిల్లలను చూసుకోవటానికి మనిషి కోసం వెదుకుతూ ఉంటే రాధ సహాయంతో అరుణ దొరికింది.
    అరుణ రావటంతోనే ‘పిన్ని గారూ…’ అంటూ జానకమ్మ సేవలో పడిపోయింది. ఆరునెలల చంటిపాపల సంరక్షణను కూడా తానే స్వీకరించింది అరుణ. పాపాయిలకు సంవత్సర కాలం పూర్తి అయే  వరకూ సెలవు పొడిగించాలని అనుకుంది రమణి. నవ్య, భవ్య కూడా అరుణకు బాగా అలవాటు అయ్యారు. అత్తాత్తా అంటూ అరుణను పిలిచేవారు. ఆ పిల్లలను ఆడించటంలో, పెద్దావిడకు సేవ చేయటంలో తన బాధను చాలావరకూ మరచిపోయింది అరుణ. 
ఈలోగా ఉన్నట్టుండి జానకమ్మ కాలం చేసింది. ఊహించని ఈ పరిణామానికి అతలాకుతలం అయ్యాడు రాజారావు. తల్లి తనను విడచి ఇంత  త్వరగా వెళుతుందని ఊహించలేదు అతను. భర్తకు ధైర్యవచనాలు చెప్పి అతనిని కంటికి రెప్పలా కాచుకోసాగింది రమణి.
***
   ఒకరోజు రాత్రి దాహం వేసి, మంచి నీళ్లకోసమని  లేచి బయటకొస్తే, పిల్లల గదిలోంచి అరుణ వెక్కిళ్ళు పెట్టి ఏడుస్తున్న చప్పుడు వినిపించింది. లైట్ వేసి, బాగా ఏడుస్తున్న ఆ అమ్మాయిని భుజాలు పట్టుకుని లేవదీసి, పిల్లలకు నిద్రాభంగం కలుగకుండా చేయిపట్టి ఇవతలికి తీసుకువచ్చింది రమణి. ఆమెతో మంచినీళ్ళు తాగించింది. ఆ తరువాత ఆమె భుజమ్మీద చేయి వేసి, “అరుణా ఏమైందమ్మా?” అని బుజ్జగిస్తూ అడిగింది.
   ఇంకా మౌనంగానే కన్నీరు కారుస్తున్న అరుణతో, “నువ్వేమీ మాట్లాడకుండా అలా ఉండిపోతే, నీ బాధ నాకెలా తెలుస్తుంది చెప్పు? మీ అన్నగారు ఏమైనా అన్నారా? లేక పిల్లల వలన ఏమైనా ఇబ్బంది కలుగుతోందా? లేక నా వల్లనే ఏదైనా తప్పు జరిగిందా? నాతో చెప్పమ్మా…” అన్నది అనునయంగా.
   “అదేమీ కాదు వదినగారూ… పెద్దమ్మ గారు చనిపోయాక ఇక నా అవసరం ఇక్కడ ఏముంది? మళ్ళీ నేను ఎక్కడికి వెళ్ళాలి? ఏ పని వెదుక్కోవాలి? అన్ని చోట్లా ఇక్కడిలా ప్రశాంతంగా, సమస్యలు లేకుండా ఉండవు కదా వదిన గారూ…” అంటూనే మళ్ళీ బావురుమంది  అరుణ. ఆలోచనలో పడింది రమణి.
   “ఎంత పిచ్చి దానివి అరుణా? పిల్లలతో నీ అనుబంధం ఇంతేనా? నువ్వు పనికోసం వచ్చావే కానీ ఆ పని మీద మాత్రం మా దగ్గర ఉండిపోలేదు తల్లీ… నిజానికి నీవు నా కూతురిలాంటి దానివి. ఈ ఇంటి ఆడుపడుచుతో సమానం. నిన్నెక్కడికీ పంపించము. నిన్ననే మీ అన్నగారూ, నేనూ మాట్లాడుకున్నాము. నీ కంటూ ఒక జీవితం కావాలి కదా… అందుకే చదివించి, నీ కాళ్ళ మీద నీవు నిలబడ్డాక, వివాహం చేయాలని నిర్ణయించాము. ఇదిగో, ఈ ఆదివారమే  నిన్ను పిలిచి ఓ సారి మాట్లాడాలని అనుకుంటున్నాము. నీ భవిషత్తు గురించి నీవేమీ భయపడకు, బాధపడకు. ఈ ఇల్లు నీది, మేము నీ వాళ్ళం. లే, లేచి, ముఖం కడుక్కుని, హాయిగా పడుకోమ్మా…” మృదువుగా చెప్పి, అరుణ చెంపలు నిమిరింది రమణి. 
***
   కాలచక్రం గిర్రున తిరుగుతూనే ఉంది.
   అరుణ వారి ఇంటనే ఉండి రమణితో తలలో నాలుకలా కలిసి పోయి చదువు పూర్తి చేసింది. అదే స్కూల్లో టీచరుగా చేరింది.
   రాజారావు పనిచేస్తున్న గ్రామపంచాయతీ ప్రెసిడెంట్ కొడుకు శ్రీధర్ ఇంజనీరుగా పనిచేస్తున్నాడు. ఒకరోజు రాజారావుతో పనుండి వారింటికొచ్చి అరుణను చూసి ఇష్టపడి పెళ్లిచేసుకుంటానని కబురు చేసాడు.  రాజారావు వారితో అరుణ గురించి, ఏ పరిస్థితులలో ఆమె తమ దగ్గరకు వచ్చిందో, తమ కుటుంబ సభ్యురాలిగా ఉండిపోయిందో, అన్ని విషయాలూ వివరంగా చెప్పాడు.
   అరుణ గురించి అన్ని విషయాలూ తెలుసుకున్న తరువాత కూడా శ్రీధర్, అతని తల్లిదండ్రుల నిర్ణయంలో ఎలాంటి మార్పూ రాలేదు.  తామే కన్యాదానం చేసి శ్రీధర్ కిచ్చి చాలా సింపుల్ గా కళ్యాణం జరిపించారు రమణి, రాజారావు.
   పెళ్ళైన వెంటనే శ్రీధర్ ఎప్పుడో అప్లై చేసిన ఉద్యోగం అదికూడా అమెరికాలో వచ్చింది. వారు సంతోషంతో ఫార్మ్యాలటీస్ అన్నీ పూర్తి చేసుకుని అరుణతో సహా అమెరికా వెళ్ళాడు శ్రీధర్.
   రమణి దంపతులు కూతుర్ని పంపినట్లే భారమైన మనస్సుతో అరుణని అమెరికా పంపించారు.
***
   మళ్లీ పిల్లలిద్దరితో రమణి జీవితం మొదలైంది. ఈ మధ్య తరచూ అనారోగ్యం పాలవుతున్నాడు రాజారావు.  తిరగని హాస్పిటల్ లేదు. మొక్కని దేముడు లేడు. ఏమిచేసినా ఆరోగ్యం కుదుటపడటం లేదు. ఆఫీస్ కూడా లాంగ్ లీవ్ పెట్టేసాడు. పిల్లలు వారి చదువుల్లో వారు శ్రద్ధాగనే వున్నారు. అరుణ అప్పుడప్పుడు ఫోన్ చేసి, క్షేమ సమాచారాలు  కనుక్కుంటూనే ఉంది.
   వారం రోజులుగా  హాస్పిటలచుట్టూ తిరుగుతూనే ఉంది రమణి. డాక్టర్ రమణిని పిలిచి “మీకు దగ్గరవారు, ముఖ్యమైనవారందరికి చెప్పామన్నాడు ఎక్కువ సమయం లేదు…” అని చెప్పేసరికి, అరుణకు ఫోన్ చేసింది. “ఏమైంది వదినా? ఈసమయంలో కాల్ చేసావు?” అని అడిగేసరికి రమణి దుఃఖం ఆపుకోలేక ఏడుస్తూ రాజారావు పరిస్థితి విషమంగా ఉందనీ ఎంతోకాలం బతకడని డాక్టర్ చెప్పేసారనీ చెప్పింది.  రమణిని ఎలా ఊరడించాలో  తెలియక, “వదినా, కంగారు పడకు! నేను వస్తున్నాను…” అని ఫోన్ పెట్టేసింది.
     ఏమి తిప్పలు పడ్డాడో శ్రీధర్, తనకు ఆఫీస్ పనులవల్ల కుదరక అరుణని ఇండియా పంపడానికి ఏర్పాట్లన్నీ చేసి పంపించాడు. అరుణ వచ్చేసరికి రాజారావు చనిపోయాడన్న వార్తతో పిల్లలెదురొచ్చి చెప్పేటప్పటికి దుఃఖామాపుకోలేకపోయింది అరుణ.   దగ్గరుండి ఆ కార్యక్రమాలన్నీ నిర్వహించింది. ఏ లోటు లేకుండా అన్నీ తానే అయి చూసుకుంది. రమణితో “వదినా, ఈ ప్రపంచంలో మీకన్నా ముఖ్యమైనవారు ఎవరూ లేరునాకు.. అన్నలేకపోవడం మనకు తీరని లోటు… కానీ నేను మీకు పెద్ద కూతురిని. ఆ విషయం మరచిపోకు…” అంది దుఃఖావేశంతో ఆమెను గట్టిగా కౌగలించుకొని.
   “అవును రమణీ… నువ్వు నా పెద్ద కూతురివే… నువ్వున్నావన్న ధైర్యంతోనే, పిల్లలను పెంచుకుంటాను…” అంది రమణి గద్గద స్వరంతో. పిల్లలను దగ్గర కూర్చోబెట్టుకుని, అమ్మ మాట వినమనీ, చక్కగా చదువుకోవాలనీ ఎన్నో విషయాలు చెప్పి, విడువలేక విడువలేక వారిని విడిచి ఫ్లైట్ ఎక్కింది అరుణ.
   పిల్లలు, రమణి మళ్లీ తన రొటీన్లోకి వెళ్లిపోయారు రాజారావు లేకుండా… ఇప్పుడు
 రమణికి చాలా తీరిక దొరికింది, చాలా సంవత్సరాల తరువాత.  ఆలోచనలు బుర్రను తినేస్తుంటే, వాటిని తప్పించుకోడానికి అనేకమైన పనులు పెట్టుకుంది.  అందులో ముఖ్యమైనది పెద్దవారుండే ఆశ్రమాలలో నెలకొక రోజు భగవద్గీత, రామాయణ భారతాలలోంచి కొంతభాగం చదివి రావడం లాంటి పనులు అనేకం పెట్టుకుంది.
***
   పిల్లలు పెద్దవారయ్యారు. అరుణ నిజంగా ఒక పెద్దమ్మాయిలాగే బాధ్యతలు పంచుకుంటోంది. అరుణతో పాటు శ్రీధర్ కూడా తమ కుటుంబీకుడుగా మారాడు. పిల్లలు అత్తామామా అనే అనుకుంటున్నారు వారిని. అరుణ ఎన్నిసార్లు పిలిచినా రమణి అక్కడికి వెళ్ళడానికి ఒప్పుకోలేదు. అరుణకు ఒకపాప, ఒకబాబు పుట్టారు. వాళ్ళను వీడియోల్లో మాత్రమే చూసింది.
   ఎప్పుడు పిలిచినా పిల్లల్ని వదిలి వెళ్లలేక వెళ్ళలేదు.  ఇప్పుడు పిల్లలిద్దరూ కూడా అమెరికాలోని యూనివర్సిటీల్లో యమ్మెస్ చెయ్యడానికి అరుణే అన్ని ఏర్పాట్లు చేసి జాయిన్ చేసింది.  పిల్లలు కూడా వెళ్ళిపోయాక మరీ ఒంటరితనం అనిపిస్తోంది రమణికి.
   ఆ సమయంలో అరుణ అన్ని ఏర్పాట్లు చేసి, రమణి చేత  వీసా కోసం అప్లై చేయించింది. టిక్కెట్ పంపింది. పెళ్లై అత్తారింటికొచ్చాక, ఒక్కసారి మాత్రమే  పుట్టింటికెళ్లటానికి ఊరు కదిలిన రమణి, రెండవసారి పిల్లల్ని చూడాలని అరుణ దగ్గరకు, అమెరికాకి  బయలుదేరి వెల్లింది. కాలం చేసే వింతలన్నీ చూస్తుంటే, జీవితమే ఒక తోలుబొమ్మలాటలా అనిపిస్తూ ఉంటుంది. ఎక్కడో పుట్టిన తాను ఇలా ఈ అమెరికా వచ్చి ఇలా అరుణతో కలవడం తలుచుకుంటే, అసలు  అరుణ ఎవరూ? తానెవరు? అన్నీ ప్రశ్నలే… అంతా ఋణానుబంధమే… అనుకుంటూ ఆలోచనల్లోంచి బయటకొచ్చింది రమణి.
                                                                  ***
   ఇక్కడ తన అరవై ఐదవ పుట్టినరోజును ఇలా  తనదైన  కుటుంబం మధ్యలో చేసుకోవడం ఏదో కొత్తగా, ఆనందంగా  ఉంది.  ఎన్నో ఆలోచనలలో మునిగి ఉన్న రమణి  చేతిని పట్టుకుని లాగుతూ “అత్తా, అత్తా… కేక్ కట్ చేద్దాం రా!”  “అమ్మా… రామ్మా…” అని పిలుస్తున్న అరుణ పిల్లలతో, తన పిల్లలతో కలిసి కేక్ దగ్గరకొచ్చేసరికి చాలా ఆనందంగా అనిపించింది. శ్రీధర్ ఏదో అడుగుతూ ఉంటే, “మామా… మామా…” అంటూ జవాబులిస్తున్నారు, భవ్య, నవ్యలు. అరుణ మురిపెంగా వారివైపు చూస్తూ ఆ కబుర్లు వింటూ ఉంది.  అందరూ కలిసి రమణితో కేక్ కట్ చేయించారు. రాజారావును తలచుకొంటూ కేక్ కట్ చేసిన రమణి వరుసగా అందరికీ దానిని తినిపించింది, కళ్ళలోంచి ఆనందబాష్పాలు జాలువారుతూ ఉండగా…
                                                            *******
రచన: వట్టెం రత్నశ్రీ
“బామ్మగారూ! అమ్మ నాలుగు పువ్వులు కోసుకురమ్మంది,  కోసుకోనా?” అంటూ వచ్చింది పైన అద్దెకుండే వాళ్ల అమ్మాయి నిత్య.
“ఉండు! నేను ఇస్తా” అంటూ వాళ్లకోసం ముందే కోసి ఉంచిన గన్నేరు పువ్వులూ,  ఎర్ర మందారాలూ తెచ్చిచ్చింది పూర్ణమ్మ.
“ఈ జూకా మందార పూలు అసలెప్పుడూ కోయరేం బామ్మగారూ!” అడిగిందా అమ్మాయి.
“అవి అలా చెట్టుకుంటేనే అందం” అని చెప్తుంటే… పైనుంచి వాళ్ళ అమ్మ పిలవటంతో నిత్య పైకి పరిగెత్తింది.
మాఘమాసం కావటంతో సూర్యుడి లేత కిరణాల వెలుగులో జూకా మందార చెట్టుపైన రాత్రి కురిసిన మంచుబిందువులు మెరిసిపోతున్నాయి.  స్నానం,  నిత్యపూజా కానిచ్చి,  ఇంకా కొన్ని చదువుకోవలసిన పుస్తకాలు పుచ్చుకుని వాకిట్లోని చెట్టు కింద పట్టెమంచం వాల్చుకు కూర్చుంది.
నిత్య అడిగిన ప్రశ్నతో పూర్ణమ్మ మనసు ఒక్కసారి గతం లోకి పరుగు తీసింది.
“పూర్ణా! పెరట్లో నిత్యమల్లెలూ,  గరుడవర్ధనాలూ ఉంటాయి,  మెల్లిగా కొమ్మలు లాగేయకుండా కోసుకురా!”
అత్తగారి గొంతు వినగానే పుస్తకంలో లెక్కలు చేస్తున్న పూర్ణిమ,  గబగబా వెళ్ళి పువ్వులు కోసి పట్టుకొచ్చి అక్కడ పెట్టి. . .
“అత్తయ్యగారూ! నేను చదువుకోనా? ఇప్పుడు వేరే పనేమైనా ఉందా?”
“ఇంకేం లేదులే! వెళ్లి చదువుకో,  మీ ఆయన లేచాడేమో చూసి,  లేవకపోతే ఒకసారి నిద్ర లేపు… మళ్లీ ఆలస్యమవుతోందని తినకుండానే పరిగెడతాడు వెర్రినాగన్న. ” మురిపెంగా చెప్పిందావిడ.
“ఏవండీ! కాలేజీకి టైమవుతోంది,  అత్తయ్యగారు లేవమంటున్నారు. ” ఇంకా దుప్పటి ముసుగు తీయని శశికాంత్ దగ్గరకు వెళ్లి మృదువుగా చెప్పింది.
ఆమె గొంతు వినపడినా,  వినపడనట్లే నటిస్తూ కదల్లేదు అతను.
ఈసారి చిన్నగా భుజం మీద తట్టి లేపింది,  వెంటనే ముసుగు తీసి ఆమె చేయి పట్టుకుని,  తన పక్కన కూర్చోబెట్టుకోబోయాడు.
పూర్ణిమ చటుక్కున అతని చేతిని విడిపించుకుని,  “నేను చదువుకోవాలి,  వదలండి!” అంటూ పరుగెత్తింది.
“ఛ! మొద్దుమొహం,  బొత్తిగా అచ్చటాముచ్చటా తెలీదు” అనుకుంటూ లేచాడు.
అతని స్నానం,  సంధ్యావందనం పూర్తయ్యేసరికి తల్లి వేడిగా భోజనం వడ్డించింది.  భోజనం చేసి కాలేజికి బయల్దేరబోతూ,  అటూఇటూ చూసాడు.
“పూర్ణ కోసమేనా! అది ఇందాకే ప్రైవేటు కి వెళ్లింది” చెప్పిందావిడ.
అతని మొహం కోపంతో ఎర్రబడింది,  ‘ఎంత పొగరో! నేనంటే లెక్క లేదు’ అనుకున్నాడు.
కొడుకు మొహంలో భావాలు అర్థమయిన సుమతికి నవ్వొచ్చింది కానీ ‘పూర్ణిమకు కూడా కాస్త అర్థమయ్యేలా చెప్పాలి’ అనుకుంది.
పూర్ణిమ తండ్రి రాఘవయ్య,  సుమతికి అన్నయ్య వరుస.  రాఘవయ్య,  సుమతిల చుట్టరికం దూరమైనా,  చిన్నప్పుడు పక్కపక్క ఇళ్లల్లో ఉండటం వలన కలిసి ఆడుకునే వారు.  ఆ అభిమానంతోనే సుమతికి పెళ్లి అయ్యాక కూడా వారిద్దరి మధ్యా రాకపోకలు కొనసాగాయి.
సుమతికి ఇద్దరాడపిల్లల మధ్య ఒక్కడే కొడుకు శశికాంత్.  బి కామ్ పూర్తిచేసి ఎల్ ఎల్ బి లో చేరాడు.  పెద్దకూతురు మాధవికి పెళ్లయింది.  చిన్నది బిందూ వీళ్లిద్దరి తరువాత కాస్త ఆలస్యంగా పుట్టడంతో ప్రస్తుతం తొమ్మిదో తరగతిలో ఉంది.
చిన్నప్పుడే తల్లిని పోగొట్టుకున్న పూర్ణిమను,  రాఘవయ్య తల్లి లేని లోటు తెలియకుండా ఎంతో ప్రేమగా పెంచాడు… కానీ ఎనిమిదినెలల క్రితం హఠాత్తుగా ఆయన గుండెపోటుతో చనిపోయేసరికి పూర్ణిమ అనాథ అయింది.  ఇంటర్ రెండో సంవత్సరంలో ఉన్న పూర్ణిమకు తండ్రి దాచిన కొంత డబ్బు,  తల్లివి ఇరవై తులాల నగలు,  స్వంత ఇల్లు మిగిలాయి కానీ ఆమెను చూసుకునేందుకు ఎవరూ లేరు.  ఆ సమయంలో బంధువులు కొందరు సుమతితో,  పూర్ణిమను కోడలిగా చేసుకుంటే బాగుంటుందని సూచించారు.  ఆవిడకూ,  మిగిలిన కుటుంబసభ్యులకూ కూడా పూర్ణిమ అంటే ఇష్టమే,  ముఖ్యంగా శశికాంత్ కి ఆమె బాగా నచ్చింది.  చక్కగా రెండు జడలూ,  పరికిణీ,  ఓణీ,  దోసగింజలా బొట్టు,  చెవులకు జూకాలు,  ఇంతే తన అలంకారం.  పచ్చని పసిమి ఛాయలో,  చక్కని కనుముక్కు తీరుతో సహజంగానే మెరిసిపోయే అందం.
రాఘవయ్యకు ఆయన కన్నా పదేళ్లు పెద్దదైన అక్క ఉంది కానీ ఆవిడ పెళ్లయినప్పటి నుంచీ కలకత్తాలో ఉండిపోయి,  ఇక్కడికి రావటం తక్కువే.  అందుకే పూర్ణిమకు మేనత్తకన్నా సుమతే బాగా పరిచయం.  పైగా సుమతి వచ్చినప్పుడల్లా వీరింటికి రావటం,  పూర్ణిమ కోసం ఏవో బహుమతులు తెస్తూ,  ముద్దుగా చూసుకునేది… “మా అబ్బాయిని పెళ్లి చేసుకోవటం నీకు ఇష్టమేనా?” అని సుమతి అడిగినప్పుడు,  పెళ్లి గురించి ఏ అభిప్రాయం లేకున్నా,  సుమతి దగ్గర ఉంటే బావుంటుందనిపించి “సరేనంది”.
ఏడాది లోపు పెళ్లి చేస్తే రాఘవయ్యకి కన్యాదాన ఫలితం దక్కుతుందనే ఆలోచనతో రెండునెలల క్రితమే ఎక్కువ ఆర్భాటాలు లేకుండా పూర్ణిమ మేనమామ చేత కన్యాదానం చేయించి,  పెళ్ళి జరిపించేసారు.  ఇంకా పూర్ణిమ మైనర్ కనుక భార్యాభర్తలను దూరంగానే ఉంచారు.  ఆమె చదువు ఆపటం ఇష్టం లేక,  ఇక్కడ ట్యూషన్ కి పంపిస్తున్నారు.
శశికాంత్ యవ్వనంలోకి అడుగుపెట్టాడు,  పైగా పట్నంలో పెరగటం వలన సినిమాలూ,  స్నేహితులూ,  వీటన్నిటి ప్రభావంతో భార్యతో సరదాగా ఉంటుందనుకుంటే… పూర్ణిమేమో అతను దగ్గరకొస్తే పారిపోతుంది.  ఏ సరసాలూ,  సరదాలూ తెలియవని,  అతనికి పూర్ణిమ మీద అలకగా ఉండేది. ఆమెకి ఇంకా మనసులో ఇలాంటి ఆలోచనలు లేవు.
ముందు నుంచీ చదువూ,  తండ్రికి సహాయంగా ఇంటిపనులు చేయటం,  మొక్కలు పెంచటం,  ఇవే పూర్ణిమకు లోకంలా ఉండేది.  ముఖ్యంగా పెరట్లో తులసి కోట దగ్గర తల్లి నాటిన జూకా మందారం చెట్టంటే పూర్ణిమకి ప్రాణం.  ఆ చెట్టు కొమ్మలు తులసి మొక్కపై వాలి ఉండేవి.  నిండు ఎరుపు రంగులో,  వెనుకకు వంగిన రేకలతో,  రెమ్మలకు ఒయ్యారంగా వేలాడుతూ ఉండే ఆ పువ్వులు ప్రత్యేకంగా కోసి పెట్టకపోయినా,  పచ్చని తులసి చెట్టుకు అక్కడక్కడా ఎర్ర జూకాల్లా అందంగా కనిపించేవి.
…………. .
పరీక్షలు రానే వచ్చాయి,  సుమతి పూర్ణిమకు తోడుగా వెళ్లింది.  పరీక్షలు అయిపోయేసరికి రాఘవయ్య సంవత్సరీకాలు వచ్చాయి.  ఆ కార్యక్రమాలన్నీ సుమతి దంపతులే జరిపించి,  ఇల్లు అమ్మేసి వచ్చిన డబ్బు పూర్ణిమ పేరు మీదే బేంక్ లో వేసి,  కొన్ని ముఖ్యమైన సామాన్లు మాత్రం తీసుకుని,  వచ్చేసారు.
సుమతి,  పూర్ణిమకు కొత్త లేకుండా ప్రేమగా కబుర్లు చెప్తూ ఇంటి పనులన్నీ నేర్పించింది.  ఆమె ప్రేమతో పూర్ణిమ తండ్రి పోయిన బెంగనుంచీ త్వరగానే తేరుకుంది.  బిందూకి తండ్రి గారాబం,  పనికి ఒళ్ళొంగేది కాదు.  అయినా పూర్ణిమ ఆమెతో వంతు పడకుండా,  తనను చిన్నపిల్లలా చూసేది.  మాటల మధ్యలో సుమతి కాస్త నచ్చచెప్పటంతో,  భర్తతో కబుర్లు చెప్పటం,  ఎప్పుడైనా ఏ గుడికో అతనితో కలిసి వెళ్లడం మొదలైంది.
మొక్కలంటే ఉన్న ప్రేమతో పూర్ణిమ,  అత్తవారింట్లో కూడా ఇంటి చుట్టూరా బోలెడన్ని మొక్కలు వేసింది… ప్రత్యేకించి   ఇల్లు అమ్మేసినప్పుడు,  జూకా మందారం కొమ్మ తీసుకువచ్చి,  ఇక్కడ వాకిట్లో ఉన్న తులసి కోటకు దగ్గరలో నాటింది.  అది కాస్త పెరిగి మొగ్గ వేసాక కానీ స్థిమితపడలేదు.  ఆ పువ్వులు మాత్రం ఎవరినీ కోయనిచ్చేది కాదు. . .  చెట్టుకే వదిలేసేది.  ఆమె పుట్టింట్లో లాగే ఇక్కడ కూడా విరగబూసిన పూలతో తులసి కోటను అలంకరించేది ఆ జూకా మందారం.
కాలేజీలు తెరవగానే పూర్ణిమను బి ఎస్సీలో చేర్చారు.  ఇక శశికాంత్ చిలిపి అల్లరి భరిస్తూ,  చదువుకోవాలంటే పూర్ణిమకు బుర్రకెక్కేది కాదు.  ఇది గమనించిన సుమతి,  ఎదిగిన పిల్లలను ఎక్కువ రోజులు విడిగా ఉంచినా ఇబ్బందేనని,  ఒక మంచిరోజు చూసి ఆ వేడుకా జరిపించేసింది.
“చదువులు పాడవుతాయి,  కొన్నాళ్లు జాగ్రత్తగా ఉందామంటే” అతను వినేవాడు కాదు.  మొత్తానికి పూర్ణిమ డిగ్రీ మూడవ సంవత్సరానికొచ్చేసరికి ఒక పిల్లాడికి తల్లయింది.  అత్తగారి ప్రోద్బలంతో,  ఎలాగో డిగ్రీ పూర్తి చేసింది.  ఆ తరువాత ఏడాదికి మరో సంతానం,  ఈసారి ఆడపిల్ల పుట్టింది.  శశికాంత్ చదువు పూర్తయి ఒక సీనియర్ అడ్వొకేట్ దగ్గర ఉద్యోగానికి చేరాడు… మామగారి రిటైర్మెంట్,  బిందూ పెళ్లీడుకి రావటం,  ఇంట్లో ఖర్చులు పెరగటంతో డబ్బులకు కొంచెం కటకటగా ఉండేది.  బి ఎడ్ చేసి ఉద్యోగం చేయాలని ఉన్నా,  ఆమెకి చదువుకునే తీరిక దొరికేది కాదు.
శశికాంత్ అసిస్టెంట్ గా చేస్తూనే కోర్టులో ఉద్యోగ ప్రయత్నాల్లో ఉండటంతో ఇల్లూ,  పిల్లలు,  అత్తమామలు అన్నీ పూర్ణిమ బాధ్యతలుగా మారాయి.  సుమతికి కూడా ఓపిక తగ్గింది.  బిందూకి బేంక్ లో ఉద్యోగం రావటం,  పెళ్లి కుదరటం ఒకేసారి జరిగాయి.  కాస్త గొప్పింటి సంబంధం కావటంతో పెళ్లి ఘనంగా జరిపించేసరికి మామగారి రిటైర్మెంట్ డబ్బులు చాలావరకూ ఖర్చయిపోయాయి.
పెద్దమ్మాయి మాధవికి అత్తవారింటి బాధ్యతలు ఎక్కువ,  ఇక్కడకు వచ్చినా నాలుగు రోజులకు మించి ఉండేది కాదు.  బిందూకి మాత్రం సంపాదన ఉన్నా పుట్టింటి సొమ్ముపై ఆశ. . .  తన పురుళ్లూ,  బాలసారెలూ అన్నిటికీ భారీగానే ఖర్చు పెట్టించింది.  శశికాంత్ కి అసిస్టెంట్ పబ్లిక్ ప్రాసిక్యూటర్ గా ఉద్యోగం రావటంతో ఆర్ధిక ఇబ్బందులు కాస్త తీరినా,  బాధ్యతలు పెరగటంతో ఆదాయం,  ఖర్చూ సమానంగానే ఉండేవి.
పిల్లలు రజని,  శ్రీకాంత్ ఇద్దరూ హైస్కూలు చదువులకొచ్చారు.  సుమతి బాగా బలహీనమయిపోయి,  తరచుగా జ్వరం వస్తోందని,  టెస్ట్లు చేయిస్తే కిడ్నీలు రెండూ పాడయ్యాయి,  డయాలసిస్ చేయాలని చెప్పారు.  శశికాంత్ కి ప్రమోషన్ మీద,  వేరే ఊరికి ట్రాన్స్ఫర్ అయింది కానీ అక్కడ ఇంత వైద్యసదుపాయం లేదు,  పైగా పిల్లలను సంవత్సరం మధ్యలో స్కూలు మార్చటం ఇబ్బందని,  అతనొక్కడే వెళ్లిపోయాడు.  నాలుగు సంవత్సరాల పాటు అలానే అతనక్కడ వంటమనిషి చేత వండించుకుంటూ,  వారాంతంలో వస్తూ, వెళ్తూ ఉండేవాడు.
సుమతికి మనసులో ‘కూతుళ్లు వచ్చి నాలుగు రోజులు తనను చూసుకుంటే,  ఆ నాలుగు రోజులైనా కొడుకు,  కోడలు సరదాగా ఉంటారని’ అనిపించేది కానీ పెద్దకూతురికి కుదరదు,  చిన్నకూతురికి అంత మంచి మనసూ లేదని తెలిసి బాధపడి ఊరుకునేది.
…………. 
ఏ బంధాలైనా ఋణానుబంధం ఉన్నంత సేపే… అత్తగారు,  మామగారు ఒకరి వెనుక ఒకరు రెండేళ్ల తేడాలో వెళ్లిపోయారు.  అత్తగారు పోయినప్పుడు పూర్ణిమ చాలా క్రుంగిపోయింది.  భర్త ఆ సమయంలో ట్రాన్స్ఫరై ఇక్కడే ఉన్నాడు,  కానీ అతనికి,  ఆమెలోని నిరాసక్తత,  బాధ గుర్తించే తీరిక ఉండేది కాదు.
పిల్లలిద్దరూ పెద్దచదువులు చదివి,  మంచి ఉద్యోగాలలో స్థిరపడ్డారు… వారి హోదాకు తగినట్లుగా మంచి సంబంధాలు చూసి పెళ్లిళ్లు చేసారు.
జీవిత ప్రయాణంలో ఇన్ని అనుభవాలు చవి చూసినా,  ఇద్దరూ కలిసి అన్ని బాధ్యతలూ నిర్వర్తించినా,  ఎందుకో శశికాంత్ తో చెలిమి మాత్రం ఏర్పడలేదు.  ఆమెకి కాస్త మానసిక పరిపక్వత కలిగి,  భర్త సాన్నిహిత్యం కావాలనిపించేసరికి అతను వృత్తిపరంగా ఎదిగే క్రమంలో ఆమెకు సమయం ఇవ్వలేక పోయాడు,  వారిద్దరి మధ్యా దూరం అలానే ఉండిపోయింది.  భార్యగా ఆమె అతని అవసరాలు చూడటం తప్ప,  మామూలు భార్యాభర్తల మధ్య ఉండే అలకలూ,  తగవులూ,  సరదాలూ ఏవీ వారి మధ్య ఉండేవి కావు.
రిటైర్ అవడానికి నాలుగేళ్ల ముందే అతని మనసు ఆధ్యాత్మికత వైపు మళ్లింది.  భార్య పేరు మీద ఆ ఇల్లూ,  కొంత ఆస్తీ రాసి,  తను వేదాంతశాస్త్రంలో పి హెచ్ డీ చేసి,  రిషీకేష్ కి వెళ్లిపోయాడు.  ఆమెను వెంట తీసుకెళ్లాలని అతను అనుకోనూ లేదు,  ఆమె వస్తాననీ అనలేదు.  తండ్రితో గట్టిగా మాట్లాడే చనువు పిల్లలకు లేదు. . .  తల్లిని “తమ దగ్గరికి వచ్చేయమని” అడిగారు కానీ పూర్ణిమ ఒప్పుకోకపోవటంతో,  పైన మూడు గదులు వేసి,  ఒక చిన్న కుటుంబానికి అద్దెకు ఇచ్చారు… వాళ్ళు పూర్ణిమతో స్నేహంగా,  సహాయంగా ఉన్నారు.
పైనుంచీ పువ్వు రాలి ఒళ్లో పడేసరికి పూర్ణిమ ఆలోచనల్లోంచి బయటకు వచ్చింది.  ‘ఇంట్లో ఇన్ని పువ్వులు పూసినా ఈ జూకామందారమే ఎందుకు నచ్చేదో కానీ తన జీవితమూ దానిలాగే… ఒకనాటి భర్త స్టేటస్ కానీ ఇప్పుడాయన వియోగం కానీ ఏవీ తన మనసుకంటనే లేదు… తనూ ఆ పువ్వు లాగే పెళ్లి అనే సన్నని బంధపు కాడతో ఈ కుటుంబాన్ని పట్టుకు వేలాడుతూ ఉండిపోయింది. ‘ఆమె పెదాలపై చిన్ననవ్వు మెరిసింది. . .
వర్షమొస్తుందేమో అన్నట్లుగా చీకట్లు కమ్మి,  గాలి వేగంగా వీస్తోంది.  ఆరేసిన బట్టలు తీయడానికి బయటకు వచ్చిన నిత్య ‘ఇంత గాలేస్తుంటే,  బామ్మగారు చెట్టు కింద అలానే పడుకుని ఉన్నారేంటో!’ అనుకుని తల్లిని పిలిచింది.
వాళ్లు కిందకు వచ్చి చూసేసరికి,  గాలికి కుప్పలుగా రాలిపడిన జూకామందారాల మధ్య,  నిశ్చలంగా పూర్ణిమ,  ప్రశాంతమైన వదనంతో.
*********************

రచన: సంధ్య యల్లాప్రగడ
“భోంచేద్దాం రండి!” రవి పిలిచాడు ప్రభాకరరావును.
 పలకలేదు ఆయన.  ఈ సారి కొద్దిగా గొంతు పెంచి “నాన్నా!” అన్నాడు.
“అరుస్తావేం?” విసుక్కున్నాడు ప్రభాకరరావు.
“అరవలేదు పిలిచాను.  రండి భోజనానికి!”
ఇద్దరూ బల్ల దగ్గర చేరారు.
“ఏం ఆలోచించావు?”
‘’మీరేమనుకుంటున్నారు?”
“లాయరు మురళీ అంకుల్ని సలహా అడుగుతాను”.
“సరే!” రెట్టించలేదు రవి.  తినటంలో మునిగిపోయాడు.
****
“మురళీ! సమస్య వచ్చిందిరా. . ”
“నీకేం సమస్యలుంటాయిరా.  రిటైర్డు మాష్టారువి.  కళ్ళలో పెట్టుకు చూసుకునే కోడలు.  వదిన త్వరగా కాలం చేసినా లోటులేకుండా పెంచావు రవిని.  వాడికి నీ మాటే వేదం. .  మనవడు ఇంటికి రానన్నాడా?” నవ్వుతూ అన్నాడు మురళి.
“అవ్వన్నీకాదులే. . . మా ఇంటి అటూ ఇటూ ఉన్నవారు,  వారి ఇళ్ళను బిల్డర్కి అమ్మేశారు.  నా ఇల్లు కూడా అమ్మమని ఒత్తిడి పెంచుతున్నారు. . ”
“మరి అమ్మేస్తే పోలే. . .  నీకు ఎలాగో ఫ్లాట్లు వస్తాయిగా”. . .
“కాని. . .  వాళ్ళు ఇంటితో పాటూ మా మాలక్ష్మిని కూడా కొట్టేస్తారురా” బొంగురు పోతున్న కంఠంతో చెప్పాడు ప్రభాకరరావు.
“ఓ, అదా! . . . కుదరదని చెప్పు!”.
“చెప్పానురా! అందుకే వత్తిడి చేశారు.  రవి మీద ప్రెషరు తెచ్చారు.  వాడు నోట్లో నాలుకలేని వాడుగా.  వాడికి ఆఫీసులో నరకము చూపించి ఊస్టింగు ఇచ్చి పంపారురా!” గొంతులో దుఖం జీరతో.
“రవి పని చేసేది వాళ్ళ కంపినీలోనేనా?” అడిగాడు మురళి.
“కాదు.  కాని ఆ బిల్డర్లకున్న పరపతి అలాంటిది మరి. ”
“రవేమంటున్నాడు?”
“వాడేమంటాడు? వెర్రినాగ్గన్న! కోడలే కన్నీరు పెట్టుకుందిరా। నీకు తెలుసుగా అమ్మాయి సున్నితమైనది”.
“మరేమి చేస్తానంటావు?”
“అది అడగటానికే నీకు ఫోను చేశాను. .”
“సరే ఒకరోజు టైం ఇవ్వు.  ఆలోచించి చెబుతా” అని మురళి ఫోను పెట్టేసాడు.
. . . .
ప్రభాకరరావు రిటైర్డు హెడ్మాష్టరు.  ఊరికి దూరంగా ఆయన కట్టిన స్థలము నేడు పెరిగిన సిటీలో సెంటరు.  అపార్టుమెంట్ల కల్చరులో అందరూ ఇళ్ళు అమ్మిన్నా ఆయన అమ్మకపోవటానికి కారణము “మాలక్ష్మమ్మ”.  ఆయన ఇంటి ప్రాంగణనములో వున్న పురాతనమైన రావి చెట్టు.  ఆ చెట్టు వుందనే ఆయనగారి అమ్మ బలవంతాన ఆయన నలభై ఏళ్ళ క్రిందటి ఆ జాగా కొన్నాడు.  అప్పటికే ఆ చెట్టు వందేళ్ళ నాటిదని చెప్పాడు స్థలమమ్మిన రైతు.  భార్య ఒక కొడుకునిచ్చి స్వర్గస్తురాలయింది.  పిల్లలకు చదువు చెబుతూ కొడుకులో భార్యను చూసుకుంటూ గడిపేశాడాయన.  మురళి ఆయనకు బాల్య స్నేహితుడు,  లాయరు.
తరువాతి రోజు మురళికి ఫోను చేసి చెప్పాడు. . .  “ప్రభాకరు! నిన్ను పర్యావరణం వాళ్ళు కాంటాక్టు చేస్తారు.  నీ సమస్య వాళ్ళకు చెప్పు”.
“నా సమస్యకు ఇదేనా పరిష్కారము. ?”
“చెప్పింది చెయ్యవయ్యా.  మిగిలినవి నే చూసుకుంటాగా”।
“సరే” అన్నాడాయన.
. . . . .
“సార్.  మేము పర్యావరణ రక్షణ కోసము పనిచేసే ఎన్.  జీ.  వో.  ఇంత చక్కటి చెట్టు కొట్టేస్తారంటే మేము వూరుకోము.  మీకూ ఇష్టము లేదు కాబట్టి మమ్మల్ని లోపలికి రానివ్వండి” అంటూ ఆ రోజు మధ్యాహ్నంకు ఒక నలుగురు వచ్చారు.
మౌనంగా తలవూపాడు ప్రభాకరరావు.
ప్ల కార్డులు,  మైకులతో వెనకనే పది మంది వచ్చి హడావిడి సృష్టించారు.  ఆ పూటంతా గొడవ చేశారు.  మరు రోజు ఉదయము టీవి కెమేరాలు,  పేపరు వాళ్ళు వచ్చారు.  హడావిడిగా వార్త సేకరించి,  ఫోటోలు తీసుకువెళ్ళారు.  రెండు రోజులు అన్ని ఛానెల్స్ లో ఇదే వార్త.  మ్రోగిపొయ్యింది.  వారము తరువాత అంతా నిశ్శబ్దం.
మరో వారము తరువాత ఆయన కోడలు సరస్వతి పని చేసే స్కూల్లో పని తగ్గిందని ఆమెను ఇక పనికి రావద్దన్నారు.  ఆరోజంతా ఎవ్వరికీ అన్నం సహించలేదు.  ఇద్దరి ఉద్యోగాలు పోయి ఇలా ఇంట్లో కూర్చోవటము చాలా చేతకాని పని అనిపించింది రవికి.  సరస్వతికసలు కన్నీరు ఆగటములేదు.  సాంప్రదాయక కుటుబములో పెరిగి,  ఉన్నారా లేరా అన్నట్లు గడుపుతుండే ఆ కుటుంబానికి అందరి నోట్లో నానటము,  జీవనోపాధి పోవటము రెండూ నరకప్రాయంగా వున్నాయి.
ఆయన తల్లి ఆ చెట్టును ఎంతో భక్తితో పూజించేది.  ఆమె ఆ చెట్టు మొదట్లో ఒక చిన్న గణపతిని పెట్టింది కూడాను.  ఆ చెట్టు మీద వందల పిట్టలు.  చెట్టు క్రింద సాయంత్రము ట్యూషన్లు చెబుతూ ప్రభాకరరావు గడుపుతాడు.  డెభై ఏళ్ళ ఆయనకు ఆ చెట్టు నేడు తల్లితో సమానము.  ‘ఇది నా ఆత్మగౌరవము’ అనుకున్నాడాయన.  ఆ రోజు ముగ్గురు కుటుంబ సభ్యులు కూర్చొని ఆలోచించారు.
కొడుకు కూడా తండ్రిని నొప్పించే పని చెయ్యడు.  కోడలు ఏమీ అనలేకపోతోంది.  నలిగిపోతోంది.  వాళ్ళ ఒక్క కొడుకు హైద్రాబాదులో చదువుతున్నాడు.  వాడికి డబ్బు పంపాలి.
“నా పెన్షను పంపుదాము.  నీవు కంగారు పడకు” అన్నాడు కాని ప్రభకరరావుకు మనస్సు బేజారవుతోంది.  తను కంగారు పడితే పిల్లలిద్దరూ మరీ బేలవుతారని గాంభీర్యం పాటిస్తున్నా బెరుకు లోలోపల కృంగతీస్తోంది.
‘నమ్మిన జగదాంబ కాపాడకపోతే మనము మిగులుతామా?’ మనస్సులో మళ్ళీ మళ్ళీ అమ్మవారిని ధ్యానిస్తూ వుండిపోయాడాయన.
“నేను హైద్రాబాదు వెళ్ళి జాబు వెతుక్కుంటే నయమని అనుకుంటున్నా” అన్నాడు చిన్నగా రవి.
“ఈ వయస్సులో నన్ను వదిలా? ఇక్కడే ఏదో ఒకటి చుద్దాము.  నీవు తొందర పడకు. . ” అన్నాడు తప్ప ఇంక ఏమీ అనలేకపోయాడు.  అంత పురాతనమైవ విశాలమైన చెట్టు కొట్టడము మాత్రము జరగని పని అనుకున్నాడాయన.  ‘దానితో పాటూ నేనుకూడా పోవలసినదే’ స్థిరంగా అనుకున్నారు.
రవి తలవంచుకు కూర్చున్నాడు.  ‘ఈ గుంటూరులో వీరికి ఎదురు ఏదీ నడవదు నాన్నా’ అనుకున్నాడు మనసులో,  బయటకు చెప్పి తండ్రిని నొప్పించలేక.  రవి మిత్రుడి కోచింగు సెంటరులో టెంపరరీ ట్యూటరుగా జాబులో కోసము ప్రయత్నాలు ముమ్మరం చేశాడు.  లాయరు మిత్రడు మురళి వచ్చి స్టే కూడా తెద్దామని,  వాళ్ళ హరాస్మెంటు కోర్టుకు విన్నవిద్దామని ధైర్యం చెప్పాడు.  ముందుగా నోటీసు ఇద్దామని కూడా చెప్పాడు.  ప్రభాకరరావు ఇంట్లోకి వెళ్ళటము మానేసాడు.  వరండాలోనే ఉంటూ చెట్టును చూస్తూ మౌనముగా ధ్యానిస్తూ వుంటున్నాడు.  మిగిలిన ఇద్దరూ ఎంత చెప్పినా వినలేదాయన.  దాంతో వారికి కూడా మనశ్శాంతి కరువైయ్యింది.
ఆ రోజు కోడలు ఉదయమే అలవాటుగా ఇంటిపనులు చేసి చెట్టు క్రింద గణపతికి అగరుధూపమేసి,  ప్రార్థించింది.  ‘మేము చెట్టు,  పుట్టా నమ్ముకు బ్రతుకుతుంటే లోకము చెట్లను,  వాటితో పాటూ మమ్మల్నీ బ్రతకనిచ్చేలా లేదు.  ఉంటే అందరము ఉందాము.  పోతే నీతో పాటూ మేము మాలక్ష్మితల్లీ!’ అనుకుందామె కన్నీటితో. . .  ఆమె మామగారి వేదన చూడలేకపోతోంది.  ఆ చెట్టు చుట్టూ ప్రదక్షిణ చేస్తూ “అమ్మా! నిన్నుకాపాడుకోలేని నిర్భాగ్యులమైనాము.  కృపచూడు” అని తిరిగి తిరిగి ప్రార్థించింది.  ముగ్గురు ఒకరితో ఒకరు మాట్లాడుకోవటము కూడా మానేసారు.  ఒకళ్ళ కళ్ళలోకి ఒకరు చూసుకోవటం కూడా లేదు.  ఇంట్లో దీనత్వం వచ్చి స్థిరపడినట్లుగా వుంది.  భారంగా రోజులు గడుస్తున్నట్టుంది వారికి.
****
ఎ.  ఎస్.  బిల్డర్స్ యండీ విక్రమ్ మరు రోజు ఆఫీసు నుంచి కారు దగ్గరకు నడుస్తూ అడిగాడు అసిస్టెంటుని “ఆ మాష్టారు ఏమంటున్నాడు?”
“అది చాలా పురాతనమైన చెట్టు సారు.  ప్రభుత్వానికి తెలిస్తే కేసు కూడా.  టీవీలలో వచ్చింది.  వాళ్ళ లాయరు నోటీసు పంపుతునట్లుగా మన లాయరుగారు చెబుతున్నారు. . అది నేషనల్ ట్రెజరు క్రిందకొస్తుందని. . మనము ఆలోచించాలి సార్. . . ” అన్నాడు.
“ఏంటి మొండితనము. . . డబ్బుకు లొంగని వాళ్ళుంటారా? కావాలంటే పదిలక్షలెక్కువిద్దాము,  లాండు కన్నాట్రెజరేమిటయ్యా?” అంటూ కారు వద్దకు నడుస్తుండగా ప్రక్కనే ప్రాంగణములో తుమ్మ చెట్టు కొమ్మ ఒకటి పెద్దది ఊడి కొద్దిపాటి గాలికే వచ్చి విక్రమ్ ముందు పడింది.  క్షణములో వెయ్యోవంతులో అతనికి ప్రాణగండం తప్పింది.  అసలా కొమ్మ ఎందుకు తెగిపడిందో ఇద్దరికీ అర్థం కాలేదు.  షాకు నుంచి తేరుకోవటానికి కొంత టైం పట్టింది విక్రమ్కు.
కొద్దిగా వెనక ఉన్న అసిస్టెంటు,  అటుగా ఉన్న డ్రైవరు పరుగున వచ్చారు. .  ఇద్దరూ విక్రమ్ ను చుశారు కంగారుగా. . .  అతని మొఖం పాలిపోయి వుంది.
‘ఎమిటా వైపరీత్యం?’ అనుకున్నాడు విక్రమ్. . .
“ఆ చెట్టును. . . ” అంటూ ఏదో చెప్పబోయి విక్రం మొఖము చూచి ఊరుకుండిపోయాడు అసిస్టెంటు.
నెమ్మదిగా కారు దగ్గరకు వెళ్ళి తలుపు తీసుకు ఎక్కాడు ఆలోచిస్తూ. . . . దీర్ఘంగా. . . . .  ‘ఇది యాధృచ్ఛికమా? లేక ప్రకృతి సందేశమా?’ ఆలోచిస్తూ ఇంటికి వెళ్ళాడు విక్రమ్.
****
ఆ మరునాటి మధ్యహ్నం ఇంటి ముందు ‘ఆడీ’కారు ఆగింది.  అది దిగి ఆ కాంపౌండులోకి నడిచాడు ఆ వ్యక్తి.
పెద్ద రావిచెట్టు గంభీరముగా వుంది.  చెట్టు మొదట్లో చిన్నగట్టు మధ్య వినాయకుడు.  ఒక అగరుబత్తీ తాలుకూ కాలిన బూడిద.  ఆ వచ్చినతను ఆ గట్టు మీద కూర్చున్నాడు.  మిట్టమధ్యాహ్నపు ఎండలో కూడ చల్లగా ఉంది ఆ చెట్టు నీడన.
“ఎవరూ?” అంటూ వచ్చాడు వరండాలో వున్న ప్రభాకరరావు.
“నమస్కారము మాష్టారు!” అన్నాడతను. .
ఆయన ఎవరో పూర్వ విద్యార్థులనుకున్నాడు.
“మీరు ఈ చెట్టు గురించేనా చాలా మథనపడుతున్నారులా వుంది” అన్నాడా కొత్తగా వచ్చిన వ్యక్తి.
“ఇది నేను పూజించే అమ్మవారు. . .  నా ఆత్మగౌరవము బాబు!” అన్నాడాయన దిగులుగా. . .  “మనము ఇలా ఏళ్ళ నాటివి కూలగొట్టేసుకుంటే మిగిలేది బూడిదే కదా నాయనా!” అన్నాడాయన గొంతు పూడుకుపోతుంటే.
“మాష్టారూ మీరు చెప్పినది నిజము.  డబ్బు వెనక పరిగెత్తినా. . .  మనము భూదేవినీ గౌరవించాలి.  ఇది ఇంత పూర్వకాలపు చెట్టని నేను అనుకోలేదు.  ఇది మీ సంపదే కాదు. . .  జాతీయ సంపద కూడా.  వందేళ్ళ చెట్టంటే గౌరవించాలి.  మీరు చెప్పినది నిజము. . ” ఆగి గట్టిగా ఊపిరిపీల్చి
 “బిల్డరు ఈ చెట్టును గౌరవిస్తే,  మీరు అపార్మెంటు కట్టడానికి అనుమతి ఇస్తారా?” అడిగాడతను దీక్షగా చూస్తూ.
ఆయన తల ఎత్తి చూసి “ఎవరు బాబూ నీవు? వారికిలాంటి మంచి ఆలోచనలు రావులే నాయనా!” అన్నాడు చిన్నగా.
అతను ఒక కార్డు చేతులో పెట్టి “మీరు ఆలోచించుకొని నాకు ఫోను చెయ్యండి.  మీ నిర్ణయము ఏదైనా నేను గౌరవిస్తాను. . మీకు ఇక ఇబ్బంది లేకుండా నేను చూస్తాను” అన్నాడు లేస్తూ.
ఆయన అతనికి ఒక గ్లాసు నీళ్ళు ఇచ్చి. . . ”ఏమీ తీసుకోకుండా వెళ్ళకూడదు.  ఈ నీళ్ళు త్రాగి బయలుదేరు బాబూ!” అన్నాడు.
వచ్చినతను వెళ్ళాక చేతిలో కార్టులోకి చూస్తే – విక్రమ్ ఎమ్. డీ.
ప్రభాకరరావుకి అర్థమయ్యింది.  వెంటనే మురళీధర్ను రమ్మన్నాడు.  ఇద్దరూ ఆలోచించుకున్నారు.  మురళి ముందుండి నడిపిస్తే,  చెట్టును ఎట్టి పరిస్థితులలో కొట్టెయ్యకుండా వుండాలని. . .  దాన్ని పురాతనమైనదిగా గుర్తించాలని. .  దాని మీద హక్కు ప్రభాకరరావుదేనని,  చుట్టూ అపార్టుమెంటు కట్టవచ్చని ఒప్పందము కుదిరింది.  ఆ ఒప్పందము జరిగిన వారములోనే రవి,  కోడలు సరస్వతి కూడా తిరిగి ఉద్యోగాలలో చేరారు.
రెండు ఫ్లాటులతో పాటూ వారికి పది లక్షల డబ్బు ఇవ్వబడింది.  ఆ చెట్టును గౌరవిస్తూ ‘మాలక్ష్మీ జ్యువెల్’ వెలసింది.  ఆ చెట్టు మూలంగా ఆ వీధిలోనే గాదు ఆ ఊరి చరిత్రలో ప్రభాకరరావు  పేరు నిలబడిపొయింది. 
                         ******************
రచన: కోసూరి ఉమాభారతి

“నేను అన్నయ్యలా భావించే ఆనంద్ గారంటే, నాకున్న గౌరవం ఈ రోజు రెట్టింపయ్యింది.  నీవు నా స్నేహితురాలవైనందుకు  కూడా నాకెంతో గర్వంగా ఉంది చిత్రా” అన్నాను.
“అవును, ఈ కుటీరాన్ని ఎంతో ఉన్నత ఆశయాలతో స్థాపించినట్టుగా ఉంది.  ఆనంద్, నీవు  కూడా ఎంతో గొప్ప ఆలోచనలు ఉన్నవారని తెలుస్తుంది చిత్రా” అంది రమణి.
“సరే తల్లీ మీ పొగడ్తలు ఆపండమ్మా! సమాజం లోని నిరాశ్రయులకి, మా వంతు చేయూత నిద్దామన్న ప్రయత్నం తప్ప మా గొప్పతనం ఏమీ లేదు” అంది చిత్ర.
“పూర్వీకుల ఆస్తులు అమ్మేసి, ఇక్కడ భూమి కొన్నారు ఆనంద్.   మూడేళ్ళపాటు ఈ కుటీర నిర్మాణంలో మునిగి తేలారు.  హాస్పిటల్ ప్రాక్టీసు నుండి కూడా దాదాపు ఏడాది పాటు దూరంగా ఉన్నారు మరి” అంది చిత్ర..
మాట్లాడుతుండగానే, ఓ పదిమంది చిన్నపిల్లలు దూరం నుంచి పరిగెత్తుకుంటూ వచ్చి, బిలబిల మంటూ చిత్ర చుట్టూ చేరారు.
“అమ్మా, అమ్మా” అంటూ తలా ఓ కబురు చెప్పారు చిత్రకి.  అందులో ఇద్దరు నడువలేని వారైతే, ఒకరు మూగ అని కూడా అర్ధమయ్యింది.  వారిని ఆయాలు తీసుకు వచ్చారు.
వారందరిని చుట్టూ కూర్చోబెట్టుకొని, వారి చదువులెలా సాగుతున్నాయని వాకబు చేసింది చిత్ర.
ఇంతలో డ్రైవర్ రెండు సంచులు తీసుకొని వచ్చాడు…పిల్లలకి గిఫ్ట్లు అనుకుంటా…
భావించినట్టే వాళ్ళందరికీ  తలా ఓ గిఫ్ట్ ఇచ్చింది చిత్ర.  ఇంకా మంచి మార్కులు తెచ్చుకుంటే, అదనపు బహుమానాలుంటాయని కూడా చెప్పింది.
“మీరిప్పుడు పార్క్ లోకెళ్ళి ఆడుకోండి. మరో ఐదు నిముషాల్లో ఆనంద్ డాడీ మీ దగ్గరికే వస్తారు.  నేను మళ్ళీ పదిహేను రోజులకి కనబడతా” అని వాళ్ళని బుజ్జగించి అటుగా పంపింది చిత్ర.
ఓ నాలుగేళ్ల బాబు మాత్రం వెళ్ళనని మొరాయించాడు. “మమ్మీ” అంటూ చిత్ర వొళ్ళోనే కూర్చున్నాడు.  వాడిని కాసేపు  ముద్దులాడి హ్యాండ్-బ్యాగ్ నుండి చాక్లెట్  తీసి ఇచ్చాక, ఆయమ్మతో వెళ్లాడు.
ఇదంతా చూస్తూ నేను రమణి కూడా కళ్ళనీళ్ళ పర్యంతమయ్యాము.
మేము నోరు విప్పేలోగానే, “మీరు అడగబోయే ప్రశ్నలకి, అనాలనుకుంటున్న మాటలకి  బదులుగా, ముందు నేను చెప్పేది వినండి” అంది చిత్ర.
“ఈ ఆశ్రమం ఆనంద్ ఆశయం.  లండన్ లో స్థిరపడ్డ వాళ్ళ అన్నయ్య కూడా సహకరించారు….. ఆనంద్ కి, నేను విధిగా సాయం చేసాను. అంతే” చెప్పడం ఆపింది చిత్ర….
నేను, రమణి కూడా చిత్ర చెప్పేది ఆసక్తిగా వింటున్నాము.
కొద్దిక్షణాలకి, తలెత్తి దూరంగా ఆడుతున్న పిల్లల వంక చూస్తూ,  ”ఇక నా వ్యక్తిగత విషయానికి వస్తే,  నాకు పిల్లలు పుట్టరన్న దిగులుకన్నా ఆనంద్ కి తండ్రి హోదా ఇవ్వలేకపోతున్నాననే బాధే ఎక్కువయ్యింది.  పోనీ అనాధ బిడ్డల్ని సొంతానికి దత్తత తీసుకుందామా అని ఆనంద్ ని అడిగాను. దానికి జవాబుగా ఆయన ఏమన్నారో తెలుసా?” అని నీరు నిండిన కళ్ళతో మా వంక చూసింది చిత్ర.
‘ప్రేమగా పెంచి వృద్ధిలోకి తీసుకురాడానికి, సొంత పిల్లలే అయ్యుండాలని తను అనుకోవడం లేదన్నారు. ఆశ్రమంలోని బిడ్డలని పెంచి ప్రేమని పంచుతానన్నారు. వారందరూ తనకి సొంతబిడ్డలే అన్నారు”  అని చెబుతూ కళ్ళు తుడుచుకుంది చిత్ర.
“ఇంకేముంది, అంతే.  నేనూ ఆనంద్ తో చేతులు కలిపి అతని అడుగుజాడల్లోనే నడుస్తున్నాను.  ఇప్పుడు నా మనస్థితి పూర్తి సంతృప్తితో నిండుంది.  నాకు ఎందరో బిడ్డలు. వాళ్ళని ప్రేమించడానికి, వారి బాగోగులు పట్టించుకోడానికి నా జీవితకాలం చాలదనుకో.  అంతటి ప్రేమని, అనుభూతిని ఇస్తున్నారు ఈ ఆశ్రమ బిడ్డలు” అంది..
నవ్వుతూ మా ఇద్దరి చేతుల మీద తట్టింది.. “ఇంకా నా విషయంలో ఏమన్నా ప్రశ్నలున్నాయా మీకు?  నీలవేణి గారు, చంద్రమణి గారు” అంటూ నవ్వేసింది.
నేనూ, రమణి కూడా చిత్ర చేయందుకున్నాము.  “లేవు చిత్రలేఖ గారు,” అని ఒకేసారి అన్నాము……….
మా చేతుల్ని పట్టుకుని మాతో పాటు  పైకి లేచింది చిత్ర.
**
మూడు రోజుల తేడాతో రమణి వాళ్ళు, అమ్మావాళ్ళు తిరిగి వెళ్ళాక ఇల్లంతా బోసిపోయిందనుకున్నాను.   త్వరలో ఉద్యిగం నుండి విశ్రమించబోతున్న నాన్న మిగిలున్న పనులు ముగుంచుకుని మళ్ళీ తీరుబడిగా వస్తామని చెప్పి వెళ్ళారు.
ఇల్లంతా సర్ది… అలిసి పెందరాలే నిద్రకి పడ్డాను.
**
పొద్దున్నే నా చేతి నుండి కాఫీ కప్పు అందుకుంటూ…ఈ రోజు నవంబర్ 24 … “మీ అత్తయ్య వర్ధంతి.  నేను ముందుగా ఇంటికి శ్యాంతో కలిసి వెళ్లి పూజాకర్యక్రమం చేసుకుని, పనులు చూసుకుని.. అక్కడ నుండి పిల్లలని స్కూల్ నుండి నేనే తీసుకుని వస్తాను’ అని తన దినచర్య వివరించారు.
పూజామందిరం శుభ్రం చేసి అత్తయ్య పటం ముందు ప్రత్యేకంగా దీపం వెలిగించి దణ్ణం పెట్టుకున్నాను.  నా మనస్సులోనే కాదు, మా పూజా మందిరంలో కూడా ఆవిడకి ప్రత్యేక స్థానం ఉంది.  ప్రతి వర్ధంతికి అత్తయ్య పేరిట అనాధాశ్రమంలో వస్త్రదానం చేయిస్తాను.   ఇవాళ కూడా అదే పని మీద అనాధాశ్రమానికి బయలుదేరాను.  అత్తయ్య గురించిన జ్ఞాపకాలు నన్ను చుట్టుముట్టాయి
పిల్లలతో నేను విడిగా వచ్చేసాక, సుస్తీగా ఉన్న అత్తయ్యని చూడ్డానికి చిత్రని వెంట బెట్టుకుని వెళ్ళేదాన్ని.  అలా వెళ్ళిన ఓ సారి మాత్రం.. శ్యాం పుట్టిన రోజని గుర్తు చేస్తూ,  నా రెండు చేతులు పట్టుకుని ఆమె  నాతో అన్న మాటలు మరువలేను…
“నీవు ఎంతో ఓపిక, జ్ఞానం ఉన్న నిండైన మనిషివి నీలు.  నీలాంటి కోడలు దొరకడం మా అదృష్టమే తల్లీ.  నీవు కాబట్టి  మా మీద గౌరవ మర్యాదలు ఉంచి, కుటుంబం కోసం త్యాగాలు చేసి జీవిస్తున్నావు.  శ్యాంలో నీవు కోరుకునే మార్పు రావాలని ఆ దేవుడుని ప్రార్దిస్తానమ్మా” అంటూ తన మనసులోని మాట చెప్పుకున్నారు…
“అంతే కాదు తల్లీ, వాడిలో మార్పంటూ వస్తే, వాడిని తప్పక ఆదరించమని కూడా నిన్ను కోరుతున్నాను నీలా” అన్నారు కన్నీళ్ళతో ఆమె.
ఆ నాటి ఆమె అర్ధింపు నాపై చెరగని ముద్ర వేసింది…
శ్యాం లో ఆ మార్పు రావాలనే నేనూ కోరుకునేది…వేచి చూడాలి…
అనుకుంటూ ఆశ్రమం వద్ద కారు పార్క్ చేసాను…
‘జీవితంతో రాజీ పడిన నేను, వ్యక్తిగతంగా కూడా అత్యాశలు  పెట్టుకోలేదు.  అందుకే ఇలా మనగలుగుతున్నాను’ అనుకుంటూ లోనికి నడిచాను.. 
  *************
సమాప్తం
రచన: గిరిజ పీసపాటి
అల్లుడు వైజాగ్ వెళ్ళాక, ఊరిలో ఉన్న బంధువుల ఇళ్ళకీ, నాగ స్నేహితురాళ్ళ ఇళ్ళకీ వెళ్ళడం, వాళ్ళతో కలిసి విందు భోజనాలు, సినిమాలతో రోజులు త్వరగా గడిచిపోసాగాయి.
నెలరోజుల తరువాత అల్లుడు తిరిగి వచ్చి “వారం రోజులు సెలవు పెట్టాననీ, మీరు చెప్పిన బంధువుల ఇళ్ళకు వెళ్ళి, అటునుండి వైజాగ్ వెళిపోతామని” చెప్పడంతో సరేనంది అమ్మమ్మ.
గుంటూరు, విజయవాడ, పొందూరు మొదలైన ఊర్లలో ఉన్న బంధువుల ఇళ్ళకు వెళ్ళి, అక్కడి దేవాలయాల సందర్శనం చేసుకుని, బోలెడన్ని సినిమాలు కూడా చూసి, తిరిగి వైజాగ్ వెళ్ళడానికి రైలు ఎక్కారు నాగ, అల్లుడు, పిల్లలు.
వాళ్ళకు రైల్వే స్టేషన్ లో వీడ్కోలు ఇస్తూ, వస్తున్న కన్నీటిని తుడుచుకుంటూ ‘మళ్ళీ ఎప్పుడు చూస్తానో కదా!’ అనుకుంది బాధగా.
తను కూడా తిరిగి తెనాలి చేరుకుని, అన్ని రోజుల పాటు నాగ, పిల్లలతో సందడిగా, కళకళలాడుతూ ఉన్న ఇల్లు ఒక్కసారిగా నిశ్శబ్దంగా మారిపోయేసరికి భరించలేని బాధతో బరువుగా నిట్టూర్చింది.
తను కూడా ఇల్లు ఖాళీ చేసి, సామాను గోనె సంచులలో పాక్ చేసుకుని, అందరికీ వీడ్కోలు పలికి, తిరిగి హైదరాబాదు చేరుకుని, తన పనిలో పడిపోయింది . ఆ తరువాత మళ్ళీ తెనాలి వెళ్ళే అవసరం గాని, అవకాశం కాని కలగలేదు ఆవిడకి.
వియ్యంకుడు హైదరాబాదులో నాటకం ఆడడానికో, సన్మానం ఉందనో వస్తే ఆయనను కలిసి పిల్లల యోగక్షేమాలు కనుక్కునేది. ఉత్తర ప్రత్యుత్తరాలు యధావిధిగా సాగుతూనే ఉన్నాయి.
ప్రతీ సంవత్సరం పిల్లలకు వేసవి సెలవులు ఇవ్వగానే వైజాగ్ వెళ్ళి, పదిహేను రోజులు వాళ్ళతో గడిపి, తిరిగి హైదరాబాదు వచ్చేసేది. ఆ సమయానికి గిరిజను కూడా రాముడువలస నుండి వైజాగ్ తీసుకొచ్చేది నాగ.
అలా వైజాగ్ వెళ్ళిన ప్రతీసారీ తను తయారుచేసిన చెక్కలు, జంతికలు, మైసూరు పాక్, లాడూలు వంటి తినుబండారాలతో పాటు ఒక చక్కరకేళీ అరటిపళ్ళ గెల, ఒక తాటాకు బుట్ట నిండా పూలు పట్టుకెళ్ళేది.
అమ్మమ్మ వస్తోందంటే ఎంత సంతోషంగా ఉండేదో అంతగా భయపడిపోయేవారు ఆడపిల్లలు వసంత, గిరిజ. అందుకు కారణం ఆవిడ వేసే పూలజడలు. రకరకాల పూల జడలు వెయ్యడంలో నిష్ణాతురాలని ముందే చెప్పుకున్నాం కదా!
‘మరి భయం ఎందుకు? సరదాగా వేయించుకోక?’ అంటే మాత్రం సముచితమైన కారణమే ఉంది. ఆవిడ జడ గుడుతున్నంత సేపూ పిల్లలు శిలా విగ్రహాల్లా ఒకే పొజిషన్లో కూర్చోవాలి. పొరపాటున కొద్దిగా కదిలినా జడ కుడుతున్న సూదితో మెడ మీద కస్సున గుచ్చేది అమ్మమ్మ.
ఒకరికి పూల జడ పూర్తవ్వాలంటే కనీసం గంటన్నర సమయమైనా పట్టేది. అంతసేపు మెడ నిలపడం కష్టమై తెలియకుండానే కదిలేవారు. వసంత కొంచెం పరవాలేదు గానీ, గిరిజ అస్సలు మెడ నిలపలేకపోయేది. దాంతో వసంత కన్నా రెండు రెట్ల సూది పోట్లు తినేది గిరిజ.
ఇలా పూల జడలతో పాటు సూది పోట్లు కూడా బహుమతి గా దక్కుతుండడంతో ఆడపిల్లలిద్దరూ భయపడిపోయి “ఈరోజు వద్దు అమ్మమ్మా! రేపు వేయించుకుంటాం” అనేవారు. కానీ, అమ్మమ్మ వింటేగా “రేపటికి  పూలు వాడిపోయి, రేకులు రాలిపోతాయి. నా తల్లులు కదూ! నా ముచ్చట తీర్చండే” అని బతిమాలేది.
ఆవిడ మనసు చొప్పించడం ఇష్టం లేక, సూదిపోట్లు తింటూనే పూల జడలు వేయించుకునేవారు ఆడపిల్లలిద్దరూ. నానికి  మాత్రం ఈ ఇబ్బంది లేదు కనుక వాడికిష్టమైన అరటిపళ్ళ గెల, జాతికలు తింటూ… అక్కలిద్దరినీ ఏడిపించేవాడు.
అమ్మమ్మ తిరిగి హైదరాబాదు వెళ్ళగానే, అందరూ కలిసి మిగిలిన వేసవి సెలవులు గడపడానికి రాముడువలస వెళ్ళేవారు. ఇలా రోజులు గడిచిపోతున్నాయి. వసంత తొమ్మిదవ తరగతికి, గిరిజ ఏడవ తరగతికి, నాని ఐదవ తరగతికి వచ్చారు. గిరిజను కూడా వైజాగ్ తీసుకొచ్చి వసంత చదువుతున్న స్కూల్ లోనే జాయిన్ చేసారు.
ముగ్గురు పిల్లలూ తన కళ్ళముందు తిరుగుతుండడంతో ఆనందంగా ‘గిరిజను కూడా వైజాగ్ తీసుకొచ్చి, స్కూల్ లో జాయిన్ చేసామ’ని అమ్మమ్మకి ఉత్తరం రాసింది నాగ.
ఆ ఉత్తరం చదవగానే “చాలా సంతోషంగా ఉంది నాగేంద్రుడూ. నువ్వు నీ ముగ్గురు పిల్లలతో కలిసి సంతోషంగా ఉన్నావు. నీ సంతోషమే నా సంతోషం’ అంటూ తిరిగి జవాబిచ్చింది.
నాగ వాళ్ళు అద్దెకు దిగిన ఇంటికి సమీపంలో రాముడువలస గ్రామానికి చెందిన వారే ఒక కుటుంబం నివసిస్తున్నారు. భార్యాభర్తలు ఇద్దరూ పోర్టు ట్రస్ట్ ఉద్యోగులే. ఆయన ఆఫీసులో పని చేస్తుండగా, ఆవిడ పోర్ట్ ప్రైమరీ స్కూలులో టీచర్ గా పనిచేసేది.
ఆవిడ బిఎ ఎంట్రన్స్ కి కట్టబోతూ పెదబాబుతో “అన్నయ్యా! నాగ చేత కూడా కట్టించొచ్చు కదా! ఇద్దరం కలిసి చదువుకుంటాం. ఏదైనా ప్రైవేటు స్కూల్ లో చేరితే వేణ్ణీళ్ళకు చన్నీళ్ళలా నీ సంపాదనకు కాస్త తోడవుతుంది.”
“తరువాత టీచర్ ట్రైనింగ్ కూడా పూర్తి చేస్తే గవర్నమెంట్ ఉద్యోగం వస్తుంది. పిల్లలు కూడా పై చదువులకు వస్తున్నారు. ఖర్చులు కూడా పెరుగుతున్నాయి కదా! ” అంది.
అది వినగానే నాగ “అమ్మో! నేను BA చదవడమా! ఎప్పుడో ఏడవ తరగతిలో వదిలేసిన చదువు. నా వల్ల కాదు” అంది. దానికావిడ “నువ్వు తెలివైనదానివే కాక, ఏక సంతాగ్రాహివి కూడా. ఒకసారి ఏది విన్నా టక్కున తిరిగి చెప్పేస్తావు. చాలా మంచి మార్కులతో పాసవుతావు. మీరు చెప్పండీ…” అంటూ భర్త వంక చూసింది.
ఆయన కూడా బలవంతం చెయ్యడం, నాగకు కూడా మనసులో చదువంటే ఇష్టం ఉండడంతో “ఆయన సరేనంటే చదువుతాను” అంది భర్తనుద్దేశించి.
వేణ్ణీళ్ళకు చన్నీళ్ళు అన్న మాటకు కాస్త మెత్తబడినా “ముందు మా నాన్నకి చెప్పాలి.  ఆయన సరేనంటే చదివిస్తాను. నాజీతం ఇంటి ఖర్చులకే సరిపోక ఇబ్బందిగా ఉంది. నాగ పరీక్ష ఫీజులకు, పుస్తకాలకు ఆయననే డబ్బు అడగాలి ” అన్నాడు పెదబాబు.
“సరే. ముందు అడిగి చూడు” అంటూ వెళ్ళిపోయారు వాళ్ళు. తండ్రకి విషయం తెలియజేస్తూ ఉత్తరం రాసాడు పెదబాబు. “నీ భార్యను నువ్వు చదివించుకుంటానంటే నాకేమీ అభ్యంతరం లేదు. కానీ, డబ్బు మాత్రం నేను సర్దలేను” అని నిక్కచ్చిగా ప్రత్తుత్తరం రాసారాయన.
అదే విషయాన్ని బంధువులైన భార్యాభర్తలకు తెలియజేసి, నాగను చదివించలేనని చెప్పాడు పెదబాబు. మామగారి దగ్గర నుండి వచ్చే సమాధానం ముందుగానే ఊహించిన నాగ మాత్రం పెద్దగా ఆశ పెట్టుకోలేదు.
కానీ ఆ భార్యాభర్తలు ఊరుకోలేదు. “తను డబ్బులు ఇవ్వనన్నారు గానీ, నాగ చదువుకోవడానికి అభ్యంతరం పెట్టలేదు కదా! ఒక పని చెయ్యు నాగా. మీ అమ్మగారికి ఉత్తరం రాసి డబ్బు పంపమని చెప్పు. ఒకవేళ ఆవిడ డబ్బు పంపితే నాగను చదివించడానికి నీకేం అభ్యంతరం లేదు కదా?” అని అడిగారు.
తనకేమీ అభ్యంతరం లేదన్నట్లు తలూపాడు పెదబాబు. “ఇంకేం నాగా. ఒకసారి మీ అమ్మగారికి విషయం తెలియపరుస్తూ ఉత్తరం రాయు. పాపం పెద్దావిడని ఈ వయసులో ఇబ్బంది పెట్టడం బాధే. అయినా నీకోసం ఆవిడ తప్పకుండా పంపుతారు” అని చెప్పారు.
                 ***** సశేషం *****
రచన: మన్నెం శారద
 ఇంతకూ అతను తనని నిజంగా ప్రేమించి వుండక పోవచ్చు. ఆ వయసు కుర్రాళ్లలా తమాషాకి అతనూ చేయి వూపి వుండొచ్చు. నిజంగా ప్రేమించి వుంటే తనని వెతుక్కుంటూ రాడూ. తన ప్రేమని తెలుపుకోడూ. ఇలా రోజూ ఎంతమందిని చూసి చిరునవ్వులొకల బోస్తాడో.”టాటా” చెబుతాడో.
ఆమె నిస్పృహగా నిట్టూర్చింది.
అయినా ఆమె విశాలమైన కళ్లు ఎన్నాళ్లపాటో రెప్పవేయడం మర్చిపోయి రోడ్లన్నీ అతని కోసం గాలించేవి.
కనీసం అతని పేరు కూడా తెలియదు.
ఏం చేస్తాడో అంతకన్నా తెలియదు.
ఎక్కడుంటాడో అసలే తెలియదు.
ఏ ఆధారంతో అతన్ని వెదుకుతుంది?
ఏ అనుబంధంతో ఎదురు చూస్తుంది?
నిరాస నిండిన ఆమె నయనాలు కన్నీటి పుష్పాలయ్యేవి.
స్వాతి కాలగతిలో దిగులుని దిగమింగి చదువులో పడిపోయింది. ఆ రోజున…
“రేపు నీకు పెళ్ళివారొస్తున్నారమ్మా. ఎక్కడికీ వెళ్లకు” అన్న తండ్రి మాటలకి వులిక్కిపడింది స్వాతి.
వెంటనే ఏం జవాబు చెప్పాలో ఆమెకు తెలియలేదు.
“డిగ్రీ అయిపోనీ నాన్నా” అంది ఎలాగో.
“ఈ లోపున అతను కన్పించడా?” అన్న ఆశ.
శంకరంగారు నవ్వేరు.
“పిచ్చి తల్లి! ఎంత చదువు చదివినా పెళ్లి బాధ్యత నాకు తప్పేది కాదమ్మా. మంచి సంబంధం. అనుకోకుండా వచ్చింది. పెళ్లికొడుకు ఎవరనుకున్నావు? లక్షలకు ఏకైక వారసుడు. పైగా దొడ్డ మనసున్న మనిషి. ఇలాంటి సంబంధం నేను ఎన్ని జన్మలెత్తినా చేయలెను.”
స్వాతి మాట్లాడలేదు.
మాట్లాడటానికి ఏముంది కనుక.
సినిమాహాల్లో ఎవరో అబ్బాయి కనిపించేడు. అతన్నే చేసుకుంటానని ఎలా చెబుతుంది? ఏమని చెబుతుంది చెప్పి నవ్వుల పాలు కావడం తప్ప.
మర్నాడు ప్రొద్దుటే పెళ్ళివారొచ్చేరు.
తను చాపమీద తల వంచుక్కూర్చుంది
“పెళ్ళి కొడుకుని చూడు. ఎంత బాగున్నాడో. మళ్లీ కావాలంటే దొరకడు. ఊఊ” పక్కింటి పిన్నిగారు స్వాతిని కుదుపుతూ గుసగుసగా అంది.
స్వాతి మెల్లిగా తల ఎత్తింది.
అంతే! ఆమె కళ్ళు ఆశ్చర్యంతో పెద్దవయ్యేయి.
తనవంకే ఆశ్చర్యంగా తెల్లబోయి చూస్తున్న అతను.. అతనే..
ఎంత తమాషా?
ఇంత అద్భుతమైన విషయం ఎక్కడైనా జరుగుతుందా? తన మనసులో వలచిన ప్రియుడు. మళ్లీ ఎన్నడూ కలవకపోగా, కనీసం తన మనసు తెలియకపోగా, ఇక తనకు మళ్ళీ కన్పించడు అనుకొన్న తరుణంలో పెళ్ళికొడుకుగా ఇలా సాక్షాత్కరించడం, నిజంగా స్వాతి నమ్మలేకపోయింది.
అతను కూడా తనలాగే ఖంగు తిన్నట్లున్నాడు. అందుకే అంత ఆశ్చర్యంగా, గుండె ఆగినట్లు చూస్తున్నాడు.
స్వాతి హృదయం ఆనందంతో గాలిలో గువ్వలా ఎగురుతోంది. పట్టలేని సంతోషంతో ఆమె లోనికి పరుగు తీసింది.
ఆ తర్వాత అతను తల్లితండ్రుల్ని, ఆస్తిని కాదని తనను కట్టుకోబోతున్నాడన్న విషయం ఆమెని గర్వపడేలా చేసింది.
తండ్రి ద్వారా “పెళ్ళికొడుకు పేరు శేఖర్ అని, ఇంజనీరుగా పని చేస్తున్నాడ”ని తెలిసి సంబరపడింది.
ఎవరూ లేకుండా చూసి శుభలేఖలో ఆతని పేరును గట్టిగా ముద్దు పెట్టుకొని, ఆ పైన సిగ్గుపడి పోయింది.
“తన ముద్దు అతని చెంపలకి తాకి ఉలిక్కిపడ్డాడేమో. తన ఆలోచనకి తనకే నవ్వొచ్చి ఒకచోట నిలవలేనట్లుగా బాదం చెట్టు క్రిందకి పరిగెత్తింది.
పెళ్లి ముహూర్తం దగ్గర పడేవరకూ ఏ క్షణం ఏం చేస్తుందో ఆమెకే తెలియదు.
వేసిన జడలే విప్పి, మళ్లీ తలకి నూనె రాసి జడలేస్తున్న అక్కని చూసి తికమకపడ్డారు చెల్లెళ్లు.
కాఫీ పొడి అప్పు తనకే యిచ్చి, మళ్లీ గ్లాసునిండా వేసుకుని అప్పు తీర్చడానికి వచ్చిన స్వాతిని చూసి విస్తుపోయి ముక్కున వేలేసుకుని పక్కింటి పిన్నిగారు.
“పెళ్ళిళ్ళు మేమూ చేసుకున్నాంగానీ ఇంతలా వళ్ళు మరచిపోయి వుక్కిరిబిక్కిరయిపోలేదు సుమీ!” అంటూ ఆశ్చర్యం వెలిబుచ్చిందావిడ స్వాతి బుగ్గ గిల్లుతూ.
శంకరంగారు కూడా స్వాతి అదృష్టానికి మురిసిపోయారు. శేఖర్ వినయ విధేయతలు, మంచితనం ఆయన్ని ఉక్కిరిబిక్కిరి చేసేయి.
ఆ రోజు రానే వచ్చింది.
స్వాతి పెళ్ళిపీటల మీద తల వంచుకు కూర్చుంది. పురోహితుడు మంత్రాలు చదువుతున్నాడు.
పక్కన కూర్చున్న వ్యక్తి స్పర్శ ఆమెకి వింత గగుర్పాటు కల్గిస్తోంది ఏవేవో వూహలతో ఆమె పురోహితుడు చెప్పినట్లు చేస్తోంది.
స్నేహితురాళ్ల జోకులకి నవ్వొచ్చి ఆమె తలయెత్తి చూసింది. ఎదురుగా పందిరి రాటకి జేరబడి.. అతను..!
ఆమె గుండె ఆగినట్లయింది.
తన కళ్ళు తనకి అబద్ధం చెబుతున్నాయేమోనని ఆమె మరోసారి తల యెత్తి చూసింది.
అతను అక్కడ లేదు. వెళ్లిపోయేడు.
ఆలోచనలనుంచి తేరుకోక మునుపే బాజాబజంత్రీలు మారుమ్రోగేయి. మంగళ సూత్రధారణ జరిగిపోయింది.
స్వాతి ఊహాలోకం నుండి కిందికి జారిపడింది.
పెళ్ళి తతంగం ముగిసేక మెల్లిగా పిన్నిగారిని అడిగింది. “పెళ్ళికొడుకు ఎవరు?”
ఆమె స్వాతి వంక ఆశ్చర్యంగా చూసి, “ఆ రోజు రెండు కళ్లూ విప్పార్చి చూసేవుగా. మళ్లీ  యిదేం ప్రశ్న?” అంది.
ఆ వెంటనే గుమ్మం దగ్గరకు చెయ్యి పట్టుకుని లాక్కెళ్లి శంకరంగారితో మాట్లాడుతున్న శేఖర్‌ని చూపించింది.
పసుపు బట్టలతో తమాషాగా పెళ్లికొడుకు హోదాలో వున్న శేఖర్ క్రీగంట స్వాతిని చూసి చిన్నగా నవ్వేడు.
స్వాతి లోపలికొచ్చేసింది.
“ఏం బాగున్నాడా?” పిన్నిగారు నవ్వింది.
స్వాతి మాట్లాడలేదు.
ఆమె హృదయంలో పెద్ద తుఫాను చెలరేగుతున్నదనీ, భూకంపాలు కదిలించేస్తున్నాయనీ, ఆమెకి తెలియదు.
స్వాతి సజల నయనాలతో అద్దంలో చూసుకుంది. తన ప్రతిబింబమే తన్ని వెక్కిరిస్తోన్న భావన. “అయితే ఇప్పుడేం చేయగలదు.?”
ఆ తర్వాత తన మనసు పారేసుకున్న వ్యక్తి పేరు సారథి అని, అతను శేఖర్‌కి స్నేహితుడని ఆమె తెలుసుకుంది.
“అతను తనని ప్రేమించి వుండదు. ప్రేమిస్తే స్నేహితునితో పెళ్ళిచూపుల కొచ్చినప్పుడే తనని చూసి ఆ నిజం స్నేహితుడికి చెప్పేవాడు. అలా కాకుండా ఈ పెళ్ళి అతని చేతులమీదుగా చేయించేడంటే అతనికి తన మీద అలాంటి అభిప్రాయం లేదన్నమాట.”
క్రమంగా స్వాతిలో ఉదాసీనత చోటు చేసుకుంది. తన మనోభావాలని మరొకరికి తెలీనీకుండా మౌనం వహించింది. శేఖర్ లాలనలో, మంచితనంలో, నిష్కపటత్వంలో ఆమె తన బాధని మరచిపోవడానికి ప్రయత్నించింది.
అతను తన కోసం తల్లిదండ్రుల్ని దూరం చేసుకున్నాడు. ఆస్తిపాస్తుల్ని తృణప్రాయంగా చూసేడు.
ఇంతకంటే అతన్ని ఆరాధించడానికి ఏం కావాలి?
కాని.. కాని.. సారథిని చూసినప్పుడల్లా ఆమెలో చెప్పలేని అలజడి. కంగారూ.
అతను మరో యింటీకి వెళ్ళటం, ఆమెకు ఒక రకంగా ఆనందాన్నే కలిగించింది. ధైర్యాన్నిచ్చింది.
కారణం… అతన్ని చూస్తే ఆమె మనోధైర్యం సడలిపోతుంది.
దైవికంగా అతను మద్రాసు వెళ్లిపోవడం, కనీసం కంటికి కన్పించదనే బాధ కల్గినా మరోరకంగా ఆమెకు అదే ముందు ముందు తమ వైవాహిక జీవితానికి మంచిదిగా తోచింది..
ఆలోచనలతో స్వాతికి ఎప్పుడు తెల్లవారిందీ తెలియలేదు..
ఇంకా వుంది.
రచన: మాలతి దేచిరాజు
 
 
నసీమా ఇంటి ముందు పోలీస్ జీప్ ఆగింది…
పోలీస్ లు గబగబా దిగి ఇంట్లోకి చొరబడ్డారు.
అత్తగారు యథావిధి… మామగారు కంగారు పడ్డాడు..
“రసూల్ మీ అబ్బాయేనా?” అడిగాడు ఎస్.ఐ.
“మా అబ్బాయే… ఏమైంది సార్?” తత్తరపడుతూ అడిగాడు. ఇంతలో నసీమా వచ్చింది, వంటింట్లోనుంచి.
“మీ అబ్బాయి క్రికెట్ బెట్టింగ్స్ లో డబ్బులు పోగొట్టుకుని డబ్బులు ఇవ్వకుండా పారిపోతూ ఒకతన్ని కత్తితో పొడిచాడు… ఇప్పుడతను హాస్పిటల్ లో చావు బతుకుల మధ్య ఉన్నాడు… మీ అబ్బాయి ఇంటికి వస్తే వెంటనే మాకు ఇన్ఫాం చెయ్యండి…” అని చెప్పి వెళ్ళిపోయారు పోలీసులు.
కలవరపడ్డాడు ఆయన. “వీడు బెట్టింగ్స్ ఆడటమేంటి? అంత డబ్బు వీడికెక్కడిది?”ఉర్దూలో అన్నాడు పైకి వినబడేటట్టు. నసీమా కళ్ళు పెద్దవైయ్యాయి. షాక్ అయినట్టు పెట్టింది మొహం.
షాక్ నుంచి తేరుకోడానికి కుక్కర్ విజిల్ సాయపడింది ఆమెకి. తేరుకుని వెళ్లి ముందు స్టవ్ ఆఫ్ చేసింది. గుండె నూట నాలుగు కొట్టుకుంటోంది తనకి. అసలు ఏం జరుగుతుంది తన జీవితం చుట్టూ? అంటే… ఆ రోజు నగలు తీసుకెళ్ళింది ఇందుకా? నమ్మశక్యంగా లేదు ఆమెకి. ఇప్పుడు ఈ విషయం ఇంట్లో వాళ్లకి, తన భర్త కి తెలిస్తే… అంతే.
అటు భర్త… ఇటు మరిది… ఒకరిది ఆత్మ ద్రోహం… ఒకరిది నమ్మక ద్రోహం… తనకే ఎందుకు ఇలా జరుగుతోంది అనిపించింది ఒక్కసారిగా… ఏ విషయం గురించి ఆలోచించాలి ఇప్పుడు? భర్త దా… మరిది దా… బాధ కలిగింది తనకి… కన్నీళ్లు కళ్ళలోకి చేరాయి గాని బయట పడలేదు… జీవితం ఇంత దుర్భరంగా ఉంటుందా? మనుషుల వల్ల ఇంత బాధ కలుగుతుందా? ఛీఛీ!! మొదట బాధ, తర్వాత కోపం, తర్వాత అసహ్యం క్రమేపీ వైరాగ్యం… అటుపై వేదాంతం… ఇదే ఎక్కడైనా.. ఎవరికైనా!
రాత్రైంది… రసూల్ విషయం తండ్రి ఎవరికీ చెప్పలేదు. భోజనం చేసేటప్పుడు పెద్ద కొడుకు,
చిన్న కొడుకు కూడా అడగలేదు. ఏ సినిమాకో వెళ్ళుంటాడు అనుకున్నారేమో… నసీమా కూడా ఎవరికీ చెప్పలేదు, చెప్ప…లేదు.
మరిది సంగతి అటుంచితే భర్త గురించే తన యోచన… ఏవేవో ఆలోచనలు.
కాసేపు… ఆయన మంచివాడే గాని మహా రసికుడు..(సెక్స్ వీక్ నెస్ ) కానీ తానేం లోటు చేయలేదే ఎలా కావాలంటే అలా సహకరించింది… ఒక్కసారి కూడా కుదరదు అనలేదే… అయినా ఏంటి ఇలా? అని… ఇంకాసేపు… తానేం కన్ను వంకర, కాలు వంకర ఉన్నది కాదు కదా! అంతంత మాత్రముండే అందమూ కాదు… జూనియర్ ఇలియానా అన్న బిరుదు కూడా ఉంది తనకు… (అతిశయోక్తి అయినా, కొంత వరకు నిజమే.) దట్టంగా దిబ్బ రొట్టెలా ఉండాలా అయ్యగారికి… ఆనదేమో లేకపోతే… (థియేటర్ కి వచ్చిన అమ్మాయి కాస్త లావు గానే ఉంది తన కన్నా ) ఇలా… ఒక మెట్టు దిగి యోచిస్తూ ఎప్పుడు నిద్రపోయిందో కూడా తెలీదు! భర్తను మాత్రం ఏమీ అడగలేదు… కారణం అది అతని లోపం అనుకుందే గాని తనపై విముఖత అనుకోలేదు…
తెల్లవారింది. రోజూలాగే నసీమా తన పనుల్లో తను నిమగ్నమై ఉంది… ఇంట్లో ఎవరూ లేరు నసీమా మామగారు, తనూ తప్ప. అత్తగారు ఉన్నా లేనట్టే. వంట పని అయ్యాక స్నానం చేసి తన గదిలోకి వెళ్లి తలుపులేసుకుంది.
చీర కట్టుకుంటున్న ఆమె వీపు పై ఏదో నీడ పడ్డట్టు అనిపించి చప్పున వెనక్కి తిరిగింది… తన కళ్ళు అమాంతం పెద్దగా మారాయి. గొంతులో గుటక పడింది. కళ్ళ ముందున్న నిజం…అబద్ధమైతే బావుణ్ణు అనిపించింది. అర్ధ నగ్నంగా ఉన్న ఆమెని కళ్ళతో తేరిపారా చూస్తున్నాడు మామగారు.
ఉర్దూలో..
“ఏంటి మావయ్య ఇది…మీరు నా గదిలోకి…ముందు మర్యాదగా బయటకి వెళ్ళండి…”అంది చీర ఒంటికి కప్పుకుని.
“బయటకి వెళ్ళడానికా ఇంతసేపు ఇక్కడ కాపు కాచుకుని ఉంది?” అంటూ రెండడుగులు ముందుకేసాడు. ఆమెకి ఆ అడుగుల ధ్వనులు గుండెల్లో రెండు పిడుగు పాటు శబ్దాలుగా వినిపించాయి.
“ఏంటిది… నేను మీ కోడల్ని … మీరిలా చేయడం భావ్యం కాదు!”వెనకడుగు వేస్తూ అంది. అతను ఆమె మాటల్ని ఖాతరు చేయలేదు. రంకెలేసినట్టుగా ఆమె మీదకి దూకాడు. తప్పించుకుని తలుపు వైపుకి పరుగు పెట్టింది. ఉడుం పట్టులా ఆమె నడుముని చేతులతో చుట్టేసాడు. ఆమె విడిపించుకోడానికి నానా అవస్థ పడింది.
ఏడుపు, అరుపులు… “కాపాడండీ…”అంటూ…
బయట ఉన్న అత్తగారికి లోపల జరుగుతున్నది అర్థమయ్యి కళ్ళ వెంట నీళ్లొచ్చాయి. అంతకు మించి ఏమీ చేయలేని నిస్సహాయత ఆమెది.
చీర లాగేసాడతను…
“వద్దు మావయ్యా! ప్లీజ్…” అంటూ ప్రాధేయ పడుతోంది తను… అతను ఏ మాత్రం ఆమె మాటల్ని పట్టించుకోట్లేదు. ఆమె రెండు చేతులు (భుజం కింద) పట్టుకుని ఆమెపై ఒరిగాడు… ఆమె పూర్తిగా నేలపై వాలింది.
అతని బరువుకి ఆమె ఊపిరి రెట్టిస్తోంది… అతన్ని తప్పించుకోడానికి విశ్వ ప్రయత్నం చేస్తోంది. తల అటూ,ఇటూ తిప్పుతోంది, ముద్దు పెట్టుకోడానికి ప్రయత్నిస్తున్న అతన్నుంచి. అతను కూడా అంతే ఇదిగా ప్రయత్నిస్తున్నాడు.
ఆమె అరుస్తోంది… జాకెట్ చిరిగింది కుడి భుజం దగ్గర… గోటి గాటుకి చిన్నగా నెత్తురు చిమ్మింది… దేవుడ్ని వేడుకుంది తను… ఇక అతను ఆఖరి ఘట్టానికి బలవంతంగా తెర తీస్తుండగా… తలుపు మోగిన చప్పుడు. ఈ సారి అతని గుండెలో రాయి పడింది. ఒక్క ఉదుటున ఆమెపై నుంచి లేచాడు… తేలికగా అనిపించింది ఆమెకి. వెంటనే చీర కప్పుకుంది..
తలుపు తెరిచాడు మామగారు… ఎదురుగా చివరి కొడుకు మునీర్… నిర్ఘాంతపోయాడతను.
అతన్ని చూసాక కాస్త ధైర్యం వచ్చింది ఆమెకి… కానీ ఆ ధైర్యం ఎంతోసేపు నిలవలేదు.
“ఏంట్రా…” అడిగాడు తండ్రి..
“నువ్వు త్వరగా కానిస్తే…నేను వెళ్తా లోపలికి…” బదులిచ్చాడు.
ఆ మాట వినగానే ఆమె కళ్ళు చింత నిప్పుల్లా మండాయి..ఆక్రోశం పెరిగింది..ఇంత నీచమైన మనుషుల మధ్యా ఇన్నాళ్ళు నేను బ్రతికింది అని సిగ్గు పడింది.
“ఇంకా మొదలే కాలేదు, మరీ బెట్టు చేస్తోంది… టైం పట్టేలాగే ఉంది…” అన్నాడు.
“సరే… త్వరగా కానీ…” అని వెనుతిరిగాడతను.
మళ్ళీ తలుపులేసాడు మామగారు. ఆమె రాయిలా నిలుచుంది. అతను ఆమెను సమీపించాడు.
భుజంపై చెయ్యి వేసాడు. ఆమెలో ఎలాంటి చలనం లేదు. అలాగే ఆమెని నెట్టాడు వెనక్కి… తను ఒరిగింది…
పైన పడబోతుండగా… దబ దబ దబ దబ అని తలుపు తడుతున్న శబ్దం… లేచి వెళ్లి తలుపు తీసాడు.
మునీర్ ముఖంలో టెన్షన్… ఏమిటా అని బయటకి వచ్చి చూసాడు, హాల్లో కానిస్టేబుల్ ఉన్నాడు.
“మీ అబ్బాయి రసూల్ దొరికాడు… ఎస్.ఐ. గారు మిమ్మల్ని స్టేషన్ కి రమ్మన్నారు…”చెప్పాడతను.
నేల మీద అలాగే పడి ఉన్న ఆమె వైపు ఒక లుక్ ఇచ్చాడు మామగారు, మిస్ అయిందే అన్న నిరుత్సాహంతో…
చేసేదిలేక కదిలాడు. అతను పూర్తిగా గుమ్మం దాటాడు. ఆ గది తలుపు దగ్గర నిలబడి ఉన్న మునీర్ ఆమెవైపు తల తిప్పి చూసాడు. అతని చూపు ఆమె వక్షస్థలం పై కేంద్రీకృతమై ఉంది. నెమ్మదిగా గదిలోకి వెళ్ళాడు… తలుపేసాడు.
అత్తగారి కంట మరింత శోక సంద్రం పొంగింది…
*
ఉడుకుతున్న ఉప్మా లాగే ఆమె హృదయం కూడా ఉడికిపోతుంది…మనుషుల్లో ఎంత కౄరత్వం ఉంది? మరెంత లేకితనముంది? జంతువుల కన్నా హీనమైన ప్రవర్తన, కామంతో కళ్ళు మూసుకుపోయి ఎలాంటి నీచానికైనా ఒడిగట్టే ఇలాంటి మనుషుల మధ్య బ్రతకడం కన్నా చావడం మేలు! కన్నవాళ్ళ నిస్సహాయత, కట్టుకున్న వాడి స్వార్థం,
అయినవాళ్ళ అకృత్యాలు… ఇన్ని తట్టుకుని కూడా ఓ స్త్రీ ఎందుకు ఇంకా బ్రతికుంటుందో ఆ క్షణమే అర్థమైంది తనకి!
కడుపులో తిప్పుతున్నట్టు అనిపించి వంట గది నుంచి పెరటి వైపు వెళ్ళింది. వాంతులైయ్యాయి. తను గర్భవతి అన్న సంగతి గుర్తించింది. ఇలాంటి నీచుల మధ్య పెరగడానికి మరో ప్రాణం రానుందా! ఆ ప్రాణం మగజన్మ అయితే ఇలాంటి నీచులలాగా పెరగనివ్వకూడదు. అదే ఆడజన్మ అయితే ఇలాంటి వాళ్ళ బారిన పడకుండా తనని తాను రక్షించుకునేలా పెంచాలి అనుకుంది. ఇప్పుడు తనెందుకు బ్రతికుండాలో ఒక క్ల్యారిటీ వచ్చింది తనకి.
టిఫిన్ రెడీ చేసి వచ్చేసరికి, సోఫా లో కూర్చుని పేపర్ చూస్తున్నాడు రసూల్. అతన్ని చూడగానే ఆశ్చర్యం, ఆవేశం రెండూ కలిగాయి. పలకకుండా వెళ్ళిపోయింది. రాత్రికి రాత్రి లంచం ఇచ్చి మామగారు కొడుకుని కాపాడుకున్నాడు. అదృష్టవశాత్తు హాస్పిటల్ లో ఉన్న అతను ప్రాణాలతోనే ఉన్నాడు. ఈ సంగతి నసీమాకి తెలీదు, అసలు తనకి అక్కరలేదు కూడా.
ఆదివారం కావడంతో అందరూ ఇంట్లోనే ఉన్నారు… ఎవరూ గమనించని సమయం చూసి రసూల్ ని పిలిచి నగల గురించి అడగాలనుకుంది. ఆ నగలు తన బతుకు తను బతికేందుకు దోహదపడతాయి అన్నది ఆమె ఆలోచన… ఎలాగో ఈ నికృష్ట మనుషుల మధ్య నుంచి వెళ్ళిపోవాలని నిర్ణయించుకుంది.
టిఫిన్ చేస్తున్న మునీర్ ని చూసి, ఉర్దూలో…
“తలకి ఆ కట్టేవిట్రా?” అడిగాడు నాజర్…
“గ్రౌండ్ లో క్రికెట్ ఆడుతుంటే, బాల్ క్యాచ్ పట్టబోయి వెనక్కి పడ్డాను…”అబద్ధం చెప్పాడు, తనని చెరచబోతుంటే వదిన తలపై ఇత్తడి చెంబుతో తల పగలగొట్టిందన్న నిజాన్ని చెప్పలేక…
పెరటి నుంచి వస్తున్న రసూల్ ని గమనించి పక్కకు పిలిచింది నసీమా.
“జేవర్ కబ్ ఛుడాతే..(నగలు ఎప్పుడు విడిపిస్తావ్)” అడిగింది సూటిగా..
ఆమె ఊహించని సమాధానం రాబోతుంది ఇప్పుడు అతని నోటి వెంట..
“క్యా..జేవర్? (ఏం ..నగలు?)” ఏమీ ఎరగనట్టు అన్నాడు..
గుండెలు జారిపోయాయ్ తనకి… కంగారు, కోపం కలిగలసిన స్వరంతో, “ఓ క్యావ్ రసూల్ … మేరే జేవరా లేకో గయ్ నో..క్యావ్ జేవరా కతే క్యావ్..”
(అదేంటి రసూల్….నా నగలు తీసుకెళ్ళావ్ కదా …ఏం నగలు అంటావేంటి?)
“క్యా బాత్ కర్తెహే భాబి… భేజా ఖరాబ్ హూ ఆ క్యావ్.. కిసే దియే.. కిసే పూచ్తేహే?”
(ఏం మాట్లాడుతున్నావ్ వదినా..మతి గాని పోయిందా ఏంటి..ఎవరికిచ్చావ్ ..ఎవర్ని అడుగుతున్నావ్?) అనగానే ఇక తనకి అర్ధం అయిపోయింది. బెట్టింగ్ లో గెలిచి ఉంటే మూడో కంటికి తెలియకుండా ఎలా తీసుకు వెళ్ళాడో అలాగే తెచ్చి ఇచ్చుండే వాడు,
ఇప్పుడు డబ్బు పోయింది కాబట్టి నాటకాలు ఆడుతున్నాడు అని.
“సువ్వర్ కా బచ్చా..దరిందర్ భాడకావ్!” అని తిట్టుకుంది లోలోపల. బయటకి అంటే లేనిపోని గొడవ మళ్ళీ.
“రసూల్ తుమారే పామా పకళ్ళేతిం … జేవరా లాకో దియో..(రసూల్ నీ కాళ్ళు పట్టుకుంటా ..నగలు తెచ్చి ఇవ్వు.)” దీనంగా అడిగింది.
ఆమె అనుకోని విధంగా “భాయ్…భాయ్..భాయ్ ….” అంటూ అన్నని పిలవసాగాడతను.
“అయ్యో.. నక్కో .. నక్కో..రసూల్ .. తుమాకు సబాబ్ హోతా కిసే బోలో నక్కో..”
(అయ్యో ..వద్దు..వద్దు ..రసూల్ ..నీకు పుణ్యం ఉంటుంది ఎవరికీ చెప్పకు..)
కన్నీళ్లు పెట్టుకుని బతిమాలుతూ అంది… కానీ టెన్షన్లో అనకూడని మాట అంది. నిజానికి ‘పిలిస్తే పిలువు’ అనాలి లేదా, ‘ఏం చెప్తావ్ మీ అన్నని పిలిచి?’ అనాలి. కానీ తన దురదృష్టం ఆ మాట పలికించింది. దాని ప్రభావం తీవ్రంగా మారబోతుంది ఇప్పుడు. ఎందుకంటే అప్పటికే తన భర్త ప్రవేశించాడు ఆమె ప్రాధేయపడడం చూసాడు. ఆమె అన్న మాటలు స్పష్టంగా విన్నాడు.
భర్తని చూడగానే నోట మాట ఆగిపోయింది ఆమెకి భర్త కళ్ళు చింత నిప్పుల్లా రగులుతున్నాయి… ప్రళయం సంభవించే సూచనలా..
(ఇప్పుడు జరిగే సంభాషణ అంతా తురకం లోనే జరుగుతోంది.)
“ఏం జరుగుతుంది… ఏం చెప్పద్దు, ఎవరికీ చెప్పద్దు అంటున్నావే?” అడిగాడు భర్త.
మౌనంగా చూస్తోంది ఆమె తటపటాయిస్తూ…
అన్న అడిగిన దాంట్లో అసలు అర్థం కనిపెట్టాడు రసూల్.
“నన్ను క్షమించు అన్నయ్యా, నీకు ఎప్పటికీ తెలియకూడదు అనుకున్నాను… కానీ ఇంత దాకా వచ్చాక తప్పట్లేదు…” అతని మాటలు అర్థం కానట్టు చూస్తుంది నసీమా.
“కొద్ది రోజుల నుంచి వదిన నా పై మనసు పడ్డానని నన్ను ఇబ్బంది పెడుతోంది…” అనగానే ఆమె గుండెలో సంద్రం ఉప్పొంగింది. మెదడు ఆలోచన చేయటం ఆపేసింది. శరీరం స్తంభించింది. చూపు శూన్యంలో నిలిచిపోయింది.
“నీ పెళ్ళానికి ఒక్కడు సరిపోడు లేరా… మొన్న కూడా వాడెవడో టెన్త్ క్లాస్ మేట్ అంటూ వచ్చాడు. ఇంకా ఈవిడ గారి ఖాతాలో ఎంత మంది ఉన్నారో…” అంటూ వచ్చాడు మామగారు మధ్యలోకి.
“అయితే ఆ నగలు వాడికే ఇచ్చి ఉంటుంది ఇది!” అన్నాడు భర్త.
“నీకేం తక్కువ చేసాం వదినా ఈ ఇంట్లో! ఎందుకు ఇలా చేసి మమ్మల్ని క్షోభ పెడుతున్నావ్?” – రసూల్.
అందరూ తలో మాట అంటున్నారు.
ఆమె చెవికి ఏదీ వినిపించటం లేదు రాయిలా మారాయి, ఆమె మనసూ,తనువూ.
“ఇంతలా వాగుతుంటే రాయిలా నిలబడ్డావేమే లం…” అని ఫాట్ మని కొట్టాడు భర్త.
దెబ్బ తగిలింది,నొప్పి తెలీలేదు… దబా దబా కొడుతున్నాడు అతను. కాలితో తన్నాడు,
అమ్మనా బూతులు తిట్టాడు… కొట్టి, కొట్టి అలుపొచ్చి వెళ్ళిపోయాడు… తక్కిన ఇద్దరు దుష్టులు కూడా వెళ్ళిపోయారు… ఆమె ఇంకా తన స్వాధీనంలోకి రాలేదు… పెదవి చిట్లి నెత్తురోడింది. జుట్టు చెదిరింది. పవిట జారి ఉంది… తను మాత్రం చలనం లేకుండా పడి ఉంది.
ముక్కలైన మనసుని లెక్కపెట్టుకుంటూ అలా ఎంత సేపు ఉందో కాలానికే తెలియాలి.
సాయంత్రం అయిదున్నర కావొస్తుంది.మధ్యాహ్నం వంట కూడా చేయలేదు. ఎవరూ ఆమెని అడగలేదు, పట్టించుకోలేదు. హోటల్ నుంచి బిర్యాని తెచ్చుకుని తిన్నారు అంతా… అత్తగారికి చిన్న కొడుకు స్పూన్ తో తినిపించాడు. తను మగతలోంచి తేరుకుని నెమ్మదిగా లేచింది… పవిట కప్పుకుంది, జుట్టు సర్దుకుంది. సరాసరి పెరటి వైపుకి వెళ్లి మొహం కడుక్కుంది. పెదవి దగ్గర చేరిన నెత్తురు గడ్డకట్టింది. దాన్ని శుభ్రం చేసుకుని చెంగుతో మొహం తుడుచుకుంది. తిన్నగా బెడ్ రూమ్ వైపు కదిలింది. అలా వెళ్తున్న ఆమెను చూసి ఎవరూ ఏమీ పలకలేదు. కాసేపటికి బయటకి వచ్చింది తను… హాల్లోకి. అప్పుడు ఆమెని చూసి అందరి కళ్ళు విస్మయం చెందాయి… చేతిలో సూట్ కేస్ తో నిలుచుంది తను.
(తురకంలో సంభాషణ…)
“ఎక్కడికే?” అడిగాడు భర్త ఆవేశంగా ఆమె దగ్గరికి వస్తూ.
“మా పుట్టింటికి…” చెప్పింది భర్త కళ్ళలో కళ్ళు పెట్టి.
“అడుగు గడప దాటితే…కాళ్ళు విరుగుతాయి..లం..” అంటుండగానే అతని నోట మాట ఆగిపోయింది.
చెంప ఛెళ్ళుమన్న శబ్దం… చెంప మీద చెయ్యి పెట్టుకుని బిత్తరపోయి చూసాడతను.
“నన్నే కొడతావా?” దబాయిస్తున్నట్టు అడిగాడు.
“ఈ దెబ్బ శోభనం గదిలో నా ప్రమేయం లేకుండా ఒంటి మీద చెయ్యి వేసినప్పుడే కొట్టాల్సింది… నీ ఇష్టమొచ్చినట్టు, నీకు నచ్చినట్టు నన్ను పెళ్ళాంలా కాకుండా ఒక వేశ్యలా చూసి నాతో పడుకున్న ప్రతీ రోజూ కొట్టాల్సింది… థియేటర్ లో పరాయి దాంతో కులుకుతున్నప్పుడే కొట్టాల్సింది…” విస్మయంగా చుస్తున్నాడతను.
“ఎలా కొట్టాల్సిందంటే… మూతి మీద మీసం పూర్తిగా రాకపోయినా మగతనాన్ని పరీక్షించుకోడానికి వదిన వరస అయిన నా మీద పడబోయిన నీ చిన్న తమ్ముడి తల పగలగొట్టాను చూడు…అలా కొట్టాల్సింది…” ఆ మాట వినగానే తమ్ముడి వైపు చూసాడు… అతను తల దించుకున్నాడు అన్నయ్య చూపుకి.
“నిన్నే కాదు… కూతురుగా చూడాల్సిన కోడలిపై కన్నేసిన మీ నాన్నని, కష్టంలో ఉన్నానని చెప్పి నమ్మించి నగలు తీసుకెళ్ళి… అడిగితే నా మీదే తిరిగి నిందలేసిన నీ పెద్ద తమ్ముణ్ణి, కూడా అప్పుడే… ఆ క్షణమే కొట్టాల్సింది… ఇప్పుడు నిన్ను కొడితే వాళ్ళకి కూడా తగులుతుంది అనిపించింది. అందుకే ఇప్పుడు కొట్టాను…” సిగ్గు పడకుండా ఏమీ పట్టనట్టు తలలు తిప్పుకున్నారు. భర్త మాత్రం ‘ఇది నా పెళ్లామేనా!’ అన్నట్టు చూస్తున్నాడు.
ఆమెకి దుఃఖం తన్నుకొచ్చింది…
వస్తున్న ఏడుపుని ఆపుకుంటూ… “ఇన్నాళ్ళ కాపురంలో ఎప్పుడూ నోరు తెరిచి ఏదీ అడగలేదు, నువ్వు పెట్టింది తిన్నాను, తెచ్చింది కట్టుకున్నాను, అందరూ నా వాళ్లు… ఇది నా కుటుంబం అనుకుని అందరికీ సేవలు చేసాను… అదే పెళ్ళైన రెండో రోజే వేరే కాపురం పెట్టి ఉంటే ఇంత దాకా వచ్చేది కాదు…” కాసేపు నిశ్శబ్దం…
“అసలు ఇంత చదువు చదువుకుని నీ లాంటి రోజు కూలి గాడ్ని చేసుకోవడమే నా తప్పు… నీ లేకి బుద్ధులు ముందే తెలిసుంటే అసలు ఈ పెళ్ళే జరిగేది కాదు… మా అమ్మా, నాన్న మాట మీద గౌరవంతో నీతో పెళ్ళికి ఒప్పుకున్నాను… వాళ్ళ పరువు గురించి అలోచించి ఇంతకాలం నిన్ను భరించాను. ఇంకా ఇక్కడే ఉంటే నన్ను నేను మోసం చేసుకున్న దాన్ని అవుతాను… అందుకే వెళ్ళిపోతున్నాను… ఇక నీకూ, నాకూ ఏం సంబంధం లేదు. తొందర్లోనే విడాకుల నోటీస్ పంపిస్తాను…”అని అతని కళ్ళల్లోకి చూస్తూ..
“సంతకం నేర్చుకో!” అంది… చెంప దెబ్బ కన్నా గట్టి చెప్పు దెబ్బలా అనిపించింది, ఆ మాట…
ఆమె వెళ్ళిపోతూ…ఆగింది. అత్తగారి వైపు చూసింది… అందరి మొహంలో అవమానపు ఛాయలు, అత్తగారి గారి మొహంలో మాత్రం ‘ఇన్నాళ్ళు నాకు నువ్వు చేసిన సేవకి కృతఙ్ఞతలు చెప్పడం తప్ప ఏమీ చేయలేనమ్మా’ అనే భావన. కళ్ళతోనే ఆవిడకి వీడ్కోలు చెప్పి కదిలింది తను… ఒకరి మొహాలు ఒకరు చూసుకున్నారు ఆ మగాళ్ళు.
*
తలుపు తెరచుకున్న శబ్దానికి టక్కున చూసాడు ఇజాక్… ఎదురుగా అమ్మ.
“క్యావ్ హూవా బేటా ..అందర్ ఫస్ గాయా క్యా..(ఏమైంది కొడుకా…లోపల ఇరుక్కున్నావా ఏంటి..?)” అడిగింది ఇజాక్ తల్లి ప్రేమగా..కంగారుగా..
“ఓ..దర్వాజా థోడా ప్రాబ్లం థా మా ..ఔర్ కుచ్ నై… ( అదీ..తలుపు కుంచెం ప్రాబ్లం అమ్మ ..వేరేం లేదు..)” చెప్పి తల్లిని తీసుకుని లోపలికి వెళ్ళాడు ఇజాక్..
తన రూమ్ లో కూర్చుని… పుస్తకాన్ని ముందుకి వెనక్కి తిప్పి చూసాడు. ఏమీ కనబడలేదు.అతను వెతుకుతోంది రాసిన వాళ్ళ పేరు ఏమైనా దొరుకుతుందా అని. కానీ అలాంటి ఆచూకీ ఏమీ లేదు,కనబడలేదు… ఇజాక్ మనసులో నసీమా పాత్ర బలంగా పాతుకుపోయింది… ఆ విషయం అతనికి అర్థం కావటానికే అన్నట్టు… అప్పుడే వచ్చింది నజీరా అతని ఇంటికి. నజీరా అతని మరదలు. ఇజాక్ అంటే పిచ్చి ఆ పిల్లకి. బీ.టెక్ పూర్తీ చేసింది. ఇజాక్ ఊ అంటే చాలు తక్షణమే నిఖా పక్కా చేస్కొడానికి రెడీ గా ఉంది.
“పుప్ఫు..పుప్ఫు ..(అత్తా, అత్తా)” పిలుపు విని వచ్చింది ఇజాక్ తల్లి.
“క్యావ్ గే..(ఏంటే )”
“అబ్బా …ఏ దేకో ఆవో కయే.(నాన్న ఇది..ఇచ్చి రమ్మన్నారు )” అంటూ ఏదో సంచి ఇచ్చింది..
“ఇజాక్ నేహే ..(ఇజాక్ లేడా ?)” అడిగింది క్షణం ఆలస్యం లేకుండా.
“ఉప్పర్ హే జా..(పైన ఉన్నాడు వెళ్ళు )” చెప్పిందావిడ..మెట్లెక్కి ఇజాక్ రూమ్ వైపు కదిలింది తను. తన రాక గమనించి పుస్తకాన్ని దాచాడు దిండు కింద.
“క్యా కర్తే హే..(ఏం చేస్తున్నావ్? )”
“నథింగ్..”
వచ్చి కూర్చుంది తను..
ఉర్దూలో….
“బావా, ఒకటి అడుగుతా చెప్పు…” అంది.
“ఏంటీ?”
“నీకు ఇప్పుడు పెళ్ళి చేసుకోడం ఇష్టం లేదా? లేక నన్ను చేసుకోవడం ఇష్టం లేదా?”
“నిన్ను ఇప్పుడు చేసుకోడం ఇష్టం లేదు…” కన్ను కొట్టాడు.
అతని భుజం పై గుద్దుతూ “బావా ప్లీజ్ ..నేను సీరియస్ గా అడుగుతున్నా…”బుంగ మూతి పెట్టి అన్నది.
“నేనూ.. సీరియస్… గానే… చెబుతున్నా..” అతను కూడా బుంగ మూతి పెట్టి అన్నాడు.
“నీ కోసం ఎన్ని ఇయర్స్ అయినా వెయిట్ చేస్తా, బట్ ఒక క్లారిటీ ఇవ్వు బావా… రెండా, మూడా నాలుగా.. ఎన్ని ఇయర్స్ వెయిట్ చెయ్యాలో కనీసం అదైనా చెప్పు …”
తను అడిగిన దాంట్లో లాజిక్ ఉందనిపించింది అతనిక్కూడా ..
పాపం ఎన్నాళ్ళని ఇలా … ఏదోటి చెప్పేస్తే జరగాల్సింది జరుగుతుంది కదా…అనుకున్నాడు..
నిజానికి అతనికి ఎలాంటి అభిప్రాయం లేదు మరదలి మీద… అందుకే విషయం సాగదీసాడు ఇన్నాళ్ళూ. సరే ఎలాగో పెళ్ళైతే తప్పదు. బయట వాళ్ళ కన్నా సొంత మరదలైతే బెటర్ కదా. పైగా చదువుకుంది, అందం ఉంది, తెలివైంది, అన్నిటినీ మించి తనంటే చచ్చేంత ప్రేమ ఉంది… ఇంకేం కావాలి ఇంత కన్నా… ఓకే చెప్పేద్దాం లే… అనుకున్నాడు… అతను ఈ ఆలోచన చేస్తుండగానే దిండు కింద ఉన్న పుస్తకం ఆమె కంట పడింది. తను తీసి క్యాజువల్ గా చూస్తోంది.
ఇజాక్ తన ఆలోచన నుంచి బయట పడి ఆమె వైపు చూసి, “చూడు నసీమా…నాక్కూడా……..” అతని మాట ఉన్నట్టుండి ఆగింది… ఎందుకో అతనికి అర్థం అయ్యింది..
కానీ అతని మరదలికి ఆ మాటలు అంతగా వినపడలేదు, అని అతనికి తెలీదు.అయినా ఆమె ఎక్స్ ప్రెషన్ చూస్తే అర్థం అయినట్టే ఉంది… కానీ ఆమెకి అర్థం అయ్యింది అతని మాటలు కాదు.
చేతిలో ఉన్న పుస్తకాన్ని ఇజాక్ కి చూపించింది తను… ఏంటిది? అన్నట్టు..₹ ఒక్క క్షణం తన కళ్ళని తను నమ్మలేక పోయాడు.
పుస్తకం లో ‘నసీమా’ అన్న పేరు ఉన్న ప్రతీ చోటా… రౌండ్ చుట్టి ఉంది… అది లవ్ సింబల్!
*
(సశేషము)
రచన: — మణి గోవిందరాజుల    
 “రండి రండి వదినగారూ! నిన్న ఉండమంటే ఉండకుండా వెళ్ళారు. ఈ రోజు ఇంత ఆలస్యంగానా రావడం?” లోపలికి వస్తున్న వియ్యాలవారిని ఎదురెళ్ళి సంతోషంగా ఆహ్వానించారు దమయంతీ వాసుదేవ్ లు.
  “కాస్త ఊళ్ళో సెంటర్లో ఇల్లు తీసుకోవచ్చుకదండీ. వందసార్లు తిరిగే వాళ్ళం. అబ్బ! వదినగారూ!  చెప్పలేకుండా ఉండలేకపోతున్నాను. మీరు ఈ చీరలో సూపరున్నారండీ” సరదాగా మాట్లాడుతూనే పొగడుతూ లోపలికి వచ్చింది పెద్ద వియ్యపురాలు.
మురిసిపోయింది దమయంతి. “మీరు మరీను..రండి లోపలికి”
  చిన్నకోడలు సీమంతం పేరంటం. బంధువులందరూ ఒక్కొక్కళు వస్తున్నారు. దమయంతికి పెద్ద వియ్యపురాలంటే, రెండో వియ్యపురాలంటే ప్రేమ ఎక్కువ. బాగా ఉన్నవాళ్ళు. చూట్టానికి రిచ్ గా కనపడతారు అని పెద్దావిడంటే, నోరు తెరిస్తే పొగుడుతుందని చిన్నావిడంటే ప్రేమ. . అదేమి పిచ్చో మరి దమయంతికి ఉన్నవాళ్ళంటే అభిమానం. బాగా ఉన్నవాళ్ళు తన ఫ్రెండ్స్ అని చెప్పుకోవటం మరీ ఎక్కువ ఇష్టం. తర్వాతి కోడళ్ళిద్దరూ తక్కువవాళ్లేమీ కాకపోయినా కంపారిటివ్ గా పెద్ద వియ్యపురాలికంటే కొద్దిగా తక్కువ. రెండో వియ్యపురాలు లౌక్యం తెలిసిన మనిషి. అందుకని వాళ్ళంటే కూడా ఇష్టమే. ఇక మూడో వాళ్ళొచ్చేసరికి అంత తెలివితేటలు,ఆస్తి, లౌక్యం లేని వాళ్ళు. దమయంతి నాకందరూ సమానమే అన్నా పైవాళ్ళు ఇద్దరూ కొద్దిగా ఎక్కువ సమానం.
  ఇంతలో నిండు చూలాలు, సీమంతం పెళ్ళికూతురును తీసుకొచ్చి కుర్చీలో కూర్చోబెట్టారు. ఒక్కసారిగా వెలుగుతో నిండిపోయింది హాలు. వచ్చిన వాళ్ళు అందరూ కళ్ళు తిప్పుకోలేకపోయారు.
  వెలిగిపోతున్నది సీమంతం పెళ్ళికూతురు కిరణ్మయి. దమయంతి, అందమైన కోడళ్ళు కావాలని ఏరి కోరి మరీ చేసుకున్నది. నిజం చెప్పాలంటే కిరణ్ అందం ముందు దినేష్ తక్కువే ఉంటాడు. కాని మగవాళ్ళ అందం, ఆడవాళ్ళ జీతం పెద్ద పట్టించుకోవలసిన పని లేదనుకుని మిగతా అన్ని విధాలుగా అనుకూలంగా ఉన్నదని, తమకంటే ఉన్నత స్థానంలో ఉన్నారని, కిరణ్మయి తల్లిదండ్రులు సంతోషంగా ఒప్పుకున్నారు. అయితే మొదలే తక్కువగా మాట్లాడేవాళ్ళు, పెళ్ళిలో దమయంతి చేసిన గొడవకు మూగవాళ్ళయ్యారు.
  ఎన్నో షాపులు తిరిగి అందమైన కోడలి కోసం దమయంతి కొన్న ఎర్రని పట్టుచీర, దానికి మ్యాచింగ్ గా టైలర్ల బుర్ర తిని కుట్టించిన డిజైనర్ జాకీటు, ఎర్రని, ఆకుపచ్చని మట్టి గాజులు, మధ్యలో కొత్త బంగారపు గాజులు  సహజమైన కిరణ్మయి అందం ముందు “మేము నీ అందంతో పోటీ పడలేము బాబూ” అంటున్నాయి. ప్రత్యేకంగా సీమంతం కోసం ఆర్దర్ ఇచ్చి చేయించిన స్వాతీ హారం, పైన కెంపుల నెక్లేస్ కూడా గర్వంతో చూడబోయి ఆమె అందం ముందు తల వంచుకున్నాయి. చెవులకు పెట్టిన కెంపుల జుంకాలు అవునన్నట్లుగా తల ఊపుతున్నాయి. తొమ్మిదవనెల కడుపుతో సహజమైన అందంతో వెలిగిపోతున్నదే కాని కిరణ్మయి మోములో ఏ మాత్రం వెలుగులేదు. ఇంకా చెప్పాలంటే చిన్నబుచ్చుకుని ఉన్నది. కళ్లల్లోని నిస్పృహ పెదవులమీది చిరునవ్వును పేలవంగా మారుస్తున్నది. అన్యమనస్కంగానే ముత్తైదువులకు గాజులు, తాంబూలం ఇచ్చి వారి కాళ్ళకు, కూర్చున్న కుర్చీలోనుండి కొద్దిగా భారంగా వంగి దండం పెడుతున్నది. చూపరులు దృష్టి తిప్పుకోలేకపోతున్నారు.
  “నా కోడలుని అంతలా చూడకండి దిష్టి తగులుతుంది” హాస్యంగా అంటూ వేరే ఎవరో వస్తే అటు వెళ్ళింది. దమయంతి. అది నిజమే అయినా ఆమె అన్న పద్ధతికి అందరూ చాటుగా మూతి తిప్పుకున్నారు “ఈమెకు మాత్రమే ఉంది అందమైన కోడలు” అంటూ.
  దమయంతికి వచ్చిన కొత్తవాళ్ళకు తనకు కోడళ్ళంటే ఎంత ప్రేమో, వాళ్ళకోసం తానెంత కష్టపడుతున్నదో, ఈ రోజు కిరణ్మయి కట్టుకున్న చీర తానెంత అపురూపంగా తెచ్చిందో చెప్పుకోవడంతోనే సరిపోతున్నది. వాళ్ళు కూడా “అబ్బ నువ్వు ఎంత మంచి అత్తగారివి” అని మెచ్చుకుంటుంటే ఆనందంతో పొంగిపోతున్నది. కాని ఇంతమందిలో దమయంతి ఏకైక కూతురు సౌమ్య ఒక్కతే కిరణ్మయిలోని ఉదాసీనతను గమనిస్తున్నది. మరదలి మోములో లేని వెలుగుకు కారణం తెలిసి బాధతో పరిష్కారం ఆలోచిస్తున్నది. అందరితో నవ్వుతూ మాట్లాడుతూనే, వచ్చిన వాళ్ళను ఆదరంగా రిసీవ్ చేసుకుంటూనే మరదలు దగ్గరకొచ్చి ఏమి కావాలో ఆప్యాయంగా కనుక్కుంటున్నది.
  చిన్నగా వచ్చిన వారందరూ ఒక్కొక్కళ్ళు వెళ్ళిపోతున్నారు. “కిరణ్! వెళ్ళి పడుకో… నడుము లాగేస్తుందేమో” చెప్పింది సౌమ్య. వెంటనే పక్కనే ఉన్న వారందరూ కూడా అదే చెప్పారు. అందరికీ నవ్వుతూ ఉంటానని చెప్పి గదిలో కెళ్ళి మంచం మీద బ్యాక్ రెస్ట్ కు ఆనుకుని కళ్ళు మూసుకుంది. మూసుకున్న కళ్ళల్లో నుండి ధారగా కన్నీళ్ళు కారుతున్నాయి. ఇంతలో ఒక చల్లని చేయి ఆ నీళ్లని తుడుస్తుంటే తల్లేమో అనుకుని కంగారుగా కళ్ళు తెరిచింది. ఎదురుగా ప్రేమగా చూస్తున్న ఆడపడుచు కనపడింది. ఇంకా కంగారు పడింది “కంట్లో ఏదో నలక పడింది వదినా. అందుకే నీళ్ళు కారుతున్నాయి” కళ్ళు తుడుచుకొంటూ గబ గబా చెప్పింది.
  మరదలిని గట్టిగా హగ్ చేసుకుంది సౌమ్య. ఆ మాటల్ని పట్టించుకోనట్లుగా “ఎంత అందంగా ఉన్నావో తెలుసా? మా తమ్ముడు చూసాడంటే కవిత్వం వచ్చేస్తుంది వాడికి” నవ్వుతూ చెప్పింది. ఏమీ మాట్లాడకుండా నించుంది కిరణ్మయి. మామూలుగా అయితే ఆ సందర్భం గుర్తు చేసుకుని నవ్వుకునేవారు. కాని ఇప్పుడు ఏదీ పట్టించుకునే మూడ్ లో మరదలు లేదని గ్రహించింది. “కిరణ్! ఈ నగలూ, ఈ బట్తలూ విసుగ్గా ఉన్నాయేమో కదా? నువు బట్టలు మార్చుకుని ఫ్రెష్ అవ్వు. వచ్చిన వాళ్ళంతా వెళ్ళిపోయారు. ఇక మనమే ఉన్నాము. తొందరగా వస్తే డిన్నర్ చేయొచ్చు” అనునయంగా చెప్పి వెళ్ళబోయింది.
  “వదినా” చేయిపట్టుకుని ఆపింది వదినను. “నాకస్సలు ఓపిగ్గా లేదు. మీరు చెప్తారా అత్తయ్యగారితో? నేను పడుకుంటాను”
  ఒక్క క్షణం నిశితంగా మరదలిని గమనించింది. వెంటనే “అమ్మతో నేను చెప్తాలే కాని. నువు ఫ్రెష్ అయ్యి రా. నీకు ఇక్కడికే తెస్తాను. నువు తినకుండా పడుకుంటానంటే కుదరదు” చెప్పి బయటకెళ్ళిపోయింది.
  చిన్నగా లేచి బట్టలు తీసుకుని వాష్ రూంలోకి వెళ్ళి టవల్ కొక్కేనికి తగిలించి వాష్‌బేసిన్ దగ్గరకొచ్చి టాప్ తిప్పి మొహానికి చల్లటి నీళ్ళు కొట్టి అద్దంలోకి చూస్తే తన మొహం కాక ఇంకెవరిదో చూసినట్లనిపించింది. నిన్న అందరిముందూ తల్లీ తండ్రికి జరిగిన అవమానం, ఆ తర్వాత భర్తతో జరిగిన గొడవా గుర్తొచ్చాయి.”ఛీ! ఏమిటీ జీవితం? తన జీవితంలో ఏ ఫంక్షనూ హాయిగా జరుపుకునే గీత లేదా? పెళ్ళంతా ఏడుపులూ పెడబొబ్బలతోనే అయింది. ఆ క్షణాన మొదలైన ఏడుపు ఇప్పటివరకూ కొనసాగుతూనే ఉన్నది. ఆ తర్వాత పిల్లలే వద్దనుకుంటే నెల తిరిగేసరికి నెలతప్పింది. అత్తగారికేమో ఆరాటం ఎక్కువా ఓపిక తక్కువా. మొగుడికేమో ఆలోచన తక్కువా ఆరాటం ఎక్కువా. ఈ రెండిటికీ ఒకరి మీద ఒకరికి ప్రేమెక్కువ. ఏ పని చేసినా వెక్కిరించటంలో అప”హాస్యం” ఎక్కువ (అనుకుంటారు హాస్యంగా అన్నామని). ఇవన్నీ కాక వాడు చెప్పిన మాట వినొచ్చుకదా అంటుంది అత్తగారు. అమ్మ చెప్పిన మాట వినొచ్చు కదా అంటాడు వాడు, అంటే మొగుడుగారు. తన అభిప్రాయాలకు, ఇష్టాలకూ విలువలేదా? ఒకరిని ఇబ్బంది పెట్టకుండా తన మనసు చెప్పినట్లు తానుండకూడదా? అత్తయ్య చెడ్డదేమీ కాదు . తనకూ తెలుసా సంగతి. ఇంకా చెప్పాలంటే అమాయకత్వంతో కూడి అహంకారం. చుట్టూ ఉన్నవాళ్ళ వల్ల అహంకారమే ఎక్స్పోజ్ అవుతున్నది. ఆ అహంకారం భరించలేకుండా ఉన్నా ఎలానో భరిస్తున్నది. కాని తన వారి దగ్గరనుండి పొగడ్తలు లేవనీ, వారికంటే తక్కువ వారమన్న  సిల్లీ కారణాలతో తమను చిన్న చూపు చూడటం కష్టంగా ఉన్నది. అసలు మామగారు ఆవిణ్ణి బాగా గారాబం చేసారు. పిల్లలకు రాలేదేంటో ఆ పోలిక. దినేష్ ఎంతసేపూ అమ్మ మాట విను, అమ్మను ఆమెకిష్టమైనట్లుగా పొగుడు అంటాడు. కాని పొగడ్త అనేది మనసునుండి వస్తే పూవుకు తావి అబ్బినట్లుగా ఉంటుంది. బలవంతాన ఎలా పొగడగలం?.
  “కిరణ్ ఇంకా కాలేదా ఫ్రెష్ అవడం?” తలుపు తడుతూ అడిగింది సౌమ్య.
  అలోచనలనుండి ఒక్కసారిగా బయటకొచ్చిన కిరణ్మయి “వస్తున్నా వదినా!” అని మొహం తుడుచుకుంటున్నట్లుగా టవల్ అడ్డు పెట్టుకుని బయటకొచ్చింది. గట్టిగా ఊపిరి పీల్చుకుని సౌమ్యను చూసి నవ్వింది. పేలవంగా ఉన్న ఆ నవ్వును పసిగట్టినా గమనించనట్లే “రా! కిరణ్! కొద్దిగా ఎంగిలి పడు. ఈ ప్రేమంతా నీ మీద కాదు. నా తరువాతి తరం ఆడపడుచుమీద” పొట్ట మీద మృదువుగా రాస్తూ సరదాగా అన్నది.
  అప్పుడే లోపలనుండి ఒక్కసారిగా తన్నిన బిడ్డకు ఆకలి తీర్చాలని గుర్తొచ్చి అన్నం ముందు పెట్టుకుంది. చిన్నగా ఏవో కబుర్లు చెబుతూ సౌమ్య అన్నమంతా తినిపించి దిష్టి తీసినట్లుగా ఖాళీ కంచం కిరణ్ తలచుట్టూ తిప్పి “కిరణ్! ఏమీ ఆలోచించకుండా రాబోయే బిడ్డను తలుచుకుంటూ పడుకో” ఆడపడుచు ఆపేక్షకు కళ్ళు చెమ్మగిల్లాయి కిరణ్ కి. సౌమ్య చేతిని గట్టిగా నొక్కి వదిలేసింది.
  “హావ్ ఎ గుడ్ స్లీప్” తలుపు దగ్గరగా వేస్తూ చెప్పి వెళ్ళిపోయింది సౌమ్య. సౌమ్య వెళ్ళినా ఆలోచనలు కిరణ్మయిని వదల్లేదు. అమ్మావాళ్ళు నిన్ననే వచ్చి ఇంటిపనుల్లో సాయం చేయసాగారు. ఇంటినిండా చిన్నత్తగార్ల, చినమామగార్ల కుటుంబాలు ఉన్నాయి. అందరూ అలా కూర్చుని సహాయానికి రాకపోయిన పట్టించుకోకుండా అమ్మ ఎంత పని చేసింది?. పనిలో సహాయం చేసినంత మాత్రాన పని వాళ్ళవుతారా? పైనుండి చేసింది ఎవరికి? వాళ్ళకే కదా? ఆడపిల్ల పేరెంట్స్ కి ఆస్తి తక్కువున్నంత మాత్రాన వాళ్ళకు అభిమానం ఆత్మగౌరవం ఉండకూడదా? ఏమాటంటే అది ఎదురాడకుండా పడాలా?
  మధ్యాహ్నం భోజనాలయ్యాక పెదతోటికోడలు తల్లి తాను తెచ్చిన బట్టలు చూపించింది. నిజానికి ఆవిడ తెచ్చే పని లేదు. కాని అత్తగారిని ప్లీజ్ చేయడానికి సీమంతం జరిగే తనకు తెచ్చే బదులు ఆవిడకు ఖరీదైన చీర తెచ్చి “వదినగారూ. అసలీ చీర షాప్ లో చూడగానే మీరే గుర్తొచ్చారు. ఇది కట్టుకుంటే మీరెంత అందంగా ఉంటారో నాకు తెలుసు. అందుకే నాకు తీసుకోకపోయినా పర్లేదని మీకే తెచ్చాను” అంటూ ఇచ్చింది. చీర నిజంగానే చాలా బాగుంది. చాలా సంతోషంగా ఆ చీర తీసుకుంది అత్తయ్య. సాయంకాలానికి ఆవిడ వెళ్ళిపోయింది.
  ఆ తర్వాత పెట్టుబళ్ళ ముచ్చట వచ్చింది. ఎవరెవరు ఎలా పెట్టారు అన్న మాట వచ్చింది. పెళ్ళిలో బట్టల గురించే గొడవ జరిగింది అన్నది గుర్తుంచుకుని అమ్మా వాళ్ళు తర్వాత ఏదో సందర్భం లో శక్తికి మించినదే అయినా ఖరీదైన బట్టలే తెచ్చారు. అయినా అత్తయ్య తృప్తి పడలేదు. అలుగ్గుడ్డలు తెచ్చారని మొహం మీదే అన్నది. ఇంతలో ఎవరో అది మళ్లీ ఇప్పుడు గుర్తు చేసారు.
  “అలుగ్గుడ్డలా ఉందనుకున్నాను కానీ. దానికంటే దరిద్రం. ఆ చీర అలకటానికి కూడా పనికిరాలే” అనే సరికి అది కరెక్టా కాదా అని ఆలోచించకుండా ఆవిణ్ణి ఇంప్రెస్ చేయడానికి అందరూ పెద్దగా నవ్వారు. ఆవిడకు ఇంటి కోడలు బాధ పడుతుందే అన్న ఫీల్ లేదు… మాటలతో ఒకళ్ళని బాధపెడుతున్నానే అన్న ఇంగితం లేదు… ఇంకా ఎందుకు పెద్దరికం. అమ్మా నాన్నా ఆడపిల్లను కన్న పాపానికి మాట్లాడకుండా కూర్చున్నారు. తనకు బాధేసి ఏదొ అనబోయినా అమ్మ సైగ చేసింది. వద్దని. అసలు తానెంత ఆత్మాభిమానం కలది? మాటంటే పడేది కాదు. అలాంటిది ఏడాదిగా నోరుమూసుకుని ఉంటున్నది. అత్తగారి దృష్టిలో అది కూడా తప్పయింది. తన ఆక్టివిటీస్, తాను చేసే అల్లరిపనులు అన్నీ మూగబోయాయి. ఏ పని చేస్తే కోపం వస్తుందో తెలీదు. ఏది చేస్తే ఆవిడ సంతోషపడతారో అదేమో తాను చేయలేదు. అందుకే ఏదీ చేయలేక ఊరుకుంటున్నది. కానీ ఏదో నిస్పృహ, నిరాసక్తతా తన్ను ఆవరించి తనను అన్నిటికీ అశక్తురాలిని చేస్తున్నాయి.
  ఆ రోజు రాత్రి తన బాధ దినేశ్ తో చెప్పుకోబోతే రివర్స్ తననే అన్నాడు, “అమ్మ నీ గురించి ఎంత ఆలోచించి ఎంత చేస్తున్నది? ఏ అత్తగారన్నా కోడలి కోసం అంతలా తిరిగి తీసుకుంటుందా? మా అమ్మ కాబట్టే చేస్తున్నది. అయినా నిన్నేమడుగుతున్నాను? ఆవిడ కిష్టమైనట్లుఉండమంటున్నాను అంతేకదా?” విసుక్కున్నాడు దినేశ్. చిన్నబోయింది తన మనసు. తానేమన్నా నాకు ఖరీదైనవే కొనమన్నదా? అసలు ఏదీ తేకుంటే ఇంకా సంతోషపడేది. అమ్మను గౌరవించొద్దని ఏ బుద్దున్న ఆడపిల్లా అనదు. కాని అభిమానం అస్తమానూ గాయపడుతుంటే ఏ ఆడపిల్ల అయినా ఎలా హాయిగా నవ్వగలదు? చిన్నగా మాటా మాటా పెరిగింది. అయినా ఇలా ఇప్పుడు కాదు పెళ్ళైన మొదటిరాత్రినుండీ ఇదే తంతు. ఆలోచిస్తూ నిద్రలోకి ఎప్పుడు జారుకున్నదో తెలియలేదు.
  బయటికి వచ్చిన సౌమ్య కంచం పెట్టడానికి వంటింట్లోకి వెళ్ళింది. అరుగు తుడుస్తున్న దమయంతి “అయ్యాయా రాణిగారి సేవలు?” వెటకారంగా అడిగింది. అక్కడే ఉన్న కిరణ్మయి తల్లి, కూతురి కడుపు నింపిన సౌమ్య వేపు కృతజ్ఞతగా చూసింది. ఒక అరగంటలో అందరి భోజనాలు అయ్యి కిచెన్ సర్దుకుని అంతా హాల్లో చేరారు. సమయం పది దాటింది. దమయంతి చాలా సంతోషంగా ఉన్నది.
  “వదినగారూ! మరి మేమెళ్ళొస్తాము. కిరణ్ నిద్రపోతున్నది. అలసి ఉంటుంది లేపడమెందుకు. మీరు చెప్పండి. అల్లుడుగారూ! వెళ్ళొస్తామండీ. అన్నయ్యగారూ! వెళ్ళొస్తామండీ. అమ్మా! సౌమ్యా వెళ్ళొస్తాము” అందరికీ పేరు పేరు నా చెప్పి వెళ్ళిపోయారు కిరణ్మయి తలితండ్రులు.
  “ఎంత బాగా జరిగింది కదా ఫంక్షను? వచ్చిన అందరూ నన్ను మెచ్చుకునేవాళ్లే. అబ్బబ్బబ్బా… వినలేక చచ్ఛిపోయాననుకో. సౌమ్యా! మీ వాళ్ళందరూ కూడా వస్తే బాగుండేది. ఒక్కదానివే వచ్చావు. ఎలాగూ మీ పెద్దన్నయ్యా, చిన్నన్నయ్యా వాళ్ళు విదేశాల్లోనే ఉన్నారాయె. ఎంతైనా మీ పెద్దన్న అత్తగారికి తెలిసినంత మర్యాదలు ఇంకెవరికీ తెలియవు. అసలు పద్ధతి కాకపోయినా ఎంత మంచి చీర తెచ్చిందో. ఇక మీ తమ్ముడి అత్తగారు తెచ్చిన చీర చూడా…” ఇంకా ఏదో చెప్పబోతున్న దమయంతి కూతురు సౌమ్య “అమ్మా!ఆఆ…” అని అరిచిన అరుపుకు దడ్చుకుని ఆగింది.
  తనను తాను కంట్రోల్ చేసుకుంది సౌమ్య. దినేష్, వాసుదేవ్ లు ఆశ్చర్యంగా చూస్తున్నారు సౌమ్యవేపు. అప్పటికి తేరుకున్న దమయంతి “ఏమైందే నీకు సడన్ గా?” వీపు మీద కొట్టుకుంటూ అడిగింది.
  “అమ్మా! నువ్వేమి మాట్లాడుతున్నావో నీకు అర్థమవుతున్నదా?” అడిగింది సౌమ్య.
  “నేనేమి మాట్లాడాను? వాళ్ళందరూ నన్ను పొగిడారు అని…” పూర్తి చేయనీయలేదు సౌమ్య
  “అమ్మా! నిన్ను చూస్తే జాలేస్తున్నది. పొగడ్తలే జీవితమా? కొడుకులంటే ప్రేమంటావు. కాని వాళ్ళ జీవితభాగస్వాములైన కోడళ్ళంటే ప్రేమ లేదు. కాని ప్రేమ ఉందని చూపించుకోవడానికి వాళ్ళకోసం ఎన్నో చేస్తావు. ఒక్కసారన్నా వాళ్ళమనసు అర్థం చేసుకున్నావా? అంటే నువు నీ కోడళ్ళకు చేసేదంతా బయటి వాళ్ళకోసమా? పై ఇద్దరు కోడళ్లూ ఎక్కడో దూరాన ఉన్నారు. ఎపుడో వెళ్ళినప్పుడు ఆహా అనుకుని వచ్చేస్తావు,కాని ఇక్కడ నీ దగ్గరే ఉన్న నీ చిన్న కోడలి మనసెప్పుడన్నా అర్థం చేసుకున్నావా?”
  “ఏంటీ? అర్థం చేసుకోలేదా? నీకలా చెప్పిందా? ఇప్పుడే అడుగుతానుండు?” లేవబోయింది దమయంతి.
  “అమ్మా! ఆగు. కొద్దిగా నేను చెప్పేది విను. నాన్నా, తమ్ముడూ మీరు కూడా వినాలి” లేచెళ్ళి తలుపు తోసి చూసింది. అటు తిరిగి పడుకున్న కిరణ్మయి గాఢ నిద్రలో ఉన్నట్లు శ్వాస భారంగా వదుల్తున్నది. తలుపు పూర్తిగా వేసి వచ్చి తల్లి కాళ్ళదగ్గర కూర్చుంది. “అమ్మా! నేను చాలా అంటే చాలా సంతోషంగా ఉన్నాను మా అత్తగారింట్లో”
  “ఉండవూ మరి…కాస్త పెడుతున్నామా?” అతిశయంగా అన్నది”
  నవ్వింది సౌమ్య “అమ్మా! నేను అక్కడ సంతోషంగా ఉన్నది నువు పెట్టిన చీరలవల్లో నగలవల్లో కాదమ్మా… మా అత్తగారి వల్ల అని గర్వంగా చెప్తున్నాను. అందరూ నగలకు ఖరీదైన చీరలకు పడిపోరు. వాళ్ళ విశిష్టమైన వ్యక్తిత్వమే వాళ్ళకు పెట్టని ఆభరణం. అమ్మా! మా అత్తగారు నన్ను అర్థం చేసుకుని నా హఠాన్ని సహించి నన్ను వ్యక్తిగా మలిచారు. నీకు తెలుసు నేను చిన్నప్పుడు ఎలా ఉండేదాన్నో? ఇప్పుడు ఎలా ఉన్నానో…నేను నా అత్తగారింట్లో ఎలా సంతోషంగా ఉన్నానో నా పుట్టింట్లో కూడా ఈ ఇంటి కోడళ్ళు అలా సంతోషంగా ఉండాలనేది నా కోరిక అమ్మా”
  “సంతోషంగా లేక ఎలా ఉన్నారు? కావలసినంత ఆస్తి, కట్టుకున్నన్ని చీరలు, పెట్టుకున్నన్ని నగలు”
  “అయ్యో! అమ్మా! అదే చెప్పేది. సరే ఒకటి చెప్పు ఎలా చూసుకున్నా మా అత్తగారింటి కంటే మనం తక్కువే. కాని ఎప్పుడన్నా ఆవిడ ఆ సంగతి అని నిన్ను ఎత్తిపొడిచారా?”
  “ఎలా అంటారు? నేనేమన్నా తక్కువ పెడుతున్నానా?”
  విసుగొచ్చింది సౌమ్యకు. “అమ్మా! అన్నీ పెట్టుబళ్లతోనే అవ్వవు. నిన్ను ఒకరు గౌరవిస్తున్నారంటే అది నీ గొప్పతనం కాదు. అది అవతలి వాళ్ళ సంస్కారం కూడాను. అలాగే నువు పెట్టే చీరలూ నగలూ ఆవిడకు ఒక లెక్కలోవి కావు. కాని నువేదిచ్చినా సంతోషంగా తీసుకున్నారు. వాడుకున్నారు. నా ముందు నిన్ను చిన్న మాటనలేదు. మిమ్మల్ని ఏ మాత్రం తక్కువ చేయలేదు. ఇక్కడ నేను చూస్తున్నాను వచ్చినప్పటినుండి. ఒక్క చీర కోసం నువెన్ని సార్లు కిరణ్ ని, వాళ్ళ అమ్మా నాన్న్న ని చిన్నబుచ్చావో. ఆడపిల్ల తానెన్ని కష్టాలు పడుతున్నా పుట్టింట్లో తెలియకుండా జాగ్రత్త పడుతుంది. కాని నువు వాళ్ళనే డైరెక్ట్ గా అంటే అవమానంతో కుంగిపోతుంది. అదీగాక నేను గమనించినంతవరకు మీ అత్తా కోడళ్ళిద్దరూ మాట్లాడుకోవటం లేదు, పొడి పొడిగా తప్ప. కోట్ల ధనం ఇచ్చినా కలగని సంతోషం, ఆమె అభిమానాన్ని గౌరవించినప్పుడు కలుగుతుందని నువెప్పుడు తెలుసుకుంటావు అమ్మా” కొద్ది విసుగుతో అన్నది. చిన్నబుచ్చుకుంది దమయంతి.
  భార్య చిన్నబోయిన వదనం చూసి తట్టుకోలేకపోయాడు వాసుదేవ్. “అదికాదురా…” అంటూ ఏదో చెప్పబోయాడు. “నువ్వూరుకో నాన్నా. ఇంటి పెద్దగా నువ్వేమి చేస్తున్నావు? అమ్మ అలా అంటున్నప్పుడు అది తప్పు అని చాటుగా కూడా చెప్పలేకపోయావు? నీ పాత్ర ఇంట్లో డమ్మీయేనా? నీ వల్లే అమ్మ అలా అయింది. నిజం గ్రహించలేకపోతున్నది.  నీ వంశాన్ని ఉద్ధరించడానికొచ్చిన లక్ష్మీదేవి ఎలా ఉంది అని గమనించాల్సిన బాధ్యత నీది కాదా? చాగంటి వారి ప్రవచనాలు వింటారు కదా? మామా కోడళ్ళ అనుబంధం గురించి ఎంత బాగా చెప్పారు? పాటించని ప్రవచనాలు వినడం ఎందుకు నాన్నా?. చిన్నతనంలో ఇది తప్పు ఇది ఒప్పు అని చెప్తూ మంచి క్రమశిక్షణతో మమ్మల్ని పెంచారు. మమ్మల్నెవరన్నా మెచ్చుకుంటే పొంగిపోయారు. తప్పులెన్నితే నిగ్గదీసారు. మాదే తప్పైతే ఎలా ఒప్పుకోవాలో, ఎలా సరిదిద్దుకోవాలోనేర్పించారు. వయసు పెరిగి ఇప్పుడు మీరు పిల్లలయ్యారు. ఇప్పుడు మీరు చేస్తున్నది తప్పు అని నేను మీకు చెప్పే వయసు నాకు వచ్చింది. అందుకే చెప్తున్నాను… మీరు పొరపాటు చేస్తున్నారు నాన్నా! అమ్మా! చిన్నతల్లి, చదువు అవుతూనే సంసారం అనే రొంపిలో పడింది. పెరిగిన సంస్కారంతో మనసులో బాధ, పెదవులమీద చిరునవ్వుతో తిరుగుతున్నది. ఆ అభిమానవతికి ఈ రోజు నువిచ్చినవి పెట్టుకుంటే పాములు చుట్టుకున్నట్లుగా ఉండి ఉంటుంది”
  “అదేంటక్కా అంత మాటలంటున్నావు? పెద్దవాళ్ళను పట్టుకుని? అవి కొనడానికి అమ్మ ఎంత కష్టపడింది?” దినేష్ వారించబోయాడు అమ్మా నాన్నంటే పిచ్చి ప్రేమ దినేష్ కి.
  “ఇక నువొక్కడివి మిగిలావురా! ఏరా భార్యంటే నీ తల్లిని పొగిడి బుట్టలో వేసుకునే యంత్రమా? కావాలంటే రికార్డ్ చేసి పెట్టుకుని వందసార్లు అమ్మకు వినిపించు. ఒక్కోసారి పేరెంట్స్ మీద అతి ప్రేమ కూడా మంచిది కాదు. ఎన్నో ఆశలతో నీ ఇంటికొచ్చిన నీ భార్యకు నువేమిస్తున్నావు? అమ్మను ప్రేమించు. భార్యను లాలించు. ఇద్దరికీ ముడిపెట్టకు, అందులో కలగచేసుకోకు. అయినా అమ్మా నాన్నలను చూసి నువు గ్రహించినది ఇంతేనా? వాళ్ళెంత అన్యోన్యంగా ఉంటారు? ఎప్పుడన్నా బామ్మ కలగచేసుకోవటం నువు చూసావా? పోనీ నాన్న మీరు చెప్పండి? నువిలానే ఉండు అని అమ్మను ఎన్నడన్నా ఆదేశించారా? అయినా ఒక్కటి చెప్పరా! నీకు ఇష్టం లేని పని చేయమంటే నువు చేస్తావా? తనైనా అంతే కదా? పెళ్ళై సంవత్సరమే అయింది. ఏ బాధా సంఘటనలు ఆమెని బాధిస్తున్నాయో” సౌమ్య కళ్ళల్లో విషాదం కదలాడింది. “చేసిన నిర్వాకానికి దాని నుండి బయటకు తీయడం కూడా మీ బాధ్యతే. ఇష్టంగా ఆమె అభిమానాన్ని గౌరవించండి… అయిష్టమైనా మీ ఇష్టాల్ని తీర్చడానికి కష్టపడుతుంది. అందుకు ఉదాహరణ నేనే. అందుకే ఇంకా కాన్ఫిడెంట్ గా చెప్తున్నా. ప్రేమ ఇచ్చి ప్రేమ పుచ్చుకోండి అమ్మా! లేకపోతే ఎటువంటి పరిణామాలను ఎదుర్కోవలసి వస్తుందో?”
  తాను బుద్దులు నేర్పి పెంచిన కూతురు తనకు సుద్దులు చెబుతుంటే ఎలా రియాక్ట్ అవ్వాలో తెలీటం లేదు దమయంతికి. పెద్దరికం గుర్తొచ్చి ఇగో అడ్డమొస్తున్నది. బుద్ధి వాస్తవాన్ని గ్రహించమటున్నది.
  “అమ్మా! ఇందులో ఇగోల సమస్య ఉండకూడదు. పెద్దరికం చిన్నవాళ్ళకు ఆదర్శంగా ఉండాలి. నీ కోడలి ఫ్రెండ్స్ నీ కోడల్ని చూసి ఈర్ష్యపడాలే కాని నువు చెప్పుకోకూడదు నువు ఎంత మంచి అత్తగారివొ. “నువు భలే మంచి అత్తగారివి” అని అందరూ చెప్పే మాటలు హృదయం లోనుండి వచ్చేవి కావు. కాని “మీ అత్తగారు చాలా గొప్పావిడ” అని ఈర్ష్యతోనైనా నిజమే చెప్తారు. అమ్మా! ఈ మాటలు నేను మాత్రమే చెప్పగలను. ఎందుకంటే నా కుటుంబం హాయిగా ఉండడం నాకు ముఖ్యం. పై పై నవ్వులు కాదు. హృదయం లోనుండి రావాలి. అప్పుడే ఇంటి వైబ్రేషన్స్ బాగుంటాయి”
  వాసుదేవ్, దినేష్ లు అవాక్కయ్యి వింటున్నారు. తమ్ముడి చెవి పట్టుకుంది…”ఏరా? నీ జీతం కంటే తక్కువా ఆ అమ్మాయిది? ఒకసారి అద్దంలో మొహం చూసుకోరా…ఆ బంగారు తల్లికంటే ఎంత తక్కువో తెలుస్తుంది. అయినా నిన్నెప్పుడన్నా వెక్కిరించిందా?” నవ్వుతున్నట్లు అన్నా తమ్ముడి అజ్ఞానానికి బాధపడుతున్నట్లుగా కళ్ళు చెమ్మగిల్లాయి. “మీ బావగారు నా కంటే అందగాడు. ఉద్యోగం లేదు నాకు. మనకంటే ఉన్నవాళ్ళు. కానీ వాళ్ళకు తెలీదురా ఇలా అనాలని, వెక్కిరించొచ్చని పాపం” నవ్వింది. “ఇప్పుడే మీకు చెప్తున్నాను నేను మళ్లీ ఈ ఇంటికి రావాలంటే నా మరదలు నన్ను ప్రేమగా, సంతోషంగా, ముఖ్యంగా హాయిగా ఆహ్వానించాలి” బెదిరింపుగా అన్నది. “తమ్ముడూ! అమ్మా! ఆ అమ్మాయికి మీతో మాట్లాడే స్వేచ్ఛ ఇవ్వండి. అప్పుడు మిమ్మల్నెందుకు పొగడదో నేను చూస్తాను” నవ్వుతూ వాతావరణాన్ని తేలిక చేయబోయింది.
  ఇంతలో గదిలో నుండి “అమ్మా!!!!” అన్న కేక వినపడింది. ముగ్గురూ కంగారుగా లోపలికి పరిగెత్తుకెళ్ళారు. నొప్పులొస్తున్నట్లున్నాయి. అస్థిమితంగా కదులుతున్నది కిరణ్మయి. వెంటనే దినేష్ కార్ కీస్ తీసుకుని “అక్కా కార్ లిఫ్ట్ దగ్గరికి తెస్తాను. మీరు కిందకొచ్చేయండి” పర్స్ జేబులో వేసుకుని బయలుదేరాడు.
***********************
  కట్ చేస్తే…  “హన్నా! అత్తా కోడళ్ళిద్దరికీ ఇప్పుడు నేను పరాయిదాన్నయ్యానా? ఏం పర్లేదు. నాతో నా మేనకోడలున్నది. వాళ్ళ దోస్తీ కటీఫ్ కదరా బుజ్జితల్లీ” అన్నది సౌమ్య పాపాయిని ఒళ్ళో కూర్చో బెట్టుకుని ఆడిస్తూ,  గుస గుసగా ఏదో చెప్పుకుని నవ్వుకుంటున్న తల్లీ మరదళ్ళని మురిపెంగా చూస్తూ…
రచన: బి. రాజ్యలక్ష్మి
 
డియర్ రేఖా,
ఈ  వుత్తరం చివరివరకూ చదువు ప్లీజ్.  ఆ రోజు నన్ను పిలిచి మరీ ‘ గుడ్ బై ‘ చెప్పి వెనక్కి తిరిగి చూడకుండా వెళ్లిపోయావు.  ఒక్క మాట తో మన స్నేహాన్ని విడిచి పెట్టావు, .  రేఖా నాకు తెలిసినంత వరకు నీతో యెప్పుడూ తప్పుగా ప్రవర్తించలేదు.  ఇతరులకు కష్టం కలిగించే మనస్తత్వం కాదు నాది.  నన్ను యెవరైనా బాధిస్తే నాలో నేనే బాధ పడతాను కానీ యెవరిని నిందించను.  మనిద్దరం పక్క పక్క వీధుల్లోనే వుంటున్నామని మనిద్దరం గుళ్లో కలుసుకునేదాకా తెలియదు.  నాకిప్పటికీ బాగా గుర్తు!  ఆ రోజు గుడి మెట్లెక్కుతూ కాలు మెలిక పడి బోర్లాపడ్డావు.  ని వెనుకే యెక్కుతున్న నేను నిన్ను పట్టుకున్నాను.  అందమైన ని కాటుక కళ్లల్లో నీళ్లు!  యిద్దరం మెట్ల పక్కన కూచున్నాం.  నన్ను చూసి నవ్వావు,  నేనూ నవ్వాను.  మెం ఆ వీధిలోకి వచ్చి యేడాది అయ్యింది.  పైగా వూరు కొత్త.  నువ్వు బ్యాంకులో పనిచేస్తున్నావని చెప్పావు.  నేను బళ్లో పంతులమ్మను.
తెలుగు సాహిత్యం మీద మనిద్దరికీ వున్న అభిమానం మన చెలిమిని కలిపింది.  విశ్వనాథగారి ‘వేయి పడగలు ‘ నీకు మక్కువైతే, బాపి రాజు గారి ‘శశిరేఖ ‘ నాకు మక్కువ! వాదించుకునే వాళ్లం, మళ్లీ హాయిగా నవ్వుకుంటూ శీతాకాలపు సాయంకాలం చలిలో వేడి వేడి మిరపకాయల బజ్జిలకోసం బండి దగ్గరకు పరుగెత్తేవాళ్లం!   మనిద్దరి స్నేహం కొద్దిరోజులదైనా యిద్దరి భావాలూ, అభిప్రాయాలూ కలిసాయి.  ఆదివారం వచ్చిందంటే యెంత సంబరమో!  ముత్యం లాంటి మన చెలిమిలో పగులెందుకు వచ్చింది ?నాకు అర్ధం కావడం లేదు.  మన స్నేహం సన్నజాజి పరిమళం అన్న నువ్వేనా రేఖా, యిప్పుడు నిర్లక్ష్యం గా నన్ను చూస్తూ వెళ్లిపోయావు.  కనీసం కారణం చెప్పకుండా స్నేహబంధాన్ని తెంచేసావు.  ఎంతో యెంతో అలోచిస్తే నాకు ఒకటే కారణం కనిపిస్తున్నది
బహుశా నేను అదే కారణం అనుకుంటున్నాను.  నీకు అసలు విషయం తెలియదు కాబట్టి పొరబడి వుంటావు చదివిన తర్వాత అయినా మన స్నేహాన్ని మళ్ళీ చిగురింప చేస్తావని ఆశిస్తున్నాను.
రెండువారాల కిందట ఒక ఆదివారం మనం కలవలేదుగా రేఖా! నేనూ, మా దూరపు బంధువులు భార్యా భర్తా సినిమాకు పార్కుకు వెళ్లాలనుకున్నాం.  అనుకోకుండా అతని భార్య వాంతులు అవడం తో ఆగిపోయింది.  మూడేళ్ల పాపాయి మారాం చేస్తుంటే తప్పనిసరిగా నేనూ. అతనూ. వాళ్ల పాపాయి వెళ్లాము.  అక్కడ నీ స్నేహితురాలు నీలిమ కూడా కనిపించింది.  పాపాయికి నన్ను ‘అమ్మా ‘ అనిపిలవడం అలవాటు.  పాపాయి నాన్న దూరంగా నించున్నాడు.  పాపాయి నన్ను ‘అమ్మా ‘ అని పిలవడం నీలిమ విని వుంటుంది.  నీకు చెప్పి వుంటుంది.  నన్ను పెళ్లి కాని తాళి లేని తల్లి అనుకున్నావు.  నేనంటే అసహ్యం వేసింది.  అవునా!  రేఖా, తొందరపడి నిర్ణయాలు తీసుకోకూడదు.  విచక్షణతో ఆలోచించాలి. .  నన్నే సూటిగా అడిగి వుండొచ్చు కదా! జీవితం చిన్నది.  ప్రతిదీ మనకనుకూలం గా వుండదు.  మన ఆలోచనలను యెదుటివారి వైపు నించి ఆలోచిస్తే చెలిమి నిలుస్తుంది.  నీ చెలిమిని కాంక్షిస్తూ నీ జానకి యెదురు చూస్తుంది
జానకి
రేఖకి తన పొరపాటు అర్ధం అయ్యింది.  తన సంస్కారానికి సిగ్గు పడింది.  మనసు కడిగిన ముత్యం అయ్యింది.  తప్పు దిద్దుకోవడానికి జానకిని కలవడానికి బయలు దేరింది.
 
 
రచన: రామా చంద్రమౌళి

మంచును చీల్చుకుంటూ చినుకులు కురుస్తూనే ఉన్నాయి సన్నగా
ఎర్రగా ఉదయిస్తూ సూర్యుడు .. ఎదుట
ఆమె.. నేను
ముందర రెండు రైలు పట్టాలు ధగధగా మెరుస్తూ
నాల్గు పాదాలు.. రెండు శరీరాలు..ఒక్కటే ఆత్మ
కంకర రాళ్ళు.. గాయాలను జ్ఞాపకం చేస్తూ.. సాక్షులు
మౌనమే.. కళ్ళనిండా
వడివడి నడక.. పరుగా.?
దూరంగా భూమ్యాకాశాలను కలుపుతూ.. క్షితిజరేఖ
ఎక్కడ మొదలై.. ఎక్కడకు సాగి.. ఎక్కడ ముగుస్తుందో ,
పట్టాలకిరువైపులా.. బోగన్‌ విల్లా పూలు
గుత్తులు గుత్తులుగా.. ఎరుపు.. తెలుపు.. స్వర్ణవర్ణం
‘వాసన లేనిపూలు.. బుధవర్గము లేని పురంబు .. ’
కలియని సమాంతర రేఖలను ఒక తిర్యక్‌ రేఖ ఖండిరచినపుడు
ఏర్పడు శీర్షాభిముఖ జీవితాలు అసమానాలా.?.. ప్రశ్న
ఒక్కొక్కరి వెనుక సముద్రమంత గతం
ఎదుట.. ఇగిరిపోతూ చెరువంత భవిష్యత్తు
బావిలో నుండి నీటిని చేదుతున్నట్టు
బొక్కెనతో శక్తినంతా కూడగట్టుకుంటూ
తడబడని అడుగులతో నడక.. పరుగు
చీకటి వెళ్ళిపోతోందో.. వెలుగు వరదై వస్తోందో తెలియని
సంధి సమయపు సంధిగ్ధ సంధ్య
ఎవరు ముందు.. ఎవరు వెనుక
మంచు విడిపోతున్నప్పుడు.. ఎవరిది గెలుపు.. ఎవరిది ఓటమి
రెండు పట్టాలు కలుస్తూ.. ఒక జంక్షన్‌
ముఖంలో ముఖం పెట్టి చూస్తున్నపుడు
అకస్మాత్తుగా నాలుగు కళ్ళలో.. మహాసముద్రమంత నవ్వు
ఒక్కోసారి.. పందెంలో ఇద్దరూ గెలుస్తారు –
Translated by Purushothama Rao Ravela
A Walk on the Rails
Shattering the thickly encompassed fog,
the tiny showers begin their fall ceaseless.
The Sun with thickly red rays start to rise.
She and I, ahead of the rails, sizzling high in bright sheen.
Four feet, two bodies and one soul.
The concrete pebbles lying there, stand as mute witnesses
duly reminding us the past wounds.
Very strict silence fill her eyes.
Fast steps turn to a swift run there after.
At far off distance joining both the earth and sky, the horizon!
Where it starts, to where it continues
to stretch further, at what point it comes to end?
On both sides of the rails, bougainvillea trees, stand alert
in blooming colours of red,
white and shiny gold in large bunches.
Scentless flowers, non-availability of genius lots.
When two parallel lines dissected by one virgule,
There comes out lives in vertically opposite directions.
Behind Every existing human, there existed, a sea like past.
Just ahead of this past features,
an evaporating future like a vast tank .
As if we are drawing water from deep down the well,
with a bucket, while enlisting and exhausting
all energy and muscle power we derived, till that time.
With faltering steps, walking ahead
and it shifts to as a run in marathon.
Whether the darkness, exists, and
light flows out in flooded way, is exactly unknown.
This is a doubtful sign of twilight brightness.
Who is in the front row, who is following in the back?
When the thickly woven fog start to dismantle,
who is the ultimate winner and who is the loser?
Joining the two rails, there stands a junction.
When we look facing each other in close proximity,
there lies an ocean like smile seeming in four eyes.
At times, the two humans also for sure,
are likely to come out successfully as ultimate winners.
