రచన: రాజ్యలక్ష్మి. బి
అరుణకు యేమి చెయ్యాలో అర్ధం కావడం లేదు. నిజం . ఏదో ఒకరోజు బయటపడి తీరుతుంది. మరి తనేం చెయ్యాలి యిప్పుడు ? ఆ ప్రశ్నకు సమాధానం దొరకక తికమక పడుతున్నది. ఏ వుపాయము తట్టడం లేదు..  యిప్పుడు యేమి చేసినా చిక్కే ! చెయ్యకపోయినా చిక్కే !
అసలే పల్లెటూరు !చిన్న విషయం నిమిషాల్లో గుప్పుమంటుంది. పోనీ తన స్నేహితురాళ్లను అడుగుదామనుకుంటే వాళ్ళు తనని వేళాకోళం పట్టిస్తారేమోనని భయం !పోనీ జరిగినది కొంత మార్చి తన తప్పులేదని చెప్తే నమ్ముతారా !  నమ్మరు. పైగా నవ్వుతారు. ఏది దారి ?
మొదట్లోనే తను కొంచెం ధైర్యం గా ప్రవర్తించి వుంటే అసలీ సమస్యే వుండేది కాదు.  అని అనుకోవడానికి కూడా వీలులేదు.
అరుణ  మనసు పరిపరివిధాల వూగుతున్నది. అప్పుడే కాలేజీలో అడుగుపెట్టింది అందగత్తె. చలాకీతనం  చురుకుతనం  అమాయకపు పసితనం యింకా ప్రవర్తనలో కనిపిస్తున్నది.. అమ్మా  నాన్నాఅన్నయ్యా  వదినా అందరి మధ్య హాయిగా సాగిపోతున్నది.  సరదా సరదా  జీవితం. అరుణకు మరోధ్యాస లేదు. అలాంటి అమ్మాయికి జరిగిన అనుభవం తొలియవ్వనాన్ని గుర్తు చేసింది.
అసలు సంగతి యేమిటంటే నెలరోజులకిందట ఇంటియజమానిగారి అబ్బాయి రవిశంకర్  వేసవి సెలవుల్లో వచ్చాడు. అతను డిగ్రీ ఫైనల్ లో వున్నాడు. అతని చెల్లెలు చంద్రిక అరుణ ఒకటే కాలేజీలో చదువుతున్నారు. మంచి స్నేహం కూడా వుంది. వేసవి సెలవుల్లో అన్నయ్య  వస్తున్నట్టు చంద్రిక అరుణకు  ఎప్ప్పుడో చెప్పింది.
రవిశంకర్ వచ్చిన ఆ రోజు సాయంకాలం అనుకోకుండా అరుణ తమగుమ్మం దగ్గర వున్నది. రవిశంకర్ అందగాడు. నడకలో ఠీవి  దర్జా కనపడుతున్నది. సూదంటు చూపులు  కోటేరులాంటి ముక్కు  నొక్కులజుట్టు  పచ్చటి పసిమి. ఎందుకో తనకు యేదో తెలియని భావం. అప్పుడే తను పూలుకోస్తున్నది. అతను తనకేసి చూసాడు  తనుకూడా అతనికేసి చూసింది.  అతని చూపులలో యేదో ఆకర్షణ !తనకు మతిపోయినట్టయ్యింది. అతని చూపులు నిర్మలంగా  సహజంగా వున్నాయి. నిర్భయం గా చూసిన అతని చూపులు తన మనస్సులో నిలిచిపోయాయి.
ఆ తరువాత తను చంద్రిక దగ్గరకు వెళ్లినప్పుడల్లా అతను అటూ యిటూ తిరుగుతూ తనవంక చూస్తూవుండేవాడు. తనుకూడా చంద్రిక చూడకుండా అతని చూపుల్లో చూపులు కలిపేది. ఒకవైపు భయం వుండేది కానీ యేదో తృప్తిగా వుండేది. రవి కూడా అవకాశం కుదిరినప్పుడల్లా తనతో చూపులు కలిపేవాడు. ఏమవుతేనేం మొత్తానికి యిద్దరూ చూపుల పలకరింపులతో  అందమైన వూహలు పంచుకుంటున్నారు.
క్రమం గా రవిచూపుల్లో ఒకమార్పు కనిపించింది. కనీసం అప్పుడైనా తను అతనికి కనిపించకుండా తప్పుకుని వుంటే బాగుండేది. యిప్పుడు యీ చిక్కు సమస్య వుండేది కాదు  భయమూ వుండేది కాదు. అతని కళ్లల్లో ఒకవిధమైన స్వతంత్రభావం   పెదవుల మీద చిలిపినవ్వు మొదలయ్యాయి. అప్పటినించీ యిద్దరి
మధ్యా యేదో అనురాగబంధం  బలపడుతున్నట్టు అనిపించింది. ఏదో మధుర భావన !
ఆ రాత్రి భోజనం చేసి యింటివెనుక చల్లగాలిలో నించుంది. హాయిగా వుంది. మల్లెలపరిమళం ఆస్వాదిస్తున్నది. ఇంతలో అకస్మాత్తుగా రవి దగ్గర గా వచ్చి తన చెయ్యి ముద్దు పెట్టుకుని నవ్వుతూ వెళ్ళిపోయాడు.. ఏం జరిగిందో వూహించే లోగా అతను వెళ్లిపోయాడు. తత్తరపడింది. వొళ్లుఝల్లుమంది. తను బాధ్యురాలా !!!!యేమో !తనకూ తల్చుకుంటే యేదో తన్మయం !తప్పు తంటా !!
ఆమ్మో  అప్పుడు అమ్మకానీ  నాన్న కానీ అన్నయ్యా వదినా కానీ చూసుంటే యేమయ్యెది ??తన పరిస్థితి కుడితిలో పడ్డ ఎలకలాగా అయ్యేది. అతనికేం మగవాడు. తప్పు తనల్నే యెత్తిచూపేది.  అయినా యే అమ్మాయి సిగ్గువిడిచి బయటకు యేమని చెప్తుంది ?అరుస్తుందా !!!కేకలు పెడుతుందా ??? ఒకవేళ అరిస్తే అందరూ వచ్చి అడిగితె ఏం చెప్తుంది ? పైగా తన్నే తిడతారు. అయినా రవిని అల్లరి పెట్టడం తనకు యిష్టం లేదు. తనకూ యెక్కడో ఒకమూల హాయిగా వుంది. ఆ రోజునించీ  తనల్ని చూసినప్ప్పుడల్లా నవ్వుతున్నాడు.తనకు యిష్టం గాఁ వుంది భయం గా కూడా వుంది. కానీ   వెగటుగా అనిపించడం లేదు. యెవరికైనా చెప్పి యిద్దరూ అల్లరిపడడం తనకు యిష్టం లేదు. చంద్రికతో  చెడుతుంది. అన్నీ సమస్యలే.
ఒకరోజు చంద్రిక కంగారుగా యేడుస్తూ అరుణ దగ్గరకు వచ్చింది.
“అరుణా అన్నయ్యకు వోళ్ళుకాలిపోతున్నది  యింకోవారం లో కాలేజీలు తెరుస్తారు. పైగా ఒకటే కలవరింతలు ‘పద్మా  పద్మా ‘ అని  అమ్మకు కూడా అర్ధం కావడం లేదు “దిగులుగా చెప్పింది చంద్రిక.
అరుణ కూడా కంగారు పడింది. చంద్రికకు ధైర్యం చెప్పింది. రవిని చూద్దామని వున్నా వెళ్లలేదు.
“పద్మ యెవరు “చంద్రికను అరుణ అడిగింది.
“ఏమో మాకెవ్వరికీ తెలియదు “అన్నది చంద్రిక. చంద్రిక వెళ్ళిపోయింది.
అరుణకు ఎక్కడో అసూయ కలిగింది. ‘ పద్మ  పద్మ ‘అని  కలవరించాడుట !!కోపం  వచ్చింది. ఎవరో ఆ పద్మ !!
అరుణకు  ఒల్లుమండుతున్నది.
వదిన మంగళ అరుణ దగ్గరకు వచ్చింది.
“వదినా కలవరింతలో పద్మా పద్మా అన్నాడుట చంద్రిక అన్నయ్య!”అన్నది అరుణ
” బాగా జ్వరం వస్తే ఏం మాట్లాడుతున్నారో వాళ్లకే తెలియదు అరుణా “అన్నది మంగళ.
నిజమే !!పద్మ పేరు బదులు తన పేరు కలవరిస్తే తన గతి ఏమయ్యేది !!యెంత అల్లరయ్యేది !!తన అదృష్టం బాగుంది. పద్మ యెవరో కానీ తనల్ని రక్షించింది. హాయిగా వూపిరి పీల్చుకుంది.
“అరుణా నువ్వుకూడా రెండు రోజుల కిందట రవీ  రవీ అని ఒకటే కలవరింత “అంటూ మంగళ అరుణను చూసి నవ్వింది.
గుడ్లప్పగించి అలాగే వదినను చూస్తూ వుండిపోయింది అరుణ.
రచన: రమా శాండిల్య
అనుకోకుండా ఒకరోజు,  నా దగ్గర యోగా నేర్చుకునే ఒక శిష్యురాలు… విశాఖపట్నం నుండి ఫోన్ చేసింది.

“అమ్మా,  నాకు షిరిడీ వెళ్లాలనుంది, మీరు కూడా వస్తానంటే ఇరువురం కలిసి ఒక్కరోజులో షిరిడీ చూసి వద్దాము” అన్నది. అప్పుడు  కోవిడ్ గురించి భయము కొంచెం తక్కువగానే ఉంది. 
విశాఖపట్నం నుంచి నా స్టూడెంట్ ‘సంధ్య’ హైదరాబాద్ వచ్చేట్లు, నేను అదే సమయానికి హైదరాబాద్ విమానాశ్రయానికి చేరుకునేటట్లు,  ప్రోగ్రాం ప్లాన్ చేసుకున్నాము. ఆ ప్రకారమే టిక్కెట్స్ తీసుకున్నాము. మొత్తం రెండు రాత్రులు, మూడు పగళ్ళు శిరిడీలో ఉండేటట్లు ప్లాన్ చేసుకున్నాము.
ప్లాన్ ప్రకారం హైదరాబాద్ నుండి మధ్యాహ్నం పన్నెండుగంటలకు షిరిడీ వెళ్లే విమానం కోసం నేను ఇంటినుంచి 10.30  కి బయలుదేరి శంషాబాదులో ఉన్న విమానాశ్రయానికి బయలుదేరి వెళ్ళాను. అప్పటికే వైజాగ్ నుండి సంధ్య వచ్చి ఉన్నది అక్కడ. 
సమయానికే విమానం వచ్చింది. మా సీట్లలో కూర్చున్నాము. మధ్యాహ్నం ఒంటిగంటకల్లా షిరిడీ విమానాశ్రయానికి చేరుకున్నాము.
అక్కడికి చేరేటప్పటికి, ముందుగానే ఏర్పాటు చేసుకున్న టేక్సీ ఉంది. మా లగేజ్ అందులో పెట్టి, ముందుగా బుక్ చేసుకున్న హోటల్ గదికి చేరుకున్నాము. అక్కడ మేము స్నానాలు చేసి, మాతో  తీసుకెళ్లిన  బ్రెడ్, జాము, గ్రీన్ టీ తో తీసుకుని…  కొంచెం సేపు విశ్రాంతి తీసుకుని, సాయి బాబా మందిరంలో హారతి చూడడానికి వెళ్ళాము. చాలా తక్కువమందికి మాత్రమే ప్రవేశమునికి అనుమతిస్తున్నారు. 50 టిక్కెట్స్ మాత్రమే ఇస్తున్నారు. చాలా దూరదూరంగా ఉండేలా నిల్చోపెట్టారు. హారతి చూసుకొని, మరొకసారి దర్శనం చేసుకుని మళ్లీ రూమ్ కి వచ్చి,  దారిలో కొనుక్కు తెచ్చుకున్న పళ్ళు తిని, ఇంకో గ్రీన్ టీ త్రాగి పడుకున్నాము. 
మరుసటి రోజు ఉదయం ఆరు గంటలకల్లా టేక్సీ డ్రైవర్ వచ్చి ఫోన్ చేసాడు. అప్పటికే తయారయ్యి కూర్చున్నాము ఇద్దరం.  షిరిడీ నుంచి రెండువందల కిలోమీటర్లు కంటే తక్కువే దూరమున్న ఉన్న సప్తశృంగి చూడడానికి బయలు దేరాము.
దారంతా పచ్చని పంటచేలతో… అనేక రకాలైన పండ్ల తోటలతో అవి, జామ, ద్రాక్ష, స్ట్రాబెర్రీ తోటలు… గులాబీ పూల తోటలతో కనువిందు చేస్తోంది.  కొండల మధ్య దారి చాలా ఆహ్లాదాన్ని కలిగించింది. ప్రయాణమంతా చాలా బావుంది. 
 కరోనా అనే రాక్షసిని పారద్రోలాలని ఆ తల్లికి మొక్కుకుని వచ్చాను. 
సప్తశృంగి గురించిన కొన్ని విశేషాలు తెలుసుకుందాము.

ఆలయ దర్శనం చేసుకోడానికి  సమయాలు… ఉదయం 5:30 గంటల నుండి రాత్రి 11:00 గంటల వరకూ ఉంటుంది. 
సప్తశృంగి ఆలయం  ప్రసిద్ధి చెందిన యాత్రాస్థలం.  ఈ ప్రదేశం నాసిక్ సమీపంలోని కల్వాన్ తాలూకాలో ‘నందూరి’ అనే చిన్న గ్రామంలో ఉంది. ఈ గ్రామం మహారాష్ట్రలో ఉంది. నాసిక్ నుండి 60 కిలోమీటర్ల దూరంలో సప్తశృంగి ఆలయం ఉంది. 
ఈ ఆలయం 51 సిద్ధపీఠాల్లోని ఒకటిగా ప్రసిద్ధి చెందింది. హిందూ సంప్రదాయాల ప్రకారం, దేవత  సప్తశృంగి నివాసం ఏడు పర్వత శిఖరాలపై ఉంది. సప్త అంటే ఏడు మరియు శృంగము అంటే శిఖరము.  ఈ ఆలయానికి 510 మెట్ల ద్వారా  చేరుకోవచ్చు. కానీ ఇప్పుడు ఒక చిన్న ట్రైన్ వేశారు.  క్రింది నుండి అమ్మవారి గుడివరకూ ఈ ట్రైన్ లో వెళ్లిపోవచ్చు. నూట ఏభై రూపాయలు టిక్కెట్ ఛార్జ్ చేస్తారు.  ఈ ఆలయం యొక్క కార్య నిర్వహణ బాధ్యతలన్నీ ఆలయం యొక్క  ట్రస్ట్ నిర్వహిస్తోంది. సప్తశృంగి ఆలయం ఏడు కొండల మధ్యన కొలువైయుంది.  ఈ కొండలను స్థానికంగా ఘాట్స్  అంటారు. ఈ శిఖరాల సగటు ఎత్తు సుమారు 4500 అడుగులు.
ఈ ఆలయ దేవతను ఏడు కొండల దేవత అని కూడా అంటారు. సప్తశృంగీదేవి దర్శనం కోసం భారతదేశం నలుమూలల నుండి ప్రతీరోజూ ఎంతో మంది భక్తులు వస్తారు. దేవీనవరాత్రి పండుగ సందర్భంగా, దేవి ఆశీర్వాదం కోసం పెద్ద సంఖ్యలో ప్రజలు ఈ ఆలయాన్ని సందర్శిస్తారు. పురాణాల ప్రకారం, సతీదేవి తన తండ్రి దక్షుడు  నిర్వహించిన యజ్ఞకుండము యొక్క మంటల్లోకి దూకి తన ప్రాణాలను అర్పించింది. శివుడు ఆమె మృతదేహాన్ని తన చేతుల్లోకి తీసుకొని విశ్వం చుట్టూ తిరుగుతున్నప్పుడు, విష్ణువు, సతిదేవి యొక్క శరీరాన్ని 51 భాగాలుగా తన సుదర్శన చక్రం ఉపయోగించి ఖండించాడు. 51 భాగాలలో సతీదేవి యొక్క కుడి చేయి ఈ ప్రదేశంలో పడిందని అంటారు.
ఇక్కడ ఒక స్థానికుడు తేనె కోసం ఒక తేనెపట్టును విచ్ఛిన్నం చేస్తున్నప్పుడు అందులో అతను ఈ దేవతావిగ్రహాన్ని చూశాడు. పర్వతంలో ఉన్న ఈ దేవతావిగ్రహం ఎనిమిది అడుగుల ఎత్తులో ఉంది. దీనికి పద్దెనిమిది చేతులు ఉన్నాయి. మహిషాసురునితో  పోరాడటానికి దేవతలు అందించిన  శివుని త్రిశూలం, విష్ణువు యొక్క చక్రం, వరుణ శంఖం, అగ్నిదేవుని అగ్ని, వాయుదేవుని విల్లు-బాణం, ఇంద్రుని ఉరుము, యమ శిక్ష, దక్ష ప్రజాపతి ఒక్క చిందరవందర తనం, బ్రహ్మ యొక్క కమండలం, సూర్య భగవంతుని కిరణాలు ఇలా ఇంకా అనేక ఆయుధాలను కలిగి ఉంటాయి, ఆ పద్ధెనిమిది చేతులు. 

అమ్మవారిని దర్శించుకోవడానికి అన్ని రాష్ట్రాల నుండి భక్తులు ఇక్కడకు వస్తారు. 
 ఈ ఆలయాన్ని సందర్శించడానికి ఉత్తమ సమయం… అక్టోబర్ నుండి మార్చి వరకూ బావుంటుంది.
చిరునామా.. సప్తశృంగి గర్హ్ ఆర్డి, జిల్లా నాసిక్, సప్తశృంగిగఢ్,  మహారాష్ట్ర 422215
ఎలా చేరుకోవాలి…
రోడ్డు మార్గం ద్వారా ఈ ఆలయానికి ముంబైలోని అన్ని రోడ్డుమార్గాల ద్వారా చేరుకోవచ్చు.
సమీప విమానాశ్రయాలు :
 సప్తశృంగి నుండి దాదాపు 54 కిలోమీటర్ల దూరంలో ఉన్న నాసిక్ విమానాశ్రయం లేక షిర్డీలో  విమానాశ్రమం. షిరిడీ నుంచి మహారాష్ర్టస్టేట్ బస్ సర్వీసులు  ఉన్నాయి.
రైలు మార్గం ద్వారా: సప్తశృంగి  నుండి దాదాపు 79 కిలోమీటర్ల దూరంలో ఉన్న నాసిక్ రైల్వే స్టేషన్ ద్వారా  చేరుకోవచ్చు. సప్తశృంగి తప్పక చూడవలసిన క్షేత్రము! 
రచన: కర్రా నాగలక్ష్మి

        మలేషియ, ఈ మధ్య కాలంలో బలమైన ఆర్ధిక దేశంగా రూపుదిద్దుకుంటున్న దేశం, మంచి పర్యాటక దేశంగా కూడా రూపు దిద్దు కుంటోంది. మలేషియ ముస్లిం దేశంగా ప్రకటించుకుంది. అయినా ఇక్కడ హిందూ బౌద్ద మతాలకు కూడా అంతే ప్రాముఖ్యతను ఇచ్చేరు. పదమూడు రాష్టాలు, దక్షిణ చైనా సముద్రం వల్ల రెండు ద్వీపాలుగా విభజింపబడ్డ ఈ దేశంలో ఎన్నో పర్యాటక ప్రాంతాలు వున్నాయి.
         ఈ సంచిక నుంచి మీకు మలేషియా లోని ప్రదేశాలను, ఒకటొకటిగా పరిచయం చేస్తాను.
         మా వారి ఉద్యోగ రీత్యా రెండు సంవత్సరాలు మలేషియలో వుండవలసి వచ్చింది. అక్కడ శని ఆదివారాలు శలవు రోజులు.  క్రొత్త ప్రదేశాలు చూడడం మా హాబీ అవడం వల్ల ప్రతీ వారాంతపు శలవులకి ఏదోక ప్రదేశానికి బయలుదేరేవాళ్లం. అక్కడి మా అనుభవాలను మీతో పంచుకుంటాను.
         కొత్త దేశం, కొత్త భాష. నాకు కొత్త భాషలు నేర్చుకోడం, వారి ఆచార వ్యవహారాలను పరిశీలించడం హాబీ.
         ఇక్కడి ప్రజలను గమనిస్తే హిందూ, చైనీస్, మలయా మూడు దేశాల ఆచార వ్యవహారాలు నరనరాన జీర్ణించు కున్నట్లు కనిపిస్తారు. మలేషియన్ వాసులు అధిక శాతం ముస్లింలు . ముస్లిం ఆచారవ్యవహారాలను తుచ తప్పకుండా పాఠించడం కనిపిస్తుంది, అలా పాఠించక పోతే కఠిన శిక్షలు ఉంటాయి. అయితే ఇక్కడ మతాంతర వివాహాలు చాలా యెక్కువగా జరుగుతూ వుండడం చూసేం. ఇలాంటి వివాహాలకు మతపెద్దలు కాని గవర్నమెంటు వారు గాని యెటువంటి ఆంక్షలు పెట్టకపోవడం, పరువు హత్యలు లాంటివి కనబడక పోవడం ఆశ్చర్యాన్ని కలుగ జేసింది. మగపిల్లవాడి మతాన్ని బట్టి ఆడపిల్ల మతం నిర్ణయించబడుతుంది, లేదా యెవరి మతాన్ని వారు ఆరాధించుకోవచ్చు.ఇక్కడి స్థానికుల ఆచారావ్యవహారాలు చాలా మటికి మన వాటినే పోలి వుండడం ఆశ్చర్యానికి గురిచేసింది.అంటే అన్నప్రాశన, పుట్టుజుత్తులు తియ్యడం లాంటివి, ఇంకా కొందరు ఒడుగు చేసి జంద్యం వెయ్యడం కూడా చూసేం. మాకు తెలిసిన ముస్లింని ఈ విషయమై ప్రశ్నించగా అతను మా పూర్వీకులు హిందువులు కదా, మేం మా పూర్వీకులు ఆచరించినవే  ఆచస్తున్నాం, మంచి అన్నది అన్ని మతాలలోనూ మంచే కదా? అని సమాధానమిచ్చేడు. మన దేశం లో ఇలాంటి అవగాహన లోపించింది ఎందువల్లనో?.

        ప్రజలలోనూ పాలకులలోనూ పరమతసహనం చాలా ఉఛ్చ స్థాయిలో కనిపించింది.
        చెప్పకపోవడమేమిగాని ముందు ముస్లిం దేశం వెడుతున్నాం, అక్కడ ఎన్ని యిబ్బందులు ఎదుర్కోవాలో అనుకున్నాం కాని తిరిగి వచ్చేటప్పుడు దేశం విడిచి రావాలంటే గుండెలు బరువెక్కేయి.
        అక్కడ మేం మూడు బెడ్రూముల సర్వీస్ అపార్ట్మెంటు తీసుకున్నాం, వంటగదిలో గ్యాసు, ఫ్రిడ్జ్, వాషింగ్ మెషిన్ లతో పాటు వంట పాత్రలు కొన్ని ఉంటాయి. రోజు విడచి రోజు ఇల్లు శుభ్రం చెయ్యడానికి మనిషిని పంపుతారు. పదిహేను రోజులకు ఓ సారి దుప్పట్లు, టవల్స్ మార్చుతారు.
         కనీసం రోజూ యెదురు పడే వారితో మాట్లాడదామన్నా భాష రాదు. పనులకు వచ్చేవారు యెక్కువ సంఖ్యలో ఇండోనీషియా వారు అధిక శాతం లో వుండేవారు. పనికి వచ్చేవారికి ఇంగ్లీషు వస్తుందని అనపకోవడం నా తెలివి తక్కువ అని మొదటి రోజే తెలుసుకున్నాను. మరునాడే ఇంగ్లీషు మలయ నిఘంటువు కొని మెల్లగా రెండేసి పదాలు జోడించి మాట్లాడ్డం నేర్చుకున్నాను.
          నా ముచ్చట్లు తరువాత ముందు మలేషియ దేశం గురించి కొన్ని విషయాలు తెలుసుకుందాం.

        చరిత్రకారుల ప్రకారం మలేషియ దేశంలో సుమారు 40 వేల సంవత్సరాలకు పూర్వం నుంచి జీవరాశులు వుండేవి. ఒకటవ శతాబ్దం లో భారతదేశం నుంచి చైనా దేశం నుంచి వర్తకానికి వ్యాపారులు రాకపోకలు సాగించసాగేరు. రెండవ శతాబ్దంలో వ్యాపారులు తీరప్రాంతాలలో తాత్కాలిక నివాసాలు యేర్పరచుకోసాగేరు.
       15 వ శతాబ్దం లో భారత దేశాన్ని పరిపాలించిన చక్రవర్తి శ్రీ విజయాదిత్య ఆధీనంలో వుండేది, సింగపూరు, మలేషియా దేశాలకు “పరమేశ్వర” అనే రాజుని అధిపతిగా నియమించేడు చక్రవర్తి శ్రీ విజయాదిత్య.   తరువాత ‘ మలక్క ‘ సుల్తానుల ఆధీనం లోకి వచ్చింది. 1511 లో పోర్చుగల్ ఆధీనం లో, 1641 నుంచి డచ్ వారి ఆధీనంలో వుంది. 1786 లో మలక్క సుల్తానులదగ్గర “పినాంగ్” ద్వీపాన్ని ఆంగ్లేయులు తమ ఈస్ట్ ఇండియ కంపెనీ స్థాపనకై లీజుకి  తీసుకున్నారు. రెండవ ప్రపంచయుద్దం వరకు ఈ దీవి ఆంగ్లేయుల ఆధీనం లోనే వుంది. రెండవ ప్రపంచయుధ్దంలో ఈ భూభాగం జపాన్ గెలుచుకుని మూడు సంత్సరాలు ఆర్మీని ఉంచేరు. 1948 ఫిబ్రవరి 1 న సింగపూరు, మలక్క , దీవులతో పాటు తొమ్మిది రాష్ట్రాలు గల మలేషియాని మలేషియా సమాఖ్య దేశాలు గా యేర్పరచేరు. 1957 ఆగస్ట్ 31 న మలేషియా స్వాతంత్రం పొందింది. 1963 లో  మలేషియా, సింగపూర్ లు సమైఖ్య రాజ్యాలనుంచి విడిపోయేయి. ఆంగ్లేయుల పాలన లో వున్నప్పుడు పొరుగు దేశాలైన భారత, చైనా దేశాలనుంచి కార్మిక వలసలను ప్రోత్సహించేరు. అంటే సుమారు 1800 సంత్సరం నుంచి మలేషియ నేలమీద భారత, చైనా పౌరులు నివసించేవారు.
        ప్రస్తుతం పదమూడు రాష్ట్రాల తో కూడిన  దక్షిణ చైనా సముద్రం తో రెండుద్వీపాలు  విభజింపబడ్డ  మలేషియ దేశం వంశపారంపర్యంగా రాచరికానికి వచ్చే తొమ్మిది రాష్ట్రాల రాజులూ ఒకొక్కరూ 5 సంవత్సరాలకి రాష్ట్రపతిగా , ప్రజలచే యెన్నుకోబడిన పార్టీ నాయకుడు ప్రదానమంత్రిగా విధులు నిర్వర్తిస్తూవుంటారు.
         దేశరాజధాని కౌలాలంపూరు, పరిపాలనా భవనాలు ఉన్న ప్రదేశాన్ని “పుత్రజయ” అని అంటారు.
         రాజ భాష “మలయ” లేక “భహష మలయ “, రెండవ భాష గా ఆంగ్లం. మలయ భాషని లిపి లేని భాష అనొచ్చు. ఆంగ్ల లిపి నే మలయ భాషకు వాడతారు. కొన్నాళ్లు పోతే మన దేశంలోని భాషలకు కూడా లిపి లేకుండా పోతుందేమో?, ఇప్పటికే మన దేశంలో చాలా మంది మాతృభాషలో చదవడం వ్రాయడమేకాదు  మాట్లాడ్డం కూడా మరచిపోయేరు, స్మార్ట్ ఫోనులు వచ్చేక  తెంగ్లీషు వాడకం ఎక్కువైంది . ఇలా కొన్నాళ్లు గడిస్తే హిందూ భాషలకి ఆంగ్ల లిపి నే వాడవలసి వస్తుందేమో?.
         మలేషియ దేశం స్వాతంత్ర్యం పొందిన తరువాత చాలా త్వరగా అభివృధ్దిని సాధించింది. దాంతో ప్రపంచ సంపన్నదేశాల దృష్టిలో పడింది.

         మలేషియా దేశాభివృధ్ది లో రబ్బరు, పామాయిలు, చమురు ముఖ్య పాత్ర వహించేయి. ఈ దేశ మట్టి, వాతావరణ పరిస్థితులు ఆహారధాన్యాలు పండించేందుకు సహకరించవు. ఆహారధాన్యాలు, కాయగూరలు పొరుగు దేశాలనుంచి దిగుమతి చేసుకుంటారు.
         ఇక్కడి ప్రజలు శాంతికాముకులు, అమాయకులు, కష్టజీవులు. సాంప్రదాయాలను ఖచ్చితంగా పాఠిస్తారు. ప్రభుత్వం విధించే నియమనిబంధనలను తుచ తప్పకుండా పాఠిస్తారు. ఆడమగ సాంప్రదాయ దుస్తులు ధరిస్తారు. మిగతా ముస్లిం దేశాలలో వున్నట్లు స్త్రీవిద్య మీద ఆంక్షలు లేవు.
        మిగతా దేశాలలో మాదిరి ప్రభుత్వానికి వ్యతిరేకంగా నినాదాలు చెయ్యడం, ర్యాలీలు నిర్వహించడం కనబడదు.
       ఇవి మలేషియన్ల గురించిన కొన్ని వివరాలు, ఇక మనం మన యాత్రా వివరాలలోకి వెళదాం.
        ముందుగా మీకు మలేషియాలోని నాలుగవ పెద్ద ద్వీపమైన “పినాంగ్” ని పరిచయం చేస్తాను.
        1786 లో ప్రాన్సిస్ లైట్ అనే ఈస్ట్ యఇండియా కంపేనీ అధికారి నేతృత్వం లో  ఈ ధ్వీపం కనుగొనబడింది. ఈ ద్వీపం వైశాల్యం సుమారు 293 చదరపు కిలోమీటర్లు. మలేషియ దేశంలో “ పినాంగ్ “ వాణిజ్యపరంగా పేరుపొందిన జిల్లా. దీని ముఖ్యపట్టణం “బటర్ వర్త్”, జిల్లా ముఖ్యపట్టణం ముఖ్య భూభాగం లో ఉంది, బటర్ వర్త్ ని పినాంగు ద్వీపంతో కలుపుతూ ఎనిమిది లైన్ల బ్రిడ్జ్ సముద్రం మీద నిర్మింపబడింది .
      బటర్ వర్త్ లో చాలా కంపెనీలు ఉన్నాయి.  మా వారి వుద్యోగ రీత్యా వెళ్లిన మేం మలేషియ దేశానికి చెందిన “పినాంగ్“ ద్వీపంలో 32 అంతస్థుల సర్వీస్డ్ అపార్ట్ మెంట్ లో 14 అంతస్థులో వుండేవాళ్లం, అదీ సముద్రానికి దగ్గరగా. బల్కనీ లోంచి అనంతమయిన సముద్రాన్ని చూస్తూ కూర్చోడం అలవాటయింది. దూరంగా కదులుతున్న ఓడలను చూడడం , మద్యాహ్నం యెండలో తళతళ మెరుపులు విరజిమ్మే సముద్రాన్ని చూడడం ఓ వ్యసనంగా మారింది.
     ముఖ్యభూభాగం నుంచి “పినాంగ్ “ లోకి ప్రవేశించడానికి రెండు మార్గాలున్నాయి ఒకటి రోడ్డు బ్రిడ్జ్ మీదుగా మరొకటి నీటిమార్గం ద్వారా. నీటిమార్గం ద్వారా వెళ్లడానికి పెద్ద ఓడలో సుమారు 15 నిముషాలు ప్రయాణించాలి. ఈ ఓడ మూడంతస్థులలో వుంటుంది. రెండంతస్థులలో కార్లు బారులు తీరివుంటాయి, ఒకంతస్థులో మనషులు ప్రయాణించడానికి వీలుగా వుంటుంది. ప్రతీ పదినిముషాలకు ఓ ఓడ బయలుదేరుతుంది. కారు రోడ్డుమీంచి తిన్నగా ఓడలోకి చేరుతుంది వరుసలో కార్లని నిలుపుకొని కారులోని వారు ఓడలోని రైలింగు దగ్గర నిలబడి సముద్రాన్ని చూసే వీలుంది. సముద్రపునీరు ఎంత స్వచ్చంగా ఉంటుందంటే లోతుగా నీళ్లల్లో ఉన్న సముద్ర జీవులు కనిపిస్తూ ఉంటాయి. అలా మన కార్లను ఓడలో పెట్టుకొని అవతలి ఒడ్డుకి చేరేక తిరిగి కార్లో ప్రయాణించడం మొదటి మారు కావడం తో ఎంతో థ్రిల్ల్ గా అనిపించింది. అయితే ప్రతీమారూ ఆ ప్రయాణం నాకు చాలా నచ్ముచేది. సముద్రంలో “జెల్లీ “ చేపలు నీటిలో ఈదుతూ ఉంటే ఓడలో ప్రయాణం చేస్తూ వాటిని చూడడం కూడా చాలా బాగుండేది. అసలు అలాంటి చేపలు కూడా వుంటాయని మలేషియ లోనే తెలిసింది.
      “పినాంగ్”  లో అధిక సంఖ్యలో చైనీయులు, హిందువులు ఉండటం తో  ఇక్కడ “ కెపితాన్ కెలింగ్ “ మసీదే కాకుండా అనేక చైనా మందిరాలు, మారియమ్మ ( పార్వతీ దేవి ) మందిరం, రాధా కృష్ణమందిరం, గురుద్వారాలే కాక చాలా పర్యాటక ప్రదేశాలున్నాయు.
        “ పినాంగ్” అంటే అర్దం చెప్పలేదు కదా?, పినాంగ్ అంటే మలయ భాషలో “ పోకచెక్క” అని అర్దం, ఈ దీవి మొత్తం పోకచెక్క చెట్లతో నిండివుండేదని ఈ దీవికి ఈ పేరొచ్చిందని కొందరి అభిప్రాయంకాగా కొందరు ఈ దీవి ఆకారం పోకచెక్క వృక్షాన్ని పోలివుంటుంది కాబట్టి అలా పిలుస్తున్నారని అంటారు.
         పై సంచికలో ఇక్కడి పర్యాటక ప్రదేశాలను గురించి మీకు తెలియ జేస్తాను, అంతవరకు శలవు.

 రచన: సుశీల 
ప్రతి సంవత్సరం జూన్ 2వ తేదీ అంతర్జాతీయ దినోత్సవానికి 2015 నుండి ప్రభుత్వం శ్రీకారం చుట్టడం జరిగింది కాబట్టి పామరునినుండి పండితుడు వరకు ఇది అత్యవసరమని గుర్తించి, ఆచరించడం జరుగుతున్నది. దీనివలన ఫలితాలను పొందుచున్నారు.
యోగా అంటే “కలయిక”. వియోగంలో ధు:ఖం ఉంటుంది. యోగంలో ఆనందం ఉంటుంది. తనతో తాను కలవడమే యోగా. ప్రాపంచిక జీవితంలో డబ్బు అనేది కనీస అవసరాలకు చాలా ముఖ్యమైనది. అదే విధంగా ఆధ్యాత్మిక మార్గంలో ప్రాణశక్తి లేక విశ్వశక్తి కూడా అంతే ప్రధానమైనది. సృష్టి అంతా ఆవరించుకొని ఉన్నటువంటి ఈ విశ్వమయ ప్రాణశక్తే మన దేహంలో దేహమయ ప్రాణశక్తిగా ఉంటుంది. ధ్యానం ద్వారా మాత్రమే మనం ఈ విశ్వమయ ప్రాణశక్తిని మరింత ఎక్కువగా, దేహంలోకి తీసుకుంటాం. దానికి ఉంపయోగపడే ఒక అత్యున్నతమైనటువంటి ప్రక్రియే ఈ ధ్యానం.
ఈ ధ్యానాన్ని ఎప్పుడైనా, ఎక్జడైనా ఏ సమయంలోనైనా చేసుకోవచ్చు. ఆఖరుకి తీవ్ర అనారోగ్యంతో ఉన్న సమయమందైనా పడుకొని చెయ్యవచ్చు. నడుం నొప్పి, మోకాళ్ళ నొప్పులు ఉన్నవాళ్ళు కూడా కూర్చొని చెయ్యవచ్చు. ఎవరి వయస్సు ఎంతుంటుందో అన్ని నిముషాలు తప్పనిసరిగా రోజుకి రెండుసార్లు ధ్యానం చెయ్యాలి. ఈ విధంగా ప్రతిరోజూ నియమబద్ధంగా ధ్యాన అభ్యాసాన్ని అలవాటు చేసుకోవాలి. ఆత్మ స్థాయీలను బట్టి యోగా పద్ధతులున్నాయి. వీటిలో ముఖ్యమైనవి 1. శరీరంతో చేసేది -హట యోగం. 2. సంగీతంతో చేసేది – నాద యోగం. 3. శ్వాసతో చేసేది – ధ్యాన యోగం లేదా రాజయోగం. ఈ రాజయోగం ఏనుగు కుంభస్థలం లాంటిది. ఉత్కృష్టమైనది. చివరిగా అన్ని యోగాలు ఈ రాజయోగంలో కలవవలసిందే.
ముఖ్యాంశాలు: ధ్యానానికి మంచి రోజులు, ముహుర్తాలు, మైలలు వర్తించవు. ఏ పరిస్తితిలోనైనా చేయగలిగిందే ధ్యానం. ఇది పూర్తిగా శాస్త్రీయ ప్రక్రియ. ధ్యానం చ్గేస్తున్నంతసేపూ ఆలోచనలు విపరీతంగా కలిగినప్పటికీ కూడా ధ్యానం ఆపి వేయకూడదు. అయిదు ఇంద్రియాలనూ మూసి ఉంచి శ్వాసమీదే ధ్యానం ఉంచడంలో ఎంతో శక్తిని కూడబెట్టగలం. కొద్ది సెకన్ల పాటు వచ్చి వెళ్ళే ఆలోచనా రహిత స్థితి ఎంతో ముఖ్యమైనది. వ్యక్తిగత ధ్యానం చేస్తూనే అవకాశం ఉన్నపుడు ఒకటీ పిరమిడ్ ధ్యానం, రెండూ పౌర్ణమి ధ్యానం, మూడు సామూహిక ధ్యానం లలో పాల్గొంటూవుండాలి. ఈ యోగా ప్రక్రియల వల్ల నాడీమండలం శుద్ధవుతుంది. సమస్యలకు సులభంగా పరిష్కారాలు దొరుకుతాయి. ధ్యానయోగం ద్వారా విశ్వగురువులను సందర్శించొచ్చు. ప్రతిరోజూ శరీరం శుభ్రంగా ఉంచుఓవడానికి స్నానం ఎలా చేస్తామో అలగే ఆత్మ పరిశుద్ధికి ధ్యానం తప్పనిసరి. రచన: సుశీల 
లాభాలు: ధ్యానం వల్ల, శారీరక ఆరోగ్యం, జ్ఞాపకశక్తి, ఏకాగ్రత, బుద్ధి కుశలత, ఆత్మస్థైర్యం, ఆత్మజ్ఞానం కలుగుతుంది, పెరుగుతుంది. అలాగే  మనోనేత్రం ఉత్తేజితమవుతుంది. సూక్ష్మ శరీరయానం చేయగలుగుతాం. మనం తినే అహారం ద్వారా వచ్చే శక్తికన్నా ధ్యానం చెయ్యడం ద్వారా వచ్చే శక్తి అధికం, సంపూర్ణ ఆరోగ్యం. ఈ ధ్యానం వలన అంతరాత్మ ప్రభోదం వినగలుగుతాం. మనలోని చైతన్యం విస్తృతమవుతుంది. అంతర్గతంగా దాగి ఉన్న కళాత్మక శక్తి గుర్తింపుకొస్తుంది మనలో మనకే. బ్రహ్మర్షి పత్రీజీ వ్రాసిన తులసీదళం-2 అనే పుస్తకం ప్రకారంగా ధ్యానం అన్నది మానవుని పునీతుడ్ని చేసే ఒక్కగానొక్క ప్రక్రియ. మానవుని దివ్యమనస్కుడిగా రూపొందిస్తుంది. జ్ఞానమే ఆనందం, చందం, జయం, విజయం. జ్ఞానం వలనే జీవుడు దేవుడవుతాడు, ఈ దేహం జ్ఞానం కోసమే. 
సమీక్షురాలు : యడవల్లి శైలజ ( ప్రేమ్) 

ఉత్తరం, లేఖ ఎలా పిలిచినా ఆ మాట వింటేనే ఒక్కసారిగా బాల్యంలోకి వెళ్ళిపోతాం. పోస్ట్ మాన్ సైకిలు బెల్లు శబ్ధం విని ఆతృతతో , ఆనందంతో అందుకుని దాన్ని చింపి చదివేదాక మనసు ఊరుకోదు. ఈ ఉత్తరాల్లో రాసే ప్రతి అక్షరం రాసిన వారికి, చదివిన వారికి గొప్ప అనుభూతిని కలిగిస్తుంది. అమ్మకు, నాన్నకు, స్నేహితులకు, పిన్నికి, బంధువులకి, ప్రేమికులకు రాసిన ఉత్తరాలే మనకు తెలుసు. ‘ఈనాడు తెలుగు వెలుగు వారుప్రేమలేఖల పోటీలు నిర్వహించిన వాటిల్లోను ప్రేమతో చెట్టు, పుట్ట, నింగి, నేల ,గాలి, దూళి, భూమి, మాగాణి, చెలక, పంచ భూతాలకు అక్షరాలను పొదిగిన లేఖలను చదివాను. వీటన్నింటి కంటే భిన్నమైనవి ఈ లేఖలు.
పసిపిల్లలపై లైంగిక హింసను ఖండిస్తూ తెలుగులో మొదటి ఉత్తరాల పుస్తకమిది. ఈ లేఖావలోకనం తీసుకొని రావడానికి శ్రమపడ్డ ఈ పుస్తక సంపాదకులు జ్వలిత గారికి హృదయపూర్వక అభినందనలు.
అవలోకనం ప్రచురించిన జ్వలితగారు వెంటనే లేఖావ లోకనం తీసుకొని రావడం సాహసంతో కూడుకున్న పని. అవలోకనం గుండెను తడి చేసింది. ఈ లేఖావ లోకనం ఆ తడిని మరింత ఎక్కువ చేసింది. ఒక్కొక్క లేఖ,ఒక్కొక్క కమ్మ కన్నీటి చెమ్మ.
అనిశెట్టి రజిత గారు తన స్నేహితురాలికి రాసిన లేఖలో ‘లక్షూ ‘ ఒక సంవత్సర కాలం గడిచిపోయిన భయానక అత్యాచారాల తలంపులు ప్రతిరోజూ మనసును కెలికి మళ్ళీ మళ్ళీ కొత్తగా గాయాలను పచ్చిగా చేస్తూనే ఉన్నాయి. అసలు ఏనాటికైనా స్త్రీ శరీరంపై ఈ క్రూరమైన లైంగిక దాడులు లేకుండా ఉంటాయా? మన బతుకంతా కలత నిద్రలూ భయానక స్వప్నాలే కదా! ఎంత హృదయ
వేదన కనిపిస్తున్నది ఈ లేఖలో.
కాలం మారుతుంది కాలంతోపాటు తల్లి పాత్ర మారిపో తుందని ‘అప్పలకుట్టి రాజ్యలక్ష్మీ’ గారి ఆవేదన. తల్లనే రక్షణ కవచం కాలం చేసిన అరుగుదల వలన తుత్తుని యలై పార్దీవ దేహమై ఒరిగి పోతున్నది. ఎంత గొప్ప సత్యం కన్నుల ముందర.
‘ఆచార్య సూర్య ధనుంజయ్ ‘ ఆత్మీయతలు కొరవడిన ఈనాటి సమాజంలో మానవ విలువలు తరిగిపోయాయి. అందుకే ఈ అత్యాచారాలు . ఆనాటికాలంలో అడవుల్లో మృగాలకు భయపడితే ఇప్పడవి మనిషి రూపంలో ఇక్కడే సంచరిస్తున్నా యని ఆడపిల్లల్ని బయటకు పంపించాలంటే భయంగా ఉందని తన తల్లికి తన హృదయ ఘోష వినిపించారు. స్వర్గలోకం లో ఉన్న తల్లి శక్తిని గుర్తు చేసుకున్నారు.
సాంకేతిక పరిజ్ఞానం పెరుగుతున్న ఈ కాలంలోనే మోసాలు పెరుగుతున్నాయి. వాట్సప్, మెసేజ్, ఫేస్ బుక్, తీయని మాటలు అగాధంలోకి దింపుతాయి జాగ్రత్తగా ఉండమని పిన్నిగా తన కూతురికి హితవు చెబుతున్న ఈ లేఖ ఆలోచనాత్మకం. ఈ లేఖ రాసిన వారు ‘ ఓరువాల సరితా నరేష్. 
వేదనాపూరిత భావుకత ఇది సుమధురంగా మీటుతూ హృదయాన్ని ధ్రవింపజేస్తూ పాఠకులను రచనను చదివేలా చేయడం ‘ కుప్పిలి పద్మ ‘ గారికే సాద్యం.
” ప్రపంచంలో జరుగుతున్న అరాచకాలను చూసన్నా కాస్త మారమని ఎడ్యుకేట్ చేయమని ఎన్నెల గారు చేస్తున్న హితబోధ “.
తల్లిదండ్రులు, గురువులు, పెద్దలు, పోలీసులు ఆడపిల్లకు అన్యాయం జరిగిన వెంటనే స్పందించాలి అది గురుతర బాధ్యత అని విశదీకరించారు. కె. ఎ. ఎల్. సత్యవతి స్పందించి అమ్మకు రాసిన దేవుడు చిరునామ లేఖ.
టీచర్లగా మనం మార్చడానికి కృషిచేద్దాం ఆడపిల్లల్ని కాపాడడం అమ్మగా మన బాధ్యత. వాళ్ల హక్కుల కోసం కూడా పోరాడడం టీచర్లగా మన బాధ్యతని చెప్పారు. కోమాకుల వినోద.
సంధ్య గోళ్ళమూడి గారు వదినా అని రాస్తూ సందేశాత్మక వినోదాత్మకంగాను బడిలో ఆడపిల్లలకు బుద్దులు, సుద్దులు నేర్పానని రాసారు.
చల్లా సరోజినీ దేవి గారు అంతర్జాలంలో ఆశ్లీల చిత్రాలు, చిన్నతనం నుండి మగపిల్లవాడిని మంచిగ పెంచక పోవడం కూడా కారణమవుతుందని కూతురుకి రాసుకున్నారు .
మారుతున్న సాంస్కృతిక పరిస్థితులు కుటుంబా లపై తీవ్ర ప్రభావాన్ని చూపుతున్నయి. ఉద్యోగం చేసే తల్లిదండ్రులకు పిల్లలతో మాట్లాడే తీరిక ఉండటం లేదు.
టీ. వి లకు, సెల్ ఫోన్ కు అలవాటుపడి వ్యసనంగా మారుతున్నదని ఆడపిల్లల వినాశనంకు కారణం ఇది కూడా ఒకటని అభిప్రాయ పడ్డారు పులి జమున తన స్నేహితురాలు సుధకు రాసిన లేఖలో.
జోగుళాంబ అమ్మవారికి అనుగ్రహించమని కోరుకుం టూ అభ్యర్థన లేఖ రాసారు. జోషి పద్మావతి.
వ్యక్తిగత సమాచారంను వేరెవరితోను పంచుకుంటే పరిస్థితులు ఎలా ఉంటాయో చెబుతూ ప్రియ శిష్యురాలు స్వాతికి భోదిస్తూ ఒక గురువుగా తన కర్తవ్యాన్ని నెరవేర్చారు. దేవరకొండ జ్యోత్స్నాదేవి గారు.
చిన్నతనం నుండి మనం పాఠశాలలో నేర్చుకున్న ప్రతిజ్ఞ మన ప్రజల్లోకి నిజంగా ఆచరణలోకి వస్తుందా?రావాలి అది వచ్చిన రోజు ఈ ప్రపంచం శాంతి సౌభాగ్యాలతో ఉంటుందని షేబారాణి అశావాహ థృక్పథంతో చేసారు.
డా. కె. గీత కవిత రూపంలో రాసిన సందేశాత్మక లేఖ. బహిర్భూమికైనా ఎటువైపుకీ వెళ్లకు తల్లీ అక్కడ ఆడ వాసన కోసం నిరంతరం కాచుకున్న తోడేళ్లుంటాయి అంటూనే నిన్ను నువ్వు కాపాడుకో ప్రజ్వలమయ్యే అగ్ని జ్వాలవై నిన్ను నువ్వు కాపాడుకో. ఆడపిల్లలకు చదువుతో పాటు తనని కాపాడుకునే శిక్షణని కూడా ప్రతి బడిలో నేర్పాలనే సూచన ఇస్తూ అజ్ఞాత మిత్రుడుకి లేఖ రాసారు.
   నాగరికత సమాజం అనుకునే మన దేశంలో మహిళలకు సమానత్వం, గౌరవం తక్కువని అనాగరిక సమాజం అనుకునే దగ్గర మహిళలకు గౌరవం ఎక్కువని మారుతున్న సమాజంను మార్చేది యువతే అని తన చెల్లికి రాసిన లేఖలో కొండపల్లి నిహారిణి వివరించారు.
 ఆడపిల్ల కనిపిస్తే చాలు ఆవురావురుమనే మగ పిశాచులు తిరుగుతున్నరు. వాళ్లకు వయసుతో సంబంధం లేదు. చిన్నపిల్ల అని కూడా లేదు. జర జాగ్రత్త. మనుమరాలిపై దృష్టి పెట్టమని కూతురుకి ఉత్తరం డా. చీదెళ్ళ సీతాలక్ష్మి ముందు చూపుతో రాసారు.
చట్టాలు పటిష్టంగా లేకపోతే అత్యాచారాలు ,అరాచ కాలు ఇలాగే జరుగుతాయని చట్టాలు బాగుండాలని సగటు స్త్రీకి కనీస భద్రత ఎందుకు కరువయ్యింది కారణం ఎవరు అని అడుగుతున్నారు డా. తంగెళ్ళ శ్రీదేవి రెడ్డి తన అంతరాత్మకు రాసుకున్నారు.
డా. తిరునగరి దేవకీదేవి గారు ఎన్నెన్నో సంవత్సరాల తరబడి జరుగుతున్న అత్యాచారాలు ఉటంకిస్తూ తన సహచరుడికి రాసిన లేఖ మారిన విలువలు మారుతున్న జీవితాలు ఎలాగవుతున్నా యో కలవరపడ్డ మనసుతో రాసుకున్న లేఖ.
వనప్రియకు డా. దాసోజు పద్మావతి గారు రాసిన ఉత్తరం చదువుతుంటే ఒక ఉపాధ్యాయురాలు తన శిష్యురాలికి గురువుగాను, తల్లిగాను బాధ్యతతో అలంకరణ, అవేర్నెస్ గురించి  ధైర్యంగా ఉండాలని ధైర్య మిచ్చిన తీరు సమాజంలో ప్రతి టీచర్ ఇలాగే ఉండాలని అనిపించేలా ఉంది.
 ఆడపిల్ల పుట్టుక ప్రశ్నార్థకం, భ్రూణ హత్యలు, లైంగిక వేధింపులు, అత్యాచారాలు పట్ల తనకున్న ఆవేదన ఇది డా. నన్నపనేని విజయ శ్రీ లేఖ సారాంశం.
 ఆడపిల్లకు ఎన్ని కష్టాలో! ఈ వ్యవస్థ మారాలనే ఆవేదనతో డా. నర్మదారెడ్డి గారి లేఖ.
  డా. పోలా సాయి జ్యోతి అన్నయ్యకు రాసిన ఆత్మీయ లేఖ మనం ఆడపిల్లలపై జరుగుతున్న లైంగిక వేధింపుల గురించి చుట్టుపక్కల అందరితో కలిసి చర్చ పెట్టాలంటూ.
మధ్యపానం సకల అరాచకాలకు మూలం అని దాన్ని అరికడితే అంతా మంచే జరుగుతుందన్న ఆశాభావం డా. ప్రతిభా లక్ష్మీ భావన.
డా. మాడ పుష్పలత ఉగాది నిన్ను మంచిగా ఆహ్వానిస్తాం మాకు శుభములిమ్మా అనివేడుకుంటూ రాసిన లేఖ.
ఇప్పుడున్న పరిస్థితులను ముందు తరాలకు తెలియచేయాలని పొందు పరిచిన సమాచారం పుస్తకంగా వేయాల ని మన పుట్టుకకు ఒక అర్థం వుందని చెప్పిన డా. లక్ష్మీ రాఘవ లేఖ. స్ఫూర్తి లేఖ అంటూ వనపర్తి పద్మావతి గారి లేఖ పుట్టే బిడ్డ ఎవరైనా పర్వాలేదు మంచి విలువలతో కూడిన జీవితాన్ని ఇవ్వమని కోరుతూ తన మనుమరాలికి ప్రేమతో .డా.  శ్రీ భాప్యం అనురాధ, డా. సి. హెచ్ సుశీల
సామాజిక అభివృద్ధిని కోరుకుంటూ అత్యాచారాలు ఆపాలని రాసిన లేఖలు.
 రచయిత, రచయిత్రుల లేఖలన్నీ ఆడపిల్లలను గౌరవించడం మగపిల్లలకు నేర్పాలి. ఆడ, మగ అస
మానతలు పోవాలి, అరాచకం చేసిన వారికి కఠినమైన శిక్షలను అమలు చేస్తే అరాచకాలు జరగవనే అభిప్రాయం కొందరవైతే ఉమ్మడి కుటుంబాలు, సంప్రదాయాలు, మారిన విలువలు యువతను తప్పుదోవ పట్టిస్తున్నాయని, అంతర్జాలం, అశ్లీల చిత్రాల ప్రదర్శన, మద్యపానం, మత్తు పదార్థాల వినియోగం వల్ల అత్యాచార పర్వం ఎక్కువైతందని, ఆడపిల్లలకు ఆత్మ రక్షణ విద్య నేర్పించాలని చైతన్యవంతమైన ఉత్తరాలను రాసారు.
ఎవరు ఎవరికి రాసినా ఎలా రాసినా అందరూ ఆకాంక్షిం చేది ఒక్కటే మహిళల మనుగడ కొనసాగాలని,వారి ఆశలు, ఆశయాలు నెరవేర్చుకునే అవకాశం ఇవ్వాలన్నేది  సమాజం అభివృద్ది జరగాలన్నా ముందు తరాలకు మన భారతీయ సంస్కృతి పట్ల గౌరవం, ఆదరణ పెరగాలన్నా ఆడపిల్లలకు జన్మనివ్వాలి. ఎక్కడ ఆడపిల్ల కళకళ లాడుతూ తిరుగుతుందో అక్కడ అభివృద్ధి జరుగును.
పసిపిల్లలపై లైంగిక దాడులు ఆపాలని రాసిన రచయిత లందరికి అభినందనలు తెలుపుతూ, జ్వలిత గారు ఆశించిన మార్పు మగవాళ్ళలో రావాలని కోరుకుందాం.
ఇటువంటి బాధకరమైన లేఖలు మళ్ళీ రాయకూడదనే ఆశిద్దాం.
లేఖలనైతే బతికించుకుందాం. ముందు తరాలకు మన ఆత్మీయ పలకరింపులను చవిచూపిద్దాం.
ఇంతమందిని భాగస్వామ్యులను చేసి  ప్రముఖుల లేఖలను ఇందులో పొందుపరిచి మంచి ఆలోచన, సందేశాత్మక ,స్ఫూర్తిధాయక లేఖలను మన ముందుకు తీసుకుని వచ్చిన జ్వలిత గారికి హృదయపూర్వక అభినందనలు తెలుపుతూ ఇటువంటి పుస్తకాలు మరెన్నో వెలుగులోనికి తీసుకొని రావాలని ఆకాంక్షిస్తూ మీ శ్రేయోభిలాషి. 
ప్రతులకు:
జ్వలిత,
సాహితీవనం,15-21-130/2, బాలాజీ నగర్,
కుకట్పల్లి, హైదరాబాద్- 72.
Mobile: 9989198943
Jwalitha 2020@gmail.com
రచన: అంబడిపూడి శ్యామసుందర రావు

అత్రి ఒక మహా ఋషి.అత్రి సప్తర్షి మండలంలో ఏడవ ఋషిపుంగవుడు అంటే దైవిక వృత్తాంతం ప్రకారం సప్త ఋషులలో చివరివాడు, నాలుక నుండి ఉద్భవించినట్టుగా నమ్ముతారు. వైఖానస సంప్రదాయాలను అనుసరించి మహామునులను నలుగురుగా నిర్ధారించారు. వారు అత్రి, భృగువు, మరీచి, కష్యపుడు.అత్రి మహర్షి బ్రహ్మ మానస పుత్రుడు అంటే బ్రహ్మ దేవుని మనస్సు లోనుంచి పుట్టినవాడు బ్రహ్మదేవుడు అత్రి మహమునితో తనకు సృష్టి కార్యములో సాయపడటానికి పుట్టించాను అని చెపుతాడు అత్రి మహర్షి ఒక మంచి అనుకూల ప్రదేశాన్నిఎన్నుకొని తపస్సు ప్రారంభిస్తాడు.ఈయన చేస్తున్న ఘోర తపస్సు కు బయటకు వచ్చిన గొప్ప తేజస్సు భూమి, ఆకాశము అన్ని వైపులా వ్యాపిస్తే భూమి, ఆకాశము ఈ తేజస్సును భరించలేకపోవటం వల్ల ఆ తేజస్సు సముద్రములో పడిపోతుంది ఈ విషయము తెలుసుకున్న బ్రహ్మదేవుడు అత్రి మహర్షికి పెళ్లి అయినాక ఆ తేజస్సులో కొంత అంశతో చంద్రుడు కుమారుడుగా జన్మిస్తాడని , క్షీరసాగర మధనంలో మిగిలిన అంశం వచ్చి చంద్రుని కలుస్తుందని చెప్పి వెళ్ళిపోతాడు.
కొంతకాలము తరువాత అత్రి మహర్షి, కర్దముడు, దేవహుతి దంపతుల తొమ్మిది కూతుళ్లతో ఒకరైన అనసూయ దేవిని వివాహమాడతాడు అత్రి భార్య అనసూయ ఏడుగురు పతివ్రతలలో ఒకరిగా పరిగణించ బడుతుంది. ఒకసారి త్రిమూర్తులు అనసూయాదేవి ప్రాతివత్యన్ని పరీక్షంచటానికి అత్రి మహర్షి ఆశ్రమానికి వస్తారు అప్పుడు అత్రి మహర్షి వారికి ఆతిధ్యము ఇస్తాడు కానీ త్రిమూర్తులు అనసూయాదేవి నగ్నముగా వారికి వడ్డించాలని షరతు విధిస్తారు అతిధులుగా వచ్చిన త్రిమూర్తులు స్నానము చేసి భోజనానికి కూర్చున్నప్పుడు అనసూయ వారిపై మంత్ర జలాన్ని చల్లి వారిని శిశువులుగా మార్చి నగ్నముగా వడ్డించి ఆ తరువాత వారిపై మంత్రజలాన్ని చల్లి మామూలుగాచేసి భోజనము తినమని చెపుతుంది భోజనము చేసిన వెంటనే వారిని పసిపాపాలుగామార్చి ఉయ్యాలలో వేసి నిద్రపుచ్చుతుంది తమభర్తలను వెతుక్కుంటూ త్రిమూర్తుల భార్యలు అనసూయ దగ్గరకు వచ్చి వారి పతులను ఇమ్మని అడుగుతారు
త్రిమూర్తులు అనసూయ ప్రాతివత్యనికి ముగ్దులై వారి అంశాలతో కుమారులు జన్మిస్తారని వరము ఇస్తారు వారే దత్తాత్రేయుడు, దుర్వాసుడు, చంద్రడు అనే ముగ్గురు కుమారులు ఒకసారి కౌశికుని భార్య సూర్యుడు ఉదయిస్తే తన భర్త మరణిస్తాడు అని తెలిసి సూర్యోదయాన్ని ఆపుతుంది ఆ సందర్భములో అనసూయ సూర్యోదయాన్ని జరిగేటట్లు చేసి కౌశికుని ప్రాణాలను కూడా కాపాడుతుంది. సంతానము కలిగినాక అత్రి మహర్షి ఆనసూయతో, “మనకు మంచి సంతానము కలిగారు ఇక నేను తపస్సుచేసుకోవటానికి వెళతాను నీవు నీ పిల్లలతో ఉండేటట్లయితే ఉండు లేదా నాతొ అడవులకు రా దలచుకుంటే రా” అని అంటాడు అనసూయ ,”నాకు మీ తోటిదే లోకము నేను మీతో వస్తాను కానీ పిల్లలు ఇంకా చిన్నవారు కాబట్టి వారు కొంత పెద్ద ఆయ్యేదాకా ఉండి వెళదాము ఈ లోపు వారి పెంపకానికి ధనము అవసరము కాబట్టి పృధు మహారాజు దగ్గరకు వెళ్లి ధనము కోరండి”అని చెపుతుంది.ఆ సమయములోనే పృధు చక్రవర్తి అశ్వ మేధ యాగము చేస్తున్నాడు ఆ చక్రవర్తి యాగాశ్వానికి రక్షణగా తన కొడుకుతో పాటు వెళ్ళమని అత్రి మహర్షిని అడుగుతాడు. మహర్షి అంగీకరించి యాగాశ్వము వెంట వెళతాడు పృధు చక్రవర్తి వైభవానికి ఈర్ష్య చెందిన ఇంద్రుడు యాగాశ్వాన్ని దాచేస్తాడు దివ్య దృష్టితో విషయము తెలుసుకున్నా మహర్షి ఆ విషయాన్ని చక్రవర్తి కుమారుడికి చెప్పగా ఆతను ఇంద్రుడిని జయించి యాగాశ్వాన్ని తీసుకువస్తాడు అశ్వమేధయాగాన్ని పూర్త్తిచేసిన చక్రవర్తి అత్రి మహర్షి అపారమైన సంపదలను ఇస్తాడు మహర్షి వాటిని తన కుమారులకు అప్పగించి అనసూయతో తపస్సు చేసుకోవటం కోసము అడవులకు వెళతాడు.దేవ దానవులకు యుద్ధము జరుగుతున్నప్పుడు రాహువు ప్రయోగించిన అస్త్రాల వల్ల సూర్య చంద్రులు కాంతి విహీనము అవుతారు అప్పుడు అత్రి మహర్షి దేవతల పక్షాన నిలబడి తన చూపులతోనే దానవులను సంహరిస్తాడు.
హిందూ సంప్రదాయంలో సప్తర్షి నక్షత్ర మండలం (ఏడు గొప్ప నక్షత్రాల కూటమి)లో అత్రి ఒక నక్షత్రం.ఈ ఋషి గురించి ఎక్కువగా ౠగ్వేదం గ్రంథంలో ప్రస్తావించబడింది.అత్రి గురించి రామాయణం, మాహాభారతాల్లో కూడా వివరాలు లభిస్తూన్నాయి అత్రి మాహముని గౌరవార్థం ఋగ్వేదంలోని ఐదవ మండలాన్ని అత్రి మండలం అని పిలుస్తారు. అందులోని ఎనభై ఏడు శ్లోకాలు ఆయనకు, ఆయన వారసులకు ఆపాదించబడ్డాయి ఆయన అగ్ని, ఇంద్రుడు, హిందూ మతం యొక్క ఇతర వేద దేవతలకు అనేక వేదశ్లోకాలను రచించారు.అత్రి సంహితలు, అత్రి స్మృతులు మొదలగు గ్రంథములను కూడా రచించారు. వీటిలో దానములు, ఆచారములు, గురు ప్రశంస, చాతుర్వర్ణ ధర్మములు,జపమాల పవిత్రత, బ్రాహ్మణులకు ఉండవలసిన సుగుణములు, యమ నియమములు, పుత్రులు, దత్త పుత్రులు, ప్రాయశ్చిత్తములు, అశౌచములు మొదలగు ఎన్నో విషయములు గురించి వ్రాసారు. అత్రి గురించి ప్రస్తావన వివిధ గ్రంథములలో కనబడుతుంది అతను వివిధ యుగాలతో సంబంధం కలిగి ఉన్నాడు, రామాయణ సమయంలో త్రేతా యుగంలో గుర్తించదగినది, అతను, అనసూయ రాముడికి, అతని భార్య సీతకు సలహా ఇచ్చినప్పుడు. ఈ జంట గంగా నదిని భూమిలోకి తీసుకురావడానికి కూడా కారణమని చెప్పవచ్చు, వీటి గురించి శివ పురాణంలో కనుగొనబడింది ఋగ్వేదం యొక్క అత్రి శ్లోకాలు శ్రావ్యమైనవి. ఆధ్యాత్మిక ఆలోచనలను పెంపొందించుచూ సంస్కృత భాష యొక్క వశ్యతను పద నిర్మాణము లను తెలియచేయునవిగా ఉన్నాయి.
 

     
రచన: చంద్రశేఖర్
 
అమ్మ కడుపులో ఉన్నపుడే,
నాకోసం ఎదురుచూశావు..
నాకోసం ఎన్నో బొమ్మలు తెచ్చావు…
నా భవిష్యత్ కోసం ఎన్నో కలలు కన్నావు…
నేను పుట్టగానే పండగ చేశావు…
 
నన్ను గాలిలోకి ఎగురవేసి పట్టుకుని
ముద్దాడి మురిసిపోయినావు….
నీ గుండెను పూలపాన్పుగా చేసి
నన్ను జోకొట్టి నిద్రపుచ్చావు…..
 
నా చిట్టి పాదాలు కందిపోకుండా
నీ అర చేతులు పై నడక నేర్పించావు…
ఎత్తుకుని లోకాన్ని చూపించావు…
అమ్మ వద్దన్నా గారం చేశావు…..
అడగకుండానే అన్నీ ఇచ్చావు..
అమ్మలా లాలించావు, పాలించావు,
అమ్మ ప్రేమనే మరిపించి మురిపించావు…
 
గురువులా చదువు, సంస్కారం నేర్పించావు
నా సరదాల కోసం నీ అవసరాలు వదులుకున్నావు
గుండెల్లో  ప్రేమను దాచి
కళ్ళల్లో  కోపం చూపి
నన్ను సన్మార్గంలో నడిపించావు,
వెన్నంటి కాపాడావు
నీ కంటే నేను ఎంతో ఎత్తులో ఉండాలని కోరుకున్నావు
నువ్వే నా  ధైర్యం, నా బలం, నా జీవితం అయ్యావు
 
నా జీవితానికి వెలుగునిచ్చిన సూర్యుడు నువ్వే
నా జీవితంలో వెన్నెల కురిపిoచిన చంద్రుడు నువ్వే
 
ఇంత చేసిన నీకు నేనేం చేశాను
చంద్రుడికో నూలు పోగు లాగా..
 
నువ్వు దేవుడు ఇచ్చిన గొప్ప “వరం”  అనుకున్నా
కానీ నువ్వే కనిపించే “దేవుడు” అని తెలుసుకోలేక పోయాను…
తెలుసుకునే సరికి కనిపించని దేవుళ్ళలో కలిసి పోయావు, నన్ను ఒంటరిని చేశావు…
 
నీవు లేని లోటు తీరనిది….
నీ ఋణం తీర్చుకోలేనిది…
 
****
 
రచన: – సాంబమూర్తి లండ.
 
 
అవి ఎవరివైనా కానివ్వండి
జీవితాలన్నీ గతితప్పిన గమనాలే.
 
సంపాదన ఎరలకు చిక్కుకుని
విలవిల్లాడుతున్న చేపలు
సుఖాల వలల్లో పడి
పంజరాల పాలవుతున్న పావురాలు
స్వార్ధం మొసళ్ళకు
ఆహారమైపోతున్న జీవితాలు
అవినీతి
అనంత బాహువులతో
మనిషిని ఒడిసిపట్టి
అమాంతం మింగేస్తోంది
 
ఉన్నతంగా ఉజ్వలంగా బతకాలన్న
ప్రతి ఆశా ఓ కొత్త రెక్క
ఓ లేత చిగురు!
ఎన్ని రెక్కలుంటే
ఆకాశం అంత చేరువ
ఎన్ని ఆశలుంటే
కళ్ళల్లో అంత పచ్చని మెరుపు
 
మనం మాత్రం
నాలుగు బతుకుల్ని తొక్కి
నిచ్చెన మెట్లు వేసుకుంటాం
ఎవరెవరివో నిస్సహాయతల్ని
తాళ్లుగా పేనుకుని శిఖరాల్ని చేరుకుంటాం
దారిలో ఏదైనా అడ్డొస్తే
నిర్దాక్షిణ్యంగా నలిపేస్తాం గానీ
క్రీడాస్ఫూర్తిని చాటుకుంటామా?
రాత్రికి రాత్రి
చేతికి స్వర్గం అందాలనుకుంటాం
 
ప్రలోభాల ప్రతి లోగిలీ
ఒక కృష్ణబిలమై
గమనాలను ధ్వంసం చేస్తున్నప్పుడు
కక్ష్యలుదాటి
వ్యామోహాల చేతులు విస్తరిస్తున్నప్పుడు
అప్పుడవి ఎవరివైనా కానివ్వండి!
జీవితాలన్నీ గతితప్పిన గమనాలే.
 
 
 
