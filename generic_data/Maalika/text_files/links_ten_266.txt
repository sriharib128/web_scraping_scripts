రచన : మంథా భానుమతి
“కుమారయ్యా! కుమారయ్యా!”
గుండీ నదీ తీరాన, మోకాలి లోతు నీళ్లల్లో కాళ్లు ముంచి కూర్చుని, ఆలోచనలో నిమగ్నుడైన కుమారయ్య తండ్రిగారి పిలుపు విని, పాదాలను నదీ ప్రవాహంలో నుంచి బైటికి తీసి నెమ్మదిగా లేచి నిలుచున్నాడు. చింతతో మ్లానమయిన వదనాన్ని, దాచే ప్రయత్నంలో.. తల వంచి, నడుంకి కట్టిన అంగ వస్త్రంతో నుదుటి మీది స్వేద బిందువులని తుడవ సాగాడు.
సూక్ష్మగ్రాహి అయిన అభిమాన చంద్రుడు చెమ్మగిల్లిన తన కుమారుని కన్నులను, ఎర్రబడిన మోమును చూడనే చూశాడు. హృదయం ద్రవించగా, కుమారయ్య వద్దకు వచ్చి తనే వస్త్రాన్ని తీసుకుని, సుతారంగా పుత్రుని మోము అద్ది, అక్కున చేర్చుకున్నాడు. అంతకు మించి ఏమీ చెయ్యలేడు.
ప్రియ సుతుని విచారాన్ని తీర్చగలిగే పరిస్థితి చెయ్యి దాటి పోయింది.
మానవ సంబంధాలని అధిగమించి ప్రజల్ని శాసిస్తున్న మత ఛాందసుల్ని ఎదిరించలేడు. తో్టి మనుషుల్ని ఈ విధంగా నిర్దేశించే హక్కు ఎవరికి ఎవరిచ్చారు? “పదుగురాడు మాటే” వేద వాక్కు అయిపోయింది. వారి చేతలే ఆందరికీ ఆమోద యోగ్యాలయిపోయాయి. అగ్రహారాన్ని మొత్తం శాసించగలిగిన అభిమానం కొరగానిది అయిపోయింది.
నాగరికత నేర్చిన నాటినుంచీ ప్రపంచ చరిత్రలో మతం అత్యధిక ప్రాముఖ్యాన్ని సంతరించుకుంది. మతం ప్రాతిపదికగా రాజ్యాలు తలక్రిందులయిపోయాయి. ఏదైనా ఒక మతంలోని పద్ధతులు, సూక్తులు, వ్యావహారిక నమ్మకాలు నచ్చని పక్షంలో ప్రజలు కొత్త పుంతలు తొక్కడం మామూలే. అది ఏ ఒక్కరితోనో ప్రారంభం అయి ప్రజా జీవన శైలిని కదిలించి వేస్తుంది.
పది, పదకొండు శతాబ్దాల మధ్య తెలుగు నాడులో అనేక మార్పులు వచ్చాయి. ఆంధ్ర, తెనుగు భాషలుగా అక్కడక్కడ తెలిసి నప్పటికీ, అప్పటికి ప్రాచుర్యంలో ఉన్న సంస్కృత ప్రాకృతాల చత్ర చాయ నుంచి తెలుగు నుడికారం  ఆవిర్భవించడం తెలుగు సాహిత్య చరిత్రలో అద్భుతమైన ఆరంభం. ఆ తరువాతే మౌఖిక వ్యాప్తి నుంచి, లిఖిత స్థాయికి విస్తృతంగా అందుకుందని విజ్ఞుల విశ్వాసం.
కన్నడ, ఆంధ్ర సాహిత్యాలు కవల సోదరుల్లా అభివృద్ధి గాంచాయి. రాష్టకూటులు, చాళుక్యులు, చోళులు యుద్ధాల ద్వారా గాని, వైవాహిక సంబంధాల ద్వారా కానీ దక్షిణా పధాన్ని ఏలుతూ, అనేక ఆలయాలనూ, శాసనాలనూ చరిత్ర తెలిపే సాధనాలుగా జనావళికి ప్రసాదించారు.
మత పరంగా..  వైదిక సాంప్రదాయపు క్రతువులకి వ్యతిరేకంగా జైన బౌద్ధమతాలు ప్రాచుర్యంలోకి వచ్చాయి.
ముఖ్యంగా జైన మతం ప్రస్థుత కర్నూలు, ఒంగోలు, కరీంనగర్, నిజామాబాద్, వరంగల్ జిల్లాల్లో అధిక ప్రాచుర్యం పొందింది.
కర్నూలు, ఒంగోలు జిల్లాల్లో ప్రవహించే గుండ్లకమ్మనదిని, గుండీ నది అని పిలిచేవారు. ఆ నదీ తీరం లోని ఏడు అగ్రహారాలు, నిరంతరం వైదిక క్రతువులను జరిపే బ్రాహ్మణుల వేద మంత్రాలతో ప్రతిధ్వనిస్తూ ఉండేవి. ముఖ్యంగా వంగీపురం యజ్ఞ యాగాదులకు ప్రశస్తి చెందింది.
పదవ శతాబ్ది పూర్వార్ధం..  వంగీపురంలో (నేటి బాపట్ల దగ్గరి వంగిపర్రు).. కుమారయ్య తరం వరకూ వారి వంశం వైదిక మతానికి ప్రతీకగా నిలిచింది. వానో వరదో వస్తే తప్ప ప్రతీ నిత్యం ఏదో ఒక యాగం జరగ వలసిందే. ఆ విధంగా వారి పూర్వీకులు తీర్చి దిద్దారు. అగ్రహారంలో అధిక సంపద వారిదే. అంతా ఒక క్రమ పద్ధతిలో సాగిపోతున్న సమయంలో కుమారయ్యకి, భీమనప్పయ్య అనే కొడుకు రూపంలో సంకటం వచ్చింది. చాలా కాలం ఇంట్లో తెలియనియ్యకుండా కాచుకున్నాడు.
పదే పదే మనుమడు క్రతువులలో పాల్గొనక పోవడం, దానిని కుమారయ్య ఏదో రూపంలో సమర్ధించడం చూసి అభిమాన చంద్రుడు ఒక రోజు నిలదీశాడు. ఆ లోగా భీమనప్పయ్య మిత్రులు తాతగారి చెవిని వెయ్యనే వేశారు. ఊర్లో కూడా చాలా మందికి తెలిసిపోయింది. సమయం కోసం వేచి చూస్తున్నారు.
“భీమనప్పయ్యా!” తాతగారి గర్జన విని కొంచెం కూడా భయపడలేదు మనుమడు. పుట్టినప్పట్నుంచీ ఎంతో గారం చేసిన తాతగారు అపర దూర్వాసుడవగా చూడడం అదే మొదటిసారి. తాను పసివాడుగా ఉన్నప్పుడు ఒడిలో కూర్చుని ఆడుతూ ఎన్నోసార్లు లాగేసినా ఏ మాత్రం కోపం తెచ్చుకోని తాతగారు, అదే జంధ్యాన్ని రెండుచేతులతో సాగదీస్తూ, విశాలమైన వీధి వరండాలో అటూ ఇటూ పచార్లు చేస్తూ ఉగ్రరూపం దాల్చి పిలుస్తుంటే.. గవాక్షం వద్ద నిలిచి సూటిగా ఆయన కన్నుల్లోకి చూశాడు.
“నే విన్నది, చూస్తున్నది నిజమేనా?”
“నేనే చెప్దామనుకుంటున్నాను తాతగారూ!” భీమనప్పయ్య గంభీర కంఠస్వరం విని గృహాంతర్భాగం నుంచి, స్త్రీజనం సహా.. అందరూ బైటికి వచ్చేశారు.
కుమారయ్య అరుగు మీద కూర్చుని గాయత్రీ మంత్రం జపిస్తూ, వణుకుతున్న శరీరాన్ని అదుపులోకి తెచ్చుకొనసాగాడు. అతనికి తెలిసిపోయింది.. ఎప్పట్నుంచో తను రాకూడదని అనుకుంటున్న సమయం రానే వచ్చిందని.
“తరతరాలుగా పాటిస్తున్న సాంప్రదాయాన్ని కాదని కొత్త పుంతలు ఎందుకు తొక్క వలసి వచ్చింది? నీకు సకల విద్యలూ నేర్పించింది ఇందుకేనా? స్వయంగా యజ్ఞ క్రతువులు నిర్వహించగల సామర్ధ్యాన్ని పొంది, రేపో మాపో మా వారసత్వాన్ని అందించాలని అనుకుంటున్న తరుణంలో ఈ వార్త ఎంతటి క్షోభని కలిగిస్తుందో ఆలోచించావా? ఈ వయసులో నాకు ఇది తగునా? వంశప్రతిష్ఠ సర్వనాశనమైపోదూ? మా తండ్రి గారు మాధవ సోమయాజి గారి ఆత్మ ఎంత ఆక్రోశిస్తుందో ఆలోచించావా?” గద్గద స్వరంతో అడిగాడు అభిమానచంద్రుడు.
“అన్ని విద్యలూ అభ్యసించి, సకల శాస్త్రాలూ చదివాను కనుకనే, ఈ ఛాందస భావాల్ని సమర్ధించలేకపోతున్నాను తాతగారూ! యజ్ఞాల పేరుతో జరిగే పశుహింస, ఎంతో శ్రమపడి తయారు చేసిన సంభారాలు అగ్నిహోత్రునికి అర్పించడం.. ఇవేమీ నాకు నచ్చలేదు. అందుకే అహింస, భూతదయ ఉన్న జైన మతమే నాకు సరైనదని నిశ్చయించుకున్నాను.” తన నిర్ణయాన్నినిర్భయంగా చెప్తున్న మనుమడ్ని కించిత్తు క్రోధంగా, ఎంతో బాధగా చూశాడు అభిమానచంద్రుడు.
“సరే! నీ నిర్ణయమే అదైతే తక్షణం ఈ ఇంటిని వదిలి బైటికి నడు.” విసవిసా నడుస్తూ నదీ తీరానికి వెళ్లి నదిలో మునక వేశాడు.
భీమనప్పయ్య, భార్యతో పసివాడైన పద్మప్పతో ఇల్లు వదిలి, ఇటువంటి రోజు వస్తుందని ఊహించి, నది ఒడ్డున నిర్మించుకున్న కుటీరంలోకి ప్రవేశించాడు.
ఇదంతా గతం.. ఒకటో రెండో వత్సరాలు గడిచాయేమో! దినమొక యుగంగా గడుస్తున్న కుమారయ్యకి కాల గమనమే తెలియడంలేదు. చాటునుంచి పుత్ర పౌత్రులని చూసుకుంటూ సాంత్వనం పొందుతున్నాడు. మరి ఇప్పటి ఈ ఆకస్మిక వ్యాకులతకి కారణం?
అది గ్రహించి ఓదారుస్తున్న తండ్రి వక్షస్థలం మీద తల ఆనించి నిశ్శబ్దంగా కన్నీరు కార్చ సాగాడు.
అంతలో.. నీరసంగా ఉన్నా పెద్ద పెద్ద అంగలు వేస్తూ భీమనప్పయ్య అక్కడికి వచ్చాడు.
“ఇంటి నుండి వచ్చేశాక మీతో ఒక్క పలుకైనా పలుకలేదు. ఇక్కడ, ఈ నదీ తీరాన.. ఈ ప్రకృతి కులమత భేదాలు లేకుండా అందరిదీ అని భావించుకుని, నే నొక మాట చెప్పవచ్చా తాతగారూ?”  ఆజానుబాహుడై, కండలు తిరిగిన శరీరంతో ఉండే భీమనప్పయ్య చిక్కి శల్యమైనాడు. ముఖంలో కళ్లు, ముక్కు తప్ప ఇంకేమీ కానరావట్లేదు. అయినా.. ఆ కళ్లల్లో ధృడ నిశ్చయం. పట్టు వదలని పంతం.
…………………………..
ఎన్ని రోజులయింది.. తన ప్రాణంలో ప్రాణం.. చూడకుండా ఎలా ఉండ గలిగాడు? ఎటువంటి వాడు ఏ విధంగా అయిపోయాడు? కానీ ఇదే భావం వానికి కూడా ఉండాలి కదా! ఎందుకంత పట్టుదల? కడుపులో కదలిపోతున్న పేగులని అదుపులోకి తెచ్చుకుని, భృకుటి ముడిచి మనుమడిని చూశాడు అభిమానచంద్రుడు.
కాదు.. కాదు.
ఇప్పుడితడు తన మనుమడే కాదు. వేదాలు ఉద్భవించిన నాటి నుంచీ నరనరానా జీర్ణించుకుని పోయిన ధర్మాన్ని వదిలి.. మాతా పితరులని వదిలి, కుటుంబాన్ని, అనుబంధాలను తృణప్రాయంగా త్రోసి వేసిన మూర్ఖుడు.
చేతిలోని కర్రని పైకి లేపి నేలకి దాటించి తల కొద్దిగా పైకి లేపాడు.. చెప్పవచ్చు అన్నట్లుగా!
“ఇంక అగ్రహారంలో ఉండలేము తాతగారూ! ప్రతీ వ్యక్తికీ వారి వారి నమ్మకాలు ఉంటాయి. ఆ స్వేఛ్ఛని గౌరవించలేని చోట మనుగడ దుర్భరం అవుతుంది. ఇంత కాలం తండ్రిగారు రహస్యంగా మాకు సహాయం చేస్తూ మా ఊపిర్లు నిలిచేలా చేశారు. ఇపుడు దానిని కూడా వ్యతిరేకిస్తున్నారు అగ్రహారపు పెద్దమనుషులు.
మేము ఎవరికీ అడ్డు రాకుండా పొలం పనులు చేసుకుంటూ, అడవిలో దొరికిన పళ్లు, కాయలు తింటూ జీవించడం కూడా కంటకమై పోయింది. వంశ పారంపర్యంగా వచ్చే ఆస్థిపాస్థులకి మేము అనర్హులమయ్యాము మీ దృష్టిలో.. నా మానాన, నేను నమ్మిన జైన మతగ్రంధాలని పఠించుకుంటూ ఉంటే ఆ గ్రంధాలని అగ్ని పాలు చేశారు. ఆకలినైనా తట్టుకోగలము కానీ నా విశ్వాసాన్ని దెబ్బతీసే చోట ఉండలేను. సెలవు తాతగారూ!” చేతులు కట్టుకుని నిలబడ్డాడు భీమనప్పయ్య. వెనుకే సహధర్మచారిణి, తల్లి కొంగు గట్టిగా పట్టుకుని అమాయకంగా చూస్తున్న రెండు సంవత్సరాల పద్మప్ప.
భీమనప్పయ్య చేతిలో కర్ర, భుజానికి వేళ్లాడుతున్న సంచీ.. అందులోనుంచి తొంగి చూస్తున్న చిరుగులు పట్టిన వస్త్ర సముదాయం. ఇంకేమీ లేదు.
“ఎక్కడికి వెళ్దామని? అక్కడ ఏమి చేద్దామని? ఏ విధంగా మనుగడ సాగిద్దామని? ముక్కుపచ్చలారని పసికందుని అష్టకష్టాల పాలు చేసి ఏం నిర్వాకం చేద్దామని? ఇప్పటికైనా మించింది లేదు.. ప్రాయశ్చిత్తం చేయిస్తా. వైదిక మతాన్ని స్వీకరించు. హాయిగా కుటుంబంతో కలిసిపో. తరతరాల వారసత్వాన్ని నిలుపు.. నీ సంతానానికి ప్రాప్తింపజేయి..” అభిమానచంద్రుడు బ్రతిమాలుతున్నట్లు, సౌమ్య స్వరంతో అడిగాడు.
“లేదు తాతగారూ! మీ నమ్మకాలని మార్చుకొమ్మని నేను అడగనప్పుడు నన్ను ఈ విధంగా నిర్బంధించడం ఉచితం అనిపించడం లేదు. నన్ను వెళ్లనివ్వండి. ఉత్కృష్టమైన ఈ మానవ జన్మని ప్రసాదించినందుకు సదా నా తల్లిదండ్రులకు, వంశ పెద్దలకు కృతజ్ఞుడనై ఉంటాను.” వణుకుతున్న తాతగారి గద్గద స్వరం వింటుంటే భీమనప్పయ్య కన్నులు చెమరించినా ధృడనిశ్చయంతో అన్నాడు.
“అగ్రహారాన్ని వదిలివెళ్లడానికే నిశ్చయించుకున్నావా?” కుమారయ్య ఆఖరి ప్రయతంగా అడిగాడు.
“అవును తండ్రీ! జినేంద్ర ధర్మాన్ని విసర్జించలేను.”
“ఎలా బ్రతుకుతావు? భార్యా బిడ్డల్ని ఏవిధంగా పోషిస్తావు? ఇన్నిన్ని సిరి సంపదల్ని వదలుకుని.. ఎక్కడ..” కుమారయ్య దుఃఖంతో మాట పూర్తి చెయ్యలేకపోయాడు.
“జైన మతాన్ని, జైనుల్ని ఆదరించే పల్లెలు, ప్రభువులు ఉన్న చోటికి. ఇదే మన ఆఖరి చూపు..”
తాతకి, తండ్రికి పాదాలంటి నమస్కరించి, వెను తిరగకుండా కదిలారు.. భీమనప్పయ్య, పద్మప్పని భుజాలమీద కూర్చుండబెట్టుకున్నాడు. భార్య వెనువెంట నడిచింది.
……………………….
అపరాహ్ణం దాటింది.. సూర్యోదయం అయిన వెంటనే బయలుదేరినా ఒక యోజనం కూడా నడిచినట్లు లేదు. దక్షిణ, పశ్చిమ దిశగా పయనం సాగించారు భీమనప్పయ్య కుటుంబం. జినేంద్ర ధర్మం అటు పక్కనే ఆదరించబడుతోందని వినికిడి.
పసిబిడ్డతో, సరైన అన్నపానాదులు లేక క్షీణించిన శరీరాలతో నడక ప్రాణాంతకంగా ఉంది. సూర్యాస్తమయం లోగా ఏదయినా పల్లె, వసతికి సత్రం దొరుకుతాయో లేదో సందేహమే. అంతలో పద్మప్ప ఏడుపు మొదలు పెట్టాడు.. ఆకలికి తాళలేక అని తెలుస్తూనే ఉంది. వెంట తెచ్చుకున్న కదళీ ఫలాలని ఎప్పుడో ఆరగించేశాడు. దిక్కు తోచక ఒక చెట్టునీడన చదును చేసుకుని విశ్రాంతి తీసుకుందామనుకున్నారు.
తాము వచ్చిన దారి వెంట ఏవో శబ్దాలు వినిపిస్తే పరికించి చూశాడు భీమనప్పయ్య.
నలుగురు బోయీలు తేలికైన పల్లకీ మోసుకుని వస్తున్నారు.
ఎవరో.. కలిగిన కుటుంబంలోని స్త్రీలకోసం వెళ్తున్నాది కాబోలు. వంగీపురం సరిహద్దు పల్లె విక్రమపురం బోయీల్లాగ ఉన్నారు.. ఎచటికో వారి పయనం.. కొంత దూరమైనా పసివాడినీ, తల్లినీ..
ఒక్కసారి తన ఆలోచనకి తనే సిగ్గుపడ్డాడు. పోనీ పసిబిడ్డకి కాసిని క్షీరబిందువులైనా.. ఆ మేనా తమ వద్దకే వచ్చి ఆగింది. కిందికి దించి, ఒక బోయీ భీమనప్పయ్య దగ్గరగా వచ్చి చేతులు కట్టుకుని నిలబడ్డాడు.
“తాతగారు పంపారండి. అమ్మగారిని, చిన్న గురువుగారినీ మేనాలో ఎక్కించి, మిమ్మల్ని సబ్బినాడులో దించి రమ్మన్నారు.”
కాళ్లు తేలిపోతున్నట్లుండి, పక్కకి ఒరిగిపోతున్న భార్యని రెండు చేతులతో పొదివి పట్టుకున్నాడు భీమనప్పయ్య. నెమ్మదిగా చదును చేసిన స్థలంలో కూర్చుండ బెట్టాడు. మేనా కింది తొట్టిలో నున్న సంభారాల్ని చూస్తుంటే భీమనప్పయ్యకి కంట నీరు ఆగలేదు. ఒక మాసం పైగా సరిపోతాయవి తమకి.
“ముందుగా ఈ పళ్లు ఆరగించండి బాబుగారూ! ఈ లోగా మేము పొయ్యి ఏర్పాటు చేసి వెలిగించి ఉంచుతాము.. అమ్మగారికి వీలుగా.. వంటకి గిన్నెలు కూడా ఇచ్చారండి తాతగారు. ఇవిగో ఈ నాణాలు మీకందించమన్నారు. కొత్త చోటు ఇబ్బంది పడకూడదని.. కాస్త నిలదొక్కుకునే వరకూ! మిమ్మల్ని జాగరూకతతో ఉండమన్నారు. వీరశైవులు మా వలే అగ్రహారం నుంచి పంపించి ఊరుకోరని చెప్పమన్నారు.” బంగారు నాణాల మూట ఇచ్చాడు బోయీ.
కళ్లు పెద్దవి చేసి ఆశ్చర్యంగా చూశారు భార్యాభర్తలు.
రక్తపాశం అన్నింటికంటే గొప్పది. ఏ మతమూ దానిని అడ్డుకోలేదు. ఊరి పెద్దగా అగ్రహారీకులని నొప్పించలేక ఊరుకున్నారు కానీ.. తాతగారు తమని వెళ్లనిచ్చేవారా?
అభిమానచంద్రుని హెచ్చరిక సముచితమైనదే.
సింధు నాగరికత నాటి నుంచీ వైదిక మతం, జైన మతం సమాంతరంగా వృధిపొందుతూ వచ్చాయి. శ్రమణ పద్ధతిలో యోగము, అహింస, వైరాగ్యము, శాకాహారము ఆదిగాగల నమ్మకాలతో ఉన్నది జైనమతం. యజ్ఞయాగాది క్రతువులతో, వేద విరచితమైన ధర్మాన్ని పాటించేది వైదిక మతం. అనేకమంది రాజులు జైనమతాన్ని అనుసరించేవారు. ఎనిదవ శతాబ్దం నుండీ ఆదిశంకరుని వైదిక మత పునరుద్ధరణ ఆదిగా జైనమతం ప్రాముఖ్యతని కోల్ఫొవడం ఆరంభించింది. సుందర పాండ్య చక్రవర్తి, తనతో వైదిక మతం ఆచరించడానికి నిరాకరించారని ఎందరో తమిళ జైనులని మతద్వేషంతో హింసించాడు. మరింతగా దక్షిణానికి వెళ్తే తమకీ అదే గతి పడుతుందని తాతగారి భయమనుకున్నాడు భీమనప్పయ్య.
నిజమే.. కన్నడ ప్రాంతానికి దగ్గరగా నున్న సబ్బినాడు (నేటి నిజామాబాద్ ప్రాంతం) జైనులకి సురక్షితం. బహుధాన్యపురి (బోధన్) రాజధానిగా ఈ ప్రాంతాన్ని ఛాళుక్యులు పాలిస్తున్నారు. ఆ ప్రాంతంలో ప్రజలు తెలుగు వారయినా దేశాన్నేలే ప్రభువులు కన్నడీగులు. రాజభాష కన్నడం. గ్రామాలలో పాలన అప్పగించిన డెబ్భైరెండు నియోగాలవారిలో కర్ణాటకము నుండి వచ్చిన వారే అధికులు.
భాష ఏదయితేనేమి.. తను నమ్మిన సిద్ధాంతం ముఖ్యమనుకున్నాడు భీమనప్పయ్య.
…………………………………
వాయవ్య దిశగా సాగింది మేనా. సూర్యాస్తమయం అవకముందే కృష్ణా తీరాన్ని దాటి గార్థపురి ప్రాంతం చేరారు. బోయీలు చాలా అనుభవం ఉన్నవారు. అటు తూర్పున కళింగ దేశం నుంచీ ఇటు పశ్చిమాన ధార్వాడ పరగణాల వరకూ తరచుగా తిరుగుతూనే ఉంటారు.
ఆ కాలంలో సబ్బినాడు నేలే రాజు యుద్ధమల్లుడు. అతని కుమారుడు ఇమ్మడి నరసింహదేవర, రాష్ట్రకూట చక్రవర్తికి దగ్గరి బంధువు. స్వయాన బావమరదే నంటారు. సామంతుడైన నరసింహదేవర, చక్రవర్తి తరఫున ఎన్నో యుద్ధాలలో పాల్గొని విజయాలు సాధించాడు. సప్త మాళ్వ దేశాలను (మధ్యప్రదేశ్, రాజస్థాన్ ప్రాంతాలు) ఓడించి ఆ ప్రభువుల చేత కప్పం కట్టించుకున్నాడు. గంగాతీరం వరకూ సాగి ఘార్జర దేశాన్ని జయించి గంగలో తానమాడాడు.
ఆ జైత్ర యాత్రలలో భాగంగా శాంతి చిహ్నంగా అనేక కుటుంబాలలో వైవాహిక సంబంధాలు కూడా ఏర్పడుతుండేవి. నవ వధువులు, వారితో పరివారము.. అటూ ఇటూ వలసలు వెళ్ల వలసిందే. అదిగో.. ఆ విధంగానే భీమనప్పయ్య కుటుంబాన్ని మేనాలో తీసుకెళ్లే బోయీలకి ఆ ప్రాంతాల మార్గాలన్నీ కరతలామలక మైపోయాయి. ఏ చోట ఏ పల్లె ఉంటుందో.. ఎక్కడ తమకి వసతి సదుపాయాలు దొరుకుతాయో మార్గ రచన చేసుకోవడం తెలుసును. ఎక్కడ మత ఛాందసులు వాదోపవాదాలకి దిగి కయ్యానికి కాలు దువ్వుతారో ఆ ప్రాంతాలని తప్పించుకుని వెళ్లడం కూడా తెలుసు. అభిమాన చంద్రునికి భవిష్యత్తులో జరగబోయే సంఘటన తెలుసును కనుకనే, ముందుగానే అన్ని ఏర్పాట్లు చేసి ఉంచాడు.
తాతగారు ఈ విధమైన ఏర్పాటు చెయ్యడంతో భీమనప్పయ్యకి నెత్తిమీది భారమంతా దిగినట్లయింది. అడుగులు బోయీలతో సమంగా పడసాగాయి. మధ్యలో ఏర్లు దాటారు. కొండల్లో కోనల్లో నడిచారు. పల్లె కానరాని చోట, నెగడు పట్టుకుని, ఆరుబయటే నిద్రించారు.. వంతు ప్రకారం కాపలా ఉండి.
సబ్బినాడుకు చేరేనాటికి.. భీమనప్పయ్య, భార్య, కొడుకు వారి సహజ శరీర ధారుడ్యాన్ని పొందారు.. రోజుకి రెండు మార్లు కడుపునిండా భోజనం దొరుకుతుండడంతో.
దారి అంతా భీమనప్పయ్య జినేంద్ర ధర్మ ప్రాశిస్థ్యాన్ని వివరిస్తూ వచ్చాడు. ఇక్ష్వాకు వంశ మూలపురుషుడైన వృషభ తీర్థంకరుడి నుంచీ, వర్ధమాన మహావీరుడి వరకూ ఇరవై నలుగురు తీర్థంకరుల గురించి, పద్యాలలో పాటలలో వివరించాడు. మేనా తెర తొలగించి పద్మప్ప అక్షరం పొల్లుపోకుండా అంతా విన్నాడు. ఆ పసివాడికి ఏమర్ధమయిందో మరి.. లీలావతి కడుపులో ఉండగానే ప్రహ్లాదుడు నారాయణ మంత్రం తెలుసుకోలేదూ? ఏదీ అసంభవం కాదు. కాలక్షేపానికి భీమనప్పయ్య చెప్పిన కథలు ఏ మహాకావ్యానికి నాంది పలుకనున్నాయో!
సబ్బినాడుకు చేరాడే కానీ ఎక్కడికి వెళ్లాలి? ఏం చెయ్యాలి? భవిష్యత్తు ఏ విధంగా ఉండబోతోంది?
సత్రం వద్ద మేనా దించి, చేతులు కట్టుకుని నిలబడ్డాడు బోయీల పెద్ద.
“రేపు సూర్యోదయంతోనే బయలుదేరి వెనుకకు మళ్లుతామయ్యా! తాతగారికి మీ యోగక్షేమాలు చెప్పాలి.”
నీళ్లు నిండిన కన్నులతో వీడ్కోలు పలికి కొన్ని నాణాలను ఇవ్వబోయాడు భీమనప్పయ్య.
“వద్దు బాబుగారూ! మీరు కొత్తప్రాంతానికి వలస వచ్చారు.. స్థిర పడడానికి కొంత కాలం పట్టవచ్చు. ఉండనివ్వండి. మాకు తాతగారు తగిన మూల్యాన్ని ఇచ్చారు. మీరు చాలా బాగా పాటలు, పద్యాలు చెప్తారయ్యా.. బ్రతుకు తెరువు మీకు కష్టమేమీ కాదు..”
నిజమే! విద్యత్తు ఉంటే అవనిలో ఏ ప్రాంతమయినా ఒక్కటే..
మరునాడు ఉషోదయంతో కను మరుగవుతున్న మేనాకి అద్దిన తళుకులు, ఎర్రని సూర్యకాంతుల్ని స్తంభం వద్ద నిలబడిన పద్మప్ప మీదికి ప్రతిబింబిస్తూ ఉంటే.. ఆ పాపని మోము భాస్కరుని బింబంతో పోటీపడి, భీమనప్పయ్యకి ఆశాజనకమైన భవిష్యత్తును గోచరింపచేసింది.
*——————————-*
రచన : రసజ్ఞ
అన్నమయ్య కీర్తనలలోనూ, పంచ మహా కావ్యాలలోనూ, పురాణాది గ్రంధాలలోనూ అర్థ నిర్ణయం కాని దేశ్యపదాలు అసంఖ్యాకంగా వున్నాయి. ఆయా పదాలకు అర్థ నిర్ణయం చేయగల పండితుల సంఖ్య క్రమంగా మృగ్యమయిపోతోంది. ఒకప్పుడున్నన్ని పదాలు ఇప్పుడు వాడుకలో లేవు, కొన్ని పదాలు కాలగమనంలో రూపాంతరం చెందాయి. ఈ తరం పిల్లలకి కొన్ని అక్షరాలు కూడా తెలియవు (ఉదా: ఋ, ౠ, ఌ, ౡ, ఱ, మొ.,) అనటం అతిశయోక్తి కాదు. ఇదే విధంగా కొనసాగుతూ పోతే కొన్నేళ్ళకి మన పద సంపదంతా కరిగిపోయే ప్రమాదముంది. పద సంపద పూర్తిగా తరిగిన నాడు భాష ఉనికే ప్రశ్నార్ధకం. కనుక భాషను, భాష సంబంధిత పదజాలాలను పదిలపరచుకోవడానికి నిఘంటువులు అత్యావశ్యకమయినవి. నిఘంటువులనే కోశములు, అభిధానములు అని కూడా అంటారు.
కోశములు పండితులకీ, నిఘంటువులు సామాన్యులకీ పరిమితమయ్యాయి. నిఘంటువులు పూర్వకాలం నుండీ వున్నా, ముద్రణా యంత్రాంగ పరిజ్ఞానం బాగా విస్తరించాకే పుస్తకాల ప్రచురణ విస్తృతమయినది. దానితో భాషాభిమానులకు, జిజ్ఞాసకులకు నిఘంటువులు రోజువారీ జీవితంలో భాగమయిపోయాయి. కొంతకాలం ఈ నిఘంటు రచన పోటాపోటీగా జరిగేది. ఇంటర్నెట్ వచ్చిన తరువాత ఆన్లైన్ నిఘంటువుల వైపే జనాలు మొగ్గు చూపడం వలన ముద్రితా పుస్తకాలు తగ్గాయి. నిఘంటు రచన అంత తేలిక కాదు, కొన్ని విశ్వ విద్యాలయాలలో నిఘంటు రచన ఎలా చెయ్యాలో తెలుపుతూ నిఘంటుకారులకు ప్రత్యేకమయిన శిక్షణను కూడా ఇస్తున్నారు. పదాలను వాడుక భాషలో అర్థమయ్యేలా వ్రాయటమే కాకుండా ప్రతీ భాషలోనూ నిఘంటువులు లేనందున ప్రపంచంలోని ఇతర భాషలలోకి కూడా అనువదించి, తద్వారా అన్ని భాషలూ నేర్చుకోగలిగే విధంగా నిఘంటువులని తయారుచేశారు. ఆ విధంగా రూపొందించిన భాషా నిఘంటువులను ఆరు రకాలుగా విభజించారు:
1. సాధారణము: ఈ రకమయిన నిఘంటువులు ఒక పదానికి అర్థము, వాడుక, వ్యాకరణము, శబ్దము, శైలి, విశేషణాలు,మొ., తెలుపుతాయి.
2. ప్రత్యేకము: ఈ రకమయిన నిఘంటువులు కొన్ని ప్రత్యేకమైన అంశాలను తెలుపుతాయి. పదాలకి వాడే సంక్షిప్త రూపాలు, అనుగణ్యాలు, సామెతలు, మాండలికాలు, ఒక వృత్తికి సంబంధించిన వారికి మాత్రమే అర్థమయ్యే పదాలు, మొ., వాటిని తెలుపుతాయి.
3. ఏక భాషా: అధిక సంఖ్యలో మనకి లభ్యమవుతున్నవి ఇవే.
4. అనువాద – ద్విభాషా లేదా బహుళభాషా: వీటిని మళ్ళీ రెండు రకాలుగా విభజించారు – Active నిఘంటువులు (మన మాతృ భాష నుండీ వేరొక భాషలలోకి తర్జుమా చెసినవి. ఉదా: తెలుగు – స్పానిష్, తెలుగు – ఇంగ్లీష్, తెలుగు – ఫ్రెంచ్, ఇలా) మరియు Passive నిఘంటువులు (వేరే ఏ భాషలోని నిఘంటువునయినా మన మాతృ భాషలోకి తర్జుమా చెసినవి. ఉదా: ఫ్రెంచ్ – తెలుగు, స్పానిష్ – తెలుగు, ఇంగ్లీష్ – తెలుగు, ఇలా)
5. నిర్వచక లేదా వివరణాత్మక: వీటిని విజ్ఞాన సర్వస్వాలుగా చెప్పుకోవచ్చు.
6. ప్రాపంచిక
సమాచారాన్నీ, విజ్ఞానాన్నీ కూడా అందించే విజ్ఞానఖనులైన నిఘంటువుల పరిణామ క్రమాన్ని ముందుగా తెలుసుకుందాం.
 
శిక్షా వ్యాకరణం ఛందో నిరుక్తం జ్యోతిషం తథా
కల్పశ్చేతి షడంగాని వేదస్యాహుర్మనీషిణః
అన్నారు. వేదాంగాలలో (శిక్ష, వ్యాకరణము, ఛందస్సు, నిరుక్తము, జ్యోతిషము, కల్పము) ఒకటయిన నిరుక్తమును రచించినది యాస్కుడు (600 – 500 BC). పదాలన్నీ కూడా ధాతువుల నుండీ ఉద్భవించాయని తెలియచేస్తూ, వేద మంత్రాలలో వాడిన ప్రతీ పదానికీ వ్యుత్పత్యార్థం వివరిస్తూ రచించిన శాస్త్రమే నిరుక్తము. ఈ నిరుక్తముకే “వేద శబ్ద వివరణ నిఘంటువు” అని మరొక పేరు. ఆ విధంగా వ్యుత్పత్తుల ద్వారా మాత్రమే పదాలకు అర్థం తెలిసేది. తరువాత, ఒక్కో పదానికీ రెండు అర్థాలు వుంటాయని వివరిస్తూ బాణుడు వ్రాసిన “శబ్ద రత్నాకరము”, శ్రీహర్షుడు, మయూరుడు, మురారి మొదలయిన వారు రచించినవన్నీ “శ్లేషార్థ పదసంగ్రహ” కోవలోకి వస్తాయి.
శబ్దార్ణవ ఉత్పాలినీ సంసారావర్త ఇతి అపి
కోశా వాచస్పతి వ్యాడి విక్రమాదిత్య నిర్మితః
అన్నట్టుగా వాచస్పతి వ్రాసిన “శబ్దార్ణవము లేదా శబ్ద కోశము”, వ్యాడుడు వ్రాసిన “ఉత్పాలిని“, విక్రమాదిత్యుడు వ్రాసిన “సంసారావర్తము” మొట్టమొదటి నిఘంటువులుగా చెప్పుకోతగినవి. కాత్యాయనుడు (3 BC) వ్రాసిన “నామమాల” కూడా వీటికి సమకాలీన నిఘంటువు. ఇప్పటిదాకా చెప్పుకున్న నిఘంటువులన్నీ ఎక్కువగా పదము యొక్క నామవాచక రూపం ఆధారంగా చేసుకుని వివరించినవే!
అమరసింహుడు (నాల్గవ శతాబ్దము) వ్రాసిన “నామలింగానుశాసనం” అనే నిఘంటువులో మొదటిసారిగా పదాల లింగాలను (స్త్రీలింగం/పుల్లింగం/నపుంసక లింగం) వివరిస్తూ నామాల వివరణ కూడా తెలిపాడు. అదేవిధంగా, దీనిలో మొట్టమొదటి సారిగా పదాల వర్గీకరణను కూడా మనం గమనించవచ్చును. ఇందులో, పదాలను మూడు కాండలు (మొదటి కాండ స్వర్గాది, రెండవ కాండ భూవర్గాది, మూడవది సామాన్యాది)గా వర్గీకరించడం వలన చదువుకునేవారికీ, ఒక పదానికి సంబంధించిన అర్థం వెతుక్కునేవారికీ కూడా సులభమయ్యింది. ఇందులో మూడు కాండలు ఉండటం వలననే దీనిని త్రికాండము అంటారు. ఒక రంగము లేదా విభాగానికి సంబంధించిన మొత్తం పరిజ్ఞానాన్ని కలిగి వుండే నిఘంటువుని కోశము అంటారు. ఒకరకముగా కోశములన్నీ కూడా నిఘంటువులకి ప్రాధమిక రూపాలుగా చెప్పుకోవచ్చును. ఈ కోశములు రెండు రకాలు: నామమాత్రతంత్ర (నామాలను లేదా పదాలను కలిగి వుండేవి), లింగమాత్రతంత్ర (నామాల లేదా పదాల లింగమును తెలియచేసేవి). ఈ రెండు రకముల కోశ లక్షణాలూ వున్నందువలననే అమరసింహుడు వ్రాసిన నామలింగానుశాసనాన్ని అమరకోశము అంటారు. “అమరము రానివారికి నేనమరను” అని వాగ్దేవి చెప్పిందని పెద్దల విశ్వాసం. అందువలననే ప్రతీ ఒక్కరూ దీనిని చదవాలన్న సదుద్దేశ్యంతో ఈ అమరకోశమును ఒకనాడు మన జాతీయ పాఠ్యపుస్తకం చేశారు. బాగా ప్రసిద్ధి చెంది, మనకి లభ్యమవుతున్న పురాతన నిఘంటువులలో ఇది చాలా ముఖ్యమయినది. ఇంచుమించుగా ఇదే సమయంలో శాశ్వతుడు “అనేకార్థ సముచ్చయ” (ఇది అంతగా చదువరులను ఆకట్టుకోలేకపోవడానికి ముఖ్య కారణం పదాల వర్గీకరణ లేదా విభజన లేకపోవడమే) అనే నిఘంటువును, మహాక్షపణకుడు (10AD అని చరిత్రకారుల అభిప్రాయం) “అనేకార్థ ధ్వనిమంజరి” (ఇందులో నాలుగు అధ్యాయాలు – శ్లోకాధికారము, అర్థ శ్లోకాధికారము, పాదాధికారము మరియు వివిధాధికారము వుంటాయి) అనే నిఘంటువును రచించారు. పురుషోత్తమదేవుడు కూడా “త్రికాండ శేషము“ను వ్రాసి, దానినే కుదించి “హారావళి” (దీనినే హారావళి కోశము అంటారు)ని రచించాడు. ఈ హారావళిలో అప్పటిదాకా వెలువడిన వేరే ఏ నిఘంటువులలోనూ చోటు చేసుకోని (బౌద్ధ) పదాలను ఎక్కువగా చేర్చి, అర్థ వివరణ ఇవ్వటం వలన జనాదరణ పొందినది.
సంస్కృత నిఘంటువులు రెండు రకాలు: సమానార్థ నిఘంటువులు (ఏకార్థ నిఘంటువులు – వీటిలో పదాలు అంశముల క్రమములో అమరి వుంటాయి), నానార్ధ నిఘంటువులు (అనేకార్థ నిఘంటువులు – వీటిలో పదాలు అంత్యాక్షర లేదా ఆద్యక్షర క్రమములో అమరి వుంటాయి). కేవలం నామవాచక రూపంలోనే కాకుండా, ఒక పదానికి క్రియా రూపం, క్రియా విశేషణ రూపం కూడా వుంటాయి, ఆ రూపాలలో పదాల అర్థాలు మారతాయి కనుక వాటిని కూడా నిఘంటువులలో చేర్చాలన్న ఉద్దేశ్యంతో వచ్చినవే అనేకార్థ నిఘంటువులు. వీటిలో హలాయుధుడు (10AD) వ్రాసిన “అభిధాన రత్నమాల” [ఇందులో పదాలను అయిదు (స్వర్గ, భూమి, పాతాళ, సామాన్య పర్యాయపదాలు, సామాన్య నానార్థాలు) కాండలుగా విభజించాడు], యాదవ ప్రకాశుడు (11AD) వ్రాసిన “వైజయంతి” (ఇందులో పదాలను రెండు భాగాలుగా ఏర్పాటు చేసి, మొదటి భాగంలో పర్యాయపదాలను, రెండవ భాగంలో నానార్థాలను వివరించాడు, మొదటిసారిగా ఒక పదాన్ని ఎలా పలకాలో ఇందులో వివరించాడు), ధనుంజయ మహాకవి (1123-1140) వ్రాసిన “పర్యాయ శబ్దరత్న” మరియు “నామమాల” (ఇది 200 శ్లోకాలతో, జనపదాలతో రూపొందించబడింది), అమరకీర్తుడు వ్రాసిన “అనేకార్థ నామమాల” (కేవలం 46శ్లోకాలతో ధనుంజయుని నామమాలను ఆధారంగా చేసుకుని రచించాడు), హేమచంద్ర సూరి (12AD) వ్రాసిన “అనేకార్థ సంగ్రహము” (ఇందులో పదాలను ఆద్యక్షరాలను, అంత్యహల్లులను ఆధారంగా చేసుకుని ఏర్పాటుచేశాడు) మరియు “అభిధాన చింతామయి” (ఇందులో దేవాధిదేవ, దేవ, మర్త్య, భూమి, మొదలైన విభాగాలలో ఒక పదాన్ని ఎన్ని రకాలుగా, ఎలా వాడవచ్చో వివరించాడు), కేశవస్వామి (12AD) వ్రాసిన “నామార్థార్ణవ సంక్షేపము”, మహేశ్వర కవి (12AD) వ్రాసిన “విశ్వ ప్రకాశము”, అభ్యపాలుడు (12AD) వ్రాసిన “నామార్థ రత్నమాల”, మంఖుడు (12AD) వ్రాసిన “అనేకార్థ కోశము”, మల్లభట్టు (12AD) వ్రాసిన “అఖ్యాత చంద్రిక” (ఇందులో క్రియా రూపంలో వున్న పదాలకు అర్థ వివరణ వుంటుంది), ధరణిదాసుడు (12AD) వ్రాసిన “అనేకార్థ సారము”, మేదినీకారుడు (14AD) వ్రాసిన “మేదినీ కోశము” (దీనినే అనేకార్థ శబ్దకోశము అని కూడా అంటారు. ఇందులో పదాలను క-కారాంత, ఖ-కారాంత, గ-కారాంత, ఘ-కారాంత,మొ., క్రమంలో ఏర్పాటు చేశాడు), శ్రీధరసేనుడు వ్రాసిన “విశ్వలోచన లేదా ముక్తావళి”,  దండాదినాథుడు (14AD) వ్రాసిన “నానార్థ రత్నమాల”, వామనభట్ట బాణుడు (15AD) వ్రాసిన “శబ్ద చంద్రిక” మరియు “శబ్ద రత్నాకరము”, పద్మసుందరుడు (16AD) వ్రాసిన “సుందర ప్రకాశ శబ్దార్ణవము”, అప్పయ్య దీక్షితులు (17AD) వ్రాసిన “నామ సంగ్రహమాల”, తారానాథ తర్క వాచస్పతి (18AD) వ్రాసిన “వాచస్పత్యము” (వేదాంతము యొక్క సనాతన, అత్యాధునిక వ్యవస్థలలో వుండే నిబంధనలు, సిద్ధాంతాలను కూడా వివరించింది) ముఖ్యమయినవి.
కావ్యాలలో ఉపయోగింపబడుతూ, జనవ్యవహారంలో కాలానుగుణమైన మార్పులకు లోనయ్యి, పరభాషా పదములతో చెలిమి చేసి, అరమరికలు లేకుండా ఒదిగిపోయిన మన తెలుగు భాషలో కూడా నిఘంటు రచన మొదలుపెట్టారు. తెలుగు నిఘంటువులు రెండు రకములు: పద్యరూప నిఘంటువులు మరియు పదరూప నిఘంటువులు. పద్యరూప నిఘంటువులలో పదములకు సంబంధించిన వివరణంతా ఒక పద్య రూపంలో వుండటం వలన గుర్తు పెట్టుకోవడానికి, మననం చేసుకోవడానికీ వీలుగా వుంటుంది. ఇటువంటి పద్యరూప నిఘంటువులలో – కవి రాక్షసుడు వ్రాసిన “శబ్దార్థ నిర్ణయము”, గణపవరపు వేంకటకవి వ్రాసిన “వెంకటేశ ఆంధ్రము” మరియు “దేశీయ ఆంధ్ర నిఘంటువు”, ధూర్జటి వెంకటరాయ కవి వ్రాసిన “పద్యరూప అమర కోశము”, పైడిపాటి లక్ష్మణ కవి వ్రాసిన “ఆంధ్ర రత్నాకరము” మరియు “ఆంధ్ర నామసంగ్రహము”, అడిదం సూరకవి వ్రాసిన “ఆంధ్ర నామవిశేషము”, విరపరాజు వ్రాసిన “ఆంధ్ర పదకారం”, ప్రగడకవి వ్రాసిన “నానార్థ నిఘంటువు”, నందపాక పార్వతీశ్వర శాస్త్రి వ్రాసిన “అక్షర మాలికా నిఘంటువు”, జయరామరాయులు వ్రాసిన “జయరామ నానార్థ నిఘంటువు” (ఇది మూడు భాగాలుగా వెలువడింది : నానార్థ నిఘంటువు, అర్థానుస్వార నిఘంటువు మరియు శకటరేఫ నిఘంటువు), కస్తూరి రంగ కవి వ్రాసిన “సాంబ నిఘంటువు”, నుదురుపాటి వెంకటకవి వ్రాసిన “ఆంధ్ర భాషా అర్ణవము” ముఖ్యమయినవి. చౌడప్ప కవి కూడా “36 సీస పద్యాల” రూపంలో ఒక నిఘంటువును రచించారు. ఇన్ని రకాల నిఘంటువులు మనకు అందుబాటులోకి వచ్చినా, అప్పటిదాకా ఉన్నవన్నీ కూడా పద్య నిఘంటువులు కావడంతో, పద నిఘంటు రచనకు పూనుకున్నారు కవులు.
తెలుగులో పదరూప నిఘంటువులు 19వ శతాబ్దంలోనే వచ్చాయి. వీటిల్లో మనకి పాశ్చాత్య దేశ భాషల నిఘంటువుల ప్రభావము ఎక్కువగా కనిపిస్తుంది. అందువలననే, పదరూప నిఘంటువులలో పదాలు వర్ణమాల క్రమములో అమరి ఉండటమే కాకుండా, పాశ్చాత్య భాషల నిఘంటువుల మాదిరిగానే ఆ పదాన్ని ఎలా పలకాలి, కఠినమయిన పదాలకి సామాన్యమయిన అర్థం ఏమిటి, వాటి నానార్థాలు, పర్యాయపదాలు, ఏ భాషాభాగం, సంబంధిత పదాలు ఏమిటి, మొదలయినవన్నీ చేర్చి ఒక సంపూర్ణతను తీసుకునివచ్చారు. తెలుగులో మొట్టమొదటగా చెప్పుకోదగిన నిఘంటువు మామిడి వెంకటరాయ కవి వ్రాసిన “ఆంధ్ర దీపిక” (1816) కాగా మొట్టమొదటి పద నిఘంటువుగా పేరొంది, సులభంగా రూపొంది, అందరికీ అందుబాటులోకి వచ్చిన నిఘంటువు జయంతి రామయ్య పంతులు వ్రాసిన “సూర్యరాయాంధ్ర నిఘంటువు” (1936).
పరవస్తు చిన్నయసూరి వ్రాసిన “చిన్నయసూరి నిఘంటువు” పదాలను ఎలా వాడాలో ప్రామాణిక రచనలను ఆధారంగా చేసుకుని విశదీకరించింది. ఇది ఏడు సంపుటాలుగా వెలువడింది. తరువాత వచ్చిన ఎన్నో నిఘంటువులకి ఇదొక తలమానికగా నిలిచింది. పరవస్తు వెంకట రంగాచార్యులు వ్రాసిన “శబ్దార్థ సర్వస్వం” కూడా చిన్నయసూరి నిఘంటువు ఆధారంగా వెలువడినదే. బహుజనపల్లి సీతారామాచార్యులు వ్రాసిన “శబ్ద రత్నాకరము”, “వైకృత పద దీపిక”, “బాల చంద్రోదయము” (పిల్లల కోసం వ్రాసిన లఘు నిఘంటువు) మరియు “పదార్థ నామకోశము” ఎంతో అపురూపమయినవి. శబ్ద రత్నాకరము లేని ఇల్లు వుండదేమో! ఇందులోని శబ్దముల రూప నిర్ణయం, అర్థ నిర్ణయం శాస్త్ర సమ్మతమయినవి. అక్షర క్రమంలో రచింపబడిన నిఘంటువులలో ఇది అత్యంత శ్రేష్టమయినది. ఓగిరాల జగన్నాథకవి మరియు గురజాడ శ్రీరామమూర్తి వ్రాసిన “ఆంధ్ర పదపారిజాతం”, మహంకాళి సుబ్బారాయుడు వ్రాసిన “శబ్దార్థ చంద్రిక”, పి. శ్రీరాముల రెడ్డి వ్రాసిన “రామచంద్ర విద్యార్థి కోశము” (ముఖ్యముగా పాఠశాలలోని విద్యార్ధినీ, విద్యార్ధుల కోసం వ్రాసినది), తాటికొండ తిమ్మారెడ్డి వ్రాసిన “శబ్దార్థ చింతామణి” (1906, ఇందులో తెలుగు పదాలకు వివరణతో పాటూ ఉర్దూ పదాలను కూడా చేర్చారు), కోట్ర లక్ష్మీనారాయణ శాస్త్రి వ్రాసిన “లక్ష్మీ నారాయణీయం” (1907, ఇందులో జాను తెలుగు పదాల వివరణ వుంటుంది), కోట్ర శ్యామల కామశాస్త్రి వ్రాసిన “ఆంధ్ర వాచస్పత్యము”ల తరువాత జయంతి రామయ్య పంతులు వ్రాసిన “సూర్యరాయాంధ్ర నిఘంటువు” 1936లో వెలువడింది. అటు పిమ్మట శ్రీపాద లక్ష్మీపతి శాస్త్రి, బులుసు వెంకటేశ్వర్లు మరియు వేదం లక్ష్మీనారాయణ శాస్త్రి వ్రాసిన “వావిళ్ల నిఘంటువు” (1949), చెలమచెర్ల రంగాచార్యులు వ్రాసిన “ఆంధ్ర శబ్ద రత్నాకరము”, భమిడిపాటి అప్పయ్యశాస్త్రి వ్రాసిన “శబ్ద కౌముది” (ఆంధ్ర నిఘంటువు), విక్రాల శేషాచార్యులు వ్రాసిన “సంస్కృతాంధ్ర పదార్ణవము”, చిలుకూరి నారాయణరావు వ్రాసిన “సంస్కృతాంధ్ర పదనిఘంటువు”, “అచ్చ తెలుగు నిఘంటువు” మరియు “నన్నయ భారత పదకోశము” వెలువడ్డాయి. ఇవేగాక శబ్దార్థ దీపిక, తెలుగు జాతీయములు – పదబంధ పారిజాతము, మాండలిక పద కోశము, మొదలయినవెన్నో నిఘంటువులు కుప్పలు తెప్పలుగా వచ్చాయి.
ఇప్పటిదాకా మనం చర్చించుకున్నవన్నీ కూడా ఏకభాషా నిఘంటువులు. కానీ, అదే సమయంలో మనకి ద్విభాషా నిఘంటువులు కూడా చాలానే వెలువడ్డాయి. ఒక క్రొత్త భాష నేర్చుకోవాలన్నా, ఇతర భాషీయులు మన భాషను చదివి ఆస్వాదించాలన్నా నిఘంటువులు సహకరిస్తాయి. బ్రిటిషు వారు మన దేశాన్ని పరిపాలించిన సమయములో ఆంగ్లేయులు సైతం తెలుగు నిఘంటు రచనకు పూనుకుని ఎన్నో ద్విభాషా నిఘంటువులను మన ముందుకి తీసుకువచ్చారు. వారిలో William Brown (తెలుగు – ఇంగ్లీష్ నిఘంటువు, 1818), A.C.Campbell (తెలుగు – ఇంగ్లీష్ నిఘంటువు, 1821), Morres (తెలుగు – ఇంగ్లీష్ నిఘంటువు (1835) ప్రముఖులు. తెలుగు లిపి సంస్కర్త, ఆంధ్ర భాషోద్ధార బిరుదాంకితుడయిన చార్లెస్ ఫిలిప్ బ్రౌన్ రచించిన “బ్రౌణ్య నిఘంటువు” (1852-1854) తో తెలుగు నిఘంటు రచనలో ఆధునిక యుగం ఆరంభమయినదని చెప్పవచ్చు. వీటన్నిటి తరువాత వచ్చిన శంకర నారాయణ తెలుగు – ఇంగ్లీష్ నిఘంటువు (1891) బాగా జనాదరణ పొందినది. ఆ తరువాత కాలగమనంలో ఎన్నో ద్విభాషా నిఘంటువులు వచ్చాయి.
ప్రపంచీకరణ, ఆధునికతల వలన ప్రతీ భాషా మిగతా భాషలతో కలగలిసి మిశ్రమ భాషగా మారుతోంది. మనం నిత్యం వాడే పదాలలో ఆంగ్లము, హిందీ, ఉర్దూ ఎక్కువగా వుంటాయి కానీ వాటి సరయిన తెలుగు పదాలు తెలియవు. అంతేకాక, ఒకే భాషలోని పదానికి ప్రాంతాలను బట్టీ అర్థాలు మారిపోతుంటాయి. భాషను సజీవంగా వుంచడానికి, భాషలో క్రొత్తగా చేరిన పరభాషా పదాలకీ, ప్రాంతీయ పదాలకీ అనుగుణంగా పదాల నిర్మాణం జరిగి ఒక ప్రామాణిక నిఘంటువు రూపొందాలి. ఈ నిఘంటువులు మన భాషకే పరిమితం కాకుండా ప్రపంచ భాషల అనుసంధానికి ఉపయోగపడే వారధులని గుర్తుంచుకుని, వాటి అభివృద్ధికి సాయపడదాం.
ఆధారాలు:
1. A History of Indian Literature : Indian Lexicography, Claus Vogel, 1979
2. Encyclopedia of Indian literature, Amaresh datta, 1988
3. A Companion to Sanskrit Literature, Sures Chandra Banerji, 1989
4. A History of Sanskrit Literature, A.berriedale Keith, 1993
 
రచన : మాడుగుల గురునాధ శర్మ
కవిత్వం… మౌనం నుంచి జనించి, మాటలలోని మాధుర్యాన్ని తెలిపి, ప్రతి హృదయాన్నీ తట్టి లేపి చివఱకు మౌనం వైపు ప్రయాణించేలా చేయగల అద్భుతమైన శక్తి.
ఉదయం లేచినప్పటి నుండీ, విశ్రమించేవఱకూ మనమెన్ని మాటలు మాట్లాడినా కలగని అనుభూతి కవిత అనేసరికి కలుగుతుంది. కవిత అన్నా మాటలే కదా, ఏముంది తేడా? అనే సందేహం చాలామందికి కలుగవచ్చు. కవిత అంటే ముమ్మాటికీ మాటల మూటే. ఇంకా లోతుకు వెళితే మాటలకే అందని అంతరంగాల కూర్పు.
ప్రాచీన కాలం నుండీ నేటి వఱకూ కవిత్వంలో విభిన్నమైన పోకడలు మనం గమనిస్తూ ఉన్నాం. పద్యాలు కంఠస్థం చేశాం.. నోరు తిరగనంత కష్టమైన వచనభాగాన్నీ చదివాం.. గేయ కవిత్వాన్ని ఆలపించాం.. వ్యావహారిక భాషా విన్యాసాలూ తిలకించాం.. మఱొక్క అడుగు ముందుకు వేసి హైకూలు,నానీలు అంటూ స్వేచ్ఛారీతులను ప్రోత్సహించాం…
అన్నిటి ఉద్దేశమేమిటి అని ఆలోచిస్తే కనిపించే, దొఱికే సమాధానమొక్కటే… సమాజాన్ని ఎప్పటికప్పుడు చైతన్యపఱుస్తూ, సర్వతోముఖాభివృద్ధిని కాంక్షించటం. మఱి నిజానికి ఉద్దేశమిదే అయినప్పుడు సులభశైలిలో చెప్పవచ్చు కదా, ఇన్ని రీతులెందుకు? అన్న సందేహం కలగవచ్చు… స్థాయి తగ్గేకొద్దీ కవిత్వం మామూలు మాటలుగా మిగిలిపోతుంది. సమాజ చైతన్యం ఎంత అవసరమో, భాషావికాసం కూడా అంతే అవసరం. అందుకే పైన చెప్పుకున్న కవితారీతులలో హైకూల నుంచి, పద్యాల వఱకూ ఒక్కొక్క స్థాయిని దాటుతూ పోతే, స్థాయి పెఱిగేకొద్దీ భాష యొక్క సౌందర్యం ఇనుమడిస్తూ ఉంటుంది. ఇంకా కొత్త పదాలు నేర్చుకోవాలన్న తపన కవులలో తీవ్రమవుతుంది. తద్వారా భాష యొక్క వినియోగం పెరిగి, ఆ భాషకు సంబంధించిన సంస్కృతి, సంప్రదాయములకు ప్రత్యేకమైన గుర్తింపు సంతరించుకుంటుంది.
ఒకానొక కాలంలో పోతన భక్తి తత్త్వాన్ని ప్రబోధించినా, కృష్ణశాస్త్రి భావకవిత్వాన్ని ప్రవచించినా,’పదండి ముందుకు…’ అంటూ శ్రీశ్రీ చైతన్యాన్ని ప్రపంచించినా అన్ని రీతులలోనూ సమాజాన్ని అత్యున్నత స్థితిలో నిలబెట్టాలన్న సందేశం అతి సున్నితంగా,సుందరంగా కనిపిస్తుంది. ఆయా రీతులకు తగ్గట్టుగా భాషావినియోగం సరే సరి.
కాలానికి అతీతమైన కవిత్వం గుఱించే మాట్లాడుతున్నా, మనమున్న కాలాన్ని ఆధునికకాలం అంటున్నాం కాబట్టి ప్రస్తుతకాలంలో కవిత్వం యొక్క నేపథ్యమేమిటో ఒక్కసారి గమనిద్దాం.
ఆధునిక కవిత్వమంటే పద్యరచన, గ్రాంథిక భాషావినియోగం కాక చిన్న, చిన్న కవితలనుకోవచ్చు. కానే కాదు. ఏ కవితారీతిలోనైనా ప్రవాహ సదృశంగా భావాలను పలికిస్తూ, ప్రస్తుత సమాజ స్థితి, గతులకు అనుగుణంగా ఎక్కడికక్కడ ఉన్నతమైన, ఉత్తమమైన భావజాలాన్ని ఏర్పరచటమే ఆధునిక కవిత్వం. అయితే నేటి సమాజంలో అదంత సులభం కాదు, అంత కష్టం అసలే కాదు. ఎందుకు సులభం కాదంటే.. ప్రతి మనిషీ తన ఉనికి కోసం అహర్నిశలూ కష్టపడవలసిన సమయం వచ్చేసింది. ఎవరిని పలకరించినా “ఇప్పుడు సమయం లేదండీ,ఈసారి తీరిగ్గా మాట్లాడతాను” అనేవారే. నిజానికి అలాంటివారికే ఉత్తమమైన సాహిత్యాన్ని చదవవలసిన అవసరమున్నది,కానీ చదవటానికి తీరిక దొరికితే కదా. అసలు తీరిక చేసుకోవటానికి ప్రయత్నిస్తే కదా. ఇక కష్టమెందుకు కాదంటే… అసలే సాంకేతిక పరిజ్ఞానం రాజ్యమేలుతున్న రోజులు… గ్రామాలు మొదలుకుని, దేశాలు, ఖండాల వఱకూ ఒక్కటైపోతున్న పరిస్థితి. ఎక్కడినుంచి, ఏ భావజాలాన్నైనా చిటికెలో దిగుమతి చేసుకునే వీలు కలుగుతోంది. ఆ భావజాలం పదిమంది మేలు కోరేది కావాలన్నదే ఎవరి అభిప్రాయమైనా. అలాంటప్పుడు కవిత్వాన్ని కూడా స్నేహితులకో, బంధువులకో, ఒక గ్రామానికో పరిమితం చేయక ఖండాంతరాలకు వ్యాప్తి చేసే వీలు కూడా ఉన్నట్టే కదా. అందుకే నాటి కవులు వనరులు లేక, తాటాకు పత్రాలపై వ్రాస్తే, నేటి కవులు అంతర్జాలంలోనే తమ రచనలన్నీ పొందుపఱచి, వారిలాగా నిజానికి వారికంటే ఎక్కువగా సామాజికస్పృహను పెంపొందిస్తున్నారు. అయితే వచ్చిన చిక్కల్లా ఒక్కటే.. ప్రపంచీకరణ నేపథ్యంలో భాషకు సరైన గుర్తింపు లభించకపోవటం, తద్వారా కవులు కూడా పరభాషకు సంబంధించిన పదాలు ఎక్కువగా వినియోగించటం. వినియోగించటంలో తప్పు లేదు కానీ, ఎంతవఱకూ? ఏ సందర్భంలో? అన్నవి ప్రధానం. ఎక్కువమందికి అర్థమయ్యేలా చెప్పటం కన్నా, చెప్పదలచుకున్న విషయాన్ని తెలిసినంత మాతృభాషలో చెప్పటం వల్ల ఎక్కువమంది స్ఫూర్తి పొందే అవకాశాలూ ఎక్కువే. దానివల్ల భాష నిలబడుతుంది, ఆ భాషలోని భావన శాశ్వతత్త్వాన్ని పొందుతుంది.
ఏది ఏమైనా సమాజంలోని లోపాలను వివరిస్తూ, అత్యున్నతమైన సందేశాలను గుప్పిస్తూ కవిత్వం చెప్పటమన్నది అనాదిగా వస్తున్న సత్సంప్రదాయమే. నేటి కవులు చేయవలసిందల్లా ప్రస్తుత పరిస్థితుల కనుగుణంగా విభిన్నమైన మార్గాలను అన్వేషిస్తూ,తమదైన శైలిలో గొప్ప,గొప్ప భావజాలాలను అందించటమే. దానికి గాను పూర్వకవుల కృషి నుండి, నేటి సమాజంలోని అసమానతల నుండి స్ఫూర్తిపొందటమే కావలసింది. అంతకుమించి భాష పట్ల అవ్యాజమైన ప్రేమ కలిగి ఉంటే ప్రపంచం కీర్తించదగ్గ కవిత్వం అదంతకదే వస్తుంది. మనం కోరుకునే ప్రపంచ శ్రేయస్సు అదంతకదే కలుగుతుంది.
 
రచన : టీవీయస్.శాస్త్రి
ఈ మధ్య అన్ని మతాలవారు ఎక్కువగా మాట్లాడుతున్నది’వాస్తు’ను గురించి.జ్యోతిష్యం, వాస్తు పిచ్చి ఇప్పుడున్నంతగా — పూర్వం లేదు.
మొన్న ఈ మధ్య ఒక వాస్తు సిద్ధాంతి గారి వద్దకు వేరే పని మీద వెళ్లాను. చాలామంది వరుసగా కుర్చీలలో, బల్లల మీద కూర్చొని ఉన్నారు.ఒక కుర్రవాడు వచ్చి నా పేరు, ఊరు వ్రాసుకొని, ఒక కాగితం ముక్క మీద నెంబర్ వేసి అది నాకిచ్చి కూర్చొనమని చెప్పాడు.’నాకు ఈ నెంబర్ ఎందుకు? సిద్ధాంతి గారు నాకు బంధువులు. నాకు వారితో వ్యక్తిగతమైన పని ఉంది. నేను అంతసేపు ఆగలేను, వెంటనే కలిసి వెళ్ళాలి’ అని ఎంత మొత్తుకున్నా వాడు వినటం లేదు, పైగా కూర్చున్న మిగిలిన వారు కూడా ‘మేమందరమూ వచ్చింది, వ్యక్తిగత విషయాలు చెప్పుకోవటానికే!’అని ఆ కుర్రవానికి అనుకూలంగా మాట్లాడుతున్నారు.’నేను వచ్చింది వారిని ఒక వివాహానికి ఆహ్వానించటానికి, అదీ నా వ్యక్తిగతమైన పని.’ అని చెప్పినా కుర్రవానితో సహా అందరూ ‘అలా కలవటానికి కుదరదు, వీల్లేదు.’అని ముక్త కంఠంతో చెప్పారు. అ కుర్రవాడు నా వంక విజయగర్వంతో చూస్తుంటే, మిగిలిన వాళ్ళు ఆగ్రహంగా చూస్తున్నారు. వారికి నా మీద ఎందుకు కోపం వచ్చిందో నాకు అర్ధం కాలేదు. మంచి ఆలోచన వచ్చి సిద్ధాంతి గారి మొబైల్ కు ఫోన్ చేస్తే, వారు బయటకు వచ్చి ‘రండి,రండని’ లోపలికి  తీసుకొని వెళ్ళారు.’ఏమిటండీ! బయట అంత మంది జనం, ఇంతమంది జనాన్ని, నేను ఈమధ్య ఏ ఆసుపత్రిలోనూ చూడలేదు.’ అని చెప్పగానే వారు చిరునవ్వుతో, ‘చెప్పండి శాస్త్రి గారూ! మీరు వచ్చిన పని ఏమిటి?’ అని అన్నారు.’అయ్యా! నేను వచ్చింది నా మేనకోడలి వివాహ ఆహ్వానపత్రిక ఇవ్వటానికి. మీరు వివాహానికి వచ్చి నూతన వధూవరులను ఆశీర్వదించి వెళ్ళండి.’అని చెప్పి ఆహ్వానపత్రిక వారి చేతిలో పెట్టి నెమ్మదిగా బయటకు వచ్చాను. బయట ఉన్నవారు నామీద ఇంతకు ముందుకన్నా ఎక్కువ కోపంగా ఉన్నారు. ఎవరైనా ఏమన్నా అంటారేమో నని, అనవసరంగా వివాదాలలోకి వెళ్ళడం ఎందుకని, నేను గబగబా వెళ్లిపోయాను. ఆ సాయంత్రం పనులన్నీ ముగించుకొని ఇంటికి వచ్చి చాలాసేపు ఆలోచిస్తూ కూర్చున్నాను.
నాకొక గుణం ( అది సుగుణమో లేక దుర్గుణమో నాకు తెలియదు) ఉన్నది. అది ఏమిటంటే, ఎవరు చెప్పినా వినను, నా అంతట నేనే తెలుసుకోవాలి. ‘వాస్తు శాస్త్రం’లోని కొన్ని పుస్తకాలు చదివాను. ఒక పుస్తకంలో చెప్పిన విషయాలకు పూర్తి భిన్నంగా మరొక పుస్తకంలో ఉన్నాయి. అంతటితో వదలదేదు, నా మిత్రుడు ఒకడు Architect Engineer ఉన్నాడు. వాడి వద్దకు వెళ్లి కొన్ని విషయాలు అడిగాను, వాడు శాస్త్రీయంగా చాలా విషయాలు చెప్పి నన్ను కొంతవరకు సంతృప్తి పరిచాడు. అయినా ‘వాస్తు’ విషయాల మీద నా అనుమానాలన్నీ తీరలేదు. పుస్తకాలు చదువుతూనే ఉన్నాను. మొన్న నా  మిత్రుని ఇంటికి  వెళ్లాను, వాడికి ఆరోగ్యం బాగాలేదని తెలుసుకొని పలకరించటానికి. చనువుకొద్దీ లోపలికి  వెళ్లి ఎప్పుడూ నేను చెప్పులు విడిచే చోట చెప్పులు విడవబోతే, వాళ్ళ ఆవిడ గబగబా వచ్చి’అక్కడ చెప్పులు విడవకండి,అది ఈశాన్యం, అక్కడ దేవుణ్ణి పెట్టాం’ చెప్పులు బయటనే విడిచి రండని చెప్పింది. ‘మా వారికి వంట్లో బాగాలేనప్పటి తరువాత ఇంట్లో కొన్ని మార్పులు చేశాం! రండి,చూడండి.’ అని ఇల్లు చూపించటానికి చాలా ఉత్సాహంగా ఉంది .’అమ్మా! అవన్నీ  తర్వాత చూస్తాను, ముందుగా వాడిని చూడాలి, అసలు వాడి జబ్బేమిటి?’అని ప్రశ్నించి అవిడ సమాధానం కోసం ఎదురు  చూడకుండా వాడి గదిలోకి వెళ్లాను. వాడు నీరసంగా వున్నాడు. ‘అసలు నీ జబ్బు ఏమిటిరా ?’అని వాడిని ప్రశ్నిస్తే వాడు, ‘రెండు రోజులు జ్వరం వచ్చింది తగ్గలేదు. మూడు నాలుగు రోజుల తర్వాత తగ్గి మళ్ళీ తిరగబెట్టింది.’అని వాడు చెప్పగానే, నేను, ‘ఏ డాక్టర్ వద్ద వైద్యం చేయించుకుంటున్నావు?’అని అడిగాను.’డాక్టరా ! నా బొందా! వంటినిండా విభూతి రాసి రకరకాల బొట్లు పెట్టి. నోట్లో తీర్ధం(ఆ’తీర్ధం’ కాదు సుమా!) పోస్తుంటుంది మా ఆవిడ. ఇల్లంతా మార్పులు చేయిస్తున్నది.అదీ! నాకు ప్రస్తుతం జరుగుచున్న treatment!’ అని వాడు చెప్పగానే చనువు కొద్దీ ఇంట్లో వారందరితో పోట్లాడి వాడిని, డాక్టర్ వద్దకు తీసుకొని వెళ్ళితే, డాక్టర్ గారు వాడికి వచ్చిన వ్యాధి’డెంగ్యూ’జ్వరమని నిర్ధారించి వైద్యం చేస్తే కోలుకొని ప్రస్తుతం హాయిగా ఉన్నాడు.
అసలు ‘వాస్తు’ అంటే వసతి కోసం కట్టినదని అర్ధం. కొన్ని పుస్తకాలలో చాలా విపులంగా ‘లక్ష జనాభా దాటిన పట్టణాలకు వాస్తు చూడనవసరం లేదు’అని విపులంగా వ్రాయటం జరిగింది.శ్రీ కృష్ణుడు మయబ్రహ్మను పిలిచి అతని ఆధ్వర్యంలో పూర్తి వాస్తుశాస్త్ర ప్రకారం పాండవుల కోసం నిర్మించిన నగరం ‘ఇంద్రప్రస్థం’. ఆ నగరం నిర్మించిన తరువాతే వారి కష్టాలన్నీ మొదలైనాయి. అసలు ఆ నగరంలో వాళ్ళు ఉన్నది ఎంతకాలం? అంత మహనీయులకు వాస్తు ప్రకారం నిర్మించిన ‘ఇంద్రప్రస్థం’వల్ల అన్ని కష్టాలు వచ్చాయా అంటే , కాదు, అది వారి ‘ప్రారబ్ధం’ మాత్రమే అని సమాధానం చెప్పుకొని సరిపెట్టుకోవాలి. ప్రస్తుతం ‘వాస్తు’ ప్రకారం పెద్ద పెద్ద నగరాలలో ఇళ్ళు కటితే, మన ఇళ్ళలోని మురికి నీరు ప్రక్కవారి ఇళ్ళలోకి వెళ్లి పెద్ద గొడవలు కూడా వస్తాయి.
ఈ మధ్య ఒక ‘గృహప్రవేశ’ ఉత్సవానికి వెళ్లాను.ఆ ఇంటి వారు ఇల్లు మొత్తం చూపించారు.దేవుడి మందిరంలో అందరి విగ్రహాలు ఉన్నాయి, ఒక్క వినాయకుడి విగ్రహం తప్ప! కారణ మేమిటి అని నేనడిగిన ప్రశ్నకు,వాళ్ళు చెప్పిన సమాధానం’ఈశాన్యంలో బరువు ఉండ కూడతటగా! వినాయకుడు బరువైన దేవుడు కదా అని మేము పెట్టలేదు’అని. ఆశ్చర్యపోవటం నావంతైంది. ఇంటికి వచ్చిన తర్వాత , మళ్ళీ ఆలోచనలలో పడ్డాను. ‘ఈశాన్యంలో  బరువు ఉంటే కష్టాలు వస్తాయి’ అనే మాటలు నా చెవిలో ప్రతిధ్వనిస్తున్నాయి. అవును, నిజమేమోనని నాకూ అనిపించింది.ఈ దేశంలో ఇన్ని కుంభకోణాలు,అవినీతి,అక్రమాలకూ,రాజకీయ నాయకుల వికృత చేష్టలకూ, వీటన్నిటికీ ‘వాస్తే ‘ ముఖ్య కారణం అయి ఉంటుంది. మనదేశానికి ఈశాన్యంలో బరువు ఉన్నది. అది సామాన్యమైన బరువు కాదు.అది హిమాలయ పర్వతాలంతటి బరువు!
 
మన కష్టాలు తీరటం ‘కష్టమే‘!

 
 
 
రచన: అవధాని రత్న డా.మాడుగుల అనిల్ కుమార్
          మహావీరులైన పాండవులు పన్నెండు సంవత్సరాలు అరణ్య వాసాన్ని  , ఒక  సంవత్సరమజ్ఞాత వాసాన్ని చేసి , ఉత్తరాభిమన్యుల వివాహ మహోత్సవమును జరిపించి , వివాహమునకు వచ్చిన ద్రుపదుడు మున్నగు బంధువర్గంతో కూడ ఉపప్లావ్యంలో  నివసిస్తున్నారు. ఇప్పుడు రాజ్యాన్ని యుద్ధము వలననా ? లేక సంధితోనా ? ఎలా సంపాదించుకోవాలన్నదే పాండవుల సమస్య. పాండవులు యుద్ధ విముఖులు కారనునది అందరికీ తెలిసిన విషయమే. ఇందుకు నిదర్శనమేమంటే – 1. భీముడు చేసిన ప్రతిజ్ఞలు  2. పాండవులు అజ్ఞాతవాసం చేయడానికి విరాటనగరానికి వెళ్ళునపుడు యుధిష్ఠిరుడు శ్రీ దుర్గాదేవిని ప్రార్థిస్తాడు. అప్పుడు అమ్మవారు ప్రత్యక్షమై –
” మమ ప్రసాదాన్నిర్జిత్య హత్వా కౌరవ వాహినీమ్ l
రాజ్యం నిష్కంటకం కృత్వా భోక్ష్యసే మేదినీం పునః  l l ”
( నా అనుగ్రహము వలన నీవు కౌరవులను హతమార్చి శత్రువులు లేని రాజ్యాన్ని మరల అనుభవిస్తావు ) అని వరమిస్తూ చెప్తుంది.
అప్పుడు ధర్మరాజు యుద్ధాన్ని కాక శాంతినే కోరుతూ దేవతను ప్రార్థింపవచ్చు , కానీ యుద్ధం దైవికమైనందువలన  ఆయనకా సమయంలో అటువంటి కోరిక కలగలేదు. 3. యుద్ధం తప్పక జరుగుతుందనే ఇంద్రుడు కర్ణుని కవచకుండలాలను తీసుకొని పోయాడు.  4.మరియొక ముఖ్య రహస్యమేమంటే రాజసూయయాగం చేసిన తరువాత జన ప్రళయమగు మహాయుద్ధం జరుగుతందని యుధిష్ఠిరునికి తెలిసియే రాజసూయయాగం చేశాడు. కనుక యుద్ధము తప్పనిసరి. 5. యుద్ధము క్షత్రియ ధర్మమే కాని అధర్మం కాదు. పాండవులు ఈ స్థితిలో ఉంటే దుర్యోధనుడు ఉత్తర గోగ్రహణం రోజే యుద్ధాన్ని నిశ్చయించి భీష్మాచార్యులతో –
” నాహం రాజ్యం ప్రదాస్యామి పాండవానాం పితామహ  l
యుద్ధోపచారికం యత్తు తచ్ఛీఘ్రం ప్రవిదీయతామ్  l l ”
( నేను పాండవులకు రాజ్యమివ్వను. కనుక  యుద్ధ ప్రయత్నము చేయుడు ) అనిచెప్తాడు. ఈ ఐదు అంశాల ద్వారా యిరు వర్గాలవారు యుద్ధము చేయడానికి సన్నద్ధులయ్యారని వ్యక్తమౌతోంది. అయినా రోగికి ప్రాణం ఉన్నంతవరకు వైద్యుడు చికిత్స చేసినట్లు జననాశనాన్ని మాన్పించడం ధర్మం , సంప్రదాయం కూడ. అందుకే ఉద్యోగపర్వంలో  రాయబారాలు చేసింది. ఈ రాయబారాలను నలుగురు నిర్వహించారు.
ప్రప్రథమంగా కులీనుడు. ఇతడు వాక్చాతుర్యం ఉన్నవాడు , ధర్మజ్ఞుడు. విద్వాంసుడైన ద్రుపదమహారాజ పురోహితుడు,దూత.  ద్రుపదమహారాజు ఆలోచనతో జరిగిన దౌత్యం లో రెండు ఉపయోగాలున్నాయి –
” భీష్మద్రోణ కృపాదీనాం భేదం సంజనయిష్యతి  l
అమాత్యేషు చ భిన్నేషు యోధేషు విముఖేషు చ  l l
పునరేకత్ర కరణం తేషాం కర్మ కరిష్యతి  l
ఏతస్మిన్నంతరే పార్థ ! సుఖమేకాగ్ర బుద్ధయః  l l
సేనా కర్మ కరిష్యంతి ద్రవ్యాణాం చైవ సంచయమ్  l ”
( భీష్మ ద్రోణ కృపాచార్యాదులు దుర్యోధనునితో విభేదిస్తారు. మంత్రులు అభిప్రాయ భేదాలతో ఉంటారు. యోధులు యుద్ధ విముఖులౌతారు. ధార్తరాష్ట్రులు వీరందరినీ మరల కూడగట్టుకొని ఒక త్రాటిమీదకు తెచ్చే ప్రయత్నం చేయవలసి వస్తుంది. ఈ మధ్యకాలంలో పాండవులు సుఖంగా సైన్యాన్ని , ద్రవ్యాలను సమకూర్చుకోవచ్చు. ఇంకనూ పాండవుల పరిస్థితిని, వారి ఉద్దేశ్యాన్ని ధృతరాష్ట్రుని దృష్టికి , తక్కిన పెద్దల దృష్టికి తెచ్చుట , వారి ప్రత్యుత్తరం ధర్మజుకు  తెలియజేయుట ) అనునవి.
ద్రుపద పురోహితుడు ధృతరాష్ట్రుని సభలో అందరి ఎదుట పూర్వం ధార్తరాష్ట్రులు పాండవులకు చేసిన అన్యాయాలను విశదీకరిస్తాడు. వాటిని మరచి ధర్మజుడు కౌరవులతో స్నేహాన్నే కోరుతున్నాడని చెప్తాడు. పాండవుల బలపరాక్రమాలు , వారికి సహాయకులుగా వచ్చిన రాజుల దృఢ నిశ్చయాలు తెల్పి –
” తే భవంతో యథా ధర్మం యథా సంయమేవ చ   l
ప్రయచ్ఛంతు  ప్రదాతవ్యం మా వః కాలో s త్యగాదయమ్  l l ”
( మీరు ధర్మాన్ని అనుసరించి జూదంలో ఇచ్చిన మాటను పాటించి , ఆడిన మాట తప్పక వారి రాజ్యాన్ని వారికి ఇవ్వవలసిందని , ఇంకనూ సమయము మించి పోలేదని ) చెప్తాడు. ఈ విధంగా ద్రుపద రాజ పురోహితుడు తనకప్పగించిన కార్యమును సక్రమంగా నిర్వర్తించాడని భావించవచ్చు. ధృతరాష్ట్రుడు  దూతతో – ” మేము సమాలోచన చేసి సంజయుని పాండవుల వద్దకు పంపిస్తాము” అని చెప్పడంతో దూత అక్కడినుండి వెళ్ళిపోతాడు. ఈ విధంగా మొదటి రాయబారం ముగిసింది.
ఇక రెండవది సంజయ రాయబారము. ఇందులో ధృతరాష్ట్రుని మనఃప్రవృత్తి తేటతెల్లమౌతుంది గాన ఇది ముఖ్యమైనదిగా పరిగణింపదగింది. భారత సారోద్ధారంలో వర్ణించినట్లుగా  ధృతరాష్ట్రుడు  ధర్మరాజు యువరాజుగా గడించిన ప్రతిష్ఠలను చూసి ఈర్ష్యాసూయలకు లోనై  గాంధార రాజ పురోహితుడైన కణికునితో పాండవులనణచేందుకు మంతనాలు జరుపుతాడు. దుర్యోధనుని సలహాలతో వారణావతం పంపుతాడు. జూదమాడే సమయంలో “తనవారు ఇంకా ఏమి గెలిచారు , ఇంకా ఏమి గెలిచారు ” అని కుతూహలంతో అడుగుతాడు. అటువంటి ధృతరాష్ట్రుని సందేశంతో సంజయుడు పాండవుల దగ్గరకు దూతగా వెళ్తాడు.
ధర్మరాజు కుశలప్రశ్నల తరువాత సభలో సంజయుడు  ధృతరాష్ట్రుని సందేశ  ముఖ్యాంశాలను –  ” మీరు ధర్మవర్తనులు. ధర్మం కొరకు ప్రాణాలైనా వదులుతారు , కాని అధర్మానికి మాత్రం పాల్పడరు. అటువంటి మీరు సైన్యాలను సమకూర్చుకోవడం తెల్లని వస్త్రంపై నల్లని మచ్చలాగా ఉంది. యుద్ధం వలన సర్వనాశనం కాగా జయాపజయాలు రెండూ సమానమే. అక్కడ ఉన్నవారంతా  మీ అన్నదమ్ములు , బంధువులు. వారిని యుద్ధంలో మీరు చంపితే మీరు జీవచ్ఛవాలే. కౌరవసేన కూడ సాటిలేనిది. జయాపజయాలు నిర్ణయించి చెప్పడానికి వీలు కాదు. మీకు శాంతమే ఉత్తమమైనది. అంతే కాక –
“న చేద్భాగం కురవోsన్యత్ర యుద్ధాత్
ప్రయచ్ఛేదంస్తుభ్యమజాత శత్రో  l
భైక్ష్య చర్యామంధక వృష్ణి రాజ్యే
శ్రేయో మన్యే న తు యుద్ధేన రాజ్యమ్  l l ”
( మీకు వారు రాజ్య భాగమివ్వనిచో మీరు అంధకరాజ్యంలోనో , వృష్ణిరాజ్యంలోనో భిక్షమెత్తుకొనిబ్రతకడం మేలు కాని యుద్ధము చేసి సంపాదించు రాజ్యము కోరవద్దు ).  ఇట్లా సంజయుడు అనేక ధర్మపన్నాలను చెప్పాడు. ఈ సందేశాన్ని పరిశీలిస్తే పాండవులు రాజ్యం లేకుండానే యుద్ధం మానుకొని శాంతించాలనే ధృతరాష్ట్రుని  అభిప్రాయం కనిపిస్తుంది. ధర్మజుడు కూడ మాటల మధ్యలో భీష్మ ద్రోణ కృపాదులకు తమపై అభిమానం తగ్గలేదని తెలుసుకుంటాడు. మరల భీమార్జున నకుల సహదేవుల పరాక్రమాలను సంజయుని ముందు వర్ణించి , వారిని కౌరవులు తలుస్తున్నారా ? అని అడుగుతూ తాను కూడ యుద్ధానికి సిద్ధమని చెప్తాడు. అంతే కాక అవిస్థల , వృకస్థల , మాకందీ , వారాణసీ అను నాలుగు గ్రామాలను ఐదవదిగా ఏదేని మరియొక ఊరు ఇస్తే చాలంటాడు. సంజయుడు హస్తినాపురానికి వెళ్లి  యుధిష్ఠిరుని అభిప్రాయాన్ని ధృతరాష్ట్రునికి తెలియజేయడంతో ఈ రాయబారం ముగిసింది.
మూడవ రాయబారం పాండవుల పక్షంలో సర్వసమర్థుడైన  శ్రీకృష్ణపరమాత్మచే నిర్వహింపబడింది. అప్పటికే యిరుపక్షాల వారును సైన్యాలను సమకూర్చుకోవడం , యుద్ధ సన్నాహాలు చేయడం జరుగుతోంది. అట్టి పరిస్థితులలో దౌత్యం సత్ఫలితాన్ని ఇవ్వదని తెలిసి కూడ శ్రీకృష్ణభగవానుడు “ఐనను పోయి రావలయు ” అంటూ ప్రయాణానికి సిద్ధపడ్డాడు. బయలుదేరడానికి ముందుగా పాండవుల అభిప్రాయాలు తెలిసికొనదలచి వారిని ప్రశ్నించాడు. అందులో అనూహ్యమైనవి భీమసేనుని మాటలు. ఆతడు సంధిని కోరుతూ –
” అపి దుర్యోధనం కృష్ణ సర్వ వయమధశ్చరాః  l
నీచైర్భూత్వానుయాస్యామో మాస్మనో భారతానశన్  l l ”
( దుర్యోధనుని అనుసరించి మేము కూడ నేలమీద ప్రాకువారు కావలెనా ? మేము తగ్గిపోయి ప్రవర్తించెదము , మా వలన భరతవంశము నశింపకుండుగాక ! ) అని అంటాడు. ఇంకనూ దుర్యోధనునికి కోపము వచ్చునట్లు నీవు మాట్లాడకు , అన్ని విధాల సంధి కుదురునట్లు చేయుము , ఇదియే దయామయుడైన అర్జునుని అభిప్రాయం కూడ అని చెప్తాడు. ఈ మాటలు విన్న శ్రీ కృష్ణుడు భీముని యుద్ధానికి ఉత్సాహపరుస్తాడు. ధర్మరాజాదులు తమతమ అభిప్రాయాలను తెలియజేస్తారు. సహదేవుడు మాత్రం అన్నల అభిప్రాయంతో ఏకీభవించక యుద్ధం జరగడానికే గట్టి ప్రయత్నం చేయవలసిందిగా కోరుతాడు –
” యది ప్రశమమిచ్ఛేయుః కురవః పాండవైస్సహ  l
తథాపి యుద్ధం దాశార్హ ! యోజయేథాస్సహైవ తైః  l l
కథం ను దృష్ట్వా పాంచాలీం తథా కృష్ణ సభాగతామ్  l
అవధేన ప్రశామ్యేత మామ మన్యుస్సుయోధనే  l l
యది భీమార్జునౌ కృష్ణ ! ధర్మరాజశ్చ ధార్మికః  l
ధర్మముత్సృజ్యతేనాహం యోకద్ధుమిచ్ఛామి సంయుగే  l l ”
( కౌరవులు పాండవులతో సంధి కోరినప్పటికీ నీవు యుద్ధము జరుగునట్లే చేయుము. ఆనాడు కౌరవ సభలో అవమానింపబడిన పాంచాలిని చూసిన నాకు దుర్యోధనుని చంపనిదే కోపం చల్లారదు. ఒకవేళ ధర్మజ భీమార్జునులు ధర్మానికి కట్టుబడి వున్నామని యుద్ధం మానినప్పటికీ నేను ధర్మాన్ని వదలిపెట్టి అయిననూ యుద్ధం చేస్తాను ) అని యుద్ధం జరగాలనే తన దృఢసంకల్పాన్ని కుండ బ్రద్దలు కొట్టినట్లు చెప్తాడు. సాత్యకి సహదేవునికి వంత పాడి  నా కోపం దుర్యోధనుని చావుతో చల్లారుతుందంటాడు.
ద్రౌపది కౌరవ సభలో దుశ్శాసనునితో , అడవిలో సైంధవునితో , విరాట నగరంలో కీచకునితో పరాభవింపబడి  ప్రతీకారానికి ఎదురు చూస్తున్న నాగుపాము. కావున ఈమెకు సంధి ఏకోశాన ఇష్టం లేదు.ఆమె తన రోషాన్నంతా  శ్రీకృష్ణుని ఎదుట వెళ్ళగక్కి ఏడ్చింది. తన దురదృష్టాన్ని దూషించింది. తన ప్రాశస్త్యాన్ని ఏకరువు పెట్టింది –
”  ధిక్ పార్థస్య ధనుష్మత్తాం భీమసేనస్య ధిక్ బలమ్  l
యత్ర దుర్యోధనః కృష్ణ ! ముహూర్తమపి జీవతి  l l
యది తేsహమనుగ్రహ్యా యది తేsస్తు కృపా మయి l
ధార్త రాష్ట్రేషు వై కోపస్సర్వః కృష్ణ ! విధీయతామ్  l l
యది భీమార్జునౌ కృష్ణ ! కృపణౌ సంధి కాముకౌ  l
పితా మే యోత్సతే వృద్ధస్సహ పుత్రైర్మహా రథైః l l
దుశ్శాసన భుజం శ్యామం సంభిన్నం పాంశు గుంఠితమ్ l
యద్యహం తు న పశ్యామి కా శాంతిః హృదయస్య మే  l l ”
(  దుర్యోధనుడు ముహూర్తమాత్రం బ్రతికి ఉన్నా భీమసేనుని భుజ బలమెందుకు ? అర్జునుని ధనుర్విద్యా పారంగతత్వమెందుకు ? ” కర్రి విక్రమంబు గాల్పనే ” . కృష్ణా ! నీకు నా మీద అనుగ్రహం , దయ ఉంటే నీ కోపాన్నంతా ధార్తరాష్ట్రులపై కుమ్మరించు. ఒకవేళ భీమార్జునులు శాంతి కాముకులై సంగ్రామం చేయకాపోతే వృద్ధుడైన  నా తండ్రి తన కుమారుడు , ఉపపాండవులు , అభిమన్యుని సహాయంతో యుద్ధం చేస్తాడు. నల్లటి దుశ్శాసనుని భుజం తెగిపడి  మట్టిలో దొర్లాడుచుండుట చూడనిదే నాకు మనశ్శాంతి ఎక్కడిది ? )  అని ద్రౌపది చెప్తుంది. యుద్ధం జరిగి తీరాలని ద్రౌపది అభిప్రాయం.
శ్రీకృష్ణపరమాత్మకు – దురభిమాని , పాపభీతి ఏమాత్రం లేనివాడు , పెద్దలమాట పెడచెవిన పెట్టువాడు , దుష్టులను వెంటపెట్టుకొని ఉండేవాడు ఐన దుర్యోధనుని ఎదుట దౌత్యకర్మ నిర్వర్తింప వలసి వచ్చింది. శ్రీ కృష్ణుడు అవతారపురుషుడు. ధర్మ రక్షణయే ఆయన కర్తవ్యమ్. సంధి కుదిరినా, సంగ్రామమనివార్యమైనా ఆయనకు  సమానమే. కాని తాను చేయవలసిన పని చిత్తశుద్ధితో చేయాలి. లోకాపవాదానికి గురికాకూడదు. ఈ రాయబారంలో మరియొక ఉద్దేశ్యం కౌరవుల యుద్ధసన్నాహాలు స్వయంగా పరికించడం. శ్రీకృష్ణుడు కౌరవసభలో సామదానభేదాలను ఉపయోగించాడు.
శ్రీకృష్ణుడు హస్తినాపురానికి వస్తున్నాడనే వార్త తెలియగానే మహాధీశాలి ఐన ధృతరాష్ట్రుడు కుమారునితో ” శ్రీకృష్ణునికి ప్రీతికరమైనవన్నీచేయి. అతడు ప్రీతుడైతే ఆతని దయతో మన కోరికలన్ని తీరుతాయి ” అని చెప్పి తానతనికివ్వదలచిన బహుమానాలను పేర్కొంటాడు. అవి ఏవంటే – ” బాహ్లి జాతికి చెందిన నాలుగేసి గుర్రాలు కట్టిన రథాలు పదహారు , మదించిన ఏనుగులు , పిల్లలు కనని శుభలక్షణాలున్న దాసీలు నూరుమంది , పదునెనిమిది వేల నూలువస్త్రాలు , వేయి జింక తోళ్ళు , రాత్రింబవళ్ళు ప్రకాశించు గొప్పమణి , ఒకరోజుకు పదునాలుగు యోజనాలు వెళ్ళే కంచెర గాడిదలు కట్టిన బండి , అతనికి కావలసినన్ని వాహనాలు , భటుల సంఖ్య ఎనిమిది రెట్లు , తన యింటిలో , దుర్యోధనుని యింటిలో ఉన్న శ్రీ కృష్ణునికివ్వదగినరత్నాలు”.
సూక్ష్మగ్రాహియైన విదురుడు –
”  అర్థేన తు మహాత్మానం వార్ష్ణేయం త్వం జిహీర్హసి  l
అనేన చాప్యుపాయేన పాండవేభ్యో విభేత్స్యసి  l l ”
( ధనంతో శ్రీకృష్ణుని వశపరచుకొని ఏదో ఉపాయంతో అతనికి , పాండవులకును విభేదం కల్పించాలనుకుంటున్నావు. అది ఎప్పటికీ జరగదు) అని ధృతరాష్ట్రుని కుత్సితాన్ని బయటపెట్టాడు . దుర్యోధనుడు విదురునితో ఏకీభవింఛి శ్రీకృష్ణునికి ఏ బహుమతి ఇవ్వడానికి ఇష్టపడడు. చివరి దశలో కూడ పాండవులను నిరాశ్రయులను చేయాలనే దుర్బుద్ధిని ధృతరాష్ట్రుడు విడిచిపెట్టలేదనే సంగతి ఈ సంఘటనతో స్పష్టమౌతుంది. దుర్యోధనుడు  శ్రీకృష్ణుని బంధిం చాలనుకున్నాడు –
” పరాయణం పాండవానాం నియచ్ఛామి జనార్దనమ్  l
అస్మిన్ బద్ధే విధేయా మే స చ ప్రాతరిహైషతి  l l  ”
( కృష్ణుని బంధిస్తే వృష్ణి వంశం వారు , పాండవులు కూడ నాకు విధేయులౌతారు. యుధిష్ఠిరుడు మరునాడు ప్రొద్దుననే ఇక్కడికి వచ్చేస్తాడు ) అని దుర్యోధనుడు  అనుకుంటాడు. దీనిని బట్టి ధృతరాష్ట్రుని , దుర్యోధనుని ఉద్దేశ్యం ఒకటే కాని కార్యాచరణలో భేదముందని తెలుస్తుంది.
శ్రీకృష్ణుడు సభలో  ధృతరాష్ట్రునికి బోధించవలసినవన్ని బోధించి మరల ఆయనతో –
” త్వయ్యధీనశ్శమో రాజన్ మయిచైవ విశాంపతే l
పుత్రాన్ స్థాపయ కౌరవ్య స్తాపయిష్యామ్యహం పరాన్ l l  ”
( శాంతి నీపై , నాపై ఆధారపడి ఉంది.  నీవు నీ కుమారులను సరిదిద్దితే నేను పాండవులను అదుపులో పెడతాను ) అంటాడు. కానీ ధృతరాష్ట్రుడు ఆపని చేయలేదు. శ్రీకృష్ణుడు దూతగా వచ్చి హద్దుమీరి లోకాపవాదానికి గురయ్యే దండోపాయాన్ని ప్రయోగించలేదు కాని కురువీరులను సరిదిద్దమనే సలహాను మాత్రం ధృతరాష్ట్రునికిస్తాడు.
” తథా దుర్యోధనం కర్ణం శకునించాపి సౌబలమ్  l
బద్ధ్వా దుశ్శాసనంచాపి పాండవేయః పయచ్ఛథ  l l  ”
( దుర్యోధనుని , కర్ణుని , శకునిని , దుశ్శాసనుని బంధించి పాండవులకు అప్పగింపుము ) అంటాడు. నేనే వీరిని పట్టుకుని పాండవుల వశం చేసినా తప్పులేదు ,  కాని  నేనీ కార్యం చేయనని శ్రీకృష్ణుడు వెల్లడిస్తాడు. సుయోధనాదులు తన్ను బంధించడానికి ప్రయత్నిస్తే విశ్వరూపాన్ని చూపి సభను వదలిపెట్టి వెళ్తాడు. కర్ణునికి , దుర్యోధనునికి పరస్పర వైరం పుట్టించడానికి ప్రయత్నిస్తాడు  కాని ఫలించదు. ఈ విధంగా శ్రీకృష్ణరాయబారం ముగిసింది. దూతగా శ్రీకృష్ణుడు తన కర్తవ్యాన్ని ఏమాత్రం విస్మరించక శాయశక్తుల నిర్వర్తించినప్పటికీ లోకాపవాదం తప్పిందేమో కాని తన అన్న ఐన బలరాముని అభిప్రాయం మాత్రం శ్రీకృష్ణుడు సంధి చేయలేదనే –
” పాండవా హి యథాస్మాకం తథా దుర్యోధనో నృప l
తస్యాsపి క్రియతాం సాహ్యం సపర్యేతి పునఃపునః l l
తచ్చ మే నాకరోద్వాక్యం త్వదర్థే మధుసూదనః l ”
( పాండవులు మాకెట్లనో కౌరవులు కూడ అట్లే.ఆ విషయం మరల మరల శ్రీకృష్ణునికి చెప్పి వారికి కూడ సహాయం చేయమన్నాను. కాని శ్రీకృష్ణుడు చేయలేదు ) అని బలరాముడు ధర్మరాజుతో అంటాడు. భీమ దుర్యోధనులిద్దరూ తన శిష్యులే కనుక ఏ పక్షంలోను ఉండక తీర్థ యాత్రలకు వెళ్తాడు.
నాల్గవ రాయబారం దుర్యోధనునిచే ప్రేరేపింపబడింది. దూత శకుని కుమారుడైన ఉలూకుడు. ఈ దౌత్యం వేళకు ఇరుప్రక్కలయందు సేనాపతుల నియామకం , సైన్యం కురుక్షేత్రం చేరడం మొదలైన పనులన్నీ పూర్తీ అయినాయి. యుద్ధం ప్రారంభమవ్వడం మాత్రమే మిగిలింది. అట్టి సందర్భంలో కూడ చివరిసారిగా దౌత్యం నిర్వహింపబడింది. బహుశః ఇది సంప్రదాయమో , ధర్మమో , లేక సంధికి చివరి ప్రయత్నమో కావచ్చు. రామాయణంలో కూడ వానరసైన్యం వారధి కట్టి సువేలాద్రి చేరిన తర్వాత విభీషణ శరణాగతి ఇందుకు నిదర్శనం. అట్లే సుగ్రీవుడు రావణుని కిరీటం పడవేసి , మల్లయుద్ధం చేసి వెనుదిరిగిన తర్వాత శ్రీరాముడు అంగదుని రావణాసురుని వద్దకు దూతగా పంపుతాడు. అట్లే దేవీభాగవతంలో దుర్గాదేవి కూడ శుంభ , నిశుంభులతో యుద్ధం చేసే సమయంలో చండ , ముండాసురుల వధానంతరం శివుని శుంభ , నిశుంభుల దగ్గరకు దూతగా పంపుతుంది.
ఉలూకుని రాయబారం దుర్యోధనుని మనోవృత్తిని సుస్పష్టంగా వెల్లడిస్తుంది. కావున ఈ రాయబారం ముఖ్యమైనది.  ” జూదంలో మిమ్మల్ని ఓడించి ద్రౌపదిని సభలో పరాభవించాము. మీరు పన్నెండు సంవత్సరాలు అరణ్యవాసము , ఒక సంవత్సరం అజ్ఞాతవాసం చేశారు. వాటిని మరచి వీరులు కండు. అశక్తుడైన భీముడు దుశ్శాసనుని రక్తం త్రాగుతానని ప్రతిజ్ఞ చేశాడు. సామర్థ్యముంటే అతని ప్రతిజ్ఞ నెరవేర్చు  కొనమనుము. భీష్మ , ద్రోణ , కర్ణ , శల్యాది శూరులతో కూడిన మా సైన్యంతో పౌరుషముంటే యుద్ధం చేయండి. జూదంలో ఓడినప్పుడు అర్జునుని గాండీవం ఏమైంది ? భీమసేనుని బలమెక్కడికి పోయింది ? –
‘ త్యక్త్వా ఛద్మత్విదం రాజన్ క్షత్రధర్మం సమాశ్రితః l
కురు కాస్యాణి సర్వాణి ధర్మిష్ఠోsసి నరర్షభ ll ‘
( నీ ధర్మ ప్రవచనాలన్ని కట్టిపెట్టి  క్షత్రధర్మాన్ని ఆశ్రయించి యుద్ధం చేయి ) ” అంటూ పాండవులను రెచ్చగొట్టు సందేశాన్ని ఉలూకునితో చెప్పి పంపుతాడు దుర్యోధనుడు.
జూదంలో ఓడిపోయినప్పటి నుండి దేశం వదలి తనవారితో పడరాని కష్టాలు పడ్డాడు ధర్మజుడు. అట్లే రాజ్యభాగం ఇవ్వక ఆయినా యుద్ధానికి దిగడని దుర్యోధనుని అభిప్రాయం. దుర్యోధనుడు భీష్మ ద్రోణుల బలాన్ని చూసుకొని యుద్ధ సన్నద్ధుడయ్యాడు కాని తన బలాన్ని నమ్ముకొని కాదని సులభంగా చెప్పవచ్చు. అందుకు ప్రత్యుత్తరంగా పాండవులు తాము యుద్ధం చేయడానికే నిశ్చయించుకొనన్నామను ఆలోచితమైన సందేశాన్ని దుర్యోధనునికి  చెప్పి పంపారు. ఈ విధంగా నాలుగవ రాయబారం ముగిసినది. శకుని కుమారుడైన ఉలూకుని దౌత్యకార్యం అందరికీ తెలుయవలెనన్నదే ఈ వ్యాస పరమోద్దేశ్యము.
===============================
 
 
 
 
 
 
 
 
 
 
 
 
 
రచన : శర్మ జి ఎస్
పెళ్ళైన కొత్తలో తను  ఇంటికి కావలసినవి చెప్తుంటే ,  నాకన్నీ తెలుసును,  మా ఇంట్లో ఏది కావలసిన నేనే చూసే
వాడినని అన్న వసంతరావు, నేడు నీ ఎం ఏ ఆలోచనల ముందు , నా బి ఏ ఆలోచనలే మూలకు, కనుక అన్ని
విషయాలలో నీదే ఫైనల్ నిర్ణయం  అంటుంటే   ఆశ్ఛర్యపోతున్నది వసుంధర.
అతనిలొని ఈ మార్పుకి కారణం  ఆలోచించసాగింది.
ఈ భావన అతనిలో మొదటినుంచి లేదు.హాయిగా, చాలా సరదాగా ఉండేవాడు. ప్రతి విషయంలోను అతనే
నిర్ణయం చేసేవాడు.  అతను అలా వుండటమే , తనకెంతో ఆనందాన్ని కలిగించేది.  అలా ఉన్న నాడు
తను ఏదైనా కావాలంటే అతను వద్దన్నా , తను  బాధపడలేదు.
బి ఏ కంటే, ఎం ఏ ఎక్కువే గదా. కనుక నీకంటే , నీ భార్యే ఎక్కువ అని ఎవరో నూరిపోశారు.  అందువల్లే యిలా మాట్లాడు
తున్నారు. ఎలాగైనా ఈ భావన నుంచి అతనిని బయటపడేయాలి. ఎంత తక్కువ చదువు  చదివినా , భర్త  అంటె భార్య కంటే
ఎక్కువే అని తెలియచేయాలి. భార్య ఎక్కువ చదువు చదివిందువలకు ,తన ఆలోచనలని, తెలివితేటలని  సక్రమంగా ఉపయో
గించాలి. లేకుంటే ఆ ఉన్నత చదువులకి అర్థమే లేదు
*      *     *
ఏమండీ  మన వయసు పెరుగుతున్నట్లుగా , ఖర్చులు పెరుగుతాయి. నేనెంత ట్యూషన్స్ చెప్పినా , ఈ సంపాదన అప్పుడు
చాలదండి.  అందుకని ఓ పని చేద్దామా ?
నిజంగా తన భార్య తనకంటే బాగా ఆలోచిస్తున్నది ఇంటిగురించి , తనకంటే పై చదువులు చదవటం వలన అని
మనసులోనే అనుకొంటూ , అయితే ఏం చేద్దామంటావ్ ?
ఉన్నత చదువులకు ఉన్నతమైన ఉద్యోగాలు లభిస్తాయి. మీరు ఐ ఏ ఎస్ కి ప్రిపేర్ కండి.  అపుడు ఈ సమస్యలకు సులువుగా
పరిష్కారం  దొరికినట్లే. ఏమంటారు ?
నేను ప్రిపేర్ కాగలనంటావా ?
నేనూ , మీ ప్రక్కనే ఉంటాగా. ఇరువురం ప్రిపేర్ అవుదాం. చక్కగా వ్రాయగలరు.
అలాగే, అన్నీ రెడీ చేయి.
ఆ సమాధానం విన్న వసుంధర సంతోషించి , ఈ క్షణం నుంచి ఆ పనిలో నిమగ్నమై ఉంటా అన్నది.
*     *    *
వసుంధరా నువ్వు ప్రిపేర్ అవుతున్నావా ? లేదా ?  పరీక్షలు  ఎంత దూరంలోనో లేవు. రెండే రెండు వారాల టైం మాత్రమే
ఉంది. ఎక్కువ కష్టపడి చదవాలి.
ప్రిపేర్ అవుతాలెండి .
అయినా నాలాగా నువ్వు శ్రమ పడి చదవవలసిన అవసరం లేదనుకుంటా. అందుకే అంత శ్రధ్ధ చూపిస్తున్నట్లు లేదు ,
అదేమీ కాదండి, టెంత్  క్లాస్, ఫష్ట్ యియర్ , సెకండ్ యియర్ ఇంటర్మీడియెట్ విద్యార్ధుల ఎక్జాంస్ కదా వచ్చే నెలలో
వాళ్ళను ప్రిపేర్ చేస్తున్నా. అందుకే కొంచెం శ్రధ్ధ తక్కు వైన మాట నిజమేనండి.
ఎవరి గురించి వాళ్ళాలోచించాలంటావుగా ఎప్పుడూ.  ముందు నీ గురించి ఆలోచించు, వాళ్ళ గురించి కాదు.
ఆ మాట నిజమే . కాకుంటే ఇపుడు నా ఒక్కదాని కొఱకు , ఎంతోమంది విద్యార్థుల బంగారు భవిష్యత్తుని పాడు
చేయటం నాకిష్టం లేదండి. అయినా ఇంకా రెండు వారాలున్నాయిగా, ప్రిపేర్ అవుతాలెండి. టెన్షన్ పడక , మీరు
చక్కగా ప్రిపేర్ అవ్వండి.
నేను ప్రిపేర్ అవుతూ , నీకొకమారు గుర్తు చేశానంతే. నీ మాటకు ఎదురు చెప్పను.
అలాగేనండి.
*      *      *
ఏమండోయ్ ఈ రొజు మన ఐ ఏ ఎస్ రిజల్ట్స్ వస్తాయటండి . మీరు ఇంటర్నెట్ లో చెక్  చేసి  చెప్పండి అన్నది
వసుంధర ఫోను లోనే.
చెప్తాలే అని ఫోను పెట్టేశాడు.ఇంటర్నెట్ లో చూడటం ఆరంభించాడు.
మొదట వసుంధర నంబరుని ఫష్ట్ గ్రేడు లో చూశాడు . నంబరు లేదందులో. సెకండ్ గ్రేడు లో చూశాడు, అక్కడా
లేదు. థర్డ్ గ్రేడు లో కూడా చూశాడు. అక్కడా లేదు. ఆశ్ఛర్యం ఆతని వంతు అయింది.తనకు ఏం చెప్పాలో అర్థం
కాలేదు. తను కంటిన్యువస్ గా మొబైల్ కి కాల్ చేస్తూనే వున్నది. ఇంక తప్పని సరై మొబైల్ ఆన్ చేసి ,  సారీ
వసుంధర ఏం చెప్పాలో తెలియటం లేదు అన్నాడు బాధగా.
చెప్పండి. మీ నంబరు లేదా ?
నా నంబరు దాకా పోయావు , నీ నంబరే లేదు .
నా నంబరు లేదా ? మఱి మీ నంబరు …… ?
నీ నంబరే లేకుంటే , నా నంబరెందుకుంటుంది , అందుకే ఇంకా నే చూడలేదు.
చూసి ఫోన్ చేయండి ఆలస్యమైనా ఫరవాలేదు.
నువ్వే పాస్ కాకుంటే , నేనెలా అవుతాను ?
ఎవరి లక్కు వారిది , ఎక్జామ్ కి అటెండ్ అయినందుకైనా ఓ మారు  మీ నంబరు కొరకు  చూడండి.
సరే చూస్తాను .
మఱలా ఇంటర్నెట్ రిజల్ట్స్ లో తన నంబరు ఉందేమోనని చూడటం ఆరంభించాడు థర్ద్ గ్రేడు నుంచి , లేకపోవటంతో ,
సెకండ్ గ్రేడు లో చూశాడు, అందులోనూ లేదు. ఫష్ట్ గ్రేడ్ లో చూశాడు. నమ్మలేక పోయాడు తన కళ్ళని తానే.
కళ్ళు నులుపుకొంటూ ఒకటికి నాలుగు మార్లు పరీక్షగా చూశాడు. అది తన నంబరే.
వసుంధర నంబరు ఏ గ్రేడ్ లో లేకపోవటం ,తన నంబర్ ఫష్ట్ గ్రేడ్ లో ఉండటం ఒక ప్రక్కన బాధ , మఱో ప్రక్కన పట్టలేని
ఆనందం ఒక్కసారే అతనిలో చేరాయి. వెంటనే ఇంటికి చేరుకొన్నాడు.
వసుంధరా, నా నంబర్ ఫస్ట్ గ్రేడ్ లో ఉన్నదే .
ఫస్ట్ గ్రేడా ?  కంగ్రాట్స్ అంటూ నోటిని తీపితో ముంచేసింది.
ఇదంతా నీ ప్రతిభే. నేనే నిన్ను అభినందించాలి.
లేదండీ ఇదంతా మీ క్రుషేనండి. నా ప్రతిభే అయితే , నేనూ పాస్ అయ్యేదాన్నిగా .
నిజమే నువ్వెలా పాస్ అవుతావ్ ? ఏనాడైనా శ్రధ్ధ తీసుకొని ఉంటేగా. విడిగా నువ్వెంత   శ్రధ్ధగా చదివాన్నది కాదు ప్రధానం.
ఎక్స్చేంజ్ లో రెన్యువల్ , ఎక్జాంస్ లో రివిజన్ తప్పనిసరి .ఎన్నిసార్లు గుర్తు చేశానో, సినా ,నువ్వు చదివిందేం లేదుగా!
రిజల్ట్సే సాక్ష్యం.
నిజమేనండి .
వసుంధర ఎం ఏ , వసంతరావు ఐ ఏ ఎస్ . మనిరువురిలో నేనే పెద్ద చదువు చదివింది. నేనే గొప్ప. ఇన్నాళ్ళు నేను ,
నీకంటే  తక్కువ చదువు చదివానని, ఏవేవో వెఱ్ఱి కూతలు కూసిందీ లోకం .  ఇంతదాకా నన్ను వేలెత్తి చూపిన ఈ
లోకానికి సరైన సమాధానం చెప్తాను.
రేపో , మాపో ఐ ఏ ఎస్ ట్రైనింగ్ కి వెళ్తాను. ఆపుడు ఈ నోళ్ళన్నీ ఎలా మూసుకుపోతాయో చూడు తనలోని ఇన్నాళ్ళ
అగ్నిని వెలుపలకి వెళ్ళగక్కాడు.
మీరు పాసయినందుకు , నేను పాసయినదానికంటే పది రెట్ల ఆనందం పొందుతున్నానండి.
చాలాకాలం తర్వాత యిన్నాళ్టకి ఈ నాడు తన భర్తలోని ఆధిక్యతను చూడగలిగింది. ఇదే ఇన్నాళ్ళు తనకు కరువైంది.
వాస్తవంగా ఈ ఎక్కువ, తక్కువలు  మన ( భార్యా భర్తల ) వ్యక్తిగత విషయం.
నిజానికి నాకు ఏ ఉద్యోగం చేయాలని లేదు. నేను  పాసయితే , నాకూ ఎక్కడో ఓ చోట పోస్ట్ వేస్తారు. అప్పుడు నేనో
చోట , మీరో చోట ఉండిపోవాల్సి వస్తుంది. నాకది ఇష్టం లేదు. నాక్కావలసింది మీరు . నేను ప్రిపేర్ కానంటే మీరెక్కడ
ప్రిపేర్ కానంటారేమోనని, నేనూ ప్రిపేరవుతానన్నానంతే.
రేపటి రోజున నన్ను ఫలానా కలెక్టర్ వసంతరావు గారి భార్య అంటారే గాని , ఎం ఏ  వసుంధర గారు అని  అనరు.
నేను మీ భార్యగా  చలామణి అవ్వాలనుకున్నాను. ఇన్నాళ్టకి నాకెంతో ఆనందంగా ఉంది.
ఈ లోకం నాటిన విషవ్రుక్షం నాలో నానాటికీ వ్రుధ్ధి అవుతూ, నన్ను నరకయాతనకు గురి చేసింది. నేనెలా
సమాధానమివ్వాలా ఈ లోకానికి ,  అని నాలో నేను మధనపడ్తున్న సమయంలో నువ్వు నాకు మంచి సలహా
యిచ్చావు.
నువ్వు ఉన్నత చదువులు చదివినందులకు , సక్రమంగా ఆలోచించి మన సంసారాన్ని బాగుచేశావు . నిజ్జంగా
నీలాంటి  స్త్రీని భర్యగా పొందినందుకు  నేనెంతో గర్విస్తున్నాను.
* స * మా * ప్తం *
రచన : రమాశర్మ
సర్వ మానవ సౌభ్రాతృత్వమే
సమతని చాటుతున్నారో వైపు
కులమతవాదులు తమ  కులమత
మతాబులను రగిలిస్తున్నారు మరో వైపు
ఆకాశాన్నంటుతున్న  నిత్యావసర ధరలో వైపు
అవకాశం వదలమంటున్న అవకాశవాదులు యింకో వైపు
ఆవిరై ఆకాశాన్నంటుతున్న పెట్రొల్ ధర
హై కమాండ్ కి లేనే లేదు ఏ కంట్రోల్
అడుగడుగునా పెంపుదల డీజల్ లో
అడుగడుగున పై వాళ్ళ ప్రపోజల్లే అవి
కరెంట్ కోత ఓ వైపు
ఆ బిల్లుల మోత మరో వైపు
గ్యాస్ కి నిప్పుతో పని లేదు
తన ఉనికి తెలుపుకోవటానికి
ధరతోనే వెలిగిపోతుంది
ఎంతో దూరం ప్రయాణం చేస్తే అలసట గతంలో
ఇపుడు  గమ్యం ధర తెలుసుకుంటేనె  అలసట బస్సులో
పాలకులే పాములై ప్రజలపై
పగ తీర్చుకొంటుంటే
రక్షక భటులే భక్షక భటులై
రక్కసుల్లా అక్కసు వెళ్ళగక్కుతున్నారు
కొంతమంది స్వాములు  భూస్వాములవుతున్నారో వైపు
ఆ భూస్వాములు స్వాముల కాళ్ళ క్రింద యింకో వైపు
పాలకులు , రక్షకులు తమ రక్షణ కొఱకు
స్వాముల అడుగులకు మడుగులొత్తుతున్నారు మరో వైపు
కొంతమంది స్వాములు రేపు ఉందో లేదో డౌటే
నేడే , అహ ఈ క్షణం నీది , మరుక్షణం
సారీ నే గట్టిగా చెప్పలేను అంటూ ,
అమాంతంగా అమ్మాయిల్ని కౌగిలిలో బిగిస్తున్నారు
ఏకం నుంచి అనేకం అయినట్లు  ఆ
ఒక్కటిని చీల్చేయమని ఒక వర్గం
సమైక్యంగా ఉంటేనే స్వర్గం  అంటూ  యింకో వర్గం
ముక్కలు ముక్కలుగా చేయాలని మరో వర్గం
ఎటూ తేల్చుకోలేని ( పై ) పరిపాలక వర్గం
రాజధాని ఢిల్లీ గల్లీ లోనే
పట్టపగలు నట్ట నడిబజారులో
బస్సులో బుసలు కొట్టిన కిరాతకులు
అరాచకానికి , అత్యాచారానికి
అబల నిర్భయను నిర్భయంగా
బలి తీసుకున్నారు
తరతరాలుగ చూస్తున్నాం
అంతరాలలో అఘోరిస్తున్నాం
బాహాటంగా భేష్ అని చెప్పుకుంటున్నాం
ఆర్భాటంగా ఆనందాల్ని ఆస్వాదిస్తున్నాం
ఎన్ని ఉగాదులు వచ్చాయో , వెళ్ళాయో ,
ఎందరో చూశారు , మనమూ చూశాం
ఈ ఉగాదైనా మార్పుకి పునాదని
ఆమడ దూరంలోని ఆనందాల్ని
అందించమని ఆహ్వానిస్తున్నాం  ” విజయ ” మ్మా
కొత్త చింతపండు రేకుల కోకతో
మామిడి పిందెల అంచులతో
వేప పూత చుక్కల రవికతో
పంచదార వంటి పలకరింపులతో
అడుగిడవమ్మా ” విజయ ” మ్మా
కలవాడు క్లబ్బుల జబ్బుల్లో
నూకలవాడు నుయ్యి , గొయ్యిలలో
మారక ద్రవ్యాల్లో మునగకుండా
అభయమీయవమ్మా ” విజయ ” మ్మా .
అడుగిడవమ్మా ” విజయ ” మ్మా
చట్టం
న్యాయ శాస్త్రాలకు
మూలమట్టం
నేరస్థుల జీవితాలకిదే
అంతిమ ఘట్టం
అందుకే ప్రజలకిదంటే
ఎంతో యిట్టం
యింతటి పవర్ ఫుల్ చట్టం  పని తీరు తెన్నులిలా
గత 3 ఏళ్ళలో 68 వేల అత్యాచారాలు
16 వేల మందికి మాత్రమే శిక్షలు
చూశారా చట్టం ఎంతగా తన పని
తను చేసుకుపోతుందో
అమ్మా ” విజయ ” నామధేయవైన నీవు
నీ జాతి కిరాతకుల , అరాచకాల
బారి పడకుండా భయము లేదని
అభయమీయవమ్మా ” విజయ ” మ్మా .
*   *   *   *
రచన : దేవరకొండ సుబ్రహ్మణ్యం
శతకాల గురించి తెలియని తెలుగువాడు ఈ తెలుగుగడ్డ మీద ఉండరు అంటే అతిశయోక్తి కాదేమో. మన చిన్నప్పటినుంచి అన్నిటితో పాటు తెలుగువాచకంలో మనకి నేర్పిన వాటిలో ఇవి ఇప్పటికి మన జ్ఞాపకాల్లో చెక్కు చెదరకుండా నిలిచిపోయాయి. వేమన శతకం (ఉప్పుకప్పూరంబు నొక్కపోలికనుండు), సుమతీ శతకం (శ్రీరాముని దయచేతను), కృష్ణ శతకము (నీవే తల్లియు తండ్రియు), దాశరధీ శతకము, కాళహస్తీశ్వర శతకము, లోని పద్యాలు మన చిన్నప్పుడు అర్ధం తెలిసినా తెలియకపోయినా బట్టియం వేసినవాళ్ళమే. తరవాత కాలేజీలలో అంత పెద్దగా చదువక పోయినా చిన్నప్పటి పద్యాలు గుర్తుకొచ్చినప్పుడు అహా ఎంత బాగుంది, ఎంత అర్థం ఉంది అనుకోవటము చాలమందికి అనుభవంలోకి వచ్చిన విషయమే.
సంస్కృత, ప్రాకృత, తమిళ, కన్నడ భాషాసాహిత్యలలో ప్రారంభమైన శతక ప్రక్రియ ఆంద్రసాహిత్యంలో తనదైన ఒక ప్రత్యేక స్థానాన్ని సంపాదించుకున్నది. సంస్కృత, ప్రాకృత భాషల్లో జైన బౌద్ధ శతకాలు అనేకం వెలిసాయి. కన్నడ భాషలో మొదటి శతకం మల్లికార్జున పండితునిగా చెపుతారు.  తెలుగులో మొట్టమొదటి శతకము ఏదీ? అనే విషయంలో ఇంకా కొంత వాదనలు ఉన్నా పాల్కురికి సోమనాథకవి 12వ శతాబ్దంలో వ్రాసిన “వృషాధిప శతకము” శతక లక్షణాలను అనుసరించి వ్రాసిన మొదటి శతకంగా చాలామంది పండితులు అంగీకరించిన విషయం. అప్పటినుంచి ఈనాటివరకు ఈ శతకరచన ఎన్నో క్రొత్తదారులు తొక్కుతూ తెలుగు సాహిత్యంలో ఒక విశిష్ఠ స్థానాన్ని సంపాదించుకుంది. ఆకాలం నుండి నేటివరకు అనేకమంది కవులు ఎన్నో శతకాలను మనకందించారు. కొంతమంది శతకకారులు పదులు వందలలో కూడా శతక రచనలు చేసినట్లు చెప్పుకొన్నారు. అయితే చాలామంది ప్రబంధ కవులు తమ రచనలలో ప్రబంధాలను మాత్రమే పేర్కొని, శతకరచనలు చేసినా వాటిని పేర్కొనలేదు. కారణాలు మాత్రం అంతగా తెలియరావు. ఆదిలో అప్పకవీయం వంటి లక్షణగ్రంధాలలో అలంకార లక్షణాలకు శతకపద్యాలను ఉదహరించినా 20వ శతాబ్దంకి మధ్య కాలానికి వచ్చేసరికి ఈ సాహిత్య ప్రక్రియపై ఆసక్తి సన్నగిల్లిందనే చెప్పాలి. కందుకూరి వీరేశలింగంగారి కవులచరిత్ర లో ఈ శతకకవుల చరిత్రలు పొందుపరచకపోవటం ఇందుకో ఉదాహరణ. ఎందరో కవులు ఎన్నోసందర్భాలలో చెప్పిన శతకాలు ఇప్పటివరకు ఎన్ని అనేది ఒక అంచనాకి రావటం కష్టమే. “కాదేది కవిత కనర్హం” అన్నట్లు శతకాలు ఒక్క భగవంతుని గురించే కాక అనేక సందర్భాలలో అనేక విషయాలలో చెప్పబడ్డాయి. ఇంత వైవిధ్యం ఉన్న శతకాలు లభిస్తున్నప్పటికీ మన శతక కవులు శతక రచనకు కొన్ని నియమాలను, కొన్ని లక్షణాలను ఏర్పరుచుకొని ఆ నియమాలను అనుసరిస్తూనే శతక రచనలను సాగించారు.
శతక లక్షణాలు
1. సంఖ్యా నియమం: శతకం అనగా వంద. ఈ విధంగా చూస్తే శతకం వందపద్యాలకు పరిమితం కావాలి. ఐతే సంస్కృత సంప్రదాయం అనుసరించి శతకాలలో 100, 108, 116 పద్యాలవరకూ వ్రాయటం ఆచారంగా తీసుకొన్నారు. వంద పద్యాలకు తక్కువగా ఉన్న పద్యాలుకల రచనలను శతకం అనటానికి వీలు లేదు. శతక రచనలో సంఖ్యకు ప్రాధాన్యత ఉండటం వలన అంతకు పైబడిన పద్యాల రచనలను ద్విశతి (200), త్రిశతి (300), పంచశతి (500), సప్తశతి (700) అనే సంప్రదాయం ఏర్పడింది. వెయ్యిపద్యాలకు పైన ఒకే మకుటంతో ఉన్న పద్యాలున్న రచనలను కూడా శతకంలో చేర్చారు. వేమన పద్యాలు 3000కు పైగా ఉన్నా ఒకే మకుటంతో ఉండటంవలన వేమన శతకం అని పిలవబడుతున్నది.
2. మకుట నియమం: శతకంలోని చివరిపాదం గానీ, పాదాంతంలో గానీ ఒక పేరును సంభోదిస్తూ ఉంటుంది. దీనినే మకుటం అంటారు. ఈ మకుటం సంభోదనా విభక్తియై అన్ని పద్యాలలో సమానంగా ఉంటుంది. ఉదాహరణకు వేమన శతకంలో విశ్వధాభిరామ వినురవేమ, కాళహస్తీశ్వర శతకంలో శ్రీకాళహస్తీశ్వరా, నారాయణ శతకంలో నారాయణా, అనేవి ఆ శతకాలకు మకుటాలు.
3. వృత్త లేక చంధో నియమం: శతక మకుట నియమం వలన శతకంలోని ప్రతిపద్యాన్ని ఒకటి లేక రెండు వృత్తాలలోమాత్రమే వ్రాయటానికి కుదురుతుంది. అందుచేతనే ఈ నియమం ఏర్పడుతున్నది. ఉదాహరణకు దాశరథీ శతకంలో “దాశరధీ కరుణాపయోనిథీ” అనే మకుటం చంపకమాల, ఉత్పలమాల వృత్తాలకు మాత్రమే కుదురుతుంది. అలాగే కాళహస్తీశ్వర శతకంలోని “శ్రీకాళహస్తీశ్వరా” అనే మకుటం మత్తేభ శార్ధూల వృత్తాలకు మాత్రమే కుదురుతుంది. ఐతే ఒకే వృత్తంలో సంపూర్ణ శతకాలు కూడా చాలానే ఉన్నాయి. సీసపద్య శతకాలు, కందపద్య శతకాలు వీటికి ఉదాహరణగా చెప్పుకోవచ్చు.
4.రస నియమం : శతకాలన్నిటిలోను ఒకే రసం ప్రతిపాదించబడాలి. భక్తి రస శతకాలలో భక్తిరసంతో కూడిన పద్యాలు మాత్రమే వస్తాయి. వీర, రౌద్ర, హాస్య రసాలకు ఇక్కడ తావు ఉండదు.
దాదాపుగా మన తెలుగు శతక సాహిత్యంలో పై నియమాలను అనుసరిస్తూనే రచనలు చేసారు. ఇప్పటికీ చేస్తున్నారు. కాకపోతే కొంతమంది కొన్నిచోట్ల ఈ నియమాలను పాటించక రచనలు చేసారు. ఉదాహరణకి సంబోధనా విభక్తి మాత్రమే శతక మకుటలో ఉంటుంది కానీ “రంగశాయి శతకం”లో సంభోదన విభక్తికి బదులు గోపాలుడు రంగశాయి మన పాలగలడు విచారమేటికిన్ అనే మకుటంతో, నార్లవేంకటేశ్వరావు గారి శతకంలో వాస్తవమ్ము నార్లవారి మాట అనే మకుటంతో వ్రాసారు. కొన్ని శతకాలు సంస్కృతాంధ్ర మిశ్రమ రచనలైతే, మరికొన్ని అచ్చ తెలుగు శతకాలు మరి కొన్ని గ్రామ్యభాష లో రచించబడ్డాయి.
దశకవిభాగం: కొన్ని శతకాలలో ఈ దశకవిభాగం అనే ప్రక్రియ కనిపిస్తుంది. అంటే శతకంలోని ప్రతి పది పద్యాలను ఒక విభాగంగా చేసి వానిని ఒక శీర్షిక క్రింద వ్రాయటం. ఉదాహరణకి నారాయణ శతకంలో ఆది, అవతార,, దివ్యరూప, నామ, కృష్ణవతారవిశంతి, జ్ఞానవిశంతి, మోక్షవిశంతి అనే విభాగాలున్నవి. ఇదేవిధంగా భర్తృహరి నీతి శతకంలో, శృంగార, వైరాగ్య శతకాలలో కూడా దశకవిభాగం కనిపిస్తుంది.
శతక వర్గీకరణ
ముందుగా చెప్పినట్లు శతకాలు అనేక విషయాలపై, అనేక సందర్భాలలో రచించినవి కావటంవలన వానిలో అత్యంత వైరుధ్యం కనిపిస్తుంది. ఈ వైరుద్యాన్ని దృష్టిలో ఉంచుకొని శతకాలను ఈ క్రిందివిధంగా వర్గీకరించవచ్చు.
1. భక్తి శతకాలు : ఈ శతకాలు భక్తిరస ప్రాధాన్యాలు. వీనిని మరల (అ) శివభక్తి, (ఆ) విష్ణుభక్తి, (ఇ) దేవీభక్తి (ఈ) ఇతర దేవతా శతకాలు (ఉ) మానవస్తుతి ప్రతిపాదకాలుగా విభజించవచ్చు.
2. శృంగార శతకాలు : భగవంతుని శృంగార లీలలను వర్ణిస్తు చెప్పిన వేంకటేశ్వర శతకము, అంబికాశతకము లాంటి శతకాలతో మొదలై కాలక్రమేణా శృంగార రసముతో శతకాలు వచ్చాయి. స్త్రీ, పురుష విరహ వర్ణన, శృంగార భావనలు ఈ శతకాల ప్రధాన విషయం. కలువాయి శతకం, గోరంట్ల మాధవ శతకం, లావణ్య శతకము, భోగినీ శతకము మొదలైనవి ఈ కోవకి చెందుతాయి.
3. నీతి శతకాలు : మనవ మనుగడకి మూలము ధర్మము నీతి. ఇటువంటి నీతిని మానజాతికి సులభంగా అర్ధమయ్యే రీతిలో తెలియచేయటానికి నీతి శతకాలు ఎంతో దోహదం చేస్తాయి. సుమతీ, భాస్కర, కుమారీ, కుమార, మానినీ వంటి శతకాలు ఈ కోవలోకి వస్తాయి.
4. వేదాంత (తాత్విక) శతకాలు : భగవంతుని చేరే జ్ఞానమార్గాన్ని తెలుపుతూ చేయబడిన శతకాలు. వీనిలో వివిధ మతసిద్ధాంతాలు, తాత్విక విషయాలు, వైరాగ్యమార్గం వంటివి ప్రధాన విషయం. సదానందయోగి శతకము, శివముకుంద శతకము, సంపంగిమన్న శతకము, దత్తయోగీంద్ర శతకము ఈ కోవకి చెందిన శతకాలు.
5. హాస్య శతకాలు : ఇవి హాస్యరస ప్రధాన శతకాలు. ఒక చిన్న విషయాన్ని తీసుకొని నవ్వు పుట్టించే విధంగా వర్ణిస్తూ చెప్పినవి. ఇందులో హాస్యమే ప్రధానాంశం. పొగచుట్ట శతకము, పకోడీ శతకము, విసనకర్ర శతకము, చీపురుపుల్ల శతకము, పిల్లి శతకము లాంటి శతకాలు ఈ కోవకి చెందుతాయి.
6. చారిత్రిక శతకాలు : చారిత్రిక, రాజకీయ సంఘటనల ఇతివృత్తంగా చెప్పిన శతకాలు ఈ కోవలోకి వస్తాయి. ఆంధ్రనాయక శతకము, సింహాద్రి నారసింహ శతకము, భద్రగిరి శతకము, విశ్వేశ్వర శతకము మొదలైనవి ఈ వర్గంలోకి చెందుతాయి.
7. జీవిత చారిత్రిక శతకాలు : గొప్పవారి జీవిత చరిత్రలు శతకరూపంలో కొంతమది కవులు వ్రాసారు. ఉదాహరణకి కృష్ణమూర్తి శతకము ఈ కోవలోకి వస్తుంది.
8. స్వీయచరిత్ర శతకాలు : కొంతమంది కవులు తమ ఆత్మకధను శతకరూపంలో వ్రాసికొన్నారు. హరిహరేశ్వర శతకము, బిల్పేశ్వర శతకము, కామేశ్వరీ శతకము మొదలైనవి ఈ వర్గంలోకి వస్తాయి.
9. వ్యాజ్య నిందాస్తుతి శతకములు : కొందరు కవులు తమకు కలిగిన కష్టాలను కానీ, సమాజంలోని అన్యాయాలను కానీ చూచి భరించలేక భగవంతుని ఎత్తిపొడుస్తూ, ఆయనలోని గుణాలను లోపాలుగా చూపిస్తు వ్యాజ్యనిందలో స్తుతించారు. ఆంధ్రనాయక శతకం, విశ్వేశ్వర శతకం, భద్రగిరి శతకం, సింహాద్రి నారసింహ శతకం, వేంకటేశ్వర శతకం మొదలైనవి ఈ కోవలోకి వచ్చే కొన్ని శతకాలు.
10. కథా శతకాలు : కొందరు కవులు ఒక కథని వస్తువుగా స్వీకరించి ఆ కథను శతకరూపంలో వ్రాసారు. ముకుందరాఘవ శతకం, లవకుమార శతకం, భాగవత ప్రధమ స్కంధ శతకం, భాగవత దశమ స్కంధ శతకము మొదలైనవి కధా శతకాల కోవలోకి వస్తాయి.
11. సమస్యాత్మక శతకాలు : ఇవి ఇచ్చిన ఒక సమస్యను పద్యపాదమకుటంగా చేసుకొని చెప్పిన శతకాలు. సత్యవతీ శతకం, అనుభవరసిక శతకం మొదలైన శతకాలు ఈ పద్ధతిలో వచ్చిన శతకాలు.
12. నిఘంటు శతకాలు : 12 శతాబ్ధంలో వెలువడిన అచ్చతెలుగు నిఘంటువులు శతకరూపంలో ఉండేవి. వేంకటేశాంధ్రం, సాంబనిఘంటువు, ఆంధ్రభాషార్ణవము, మొదలైనవి నిఘంటు శతకాలు.
13. అనువాద శతకాలు : ఇతరభాషల్లో నుండి తెలుగు భాషలోకి అనువదించిన శతకాలన్ని ఈ విభాగంలోకి వస్తాయి. సూర్యశతకం, సౌందర్యలహరి, గాథాసప్తశతి, శివానందలహరి, మొదలైన అనేక సంస్కృత, ప్రాకృత కావ్యాలు శతక రూపంలో తెలుగులోనికి అనువదించబడ్డాయి.
14. అచ్చతెలుగు శతకాలు : 18వ శతాబ్ధం నుండి మొదలైన అచ్చతెలుగు శతకాలలో ఇతర భాషలు వాడక పూర్తిగా తెలుగు పదాలతోనే శతకరచన చేసిన కవులున్నారు. భళిరా కరివేళ్పు శతకం లాంటివి ఈ కోవకు చెందే శతకాలు.
15. చాటు శతకాలు : సందర్భోచితంగా అనేక విషయాలపై చెప్పిన ఒకే మకుటంగల శతకాలు. రఘుపూరి కేశవ శతకము, రామతీర్థ శ్రీరామ శతకము మొదలైనవి ఈ వర్గంలోకి వస్తాయి.
ఐతే ఈ విధంగా 12వ శతాబ్ధి నుండి ఈ నాటి వరకు వచ్చిన శతకాలు ఎన్నీ అనే విషయంపై ఒక నిర్దిష్టమైన అభిప్రాయానికి రావటం కష్టమైన పని. 1957లో పండిత వంగూరి సుబ్బారావు గారు రచించిన “శతక కవుల చరిత్రము” లో దాదాపు 1200 శతకాలు 900 మంది శతక రచయితలను పరిచయం చేసారు. వీనిలో అప్పటికి లభ్య, అలభ్య శతకాలను కూడా చేర్చారు. ఈ సంఖ్య దాదాపు 60 ఏళ్ళ క్రితం వరకు జరిగిన శతకాలను సూచిస్తుంది. ఆ తరువాత అంటే 1957 నుండి ఇప్పటివరకు ఎన్ని శతకాలు వచ్చాయో ఆ వివరాలను కలిపితే ఈ సంఖ్య 3000 నుంచి 5000 వరకు వెళ్ళవచ్చును అనేది ఒక వాదన. ఎన్నో శతకాలు ఆదరణకు నోచుకోక కాలగర్భంలో కలిసిపోయాయి. మన తెలుగు సాహిత్యంలో ఎంతో అమూల్యమైన ఈ శతక సాహిత్యం లో దొరికిన మణులతో పోలిస్తే దొరకని ఆణిముత్యాలు ఎన్నెన్నో అనిపిస్తుంది. ఇప్పటి పండితవర్గంలో, పరిశోధకులలో కూడా ఈ సాహితీప్రక్రియపై  అంత ఆసక్తి ఉన్నట్లు తోచదు. అంతర్జాలంలో కూడా ఏ సాహిత్య సంబంధిత సైటులో చూసినా 10 నుండి 15 శతకాల కంటే ఎక్కువ కనపడవు. తెలుగు వికిలో కూడా దాదాపు ఇదే సంఖ్య ఉన్నట్లు గుర్తు. మిగిలిన శతకాలు వాటి వివరాలు వాటి అతీగతి ఎవ్వరికి పట్టినట్లు కనిపించటం లేదు. తెలుగు సాహిత్యాభిమానులకు గర్వకారణమైన ఈ శతక సాహిత్యాన్ని కాలగర్భంలో కలిసిపోక ముందే రక్షించుకొనే అవసరం ఎంతైనా ఉంది. అటు ప్రభుత్వం ఇటు పండితులు, సాహిత్యాభిమానులు కలిసి ఇంత అద్భుతమైన మన సాహిత్య సంపదను కాపాడుకోకపోతే శాశ్వతంగా కోల్పోయే ప్రమాదం ఉంది.
 
ఉపయుక్త గ్రంధాలు:
1. “శతకకవుల చరిత్రము”, పండిత వంగూరి సుబ్బారావు పంతులు, 1957, revised edition, కమల కుటీర్ ప్రెస్ అండ్ పబ్లికేషన్స్, నరసాపురము.
2. “శతకవాఙ్మయ సర్వస్వము”, విద్వాన్ వేదము వేంకటకృష్ణశర్మ, ప్రధమ భాగము.
3. “తెలుగువారి సంపూర్ణ చిన్న బాలశిక్ష”, గాజుల సత్యనారాయణ, 2008.
రచన: Rvss Srinivas
           తెలుగు భాషకి పుట్టుక సుమారు 2400 యేళ్ళని చరిత్ర కారులు చెప్పినా, వేంగీ దేశాధిపతి రాజరాజ నరేంద్రుని ఆస్థాన కవి నన్నయ చేతిలోనే ఒక రూపు దాల్చిందని చెప్పాలి. రాజమహేంద్రవరపు గోదావరి తరంగాల సోయగాన్ని రంగరించో లేక యా పావన నదీ తీరాన నిత్యం వినబడే వేదమంత్రాల సుస్వరాలు వినో తెలుగు భాషకి ఓ రూపం తీసుకువచ్చి వ్యాకరణ రచనతో పద్యానికుండే సౌందర్యాన్ని చెప్పిన నన్నయకి తెలుగు భాష ఋణపడి ఉంటుంది ఎప్పటికీ. అప్పటిదాకా వెలుగు చూడని భాష నన్నయ పద లాలిత్యంతో కొత్త పుంతలు తొక్కుతూ పద్యాల్లో అందంగా ఇమిడి పోయింది. అందమైన భావాల్లో ఒదిగిపోయింది.
ముందుగా తెలుగు  ఎన్నో సాహిత్య ప్రక్రియల్లో ఉండవచ్చును…కాని శాస్త్రీయపరంగా సాహిత్య శోధకుల దృష్టిలో ఒక పరిపూర్ణమైన సాహిత్య కావ్యంగా నన్నయ రచించిన మహాభారతాన్నే ధ్రువీకరించారు. అయన మొదలుపెట్టిన ఆ అందమైన పద్యరచన తరువాత ఆ భారతాన్ని పూర్తిచేసిన తిక్కన, ఎర్రా ప్రెగ్గడలకు మార్గదర్శకమైంది.
అరణ్యపర్వంలోని నన్నయ భట్టారకుని  చివరి పద్యం ఒక్కసారి చూడండి…
“శారదరాత్రులుజ్వల లసత్తర తారక హార పంక్తులన్
జారుతరంబులయ్యె వికసన్నవ కైరవ గంధ బంధురో
దార సమీర సౌరభము దాల్చి సుధాంశు వికీర్యమాణ క
ర్పూర పరాగ పాండు రుచి పూరము లంబరి పూరితంబులై ”
శరత్కాలపు రాత్రులు మెరిసే నక్షత్రాల పట్ల దొంగలైనాయి. – అంటే వెన్నెలలో చుక్కలు బాగా కనుపించటము లేద వికసించిన కలువల సుగంధాన్నిమోసుకుపోయే చల్లగాలితో, పూల పరాగంతో ఆకాశం వెలిగి పోతున్నది. చంద్రుడు కర్పూరపు పొడి వంటి వెన్నెలను విరజిమ్ముతున్నాడు…ఇలాంటి పద్యంతో భావకవులు ఓ పది కవితలు వ్రాసేయచ్చు….ఓ 5 పాటలు వ్రాసేయచ్చు…
ఆ తర్వాత శ్రీనాధుని శృంగార నైషధం లోని సీస పద్యాల సౌందర్యం …చాటువులలోని చురకలు…పోతనామాత్యుని భాగవతలోని పద్యాలలోని కోమలత్వం మనసు సాహితీప్రియుల మనసు దోచినవే..
ఇలా పద్య కావ్యాలు పురాణాలతో ముడిపడి ప్రసిద్ధి చెందుతుండగా మొదలైంది ఆంద్ర భోజుడు శ్రీకృష్ణదేవరాయల కాలం. ఆ కాలంలోని అష్టదిగ్గజాలతో పద్య కావ్యాలకి పట్టాభిషేకమే జరిగింది.
అల్లసాని పెద్దన మనుచరిత్ర లాంటి ప్రబంధాలలో అల్లికల జిగిబిగితొ మెరిస్తే,
నంది తిమ్మన సత్యభామ కోపంలో మురిసింది.
ధూర్జటి కాళహస్తీస్వర శతకంలో శివుని అర్చిస్తే,
రామకృష్ణుని పాండురంగ మహాత్మ్యంలో పాండురంగని కొలుస్తూ మాతాపితరుల గొప్పతన్నాని చెప్పింది.
కృష్ణ దేవరాయల ఆముక్తమాల్యదలో గోదాదేవి ఆరాధనలో ముత్యపు కప్పురమై వెలిగింది.
అందుకే ఆ భాషని మెచ్చిన రాయలు
“తెలుగ దేలయన్న దేశంబు తెలుగేను
తెలుగు వల్లభుండ తెలుగొకండ
ఎల్లవారు వినగ ఎరుగవే బాసాడి
దేశ భాషలందు తెలుగు లెస్స”…  అని తెలుగు భాషను స్తుతించారు.
ఇక్కడ మొదలైన వైభవం 1900 వ సంవత్సరం  నుండి తిరుపతి వెంకట కవుల చేతిలో నాటకాలలో పద్యం జీవం పోసుకుంది. వీరి నాటకాలలో పద్యాలు అందరికీ సుపరిచితమే…
‘బావా ఎప్పుడు వచ్చితీవు ఎల్లరునున్ సుఖులె భ్రాతల్ సుతుల్ చుట్టముల్
నీవాల్భ్యమున్ పట్టు కర్ణుడును మన్నీలున్ సుఖోపేతులే
నీ వంశోన్నతికోరుభీష్ముడును,నీమేల్కోరుద్రోణాదిభూ
దేవుల్ సేమంబై మెసంగుదురేనీతేజమంబుహెచ్చిమంచున్’
‘ఎక్కడనుమండి రాకయిటకుఎల్లరునున్ సుఖులే కదాయశో
భాక్కులునీదు అన్నలునుభవ్యమనస్కులు నీదు తమ్ములును
చక్కగనున్నవారే భుజశాలి వ్రుకోదరుదుఁడగ్రజాజ్ఞకున్
చక్కగ నిల్చి శాంతుగతి చరించునె తెల్పునమర్జునా’
100 సంవత్సారాలు దాటినా ఇప్పటికీ నాటకాలలో మనం తిరుపతి వేంకటకవులను చూస్తున్నాము. వీరి పాండవ ఉద్యోగ విజయం నాటకం ‘కురుక్షేత్రం పేరుతొ ప్రసిద్ధి చెందింది. అందులో షణ్ముఖి ఆంజనేయరాజు గారు కృష్ణునిగా… మద్దాల రామారావు గారు కర్ణునిగా… ఆచంట వెంకట రత్నం నాయుడు గారు సుయోధనునినిగా నటిస్తూ యావత్ ఆంద్రప్రదేశ్ ని ఉర్రూతలూగించారు. వీరిని సుమారు ఓ మూడు దశాబ్దాల క్రితం రంగస్థలం పై చూసిన భాగ్యవంతుల్లో నేనొకడిని అని చెప్పుకుంటాను. పృథ్విరాజ్      తారాశాశంకంలో పద్యాల రాగం వేరు …హరిశ్చంద్ర నాటకంలో సుబ్బారావు గారు …వారణాసి…అంటూ పద్యం అందుకొనే రాగం వేరు…సంపత్కుమార్ ఆంజనేయుడి పాత్రలో పద్యాలు పాడితే ఒక అందం…జైరాజ్ నారద పాత్రలో, నక్షత్రకుని పాత్రలో పద్యాలాపన చేయడం మరొక అందం.
ఎదో చెప్పాలని ఎదో చెప్తున్నానని అనుకుంటున్నట్లు అనిపిస్తోంది చదువరులారా! చెప్పబోయే విషయానికి ఈ ఉపోద్ఘాతం అవసరం అనిపించింది …
తెలుగు సాహిత్యంలో పద్యానికున్న ప్రాముఖ్యత చెప్పడానికి మాటలు లేవు. భారతీయ భాషల్లోనే కాదు యావత్ ప్రపంచ భాషల్లో పద్యం అనేది తెలుగు ప్రజలకి లభించిన అపురూపమైన వరం. ఆ పద్యం ఛందస్సు వ్యాకరణం లోని నియమాలతో వ్రాయడం ఒక ఎత్తు,ఆ పద్యాలని రాగ యుక్తంగా పాడడం మరొక ఎత్తు. ప్రతీ పద్యం రాగయుక్తంగా పాడడం అందరికీ సాధ్యం కాని విషయం. గమ్మత్తు ఏమిటంటే పద్యం అర్ధం తెలిస్తే గానీ పద్యాన్ని ఎక్కడ ఆపాలో ఏ పదాన్ని ఎక్కడ విరవాలో తెలియదు అందమైన పద్యాన్ని వచనంగా చదువుతూ పొతే ఆ అందం కనపడదు.
ఈ సమస్యాపూరణం అనేది రాయల కాలంలోనే మనకి కనిపిస్తుంది.అంటే సుమారు 500 ఏళ్ళ ముందు ప్రక్రియ.అంతకు ముందు ఏమైనా ఉన్నా పరిశోధకుల దృష్టిలో ఆ సమయం నుంచే ప్రాచుర్యములోనికి వచ్చినట్లుగా చెప్తారు.అసలు పద్యం ఛందస్సుకి లోబడి కావలసిన భావంతో వ్రాయడం ఎంత కష్టమైన ప్రక్రియో!. సరళమైన పదాలతో కవితలు వ్రాయడం కంటే కొన్నిరెట్లు కష్టమైన పని. అలాంటిది ఒక పాదం ఇచ్చి(సాధారణంగా నాలుగవపాదం )  మిగిలిన పాదాలు పూరించమనడం మరీ కష్టం. గమ్మత్తైన విషయమేమిటంటే ఈ పాదం మామూలు భావంలా ఉండక ఒక సమస్యతో ఉంటుంది. ఈ పాదం అర్ధరహితం గానో, లేక అసంబద్దార్ధముగానో, అన్వయ రహితంగానో ఉంటుంది. చమత్కారంతో పూరించడం లోనే కవికి ఉన్న పాండిత్యం తెలుస్తుంది. ఈ సమస్యాపూరణం అవధానం అనే ప్రక్రియలో చాలా ముఖ్యమైనది. అష్టావధానంలో వర్ణనము, దత్తపది, నిషిద్ధాక్షరి, వ్యస్తాక్షరి, పురాణ పఠనం, అప్రస్తుత ప్రసంగం (ప్రశంస) ఘంటానాదం, సమస్యా పూరణము ఈ ఎనిమిది ప్రక్రియలని ఏక కాలంలో చేయగలగడం. ప్రశ్నలడుగు వారిని పృచ్చకులు అంటారు.సమాధానం చెప్పే పండితుని ‘అవధాని’ అంటారు.
సమస్యాపూరణంలోని కొన్ని మంచి పూరణలు ఇక్కడ చూద్దాము.
భువనవిజయ సభలో రాయలవారు ఇచ్చిన సమస్య : “రవి గాననిచో కవి గాంచునే కదా” అని ఈ సమస్య సాధారణంగానే కనిపిస్తుంది. రవి చూడని చోటు కవి చూడగలడు అని.అయితే భట్టు మూర్తి ఈ విధంగా పూరించినట్లుగా చరిత్ర చెప్తోంది మనకు.
ఆరవి వీరభద్రుని పదాహతి డుల్లిన బోసినోటికిన్
నేరడు, రామకృష్ణ కవి నేరేచెబో మన ముక్కుతిమ్మరా
ట్క్రూర  పదాహతిమ్బడిన కొక్కిరి పంటికి దుప్పి కొమ్ము ప
ల్గారచియింప, నౌర! రవి గాననిచో కవి గాంచునే కదా!
ప్రతివారి నోటిలో కవిని ప్రశంసిస్తూ అనే రవి  గాననిచో కవి గాంచునే కదా!…అనేది ఇక్కడే పుట్టింది..రామకృష్ణ కవి ముక్కుతిమ్మన ఊయల ఊగే సమయంలో ఊతునా? అని అడిగితే తిమ్మన ఊ.. అన్నారట. అంతే ఈయన రెండో అర్ధాన్ని తీసుకుని ఉమ్మేసాడట. అప్పుడు ఆయన పాదరక్ష విసిరితే అది తగిలి పన్నూడగొట్టుకున్న రామకృష్ణ కవి దుప్పికొమ్ముని పన్నుగా పెట్టుకొని కాస్తే… ఆ విషయం తెలిసిన భట్టుమూర్తి సమస్యను పై విధంగా పూరిచారు. రవి చూడని చోట అని.
కానీ మరో చమత్కారమైన విషయం ఏమిటంటే ధూర్జటి కవితా మాధుర్యానికి  అచ్చెరువొంది రాయల వారు
“స్తుతమతి యైన యాంధ్ర కవి ధూర్జటి పల్కులకెల కల్గెనీ యతులిత మాధురీ మహిమ?”..అంటూ సమస్యనిస్తే
రామకృష్ణుడు ఆయన వేశ్యాలోలత్వాన్ని చూపుతూ
హా తెలిసెన్! భువనైక మోహనో
ద్ధత సుకుమార వార వనితా జనతా ఘన తాప హారి సం
తత మధురాధరోద్గత సుధా రస ధారల గ్రోలుటం జుమీ !! అని.
పూరించెనట…ఇక్కడ కూడా రవి చూడని వారకాంతల ఆధార సుధలు రామకృష్ణ కవి చూసి చెప్పినట్లు…ఇది కూడా రవి కాంచని చోట కవి కాంచినట్లే.
అల్లాగే తిరుపతి వెంకట కవులు
“గణ చతుర్ధినాడు ఫణిచతుర్ది.” దీనిని ఎంత అర్ధవంతంగా పూరించారో…
“ఎన్ని దినములాయె నిట నన్నుడించి నీ
వరిగి” యనిన బత్నికనియె  భర్త
“నేటి కేన్నగా బదినేలలాఎగా నేడు
గణ చతుర్ధి నాడు ఫణిచతుర్ది”.
రఘునాథ నాయకుని ఆస్థానంలో కవయిత్రులు రామభద్రాంబ, మధురవాణి ప్రాకృత,  సంస్కృత, ఆంధ్రములలో ఆశుకవిత్వం చెప్పేవారు. సమస్యలను అవలీలగా పూరించేవారు.
ఇలాంటి అద్భుతమైన ప్రక్రియలో తిరుపతి వెంకట కవులు (వారిలో చెళ్ళపిళ్ళ వారి వంశజులు మాకు బంధువులు కావడం మా సౌభాగ్యం). పిశుపాటి చిదంబర  శాస్త్రిగారు, శివరామ శాస్త్రిగారు సంస్కృత ఆంధ్రములలో సమస్యాపూరణం చేయడంలో దిట్టలు. పద్యానికి, సమస్యాపూరణానికి ఆదరణ కల్పించిన వారిలో  శ్రీ మేడసాని మోహన్, రాళ్ళబండి కవితా ప్రసాద్ గారు, మాడుగుల నాగఫణి శర్మ గారు, గరికపాటి  నరసింహారావు గారు ప్రధానంగా చెప్పుకోవచ్చు.
గతంలో ఆకాశవాణి కేంద్రాలలో ఈ సమస్యాపూరణం ఓ కార్యక్రమంగా వారానికోసారి నిర్వహించేవారు 78-80 లో వినేవాళ్ళం. మనకే సొంతమైన, కేవలం మన సొత్తు అయిన పద్య సాహిత్యాన్ని, ఈ సమస్యాపూరణలుండే అవధానాలని మనం ఆదరిస్తే మన భాష ఔన్నత్యాన్ని నిలిపిన వాళ్ళము అవుతాము…లేకుంటే అంతరించిపోతున్న భాషలలో ఒకటిగా మన భాష నిలిచిపోతుంది. ఆధునిక కవిత్వాన్ని ఆదరించాలి. పురాతన సాహిత్యాన్ని తూలనాడక ఆ సాహిత్యంలోని మాధుర్యాన్ని ఆస్వాదించాలి. కొన్ని ఆధునిక కవితలు అర్ధం కానట్లే పద్యాలు కూడా ఒకటికి రెండు సార్లు చదివితే గానీ ఆ పదాల సోంపు కనబడదు. అందమైన భావం అగుపడదు.ఇప్పుడు కూడా కొన్ని బ్లాగులలో  పద్య రచయితలు సమస్యాపూరణలు ఆన్ లైన్ లో నిర్వహిస్తున్నారు…అందులో శ్రీ కంది శంకరయ్య గారి http://kandishankaraiah.blogspot.in/   ఒకటి.
తెలుగు భాష అజంతం. అనంతం..తెలుగుభాష ఉన్నంత కాలం పద్యం అనేది తెలుగు కళామతల్లికి కావాలి ఒక మహా నైవేద్యం.
రచన: శశి తన్నీరు
‘టప్’ సీరియస్ గా వ్రాసుకుంటూ తపోబంగం అయినట్లు  ఉలిక్కిపడి చూసాడు కిటికీ వైపు విసుగ్గా మూర్తి. లేచి నిలబడి కిటికీ నుండి బయటకు తొంగి చూసాడు.
ఎదురుగా దరిద్ర దేవత కొలువు చేస్తున్నట్లు చెత్త కుప్పలు.
జీవనదిలాగా రోజు రోజుకు పెరుగుతున్నచెత్త .వాటిపై పొర్లుతూ పందులు,
వాలుతున్న దోమలు,ఈగలు..ఏదో మానస సరోవరం లో మునకలు వేస్తున్నట్లు
అర్ధ నిమీలత నేత్రాలతో పరుండి ఉన్నాయి కొన్ని కుక్కలు.
”ఛీ ఛీ”ఇల్లు ఇలాంటి దగ్గర ఉన్నందుకు నుదురు కొట్టుకున్నాడు. అసలు శబ్దం ఎక్కడ నుండి వచ్చిందా అని కళ్ళతోనే చెత్త కుప్పల మధ్య స్కాన్ చేసాడు.
ఏదో ఆకారం కలబెడుతున్నట్లు కనిపిస్తుంది…బహుశా ఏదో వెతుకుతుంది.
జంతువూ మాత్రం కాదు మనిషి లాగా లేదు?మళ్ళా దీక్షగా చూసాడు.
ఊహు నిలుచుకుంటే తెలుస్తుంది ఎవరో.ఏదో వెతుకుతూ ఉంది అది.
ఆ చెత్తకుప్పలో కావాల్సింది దొరకలేదు కాబోలు మెల్లిగా నిల్చుంది ఆకారం. బక్కగా ఒక కర్ర నిలబెట్టినట్లు ఉంది.చీర కట్టుకుని ఉంది కాని చినుగులతో  అది చీర అనేటట్లు లేదు. చిత్రం ఎండ ఆ మొహం పై పడి మెరిస్తే చూసాడు… మంచి కళగల మొహం. చెత్తసముద్రం లో లక్ష్మి దేవి లాగా ఉంది. జడలు కట్టిన జుట్టు మొహం పై నుండి తోసుకున్నప్పుడు మొహం చంద్ర బింబం మేఘం వెనుక నుండి కనిపించినట్లు  కనిపిస్తుంది.
మళ్ళా కూర్చోని ఏదో కలబెడుతూ ఆ కవర్ల మధ్య కెలుకుతూ ఉంది.
బహుశా కవర్లు అమ్మేది ఏమో…ఎదవ జాతి? వీటితో జాగ్రత్త పడాలి  లేకుంటే దొరికింది దోచుకుని పోతారు.దొంగ గాడిదలు….
ఉన్నట్లుండి  దాని మొహం లో నవ్వు చేతిలో ఏదో చూసి. ఏమయ్యుంటుంది?కిటికీ లో నుండి వీలైనంత తొంగి చూసాడు.
ఏదో తెలీదు కాని దాని చేతిలోని వస్తువు మీద పడి మెరిసి మొహం మీదపడి కళ్ళు మూసుకున్నాడు జిగేల్మని.
కొంపతీసి బంగారు కాదు కదా…
ఉలిక్కిపడి దానిని పట్టుకోవాలి అని ఇంట్లో నుండి చొక్కా వేసుకొని ఉరికాడు బయటకు..
అప్పటికే అది అక్కడ లేదు.చుట్టూ చూసాడు.వీధి చివర వేగంగా అడుగులు వేస్తూ వెళుతుంది.
గబా గబా ఎక్కడకు పోతుందో చూడాలి అని వెనుక పరిగెత్తాడు.
ఆ పిచ్చిది అప్పటికే ఇంకో వీధిమలుపు తిరుగుతూ కనిపించింది.
ఎగిరే చెంగు జండా లా ఎగురుతూ అది వెళ్ళిన మార్గం చూపించింది.
”దీని తస్సా దియ్యా ఏమి తింటుంది.ఏమి వేగంగా పరిగిస్తుంది.
ఎక్కడిది ఇంత శక్తి?తప్పకుండా దీనికి ఏదో దొరికింది.
గుండెల తీసిన బంటు పారిపోతుంది.పట్టుకొని బొక్కలో వేయించాలి..ఎదవజాతి…ఎదవలు ”పట్టుదలగా పెద్ద అంగలు వేస్తూ అనుసరించాడు.
రోడ్ లోని వాహనాలు కూడా లెక్క చేయకుండా
రోడ్ దాటేసింది.ఎలాగైనా అది ఎక్కడకు వెళుతుందో చూడాలి అని
రోడ్ మీదకు అడుగేసి ఆటో గుద్దుకోపోయి ….చావు తప్పి కన్ను
లొట్ట పోయినట్లు ఆటో వాడి చేత బూతులు తిన్నాడు. అయినా చుట్టూ చూస్తున్నాడు.అదిగో రోడ్ అవతల చిన్న సందులోకి నాగు పాము మెలికల్లా తిరుగుతూ గాల్లోకి ఎగురుతున్న చీర….వీధినుండి లోపలికి  మలుపు తిరిగాడు.
గుప్పుమని ముక్కులను తాకిన పరిమళం పీల్చలేక రుమాలు తీసి అడ్డం పెట్టుకున్నాడు.
అది ఒక వీధి కాదు.పెద్ద కాలువ గట్టు మీద అక్కడక్క నాలుగు కర్రలు పాతి ఏది దొరికితే దానితో కప్పి చేసుకున్న గుడిసెలు..
మధ్యలో పారుతున్న మురుగు,
చుట్టూ చూసాడు…ఒక గుడిసెలోకి వంగింది చీర నేల మీద జీరాడుతూ పాముకుబుసం లాగా గుడిసలోకి వెళ్ళిపోయింది.
”చిక్కింది దొంగ ….”తృప్తిగా ఒక బూతు సులువుగా రాల్చేస్తూ …
మురుగు వాసన కడుపు తిప్పేస్తూ ఉంది.కాని దాని చేతిలో ఏముందో చూడాలనే పట్టుదల ముందుకు నడిపించింది.
ఎంత విలువ గల వస్తువు కాకపొతే
”దొంగము….”తృప్తి దీరా మళ్ళా నాలుగు బూతులు తిట్టి
”పరిగెడుతుంది ఆ లెవల్లో…దొరకనీ చెపుతాను”.
మళ్ళా దాని మొహం గుర్తుకు వచ్చింది.
చక్కటి మొహం.కళ్ళలో ఏదో కోరిక మెదిలింది మూర్తికి.
మంచి చీర కడితే బాగానే ఉంటుంది.
”ఎదవా జాతి దొంగతనాలు చేసి బతుకుతారు”
మనసులోని కుళ్ళు ఆలోచనలు కూడా వాసన వచ్చేట్లయితే మూర్తీ
లాటి వాళ్ళను ఎప్పుడో వెలి వేసి ఉందురు అందరు.
మెల్లిగా ఆ గుడిసె దగ్గరకు చేరాడు…వంగందే కాదు కాదు దోగాడందే ఆ గుడిసె లోకి వెళ్ళలేడు.”ఎక్కడ సచ్చావే ము…”అనుకుంటూ లోపలి వెళ్లాడు.
ఒక్క సారి చిమ్మ చీకటి దృశ్యాన్ని దుప్పటి లాగా కప్పేస్తూ ….
కళ్ళు విప్పార్చి చూసాడు.కొంత సేపటికి కళ్ళు చీకటికి అలవాటు పడ్డాయి.
ఉన్నట్లుంది కళ్ళలో ఉప్పొంగిన కన్నీళ్లు….
కుళ్ళు మనసును లోని మురుగును కదిగేస్తూ …
ఎదుటి దృశ్యం చూస్తూ మూర్తీ మనసు మెలిబడిపోయింది బాధతో.
నిశ్చేష్టుడై నిలబడి చూస్తూ కొంత సేపటికి తేరుకున్నాడు.
ఎదురుగా నేల పై పడుకొని ఒక చిన్న ఆస్తి పంజరం…
కాదు ఎముకలు కప్పుతూ చర్మపు తొడుగు ఉంది.
శవం అనాల్నా…కాదు పొట్ట ఎగురుతూ ఉంది.ప్రాణం ఉంది. ఉందంటే మనసు ఒప్పుకోవడం లేదు.మూడేళ్ళ పిల్లవాడి శవం అనొచ్చు.
కాని అది మెల్లిగా కదులుతూ ఉంది.పొట్ట మీద ఎముకలు ముందుకు  పొడుచుకొని వచ్చినట్లు, కడుపు వెన్నుకంటుకొని ఉంది.
ఆ మొహం లోని మిడిగుడ్లు ఆశగా ఆ పిచ్చి దాని చేతి లోని వస్తువు  వైపు చూస్తూ …మళ్ళా ఆ వస్తువు పై వెలుగు కిరణం పడి
బంగారు రంగులో వస్తువు మెరిసింది.
ఆ పిచ్చిది ఆత్రంగా దానిని పూర్తిగా చించి తీసి వాడి నోట్లో
గబా గబా కుక్కుతుంది…ఎక్కడో మిగిలిన చిప్స్ ఆ శవానికి
ఆకలి తీరుస్తూ…పాకెట్ మెరుపులకు పెట్టిన ఖర్చు కూడా  ఇలాంటి బీద వాళ్లకి దొరకదేమో. ఆకలికి పసివాడు పేకెట్ అంతా చేయి పెట్టి వెతుకుతున్నాడు.
మూర్తికి ఆ దృశ్యం హృదయాన్ని రంపంతో కోసినట్లుగా ఉంది.
తన పిల్లలు ఇష్టం లేదని పారేసే అన్నాలు,స్వీట్లు ,పాలు గుర్తుకు వచ్చాయి.
ఆ పిచ్చి దాన్ని తాను తిట్టిన తిట్లు గుర్తుకు వచ్చాయి.
ఎవరు ఎదవా జాతి?పశ్చాత్తాపం తో చేతికి జేబులో దొరికిన వంద రూపాయలు
నోటు వాళ్ళు చూడక ముందే వాళ్ళ వెనుక వేసి వెనక్కి తిరిగి వచ్చేసాడు…
దరిద్ర దేవత విశ్వ రూపం ఎక్కువ సేపు చూడ లేక ……
 
 
