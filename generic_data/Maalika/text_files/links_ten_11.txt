రచన: గిరిజ పీసపాటి
 
కానీ, ఆరోజు మధ్యాహ్నం అవుతున్న కొద్దీ విపరీతమైన తలనొప్పితో పాటు వాంతులు కూడా అవసాగాయి గిరిజకి. ఇదివరకు తండ్రి ఉన్నప్పుడు కూడా అలా తరచూ జరుగుతూండడంతో డాక్టర్ కి చూపిస్తే, అది మైగ్రేన్ తలనొప్పి అని, తలనొప్పి వచ్చినప్పుడల్లా వాడమని టాబ్లెట్స్ ఇచ్చారు.
కొద్దిగా మజ్జిగ అన్నం తిని టాబ్లెట్ వేసుకొని అరగంట ఆగి, తలనొప్పి ఇంకా తగ్గక ముందే గబగబా ఇంటర్వ్యూ కి వెళ్లడం కోసం తయారవసాగింది. ఇంతలో అమ్మమ్మ “దుప్పట్లు, బొంతలు నిర్మా పౌడర్ వేసి నానబెట్టాను. వాటిని ఉతికి వెళ్ళ”మంటూ పట్టు పట్టింది.
“వచ్చాక ఉతుకుతాను అమ్మమ్మా! అప్పటికి తలనొప్పి కూడా కాస్త తగ్గుతుంది” అని గిరిజ ఎంత బతిమిలాడినా ఆవిడ వినిపించు కోలేదు.
భోజనానికి ఇంటికి వచ్చిన నాగ కూడా తల్లి మొండిపట్టుకి చికాకుపడి, వారించే ప్రయత్నం చేసి, లాభం లేక తల పట్టుకుని కూర్చుండిపోయింది.
పోనీ వసంతను ఉతకమందామంటే భోజనం అయ్యాక కనీసం రెండు గంటలైనా పడుకుంటుంది. ఏ పనైనా ఆ తరువాత మాత్రమే చేస్తుంది. తను లేచే సమయానికి ఎండ తీవ్రత తగ్గిపోవడంతో బొంతలు, దుప్పట్లు రాత్రి పడుకునే సమయానికి ఆరవు.
రెండవది వసంతకి లేచాక తుడుపులు, వంట, అమ్మమ్మకి ఫలహారం చెయ్యడం వంటి పనులు ఉండనే ఉంటాయి. ఇక చేసేది లేక దుప్పట్లు, బొంతలు శుభ్రంగా ఉతికి మేడమీద ఆరేసి వచ్చింది గిరిజ.
అప్పటికి సరిగ్గా ఇంటర్వూకి అక్కడ ఉండాల్సిన సమయం అయింది. గబగబా రెడీ అయి ఇంటర్వ్యూకి పరుగులాంటి నడకతో వెళ్ళినా సమయం  నాలుగు గంటలు అయింది. సమయం మించిపోవడంతో బిక్కు బిక్కుమంటూనే షాప్ ఓనర్ ని కలిసింది.
ఆయన నామమాత్రంగా రెండు మూడు ప్రశ్నలు అడిగి, ఆలస్యంగా ఇంటర్వ్యూకి వచ్చిన కారణాన్ని ఎత్తిచూపుతూ, పంక్చువాలిటీ లేని కారణంగా సెలెక్ట్ చేయలేకపోతున్నామని చెప్పి ఉద్యోగం ఇవ్వడానికి నిరాకరించడంతో, బలవంతంగా వస్తున్న కన్నీటిని దిగమింగుకుంటూ ఇంటికి చేరింది.
“గిరిజ కోసమే షాప్ కి కూడా వెళ్ళకుండా ఎదురుచూస్తున్న నాగ “ఏమన్నారు గిరీ!?” అనడిగింది ఆతృతగా.
“ఆలస్యంగా వచ్చానని చేర్చుకోమన్నారమ్మా!” అంది బేలగా తల్లిని చూస్తూ.
నాగ కోపంగా తల్లి వంక ‘ఇదంతా నీ నిర్వాకమే’ అన్నట్లు చూసినా ఆవిడ తనని కాదన్నట్లు తల తిప్పేసుకుంది.
“తల విపరీతంగా నొప్పెడుతోందమ్మా! ఇంటర్వ్యూకి వెళ్ళాలని తలకి నూనె రాసుకోకుండా ఇంతసేపు ఆగాను. కాస్త నూనె పెట్టవూ!” అడిగింది గిరిజ. తల్లి కన్నా ముందే వసంత కొబ్బరి నూనె తెచ్చి, చెల్లి మాడు మీద వేసి, మర్దనా చేసింది.
ఇంతలో షాప్ లో పని చేస్తున్న మూర్తికి స్నేహితుడైన మరో అబ్బాయి (ఈ అబ్బాయి పేరు కూడా మూర్తే) వచ్చాడు. ఇదివరకు మూర్తితో మాత్రమే కలిసి వచ్చేవాడు. అలాటిది ఈసారి ఒక్కడూ రావడం చూసి కాస్త ఆశ్చర్యపోయినా “రా! మూర్తీ” అంటూ  ఆహ్వానించింది నాగ.
కుశలప్రశ్నలు అయాక “షాప్ కి వెళ్ళాను మేడమ్. మీరు రాలేదని మూర్తి చెప్పడంతో, ఒకసారి మామ్మగారిని కూడా చూసినట్లు ఉంటుందని ఇలా వచ్చాను. గిరిజగారేంటి డల్ గా ఉన్నారు?” అనడిగాడు.
“ఇప్పుడే ఇన్నోవేషన్స్ కి ఇంటర్వ్యూకి వెళ్ళి వచ్చింది. పైగా తలనొప్పిగా ఉందట” అంది నాగ.
“ఏమన్నారు?” అడిగాడా అబ్బాయి. నాగ జరిగినదంతా వివరించి, ఎన్నో ఉద్యోగాలకి అప్లికేషన్ పంపిస్తోంది. పోస్టల్ ఛార్జీలు వదులుతున్నాయి గానీ, ఎవరూ ఇంటర్వ్యూకి రమ్మని పిలిచిన పాపాన పోలేదు. వీళ్ళు పిలిచారంటే ఇదిగో… ఇలా అయింది” అంటూ నిట్టూర్చింది నాగ.
“ఇన్నోవేషన్స్ ఆయన నాకు బాగా తెలుసు. మీకు అభ్యంతరం లేకపోతే నాతో వస్తారా? నేను మాట్లాడతాను అతనితో” అన్నాడు మూర్తి గిరిజతో.
“వద్దు మూర్తీ! ఫస్ట్ ఇంప్రెషన్ సరిగా లేకపోతే కష్టం. గిరిజ మనసు చాలా సున్నితం. జాయిన్ అయాక వాళ్ళు ఎప్పుడైనా ఈ విషయం దృష్టిలో ఉంచుకుని ఒక మాట అన్నా ఇది తట్టుకోలేదు” అంది నాగ.
“సరే! వదిలేయండి. మీరు ఏఏ ఉద్యోగాలకి అప్లై చేసారో చెప్తారా!” గిరిజను అడిగాడతను.
తను అప్లై లిస్ట్ అంతా చెప్పి, ఆ గోఠిసన్స్ వాళ్ళు ఈ రోజు కూడా మళ్ళీ ఏడ్ ఇచ్చారు. వాళ్ళు ఎవరికీ ఉద్యోగం ఇవ్వకుండా ఏడ్ ఎందుకిస్తున్నారో నాకర్ధం కావట్లేదు” అంది గిరిజ.
“గోఠిసన్స్ ఆయన, నేను కూడా లయన్స్ క్లబ్ మెంబర్స్ మి. తరచూ కలుస్తూ ఉండడం వల్ల మంచి పరిచయమే ఉంది. ఎందుకైనా మంచిది ఒకసారి నాతో రండి. నేను అసలు విషయం కనుక్కుంటాను. కనీసం విషయం తెలుసుకోవడం మంచిది కదా!” అన్న మూర్తి మాటలకు తల్లి వంక చూసింది గిరిజ.
తల్లి సరేనని తల ఊపడంతో మాడు మీద నూనె మర్దనా చేయడం వల్ల జిడ్డు కారుతున్న ముఖాన్ని కాస్త సబ్బుతో పామి, జుట్టు పైపైన సరిచేసుకుని వచ్చింది. అతను వెంటనే బయలుదేరడానికి లేవడంతో ఇంట్లో వాళ్ళకు “వెళ్ళొస్తాన”ని చెప్పి అతనితో పాటు షాప్ కి వెళ్ళింది.
షాప్ లో జనం పలుచగా ఉన్నారు. షాప్ ఓనర్ గారు కేష్ కౌంటర్ లో కూర్చుని ఫోన్ మాట్లాడుతున్నారు. మూర్తిని చూడగానే చిరునవ్వుతో విష్ చేసిన ఆయన, మూర్తి వెనుకనే ఉన్న గిరిజను చూడగానే ‘మళ్ళీ వచ్చిందేమిటి?’ అన్నట్లు ఆయన కనుబొమలు వేసారు.
అది గమనించగానే గిరిజ మరి కదలడానికి శక్తి సరిపోనట్లు ఉన్నచోటనే నిలబడిపోయింది. మూర్తి ఆయన దగ్గరకు వెళ్ళి ఏం మాట్లాడాడో, ఆయన ఏం అన్నారో కూడా వినబడనంతగా అతని ముఖంలో కనబడిన తిరస్కారభావానికి మెదడు స్తంభించిపోయింది. అక్కడి నుండి పారిపోవాలనిపిస్తోంది కానీ అవసరం ఆపింది.
ఇంతలో కేష్ కౌంటర్ నుండి ఆయన బయటకు వచ్చి “ఇలా రండి మేడమ్” అనగానే మెల్లగా వాళ్ళ దగ్గరకు నడిచింది. “మాకు సేల్స్ గరల్స్ అవసరం లేదు కానీ, బిల్లింగ్ మిషన్ ఆపరేట్ చేసే ఆవిడ ప్రస్తుతం లీవ్ మీద వెళ్ళారు. ఆవిడ వచ్చేవరకు మీరు ఆ పని చేస్తారా?” అని అడిగారు.
చేస్తాను అన్నట్లు బుర్ర ఊపి, తన అంగీకారాన్ని తెలియజేసింది గిరిజ. ఆయన ఎలక్ట్రానిక్ బిల్లింగ్ మిషన్ వైపు దారి తీసి “ఇదే మీ సీట్” అంటూ ఒక స్టూల్ చూపించి, కూర్చోమన్నారు. గిరిజ కూర్చోగానే బిల్లింగ్ మిషన్ పని తీరు ఓ పది నిముషాలు వివరించి, కొంతమంది కష్టమర్స్ తాలూకా బిల్స్ ఎలా టైప్ చెయ్యాలో స్వయంగా టైప్ చేసి చూపించారు.
“మొదట్లో కొంచెం ఇబ్బంది పడతారు కానీ వారం రోజుల్లో అలవాటు అయిపోతుంది” అన్నారు మళ్ళీ ఆయనే.
“అయితే తనని ఎప్పుడు జాయిన్ అవమంటారు” అడిగాడు మూర్తి.
“ఆవిడకి అభ్యంతరం లేకపోతే ఇప్పుడే జాయిన్ అయిపోవచ్చు. ఏమ్మా! మీకు ముహూర్తాల నమ్మకం ఏమైనా ఉందా?” అడిగారు గిరిజను.
‘ఉద్యోగం వస్తే చాలు’ అనుకుంటున్న గిరిజ “అదేమీ లేదు సర్. నేను ఇప్పుడే జాయిన్ అయిపోతాను” అనడంతో “గుడ్” అని ప్రశంశిస్తున్నట్లు చూసారు.
గిరిజ సందిగ్ధంగా మూర్తి వైపు చూడగానే “నేను మీ ఇంటికి వెళ్ళి మీ అమ్మగారితో జాయిన్ అయిపోయారని చెప్తాను. మీరు వర్క్ చూసుకోండి” అన్నాడు గిరిజ భావం అర్ధమైనట్లుగా. “థాంక్యూ” అంది గిరిజ.
రాత్రి ఎనిమిదిన్నర దాటాక “మీరిక ఇంటికి వెళ్ళొచ్చు మేడమ్. రేపు ఉదయాన్నే తొమ్మిది గంటలకల్లా వచ్చేయండి” అన్న బాస్ మాటలకు సీట్ లోంచి లేచి “థాంక్యూ అండ్ గుడ్ నైట్ సర్” అని మర్యాదపూర్వకంగా చెప్పి ఇంటికి చేరుకుంది గిరిజ.
 
 
****** సశేషం ******
 
రచన: రామా చంద్రమౌళి
 
ఫిబ్రవరి 17, 2016 : బుధవారం. ప్రాతః సమయం 4.50 నిముషాలు.
ఒక సందర్భాన్నీ, ఒక వస్తువునూ ఒక వ్యక్తి తన నేపథ్యంతో, తన దృష్టికోణంలో, తనకున్న జ్ఞానస్థాయిని బట్టి చూచినప్పుడు ఆ వస్తువు అతనికి కనబడినట్టే ఇంకొక వేరే ఎవరికైనా ఆ వస్తువు సరిగ్గా అదేవిధంగా కనబడుతుందా. ఉహూ.. అస్సలే కనబడదు.
చూపూ, దృష్టీ.. రెండూ ఒకటేనా.
చూచుట, దర్శించుట.. రెండూ ఒకటేనా.
ఒక వస్తువు మనకు ఎలా కనబడ్తే అలా దాన్ని ఉన్నదున్నట్టుగా చూడడం చూపైతే, ఒక వస్తువునుగానీ, సందర్భాన్నిగానీ మనకు కావలసిన ప్రత్యేక కోణంలో చూడ్డం దర్శనమౌతుందా.
కళ్ళు మూసుకుని ఆలోచిస్తున్నాడు నలభై రెండేళ్ళ యోగి.
ఇన్నోవా వ్యాన్‌ దూసుకుపోతోంది మెత్తగా తాడ్వాయి అడవిగుండా. తాడ్వాయి అడవి దాటితే పస్రా.. తర్వాత మేడారం.
అతని చేతిలో ఒక పుస్తకముంది. దానిపేరు ‘ జ్ఞాన సిద్ధాంతం ’. ఆంగ్ల మూలం : మారిస్‌ కారన్‌ ఫోర్త్‌. తెలుగు అనుసరణ : పాములపర్తి సదాశివరావు.
అనేక లోతైన తాత్విక, ఆధ్యాత్మిక, జిజ్ఞాసాత్మక విషయాలతో ‘జ్ఞానసిద్ధాంతం’ ఒకపరిపుష్టమైన గ్రంథమది. అసలు జ్ఞానమంటే ఏమిటి. అనుభూతి జ్ఞానం, తార్కిక జ్ఞానం, రూఢ జ్ఞానం.. ఇవన్నీ ఏమిటి. దేహం, ఆత్మ.. ఆత్మ వాయుపదార్థమా, తేజో విశేషమా, శక్తి విశేషమా.. దేహం జడమైతే, దేహాంతర్గతమైన ఆత్మ చేతనమైనదా.. అంతా హయ్యర్‌ మాథమేటిక్స్‌ వలె.. అతిలోతైన చర్చ. అసలు తత్వశాస్త్రమే జటిలం. అందులో జ్ఞాన సిద్ధాంతం మరీ జటిలం.
మామూలప్పుడు ఎక్కువ జనసంచారమే ఉండని కీకారణ్యం అది. కాని ఇప్పుడు అడవికి అడవి మొత్తం మనుషులుగానే మారిపోయింది. ఎటు చూచినా మనుషులే. దేశం నలుమూలలనుండి మానవప్రవాహమై ముంచుకొస్తున్న జనకెరటాలు. కార్లు, బస్సులు, వ్యాన్లు, మోటార్‌ సైకిళ్ళు, అటోలు, ఎట్ల వీలుంటే అట్ల.. దారులన్నీ మేడారం దిక్కే. ఒక కోటి మంది ఈసారి వస్తారని ప్రభుత్వ అంచనా. కాని ప్రత్యక్ష పరిశీలకుల లెక్క ప్రకారం ఇప్పటికే ఒక కోటీ ఇరవై లక్షలమంది అరణ్యప్రవేశం చేసారు. జనవిస్ఫోటనతో చుట్టూ ఇరవై కిలోమీటర్ల వైశాల్యం దద్ధరిల్లిపోతోంది.
తూర్పున సూర్యుడు అగ్గి మొలకవలె పొటమరిస్తున్నాడు. లేత కాంతి జలతారు వరదలా ముంచుకొస్తున్నది.
యోగి తన చేతిలోని జ్ఞాన సిద్ధాంత గ్రంథాన్ని మూసి ప్రక్కనున్న తోలు సంచీలో పెట్టి.. ఒక్కసారి ఈ భౌతిక లోకంలోకి వచ్చి చుట్టూ పరికించాడు. డ్రైవర్‌ బాలు చాలా దీక్షగా ఏకాగ్రతతో నడుపుతున్నాడు బండిని. వెనుక సీట్లో శాలిని ప్రశాంతంగా కూర్చుని బ్లూ టూత్‌ హెడ్‌ సెట్‌ ను చెవిలో పెట్టుకుని ఏదో మ్యూజిక్‌ వింటూ అడవిలోకి చూస్తూ కరిగిపోతోంది. బహుశా ఆమె ఏ హరిప్రసాద్‌ చౌరాసియా వేణువునో, ఈమని శంకరశాస్త్రి వీణనో, ఎమ్మెస్‌ సుబ్బలక్ష్మి కీర్తనలనో వింటూంటుంది. ఇన్నోవా వెనుక సీట్లనిండా తమకు పది నిముషాల్లో సకల సౌకర్యాలతో నూటాఇరవై చదరపు అడుగుల్లో ఒక అత్యాధునిక టెంట్‌ ను బాలు నిర్మించి ఇవ్వగల సామాన్లన్నీ కట్టలుకట్టి పడేసి ఉన్నై.
ఒక ఆర్కియాలజిస్ట్‌గా యోగి పర్యటించిన దేశాలు ఏ ఇరవై ముప్పయో ఉంటై. ఈజిప్ట్‌, రోమ్‌, ఇండోనీసియా, వియత్నాం, హరప్పా, సిల్క్‌ రూట్‌, చైనా, మానస సరోవరం, నేపాల్‌, అంకూర్‌ వాట్‌.
ఎన్ని నాగరికతలు, ఎన్ని సంస్కృతులు, ఎన్ని జీవన విధానాలు, ఎన్ని సంప్రదాయాల పరిరక్షణలు, ఎన్ని అస్తిత్వ పోరాటాలు.
ఎందరు మనుషులను కలిశాడో. ఎందరి అంతరంగాల లోలోతులను తడిమి శోధించాడో. ఎన్ని గ్రంథాలను రాసి ప్రపంచ నాగరికతల పురారహస్యాలను విప్పి చెప్పి విశ్లేషించాడో. ఒక పురావస్తుశాస్త్ర నిపుణునిగా కేవలం శిథిలావశేషాలనూ, వస్తువులనూ, ప్రాంతాలనూ, మనుషులను మాత్రమే కాక నిర్జీవ వస్తువుల్లో, స్మ ృతుల్లో, శిలల్లో,శిల్పాల్లో, మనుషుల్లో ఆనవాల్లుగా మిగిలిన హృదయాలను స్పర్శించి ఆ రసస్పర్శను అనుభవించి, ఆనందించి, ఆ మహానుభూతులను అక్షరాలుగా అనువదించి ప్రపంచవ్యాప్త మానవ పురావైభవ మననశీలురకు అందించి గణనీయమైన ఖ్యాతిని సముపార్జించాడు అతను.
అది ఒక నిరంతర అనంత శోధన. పురా మానవుని ఔన్నత్యాన్నీ, వ్యక్తిత్వ వైభవాన్ని పరిశోధిస్తూ పరిశోధిస్తూ.. ఒంటరిగా ఒక తీరని తృష్ణతో చేస్తున్న ప్రయాణంలో తారసపడ్ద ఒక సహపరిశోధకురాలు శాలిని. ఆమెది వారణాసి. పురాతన 1916 నాటి బనారస్‌ హిందూ యూనివర్సిటీ నుండి ‘పురావస్తు శాస్త్రం’ లో ‘ శిథిల మూలాలు ’ అన్న అంశం మీద డాక్టరేట్‌ చేసిన స్వర్ణ పతక గ్రహీత. ఆమే తనూ కలిసి సంయుక్తంగా పురాపరిశోధనలపై రాసిన ఎన్నో గ్రంథాలను ప్రఖ్యాత ప్రపంచప్రసిద్ధ ప్రచురణ కర్తలు సగర్వంగా వెలువరించారు. వాటిమీద వచ్చే రాయల్టే ఎన్నో లక్షలుంటుంది తమకు.
శాలిని అంటుంది.. శోధన.. పరిశోధన చాలా భిన్నమైనవి. సర్చ్‌.. రీసర్చ్‌. కొత్తదాన్ని కొత్తగా కనుక్కోవడం.. ఉన్నదాన్నీ, మరుగున పడిపోయినదాన్నీ మళ్ళీ కనుక్కోవడం పూర్తిగా విభిన్నమైన కార్యాలుగదా. మనం ఇదివరకు ఎవరూ కనుక్కోనిదాన్ని, ఇతరులెవ్వరూ ఇంతవరకు స్పృశించనిదాన్నీ శోధించి తెలియజేయాలి వినూత్నంగా ఈ మానవాళికి.. అని. శాలిని ఈ గత ఎనిమిది సంవత్సరాలుగా తనవెంటే పురాపరిశోధనల్లో సహగమిస్తున్న సహచరిణి. భార్య కాదు.
ఒక వైవిధ్యభరిత గుర్తింపు ఉన్న తామిద్దరూ ఇంత విస్తృతంగా ప్రపంచాన్ని పర్యటించిన తర్వాత చాలా సార్లు జరుపుకునే ఆత్మసమీక్షల్లో నిర్దారించుకున్నదేమిటంటే.. భారతదేశమంత విస్తృతమైన, విలక్షణమైన, గాఢ తాత్విక, ఆధ్యాత్మిక, సాంస్కృతిక, జ్ఞానమయ పునాదులున్న అతిపురాతన వారసత్వం ఏ దేశానికీ లేదని. ఆ కోణం లో చూచినప్పుడు ఈ ‘ సమ్మక్క తీర్థం ’ ది ఒక విలక్షణమైన ఏ తాత్విక శోధనకూ, అన్వయింపుకూ అందని విచిత్ర చరిత్ర. అందుకే తామిద్దరూ పదే పదే ఈ ప్రాంతానికి ఇట్లా రావడం ఇది ఏ ఎనిమిదవసారో. జాతర జరుగుతున్నప్పుడు. జాతర లేనప్పుడు మామూలు సమయాల్లో.. మేడారం ఒట్టి అతి సాధారణ కుగ్రామంగా కొండల మధ్య గంపకింద కోడిపిల్లలా ఒదిగి ఉన్నపుడు వచ్చి.. ఈ గిరిజనులతో అడుతూ పాడుతూ.. వాళ్ళలో కలిసిపోయి.. నీళ్ళలో నీళ్ళయి.. ప్రవహిస్తూ.. ఆ అనుభవం వేరు. వ్యక్తీకరించరానిది.
ఐతే.. ఈ మేడారంకు ప్రతి రాకా ఎప్పటికప్పుడు కొత్తే. ఎప్పటికప్పుడు భాషకందని మహానుభూతే. పులకింతే.
ఎందుకు. ?
అదే అర్థంకాదు. ఏముందీ ఇక్కడ.. అంటే జవాబు ‘ ఏమీ లేదు ’.. అని.
ఏమీ లేకపోవడమే మహత్తా. ? అన్నది ప్రశ్న.
ఈ ఆదివాసీలు జరుపుకునే ఈ పండుగ నేటికీ పూర్తిగా సంకేతాత్మకంగా జరుగుతోంది. శాస్త్రీయమైన పరిభాషలో చెప్పాలంటే ఈ అడవిబిడ్డల పూజ నిర్గుణోపాసనగానే భావించాలి. లేదా ఒక అమూర్తారాధనగా పరిగణించాలి.
వీళ్ళ మూల భావన చాలా సరశమైంది. హృదయసంబంధి కూడా. వీళ్ళ ప్రచలిత సామెత ‘ తొక్కితే రాయి. మొక్కితే దేవత’.
మేడారం జాతరలో ఒక ఆత్మను సంకేతాత్మకంగా ఒక వస్తువులోకి గానీ, చెట్టులోకి గానీ, మరే ఇతర దేనిలోకైనా పిలిచి, ప్రతిష్టించి స్థాపించడమనే ఒక విద్య ఉంది. ఇట్లా చనిపోయిన తమ పూర్వీకులెవరి ఆత్మనైనా ఆవాహన చేసి పూజించడాన్ని aఅఱఎఱంఎ అంటారు. పురాతన ప్రపంచవ్యాప్త ఆదివాసీ సంస్కృతుల్లో, తెగల్లో ఉన్న ఈ పితృ, మాతృ ఆత్మల aఅషవర్‌తీaశ్రీ షశీతీంష్ట్రఱజూ ఆరాధన అనేది ఇక్కడకూడా దాదాపు ఎనిమిది వందల సంవత్సరాలనుండి ఉంది. సమ్మక్క, సారలమ్మ, పగిడిద్దరాజు, గోవిందరాజులు ల ఆత్మలను ఆవాహన చేసి ఇక్కడి కోయతెగలు దేవతలుగా ఆరాధించడంలో ఈ శాస్త్రీయ అంశాలే ఇమిడి ఉన్నాయని తమ విశ్లేషణలో స్పష్టమైనాయి. ఇక్కడ సార్వత్రిక ప్రధాన స్రవంతి ఆరాధనా సంప్రదాయాలూ, అటు గిరిజన ఆరాధనా విధానాలూ కలగలిసిన మేళవింపునును aంంఱఎఱశ్రీa్‌ఱశీఅ గా చూడవచ్చు నాగరికులు.
వెరసి ఈ ‘ సమ్మక తీర్థం ’ స్థూలంగా ఆదివాసీ తెగల పితృదేవతల సంకేతారాధన మాత్రమే. తొలి రోజుల్లో సమ్మక్క దేవతని ఒక జువ్వి చెట్టు.. అంటే శమీ వృక్షం మీదికి ఆవాహన చేసి శతాబ్దాలుగా పూజిస్తూ వస్తున్నారు. అక్కడికి వచ్చిన ప్రజలు ఈ చెట్టు బెరడును పవిత్రమైనదిగా భావించి ఒలుచుకుని ఒలుచుకుని చివరికి శిథిలపర్చారు. నేటికీ చాలా పాతదైన ఆ చెట్టు కొద్దిపాటి చిరు చిగురుతో కనిపిస్తుంది. ఆదివాసీలకు చెట్టు పూజించదగిన ఒక దేవత. అందుకే వాళ్ళు అవసరమైతే తప్ప చెట్లను నరకరు. చెట్లనూ, మట్టినీ, నేలనూ, పూలనూ పూజించే మహత్తర ఆచారం ఆదివాసీలలో పండుగలై విరాజిల్లడం ఒక విశేషమైన విషయం. పోను పోను శుభ్రతకోసం అమ్మవార్ల జువ్వి చెట్టు చుట్టూ గద్దెలను నిర్మించి ఆధునీకీకరించడం అనివార్యమైంది. ప్రభుత్వాలు భక్తుల సౌకర్యార్థం ఎన్ని వసతులు చేసినా అసలు మూల సంప్రదాయం మాసిపోకుండా కాపాడుతూండడం సంస్కృతీ పరిరక్షణే.
‘‘బాలూ. మనం డైరెక్ట్‌గా కన్నెపల్లి పోదాం.. అంతేనా శాలినీ ’’ అన్నాడు యోగి లోపలికి వెళ్తున్నకొద్దీ ఇంకా ఇంకా కిక్కిరిసిపోయి దట్టంగా కనిపిస్తున్న జనం దిక్కు ఆశ్చర్యంగా చూస్తూ.
‘‘ఔను. అక్కడకే పోవాలి మనం.. మన రాకకోసం బహుశా కాక లక్ష్మీపతి ఎదురు చూస్తూంటాడు. వాళ్ళ పెదనాన్న కాక సారయ్యే సారలమ్మ ప్రధాన వడ్డె కదా. మధ్యలో ఒక్క నిముషం జంపన్న వాగులో నేనుకూడా స్నానం చేస్తా యోగీ.’’ అంది శాలిని. లక్ష్మీపతి వరంగల్లులో ఎమ్మే చేసి ఇప్పుడు ఎం. ఫిల్‌ చేసేందుకు తమ వద్ద పరిశోధకుడుగా చేరిండు మొన్ననే. తాము ఇక్కడికి వస్తున్న నాటినుండి.. అప్పుడు పదవతరగతి చదువుతున్న లక్ష్మీపతిని యోగే చదువు గురించిన ప్రాముఖ్యతను గట్టిగా చెప్పి, ఎంతో కొంత సహాయం కూడా చేసి జీవితంలో ఎట్లా పైకి రావాల్నో దారి చూపించిండు. లక్ష్మీపతి దాదాపు శిష్యుడు యోగికి.
అప్పటికి పూర్తిగా తెల్లవారింది. అప్పటిదాకా లేత చీకటితో చిరుత వెలుగులు సాగించిన అరణ్య సరససల్లాపం ఒళ్ళు దులుపుకుని లేచిన సూర్యుని నులివెచ్చని కిరణ సందోహంతో మెరిసి విరిసింది.
ఎటు చూచినా జనమే. మనుషులు కనబడకుండా ఒక చారెడు దృశ్యంకూడా ఖాళీగా లేదు. ఎక్కువమంది ఆడవాళ్ళు.. పిల్లలు, గుండ్లు గీయించుకుని మగవాళ్ళు.. కుటుంబాలు కుటుంబాలుగా.. అందరూ కలెగలిసిన మనుషుల కలపోత.. పల్లెటూరు వాళ్ళు, నగరవాసులు, పట్టణ జనం, అధికారులు, పోలీసులు, వ్యాపారులు, వాలంటీర్లు, ఎన్‌ సి సి విద్యార్థులు, ఒకటే సందడి.. తోసుకుంటూ, నెట్టుకుంటూ.. ఉధృతి.
బాలు చాలా నేర్పుగా బండిని ఒక మూలకు మలిపి చెట్టుకింద ఆపాడు. చూస్తే ప్రక్కన శాలిని స్నానం చేయడానికి చాలా అనుకూలంగా ఉంది వాగు ఒర్రె.
ఇంతకూ ఇన్నిసార్లు వస్తే ఏ ఒక్కసారీ శాలిని ఇలా జంపన్న వాగులో స్నానం చేస్తానని అన్నట్టుగానీ, చేసినట్టుగానీ జ్ఞాపకంలేదు. ఇప్పుడెందుకు ప్రత్యేకంగా.. ఇలా.
ఈ మధ్య ధారాళంగా తెలుగు మాట్లాడ్డం నేర్చుకోవడమే కాకుండా తెలుగు పురాణాలనూ, ప్రాచీన సాహిత్యాన్నీ, మహాభారత, రామాయణాదులను విపరీతంగా చదువుతోందామె. క్షణకాలంలో డోర్‌ తెరుచుకుని ఒక్క అంగలో బ్యాగుతో సహా వాగులోకి వెళ్లిపోయి.. నీళ్లలో మునిగింది శాలిని.
జంపన్న వాగు అసలుపేరు సంపెంగ వాగు. చుట్టూ ఊరట్టం, రెడ్డిగూడెం, కన్నెపల్లి, నార్లాపూర్‌, బయ్యక్కపేట ఊర్లతో పరివేష్టితమై మధ్యలోనుండి పాపటలా ప్రవహిస్తూ పోతుంది సంపెంగ వాగు. అసలది చారిత్రాత్మకమైన కాకతీయులనాటి లక్నావరం చెరువు మత్తడి కాలువ. పస్రాలో దయ్యాలవాగు, అటుపైన గౌరారం వాగు, కన్నాయ్‌ గూడెం దగ్గర గుండ్లవాగు, కలగలిసి పెనవేసుకుపోయి.. సంపెంగ వాగై.. తూముల వాగు తో సంగమిస్తూ బూటారం దగ్గర గోదావరిలో అంతర్ధానమౌతుంది.
స్థల కథల ప్రకారం కాకతీయ ప్రతాపరుద్రుడు తన సామంతుడైన మేడారం పరగణాధీశుడు పగిడిద్ద రాజు కప్పం కట్టకపోయినప్పుడు సైన్యాన్ని పంపి దాడి చేస్తే.. వరుస కరువులతో బతకడమే కష్టంగా ఉన్న తాము కప్పం కట్టలేమని సవినయంగా విన్నవించుకుని.. నిరాకరించబడి, అనివార్యమై ప్రతిఘటనకు దిగినప్పుడు.. యుద్ధంలో ఒక్కొక్కరే వీరోచిత మరణాన్ని పొందుతున్న క్రమంలో.. బెబ్బులిలా పోరాడి తీవ్రంగా గాయపడ్ద సమ్మక్క ఒక్కగానొక్క పుత్రుడు జంపన్న.. రక్తసిక్త దేహంతో వచ్చీ వచ్చీ సంపెంగవాగులో తన రక్తాన్ని ఆర్ఘ్యంగా సమర్పించి ప్రాణార్పన చేసి లీనమైపోయిన క్షణం సంపెంగ వాగే తన పేరును ‘ జంపన్న వాగు’ గా మార్చుకుంది. అదే వరుసలో భర్త పగిడిద్ద రాజూ, మరిది గోవిందరాజూ, కూతుళ్ళు సారలమ్మ, నాగులమ్మ లు కూడా అరివీర భయంకరంగా యుద్ధం చేసి.. చివరికి నిహతులై.. నిశ్శేషమౌతున్న అంతిమ దశలో సమ్మక్క వందలమంది సైనికులను దునుమాడుతూ చివరికి ఒక పిరికి సైనికుడు వెనుకనుండి వీపులోకి బళ్ళేన్ని విసరగా.. దాంతో గాయపడి రక్తాలోడుతూ.. చిలుకల గుట్టపైకి నిష్క్రమించిన తల్లి నారచెట్టువద్ద అంతర్ధానమై పోయింది. తర్వాత గ్రామస్తులు వెదుక్కుంటూ వెళ్ళి గుట్టనంతా గాలిస్తే.. ఒక చెట్టునీడలో కనబడిరదొక మహిమాన్విత ‘ భరిణె ’. వెదురు కర్రతో చేసిన నిండు కుంకుమ భరిణె. అడవిబిడ్దల ఆత్మగౌరవ ప్రతీక ఆ ‘ కుంకుమ భరిణె ’. పరమ మహత్తుగల వన మూలికలతో నిండిన ఆ చిలుకల గుట్ట.. దాని చుట్టూ ఉన్న పద్నాలుగు ఊళ్ళు మాఘశుద్ధ పౌర్ణమికి అటూ ఇటూ రెండు రోజులు సంపూర్ణంగా సమ్మక్క తల్లి రక్షణ కవచం నీడలో అలరారుతాయి. చరిత్ర చెక్కిన సామాన్యుల శ్రావ్యగాథలవలె అనిపించే ఈ వీరకుటుంబ శతాబ్దాలనాటి జానపద పురాగాథ.. అస్తిత్వ అరుణ బావుటా ఐ.. శౌర్య ప్రతీకై వర్థిల్లుతూనే ఉంది నేటికీ.
ఐతే అది స్థలపురాణమా.. కట్టుకథా.. వాస్తవ గాథా.. ఏదైనా మనిషి పట్ల మనిషికి గల విశ్వాసం, గౌరవం, నమ్మకం, అనుభవమే శాస్త్రమై శాసించే ఒక అపూర్వ వాస్తవమై.. ఇన్ని కోట్లమంది విశ్వాసులను ఈ అరణ్యగర్భంలోకి తల్లిలా చేతులు చాచి పిలుస్తూనే ఉంది శతాబ్దాలుగా. విద్యావంతులు, నిరక్షరాస్యులు, మేధావులు, కళాకారులు, గాయకులు, నాయకులు, విశ్వాసులు, విద్వాంసులు.. అందరూ.. చేతులు జోడిరచి ఒకే వరుసలో ప్రణమిల్లే ఆ క్షణాలు మాత్రం అద్భుతాలు. అంతే.
వచ్చేసింది శాలిని ఒంటినిండా తడి బట్టలతో. బట్టలు మార్చుకుని రాలేదామె ‘ చైంజ్‌ రూం ’ లో. తలారా తడితో నీళ్లు కారుతూ, కొత్తగా కనిపిస్తోంది. అనిపిస్తోంది.
సరిగ్గా అప్పుడే యోగి మొబైల్‌ మ్రోగింది. చూస్తే లక్ష్మీపతి.
‘‘సర్‌. నేను మీకోసమే ఎదురుచూస్తున్నాను. ఇక తల్లి బైలెల్లబోతాంది.. మీరు తొందరగా రావాలె. నేను రెడీగా మద్దిచెట్టుకింద నిలబడ్డా. ’’ అన్నాడు మొసపోసుకుంటూ.
‘‘లక్ష్మీపతీ. వచ్చినం..ఒక్క నిముషంలో నీ ముందు ఉంటం’’
బాలు అర్థం చేసుకుని బండిని తీసి.. స్టార్ట్‌ చేసి.. ఉరుకుతూనే ఉంది జనాన్ని తోసుకుంటూ.
శాలిని స్థితే చిత్రంగా ఉండి ఏమీ అర్థం కావడం లేదు యోగికి.
ఐదు నిముషాల్లో.. కారు.. కన్నెపల్లి ఊరి చిన్న గిరిజన గుడి మూలన ఉన్న మద్ది చెట్టు దగ్గర ఆగింది.
లక్ష్మీపతి వచ్చి శాలినినీ, యోగినీ చేతులు పట్టుకుని వెంట లాక్కుపోయాడు వేగంగా.
అప్పటికే కాక వంశీయులు, కోరం గోత్రనామధేయులు ఐదుగురు.. గుడిలో గత మూడు గంటలుగా నెత్తిని తాకే ఎత్తులో ఉన్న గర్భగుడిలో పూజలు నిర్వహిస్తూ, ఇక ఏ క్షణమైనా బయటికి తుఫానులా చొచ్చుకొచ్చే వాతావరణం ఉంది. ‘‘ సర్‌.. మేడం ప్రత్యేకంగా ఈ సమయం గురించే ఎప్పటినుండో అడుగుతాంది నన్ను. ఈ ఘడియ తప్పిపోద్దేమో నని నా భయం ’’ అంటున్నాడు లక్ష్మీపతి.
ఔనా.. ఎందుకు. శాలిని అడుగుతోందా ఈ క్షణంకోసం నిజంగా.
యోగి అప్రయత్నంగానే శాలిని దిక్కు చూశాడు.
అప్పటికే గుడి ముందట దాదాపు రెండు వందలమంది కంటే ఎక్కువే ఆడవాళ్లు.. పెళ్లి కానివాళ్ళు, పెళ్ళై తల్లులు కానివాళ్లు, త్వరగా తల్లి కావాలనుకునే వాళ్లు తడిబట్టలతో నేలమీద బోర్లా పడుకుని ‘ వరం ’ పట్టుకుని సాష్టంగపడి.,
చదువుకున్న ఆడవాళ్ళు, చదువు రానివాళ్లు, అధికారులు, పోలీసులు.. తరతమ భేదం లేకుండా, ఒకటే తొక్కిసలాట. నెట్టుకునుడు. ఊగిపోవుడు.. ఏదో అదృశ్య శక్తి అందరినీ ఆవహించినట్టు.. ముఖాల్లో దైవత్వ ఛాయలు. భక్తి మత్తు.
ఇటువేపు శివసత్తులు పూనకాలొచ్చి ఊగిపోతున్నారు ‘‘ నాది దయ్యాల మడుగే అబ్బియా.. దండొక్క పొద్దే అబ్బియా.. హఁ.. హఁ’’ అంటూ. చేతుల్లో వేప మండలు. నెత్తులపై చేపలు పట్టే వలలు. వాటికి పంచలోహ పూసలు. కాళ్ళకు రాగి అందెలు, వెండి కడియాలు.
ఆ బయటికి వచ్చే వడ్డెలు ఆ క్షణాల్లో దైవ స్వరూపులనీ, సారలమ్మ తల్లి ప్రతిరూపాలనీ విశ్వాసం ప్రజలకు. ఒక్కసారి ఎట్లైనా వాళ్ళను తాకితే ఇక ఈ జన్మ ధన్యమన్నంత సంబరం. ముఖ్యంగా ఆ వడ్డెలు గనుక తమను తొక్కుకుంటూ పోతే తప్పక సంతానం కలుగుతుందని సంతానాన్నాపేక్షించే స్త్రీల నమ్మకం.
ఒక్క మెరుపు కాల తృటిలో ఐదుగురు వడ్దెల సమూహం ఒక వరదలా చొచ్చుకొచ్చింది బయటికి ఆ గుడిసె గుడిలోనుండి.
యోగి తన పురాతత్వ జ్ఞానంతో వీక్షిస్తున్నాడు.. ఎనిమిదవసారి ఆ దృశ్యాన్ని.
అందరూ యువకులే. నెత్తులపై ఎర్రని గుడ్దను చుట్టుకుని.. అందులో ఒకడు నూనూగు మీసాలవాడు. తెల్లని బనీనువంటి వస్త్రంపై ఒళ్ళంతా కుంకుమ, పసుపు, చేతుల్లో ఆనపకాయ బుర్ర, ఒకరిదగ్గర చాట.. కొన్ని సన్నని కంక కట్టెలు, ముఖాలనిండా బాగా తాగి ఉన్నట్టు మత్తు. ఏదో అవ్యక్త దైవత్వ నిషా. వాళ్ళు తూములోనుండి ఉధృతంగా చొచ్చుకొస్తున్న వరదలా.. వరం పట్టి బొక్కబోర్లా పడుకున్న భక్తుల వీపులపై మెరుపు వేగంతో అడుగులు వేస్తూ.. తొక్కుకుంటూ పరుగెత్తుకుంటూ వస్తున్నారు.
అప్పుడు.. యోగి ఊహించనే లేదసలు.. చటుక్కున తృటిలో అతని నుండి ఉరికి అతని నుండి ఉరికి శాలిని నేలపై బోర్లా పడుకుంది ఒంటినిండా తడి బట్టలతో.. విరబోసుకున్న తడి జుట్టుతో. చూస్తూ చూస్తూండగానే వడ్డెల పాదాలు వరుసగా అందరివీ శాలిని వీపుపైబడి.. చకచకా రైలు చక్రాల్లా వెళ్లిపోయాయి. చేతులను నిలువెత్తు చాచి బోర్లా పడుకున్న శాలిని ధిగ్గుమని జలదరించి.. ఉల్టా తిరిగింది. ఆ లొల్లిలో కూడా యోగికి ఆమె ముఖంలో ఏదో ఒక ‘ తళుక్కు ’ కనిపించింది.
‘అసలు ఎందుకిలా చేసిందీమె అకస్మాత్తుగా. ఏమి కావాలీమెకు. నిజంగానే సంతానం కావాలా. ’
‘‘సర్‌. మేడం అదృష్టవంతురాలు. వడ్డెలందరూ తొక్కుకుంట పోయిండ్లు వరుసగా. ఈ సారి సంతానం గ్యారంటీ మేడంకు ’’ అంటున్నాడు లక్ష్మీపతి ఉక్కిరిబిక్కిరైపోతూ.
ఖతం. ఐపోయింది.
వడ్డెల వెంటనే లక్షలమంది జనం తరలిపోయారు క్షణాల్లో.. గద్దెలదిక్కు. పది నిముషాల్లో చాలా వరకు ఆ ప్రాంతం ఖాళీ ఐపోయింది.
* * * * *
కన్నెపల్లిలోనే ఉన్న కాక లక్ష్మీపతి ఇంటి ఆవరణలోని వాళ్ళ పెరట్లో ఇచ్చిన స్థలంలో బాలు వేసిన టెంట్‌ లో విశ్రాంతి తీసుకుంటూన్న యోగి.. శాలిని ఆ రోజంతా నిద్రపోయారు.
అలసట. శరీరంకంటే మనసు ఎక్కువగా అలసిపోయిన అనుభూతి. యుగయుగాలుగా ఏదో తన శాశ్వత స్థావరాన్ని వెదుక్కుంటూన్న ఆత్మ అనిశ్చిత పరిభ్రమణంలో ఒక్కోసారి అడవై, మరోసారి ఆకాశమై, ఇంకోసారి ఎడారై.. సముద్రమై.. ఒక చిన్న చిరు పిచ్చుకై, చిలుకల గుట్టమీద చిరు మూలికా పత్రమై.. ఉనికి.. ఉనికి.. ఉనికికోసం అన్వేషణ.
‘అసలు మనిషికి ఏమి కావాలి’ అని అన్వేషణ. అసలు మనిషికి ఏమి వద్దో తెలుసుకోవాలని అన్వేషణ. మనిషి యొక్క అవసరాలు కేవలం భౌతికమైనవేనా.. అభౌతికమైన.. భౌతికేతరమైన.. భౌతికాతీతమైన ఇంకేవో అనిశ్చిత అవ్యక్త స్థితుల సంగతి ఏమిటి. అసలు మనిషి ఎవరికైనా ఎప్పుడైనా ఇతరులకు తనను తాను విప్పి చెప్పుకున్న దానికంటే.. విప్పకుండా తనను తాను కప్పుకుని దాచుకున్న వ్యక్తిత్వమే ఎక్కువకదా. అసలు ఈ వ్యక్తావ్యక్తాలు ఏమిటి.?
రెండు పుస్తకాలున్నై వాళ్ళ ప్రక్కలపై. యోగి అప్పటిదాకా చదివి పూర్తి చేసింది.. ‘జ్ఞాన సిద్ధాంతం’.. మారిస్‌ కారన్‌ ఫోర్త్‌.. పాములపర్తి సదాశివరావు. జీవితపు చిక్కు ముడులను విప్పుకుంటూ విప్పుకుంటూ.. చిటికెన వ్రేలును అందించి చిన్నపిల్లవాణ్ణి వెంట నడిపించుకుపోయినట్టు.. అనుభూతి.
ఇంకా నిద్రపోతున్న శాలిని ఎదపై పుటలు తెరిచి పెట్టి అలాగే ఉండిపోయిన పుస్తకం. ‘ పక్షుల సభ ’. ఫరీద్‌-ఉద్‌-దిన్‌-అత్తర్‌. పర్షియన్‌ కవి, సూఫీ వేదాంతి రాసిన సంపూర్ణ ప్రతీకాత్మక జీవన గీత. లోలోతుల ఆత్మాంతర ప్రతిఫలన. డాక్టర్‌ లంకా శివరామప్రసాద్‌ తెలుగులోకి అనువదించిన అసాధారణ గ్రంథం. పుస్తకం మన చుట్టూ మనకు మనమే గీసుకున్న సరిహద్దులనూ, రేఖలనూ చెరిపేస్తూ చెరిపేస్తూ విస్తృతపరుస్తూ.. ముడి మానవుణ్ణి శుద్ధమానవునిగా పరివర్తిస్తూ.. ట్రాన్స్‌ఫార్మేషన్‌. నిజానికి ఏ మనిషైనా జీవితకాలమంతా మార్పు చెందుతూ, పరివర్తిస్తూ నిరంతరం లోనయ్యేది ఈ ‘ ట్రాన్స్‌ఫార్మేషన్‌ ’ అనబడే అవస్థాంతర స్థితికే.
అంతిమంగా మార్పే, పరివర్తనే, వివర్తనే, జ్ఞాన వ్యతికరణే జీవితమని తెలుసుకోవడంతోనే.. ప్రయాణం ముగుస్తుందన్న
‘ఎరుక’ తో. స్వస్తి.. అంతేనా.
ఇంతకూ నిన్న కన్నెపల్లిలో సారలమ్మను గద్దెదగ్గరికి తీసుకుపోడానికి వడ్దెలు తీసుకొస్తునప్పుడు చటుక్కున శాలిని అనూహ్యంగా తడిబట్టల్తో ‘వరం’ పట్టడం.. వడ్డెలు ఆమెను తొక్కుకుంటూ పైనుండి పరుగెత్తుకుంటూ వెళ్ళడం.. క్షణాల్లో.,
ఏమిటది.. ఎందుకు.
చెట్టుకొమ్మ చిగురించాలనీ, ఫలించాలనీ, వికసించాలనీ ఆశించడం అతిసహజ కాంక్షేకదా.?
నిద్రపోతున్న ఆమె వంక అలాగే చూస్తూ ఉండిపోయాడు యోగి. అప్పుడా క్షణం అతనిలో ఏమీలేని ఒట్టి ఖాళీతనముంది.
మనిషి ఖాళీగా ఉండగలగడం చాలా కష్టం.
మరునాడు ఉదయం.,
ఉదయం ఎనిమిది గంటలకే.. సమ్మక్క తల్లి ఆగమనం.. మళ్ళీ ఇద్దరూ కాక లక్ష్మీపతితో చిలుకల గుట్ట మొగలోకి.. వెళ్ళి.. అంతా జనమహాసముద్రమే. హోరు. మనుషులు అంత భీకరమైన ప్రజ్వలిత దైవత్వ మహదావేశంతో ఉన్మత్త కెరటాలై ఎగెసెగిసి పడడం ఎవ్వరూ, ఎక్కడా, ఎన్నడూ చూడలేని ఒక మహాద్భుత ఘట్టం.
అద్భుతాలు జరిగి గడచిపోతాయి. శాశ్వతమై నిలబడవు.
భరిణెగా మారి చిటికెడు కుంకుమై తల్లి వచ్చింది.. ఒక ప్రతీకాత్మక శక్తి స్వరూపిణై.. కిలోమీటర్ల పర్యంతం వర్తులమై పరిభ్రమిస్తున్న అదృశ్య శక్తిచక్రమై వ్యాపింఛి, ఆచ్ఛాదించి, ఆవహించి అందరి అనుభవంలోకొచ్చి.. అనుభూతింపజేసి.. మరునాడు మళ్ళీ చిలుకల గుట్ట పైకి నిష్క్రమించింది.
‘వచ్చినవాడు తప్పనిసరిగా వెళ్ళక తప్పదు’ అన్న పరమ సత్యమొకటి అక్కడున్న వాళ్ళందరికీ ఒక ‘గ్రహింపు’ గా బోధపడి.,
‘ జీవితమంటే. రావడం.. పోవడమేనా ’.. అన్న పరమ మీమాంసలో విచికిత్సుండగా.. ఒక మెరుపు మెరిసింది తటిల్లుమని.
ఒకటే వర్షం.. వేసవి వర్షం. కుండపోత వర్షం. కోట్లమంది జనం అడవిలో అనాచ్ఛాదిత బహిర్‌ ప్రపంచంలో తడుస్తూ.. వర్షపు చినుకుల్లో పరవశిస్తూ, పులకిస్తూ, పల్లవిస్తూ శరీరాలను ఆత్మలుగా అనువదించుకుంటున్న వేళ,
యోగికి దగ్గరగా.. అతి దగ్గరగా.. ఆత్మకు అతి చేరువగా.. ఒక శమీ వృక్షం కింద నిలబడ్డ శాలిని యోగి ఎద దగ్గరగా నిలబడి.. అతను చూస్తూండగానే ఆమె గుప్పిటిని తెరిచింది.
ఆమె చేతిలో ఆకుపచ్చని పచ్చి వెదురు భరిణె. దాని నిండా ఎర్రగా కుంకుమ. ధగధగా మెరుస్తూ రక్తవర్ణ కుంకుమ.
అప్పుడా క్షణం ఆమె అతనివైపు చూచిన చూపు అతణ్ణి ఆదేశించింది. అర్థించింది. విన్నవించింది.
యోగి చాలా స్థిరచిత్తంతో, అసంకల్పితంగా.. కుంకుమ భరిణెలో నుండి చిటికెడు ఎర్రని కుంకుమను రెండు వ్రేళ్ళతో తీసుకుని శాలిని తెల్లని నుదుటిపై పెట్టి అలంకరించాడు.
ఆమె నుదుటిపై ఎర్రని కుంకుమ బొట్టు.. అప్పుడే ఉదయిస్తున్న సూర్యునివలె.. మెరిసిపోతూ.
అప్పుడే చటుక్కున ఒక ఉరుము ఉరిమి ఎక్కడో పిడుగు పడింది. ఉలిక్కిపడి చూస్తే.. ఎదుట చిలుకల గుట్టపై.. ఒక కళ్ళు మిరుమిట్లుగిలిపే మెరుపు.. విద్యుల్లత.
‘‘ఈ అడవి.. ఈ మహత్తు.. ఈ చెట్లు, ఈ గుట్టలు, ఈ అరణ్యం నన్ను అల్లుకుపోతూ అవహిస్తున్నాయి యోగీ.. నా స్థావరమిక ఇక్కడే. జీవితమంతా మానవ మహా పురావశేషాల మూలాలను కనుక్కోవాలని అన్వేషిస్తూ, అన్వేషిస్తూ వచ్చిన నేను ఇక అంతిమ సత్యాన్ని దర్శిస్తున్నాను. ఇక మన నివాసమూ, జీవితమూ, భవిష్యత్తూ, శోధనా.. అన్నీ ఇక్కడే ’’ అంది శాలిని సన్నగా.. స్పష్టంగా.. స్థిరంగా.
యోగి అప్రతిభుడై.. శాలిని కళ్ళలోకి చూస్తున్నాడు.
ఆమె ముఖం.. నిర్మలంగా.. ప్రశాంతంగా.. నిశ్చలంగా.. నిండుగా ఉంది.
శాలిని నుదుట వెలిగిపోతూ కుంకుమ బొట్టు ఎర్రగా.
కోటి ముప్ఫై లక్షలమందిలో.. తామిద్దరై.. ఆ మహారణ్యంలో.. ఆ శమీవృక్షంకింద.. ఆ క్షణం తడుస్తూ పులకించిపోతున్నారు ఇద్దరూ.. శాలిని, యోగి.
రచన: కవిత బేతి 
‘ఇవాళ ఎలాగయినా అమ్మకి ఫోన్ చేసి మాట్లాడాల్సిందే…’
‘ఈయన కూడా ఊర్లో లేరు, క్యాంపులో ఉండగా ఇలాంటి విషయాలు చెప్పినా సరిగా పట్టించుకోరు…’
‘రేపటికిగానీ ఇంటికి రారు…’ ఆలోచిస్తూ నడుస్తుంది సరిత.
ఇయర్ ఫోన్స్ పెట్టుకుని పాటలు వింటూ వాకింగ్ చేస్తుందన్నమాటే కానీ రాత్రి నుండి సరిత మనసు మనసులో లేదు.
ముంబైలో ఉండే సరిత అక్క లలిత ముందునాటి రాత్రి ఫోన్ లో చెప్పిన విషయం విన్నప్పటినుండి అసహనంగా ఆలోచనలు సాగుతున్నాయి, ‘అక్క ఇప్పుడు ఉంటున్నదానికన్నా పెద్ద ఇల్లు కొనుక్కుంది. పదిరోజుల్లో గృహప్రవేశం, రమ్మని నెల కిందటి నుండే చెప్తుంది. పుట్టింటి వాళ్ళు కట్నం కింద బట్టలు పెడతారు, ఆ సంగతి తెలిసిందే. కానీ, దానితోపాటు అమ్మ దగ్గర ఉన్న నాలుగు తులాల చేతికంకణాలు మెరుగు పెట్టి ఇవ్వమని అక్క అడిగిందట, అమ్మ కూడా ఒప్పుకుందట. మూడేళ్ళ కింద హైదరాబాద్ శివార్లలో తను ఫ్లాట్ కొనుక్కొని గృహప్రవేశం చేసుకున్నప్పుడు బట్టలతోపాటు బంగారం ఇచ్చారు. ఇప్పుడు బంగారం ధర పెరిగింది, ఆ లెక్కన తులం పెట్టినా అక్కకి ఎక్కువ డబ్బులు ఇచ్చినట్టే, అలాంటిది నాలుగు తులాల కంకణాలు ఇవ్వడానికి అమ్మ ఎలా ఒప్పుకుంది? అక్క వాళ్ళత్తగారు బాగా ఉన్నవారు, బావగారు బిజినెస్ లో బాగా సంపాదించారు. తమకి భర్త జీతమే ఆధారం, లోను తీసుకుని ఇల్లు కొనుక్కున్నారు, ఇంకో ఇల్లు కొనుక్కునే పరిస్థితిగానీ, ఆలోచనగానీ లేదు. తనకి ఒకడే కొడుకు, అక్కకి ఇద్దరు పిల్లలు. ఇలా చూసుకున్నా పిల్లల పెళ్ళిళ్ళకి కట్నాల కింద పుట్టింటినుంచి తనకన్నా అక్కకే డబల్ అందుతుంది. ఇది చాలా అన్యాయంగా తోచింది సరితకి. క్యాంపుకు వెళ్ళిన భర్త వచ్చాక చెప్పి, అమ్మా నాన్నతో వివరంగా మాట్లాడాలి.’ అనుకుంది.
అప్పుడప్పుడు లలితతో తన జీవితాన్ని పోల్చుకుంటూ భర్త దగ్గర చెప్పుకుని వాపోతుంది సరిత. “నువ్వు కూడా ఉద్యోగం చేయొచ్చు కదా” అంటాడతను. పెళ్లికి ముందు చేసేదే, కానీ పెళ్లి తర్వాత కొత్త చోటు, కొత్త వాతావరణం అత్తగారిల్లు, సంసారం అలవాటు పడాలని, ఆ తర్వాత ప్రెగ్నెన్సీ అని, పిల్లవాడి బాగోగులని ఇప్పుడు అదే అలవాటైపోయి, “ఇన్నేళ్ల గ్యాప్ తర్వాత ఉద్యోగం చేయాలంటే ఏదోగా ఉంది, ఎవరిస్తారు” అంటూ దాటేస్తుంది.
‘అక్కకి ఇచ్చే దాంట్లో సగం తనకూ ఇవ్వాలని, లేకపోతే గృహప్రవేశానికి అస్సలు రానని చెప్పాలి’ అనుకుంటూ నడుస్తుంటే “అమ్మా అమ్మా, సరితమ్మా!” అని ఎవరో పిలిచినట్టై వెనక్కి తిరిగి చూసింది. కమ్యూనిటీ వాచ్మెన్ భార్య సరోజ, “మీతో మాట్లాడాలని రెండు మూడు రోజులుగా చూస్తున్నానమ్మా” అన్నది దగ్గరగా వచ్చి.
“ఏంటి, చెప్పు?” అన్నది సరిత.
“అదేనమ్మా, మా చెల్లెలు సువర్ణ ఊరి నుంచి వచ్చింది కదమ్మా. ఊర్లో అమ్మానాన్నలకి పొలంపనుల్లో సాయం చేసేది. ఇదివరకు చెప్పాను కదా, వయసు మీద పడుతుండడంతో నాన్నకు ఇప్పుడు చేతకావడం లేదని పొలంపనులు మానుకొని ఇంటి దగ్గరే చిన్నచిన్న పనులేవో చేస్తున్నారు. అక్కడ ఊర్లో ఇంటర్ దాకే ఉంది, పాస్ అయింది. మాలాగా దాని బ్రతుకు అవ్వకూడదని పెద్దచదువులు చదువుకుంటే బాగుంటుందని ఆలోచించి ఇక్కడికి తీసుకువచ్చాము కదా, కాలేజీ సీటు సంగతి చూడమంటే వినడంలేదమ్మా, అవన్నీ నాకు సరిగా తెలవదు. ఏ కాలేజీ, ఏం చదవాలి అని మీతో మాట్లాడమని వచ్చినప్పటి నుండి చెప్తున్నా. ఇదుగో అదుగో అంటూ దాటేస్తుంది, నాతో పాటే పనులకు వస్తుంది, ఇంకా ఏవో చేస్తుందట. ఒకసారి మీరు మాట్లాడండమ్మా. ఈ పనులతో ఏమవుతుంది, మీలాగా పెద్ద చదువులు చదువుకోవాలని కొంచెం బుద్ధి చెప్పండమ్మా” అన్నది.
“సరే, సాయంత్రం రమ్మను ఇంటికి” అన్నది సరిత.
“సరేనమ్మా” అంటూ వెళ్ళిపోయింది సరోజ.
సరిత ఇంటికి చేరుతుండగా ఫోన్ మోగింది.
“హలో”
“హలో మేడం, మన ఏరియా మహిళా క్లబ్ నుంచి మాట్లాడుతున్నాను. మన కమ్యూనిటీ చుట్టుపక్కన ఉన్న ఏరియాలో చాలామంది స్లమ్ డ్వెల్లెర్స్, వలస కూలీలు ఉన్నారు. వాళ్ళ పిల్లలు, ముఖ్యంగా అమ్మాయిలు బళ్లకు వెళ్ళకుండా చదువుకి దూరమై ఇళ్లలో పనులు, కూరగాయలు అమ్ముకోవడం, ఇస్త్రీ చేయడం లాంటి పనులు చేస్తున్నారు. నగరం విస్తరిస్తూ ఇటువైపు ఎక్కువ కొత్తకొత్త బిల్డింగులు రావడంతో వీళ్ళకు పనులు బాగా దొరుకుతున్నాయి. మనిషికి చదువు ఎంత ముఖ్యమో, విచక్షణా జ్ఞానాన్ని, విజ్ఞానాన్నీ ఎలా పెంచుతుందో, ఎవరిమీద ఆధారపడకుండా స్వయంశక్తితో ఎదగటానికి ఎలా దోహద పడుతుందో, సామాజిక, కుటుంబ విలువలను ఎలా పెంచుతుందో, చదువు ఎంత అవసరమో తెలియజేస్తూ మహిళా దినోత్సవం సందర్బంగా చిన్న డ్రైవ్ ఏర్పాటు చేస్తున్నాము. మా అసోసియేషన్ తరఫున ఈ కార్యక్రమంలో పాల్గొనడానికి కొందరిని ఆహ్వానిస్తున్నాము. మీరు ఎంబీఏ గోల్డ్ మెడలిస్ట్ అని తెలిసింది. మార్చి 8 న మీరు వచ్చి మహిళలు ఎంత శక్తివంతులు, యుక్తిమంతులు, దానికి చదువు కూడా తోడైతే వాళ్ళు సాధించలేనిది ఏమిటి, లాంటి అంశాల గురించి మీదైన శైలిలో వాళ్లకు అర్ధమయ్యేలా చిన్న ఉపన్యాసం ఇస్తారా” అని అడిగింది. సరేనని ఒప్పుకుంది సరిత.
***
 రోజంతా అమ్మతో కంకణాల విషయం ఎలా మాట్లాడాలా అని, ఉపన్యాసం ఏం రాయాలా అని గజిబిజి ఆలోచనలతోనే గడిచింది. సాయంత్రం అయ్యేసరికి ‘ఏదో ఒకటి రాయడం మొదలుపెడితే సరి’ అని, లాప్టాప్ తీస్తుండగా సరోజ సువర్ణని వెంటబెట్టుకొని వచ్చింది.
“అక్కమాట ఎందుకు వినడం లేదు, ఎందుకు చదువుకోనంటున్నావు” అని అడిగింది సరిత.
“లేదక్కా, అమ్మానాన్నల పైన అక్కాబావల పైన భారం అవ్వకుండా నా సొంత కాళ్ళమీద నిలబడి వాళ్లని ఆదుకోవాలని ఉంది” అని జవాబిచ్చింది సువర్ణ.
“సొంతకాళ్ళ పైన నిలబడతావా? ఇంటర్ చదువుతోనా? ఏం చేద్దామని, డిగ్రీ అయినా పూర్తి చేయకుండా ఎంత సంపాదిస్తావు, ఎలా సంపాదిస్తావు?” అనడిగింది సరిత.
“అక్కా, మా అక్కతోపాటు నేను కూడా కొన్ని ఇళ్లల్లో పని కుదుర్చుకున్నాను. ముప్పయివేల వరకు వస్తుంది. ఇక్కడ చాలాచోట్ల బండ్ల మీద జొన్నరొట్టెలు చేసేవాళ్ళని చూశాను, రొట్టెకు పదిహేను రూపాయలు తీసుకుంటున్నారు. మన కాలనీకి మాత్రం కొంచందూరం వరకు లేవు. నాకూ, అక్కకి కూడా జొన్నరొట్టెలు చేయడం బాగావచ్చు, దానికోసం దుకాణం పెట్టుకోవాల్సిన అవసరం కూడా లేదు. సాయంత్రం పూట ఒక బండి పెట్టుకుంటే చాలు. అదీ లేకపోయినా పరవాలేదు వాట్సాప్ లో నలుగురికి తెలిసేలా చేసి ఇంట్లోనే చేస్తూ ఆర్డర్లు బుక్ చేసుకోవచ్చు. ఆర్డర్లని బట్టి రోజూ రెండు మూడు గంటల పని అంతే, ఈ నాలుగు కాలనీలో వాళ్ళకి సరిపోతుంది. ఇళ్లలో పని ఉదయం అయిదున్నర నుండి మొదలు పెడితే పదిన్నర వరకు అయిపోతుంది. పైన ఫ్లోర్లో ఉండే మాలతి అక్కకి బొటీక్ ఉంది కదా, మధ్యాహ్నం అక్కడ చేతిపని చేస్తున్నాను. నాకు మిషన్ కుట్టడం వచ్చు. డ్రెస్సులు, బ్లౌజుల కటింగ్ నేర్పిస్తానన్నారు. ఇప్పుడంతా ప్లాస్టిక్ మానేసి బట్టసంచులు ఇస్తున్నారు, తాన్లలో బట్ట తెచ్చి చేతిసంచులు కుట్టుడు తేలిక పనే. బావని అడిగితే ఓల్డ్ సిటీ మార్కెట్ల బట్ట తక్కువకి దొరుకుతుందని చెప్పాడు. మెషిన్ సంగతి కూడా కనుక్కుంటా అన్నాడు. ఒక టైలరింగ్ షాపు పెట్టుకుంటా. జొన్నరొట్టెలతో పాటు ఊర్లో చేసే రాగిసంకటి, గడక, రోటిపచ్చళ్ళ కోసం పక్కనే ఇంకో షాప్ తెరవచ్చు. మా అమ్మ ఊరు వంటకాలన్నీ కమ్మగా చేస్తుందక్కా. ఈ పనులకి ఇంచుమించుగా నలబై, యాభై వేలు వస్తాయి. అమ్మనీ నాన్ననీ ఇక్కడికే పిలిపించుకుంటే దగ్గరుండి చూసుకోవచ్చు. వాళ్ళు నా కోసం ఇన్నేళ్లు కష్టపడ్డారు, ఇంకా వాళ్ళని ఏమడుగుతా.
అక్కా, ఈ కాలనీలో అందరూ చదువుకున్నవాళ్లే కానీ అందరూ ఉద్యోగాలు చేసేవాళ్ళు కాదు. చాలా మటుకు హౌస్ వైఫ్లే ఉన్నారు. డిగ్రీ చేయాలంటేనే మూడేళ్లు, అన్ని రోజులు నేను వీళ్ళ మీద భారం అవ్వదలచుకోలేదు. ఎప్పుడో డిగ్రీ వచ్చిన తర్వాత సంపాదించడం కోసం, ఉద్యోగాల కోసం ఆఫీసుల చుట్టూ తిరగడం ఎందుకు, నాకు ఇప్పుడే కళ్ళకి పైసలు కనబడుతున్నాయి. పనిచేసుకుంటూ, అమ్మనాన్నని చూసుకుంటూ నాదంటూ ఒక షాపు పెట్టుకొని అక్కతో కూడా పనిమానిపించి ఇద్దరం కలిసి చిన్నగా వ్యాపారమే చేసుకుంటాం, దానితోపాటుగా చదువుకుంటా. చదువుకోనని చెప్పలేదక్కా, నాకున్న ఈ కొంచం ఆలోచన చదువువల్లనే కదా. నేను చెప్తే మా అక్కకి అర్ధం కాదు, మీరయినా చెప్పండక్కా. నేను మాలతి అక్క ఇంటికి వెళ్ళొస్తా” అని వెళ్ళిపోయింది.
సరిత ఏమీ మాట్లాడకుండా మౌనంగా ఉండటంతో కాసేపు చూసి సరోజ లేచి వెళ్ళిపోయింది.
సువర్ణ తనతో బుద్ధి చెప్పించుకోవడానికి వచ్చిందా, తనకి బుద్ధి చెప్పడానికి వచ్చిందా అర్థం కాలేదు సరితకి. కళ్ళ ముందు నిన్నటి నుంచి కనబడుతున్న నాలుగు తులాల కంకణాలు మాయమై జొన్నరొట్టెలు, చేతిసంచులు, రోటిపచ్చళ్ళు కనబడుతున్నాయి. మహిళా దినోత్సవం ఉపన్యాసం ఏం రాయాలా అన్న ఆలోచన ఓ కొలిక్కి వచ్చింది.
*****
రచన: మంథా భానుమతి
సావిత్రికి ఎక్కడ చూసినా అందాలే కనిపిస్తున్నాయి. ఎప్పుడూ తనని విసిగించే ఎదురింటి బుల్లబ్బాయిగారి మనవడి అల్లరి ఆహ్లాదంగా. ఇంటి ముందున్న కాలువలో స్నానం చేసే పంది వరహావతారంలా.. ఆ రోజేం చేసిందో, ఎవరెవరితో తిరిగిందో ఆరా తీసే పక్కింటి అమ్మమ్మగారి ప్రశ్నలు జనరల్ నాలెడ్జ్ కి ఉపయోగపడేలా అనిపించాయి.
ఆనందోత్సాహాలతో గాల్లో తేలిపోతున్నట్లు నడుస్తూ ఇంట్లో అడుగు పెట్టింది. ఎవరి పనులలో వాళ్లున్నారు. అయినా ఫరవాలేదు.. అలవాటే తనకి.
సావిత్రి అక్క, సీత బీరకాయలు సన్నగా తొక్కు తీసి, ముక్కలు చేస్తోంది. తీసిన పొట్టు  వేరే గిన్నెలో సర్దుతోంది.
సీత సాయం చెయ్యటం వల్లే అమ్మ అంత పని చేసుకోగలుగుతోందని అనుకుంది సావిత్రి.
ఇంట్లో వాళ్లు ఇద్దరూ, అమ్మ, నాన్న, తాతగారు ఉంటారు.
సీతని యస్సెల్సీ అయాక చదువు మానిపించేశారు, పెళ్లి చేద్దామని. ఎక్కువ చదువుతే ఇంకా ఎక్కు చదివిన మొగుణ్ణి తేవాలి.. కట్నం భారీగా కావాలి. అయినా.. నాలుగేళ్లనుంచీ చూస్తున్నా కుదరటం లేదు. పంతొమ్మిదేళ్లు నిండిపోయాయి.
“సావిత్రీ! ఇంత సేపు ఎక్కడ వేళ్లాడుతున్నావు? కాస్త ఇల్లు పట్టించుకోవడం ఉందా?” అమ్మ కోపంగా అడిగింది.
“ఇవేళ మా రిజల్ట్స్ వచ్చాయమ్మా! నాకు ఫస్ట్ క్లాస్ వచ్చింది. అంతే కాదు” వెలిగిపోతున్న మొహంతో ఇంకా చెప్పబోతున్న సావిత్రి, తీక్షణంగా చూస్తున్న అమ్మని చూసి ఆపేసింది.
“అక్క చూడు. నాకు ఎంత సాయం చేస్తుందో..” ఇంకా ఏదో అనబోతున్న అమ్మ మాట వినిపించుకోకుండా అక్కడి నుంచి వెళ్లిపోయింది సావిత్రి.
“ఎంత పొగరో. మాట వినిపించుకోదు.” అమ్మ పళ్లు నూరటం వినిపిస్తూనే ఉంది సావిత్రికి. ఇటువంటివన్నీ లెక్కపెడ్తూ కూర్చుంటే అనుకున్నది సాధించలేదు.
సావిత్రి ఏదైనా పని అందుకోబోతే వారించి తనే చేస్తుంది సీత. ముఖ్యంగా అమ్మ ఆ చుట్టుపక్కల ఉన్నప్పుడు, ఇంట్లోనే ఉంటుంది కదా అని ఊరుకుంటుంది సావిత్రి. పైగా తనకి చదువుకోవలసినది చాలా ఉంటుంది. బి.కామ్ చదువుతున్న సావిత్రికి ఎలాగైనా ఫస్ట్ క్లాస్ తెచ్చుకోవాలని పట్టుదల. ఆ పాఠ్యాంశాలలో అంత సులభం కాదు మార్కులు తెచ్చుకోవటం. అకౌంటెన్సీలో తప్ప. పైగా సీతకున్న లౌక్యం సావిత్రికి లేదు. అమ్మానాన్నలకి అనుకూలంగా ఎప్పుడు ఏది ఎలా చెయ్యాలో, ఏ విధంగా మాట్లాడితే వాళ్లకి నచ్చుతుందో బాగా తెలుసు. సావిత్రి అనవసరంగా రెండో మాట మాట్లాడదు. ఏ పనైనా త్వరగా చేసేసి తన పుస్తకాలు తీస్తుంది.
సావిత్రీ వాళ్ల నాన్న ఏదో ప్రైవేట్ కంపనీలో చిన్న ఉద్యోగం చేస్తాడు. పిత్రార్జితంగా చిన్న పెంకుటిల్లు ఉంది. దాంతో కాస్త వెసులు బాటయింది. ఇంక ఇంటి ఖర్చంతా అమ్మే చూసుకుంటుంది. పండగలకీ బట్టలు కొనేప్పుడు సీత కాస్త మెరుగైన బట్టలే తీసుకుంటుంది. అమ్మ ఏమనదు.. పెళ్లి కావలసిన పిల్ల, ఆ మాత్రం ఉండాలంటుంది. సావిత్రికి అదేం పట్టదు.. అక్క వాడిన బట్టలేసుకోమన్నా ఏమనుకోదు.
సావిత్రి ధ్యేయం ఒక్కటే. ఫస్ట్ క్లాస్, మంచి ఉద్యోగం. తన ఆనందానికి అదే కారణం.. బి.కామ్ లో యూనివర్సిటీ ఫస్ట్ వచ్చింది. అప్పుడెప్పుడో రాసిన బాంక్ పరీక్షలో పాసయి, ఇంటర్వ్యూకి రమ్మని పిలుపు వచ్చింది. ఉద్యోగం వచ్చేసినట్లే. తన సంబరాన్ని పంచుకునే వాళ్లే కనిపించలేదు. తండ్రి రాకకు ఎదురు చూడ సాగింది.
సావిత్రి ఇద్దరిలోనూ చక్కనిది. పచ్చని పసిమిరంగు, తీర్చి దిద్దినట్లున్న కనుముక్కు తీరు. తెలివంతా కళ్లలో కనిపిస్తూ, తళతళ లాడుతుంటాయి. చూడగానే ఆకర్షణీయంగా ఉంటుంది. రెండు సంబంధాల వాళ్లు సావిత్రినిస్తే కట్నం లేకుండా చేసుకుంటామన్నారు. సీతకి ఆత్మన్యూనత పెరిగి అమ్మ చేత చీవాట్లు పెట్టించటం ఎక్కువయింది. తన ధ్యేయం ముందు అవేం కనిపించలేదు సావిత్రికి.
దూరం నుంచే నాన్నని చూసి, రోడ్డు మీదికి పరిగెత్తి, తన రిజల్ట్ గురించి, ఉద్యోగం సంగతీ చెప్పింది.
…………………
కాష్ కౌంటర్లో ఊపిరి సలపనంత పనిలో ఉంది సావిత్రి. ఆంధ్రాబాంక్ లో చేరి రెండు సంవత్సరాలు అవుతోంది. సావిత్రి తండ్రి, యూనివర్సిటీ ఫస్ట్ వార్త కంటే ఉద్యోగం వచ్చినందుకు ఎక్కువ సంతోషించాడు.
సీతకి మంచి సంబంధం వచ్చింది. అబ్బాయి కాలేజ్ లెక్చరర్. సావిత్రితో పోల్చకుండా ఉంటే సీత బాగానే ఉంటుంది. బాంక్ లోన్ తీసుకుని అక్క పెళ్లి చేసింది సావిత్రి. తండ్రి మీద భారం పడకుండా. అమ్మకూడా ఆనందించింది.. ఈ మధ్యని సావిత్రి మీద విరుచుకు పడటం లేదు. తాత పోయారు. ఆర్ధిక ఇబ్బందులు లేవు. అంతా సాఫీగా నడిచిపోతోంది..
కానీ, ఏదో అనుకోని సంఘటన జరగకపోతే అది జీవితం ఎందుకవుతుంది?
“హలో. మేడమ్! కొంచెం నా సంగతి చూస్తారా? తొందరగా వెళ్లాలి..” కాస్త రష్ తగ్గిందని కాష్ సర్దుకుంటుంటే వినిపించిందొక గంభీరమైన గొంతు. కళ్లెత్తి చూసి, అతని చెక్ అందుకుని చూసి డబ్బు ఇచ్చింది.
“నా పేరు ఆనంద్. పక్కనే ఉన్న కన్స్ట్రక్షన్ కంపెనీలో మానేజర్ గా ఉంన్నాను.” పరిచయం చేసుకున్నాడు. సావిత్రి మొహమాటంగా నవ్వి తరువాతి కస్టమర్ ని పిలిచింది. ఆనంద్, పేరు, మనిషి కూడా బాగున్నారు.. ఒక్క క్షణం మనసులో అనుకుంది.
అప్పటి నుంచీ, వారానికి రెండుసార్లు రావటం మొదలెట్టాడు ఆనంద్. ఇదివరకు ఎప్పుడూ చూడలేదనుకుంది సావిత్రి. అసిస్టెంట్ ని పంపేవాడేమో!
అవసరం ఉన్నా లేక పోయినా ఏవో ప్రశ్నలడిగేవాడు. రెండునెలలయేసరికి, లంచ్ సమయానికి కొద్దిగా ముందు వచ్చి పక్కనే ఉన్న హోటల్ లో లంచ్ కి పిలిచాడు. సావిత్రికి కూడా కుతూహలంగానే ఉంది.. ఈ పరిచయం ఎంతవరకూ వెళ్తుందో అని. మానేజర్ పర్మిషన్ తీసుకుని వెళ్లింది.. ఒక అరగంటం లేట్ గా రావటానికి.
ఏ ఉపోద్ఘాతమూ లేకుండా.. సూప్ తాగుతుండగానే అడిగేశాడు ఆనంద్. ఊహించిందే అయినా, ఇంత త్వరగా అనుకోలేదు సావిత్రి. తన కుటుంబం గురించి చెప్పింది. అమ్మా, నాన్నలని చూసుకోవలసిన బాధ్యత చెప్పింది.
“అవన్నీ చిన్న విషయాలు. మనకి డబ్బు సమస్యలేం లేవు. నీ ఇష్టం.” ఎంతో సౌమ్యంగా మాట ఇచ్చేశాడు ఆనంద్.
ప్రపంచం ఇంద్ర ధనుస్సులా కనిపించింది సావిత్రికి.
ఇంద్ర ధనుస్సు కనిపించేది తాత్కాలికంగానే అని మర్చిపోయింది.
………………..
కొత్త జీవితం పాతబడి పోవటానికి ఎక్కువ కాలం పట్టలేదు. ఉన్నంతలో బాగానే చేశారు సావిత్రి పెళ్లి.
తృప్తిగా ‘తన’ ఇల్లు చూసుకుంది సావిత్రి, కుడికాలు ముందుగా పెడుతూ. చిన్నదే.. రెండు పడక గదులు, ముందు వెనుక కాస్త పెద్ద వరండాలు, సదుపాయంగా ఉన్న వంటిల్లు. తామిద్దరూ కాక, అత్త, మామ, ఒక ఆడపడుచు ఆ ఇంటి సభ్యులు.
పెళ్లికని పెట్టిన సెలవు అయాక, బాంక్ కి వెళ్లటం మొదలుపెట్టిన రెండు మూడు నెలలకి సావిత్రికి అందరి నిజరూపాలు కనిపించ సాగాయి.
అతని సౌమ్య ప్రవర్తనకి మాటలకి పడిపోయిన సావిత్రికి, ఆనంద్ ముక్కోపి తత్వం అర్ధంకావటానికి ఎన్నో రోజులు పట్టలేదు. చిన్న చిన్న విషయాలకే మొహం ఎర్రగా చేసుకుని అరుస్తుంటాడు.. అది అమ్మయినా, చెల్లెలయినా భార్యైనా ఒకటే. భోజనాల దగ్గర, పదార్ధాలు వేడి తక్కువైనా, నెయ్యి కరిగించి లేకపోయినా. గిన్నెలు ఎత్తేసి. దగ్గరగా ఉన్న సావిత్రి మీద చెయ్యెత్తాడొకసారి. ఆ తరువాత చెయ్యెత్తడం సర్వ సాధారణమైపోయింది.
బాంక్ లో చేరాక, జీతం అందుకున్నాక ఇంకా ఇబ్బందైపోయింది. ఆనంద్ చెల్లెలికి తప్ప అందరికీ సావిత్రి అంటే తేలిక భావం, చులకనే.. అమ్మ దగ్గరున్నప్పుడు, ఎప్పుడూ ఇంటి పనుల గురించి పట్టించుకోని సావిత్రి, ఎప్పటికీ తరగని అత్తింటి పనులతో అలసి పోతోంది. ఏం చేసినా, చెయ్యకపోయినా అత్తగారు సాధించక మానదు.
“ఆనంద్ తన సంపాదనలో ఒక్క రూపాయి కూడా ఇంట్లో ఇవ్వడమ్మా. నువ్వే మీ ఇద్దరి ఖర్చుకీ, మీరు వేరే ఉంటే ఎంతవుతుందో అంతే నాకివ్వాలి ప్రతీ నెలా!” ఇంటి నిర్వహణ చూసే మామగారు, సావిత్రి జీతం అందుకోగానే చెప్పాడు.
సావిత్రి ఆనంద్ కి చెప్పబోయింది..
“నీదైతేనేం, నాదైతేనేం. నువ్వే ఇచ్చెయ్యి సావీ..” ప్రేమగా ముంగురులు సవరిస్తూ అన్నాడు ఆనంద్.
“మరి మా అమ్మ వాళ్లకీ.”
“ఇవ్వచ్చులే.. జీతాలు పెరుగుతాయిగా.. అప్పుడు”  మారుతున్న గొంతు విని ఇంకేం అనలేక పోయింది.
జీతాలు పెరిగే సమయానికి సావిత్రికి కొడుకు పుట్టాడు. ఖర్చులు పెరిగాయి. ఆర్ధిక సమస్యలే లేవన్న ఆనంద్ ఏదన్నా చెప్పబోతే కోపం తెచ్చేసుకుంటాడు.
వారానికి రెండు మూడు సార్లు దెబ్బలు తప్పటం లేదు.
నాలుగేళ్లు గడిచాయి.
……………….
“ఇంక నా వల్ల కావట్లేదు నాన్నగారూ. విడాకులు తీసుకుందామనుకుంటున్నా” జరిగిందంతా తండ్రికి చెప్పింది సావిత్రి. అమ్మానాన్నలిద్దరికీ, తను తిన్న దెబ్బల మచ్చలన్నీ చూపించింది. అప్పడు కూడా మూతి వాచిపోయే ఉంది. ఆ రోజు పెద్ద గొడవ చేశాడు ఆనంద్, సావిత్రి స్కూటర్ కొనుక్కుంటానంటే. రెండు బస్ లు మారి వెళ్లాలి బాంక్ కి. ఆనంద్ పొద్దున్న ఎనిమిదికల్లా వెళ్లి పోతాడు. అతను దింపే అవకాశమే లేదు..
ఆ దెబ్బలు చూసి ఏ కన్న హృదయం తల్లడిల్లకుండా ఉంటుంది? నీ ఇష్టమనేశారు తల్లిదండ్రులు.
అనుకున్నంత సాఫీగా ఏదీ జరగదు..
విడాకుల నోటీసు రాగానే, కొడుకుని తీసుకుని అడ్రస్ చెప్పకుండా వేరే కనస్ట్రక్షన్ సైట్ కి వెళ్లిపోయాడు ఆనంద్. కొడుకు కోసం విడాకుల ఆలోచన మానుకుంటుందని.
విడాకుల ప్రయత్నం మానేసి తన ఉద్యోగం తను చేసుకుంటూ, బదిలీల మీద ఊర్లు తిరుగుతూ. రిటైరయి తన ఊర్లోనే సెటిలయింది సావిత్రి. ఆనంద్ చెల్లెలు వదిన గారికి ఎప్పటికప్పుడు సమాచారం ఇస్తోంది. కొడుకు రుద్ర ఇంజనీరింగ్ అయి అమెరికాలో యమ్మెస్ చేసి మంచి ఉద్యోగంలో చేరాడని చెప్పింది.
“ఇంక నువ్వు రావని తెలిసి పోయాక, రుద్ర ఇంజనీరింగ్ లో చేరాక మాతో మాట్లాట్టం మొదలపెట్టాడు వదినా, అన్నయ్య. రుద్ర అచ్చు నీ పోలికే. ఎంత చక్కగా ఉంటాడనుకున్నావు?”
“నా గురించి అడుగుతాడా?” ఆడపడుచు ఒకసారి సూపర్ మార్కెట్ లో కనిపించి చెప్తే, ఆతృతగా అడిగింది సావిత్రి.
“నువ్వు చచ్చి పోయావని చెప్పాడు వదినా!”
కన్నీళ్లు ఆపుకుని అక్కడి నుంచి వెళ్లిపోయింది సావిత్రి.
……………
“మా అమ్మాయి పెళ్లి. నువ్వు తప్పకుండా రావాలి వదినా. రుద్ర వస్తున్నాడు. నువ్వు చూడచ్చు. నీ కోడలు, ఇద్దరు మనుమలు కూడా వస్తున్నారు.” ఆడపడుచు ఇంటికొచ్చి పిలిచింది.
“మీ అన్నయ్య.”
“ఏం ఫరవాలేదొదినా! ఇప్పుడు ఆ కోపం అదీ పోయింది. నిన్ను పలుకరిస్తే మాట్లాడు. లేకపోతే లేదు.”
ఎంతో బిడియంగా బెరుకుగా పెళ్లి పందిట్లో అడుగు పెట్టింది సావిత్రి. ఆడపడుచు గబగబా వచ్చి, లోపలికి తీసుకెళ్లి, కూర్చోపెట్టింది.
సరిగ్గా అప్పుడే..
పెళ్ళి జరుగుతున్న హాలులోకి అడుగుపెట్టిన రుద్ర, తన స్నేహితుల కోసం అటూ ఇటూ చూస్తూ ముందుకు కదులుతున్నాడు.
ఎవరో భుజం పట్టి ఆపటంతో అటు చూసాడు. అక్కడ దూరపు బంధువు పరమేశ్వరం, రుద్రకు వరుసకు మామయ్య అవుతాడు.
“ఏమోయ్ రుద్రా! చాలా కాలం అయ్యింది నిన్ను చూసి. నేను గుర్తున్నానా? మా చెల్లి, మీ అమ్మ సావిత్రమ్మ ఎలా ఉంది?” అన్నాడు.
“చచ్చిపోయింది” మరో మాటకు అవకాశం ఇవ్వకుండా అక్కడ నుండి కదిలాడు నలభయ్యేళ్ళ రుద్ర.
అక్కడికి దగ్గరలో మంది మధ్యలో కూర్చున్న “సావిత్రమ్మ”… ఆ మాట వినగానే తలవంచుకుంది.
పచ్చని మేని ఛాయలో, ఆకుపచ్చని పట్టుచీరలో, పెద్ద బొట్టుపెట్టుకొని లక్ష్మీ కళతో చూడగానే… చేతులెత్తి నమస్కరించాలనిపించేలా ఉన్న అరవయ్యేళ్ళ సావిత్రమ్మ మనసు విలవిలలాడింది.
తల వంచి కూర్చొన్న ఆమె కంటి నుండి వెచ్చని కన్నీటి బొట్లు ఆమె ఒడిలో రాలి పడ్డాయి.
అప్పుడు అనిపించింది, ఇంకేదైనా మార్గం ఆలోచించకుండా తను కొడుకునీ, భర్తనీ వదిలి వెళ్లటం తప్పయిందని.
—————
రచన: శైలజ రాంషా
Awkward : ఇబ్బందికరమైన,  వికారమైన,  వికృతమైన,  చేతకాని – డిక్షనరీ అర్ధం.  
మనందరం ఎన్నో ఆక్వర్డ్ సిట్యుయేషన్స్ ఎదుర్కొంటుంటాం మన జీవితంలో.  పని చేసే చోట,  మనం ఉండే చోట! వీటిని ఎంత బాగా ఎదుర్కోగలిగితే అంత త్వరగా ఆ పరిస్థితిలో నుండి బయటపడతాము.
రెండు రోజుల క్రితం,  సార్థక్ ఫోన్,  తను చెప్పిన మాటలు గుర్తు తెచ్చుకొంటూ సోఫాలు డస్టింగ్ చేస్తూ ఆలోచిస్తూంది లత.  ఇంతలో,  ద్వారం దగ్గర ఎవరో వెలుగుకి అడ్డంగా. .  వెనక్కి తిరిగి చూస్తే,  “లత గారు! పాపం మీ అబ్బాయి ఎవరో అమ్మాయిని పెళ్లి చేసుకొన్నాడట కదా!” ఆరో ఫ్లోర్ లో ఉండే ఆంటీ వచ్చి అడుగుతుంది.
మేము ఈ అపార్ట్మెంట్ లోకి వచ్చి ఓ ఎనిమిది నెలలు అవుతుంది.  ఎవరితోటీ అంతగా పరిచయాలు ఏర్పడలేదు,  మా ఫ్లోర్ లో తప్ప.  ఇంతలో మా అబ్బాయి సార్థక్ తన చిన్నప్పటి ఫ్రెండ్ సాంత్వనకి బలవంతంగా పెళ్లి చేస్తున్నారని తెలిసి ఆర్య సమాజంలో పెళ్లి చేసుకొన్నాడు.  ఇద్దరూ మేజర్లు అవడం వలన,  చట్టపరంగా ఎలాంటి ఇష్యూ రాలేదు.  సార్థక్ ఇంకా ఎం.  టెక్ చదువు తున్నాడు.  భార్యని పోషించుకోగలనో లేదో అన్న ఆలోచన రాలేదేమో? సాంత్వనని పెళ్లి చేసుకొనే ఉద్దేశ్యం ఉన్నట్టు కూడా ఎప్పుడూ ఇంట్లో చెప్పలేదు.  ఇంట్లో ఇంకొక ఎదుగుతూన్న పిల్ల ఉంది.  తల్లితండ్రులుగా మేమింకా ఈ నిజాన్ని డైజెస్ట్ చేసుకోవడానికి ప్రయత్నం చేస్తున్నాం.
అప్పుడే అపార్ట్మెంట్ లో దండోరా అయిపోయిందని తెలుస్తుంది ఈ ఆంటీ వచ్చి అడుగుతుంటే  ఒక నిట్టూర్పు విడిచి,  కూర్చోండి అని ఆహ్వానం పలికాను. “మరేమీ లేదు,  సార్థక్ పెళ్లి చేసుకొన్నాడని విన్నాం”  అనగానే నవ్వి “నిజమే” అన్నాను.
“అంటే మీకు ముందుగానే తెలుసా? ఇలా చేస్తాడని?” దీర్ఘం తీసింది ఆంటీ.
“తెలియదండీ!” అన్నాను.
“అయ్యో!” అట్లానా?” “మీకు బాగా కష్టం అనిపించుంటుంది.  చెప్పకుండ చేసుకొన్నాడు కదా!”
ఇంక లాభం లేదు,  “లతా! ఏదో ఒక జవాబు చెప్పు”  అని అంతరంగం చెబుతుంది.
చిన్నగా నవ్వి,  “ఏం చేస్తామండీ,  అయిపొయింది కదా! మీరు మీ గురించి చెప్పండి.  మీవారు,  మీ పిల్లలు?” అంటూ ప్రశ్నర్థకంగా చూసింది.
ఆవిడకి కావాల్సిన ఎక్స్ప్రెషన్ కనిపించకపోగానే,  సోఫాలో ఇబ్బందిగా కదిలింది.  వెంటనే సర్దుకొని,  “ఇద్దరు అబ్బాయిలండీ,  మావారు రైల్వేస్ లో చేస్తున్నారు.  ” అని ఆగింది.
“మరి మీరు?” అని అసిస్టెంట్ ప్రొఫెసర్ గా పని చేస్తున్న లత అడగగానే,  కొంచెం మొహం మాడింది.
“ప్రైవేట్ స్కూల్ లో టీచర్ గా చేశానండీ” అని ఆగింది.
“ఓ! నిజమా? బి.  ఎడ్ చేశారన్నమాట.  వెరీ గుడ్.  టీచర్లు చాలా అవసరం అండీ,  పిల్లలకి విద్య కాక ఇంకా ఎన్నో నేర్పించాలి”
“లేదండి, ఏదో మామూలు స్కూల్ అన్ ట్రైన్డ్ టీచర్ గానే చేసాను”
“ఓ! అలాగా అండీ,  టీచర్లు బాగా పెరగాలండి.  పిల్లలకు చదువుతో పాటు,  అనేక విషయాలు నేర్పించాల్సి ఉంటుంది.  విస్తృతమైన పరిజ్ఞానం అవసరం.  టీచర్లు కూడా నిరంతరం జ్ఞానం సముపార్జించుకోవలసి ఉంటుంది.  బాగా చదువుకొన్నవాళ్ళు,  డాలర్ మోజులో సాఫ్ట్ వేర్  ఉద్యోగాలు సంపాదించుకొంటున్నారు” అని ఆగేటప్పటికి ఆంటీగారి మొహంలోకి ఇంకాస్త అసహనం చేరింది.
“నేను మళ్ళీ వస్తానండీ” అని వెళ్ళిపోయింది.
హమ్మయ్య! అనుకొని,  వంటింట్లోకి వెళదామని లేచాను.
ఇంతలో పక్క ఫ్లాట్ నుండి,  రాధ వచ్చింది.  ఏమైందాంటీ? ఆరో ఫ్లోర్ ఆవిడ వచ్చారు? మిమ్మల్నేమీ ఇబ్బంది పెట్టలేదు కదా? అని.
“లేదులే రాధా! మీ ఇద్దరూ సాయంకాలం పార్టీకి తయారు అవుతున్నారు కదా! అని అడిగాను.
“ఎస్ ఆంటీ!” అంది రాధ.
“పిల్లలు వచ్చేసారా? వాళ్ళని కూడా తీసుకురండి.  అండ్ నో గిఫ్ట్స్ ప్లీజ్!” అనగానే రాధ నవ్వుతూ “సరే ఆంటీ!” అని బౌ చేసింది.
రాధ,  కృష్ణ మా పక్కింట్లో ఉండే దంపతులు,  ఇద్దరు చిన్న పిల్లలు.  స్కూల్ గోవర్స్.  పిల్లలని చక్కగా నీట్ గా డిస్సిప్లైన్డ్ గా పెంచుతారు.  సంతోషంగా ఉంటారు,  ఆనందాన్ని పంచుతారు.  ఎవరి విషయాలలోకి  అనవసరంగా తల దూర్చరు.
మా ఇంట్లో సార్థక్ పెళ్లి రిసెప్షన్ కి సాంత్వన పేరెంట్స్ కూడా రావడం,  అంతా ఈజీగానే సార్ట్ అవుట్ అయిపొయింది.
మళ్ళీ ఒక రోజు వాకింగ్ లో ఆరో ఫ్లోర్ ఆంటీ కలిసింది.  సోది మొదలైంది.
“హిహి,  మీ కోడలు వచ్చిందా?”
“హా! వచ్చిందండి” అనగానే,  మొహం మాడిపోయింది.
“మీరు ఎవరికీ మీ కోడలిని పరిచయం చేయలేదే? గట్ల ఇంట్లోనే దాపెట్టుకుంటరా?” అని అడిగింది.
“అలా ఏమీ లేదే? చదువుకొనే అమ్మాయి కదా,  కాలేజీకి వెళుతూనే ఉంది,  మీరు చూసే ఉంటారు కదా?” అని అడిగాను.  ”
“చూసినా, మీరు పార్టీ ఏదైనా ఇస్తారేమో అని”.
“మాకు తెలిసిన కొంతమందిని అపార్ట్మెంట్ లో వాళ్ళని పిలిచామండి.  పార్టీ అయిపొయింది” అని నవ్వాను.
“అవునా! ఈ అపార్టుమెంట్లో,  ఏ ఫంక్షన్ అయినా.  నన్ను పిలుస్తారు.  పెద్దదాన్నని.  నాకు చాలా respect ఇస్తారు”
“అవునా అండి? నాకు తెలియదు.  ” అన్నాను.
ఇంకేమీ చేయలేక,  వెళ్ళిపోయింది.
సార్థక్ పెళ్లి రిసెప్షన్ తరువాత,  రాధ చెప్పిన మాటలు గుర్తు వచ్చాయి నాకు.  అందరి ఇళ్ళకి పిలవకుండా వెళ్లిపోవడం,  గోడల దగ్గర నిలబడి అందరి ఇళ్లల్లో ఏం జరుగుతుందో వినడం,  ఇవే పనులు.  ఎదురింట్లో డ్రిల్,  పక్కింట్లో మామిడికాయలు కొట్టే కత్తి,  సుత్తి,  మేకు,  ఉల్లిపాయలు,  ఫ్రీజర్ లో బఠాణీలు,  ధనియాల పొడి,  కాదేది అప్పుకి అనర్హం అని వచ్చేస్తుంది.
అంతెందుకు,  కాలో,  చెయ్యో నొప్పి వస్తే  హాట్ ప్యాక్ కూడా రెండో ఫ్లోర్ లో ఉండే రాజీ వాళ్లదే.  “హి హి,  మీ దగ్గర ఉందని నాకు గుర్తు,  కొంచెం వాచ్మెన్ తో పంపిస్తారా?” అని ఫోన్ చేసి అడుగుతుందట.
ఏ క్షణం ఎవరింటింకి ఎప్పుడు వెళ్లి తలుపు తడుతుందో తెలీదు.  ఆల్మోస్ట్ అపార్ట్మెంట్స్ లో అందరికీ చిరాకు,  విసుగు.  ఇంక ఏదో వయస్సులో పెద్దది కదా అని చూసీ చూడనట్లు ఊరుకుంటారు.  కొంతమందిని టార్గెట్ చేసి మరీ మాట్లాడుతుంది.  ఇంట్లో ఏదో పూజ అని పిలవడం,  పూరీలు చేయడానికి ఎదురింట్లో వాళ్ళని,  పక్కింట్లో వాళ్ళని పిలవడం.
బ్లాక్ లో అవతలి వైపు ఉండే కుటుంబంలో అమ్మాయి ఇంజనీరింగ్ అవ్వగానే,  ఇంటర్నేషనల్ స్కూల్ లో మాథ్స్ టీచర్ గా చేరింది.  ఓ సంవత్సరం ఉద్యోగం చేస్తూ. .  పై చదువులకి చదవాలని.  అర్ధం చేసుకొన్న వాళ్ళందరూ మెచ్చుకొన్నారు.  ఆరో ఫ్లోర్ ఆంటీ మాత్రం “ఆఁ,  ఎక్కడా ఉద్యోగం వచ్చి ఉండదు.  మా పిల్లగాడికైతే,  క్యాంపస్ లోనే ఉద్యోగం వచ్చేసింది” అన్నదట.  ఇవన్నీ విని వాళ్ళ ఆలోచనా పరిధి అంతే.  అనుకొని నిట్టూర్చింది లత.
ఎదుటి వాళ్ళ జీవితంలోకి తొంగి చూడడం ఈవిడకి అలవాటని తెలుస్తుంది.  ఇలాంటి వాళ్ళు ఇంటా బయటా రాజ్యం ఏలాలని అనుకొంటారు.  భర్త,  పిల్లలు,  బంధువులు,  పనిమనిషి,  రోజూ దండం పెట్టుకొనే దేవుడు,  వాకిట్లో తులసమ్మ,  తూర్పున ఉదయించే సూర్యుడు తన మాటే వినాలన్నట్టు ఉంటారు.
వాళ్ళు కూడా విన్నట్లే కనిపిస్తుంటారు.  ఇంట్లో తమకి ఇంకేమి పని లేనట్టు,  ఎదుటివాళ్ళ స్వవిషయాలు కావాలి.  ఆరోగ్యకరమైన వ్యాపకం లేని వాళ్ళు.  జాలి పడడం తప్ప ఇంకేమి చేయలేం అనుకొంది లత.  వీళ్ళకి జీవితాన్ని ఎదుటివారి లైఫ్ లో చూడడం అలవాటు.  వారి జీవితాలలో ఉన్న లోటు పాట్లని ఎదుటివారి జీవితాలకి ఆపాదించి,  సరి పోల్చుకొంటూ,  వీలైనప్పుడల్లా గాసిప్ చేస్తూ,  వీలైతే వాళ్ళ ఇళ్లల్లో కి వెళ్లి,  అడగకూడనివి అన్నీ అడిగి అవతలివారి ఎస్టీమ్ ని,  గౌరవాన్ని,  మౌనాన్ని చేతనైనంత వరకు ఛిద్రం చేసి,  విన్నదంతా మళ్ళీ రిపీటెడ్ గా బయట ఇంకో నలుగురితో చెప్పడం.  ఒక విధమైన అలవాటుగా,  వ్యసనంగా తరువాత ప్రవృత్తి గా మారుతుంది.  చాలా మంది దీన్ని,  లీడర్షిప్ ట్రైట్ అనుకొని వాళ్ళని వాళ్ళే లీడర్ అనుకొంటారు.  ఇంక వీళ్ళని ఆపే వాళ్ళే ఉండరు.  ఇంటా,  బయటా రాజరికం ఆపాదించేసుకొంటారు వీళ్ళ గద్దరితనం తో.  అతి చొరవతో వీళ్ళు చొచ్చుకుపోతూ ఉంటే,  ఆపడానికి భయపడే వాళ్ళే ఎక్కువ.  ఎవరైనా ఆపారా,  వాళ్ళతో సిగ పట్టు పట్టడానికి,  నోరు పెట్టుకొని కలబడిపోవడానికి వెనుదీయరు.  రభస దేనికని,  చుట్టుపక్కల వాళ్ళు తప్పించుకొని తిరుగుతారు.  దాన్ని వీళ్ళు తామంటే చాలా గౌరవం అందరికీ అనే ఫాల్స్ ఇమేజ్ లో బతుకుతుంటారు.
అమెరికన్ కాలమిస్టు ఎప్పీ లెడెరేర్ (ఏన్ లాండర్స్) మాటల్లో,  దిగువ తరగతి మనుషులు వేరే వాళ్ళ గురించి మాట్లాడుతారు.  సామాన్య ప్రజలు విషయాలు,  వస్తువులు గురించి మాట్లాడుతారు.  ఉన్నతమైన వాళ్ళు ఆలోచనల గూర్చి మాట్లాడతారని అంటుంది.  ఎంత లోతైన థాట్ కదా! అనుకొంది లత.
ఫైనల్ గా ఒక రోజు రెండో ఫ్లోర్ లో ఉండే స్వర్ణకి ఆరో ఫ్లోర్ ఆంటీతో గొడవ అయ్యింది.  వాళ్ళ అమ్మాయిని పిలిచి మీ మమ్మీ ఒంటి మీద ఎక్కడెక్కడ టాటూ వేయించుకుంది? అని అడిగిందట.  స్వర్ణ మా అందరికీ తెలుసు.  చక్కగా నవ్వుతూ,  హాయిగా తన పనేదో తాను చేసుకొనే అమ్మాయి.  ఇద్దరు అమ్మాయిలు,  చిన్న అమ్మాయికి ఆరు,  పెద్ద అమ్మాయికి 8 ఏళ్ళు.  భర్త ప్రభు ప్రభుత్వ అధికారి.  తను ఐటీ సెక్టార్ లో ఉద్యోగం.  రీసెంట్ గా మెడమీద టాటూ వేయించుకొందట.  అది తెలిసి,  ఆరో ఫ్లోర్ ఆంటీ స్వర్ణ పెద్ద కూతురిని పిలిచి కబుర్లాడి,  టాటూ ఎక్కడెక్కడ వేయించుకొంది అని ఆరా తీసింది.  దానితో స్వర్ణకి వచ్చిన ఉగ్ర రూపంకి ప్రభునే భయపడ్డాడట.
అసోసియేషన్ ఆఫీస్ రూమ్ కి వెళ్లి కంప్లైంట్ చేసింది.  24 గంటల లోపు రిటర్న్ అపాలజీ ఇవ్వకపోతే, చైల్డ్ మెంటల్ అబ్యూజ్, ఉమెన్ హరాస్మెంట్, బ్రీచ్ ఆఫ్ పీస్ కింద పోలీస్ కంప్లెయింట్, లాయర్ నోటీసు ఇస్తానని రిటన్ గా వ్రాసి అసోసియేషన్ ప్రెసిడెంట్ కి ఇచ్చి వచ్చింది.  అప్పుడు తెలిసింది,  అందరికీ స్వర్ణ ఐటీ సెక్టార్ లో చేసే ఉద్యోగం లీగల్ మేటర్స్ ఎక్స్పర్ట్ అని.
తరువాత సంగతి ఏముంది? ఇంటిల్లిపాది వచ్చి,  సయోధ్య కుదర్చాలని చూసారు.  స్వర్ణ వినలేదు.  పిల్లల విషయంలో,  వ్యక్తిగత విషయాలలో కలుగచేసుకోవడాన్ని,  అనవసరమైన ప్రమేయాన్ని సహించేది లేదని ఖచ్చితంగా చెప్పింది.  తప్పనిసరై,  ఆరోఫ్లోర్ ఆంటీ క్షమాపణా పత్రం వ్రాసిచ్చి,  ఇకమీదట ఇలా జరగదని భర్తతో సహా స్వర్ణ ఇంటికి వచ్చి చెప్పి వెళ్ళింది.  ఆవిడ వచ్చినప్పుడు స్వర్ణ కూర్చోబెట్టి,  కాఫీ ఇచ్చి,  ఆవిడ ఇచ్చిన క్షమాపణ పత్రాన్ని,  జాగ్రత్తగా చదివి,  కొత్త ఫైల్ ఓపెన్ చేసి,  అందులో పెట్టి,  షెల్ఫ్ లో పెట్టి ఆవిడ ఎదురుగానే లాక్ చేసింది.  కాఫీ అయ్యాక ఆవిడ ఏదో మాట్లాడబోతే,  ప్లీజ్ మైండ్ యువర్ బిజినెస్ ఆంటీ,  నాకు కొంచెం పని ఉంది అని లేచి నిలబడింది ఇంక వెళ్ళండి అన్నట్టు.
ఇంకేమి చేయలేక బయటకి నడిచింది ఆవిడ.  ప్రవర్తనా సరిహద్దులు తెలియకపోవడం,  ఎదుటివారిని తక్కువ అంచనా వేయడం,  వ్యక్తిగత విషయాలలో తల దూర్చడం,  సరైన వ్యక్తిత్వం లేకపోవడం,  గద్దరితనంతో ప్రపంచాన్ని జయించాలనుకోవడం ఈరోజు ఈ గుణపాఠం చెప్పాయి.  దీని నుండి ఏమైనా నేర్చుకొంటుందా ఆమె? బహుశా నేర్చుకోకపోవచ్చు! ఏ మూల నుండో,  స్వర్ణ కుటుంబం పై బురద చల్లే అవకాశం కోసం ఎదురుచూస్తుండవచ్చు.   
రచన: విజయలక్ష్మి
మూడు జనరేషన్స్ ను చూస్తున్న ఎనబై పదులు వయసులో మా చిన్నతనం, మా పెద్దవాళ్ళను, మా సంతానం ప్రస్తుత వారి పిల్లల జీవనశైలి గుర్తుచేసుకోవా లని పిస్తుంది. మేము ఆరుగురం, ఐదుమంది ఆడపిల్లలo.  మాకు ఒక అన్న. ఊరు , ఉమ్మడి కుటుంబ వ్యవస్థకు దూరం కాకుండానే కొంత మార్పుతో హైదరాబాదులో ఉంటున్నాo కనుక, చదువులకని మా చిన్నాన్న పెద్దమ్మల పిల్లలు, మరొకిద్దరు మగపిల్లలుండేవారు. కాగా ఆడపిల్లలందరికి పొడవాటి వెంట్రుకలుండేవి.  ఆ రోజుల్లో  క్రాఫ్ లు అంతగా లేవు. జడలు వేసి రిబ్బన్లతో కట్టేది అమ్మ. ఉదయాన్నే టిఫిన్ తిని పాలు తాగి అప్పట్లో ఇంట్లో చేసేవి తప్ప కెలాగ్స్ లాటివి తెలియవు. ఆ కార్యక్రమంతో పాటు  లంచ్ బాక్సులు సిద్ధం చేసి స్కూళ్ళకు పంపేది. మేం లేచేసరికి అమ్మ స్నానాధికాలు, పూజా కార్యక్రమాలు పూర్తి చేసుకొని మరీ మాకన్నీ సిద్ధం చేసేది. మధ్య మధ్య నాన్నకు ఆయన కొరకు వచ్చే వాళ్ళ కొరకు కాఫీ, టీ లు వగైరా అందిస్తుండేది, ఆ కాలంలో రైతు కుటుంబాల్లో మగవాళ్ళు వ్యవసాయం బయట వ్యవహారాలూ తప్ప ఇంటి విషయాలు కానీ, పిల్లల చదువుల గురించి గానీ పెద్దగా పట్టించుకొనేవాళ్ళు కాదు. ఎవరైన కొత్తగా అతిధులు వచ్చినప్పుడు మేమేమీ చదువుతున్నామో వాళ్ళు మా నాన్నను అడిగినపుడు మమ్మల్నే అడిగి చెప్పేవారు ఆయన.
తగవులు, అలుగులు, గొడవపడుతూ పిల్లల్లో సహజంగా అన్ని రకాల వాళ్లం ఉండేవాళ్ళం. అయినా మా పెద్దవాళ్ళ నుండి మా ఒంటిపై ఒక్క దెబ్బ పడి ఎరుగము. కనీసం విసుగులు, కసుర్లు లాంటివి కూడా మాకు తెలియదు   సంతానం కూడ ఒక భాగ్యంగా భావించే రోజులవి. వెలితి లేని ప్రేమ మాకందరికి దొరికింది. పండగయినా ప్రయాణమయినా ఆనందమైన జ్ఞాపకాలుగ మిగుల్చు కున్నాము సాయంత్రం స్కూళ్ళ నుండి రాగానే చిరుతిండ్ల (బొరుగుముద్దలు, సున్నుoడలు, నువ్వుముద్దలు, ఉప్ప చెక్కలు, కారప్పూస,మణుగుబులు) ఇవెప్పుడు ఇంట్లో ఉండేవి తినేసి కాసేపు ఆడుకుని స్నానాలు చేసేవాళ్ళము. సంధ్య దీపం పెట్టగానే, ఆరున్నర ఏడు గంటలలోపు ఆరు బయట తులసి కోట అరుగు పై అందరం కూర్చుంటే అమ్మ వేడి వేడి అన్నంలో కమ్మని నెయ్యి వేసి పచ్చడి మొదలు రసం వరకు పెద్ద పిల్లలకు కంచాల్లో, చిన్నవాళ్ళకు ముద్దలు కలిపి పెడుతూ ఎన్నో విలువలతో కూడిన కధలు, మాటలు చెప్పేది. రాత్రి పూట పెరుగు, మజ్జిగ నిషిద్ధం. ఉదయం వంట వేరు, రాత్రి  వంట వేరు మెనూ మారి పోయేది. భోజన కార్యక్రమం పూర్తికాగానే ఆ రోజు హోంవర్కులు, చదువులు పూర్తి చేసుకుని అందరం తలొక గ్లాసు పాలు తాగి పడకల మీదికి చేరి ఏవో మాట్లాడు కుంటూ తొమ్మిదిన్నర కల్లా నిద్రపోయేవాళ్ళం. నాన్న భోజనం కాగానే అమ్మ ఆ పై పని వాళ్ళ భోజనాలు పూర్తయి ప్రొద్దునకు వంటిల్లు సిద్ధం చేసుకుని పడుకునే వాళ్ళు.
ఇక పెద్ద పండగ (సంక్రాంతి)  వేసవి సెలవులకు తప్పక ఊరికి చేరేవాళ్ళం. మా వూరు నెల్లూరు జిల్లా అల్లూరు. అమ్మమ్మగారి వూరు కూడా అక్కడికి దగ్గరలో ఇందుపూరు. ఎనిమిది మంది పిల్లలం. మూడు నాలుగు ట్రంకు పెట్టెలు  (సూట్ కేసుల పరిచయం కాలేదు) చిన్న చితక సంచులు ప్లాట్ ఫాo నిండిపోయేది. హైదరాబాదు నుండి అర్ధరాత్రి ఖాజీపేట చేరిన రైలు నుండి నిద్రకళ్ళతో పట్టాలపై ఆగి వున్న రైళ్ళ క్రింద దూరి అవతలి ప్లాట్ ఫారం ఎక్కేవాళ్ళం. ఇప్పుడు తలచు కుంటే ఆయుష్యుండాలే గాని బ్రతుకు భరోసాకేమీ ఢోకా లేదని పిస్తుంది. అక్కడ మళ్ళీ రైలు ఎక్కితే తెల్లవారు ఝామున తలమంచి స్టేషను చేరగానే, అక్కడ మా కొరకు గుర్రపు బండ్లు వచ్చి ఉండేవి. అందులో మళ్ళీ రెండు మూడు గంటల ప్రయాణంతో ఊరు చేరేవాళ్ళము. ఇంత ప్రయాణము బడలిక కూడ తెలియకుండ పిల్లలం ఎంజాయ్ చేసేవాళ్ళము.  క్రమంగా మాకందరికి పెళ్ళిళ్ళయి తలోక చోట ఉన్నాము. నలుగురు, ముగ్గురు మా సంతానం. మా పిల్లలకు ఇద్దరు, ఒక్కరు అయినా ఆరుగురిని, నలుగురిని పెంచినదానికన్నా అలసిపోతున్నారు. వంతులు, వాదులతో సతమతమవుతూ, కంఫర్ట్  అనే ఉచ్చులో కంఫర్టబుల్ జీవితం బిగుసుకుపోతున్నది. తల్లిదండ్రుల పరుగులు పిల్లలతో గడిపేoదుకు సమయం దొరకని వెలితిని, అనవసరమైన స్వేచ్ఛను, అవసరంలేని వసతులను వారికి అందిస్తూ వారిని మరో ప్రపంచం వైపుకు నడిపిస్తున్నారు. పోటీ జీవితానికి పందెపు కోళ్ళను సాకినట్లు పిల్లలు పెరుగుతున్నారు. శరీర వ్యాయామానికి కొరత లేకుండ నిద్రలేచింది మొదలు, రాత్రి పడుకునేవరకు ఇంట్లో ప్రతి ఒక్కరి అవసరాలు గమనిస్తూ అనవసరమయిన ఆలోచనలులేని ఆరోగ్యకరమైన జీవితం గడిపాము. ఉమ్మడి కుటుంబాలు, అత్త, ఆడపడుచుల పెత్తనం, తోటి కోడళ్ళ పొరపొచ్చాలు.  ఇరుగు పొరుగు పలకరింపులు, బంధుజనం రాకపోకలు ఇన్నింటి మద్య ఎవరి విలువలు వారి కండేవి. అందరి మధ్య నా వాళ్ళు అనే భావం చెప్పలేని అనుబంధం ఉండేది కొంత మెరుగైన సౌకర్యాలతో మా పిల్లల వరకు ఇంచుమించు ఇలాగే గడిచింది. పల్లెటూర్లు  పండగల సరదాల రుచి చూశారు కానీ వాళ్ళ పిల్లలకు ఆ భాగ్యం దక్కలేదు. చదువులు, ఉద్యోగవేటలతో టౌన్లు, పట్టణాలు నిండిపోతున్నాయి . సహజ సౌందర్యానికి దూరమయి ఊర్లు మూగ బోయాయి. కృత్రిమ సొగసులతో పట్టణాలు పగలు రాత్రికి తేడా లేకుండా వెలిగి పోతూ, మనిషి మనుగడనే అయోమయంలో పడేశాయి. పీల్చేగాలి తినే తిండి, తాగే నీరు అంతటా కాలుష్యం ఆలోచనలు మారాయి, అవసరాలు పెరిగాయి.  బఫేకు, బంతి భోజనానికున్నంత తేడా   బొన్సాయి జీవితం ఎదుర్కొంటున్నది. కడుపు నిండదు, కోరిక తీరదు, పెరిగిన వసతులు ఉప్పనీటి సముద్రాలయి  దాహం తీర్చవు . అలుపు ఎరుగని ఆనందం అప్పుడు అనుభవించాము ఆనందమే అలసిపోతున్నదిప్పుడు అనుకుంటూ సుదీర్ఘమైన నిట్టూర్పుతో ప్రస్తుతంలో నిలిచాను. 
రచన:- నండూరి సుందరీ నాగమణి
సుందరము సుమధురము ఈ గీతం:
‘సప్తపది’ చిత్రంలోని ‘వ్రేపల్లియ ఎద ఝల్లున పొంగిన రవళి’ అనే గీతాన్ని గురించి ఈ నెల వివరించాలని అనుకుంటున్నాను.
జ్యోతి ఆర్ట్ క్రియేషన్స్ పతాకంపై, 1981లో విడుదల అయిన ఈ చిత్రానికి, కళాతపస్వి శ్రీ కె. విశ్వనాథ్ గారు దర్శకత్వం వహించారు. శ్రీ భీమవరపు బుచ్చిరెడ్డి గారు ఈ చిత్రనిర్మాత. నృత్యం ప్రధానాంశంగా సాగే ఈ చిత్రంలో కథకులు, దర్శకులు విశ్వనాథ్ గారు కులమత భేదాలను ఎండగట్టారు. మనసులేని మనువు నిరర్థకమని, తన పెళ్ళి అయిన తన మనవరాలిని, ఆమె ప్రేమించిన వ్యక్తితో పంపించివేయటం అనేది ఈ చిత్రంలోని గొప్ప ముగింపు.
నృత్యకళాకారిణి భమిడిపాటి సవిత ఈ చిత్రంలోని కథానాయిక హేమ పాత్రను ధరించింది. ఆమెను ప్రేమించిన కథానాయకుడు హరి గా గిరీష్ ప్రధాన్ అనే నటుడు నటించాడు. కథ ప్రకారం అతను ఒక వేణు విద్వాంసుడు. హేమ తండ్రి గారైన నాట్యాచార్యుల వారి ట్రూప్ లో చేరి, హేమను ప్రేమిస్తాడు. ఆమె నాట్యాన్ని ఆరాధిస్తాడు. హేమ కూడా అతన్ని ప్రేమిస్తుంది. పెద్దవారికి చెప్పాలని అనుకుంటుండ గానే ఆమె మాతామహులు యాజులు గారు ఆమె నృత్యప్రదర్శన తిలకించి ముగ్ధుడై, తన మనవడికి ఇచ్చి వివాహం నిర్ణయం చేసేస్తాడు. పెద్దవారి మాటలకు తలవంచి తాళి కట్టించుకున్నా, హేమ తన భర్తతో కాపురం చేయలేకపోతుంది. నిజం తెలుసుకున్న యాజులు గారు మనవరాలి మనసు గ్రహించి, ఈ కులాలు మతాలు మనం సృష్టించుకున్నవేనన్న నిజాన్ని గ్రహించి, సమాజానికి ఎదురు నిలిచి, తన మనవరాలిని ఆమె కోరుకున్నవాడితో పడవ ఎక్కించటంతో కథ ముగుస్తుంది.
ఈ చిత్రంలో తొమ్మిది పాటలు ఉన్నాయి. వాటిలో ఆరు పాటలు నృత్యాభినయం ప్రధానంగా సాగుతాయి. నటి, నృత్య కళాకారిణి భమిడిపాటి సబిత హేమ పాత్రలో జీవించారు. ఆమె నటించిన ఏకైక చిత్రం ఇది ఒక్కటే. కనులతో ఈమె పలికించే భావాలు ఎంతో హృద్యంగా ఉంటాయి. ఈ చిత్రంలోని నృత్యాలన్నీ శేషు గారు కంపోజ్ చేసారు.
ఈ ప్రేమగీతం కథాపరంగా హరి, హేమలు దగ్గర అవటాన్ని చూపిస్తుంది. వేటూరి సుందర రామమూర్తిగారి కలం చేసిన విన్యాసాలు చెప్పనలవి కాదు. ఎంతో మధురమైన మాటలు, భావాలతో పాటుగా వృత్త్యనుప్రాసాలంకారంలో పదాలను ఉపయోగిస్తూ అదీ, (ఛేకానుప్రాసలో) అర్థభేదంతో ఒకే పదం వచ్చేలా వ్రాయటం వీరికి వెన్నతో పెట్టిన విద్య. పాట వివరణలో ఆ విశేషాలు కూడా తెలుసుకుందాము.
వేటూరి గారి కలం చిందిన అమృతబిందువులను ఒడిసి పట్టుకుని దానికి అందమైన బాణీని కూర్చిన ఘనత మామ మహదేవన్ ది. అద్భుతంగా గానం చేసిన వారు శ్రీ యస్ పి బాలసుబ్రహ్మణ్యం గారు, శ్రీమతి పి సుశీల గారు.
ఈ అందమైన గీతంలో నాయిక నాయకుని మురళీగానాన్ని ప్రశంసిస్తూ ఉంటే, నాయకుడు కథానాయిక పాదాల మువ్వల నాదాన్ని ప్రశంసిస్తాడు. మరి చూద్దామా ఆ భావమాధుర్యాన్ని?
ఆమె:
వ్రేపల్లియ ఎద ఝల్లున పొంగిన రవళి
నవరస మురళి ఆ నందన మురళి
ఇదేనా ఆ మురళి? మోహన మురళి
ఇదేనా ఆ మురళి?
(కథానాయకుడి మురళీగానాన్ని ఆ కృష్ణభగవానుడి మురళీగానంతో పోల్చుకుంటున్నది నాయిక. వ్రేపల్లియ గుండెనే ఝల్లుమనేలా పొంగించిన ఆ రవళి, నవరసాలను పలికించే మురళి ఆ మోహనుని మురళి ఇదేనా?)
కాళింది మడుగున కాళీయుని పడగల
ఆబాలగోపాలమా బాలగోపాలుని
అచ్చెరువున అచ్చెరువున విచ్చిన కన్నులజూడ
తాండవమాడిన సరళి గుండెలనూదిన మురళి
ఇదేనా ఇదేనా ఆ మురళి?
(ఆనాడు కాళింది మడుగులో కాళీయుని మర్దనము చేసినప్పుడు ఆ పడగలపై ఆడినప్పుడు ఆబాలగోపాలమూ ఆ బాలగోపాలుడిని ఆశ్చర్యంతో ఆ చెరువు వైపు విచ్చుకున్న కన్నులతో చూసినప్పుడు తాండవమాడుతూ అక్కడున్న వీక్షకుల గుండెలలో ఊదిన మురళి ఇదేనా?)
అనగల రాగమై తొలుత వీనులలరించి
అనలేని రాగమై మరల వినిపించి మరులే కురిపించి
జీవనరాగమై బృందావన గీతమై
కన్నెల కన్నుల కలువల వెన్నెల దోచిన మురళి
ఇదేనా ఇదేనా ఆ మురళి?
(అనగల రాగమై – పలుకగల రాగమై ముందుగా మన వీనులను ఆనందపరచి, తరువాత అనలేని రాగమై – అనగా అనురాగమై మరల వినిపించి, మరులే కురిపించి, జీవనరాగమై, బృందావనంలో వినిపించిన ప్రేమగీతమై ఆ గోపకాంతల కన్నులనే కలువలలో విరిసిన వెన్నెలను దోచిన మురళి ఇదేనా?)
అతడు:
ఆ…
వేణుగాన లోలుని మురిపించిన రవళి
నటనల సరళి ఆ నందన మురళి
ఇదేనా ఆ మురళి? మువ్వల మురళి
ఇదేనా ఆ మురళి?
(వేణుగానలోలుడైన నందనందనుని కూడా మురిపించి అలరించిన ఆ మువ్వల రవళి, నటనల సరళి… ఆ నందన మురళి ఇదేనా?)
మధురానగరిలో యమునా లహరిలో
ఆ రాధ ఆరాధనాగీతి పలికించి
సంగీత నాట్యాల సంగమ సుఖవేణువై
రాసలీలకే ఊపిరిపోసిన అందెల రవళి
ఇదేనా ఇదేనా ఆ మురళి?
(ఆ మధురానగరిలో, యమునాతరంగాలలో ఆ రాధ యొక్క ఆరాధనాగీతిని పలికించి, సంగీతము, నాట్యము కలిసినప్పుడు కలిగిన సుఖమే వేణువు కాగా ఆ రాసలీలకే ఊపిరి పోసిన అందెల రవళి… ఆ మురళి ఇదేనా?)
ఆమె:
వ్రేపల్లియ ఎద ఝల్లున పొంగిన రవళి
నవరస మురళి ఆ నందన మురళి
ఇదేనా ఆ మురళి? మోహన మురళి
ఇదేనా ఆ మురళి?
ఈ పాటలో వినిపించే వేణుగానలహరులు అద్భుతం. ముఖ్యంగా పాట మొదలవగానే వినిపించే మురళీగానం మన మనసులకు ఎంతో హాయిగా అనిపిస్తుంది. చిత్రీకరణలో కథానాయకుని చోసిన నాయిక మనసులోని భావాలు కనులలో ప్రతిఫలింపజేయటం, కాళీయమర్దనాన్ని ఆమె అద్భుతంగా అభినయించటం, కృష్ణానదిలో నీటికోసం వెళ్ళి ఆ ఒడ్డున నాట్యం చేయటం, అక్కడ స్వచ్ఛమైన నీటిలో నది యొక్క అడుగుభాగం ఎంతో స్పష్టంగా కనిపించటం, అతను నదీజలాలతో ఆమె రెండు పాదాలను అభిషేకించటం ఎంతో అద్భుతంగా అనిపిస్తాయి.
వేటూరి గారి పదప్రయోగాలు ‘ఆబాలగోపాలమా బాలగోపాలుని, అచ్చెరువున అచ్చెరువున, అనగల రాగమై, అనలేని రాగమై, ఆరాధ ఆరాధనాగీతి పలికించి…’ ఎంతో మనోహరంగా అనిపిస్తాయి.
హృదయాన్ని పులకింపజేసే ఈ గీతాన్ని వీక్షించుదామా మరి?
***

రచన: కోనే నాగ వెంకట ఆంజనేయులు
 
 
ఉగాది పండుగ రోజు. ఊళ్ళో ఇల్లిల్లూ తిరిగే కాకి ఉదయాన్నే  అడవిలో జంతువులన్నిoటినీ మామిడి చెట్టు క్రింద సమావేశ పరిచింది.
ఈ అత్యవసర సమావేశం దేనికో అర్థం కాని జంతువులన్నీ కాకి చెప్పే విషయం కోసం ఆత్రంగా ఎదురు చూడసాగేయి.
కాకి గొంతు సవరించుకుంది. జంతువులన్నీ చెవులు రిక్కించాయి.
“సోదరులారా! ఈరోజు ఉగాది పండుగ. ఊళ్ళో మనుషులందరూ ఈ పండుగని చాలా ఆనందంగా జరుపుకుంటారు. సంవత్సరంలో వచ్చే మొట్టమొదటి పండుగ ఇది. మనుషుల్లాగే మనం కూడా ఈ ఏడాదినుండీ ప్రతి సంవత్సరం ఉగాది పండుగ జరుపుకుంటే బాగుంటుందని నా కోరిక”  అన్నది కాకి.
కాకి చేసిన ఈ సూచనకు మిగతా జంతువులన్నీ తమ అంగీకారాన్ని తెలియజేశాయి.
“అసలు మానవులు ఈ పండుగ ఎందుకు జరుపుకుంటారు? ఈ పండుగ జరుపుకుంటే ఏం జరుగుతుంది?” అంటూ తన సందేహం వెలిబుచ్చింది బుర్రుపిట్ట.
“ఉగాదిపండుగ రోజున మనం ఎలా గడిపితే ఆ సంవత్సరం అంతా అలా గడుస్తుందట. అందుకే ఈ రోజు మనుషులంతా తమ బాధలన్నీ మర్చిపోయి ఆనందంగా గడుపుతారు. అందువలన మిగతా సంవత్సరం అంతా ఆనందంగా గడుస్తుందని మానవుల నమ్మకం”  ఉగాది పండుగ విశిష్టత గురించి తనకు తెలిసింది అంతా వివరంగా తెలియజెప్పింది కాకి తన మిత్రులకు.
“అయితే మనం కూడా ఉగాది పండుగ జరుపుకుందాం. దానికోసం మనం ఏం చెయ్యాలో అది కూడా నువ్వే చెప్పు కాకి బావా!” అన్నాయి మిగతా జంతువులన్నీ సంబరంగా.
“ఉగాది పండుగ నాడు మనుషులంతా ఉదయాన్నే లేచి తలస్నానం చేసి కొత్తబట్టలు కట్టుకుని పూజ చేసుకుని ఉగాది పచ్చడి తింటారు. తరువాత రకరకాల పిండి వంటలు తయారు చేసుకుని బంధుమిత్రులందరితో కలిసి భుజిస్తారు. రాత్రికి వినోద కార్యక్రమాలు ఏర్పాటు చేసుకుని సంబరాలు చేసుకుంటారు. మన జంతు లోకానికి బట్టలు కట్టుకునే సంప్రదాయం లేదు కాబట్టి ఆ విషయం వదిలేసి ఉగాది పచ్చడి చేసుకుని తిందాం. అన్ని రుచులూ కలగలిసిన ఆ పచ్చడి ఎంతో రుచికరంగా ఉంటుందట. పైగా  ఆరోగ్యానికి మంచిది కూడానట” వివరంగా చెప్పింది కాకి.
“సరే ఈ పండుగ కోసం మనలో ఎవరెవరు ఏ ఏ పనులు చేయాలో అది కూడా నువ్వే చెప్పు” అన్నాయి జంతువులన్నీ సంబరంగా. ఎవరెవరు ఏ ఏ పనులు చేయాలో పురమాయించింది కాకి.
కాకి పురమాయించిన విధంగా జంతువులన్నీ తమకు అప్పగించిన పనులన్నీ చెయ్యడానికి పూను కున్నాయి. ఏనుగు పొలంలోంచి  చెరుకుగడలు పీక్కు వచ్చింది. ఎలుగుబంటి చింతచెట్టు ఎక్కి పండిన చింతకాయలు కోసుకొచ్చింది. చిలుక చిటారుకొమ్మన ఉన్న వేపపువ్వు దూసుకొచ్చింది. బెల్లం బట్టీ దగ్గర్నుంచి ఇంత బెల్లం అచ్చు ఎత్తుకొచ్చింది గద్ద. జింక తన కొమ్ములతో – పచ్చగా పండిన అరటిపళ్ళు పట్టుకొచ్చింది. నక్క ఎగిరెగిరి మామిడి చెట్టుకున్న పుల్లటి మామిడి పిందెలు తెంపుకొచ్చింది. కోతి, కొబ్బరి చెట్టు ఎక్కి కొబ్బరిబొండాలు కోసి కిందకి జార విడిచింది. ఉడత ఉప్పుమడి దగ్గరికి వెళ్లి ఒంటికి ఉప్పు అంటించుకుని తెచ్చి తామరాకులో దులిపి ఉడత సాయం చేసింది.
తోడేలు ఆ పదార్థాలన్నీ ఒక  సొరకాయ బుర్రలో వేసి రుచికరంగా ఉగాది పచ్చడి తయారుచేసింది.  బాదం ఆకుల్లో ఉగాది పచ్చడి వేసి మిత్రులందరికీ పంచింది బాతు.  లొట్టలు వేసుకుంటూ ఉగాది పచ్చడి తిన్న జంతువులు – అన్ని రుచులూ కలగలిసిన ఉగాది పచ్చడి అద్భుతంగా ఉందని మెచ్చుకున్నాయి.
ఆ రాత్రి కోతి మనుషులను అనుకరిస్తూ, మిమిక్రీ చేసి పొట్టచెక్కలయ్యేలా నవ్వించింది తన సహచర జంతువులను. కోయిల తన తీయటి గొంతుతో పాటలు పాడి అడవినంతా పరవశింపజేసింది. నెమలి చాలా సేపు పురివిప్పి నాట్యం చేసి అలరించింది. చిలుక తన ముద్దు మాటలతో అందరినీ సంతోష పరచింది. ఆటపాటలతో అర్ధరాత్రి వరకు ఆనందంగా గడిపిన జంతువులన్నీ – ప్రతి సంవత్సరం ఇలాగే ఉగాది పండుగ వేడుకగా జరుపుకోవాలని తీర్మానించుకుని వేటి దారిన అవి తమ తమ నివాసాలకు  వెళ్లిపోయాయి.
 
***
 
               
                
 
 
 
 
 
 
పుస్తక సమీక్షకులు: రాథోడ్ శ్రావణ్

తెలుగు సాహిత్యంలో సృజనాత్మకతకు సంబంధించిన చిత్ర కవిత్వాలు పుస్తకాల రూపంలో రావడం చాలా అరుదు. తెలిసిన ఒక పనిని తెలిసినట్టు చేయడం తెలివైన పని అనొచ్చు , కాని అదే పనిని కొత్త కోణంలో పాఠకులకు, పుస్తక పఠన అభిమానులకు, కవులకు, రచయితలకు మరింత మెరుగ్గా, వేగంగా, సమర్థవంతంగా చేయటం అనేది సృజనాత్మకత. అదే సృజనాత్మకతకు మారు పేరు కవి నేరెళ్ల రంగాచార్య.
ప్రముఖ కవి, రచయిత, విశ్రాంత తెలుగు భాషోపాధ్యాయులైన నేరెళ్ల రంగాచార్య ఆదిలాబాద్ జిల్లా తలమడుగు మండలంలోని అంగడి తాంషి గ్రామంలో శ్రీమతి/ శ్రీ అనంతలక్ష్మి, వేంకటాచార్యులకు 12 డిసెంబర్ 1960లో జన్మించారు. ప్రాథమిక, ఉన్నత విద్య ప్రముఖ శతావధాని, గోల్కొండ కవిగా ప్రసిద్ధి చెందిన తన తండ్రి శ్రీ నేరెళ్ల వేంకటాచార్యుల వద్ద, పద్య గురువు శ్రీ బొంత లచ్చారెడ్డి గారి వద్ద పూర్తి చేశారు. దూర విద్యా ద్వారా ఇంటర్, డిగ్రీ పూర్తి చేసి తెలుగు పండిత్ శిక్షణ తెలుగు భాషా శిక్షణ సంస్థ వరంగల్లో పూర్తి చేశారు. ఉద్యోగంలో చేరిన తర్వాత ఎమ్. ఏ తెలుగు సాహిత్యం పూర్తి చేశారు.
వీరు సమగ్ర గిరిజన అభివృద్ధి సంస్థలో 01మార్చి1990 లో తెలుగు భాషా పండితులుగా ఉద్యోగంలో నియామకమై ఉట్నూరు పరిధిలో ఉన్న గిరిజన సంక్షేమ ఆశ్రమోన్నత పాఠశాల ఉట్నూర్, నర్సాపూర్, జైనూర్ మండలంలోని మార్లవాయి, నార్నూర్ మండలం లోని జామ్డాతో పాటు ఆదిలాబాద్ జిల్లా కేంద్రంలోని ఆశ్రమ ప్రాథమికోన్నత పాఠశాల బాలికలు యందు తెలుగు భాషా పండితులుగా‌ ఇరువై ఏడు వసంతాలు గిరిజన సంక్షేమ ఆశ్రమోన్నత పాఠశాలలో చదువుతున్న విద్యార్థులకు సేవలు అందించారు. 1995 లో సంస్కృతిక క్షేత్ర శిక్షణ సంస్థ న్యూ ఢిల్లీ యందు శిక్షణ పొంది గిరిజన విద్యార్థులకు భారతీయ సంస్కృతి సంప్రదాయాలను బోధించే అవకాశం లభించిడం గమనార్హం. సమగ్ర గిరిజన అభివృద్ధి సంస్థ ఉట్నూరు వారు నిర్వహించే ఆనంద లహరి, పునాది, ఉపాధ్యాయ శిక్షణ, వృత్తాంత శిక్షణ కార్యక్రమానికి తెలుగు విభాగంలో జిల్లా వనరుల శిక్షణ అధికారిగా జిల్లా విద్యాశాఖాధికారి( ఏజెన్సీ) విభాగానికి సూచనలు, సలహాలు, అందించారు. వీరు ఏకలవ్య ఫౌండేషన్ ద్వారా గిరిజన విద్యార్థులకు ప్రత్యేక విద్యా కార్యక్రమాలు నిర్వహించారు.
వీరు సిద్దేశ్వర సంస్థానం పాట్నాపూర్ కు చెందిన ప్రముఖ ఆధ్యాత్మిక గురువు పూలాజీ బాబా గురించి ఉమ్మడి ఆంధ్రప్రదేశ్ రాష్ట్రంలోనే తెలుగుభాషలో తొలిసారిగా బాబా గురించి తాను రాసిన తొలి పుస్తకం “ఆధ్యాత్మిక అరుణోదయము” అప్పట్లో ఈ పుస్తకాన్ని పెద్ద ఎత్తున ఆదరణ లభించడం గమనార్హం.
కవి సృజనోదయము ఈ పుస్తకంలో రాసిన చిత్రాలకు పద్యములు సామాజిక మాధ్యమాల్లో చక్కర్లుకొట్టిన చిత్ర విచిత్రమైన దృశ్యాలను చూసి వాటి పై వ్యంగ్యంగా, భావ సారూప్యంగా, కంద పద్యాలు, ఆటవెలది, తేటగీతి పద్య ఛందస్సుకు సంబంధించిన 169 చిత్రాలు సేకరించి వాటి పై పద్యాలను సృజనాత్మక దృష్టితో రాయడం అద్భుతం.
*కొన్ని చిత్ర పద్యాలను పరిశీలిద్ధాం*
1). బాబా పులాజి గురువే
బాబాయిని పిలుచు వారి బాధలు తొలిగెన్
బాబా వాక్కులె వేదము
బాబా సత్యము సతతము భావింతురిలన్ !
ఆధ్యాత్మిక గురువు పూలాజీ బాబా గూర్చి చెపుతూ బాబా అని పలుకుట వలన భక్తుల బాధ తొలగిపోవును. అతని వచనం వేదాలతో సమానమని సద్గురు యొక్క మహిమను గూర్చి వివరించారు.
2). బడి సార్లకె యనుచును యా
బుడతడి కానందమెంత బుట్టెనొ గనుడీ
పడిపడి పోవుట లేదని
మిడిమిడి జ్ఞానంబుతోడ మిసిమిసి నవ్వెన్!
కరోనా కాలంలో బడి పిల్లలకు లేక పోవడంతో సార్లకే ఉండటంతో విద్యార్థుల ఆనందాన్ని పద్యంలో వివరించాడు.
3). నేర్పెను కరోనా బుద్ధులు
నేర్పెను పోకడలు నెన్నొ నేర్చిరి గదనే
నేర్పెను చీరకు మ్యాచులు
నేర్పించిరి మాస్కు కూడ నేర్పరి తనమే ?
కరోనా మహ్మమ్మరి నేర్పన గుణపాఠం వల్ల స్త్రీలు చీరకు మ్యాచయ్యే మాస్కులు కొంటున్నారని చమత్కారించారు.
4). బాలల చేతికి సెల్లులు
తల్లియు తండ్రిదె నిజముగ తప్పిదమవ్వున్
కాలమహిమ తెలియునులే
పిల్లల అల్లరికితోడు పిల్లియు జేరెన్ !
నేటి ఆధునిక కాలంలో చరవాణి పై పిల్లల ప్రభావాన్ని ఎత్తి చూపారు.
5). దుర్భర జీవితమామెది
నిర్భయముగ కూలిజేస్తు నిష్టగ జదివెన్
నిర్భరముగ పొందెకొలువు
దుర్భిక్ష పుఛాయలన్ని దూరంబాయెన్ !!
పై పద్యంలో చదువు వల్ల అనేక ప్రయోజనాలు ఉన్నాయి, కానీ అది ఇష్టంతో కష్టం చేస్తే ఫలితం ఉంటుందన్నారు.
6). మక్కువతో తలనిచ్చెను
చెక్కెను శిల్పాలెన్నొ చిత్రముగాదే
రొక్కము తగినంతైనను
చక్కగ దిద్దెను మెరుగులు జక్కనవోలెన్ !!
నేటి యువత తల కటింగ్ తమ ఇష్టానుసారంగా చేయిస్తూ డబ్బులు కూడా లెక్క చేయకుండా నూతన పోకడలతో వ్వవహారిస్తున్నారని చూరకలంటిచారు.
ఈ చిత్ర పద్యంలో చిత్రాలకు భావాలను చిత్రాలకనుగుణంగా సరళమైన రీతిలో చక్కగా వివరించారు. ఈ సృజనాత్మక పద్యాలు విశిష్టమైనవిగా మనం గమనించగలం తెలంగాణలో వ్యవహృతం అవుతున్న పదాలూ, మాటలు ప్రజల కష్టసుఖాల నుండి, మంచి చెడులు నుండి, మమత అనురాగాల నుండి, కన్నీళ్ళ నుండి, బాధల‌ నుండి చెమట లోంచి వచ్చిన ఈ సృజనాత్మక చిత్ర కవిత్వం తెలుగు సాహిత్యంలో ఒక కొత్త అధ్యాయాన్ని సృష్టించే విధంగా ఉంది. ప్రతి పద్యంలో నైతిక విలువలు, ఆధ్యాత్మిక విలువలు, సామాజిక విలువలు, హాస్యం, వ్యంగ్యం, నిత్యసత్యాలను జోడించి చమత్కరించటం కొస మెరుపు.
తెలుగు సాహిత్యానికి విశేషంగా సేవలందిస్తున్న నేరెళ్ల రంగాచార్య సాహిత్యం తన కుటుంబానికి అనువంశికంగా వచ్చిన వరమని అంటారు. అంతర్జాతీయ మాతృభాషా దినోత్సవం సందర్భంగా తన స్వంత గ్రామంలో శ్రీ లక్ష్మి వేంకటేశ్వర స్వామి దేవాలయం ప్రాంగణంలో శతాధిక చిత్రాలకు పద్యములు సంకలనాన్ని ఆవిష్కరించడం సంతోషం. అతని సాహితీ సేద్యానికి తెలుగు భాషా దినోత్సవం సందర్భంగా జిల్లా పాలనాధికారి అహ్మద్ బాబు గారిచే సన్మానాలు, జిల్లాస్థాయి, రాష్ట్రస్థాయి పురస్కారంతో పాటు ఆదిలాబాద్ జిల్లా పాలనాధికారి అశోక్ కుమార్ చేతుల మీదుగా ఉత్తమ ఉపాధ్యాయ పురస్కారం అందుకున్నారు. ఈ సృజనోదయము పుస్తకంలో మొత్తం 184 పుటలతో రంగు రంగుల చిత్రాలతో ఆకర్షణీయంగా చూపరులకు, పుస్తక పఠన అభిమానులకు ఆశక్తికలగించే విధంగా కవి ఆశక్తితో రుపొందించడం ప్రశంసనీయం .
వెల:- 260
ప్రతులకు:
నెరేళ్ళ రంగాచార్య
రిటైర్డ్ తెలుగు పండితులు
ఆదిలాబాదు చరవాణి సంఖ్య :9441423330
రచన: ఉంగుటూరి శ్రీలక్ష్మి
“నటించాలనే తపన చిన్నప్పటి నుండి వుంది” -‘షో’ మంజులతో ఇంటర్వూ

చెవులు హోరెత్తే సంగీతం తోటి, అర్థం చేసుకున్నా వినిపించని సాహిత్యంతో వుండే పాటలతోటి, హింసాయుతమైన ఫైటింగ్లు, వెకిలిచేష్టలు, ద్వంద్వార్థాల హాస్యం, అర్ధనగ్న దృశ్యాలు, కలిగించే ప్రేమ సన్నివేశాలు – ఇవీ ఇప్పటి సగటు సినిమా ప్రాథమిక సూత్రాలు. వెర్రితలలు వేసే ప్రేమ సినిమాలతో విసిగెత్తిన తరుణంలో పన్నీటి జల్లులా ఇంటిల్లిపాది వెళ్ళి చూసేందుకు అనువుగా, పాటలు, ఫైట్లు లేకుండా అవసరమైనంత వరకే అవసరమైనచోటే నేపథ్య సంగీతంతో సాగే ఆహ్లాదకరమైన, సినిమా ‘షో’. సినిమా ఆద్యం తెరమీద రెండే పాత్రలతో సాగుతుంది. అయినప్పటికీ, ఒక అతి ముఖ్యమైన అదృశ్యపాత్ర (సూర్య భార్య సంధ్య పాత్ర అంతా కథతోపాటు సాగుతుంది. పాత్రల చిత్రణ, డైరెక్షన్, సన్నివేశాల కనుగుణమైన సెట్టింగ్ లు చిత్రానికి ఎంతో నప్పాయి. కానీ, సంధ్య పాత్రను గయ్యాళిగా కాక ఒక మధ్యతరగతి, సాధారణ పాత్రగా చిత్రీకరించి ఆమె తీరని కోరికలు, అసహనాలను కూడా ఆమె వేపుగా ఆలోచింపజేసినట్లైతే ఇంకా బాగుండేది. ఏమయినప్పటికీ, ఈ విధమైన కథ నూత్న ప్రయోగమే! బెస్ట్ స్క్రీన్ ప్లే తో సహా జాతీయ అవార్డును గెలిచిపెట్టిన ‘షో’ సినిమా నిర్మాత మంజులను ఇంటర్వ్యూ చేయాలని పద్మాలయా స్టూడియోలో ఆమెను కలిశాము.
మేము సినిమాలో చూసిన దానికంటే కూడా మంజుల అందంగా, వయస్సు తక్కువగా కనిపించారు. కబుర్ల కలబోతలోనే ఇంటర్వ్యూ కూడా జరిగింది.
ప్ర.  ఇంత మంచి థీమ్ మీకు ఎలా దొరికింది?
జ. డైరెక్టర్ ‘నీలకంఠం’గారు ఈ కథతో నా దగ్గరకు వచ్చారు. నేనెప్పటినుంచో ఫ్యామిలీ సభ్యులందరూ కూర్చొని కలిసి చూసే వీలున్న సినిమా తీద్దామని అనుకున్నాను. పాత్ర డీసెంట్ గా వుంది. అందువల్ల ఆ పాత్ర నేనే చేద్దామని అనుకున్నాను. నాకూ నటించాలనే కోరిక తీరుతుంది అనుకున్నాను.
ప్ర. చిన్నప్పుడు సినిమాల్లో వేశారు కదా? యాక్టింగ్ చేయాలనే అభిలాష అప్పటినుండి వుండేదా?
జ. నాకు చిన్నప్పటినుండీ, సబ్కాన్షస్ లో యాక్టింగ్ చేయాలని వుండేది. మాది సంప్రదాయ కుటుంబం అవటంతో చిత్రం డైరెక్ట్ చేయాలని, చిత్రాలు నిర్మిస్తానని మాత్రమే అంటూ వుండేదాన్ని. కానీ, నా కాలేజీ చదువు అయ్యాక ధైర్యం వచ్చి నాన్నగారి దగ్గరకు వెళ్ళి యాక్ట్ చేస్తానని అడిగాను. ఆయన షాక్ అయ్యారు. ‘ఎందుకమ్మా మంజులా! మన కుటుంబాల్లో ఆడవాళ్ళు నటించరు గదా!’ హాయిగా ఇంట్లో వుండు. నీకేం తక్కువ వుంది? అని అన్నారు. అదేంటి నాన్నా! మిమ్మల్ని బుర్రిపాలెం నుంచి తాతగారు పంపించకపోతే మీరు పైకి వచ్చేవాళ్ళా? ఇన్ని లక్షలమంది అభిమానులు వుండేవాళ్ళా ఏమో నేను కూడా అంత పేరు తెచ్చుకుంటానేమో! నన్నెందుకు ఆపుతారు? అని నాన్నగార్ని కన్విన్స్ చేశాక ఆయన 100 శాతం సపోర్టు ఇచ్చారు. ఏ సహాయం కావాలన్నా చేస్తానని అన్నారు. అప్పుడే బాలకృష్ణగారితో సినిమా ఎనౌన్స్ అయ్యింది. కానీ, నాన్నగారి ఫ్యాన్స్ నుంచి ఒకటే ఫోన్ కాల్స్. నేను యాక్ట్ చేయకూడదని. ఇంట్లోవాళ్ళని ఒప్పించాను, కానీ అంతమందిని ఎలా ఒప్పించగలను? నాన్నగారు, కుటుంబ స్నేహితులు నన్ను యాక్ట్ చేయవద్దని ఒప్పించారు. కానీ నా ఆలోచన మానలేదు. రెండవసారి జగపతిబాబుగారితో నేను వద్దంటే కూడా ప్రొడ్యూసర్స్ బయటకి ఎనౌన్స్ చేశారు. అప్పుడు ఫ్యాన్స్ నుండి తీవ్రమైన అభ్యంతరం, గొడవలు. నల్లబట్టలు వేసుకొని నిరసన తెలిపారు. మళ్ళీ నాన్నగారు నేను నటించనని పేపర్లో ప్రకటన ఇచ్చిందాకా అభిమానులు ఊరుకోలేదు. నేను పూర్తిగా నిస్పృహ చెందాను. అయినా నా ఆలోచన మానలేదు. మూడురోజులు బాగా ఆలోచించాను. వాళ్ళమీద ముందు బాగా కోపం వచ్చింది. కానీ తర్వాత వాళ్ళంతా నాకోసం, నా మీద అభిమానంతో నువ్వు మా ‘కూతురి’ లాంటి దానివి ‘చెల్లి’ లాంటి దానివి నిన్ను ఎవరైనా ఏమైనా అంటే మేము భరించలేమని అన్నారు.
అందరూ ఎందుకు వద్దంటున్నారు! అందరికీ నచ్చే పాత్ర చెయ్యాలి అనుకున్నా. ఆ సమయంలోనే ఈ పాత్ర వచ్చింది. ఎవరికీ ఫస్ట్ కాపీ వచ్చేదాక, ఆఖరికి నాన్నగారికి కూడా తెలియకుండా భర్త సహకారంతో మాత్రమే నా పాకెట్ మనీతో నేను ఈ సినిమా తీశాను.
అవార్డు వచ్చాక, ఫస్ట్ కాపీ చూశాక నాన్నగారితో సహా అందరూ ఆశ్చర్యపోయారు. అందరూ ఎంతో మెచ్చుకున్నారు. ఆ రోజు అందరూ అభ్యంతరం పెట్టటం వల్లే నేను పట్టుదలగా ఇంత క్లీన్ గా, మంచి సినిమా తీయగలిగాను. ఆరోజు ఎవరైతే వద్దన్నారో, వాళ్ళే ఇప్పుడు బాగా మెచ్చుకుంటున్నారు. నేను వాళ్ళందరికీ ఎన్ని దణ్ణాలు పెట్టినా, ఋణపడే వుంటాను. అయినా అభిమానుల్లో ఎంత నెగిటివ్ ఫోర్స్ ఉందో అంతే పాజిటివ్ ఫోర్స్ ఉందని, మొన్న సినిమా రిలీజ్ అయ్యాక తెలిసింది. వాళ్ళ మూలంగానే నాలో పట్టుదల పెరిగి మంచి సినిమా తీయగలిగాను.
ప్ర. విజయం సాధించటంలో ప్రతి పురుషుడి వెనకా స్త్రీ ఉన్నట్లే ప్రతి స్త్రీ వెనక కూడా పురుషుడు వుంటాడని
 మీరు నమ్ముతారా?
జ. (ఈ ప్రశ్నకి మంజుల ఎంతో సంతోషంగా జవాబిచ్చింది) ‘సంజయ్’ భాగస్వామిగా దొరకటం ఎన్నో జన్మల పుణ్యం. ఆయన నాకు ఒక గిఫ్ట్. నాకు ఈ పని చేసేందుకు కావాల్సిన స్వతంత్రం, ధైర్యం, ప్రేమ, నమ్మకం సంజయ్ ఇచ్చారు. ‘సరియైన భాగస్వామి’ దొరకటం ఏ స్త్రీకైనా ఎంతో అవసరం.
ప్ర. మీకు ఇంత పరిపక్వత ఎలా వచ్చింది?
జ. నా చిన్నతనం అంతా ఎటువంటి ఆర్థికమైన ఇబ్బందులు లేకుండా ఎంతో సంతోషంగా గడిచింది. బెస్ట్
కాలేజీలు, సెలవులు వస్తే విదేశాలకు వెళ్ళటం, అంతా బాగుండేది. కానీ నాకు నటించాలనే కోరికతో కొన్ని అవరోధాల వల్ల ఎంతో అప్సెట్ అయ్యి ఎన్నో ఆధ్యాత్మిక పుస్తకాలు ఆ టైములో చదివాను. వాటివల్ల నాకు నేను ఎన్నో ప్రశ్నలు వేసుకునేదాన్ని. ఆ ప్రశ్నలకు సమాధానాలు నాకు పుస్తకాల రూపంలో దొరికాయి. ఆలోచన స్థాయి ఎంతో పెరిగింది. “మనం గొప్ప వాళ్ళమని మనకు మనం అనుకోగలిగితే ప్రపంచానికి కూడా మన గొప్పతనం నిరూపించుకోగలుగుతాము” అని తెలుసుకున్నాను. పరిస్థితులను నా చేతిలోకి తీసుకోగలిగాను. నమ్మకం, ఆత్మవిశ్వాసం పెరిగింది. ప్రకృతిలోని అద్భుతశక్తిని అర్థం చేసుకోగలిగాను. ఈ ‘షో’ సినిమా పని మొదలు పెట్టినప్పటి నుంచీ, అయ్యిందాకా ప్రతిదాని వెనుక ఒక అద్భుతశక్తి నడిపించింది. చిన్నచిన్న అవరోధాలు, ఆర్థిక ఇబ్బందులు ఎదురైనా, తట్టుకొనే శక్తిని ఇచ్చింది. అందుకే అప్పుడు అనిపించింది, ఈ సినిమా ఏదో ఒక సత్ఫలితాన్ని తప్పక ఇస్తుంది అని. రాత్రికి రాత్రి సెలబ్రిటీ అయ్యాను. ఒక మనిషిగా ఖ్యాతి పొందటం వల్ల ఆ కీర్తితో సంఘానికి ఎంతో మేలు చేయవచ్చు అని.
ప్ర. ఇందిరా ప్రొడక్షన్స్ అని మీ అమ్మపేరు పెట్టారు గదా?
జ. అది నా చిన్ననాటి కల. మా అమ్మకి నేను విజయం సాధించి ఇచ్చేదానికన్నా బహుమతి ఏం వుంటుంది? అమ్మకన్నా ప్రపంచంలో ఎవరు మనల్ని మంచి కోరగలరు? అందుకే ఎన్ని కష్టాలు వచ్చినా అమ్మే నన్ను రక్షిస్తుంది అనే ఉద్దేశ్యంతో ఆ పేరు పెట్టాను. మా అమ్మ చాలా సింపుల్ మనిషి. ఆమెకి కోరికలే లేవు. నా విజయం ఆమెని ఎంతో సంతోషపర్చింది. “ఎందుకమ్మా అంత శ్రమపడతావు? హాయిగా నీ భర్తను చూసుకుంటూ ఇంట్లో వుండొచ్చుగదా?” అంటారు.
ప్ర. ప్రస్తుత స్త్రీల పరిస్థితిపై మీరు ఏం ఆలోచిస్తున్నారు?
జ. ఎక్కువమంది ఆడవాళ్ళ ఎవరిమీదో ఒకరిమీద ఆధారపడుతున్నారు. అలా కాకుండా స్వతంత్రంగా ఆలోచించగలిగితే ఆడవారిలో చాలా నిబిడీకృతమై వున్నాయి. వారు తమలో శక్తిని తెలుసుకొని బయటకు తీసి వుపయోగించుకోగలిగినప్పుడే అభివృద్ధి ఉంటుంది. ఇప్పుడు స్త్రీలపై జరిగే హత్యలు, అత్యాచారాలు చాలా బాధాకరమైనవి. కానీ, ఆడపిల్లలకు, మగపిల్లలకు స్వతఃసిద్ధంగా ప్రకృతిపరంగానే కాక అలవాట్లు, మొదలైన వాటిలో తేడాలున్నాయి. కొంత సంప్రదాయతను పాటిస్తూ స్వతంత్రాన్ని ఇస్తూ ఆడపిల్లలను పెంచాలి. నేను ఆడవారికోసం తప్పక కొన్ని సినిమాలు తీయాలని అనుకుంటున్నాను.
ప్ర. సినిమాలో ‘సూర్య’ బాగా నటించారు గదా? ఆయన్నే తీసుకోవాలని మీరు ఎందుకనుకున్నారు?
జ. అసలు నేను ప్రకాశజ్ను తీసుకోవాలని మా డైరెక్టర్తో అన్నాను. ఆ కథ చదివాక ఆ పాత్రకి ఒక ఇమేజ్వున్న నటుడు వుండకూడదు. ఏ ప్రత్యేక ఇమేజ్ లేని నటుడు అయితేనే ప్రేక్షకులు బాగా ఆదరిస్తారని డైరెక్టర్ గారు నన్ను ఒప్పించారు. తర్వాత డైరెక్టరుగారే కరెక్టు అనిపించింది. ఆ పాత్రకి సూర్య బాగా సరిపోయారు.
 ప్ర. నేపథ్య సంగీతం చాలా బాగుంది. అందులో మీ ప్రమేయం ఎంతవరకు ఉంది?
జ. ఆ క్రెడిట్ అంతా ఆ, ఆ డైరెక్టర్స్ కే వెళుతుంది. నేను ఎవ్వరిపనిలోను తలదూర్చను. ఎవరిపనిలో వారికి స్వతంత్రం వుండాలి. అప్పుడే బాగా పని చేయగల్గుతారని నేను నమ్ముతాను.
ప్ర. షూటింగ్ జరిగిన ప్రాంతాలు చాలా బాగున్నాయి. ఎక్కడెక్కడ చేశారు?
జ. అందులో కూడా నేను అదృష్టవంతురాలినే! ఎవరో అమర్చినట్టు నాకు కథలో కావాల్సిన విధంగా అన్నీ దొరికాయి. నా ఉద్దేశ్యంలో అది ఒక అద్భుత స్టూడియో. ఇ మదనపల్లి ప్రాంతంలో, కొలను అంతా ‘డ’ ప్రాంతంలో దొరికాయి. ఇవన్నీ ఇప్పుడు తల్చుకుంటే సంతోషంతో జుట్టు పైకి లేస్తుంది. ఇంట్లో లోపలగా వుంటే బాగుంటుంది అనుకున్నాను. మేము షూటింగ్ చేయాల్సిన ఇంటికి వెళ్ళి చూశాక ఆశ్చర్యపోయాను. మాకోసమే అమర్చినట్లుగా ఆ ఇల్లు వుంది.
ప్ర. మీ మ్యారేజ్ గురించి ఏమన్నా చెపుతారా?
జ. మాది ప్రేమ వివాహం. కులాంతర వివాహం. ముందు మా వాళ్ళు ఒప్పుకోలేదు. 7 సంవత్సరాలు వేచి వుండి అందరినీ ఒప్పించాము. మా తల్లిదండ్రుల అనుమతితో నా వివాహం తిరుపతిలో చాలా సింపుల్గా జరిగింది. ఇప్పుడు సంజయ్ తన ఉద్యోగం వదిలి నా ప్రొడక్షన్ ఆఫీసుకు వచ్చి చేరారు. ఇద్దరం కలిసి పనిచేస్తున్నాము. మార్కెటింగ్, పబ్లిసిటీ, ఫైనాన్స్ సంజయ్ చూస్తారు. క్రియేటివ్ పార్ట్ నేను చూస్తాను.
 ప్ర. భవిష్యత్తులో ఇలాంటి సినిమాలు ఇంకా మీ దగ్గరి నుంచి ఆశించవచ్చా?
జ. తప్పకుండా. ఇంకా మంచి సినిమాలు తీయాలని వుంది. ప్రస్తుతం ఒక కమర్షియల్ సినిమా తీస్తున్నా. అందులో హీరో మహేష్ బాబు. డైరెక్టర్ ఎస్. జె. సూర్య, నేను నిర్మాత మరియు అసిస్టెంట్ డైరెక్టర్ని. ఎ. ఆర్. రెహమాన్ సంగీత నిర్దేశకులు. నవంబరులో మొదలయ్యింది.
ప్ర. చివరగా ఏమన్నా మెసేజ్?
జ. నవ్వుతూ. . . నాకు మెసేజిలు ఇవ్వటంపై నమ్మకం లేదు. కానీ నాకు వచ్చిన పేరుతో సంఘానికి ఏదో ఒక మేలు చేయాలని వుంది.
***
