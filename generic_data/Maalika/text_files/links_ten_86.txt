రచన: శ్రీదేవి సురేష్ కూచిమంచి
అయినా నీకు ఎప్పుడు అర్థమౌతుంది..
ఆమె వినీలగగనమంత మనసుని నీకై పరిచి ఉంచుతుంది..
నీలో ప్రేమ అణువంతైన కురిపిస్తే…
ఆ ప్రేమ చుక్కలను తన మదిలో చల్లని ముంచు ముద్దలా పదిలపరుచుకోవాలని తపన పడుతూ ఉంటుంది..
కాని లేలేత గులాబి వంటి ఆ మనసుని అర్థం చేసుకోకుండా
నిర్లక్షంగా పడేసేవు…
నీకై క్షణక్షణం పరితపించి
నీ కోసమే ఎదురు చూసే ఆ నయనాలు కార్చే కన్నీరు  ఓ సంద్రమైన నీ హృదయము కరగలేనట్టుంది..
ఆమె నువ్వు తెచ్చే కోట్లుకై
ఎదురుచూడదు…
ఆమె నువ్వు పలకరించే
మధురమైన మాటకై
ప్రతీ నిత్యము వేయి కళ్ళతో ఎదురుచూస్తూంది..
ఆ మాటకై ఆమె తన జీవితాన్నే నీకు పాదాక్రాంతము చేస్తుంది..
కమల రేకుల వంటి కన్నుల నుండి జాలువారాల్సింది
నయగరా జలపాతాన్ని
సృష్టించే పన్నీటి ధార గాని
ఉప్పునీటి సంద్రాన్ని నింపే
కన్నీటి ధార కాదు..
నువ్వు అర్థము చేసుకోవల్సింది
ఒకటుంది..
ఆమె అధరాలపై నిత్యము చిరునవ్వుల నృత్యము ఎంత అందంగా ఉంటే
నీ జీవిత చిత్రము అంత అధ్భుతంగా ఉంటుంది..
హృదయ సవ్వడులు
మధురమైన రాగాలని ఆలపిస్తాయి
రచన: జి. రంగబాబు
టార్గెట్ ఐ. ఐ. టి. అంటూ
నువ్వు నీ కొడుకుని
జైలు లాంటి క్లాసు రూముల్లోకి
పంపేస్తున్నావ్..
నాన్నవై నందుకు నిన్నేమీ అనలేక
నాకిలాంటి చదువొద్దు అనే ధైర్యం చేయలేక
పాపం అలాగే బందీగా పడివుంటున్నాడు ఆ పసివాడు
నువ్వెప్పుడైనా ఆలాంటి జైలు గోడల మధ్య బ్రతికావా?
నువ్వెప్పుడైనా బండెడు పుస్తకాలు
మోస్తూ నీ బడికెళ్లావా?
మరెందుకు నీ కొడుక్కి ఈ శిక్ష?
వాడే పాపం చేశాడని నీ లక్ష్యాలన్నీ
వాడిపై రుద్దుతున్నావ్?
వాడి లక్ష్యమేదో వాడ్ని సాధించుకోనీకుండా!
నీ రోజుల్లో నువ్వెందుకు ఆ  సీటు సాధించలేకపోయావో చెప్పు?
ఇంకా పసితనపు ఛాయలే వీడని
ఆ ముక్కుపచ్చలారని బాల్యాన్ని నిర్దాక్షిణ్యంగా
చిదిమేసి నువ్వేం సాధిస్తావ్?
వాడి బాల్యాన్ని వాడికొదిలేయ్..
వాడి స్వేచ్ఛను వాడికిచ్చెయ్..
నైతిక విలువలతో కూడిన
విద్యను అభ్యసించేలా చూడు..
ఆపై వాడే నిన్ను సింహాసనం పై కూర్చోబెడతాడు..
రచన: కిరణ్ విభావరి
స్త్రీ శరీరంలో బంధింపబడిన మనిషిని
నేను ఓ మనిషిని
నీలాంటి మనిషిని
నీలో సగమైన మనిషిని
నాలో దాగి ఉన్న ఆశల కెరటాలు
ఈసడింపుల మధ్య నలిగిపోతే,
బలహీనతకు బలమైన సాక్ష్యానిగా
కన్నవారికి బరువైన బాధ్యతగా
మిగిలిపోయిన నీ సాటి మనిషిని
నీలాంటి మనిషిని
నీ ప్రతి విజయం వెనుక నేనున్నానని నువ్వంటే, మురిసిపోయాను!!!
కానీ నన్ను నీ వెనకే ఉంచేశావని తెలుసుకోలేకపోయాను
భాష లేని కన్నీరుని
కనుపాపలలో కప్పి,
నిన్ను మేము కన్నాము
కానీ అదే భాగాన్ని నువ్వు కామంతో చూస్తుంటే తట్టుకోలేకపోతున్నాము!!
అమృత బంఢాలుగా చేసి, నీ ఆకలి తీర్చిన మా పాలిండ్లను,
నువ్వు ఆశగా చూస్తుంటే,
నిన్ను కన్నందుకు సిగ్గు పడుతున్నాము!
కన్నీటితో ఎండిన నా చెక్కిళ్ళను,
నువ్వు కాంక్షగా ముద్దాడితే,
అరిచి చెప్పాలని ఉంది
నేను కేవలం ఆడదాన్ని కాదని!!
నాకు ఓ మనసుందని
అది నీ ప్రేమకే పరితపిస్తోందని!!
మగాడివనే నీ పొగరు పెంచడానికి,
నన్ను కన్న వాళ్ళు ఇచ్చారు నీకు కట్నకానుకలు!
మగాడివని నిన్ను నువ్వు నిరూపించుకోవడానికి,
మేము నీకు ఇచ్చాము మాకన్నే హృదయాలు!!
నువ్వేం ఇచ్చావు??
మా బతుకుపై నీ బలమైన నెత్తుటి రాతలు,
తిరిగి చెడును ఆడది అంటూ
మా ఆశయాలకు నువ్వు వేసిన అడ్డు గీతలు!!
ప్రేమ లేని హృదయానికి ప్రత్యక్ష సాక్షిగా నువ్వుంటే,
పగిలిన గుండెను ఓదార్చే ముందుగా నీకై మేము మారము!!
ఆకాశానికి ఎదిగే శక్తిని ఇచ్చిన ఆ దేవుడు,
ఎందుకనో మాకు
నిందల శరాలకు కృంగిపోయే మనసిచ్చాడు!!
మౌనంగా కరిగిపోయే బలం ఇచ్చాడు!!
కన్న ప్రేగు కోసం కన్నీరు మింగెంతటి మొక్కవోని ధైర్యం ఇచ్చాడు!!
నే కరుగుతూనే నీ ఇంటి గౌరవాన్ని కాపాడే బాధ్యతను ఇచ్చాడు!!
కానీ,
నేను ఓ మనిషి నని,
నాకు ఓ మనసుందని,
నేను కేవలం ఆడదాన్ని మాత్రమే కాదనే విషయాన్ని మరిచాడు… ఎందుకంటే దేవుడు ఓ కూడా మగవాడే కదా!!
రచన:  భైతి దుర్గయ్య
పాలిచ్చి పెంచిన మమకారం
పాతాళానికి దిగజారిన వేళ
నడక నేర్పిన నాన్నతనం
నయవంచనకు తలొగ్గిన సమయాన
అందరు ఉన్నా అనాథల్లాగా
దినమొక యుగంలా బతుకు సాగదీస్తూ
జీవితాన్ని ధారగా వంశవృక్షాన్ని పెంచి
రాలిపోతున్న పండుటాకుల దీనగాథలు
వినేదెవ్వరు వారిని ఓదార్చేదెవ్వరు
కాసులకై పరుగెత్తే కాల గమనంలో
ఆత్మీయత అనుబంధాలు మటు మాయం
పరాయి దేశాల విలాస మోజులో
పతనమవుతున్న మానవ విలువలు
ఆస్తులు అంతస్తులను పెంచే పేరాశలో
కనుమరుగవుతున్న కన్న పేగులు
కాటికి కాలు చాపే అంతిమ క్షణాన
పండుటాకుల మోము చిగురించేదెప్పుడు
తిరిగి వసంతాన్ని చూసేదెప్పుడు?
రచన: వై చంద్రకళ
ఓమనిషి, నీ గమ్యం  చేరే వరకూ ఆగక సాగాలి
నవ సమాజ స్థాపనకు నడుం బిగించాలి
అవినీతి, అరాచకం ప్రబలిన లోకంలో
ప్రాణానికి, మానానికి గడ్డిపోచ విలువైనా  ఇవ్వక
అధికారాల  కోసం అంతస్తులకోసం ప్రాకులాడుతూ
మనిషి పాపపుణ్యాల చింతన మరచి
మంచి, మానవత్వమన్న ఆలోచన లేక
అధోగతిలోకి పయనిస్తున్నవారిని ఆపాలి
ప్రజలంతా దైర్యంగా మనగలగాలి
మరో అందమయిన ప్రపంచాన్ని నిర్మించాలి
స్వార్ధాన్ని విడచి, కలిసికట్టుగా నడచి
సొంత లాభాన్ని కొంత మానుకోవాలి
చేయి,చేయి కలిపి, ఒకరికొకరు అండగా నిలవాలి
భువిని స్వర్గసీమగా  మార్చాలి
పిల్లలకు ఆటపాటలతోనే నీతి శతకాలను నేర్పాలి
గీత, రామాయణ,,భారతాలను బోధించాలి
ఉత్తమ పౌరులను తయారు చెయ్యాలి 
రచన: ఆకెళ్ల వెంకట సుబ్బలక్ష్మి
పాకావని పాయసం చేసా, నవ్వావని నువ్వుండలు వండా
గడప దాటితే గారెలు, అడుగులేస్తే అరిసెలు
నీ ప్రతి చర్యా ఒక పండగ చేసా.
కాని నువ్వేమి చేసావ్?
నడవ లేక నే పడిఉంటె . నవ్వుతూ నడిచి పోయావు
ఓపికలేక నేనుంటే. విలాసముగా విడిచి వెళ్ళావు
పళ్ళులేక ఆకలి తీరక నేనుంటే
పంచభక్ష్యాలు పసందుగా ఆరగించావు
నీ ప్రతిచర్యా నే పండగ చేస్తే
నే చెయ్యలేని ప్రతి పని.  నువ్వు హేళన చేసావు
పున్నామ నరకం తప్పిస్తావనుకుంటే
బ్రతుకే ఒక ప్రత్యక్ష నరకం చేసావు
ఇందుకేనా బిడ్డలను కనేది
ప్రేమతో గోరుముద్దలు తినిపించేది
అందలాలు ఎక్కిoచక్కరలేదు .
పట్టుపీతాంబరాలు కట్టించక్కరలేదు
పట్టేడన్నము పెట్టి. ప్రేమగా చూస్తే
అదే పదివేలు. పంచభక్ష పరమాన్నాలు
అని వాపోతున్నారు కొందరు వృద్ధ మాతల,వ్రుద్దాశ్రమములో
వారి బాధను తీర్చి, అక్కున చేర్చుకునేవారే
నిజమైన బిడ్డలు .  
yothivalaboju
Chief Editor and Content Head
నమస్కారం.. పాఠక మిత్రులు, రచయితలు అందరికీ స్వాగతం.. మాలిక పత్రికలో మంచి వ్యాసాలు, కవితలు, కథలు మీ అందరినీ అలరిస్తున్నాయి అని భావిస్తున్నాను.
అదేంటోగాని ఈ సంవత్సరం 2020 అసలు లేకుంటే బావుండు అనిపిస్తుంది కదా. హ్యాపీ న్యూ ఇయర్ చెప్పుకుని అప్పుడే ఆరునెలలు గడిచిపోయాయి. ఎవరనుకున్నారు హ్యాపీ కాస్తా వరస్ట్ కి మారుతుందని. ప్రపంచవ్యాప్తంగా అల్లకల్లోలం సృష్టిస్తోన్న కరోనా ఇంకా చల్లబడలేదు. అసలు రోజులు ఎలా గడుస్తున్నాయో కూడా తెలీడం లేదు. నిస్సారంగా అలా గడిపేస్తున్నారందరూ. కలిసిమెలిసి ఉండండి అనడం పాపమైపోయింది. దూరంగా ఉండండ్రా అన్నది చాలా ముఖ్యం. మా ఇంటికి రావద్దు… మీ ఇంటికి రమ్మనొద్దు అని అందరూ డిసైడ్ అయిపోయారు. ఇలా మొహం మీదే చెప్పినా కూడా ఎవరూ ఫీలవడం లేదు.. ప్చ్.. ఏం చేస్తాం మరి. అనవరంగా ఎవరినీ కలవకుండా,  తిరక్కుండా ఇంట్లోనే ఉంటే అది మనకు, ఇతరులకు కూడా క్షేమం..
ఇంట్లోనే ఉండండి.. జాగ్రత్తగా ఉండండి. సురక్షితంగా ఉండండి..
మీ రచనలను పంపవలసిన చిరునామా: maalikapatrika@gmail.com
జులై మాసపు విశేషాలు:
1. లోవరాజు కధలు – సూర్రావు లెక్కల పుస్తకం
2.చంద్రోదయం – 5
3.అమ్మమ్మ – 15
4.హరిలో రంగ హరీ.. జలజం పని హరీ
5.గిలకమ్మ కతలు – ఆల్లదేదో ఆల్లదన్నట్టు ..మందేదో మంది. అంతే..!
6.దివి నుండి భువికి
7.రింగుల జీవన వలయం
8.అల
9.మల్లేష్
10.తెగింపు
11.నెరవేరిన కల
12.అమ్మ కోసం
13.తిరుక్కడయూర్ అభిరామి కోవెల
14.కార్టూన్స్ – జెఎన్నెమ్
15.కార్టూన్స్ – బి. పురుషోత్తం
16.కార్టూన్స్ – జెన్నా
17.చతుర్ముఖ బ్రహ్మలింగేశ్వర స్వామి దేవాలయము (చేబ్రోలు-గుంటూరు జిల్లా)
18.స్త్రీల మనసులను ఉద్దీపనదిశగా నడిపిన నవల
19.తపస్సు – పిల్లల ఆటస్థలం
20.జానపదబ్రహ్మ బి.విఠలాచార్య
21.అన్నమయ్య ఆధ్యాత్మికానందలహరి – 49
22.గానం.. సంగీతం…
23.నీ కోసమై ఎదురు చూసే మా అన్నదాతను కరుణించూ
24. నిష్క్రమణ…
25. గజల్
26.రాజీపడిన బంధం – 6
రచన: కోసూరి ఉమాభారతి
“అల్లుడు శ్యాంప్రసాద్ చిన్నప్పటి నుండీ కూడా గొప్ప క్రీడాకారుడు కదా…. అలా ఆటల్లో ఎదుటివాడిని ఓడించి, తను గెలవడమే ధ్యేయంగా జీవిస్తారు కదా క్రీడాకారులు. దుర్గాప్రసాద్ చెప్పంగా శ్యాం, వాళ్ళ నాన్న కూడా అలాగే ఉండేవారంట. శ్యాం ఎందులోనూ ఓటమి ఎరుగడట. అతని చదువు కూడా స్పోర్ట్స్ స్కాలర్షిప్స్ తోనే అయిందట” క్షణమాగారు..
నాన్న చెప్పేది మౌనంగా వింటున్నాను.
“దుర్గాప్రసాద్ చెప్పినదాన్ని బట్టి అల్లుడుగారి బాల్యం, పెంపకం, వ్యక్తిత్వం పై నాకు కొంత అనగాహన కలిగింది”
“అయితే ఏమంటారు మీరు” అడిగింది అమ్మ.
“చెప్పేదేమంటే, ఐదోయేడు నుండి ఆటలు, గెలుపులుగా నడిచిందట అతగాడి బాల్యం. ఆ అబ్బాయి మానసికంగా, శారీరికంగా ధృడంగా ఉండాలని ఎంతో క్రమశిక్షణలో ఉంచేవారంట కూడా” క్షణమాగి కళ్ళజోడు తీసి తుడిచి మళ్ళీ పెట్టుకున్నారు.
“అన్నీ మంచి సంగతులే చెప్పాడాయన. అయితే, మరి అల్లుడుగారు పదే పదే ఇలా నిన్ను, పిల్లాడిని బాధ పెడుతున్నాడని నీవు కుమిలిపోవడం కూడా దుర్భరమే. నువ్వు కూడా అన్నీ ఆలోచించు. ఇదేమన్నా సమిసిపోయే విషయం అయితే, నీవే తెలుసుకుంటావు. అలివి కానిదిగా ఉంటే మాత్రం మీ శ్రేయస్సు కోసం అవసరమైన నిర్ణయాలు తీసుకోవాలి మరి” నా వంక సూటిగా చూసారు..
“కాని అది అంతా నీవు మాత్రమే నిర్ధారణ చేసుకోగలవు. నీవూ తెలివైనదానివే. స్కాలర్షిప్పు తోనే కాలేజీకి వెళ్ళిన దానివిగా. ఆ మాటకొస్తే, ఇప్పుడైనా మాస్టర్స్ చేసి లెక్చరర్ అయ్యేలా ప్రయత్నాలు మొదలుపెట్టడం మంచిది. అవసరం వస్తే, స్వతంత్రంగా బతకవచ్చు” అన్నారాయన…..
నాన్న చెబుతున్నది మౌనంగా ఆకళింపు చేసుకుంటున్నాను…
“నీకు మా సహాయం, తోడు మేము బతికున్నన్నాళ్ళు ఉంటుంది తల్లీ. నీ మీద మాకు పూర్తి నమ్మకముంది. కత్తి మీద సాము లాంటి ఈ పరిస్థితిని జాగ్రత్తగా బేరీజు వేసుకోవాలి. తొందరపడనూ వద్దు. అలాగని జాప్యం చేయావద్దు…నీవెటు అడుగు వేయవలసొచ్చినా మేమూ నీ వెంటే” అన్నారు గంభీరంగా.
ఆయన మాటల్లో నాకు ఎంతో స్వాంతన, ధైర్యం తోచాయి.
ఇక పడుకోండమ్మా… ఆలస్యం అయింది…అంటూ పైకి లేచారు నాన్న.
బాబుకి దుప్పటి కప్పి బెడ్-లైట్ వేసి వెళ్ళింది అమ్మ…
‘శ్యాంతో ఈ పరిస్థితిని చక్కదిద్దుకునేందుకు నా శాయశక్తులా ప్రయత్నిస్తాను. చేయిదాటుతుందని అనిపిస్తే, నాన్నగారు అన్నట్టు మార్గాలుంటాయి. నా జీవితంపై నేనే ఎలాగైనా పట్టు సాధించాలి.
ఇకనుండి పెద్దవాళ్ళని నా విషయంగా కలవరపెట్టకూడదు’ అనుకుంటూ నిద్ర లోకి జారుకున్నాను.
*****
పొద్దున్నే ఆరుగంటల సమయంలో అత్తయ్య ఫోన్ చేసారు..
“అత్తయ్యా బాగున్నారా?” అడిగాను.
“అంతా బాగున్నాము, నువ్వు బాబు ఎలా ఉన్నారు?” అడిగారు.
“బాగున్నామత్తయ్యా” అన్నాను.
“చూడమ్మా నీలా, నీకు తెలుసుగా నాకు మోకాలు సర్జరీ అవసరమని. రెండురోజుల క్రితం బాత్రూములో కాలు జారి పడ్డాను. బాగా ఇబ్బంది పడుతున్నాను. ఇక తప్పదు. ఎల్లుండి సర్జరీ చేయించుకుంటాను” క్షణమాగారు అత్తయ్య.
“నీవు లేకుండా ఇక్కడ మాకు బాగా వెలితిగా కూడా ఉంది. అదీకాక, క్యాండి, మిండిలకి కూడా నీ అవసరం ఉంది. నీవు వస్తే బాగుంటుంది” అనేసారు ఆమె.
“అత్తయ్యా, ఈ రాత్రికే బయలుదేరడానికి ప్రయత్నిస్తాను” అని చెప్పి ఫోన్ పెట్టేసాను.. మానేజర్ గుప్త గారికి ఫోన్ చేసి రాత్రి పదిన్నర ఫ్లైట్ కి నేను, బాబు తిరిగి ఢిల్లీ వెళ్ళేలా ఏర్పాటు చేయించాను.
*****
నేను ఢిల్లీ చేరిన మరునాడే అత్తయ్య మోకాలు సర్జరీ చేయించాము.
మా రెండో కుక్కపిల్ల ‘మిండి’ కి మాత్రం ‘హెర్నియా’ సర్జరీ అయి, అప్పటికే నాలుగురోజులుగా ఇంట్లోనే కోలుకుంటుందని తెలిసింది..
తానెంత వారించినా వ్యాయాయం పేరిట.. శ్యాం మిండీని అతిగా ప్రాయాస పెట్టాడని, నా వద్ద వాపోయారు అత్తయ్య.
శ్యాం వైఖరికి విస్తుపోయాను. మూగజీవుల పట్ల నిర్లక్ష్యం అనుకున్నాను.. కాని ఇప్పుడది ‘క్రూరత్వం’ అనిపిస్తుంది. ఇలాగే ఏదో ఒకటి చేసి నన్ను బాధపెట్టడమే నా భర్త ధ్యేయమా? అదే అయితే, కనుచూపు మేరలో నాకు విముక్తి ఉండబోదని అర్ధమయ్యింది.
శ్యాంతో అసలు మాట్లాడాలని లేదు. అవసరమైన మాటలు మాట్లాడ్డం మినహా, నాకు గత్యంతరం లేకనే అతనితో కాపురం సాగిస్తున్నాను. నా బాబు, పరివారం, నా పెంపుడు కుక్కలు…… వీరందరి క్షేమమే నాకు ముఖ్యం.
*****
గేమ్-రూములో ‘సోని-ప్లే-స్టేషన్’ చూసినప్పుడల్లా సందీప్ పుట్టినరోజున జరిగిన సంఘటన కళ్ళ ముందుకి వస్తుంది. అది వాడి పుట్టినరోజు కానుకగా మామయ్య తెప్పించి అమర్చారు. అలాంటిది,, ఆ పార్టీ సమయంలో వాడికి దెబ్బతగలడం, నేను హైదరాబాద్ వెళ్ళడం అనుకోకుండా జరిగిపోయాయి. ఇక ఇప్పుడు ఆ ప్లే-స్టేషన్ తో ఆడాలంటే కూడా ముందుగా విరిగిన చేయి బాగవ్వాలి అని సందీప్ కి తరచుగా సర్ది చెబుతూనే ఉన్నాను.
నిద్రలో వాడు చేతి మీదకి దొర్లకుండా జాగ్రత్తగా చూసుకోవలసి రావడంతో రాత్రిళ్ళు కూడా వాడి వద్దే ఉంటున్నాను. తెల్లారుజాము నుండి ఒక్కోప్పుడు అత్తయ్యని సందీప్ వద్ద ఉంచి, వంటింట్లో పనులు చేస్తున్నాను.
*****
శనివారం పొద్దున్నే ఏడయ్యింది. టి.వి లో వెంకటేశ్వర స్వామి సుప్రభాతం వస్తుంది. ఇంటి ముందు వరండాలో నీరెండకి పేపర్ చదువుతున్న మామయ్యగారికి కాఫీ అందించి వెనుతిరుగాను.
“నీలా, ఐదు నిముషాలు ఇలా కూర్చోమ్మా” అంటూ ఆపారు మామయ్య.
అప్పుడే నిదుర లేచిన సందీప్ ని వెంట బెట్టుకొని, అక్కడికి అత్తయ్య కూడా వచ్చారు. మోకాలు సర్జరీ అయ్యాక అత్తయ్య పూర్తిగా కోలుకుని నిలకడగా నడుస్తున్నారు కూడా.
ఇద్ధరం మామయ్య ఎదురుగా కూర్చున్నాము. సందీప్ తాతగారి పక్కనే చేరాడు.
“మన ఇంటి వెనుక ఆవరణలో క్యాండీ-మిండీల స్థావరం దాటగానే మీ తులసికోట, మల్లె-జాజి పందిళ్ళు ఉన్నాయి కదా! ఆ పైన ఇంకా ఐదొందల గజాల స్థలం ఉంది. అందులో టెన్నిస్ కోర్ట్, స్విమ్మింగ్ పూల్, బాస్కెట్బాల్ కి కూడా వేయిద్దామని ఎప్పుడో ప్లాన్స్ వేయించి రెడీ పెట్టాను. ఇప్పటికి కాని దానికి సమయం రాలేదు మరి” అన్నారాయన కాఫీ తాగుతూ.
“సరిగ్గా శ్యాం పుట్టినరోజు నాటికి, తయారయ్యేలా వెంటనే పని మొదలు పెట్టించండి.. అవి తయారయ్యాక మన సందీప్ బాబు స్విమ్మింగ్, టెన్నిస్ అన్నీ ఇంటి దగ్గరే నేర్చుకోవచ్చు” అని అత్తయ్య అంటుండగా శ్యాం వచ్చారు.
“ఏంటి ఈ సమావేశం? నన్ను పిలవలేదే?” అంటూ సందీప్ ని ముద్దు పెట్టుకొని, “సాయంత్రం చెప్పండి నాకిప్పుడు ఎలాగూ టైం లేదు” అంటూ ఆఫీస్ కి బయలుదేరి పోయారు.
“సందీప్ ని కూడా క్రీడాకారుడుగా తీర్చిదిద్దాలని మీకు కోరికగా ఉన్నా, ఈ వయస్సులో మీకు అంత ఓపికుందా?” అన్నారు అత్తయ్య, నవ్వుతూ….మామయ్యతో.
నేను ఆలోచిస్తూ ఖాళీ కాఫీ కప్పందుకుని అక్కడి నుండి కదిలాను….
*****
మామయ్యగారు చేపట్టిన నిర్మాణం, కాలయాపన లేకుండా జరుగుతుంది. ఆధునీకరణతో పాటు ఎక్కడికక్కడ పిల్లల భద్రతకి ద్వారాలు పెట్టిస్తూ దగ్గరుండి పనులు చేయిస్తున్నారు మామయ్య.
పనిలో పనిగా కింద అంతస్థులో నేను ఉపయోగించే గదిని మరింత విశాలంగా, అధునాతనంగా ఉండేలా చేయిస్తున్నారు. పిల్లలకి వసతిగా ఉండాలని అత్తయ్య ఆదేశాలు.
దానికి వెనుకగా పనివాళ్ళ వసతికి, ఇంకో వైపుగా మరో ‘అతిధి గృహం’కి కూడా పునాదులు వేసి ఆ పని కూడా మొదలు పెట్టించారు.
*****
అనుకున్న ప్రకారమే… ఆరునెలలకి మమయ్యగారి కట్టడాలు అందంగా పూర్తయ్యాయి.. చిన్నసైజు ‘స్పోర్ట్స్- కాంప్లెక్స్’ లా ఉందని శ్యాం ఆయన్ని అభినందించారు.
శ్యాం ముప్పైఆరవ పుట్టినరోజున పార్టీ ఏర్పాటు చేశాము.
కోలాహలంగా పార్టీ ముగిసాక…వచ్చిన అతిధులందరి ఎదురుగా తన పుట్టినరోజు వేడుక ఇలా ఘనంగా ఏర్పాటు చేసినందుకు శ్యాం మాకు ధన్యవాదాలు చెప్పారు.
*****
మళ్ళీ వారానికి, శ్యాం ఆర్డర్ చేసిన ‘టెన్నిస్ బాల్-షూటర్’ వచ్చింది. ఒక్కరే ఆడుకునే వీలు కోసం శ్యాం తెప్పించుకున్నారు. నిర్దేశించిన వేగంతో వంద బాల్స్ వరకు షూట్ చేసే ఆ మిషన్ చాల నచ్చింది సందీప్ కి.
నెలలో ప్రతి రెండో ఆదివారం ఫ్రెండ్స్ ని పిలుచుకొని టెన్నిస్ ఆడుతారు శ్యాం. సందీప్ గేటు ఇవతల కూర్చుని చూస్తుంటాడు. ఎవరన్నా టెన్నిస్ ఆడుతుంటే, క్యాండి మిండీల క్కూడా సందడే.
శ్యాం వాళ్ళ ఆట అయ్యాక, కోర్ట్స్ లోనికి వెళ్ళి ఆ బాల్స్ ని కలెక్ట్ చేసి మళ్ళీ ఆ మెషిన్ లో వేయడం వాడికి సరదా. నేను దగ్గరున్నపుడు మాత్రమే వాడ్ని అలా టెన్నిస్ బాల్స్ ని కలెక్ట్ చేయనిస్తాను.
*****
నాన్నకి ఫ్లూ-జ్వరం సోకి ఓసారి, ఇంకేదో కారణంగా మరోసారి బాబు పుట్టినరోజు సమయానికి …రెండేళ్ళగా ఢిల్లీ ట్రిప్ మానేసుకున్నారు అమ్మావాళ్ళు. వాళ్ళని చూడక అప్పుడే మూడో యేడు…
‘ఈ యేడన్నా తప్పక వాళ్ళని రమ్మని చెప్పాలి’ అనుకున్నాను. మధ్యాహ్నం భోంచేస్తూ అత్తయ్య దగ్గర అదే విషయం ప్రస్తావించాను.
“అవును, మన మీద అలగలేదు కదా! మీ వాళ్ళు” అన్నారామె నవ్వుతూ. “శివరాం అన్నయ్యని, మా రాజ్యం వదిన గారిని చూసి రెండేళ్ళవుతుంది. … మీ తమ్ముడికి వేసవి సెలవలు వస్తున్నాయిగా! తప్పక రమ్మందాం అమ్మావాళ్ళని” అంటూ భోజనం అయ్యాక అమ్మకి ఫోన్ చేసారామె.
*****
మళ్ళీ వారానికి ఢిల్లీ వచ్చారు అమ్మావాళ్ళు. టైపు ఇన్స్టిట్యూట్ లో జాబ్ చేస్తుండడంతో వినోద్ రాలేకపోయాడు.
నన్ను దగ్గరికి పిలిచి, “అంతా సవ్యంగానే ఉందా?” అని అమ్మ ఆరా తీసింది. ప్రత్యేకించి నా క్షేమసమాచారాలు కనుక్కున్నారు నాన్న.
“నీ బిడ్డ సహా నీవు క్షేమంగా, హాయిగా ఉన్నావనే భావిస్తున్నాము. మాకూ సంతోషమే” అన్నారాయన.
*****
ఎదిగే వయస్సులో రిస్ట్-ఫ్రాక్చర్ వంటి అఘాతాల ఏర్పడితే పిల్లవాడి ఎదుగుదల మీద ప్రభావం ఉంటుందని చదివాను. డాక్టర్ని అడిగి తెలుసుకున్నాను కూడా. సందీప్ ఉండాల్సినంత ఎత్తుగా ఆరోగ్యంగా లేడనిపిస్తుంది. యేడేళ్ళ సందీప్ మరీ బలంగా లేకపోయినా, వేసవి సెలవల్లో వారానికి రెండుసార్లు ఇంటి వద్దనే టెన్నిస్, స్విమ్మింగ్ నేర్చుకునేలా ట్రైనర్స్ ని ఏర్పాటు చేసాను.
శ్రద్ధగా ఆట నేర్చుకుంటున్నాడు సందీప్. క్లాస్ అవగానే ప్రతి సారి “డాడి లాగా అడుతున్నానా లేదా నానమ్మా?” అని అడుగుతుంటాడు. డాడీలా టెన్నిస్ మెషిన్ తో ఆడతానంటాడు. ఇంకాస్త పెద్దయ్యాకే డాడీలా బాల్-షూటర్ తో ఆడాలన్నాడు ట్రైనర్.
సందీప్, ఆ సంగతిగా వాళ్ళ డాడీకి ఫిర్యాదు కూడా చేసాడు.
“నువ్వు నా కొడుకివి. నీలో ఓ గొప్ప క్రీడాకారుడు ఉండే ఉంటాడు. అతి వేగంగా వచ్చే టెన్నిస్ బంతుల్ని ఎలా తిప్పి కొట్టాలో నేర్పిస్తానులే నీకు. నేనున్నాగా” అన్నారు శ్యాం వాడితో.
“వాడింకా చిన్న వాడు. ఆట రానివాడు. ఆ మెషిన్ తో ప్రాక్టిస్ చేసేంత ఆటగాడు అవ్వలేదుగా! తొందరేమీ లేదు” అన్నాను అక్కడే ఉన్న నేను. టెన్నిస్ ప్రాక్టిస్ నెపంతో బాబుకి మళ్ళీ ఏమి ఉపద్రవం రానుందో? అని నా గుండెల్లో రాయి పడింది.
మర్నాడు సమయం చూసి అత్తయ్యకి అన్నీ వివరించాను. ఇదివరలో సంఘటనలు గుర్తు చేసాను.
“ఇప్పుడిప్పుడే ఆట నేర్చుకుంటున్నాడు సందీప్. డాడీ తోనో, ఆ మెషిన్ తోనో ఆడే సత్తా ఉందా వాడికి? మీరు కలగ జేసుకొని ఇటువంటివి జరగకుండా చూడాలి. బాబుకి దెబ్బలు తగలకుండా చూసుకునే బాధ్యత నాతో పాటు మీకూ ఉంది” అని ఆమెకి గుర్తు చేసాను.
*****
నేను శ్యాంతో సఖ్యతగా లేననీ, ముక్తసరిగా మాట్లాడుతానని ఆయనకి నా మీద పీకల వరకు కోపమే. ఇలా సఖ్యత లేని నన్నెందుకు ఉపేక్షిస్తున్నారో! అని తోచక భయం వేస్తుంది ఒక్కోసారి నాకు. నా అత్తవారింట ఓ కోడలిగా, శ్యాంకి ఓ భార్యగా ఎన్నో బాధ్యతలని… కొన్ని నా ఇష్టం లేకున్నా, కష్టమైనా… సక్రమంగానే నిర్వహిస్తున్నాను. ఒక్కోసారి దుర్భరమనిపించినా మనుగడ సాగిస్తున్నాను…..
సందీప్ ని తీసుకొని అత్తయ్యతో చిన్మయమిషన్ కి నేనూ వెళ్తున్నాను. అక్కడ గడిపే రెండు గంటల సమయం నా మనసుకి, మనోగతికి కూడా ఎంతో శాంతినిచ్చేవే.
అక్కడ నేర్చుకున్న ఎన్నో విషయాలని పాటిస్తూ నా జీవన మార్గాన్ని సుళువు చేసుకొనేందుకు ప్రయత్నిస్తున్నాను. నాలో పెరుగుతున్న నిర్లిప్తత, నా రోజువారి జీవనంలోకి తొంగి చూడకుండా నిబ్బరంగానే ఉండగలుగుతున్నాను.
*****
క్లాస్ ఫస్ట్ వచ్చి, మూడో తరగతికి ప్రొమోట్ అయ్యాడు సందీప్…క్రీడలన్నా అంతే ఆసక్తి. డాడీ లాగా తన ఫ్రెండ్స్ కూడా ఇంటికి వచ్చి తనతో ఆడాలని గొడవ చేయడం మొదలెట్టాడు వాడు. అత్తయ్యకి, శ్యాంకి తెలియజేసి ఇంటి చుట్టుపక్కల మాకు తెలిసిన సందీప్ స్నేహితుల తల్లితండ్రులతో మాట్లాడాను.
శనివారం మధ్యాహ్నాలు, రెండుగంటల సేపు మా ఇంట ఆడుకొని, పిల్లలంతా సరదాగా గడిపేలా ఏర్పాటు చేసాను.
*****
టెన్నిస్ నేర్చుకోవడం మొదలుపెట్టిన యేడాదికి, సందీప్ ఆట బాగా మెరుగయిందని ట్రైనర్ అనడంతో, చాలా సంతోషంగా ఉన్నాడు వాడు. వాళ్ళ డాడీ తోనో, డాడీలా టెన్నిస్ బాల్-షూటర్ తోనో ఆడేందుకు ఎదురు చూస్తున్నాడు.
ప్రతి శనివారం మాత్రం పొద్దుటి నుండే బాస్కెట్-బాల్ కోర్ట్స్ చుట్టూ శుభ్రం చేయించేస్తాడు. పెంపుడు కుక్కలకి కూడా రాము చేత స్నానాలు, ముస్తాబు చేయించి, స్నేహితుల కోసం నిరీక్షణలో గడుపుతాడు.
వాడి ఆదుర్దా, ఆటల్లో వాడి ఆసక్తి చూసి అత్తయ్యకి ముచ్చటగా ఉంది. ‘అచ్చం శ్యాం చిన్నప్పటిలా’ అంటూ తన కొడుకు బాల్యం గుర్తు చేసుకుంటారామె. రెండవ మోకాలు సర్జరీ కూడా అయి…. కోలుకున్నాక ..శనివారాలు పిల్లల ఆటలప్పుడు అజమాయిషీ చేస్తుంటారు కూడా…..
మొత్తం ఎనిమిదిమంది పిల్లలు ఆసక్తిగా వస్తున్నారు. చుట్టుపక్కల ఇళ్ళల్లోని వారే కాబట్టి ఆటలయ్యాక వాళ్ళని ఇళ్ళ వద్ద దిగవిడచే బాధ్యత తీసుకున్నాను. సందీప్ తో పాటు నేను, అత్తయ్య కూడా అందరు పిల్లలతో సరదాగా గడిపే శనివారాలకోసం ఎదురు చూస్తుంటాము..
*****
పొద్దున్నే మామూలుగా పెందరాళే లేచాను…నిస్సత్తువుగా అనిపించింది. శనివారం అని గుర్తొచ్చి, ఓపిక చేసుకొని లేచివెళ్లి …కాఫీ తాగుతూ టేబిల్ వద్ద కూర్చుండిపోయాను.
“…ఏమలా నీరసంగా ఉన్నావు? కాసేపు పోయి పడుకోమ్మా. ఆగ్రా నుండి ఇవాళ రాత్రికో, రేపు పొద్దున్నో గాని రాలేనని శ్యాం ఫోన్ చేసాడు. వంట నేను చేయిస్తాను” అన్నారు అత్తయ్య.
అక్కడినుండి వెళ్లి ఎంతసేపు పడుకుండి పోయినో కూడా తెలియదు… కొద్దిసేపుగా మాత్రం శనివారం అని గుర్తు చేస్తూ, నన్ను లేవమని గొడవ చేస్తున్నాడు సందీప్.
పైకి లేవగానే కడుపులో తిప్పేసింది. పరుగున వాష్ రూంకి వెళ్ళి వాంతి చేసుకున్నాను. ఉపవాసం ఉన్న తెల్లారి అప్పుడప్పుడు ఇలా వాంతి చేసుకోడం కూడా పరిపాటే… అయినా గర్భావతినేమో అన్న అనుమానం ఓ పక్క పీడిస్తూనే ఉంది.
కడుపులోది కక్కేసాక కాస్త తేలికనిపించి, ఓపిక చేసుకొని కిందకి వెళ్ళాను. అత్తయ్య ఎదురు వచ్చారు. “పడుకున్నావు కదా అని నిన్ను లేపకుండా సందీప్ లంచ్ నేనే తినిపించేసాను. వాడు స్నేహితులతో పూల్ వద్ద ఉన్నాడు” అన్నారామె.
పిల్లలకి గార్డెన్ లో అన్ని ఏర్పాట్లు చేసి, అత్తయ్యతో పాటు వెనకాల వరండాలో కూర్చున్నాను.
పువ్వులు కోసి నాలుగు రోజులయిందని గుర్తొచ్చి, లేచి వెళ్లి మల్లెలు తీస్తుంటే మళ్ళీ తల తిప్పేయడం మొదలైంది. కోసిన పువ్వులు అతయ్య చేతికిచ్చి పక్కనే చతికిలపడ్డాను.
“ఏమ్మా నీలా, ఇంకా అలాగే నీరసంగా ఉన్నావే… వంట్లో బాగోలేదా? అడిగారు అత్తయ్య.
“లేదత్తయ్యా, కొద్దిరోజులుగా చెప్పాలనే అనుకున్నాను. నాకు మళ్ళీ ప్రెగ్నెన్సీ అనుకుంటా. దానివల్లే కాస్త నలతగా ఉందేమో” అన్నాను నీరసంగా.
అత్తయ్య ముఖం సంతోషంతో విప్పారింది.
“ఎన్నాళ్ళగానో ఈ మంచి వార్త కోసమే చూస్తున్నాను. అలా నీరసంగా చెబుతావేమ్మా? అంటూ ఆవిడ సంతోషాన్ని పంచుకోను శ్యాంకి ఫోన్ చేస్తే ఆయన దొరకలేదు.
నా వైపు తిరిగి, “చూడు నీలా, నేనుంటాలే ఇక్కడ పిల్లల కోసం. వాళ్ళని ఆడించి, తినిపించి అన్నీ చూసుకుంటాను. ఇద్దరు పనివాళ్ళు, జానకి కూడా ఉన్నారుగా. నువ్వు కాసేపు వెళ్లి నడుం వాల్చు” అంటూ నన్ను బలవంతంగా లోనికి పంపారు.
సశేషం
రచన: డా. భీంపల్లి శ్రీకాంత
వెల్లువలా ఉప్పొంగే కడలి అలలదెంతా ఆరాటం
ఉవ్వెత్తున ఎగిసిపడే జలపాతాలదెంతా ఆరాటం
మంటలై ఎగిసిపడే అగ్గిరవ్వలను చూస్తుంటే
చలిని పోగొట్టే వేడిదనపువాడిదెంతా ఆరాటం
అజ్ఞానాన్ని తరిమేసే జ్ఞానజ్యోతులను చూస్తుంటే
చీకటిని పారదోలే వెలుగుకిరణాలదెంతా ఆరాటం
ఆటుపోట్ల అలజడులు జీవితాలను కమ్ముకుంటే
నిత్యగాయాలను చెరిపేసే కాలానిదెంతా ఆరాటం
హృదయాన్ని సాంత్వనపరిచే కన్నీటిని చూస్తుంటే
దిగులును పోగొట్టే మనిషి గుండెదెంతా ఆరాటం
తూర్పున ఉదయించే సూర్యోదయాన్ని చూస్తుంటే
అంధకారాన్ని పోగొట్టే ఉషాకిరణాలదెంతా ఆరాటం
కట్టతెగి నీరు సెలయేరులా పారుతున్నా భీంపల్లి
దుఃఖాలను మోస్తున్న హృదయానిదెంతా ఆరాటం
రచన: చిత్రపు లక్ష్మీ పద్మజ
సుమతీ కాఫీ తీస్కురా ఎన్ని సార్లు చెప్పాలి. వినబడట్లేదా లేక విననట్టున్నావా అరిచాడు విశ్వం.
అదిగోండీ అక్కడే పెట్టాను. చూస్కోండి, మీకు కాఫీ ఇచ్చే ఇటొచ్చాను సంజాయిషీగా చెప్పింది సుమతి.
“సర్లే” కసిరాడు విశ్వం
ఇంతలోపే మమ్మీ బాక్సు అయ్యిందా.. ఇంకా పావు గంటే టైం ఉంది అరిచాడు రాజా, సుమతి కొడుకు.
అయిపోతుందిరా ఒక్క నిమిషం గబగబా కూరలో ఉప్పు, కారం వేసి అన్నం పెట్టి బాక్సు మూత పెట్టింది. గబగబా బైటికి రాబోతుంటే తల తిరిగి పోయినట్లైంది సుమతికి
ఒక్క నిమిషం నిలబడిపోయింది. అప్పుడు గుర్తొచ్చింది తనింకా కాఫీ కూడా తాగలేదని
బాక్సు రాజాకి ఇచ్చి వంటింటికి వెళ్లింది కాఫీ పెట్టుకుందామని
“మమ్మీ” పక్కమీద నుంచే అరుస్తోంది కూతురు అపర్ణ.
“ఏమోయ్‌ చూడు దానికేం కావాలో ఆలస్యం చెయ్యకు ” అన్నాడు విశ్వం
ఉండండి కాఫీ తాగుతున్నా అంది సుమతి
ఉన్నట్టుండి ఏసీ రిమోట్‌ వాయు వేగంతో హాల్లోకి వచ్చి పడి రెండు ముక్కలైంది
దెబ్బకి సుమతి , విశ్వం ఇద్దరు పరుగెత్తారు అపర్ణ దగ్గరకి
నేను ఈ రోజు కాలేజీకి వెళ్లను. మమ్మీ గారెలు చెయ్యి తినాలనుంది అంది అపర్ణ.
దానికి రిమోట్‌ పగలగొట్టాల్సిన అవసరమేంటో అర్థం కాలేదు సుమతికి.. ఈ మాటే నెమ్మదిగా కూడా చెప్పొచ్చుగా ఆడపిల్ల కదా అణుకువ లేకపోతే ఎలా మనసులోనే మథనపడి అక్కణ్నుంచి బైటికి వచ్చింది.
నోరు నొక్కుకుని వంటింట్లోకి వెళ్లింది.
వెనకాలే వెళ్లాడు విశ్వం
“దాంతో గోలెందుకు గారెలు చేసేయ్‌…లే..లే.. నాకు అన్నం పెట్టేసెయ్యి ఆఫీసుకు టైం అయిపోతుంది మళ్లీ అన్నాడు .
కూతురు ప్రవర్తనకి కళ్లలో నీరు వచ్చింది సుమతికి
దీనంగా చూసింది భర్త వైపు.
					**********
మినపప్పు నానబోసి నానేలోపు దేవుడి దగ్గర కూచుందామని వెళ్లింది
దీపం పెడుతుండగా బ్రష్‌ నోట్లో పెట్టుకుని వచ్చింది అపర్ణ
ఇక్కడున్నావా మమ్మీ లే, ఫస్ట్‌ నువ్విక్కణ్ణించి కాఫీ ఇవ్వు… లేలేలే అంది అపర్ణ
“ఒక్క నిమిషం అపర్ణా అలా బ్రష్‌తో దేవుడి దగ్గరికి రావచ్చా, ఇవాళ శుక్రవారం, ఆడపిల్లవి అలాగేనా
 ఉండేది.. నువ్వు కూడా స్నానం చేసి రామ్మాఈలోగా కాఫీ చేస్తాను ఇద్దరం అమ్మవారి పూజ చేద్దాం
సరేనా బంగారు కదా.. తర్వాత నీకు గారెలు ఓకేనా.. ప్రేమగా అంది సుమతి
“చెప్పావులే, ఈ పన్లన్నీ నావల్ల కాదు.. ఆ పూజేదో నువ్వే చేస్కో .. వచ్చే జన్మకైనా నీకు దేవుడు బుద్ధిని ప్రసాదిస్తాడు.. లే లే కాఫీ… ఇవ్వు… గారెలు అయ్యాకే నీ పూజలు.. .అంటూ వెళ్లింది..
మనసు మెద్దుబారిపోయింది సుమతికి.
					**********
పూజ ముగించుకుని గారెలు చెయ్యసాగింది సుమతి.
ఫుల్‌ సౌండ్‌ పెట్టి టీవీ చూస్తోంది అపర్ణ
ప్లేట్లో పెట్టుకుని తీసుకెళ్లింది సుమతి
“వావ్‌ మమ్మీ సూపర్‌ టేస్ట్‌ వెరీ గుడ్‌ అని కాంప్లిమెంట్‌ ఇచ్చింది అపర్ణ.
మాట్లాడలేదు సుమతి
ఒకే మమ్మీ నేను నా ఫ్రెండ్‌ ఐమాక్స్‌కు వెళ్తున్నాం. లంచ్‌కి రాను నువ్వు తినేసేయ్‌… అంది అపర్ణ.  వెళ్లిపోయింది
చూస్తుండి పోయింది సుమతి.
కాసేపు పడుకుందామని సుమతి గదిలోకి వెళ్లగా… అస్తవ్యస్తంగా ఉన్న అపర్ణ రూం కంటపడింది అదంతా సర్ది, నీటుగా చేసి ఏదో ఇంత భోజనం
చేసి మంచం మీద నడుం వాల్చింది.
					**********
కాలింగ్‌ బెల్‌ మోగింది .. లేచెళ్లి చూసింది సుమతి.
పోస్ట్‌ మ్యాన్‌  అమ్మా రిజిస్టర్‌ పోస్ట్‌ అన్నాడు.
సంతకం పెట్టి తీస్కుంది సుమతి
తనకే వచ్చినట్టు చూసి చింపింది
లోపల తన తండ్రి మరణానికి ముందు అమ్మేసిన ఇంటి తాలూకు డబ్బుకు చెక్కు,  ఇంకా లెటరు రాసి ఉంది
గడువు పూర్తయ్యేలోపు వచ్చి రిజిస్ట్రేషన్‌ చెయ్యమని సారాంశం.
చెక్కు 35 లక్షలకు ఉంది. తలుపేసి లోపలికి వెళ్లి చెక్కుని దేవుడికి చూపించి బీరువాలోని బ్యాగులో పెట్టింది. సుమతి కాసేపు సంతోషంగా అయిపోయింది మనసు
					**********
సాయంత్రమయ్యింది…. అందరూ ఇంటికి వచ్చే వేళ.. వంటింట్లోకి వెళ్లింది సుమతి గేటు చప్పుడవటంతో తొంగి చూసింది. ఆమె మొహంలో హుషారు మాయమైంది. రాజా తన బండి మీద ఎవరో అమ్మాయిని కూచోబెట్టుకుని లోపలికొచ్చాడు.
” రాజా ” అంది సుమతి
“యస్‌ మమ్మీ షి ఈజ్‌ మై కొలీగ్‌ రీటా… మేమిద్దరం పెళ్లి చేస్కోవాలని నిర్ణయించుకున్నాం” అన్నాడు రాజా
ఆఖరి మాటలు గుండెల్ని తాకాయి సుమతికి
“కానీ” అంది సుమతి
“ఏమిటీ నీ అడ్డంకులు.. మేము నిర్ణయించుకున్నాక…నేనింకా సంస్కారవంతున్ని కాబట్టి నీకు చెప్పి చేసుకుంటున్నా.. నువ్వు ఫీల్‌ అవగూడదని… పెళ్లయ్యాక మేము అమెరికా వెళ్లిపోతాం. రీటా పేరెంట్స్‌ అక్కడే ఉంటారు.” అన్నాడు రాజా చాలా క్యాజువల్‌గా
సుమతికి ఏదీ అర్థం కానట్టుంది
ఇంతలో సుడిగాలిలా వచ్చింది అపర్ణ
” హాయ్‌ రీటా హౌ ఆర్‌ యూ ”
“ఫైన్‌ డార్లింగ్‌, మీ మమ్మీ , డాడీని చూద్దామని వచ్చాను ” అని చెప్పింది రీటా
“దట్స్‌ గుడ్‌ రీటా వన్‌ మినిట్‌ ఫ్రెష్‌ అయి వస్తాను అంటూ వెళ్లింది అపర్ణ
పరుగులాంటి నడకలో అపర్ణని చేరింది సుమతి
“ఏయ్‌ ఎవరే ఆ అమ్మాయి నీకు తెలుసా.. పెళ్లంటున్నాడు వాడు నాతో చెప్పలేదు నువ్వైనా” ఆవేశంగా అంది సుమతి
“ఏమిటా ఆవేశం.. పిచ్చెక్కిందా.. వారిద్దరూ కాబోయే భార్యాభర్తలని అందరికీ తెలుసు.. నీకే ఇప్పుడు తెలిసింది పాపం అయినా అత్తగారినన్న అహం తగ్గించుకుని వారిని అని మాట పూర్తి చేసే లోపు…
అపర్ణ చెంప చెళ్లుమనిపించింది సుమతి
“ఏమిటే వాగుతున్నావు ఎవరికి పిచ్చి మీకా నాకా, అహంకారం మీకా నాకా.. వూర్కుంటున్నాని తెగ వాగుతున్నావ్‌… అంత పొగరా నీకు ” అంటోంది సుమతి
“నన్నే కొడతావా నీకంత లేదు… చూడు రీటా కజిన్‌ బ్రదర్ని నేను కూడా చేస్కుందామని అనుకున్నా.. నీ పర్మిషన్‌ ఎవడిక్కావాలి అంటూ వెళ్లి పోయింది అపర్ణ..
మ్రాన్పడి పోయింది సుమతి…
తన గదిలోకి వెళ్లిపోయింది సుమతి. మనసంతా కోసేసినట్టైంది భర్త సెల్‌కి ఫోన్‌ చేసింది “నాట్‌ రీచబుల్‌ ” అని వస్తోంది. పిల్లలు ముగ్గురూ బైక్‌ స్టార్ట్‌ చేస్కుని వెళ్లారని అర్థమైంది.
ఏదో ఒక నిర్ణయానికి వచ్చిన దానిలా లేచి నిలబడింది.
బైట తినేసొచ్చి పడుకున్న పిల్లలు. రాత్రి దాకా తప్పతాగి వచ్చి పడుకున్న విశ్వానికి గానీ ఎంత విలువైంది పోగొట్టుకున్నారో జీవితంలో తెలియలేదు.. ఇంకా తెల్లార్లేదు.. వాళ్లకు తెలివి రాలేదు…పనమ్మాయి తలుపులు దబదబలాడిస్తోంది. ముందుగా అపర్ణకి మెలకువ వచ్చింది.. మమ్మీ తీస్తుందిలే అని అటు తిరిగి పడుకుంది.. ఐదు నిమిషాలైనా సుమతి జాడ లేదు. విసుక్కుంటూ, తిట్టుకుంటూ లేచెళ్లి తలుపు తీసింది. పనమ్మాయి లోపలికి వచ్చింది.
ఈ లోపు విశ్వం కూడా లేచాడు. ప్రక్కన సుమతి లేదు.. ఏదో కాయితం శబ్ధం చేస్తుంటే చూసి తెరిచాడు… చదవడం మొదలెట్టాడు.
 “నా అదృష్టమో ఇంకోటో కొద్దీ దొరికిన నా కుటుంబ సభ్యులకు వ్రాయునది నేను వెళ్లి పోతున్నాను. నా జీవితం తప్ప ఇంకెవరి గోల నేను పట్టించుకోదల్చుకోలేదు. నా పిల్లలకు వయసే వచ్చిందనుకున్నా కానీ జ్ఞానం రాలేదు..
ఇంకా రాదు కూడా…
నా భర్తకి ఆఫీసు, త్రాగుడు మిగతావి చెప్పకు.. తప్ప రెండోది పట్టదు..
నేను చాకిరీకి తప్ప ఎందులోనూ మీకు అవసరం లేదు.
పిల్లలు పెద్ద వాళ్లయ్యారు గానీ అందనంత ఎత్తులో ఉన్నారని రాత్రే తెలుసుకున్నాను.
మీ జీవితాలు మీరు చూస్కున్నపుడు నాతో సంబంధం లేదనుకున్నపుడు నిర్ణయాలు తీస్కున్నపుడు ఇంకా నేను మీతో కలిసి ఉండడంలో అర్థం లేదు. నాకు సంబంధించి వస్తువులన్నీ తీస్కున్నాను అంతే ఎవరి ఇష్టం వచ్చినట్టు వారు బ్రతకండి. నేనింకా రాజీ పడలేను. మరణించిన తర్వాత కూడా మా నాన్నగారే ఆదుకున్నారు. నాకోసం వెతక్కొద్దు.
			ఎప్పటికీ మీకు కనపడని (ఏమీ కాని)
					సుమతి
విశ్వం పెద్దగా రోదిస్తూ కుప్పకూలిపోయాడు.
ఇక అపర్ణ, రాజా స్థాణువులై పోయారు..
అప్పటికే భవిష్యత్తు రంగులు రంగులుగా కన్పిస్తోంది అందరికీ.
తిక్క కుదిరింది అందరికీ… అమ్మగారు మంచి పని చేశారు.. రేపట్నించి నేను కూడా రాను… అంటూ గేటు వేస్తూ పనమ్మాయి మాటలు పిల్లల చెవులకు సోకుతున్నాయి.
					**********
