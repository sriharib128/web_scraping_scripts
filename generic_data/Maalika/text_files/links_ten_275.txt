రచన : శైలజ మిత్రా

నిజం
ఈ వనంలో మొక్కలెప్పుడు సజీవంగా ఉంటాయి
నిత్య వసంతం వాటి చిరునామా
ఆరుబయట సందిగ్ధంగా
నిలబడిన శిశిరాన్ని తలచుకుని
గజ గజ వణుకుతోంది
వయసు మళ్ళిన ఒక వృక్షం
కోకిల నిత్య యవ్వనంతో
వర్తమానాన్ని తన గళంలో వినిపిస్తోంది
వేప చిగురులు భుతకాలపు అన్వేషణలో
మామిడి కొమ్మ చారిత్రక దృక్పధంతో
చేదు తీపి కలయికల రధాన్ని నడిపిస్తున్నాయి
ఇది అలనాటి సంప్రదాయపు పదగామి
అప్పుడప్పుడు చినుకుల కలనేత వస్త్రాన్ని ధరిస్తున్న ధరిత్రి
చిరు సిగ్గుల పూలను అలంకరిస్తుంది
షడ్రుచుల సమ్మేళనంలో సందేహం వదిలి
నా కళ్ళల్లోకి నిస్సంకోచకంగా
వర్ష సంధ్యను దర్శించుకుంటోంది
తేనెల తీయదనం
ఒక వెన్నెల బిందువు
కొబ్బరి మువ్వలోకి జారిపడినట్లు
వినబడీ వినబడనట్లున్న సవ్వడి
తెలుగు గుండెను తాకితే
అదే ఉగాది…!
అత్మీయతలను స్వాగతిస్తున్న
తెలుగు సంవత్సరాది !
రచన  –  కొంపెల్ల రామకృష్ణమూర్తి.

“శ్రీవాణీ గిరిజాశ్చిరాయ” యనుచున్ శ్రీకారముం జుట్టి -వా
గ్దేవీ మంజుల కచ్ఛపీరవళి కాంధ్రీకంఠ మాధుర్యమున్
నీవే కూర్పక యుండిపోయిన మహాంధీభూత హృద్రంగమై
యేవో గాలుల తేలిపోయెడిది కాదే  తెల్గు ముమ్మాటికిన్.
 
“దేశ్యమనగ నొక్క దివ్యప్రవాహము
కదలుచుండు నద్ది కాలము వలె ”
అనుచు నాడె పలికి యాగామి  సాహిత్య
రీతి దలచినావు ఋషి సముడవు !
 
స్వస్థాన వేషభాషలయందు తులలేని
రక్తి కల్గించు సూత్రము ఘటించి,
పామర వ్యవహార భాషా మహాంభోధి
లో నున్న రత్నాలు సానబట్టి,
తత్సమ,దేశ్య,తద్భవ శబ్దములకెల్ల
అక్షర రమ్యతనందజేసి ,
గీర్వాణవాణి కంకితమైన వ్యాసర్షి
కవితాత్మ నాంధ్రలోకమున నిలిపి,
 
భారతాఖ్యము భవ్య సౌభాగ్యమొకటి
తరతరాలుగ జాతికి దక్కునట్లు
చేసినాడవు “తెల్గు ప్రాచేతసుడవు ”
శత నమస్సులు నన్నయాచార్య! నీకు.
 
 
 
 
 
 రచన : సయ్యద్ నసీర్ అహ్మద్

మౌల్వీ ఉమర్‌ అలీషా మాతృభాష తెలుగు కాదు. తెలుగులో అద్భుత సాహిత్య సంపదలను సృజియించి మహాకవిగా  ఆయన ఖ్యాతిగాంచారు. స్వాతంత్య్ర సమరయోధునిగా జాతీయోద్యమంలో ఆవిశ్రాంతంగా పాల్గొన్నారు. భారత శాసన సభలో ప్రజాప్రతినిధిగా బాధ్యతలను సమర్థవంతంగా నిర్వహించారు. అభ్యుదయ రచయితగా, ప్రగతి పథ నిర్దేశకునిగా, మంచి వక్తగా, మానవతావాద ప్రవక్తగా ఉమర్‌ అలీషా గణుతికెక్కారు.  అజ్ఞానం, మూఢనమ్మకాలు, పేదరికం, బానిసత్వం, అవిద్య లాంటి  సాంఘిక రుగ్మతలతో కొట్టుమిట్టాడుతున్న సమాజాన్ని సంస్కరించేందుకు అనన్యసామాన్య”మైన కృషి సాగించి ధన్యులైన తెలుగు గడ్డకు చెందిన మొదటి వరుస కవులు, రచయితల వరుసలో ఉమర్‌ అలీషాది విశిష్ట స్థానం.
 
సమాజ గతిని మార్చి మానవుల్లో మానవతా గుణాలను మరింతగా వికసింపచేయాలన్న లక్ష్యంతో అక్షరాన్ని అయుధంగా ఎందచుని శరపరంపరగా సాహిత్య సంపద సృష్టించిన ఈ ముస్లిం కవికి తెలుగు సాహిత్య చరిత్ర పుటలలో తగినంత స్థానం లభించలేదు. తెలుగులో రాసిన కవుల చరిత్రలను గ్రంథంస్తం చేసిన మహా రచయితలు, మహామహా పరిశోధకులు కూడా డాక్టర్‌ ఉమర్‌ అలీషాను మరచిపోవడమో లేకపోతే ఒకటి రెండు వాక్యాతలో ఆయన పరిచయవాక్యాలను సరిపెట్టడమో చేశారు. బహుభాషాకోవిదుడైన ఆయన రాసిన గ్రంథాలలో ఇప్పటికి కూడా ఎన్నో గ్రంథాలు అందుబాటులో ఉన్నా, ఆయన సృజనాత్మకతను  వెల్లడి చేస్తున్న వ్యాసాలు, పరిచయాలు ఆంధ్ర పత్రిక, భారతి లాంటి పత్రికలలో నిక్షిప్తం మైఉన్నా  ఆంధ్ర సాహిత్య చరిత్రను రచించిన మన పరిశోధకులకు డాక్టర్‌ ఉమర్‌ అలీషా కన్పించకపోవడం విచిత్రం. తెలుగు సాహిత్యంలోని ప్రతి ప్రక్రియను ఎంతో గొప్పగా పరామర్శించి ఆయన ప్రక్రియలలో అలవోకగా సామిత్య సృష్టి చేసి సుమారు వందకు పైగా గ్రంథాలను వెలువరించిన కవి-రచయితగా తెలుగు సాహిత్య ప్రపంచంలో తనదైన స్థానాన్ని సంపాదించుకున్న డాక్టర్‌ ఉమర్‌అలీషా సాహిత్య చరిత్రలను సృష్టించిన పరిశోధకులకు ఎలా అందకుండపోయారో అర్థం కాని విషయం.
 
మౌల్వీ ఉమర్‌ అలీషా పూర్వీకులు శతాబ్దాల క్రితం పర్షియా (ఇరాన్‌) నుండి ఢిల్లీ వచ్చి, అటునుండి హైదరాబాద్‌ చేరి, చివరకు పీఠాపురంలో స్థిరపడ్డారు. ఈ విషయాన్ని  ఉమర్‌ అలీషా ఈ విధంగా తన ఒక గ్రంథంలో  ప్రకటించారు.
 
”… … … మహా ప్రభాత
గరిమగాంచిన మా వంశమరయ పార
సీకమును బాసి ఢిల్లీకి చేరి హైద్ర
బాదు నుండి పిఠాపురి వచ్చి నిలచె ”
 
డాక్టర్‌ ఉమర్‌ అలీషా 1885 ఫిబ్రవరి 28న, తూర్పుగోదావరి జిల్లా పిఠాపురంలో జన్మించారు. తండ్రి మౌల్వీ మొహిద్దీన్‌ బాద్షా. తల్లి పేరు చాంద్‌బీబి. సాహిత్య, సారస్వత, ధార్మిక సేవా కార్యక్రమాలలో తల్లితండ్రులు నిమగ్నమైయున్న ప్రత్యేక వాతావరణం నడుమ జన్మించిన ఉమర్‌ అలీషా ఎనిమిదవ ఏటనే అశువుగా కవిత్వం చెప్పి పండితులను, గురువులను అక్టుకున్నారు. పిఠాపురంలోని ఉన్నత పాఠశాలలో విద్యాభ్యాసం చేసిన తరువాత ప్రముఖ సంస్కృతాంధ్ర భాషా పండితుల వద్ద ఆయన శిష్యరికం చేశారు. తెలుగు, సంస్కృత భాషలతో మంచి ప్రావీణ్యత సంపాదిచిన ఆయన అరబ్బీ, పర్షియన్‌, ఉర్దూ భాషలను కూడా నేర్చుకున్నారు.
 
ఉమర్‌ అలీషా తన  పద్నాల్గవ ఏట నుండి చంధోబద్ధంగా చక్కని తెలుగులో పద్యాలు రాయటం, ధారాళంగా కవిత్వం చెప్పటం ప్రారంభించి, తమ వంశ గురువైన శ్రీ అఖైలలీషాను స్తుతిస్తూ, ” బ్రహ్మవిద్యా విలాసం ” అను శతకాన్ని రచించారు. ఆతరువాత పద్దెనిమిదవ ఏట నాటకాలు రాయటం ఆరంభించిన ఆయన 1905 ప్రాంతంలో గద్య, పద్యాత్మకమైన ” మణిమాల ” నాటకాన్ని రాసారు. ఆ క్రమంలో  అసమాన ప్రతిభను చూపుతూ  తెలుగు సాహిత్యంలోని అన్ని సాహితీ ప్రక్రియలలో అపూర్వమైన సారస్వత సంపదను సృష్టించారు.  ఈ విషయాలను ఆయన స్వయంగా ఒక పద్యంలో  ఈ విధంగా  సృష్టీకరించారు.
 
” రచియించినాడ విభ్రాజితదివ్య ప్ర
బంధముల్‌ పది కావ్య బంధములుగ
వ్రాసినాడను కల్పనాసక్త మతిపది
నాటకంబులను కర్నాటఫక్కి
కూర్పినాడను కళాకోవిదుల్‌ కొనియాడ
నవలలు పది నవ నవలల లనగ
తెలిగించినాడ సుద్ధీపితాఖండ పా
రసికావ్యములు పది రసికులలర
రసము పెంపార నవధానక్రమములందు
ఆశువులయందు పాటలయందు కవిత
చెప్పినాడ నుపన్యాస సీమలెక్కి
యవని ”ఉమ్రాలిషాకవి” యనగ నేను.”
 
ఈ విధంగా రచనా వ్యాసంగంలో పూర్తిగా నిమగ్నమైన ఉమర్‌ అలీషా మొత్తం విూద 50 పుస్తకాలు రాశారు. 1926-28లలో ఉమర్‌ అలీషా తెలుగులోకి అనువదించిన ప్రముఖ పారశీక కవి ఉమర్‌ ఖయ్యాం రుబాయీల విూద ‘ఉమర్‌ ఖయ్యాం రుబాయీల విూద అనుశీలన’ అను అంశం విూద 1980లో నాగార్జున విశ్వవిద్యాలయంలో సిద్దాంత వ్యాసం సమర్పించిన డాక్టర్‌ షేక్‌ మహమ్మద్‌ ముస్తఫా (కడప)  ” అరవై ఎళ్ళల్లో దాదాపు 50 కృతులు…రచించార ” ని వెల్లడించారు.
 
ఈ విషయంలో కొంత భిన్నాభిప్రాయం ఉంది. డాక్టర్‌ ఉమర్‌ అలీషా మొత్తం 108 గ్రంథాలు రాశారని ఆయన విూద 1970 లో పరిశోధనా పత్రాన్ని సమర్పించిన  ఆంధ్ర విశ్వవిద్యాయలం హిందీ విభాగం ఆచార్యలు యస్‌.యం ఇక్బాల్‌ ప్రకటించినా ప్రస్తుతానికి ఆయన రాసిన గ్రంథాలలలో 23 గ్రంథాలు మాత్రమే లభ్యమౌతున్నాయి.
 
ఉమర్‌ అలీషా ఏ సాహితీ ప్రక్రియలో ఎటువంటి రచన చేసినా ప్రతి రచన ద్వారా  ఏదోక సామాజిక ప్రయోజనాన్ని ఆశించి, ఆ లక్ష్యసాధనా దృష్టితో ఆయన సాహితీ వ్యవసాయం సాగింది. జాతీయ భావం, సమానత్వం, సర్వమానవ సౌభ్రాతృత్వం, సర్వమత సమభావనలతో పాటుగా అంటరాని తనం, కుల వ్యవస్థ తదితర పలు సామాజిక రుగ్మతలకు వ్యతిరేకంగా, మహిళాభ్యుదయాన్ని ప్రగాఢంగా వాంచిస్తూ,  ప్రజలలో ప్రధానంగా మహిళలలో చైతన్యాన్ని కాంక్షిస్తూ  రచనలు చేశారు.  బాల్య వివాహాలు, సతీ సహగమనం, కన్యాశుల్కం, వరకట్నం లాంటి దురాచారాలను తునుమాడాలన్నారు. స్త్రీ విద్యను ప్రోత్సహించారు. స్త్రీ విద్యకోసం, స్త్రీ గౌరవం కోసం స్త్రీలు స్వయంగా పాటుపడాలని తన గ్రంథాలలోని పాత్రల చేత, తన అభిమతాన్ని చాలా బలంగా చెప్పించారు.
 
మౌల్వీ ఉమర్‌ అలీసా  రాసిన ” కళ ” అను నాటకంలో  స్త్రీ స్వాతంత్య్రం గురించి చాలా స్పష్టంగా మాట్లాతూ లింగభేదం లేకుండా  అర్హతలు, యోగ్యతను బట్టి స్థానం కల్పించాలంటారు. ఆనాడు స్త్రీ విద్య మీద విధించబడియన్న ఆంక్షల మీద ఆగ్రహాన్ని వ్యక్తం చేస్తూ ‘ తరుణీ వివేకమన్‌ జదవ ధర్మము జ్ఞానముతత్వ దీక్షలన్‌-గురువుల చెంగటన్‌ బడయ గోరిన వారల మాన్పువారునూ-సూకరులై పుట్టు చుంద్రు..’ అని శపించారు.
 
సంసారిక జీవనంలో పడతులు పడుచున్న బాధల గాథలను గమనించిన ఆయన ”అనసూయ”  నాటకంలో దేవతాలోకం నుండి భూలోకం విచ్చేసిన ‘నర్మద’ పాత్ర చేత భర్తకు సేవలు చేయడం ద్వారా మాత్రమే భార్యకు స్వర్గం ప్రాప్తిస్తుందన్న ప్రచారాన్ని ఖండిస్తాస్తూ, స్త్రీ అబలకాదు సబలని, యాచన ద్వారా లభించే స్వర్గం తనకు అక్కరలేదని ప్రకటింప చేస్తాడు. నర్మద చేత ‘… నేను సర్వతంత్ర స్వతంత్రను గానా, నా యంతరాత్మ మహా తపశ్శక్తిచే మార్తాండ మండలమువల తేజో విరాజితమై ప్రదీపించుట లేదా!  నేను మహా వీరాధివీరులవలె స్వర్గ ద్వారము బ్రద్దలు చేసికొని వెళ్ళలేనా ? సరే! ఇంక నాకు యాచింపగ వచ్చెడు తుచ్చ స్వర్గము నా కాలి గోరునకైనా వలదు..”, అని ప్రకటింప చేస్తారు.
 
డాక్టర్‌ అలీషా  ”విచిత్ర బిల్హణీయం” నాటకంలో బాల్య వివాహాలను, కన్యాశుల్కం లాంటి దురాచారాలను ఖండిస్తూ, ఆనాటి విపత్కర పరిస్థితుల నుండి స్త్రీలే స్వయంగా విముక్తి పొందడానికి తీసుకోవాల్సిన చర్యలకు నాటకంలోని, యామిని పూర్ణ తిలక, బిల్హణీయుడు అను పాత్రల చేత సూచించారు. మహిళల  సమస్యలకు పరిష్కారానికి  స్త్రీలు చైతన్యవంతులు కావటమే మార్గం తప్ప సమాజానికి భయపడి భూమి తల్లి వడిలో చేరటం ఎంత మాత్రం కాదంటుంది. స్త్రీ లోకాన్ని చైతన్య వంతులను చేయాలంటే, స్త్రీలలో అక్షరాస్యత పెంచాలని, ఆ తరువాత లోకజ్ఞానం కోసం గ్రంథాలు, వార్తా పత్రికలు, చదవాలని ప్రకటిస్తుంది.  మహిళల సమస్యలకు ప్రధానంగా విద్యావిహీనత కారణంగా భావించిన యామిని పూర్ణ తిలక . ”.. మననారీ లోకంబున విద్య యొక్కటి కడు కొఱంతగానున్నది. అందేచేతనే యిన్ని దురాగతములు తటస్థించినవి …”  ప్రకటిస్తుంది.
 
ఈ నాటకంలోని మరో పాత్ర బిల్హణుడు పలు స్త్రీ జనసంక్షేమ కార్యక్రమాలను చేపడతాడు. ”… స్త్రీ విద్యలేని దేశమునకు క్షేమము రానేరాడు..” అంటూ  స్త్రీ విద్యకు అతడు అత్యంత ప్రాధాన్యతనిస్తాడు. స్త్రీ విద్యను ఆచరణాత్మకంగా సాధించేందుకు ప్రయత్నాలు ఆరంభిస్తాడు.అతడు యామిని పూర్ణతిలకతో కలసి  స్త్రీ విద్యావ్యాప్తి కోసం మహిళా విద్యాలయాలు, అనాథ శరణాలయాలు ప్రారంభించి మహిళాభ్యుదయానికి కృషి చేస్తాడు. ఈ దిశగా డాక్టర్‌ ఉమర్‌ అలీషా గ్రంథాలలోని  స్త్రీ జన బాంధవులు తమ కాలం కంటే చాలా ముందుగా ఆలోచిస్తూ, అదిశగా నిర్మాణాత్మక ఆలోచనలను సమాజం ఎదుట పెడతారు. ఈ క్రమంలో ఆరాధనాలయాల కంటే బాలికా పాఠశాలలు అత్యవసరం అంటారు. సత్రముల కంటే అనాథ శరణాలయాలు కావాలంటారు. వనాలు తటకాల కంటె మహిళలకు సర్వ విద్యలు గరిపె కళాశాలను స్థాపించాలని ఆ పాత్రల ద్వారా  మహిళల సమస్యలకు, మహిళలో చైతన్యాభివృద్ధికి ఉమర్‌ అలీషా  ఆచరణాత్మక పరిష్కారాన్ని సూచిస్తారు. ఆనాడు బాల్య వివాహాల వలన స్త్రీ జాతికి కలుగుతున్న కడగండ్లను వివరిస్తూ, ”.. కడు దరిద్రతచేత నిడుములు బడయవచ్చు బాలవైధవ్యంబు బడయరాదు – హాలాహలము ద్రావియగ్ని గూలగవచ్చు బాలుధ్యంబు పడయరాదు – దాస్య సజీవనము దగుల మొందగవచ్చు బాల వైధవ్యంబు పడయరాదు…” అని అంటారు.
 
స్త్రీ విద్య, బాల వైధవ్య బాధలు, కుటుంబ సమస్యల వరకు మాత్రమే ఆయన పరిమితం కాకుండా ఆర్థిక సమస్యల పరిష్కారం కోసం, అగ్రహారాలను నిచ్చేకంటే ఒకవైపున దేశ సంపదను పెంచుతూ, పదిమంది ఆర్థిక ఉపాధిని కలిగించే యంత్ర కర్మాగారాలను స్థాపించాలని డాక్టర్‌ ఉమర్‌ అలీషా అంటారు. ఈ విషయాన్ని ఓ పద్యంలో ఈ విధంగా ప్రస్తావించారు. ”..ప్రథిత సత్రంబుల బదులనాథ శరనాలయంబులు నల్పి జాలికొల్పి, మహిని దేవళముల మాఱుగా బాలికా పాఠశాలలు కట్టి వన్నె బెట్టి, వన తటాకంబుల బదులుగా సర్వ కళాళాలలుంచి లీలల రచించి, బహుళాగ్రహరాళి బదులుగా యంత్ర కర్మాగారములు పెంచి ఖ్యాతి గాంచి, నతపురాణ కధావిధానముల బదులుతొంటి నిర్భంవైధవ్య దు:ఖ జలధి సమయజేయనుపన్యాస సభలు దీర్చి యామిని పూర్ణతిలక బిల్హణునియట్లే…”, యని తన నాటకంలోని పాత్రలు చేసిన కృషి వివరిస్తూ, ఆ ప్రయత్నాలకు బలం చేకూర్చేందుకు నాకటంలోని  మరొక పాత్ర చేత ప్రశంసింప చేస్తారు.
 
మనం నిష్పాక్షికంగా ఆలోచిస్తే, స్త్రీలు పురుషులకంటే యోగ్యులని ఖచ్చితంగా  తీర్మానిస్తూ, తనను స్త్రీజన పక్షపాతిగా ఏమాత్రం సంశయం లేకుండా డాక్టర్‌ ఉమర్‌ అలీసా ప్రకటించుకున్నారు. ఈ విషయాన్ని ప్రస్తావిస్తూ , ‘నిష్పాక్షిక బుద్ధితో నూహించినచో పురుషుల కన్న స్త్రీలత్యంత యోగ్యులని చెప్పవలెనని’ అపి చాలా స్పష్టంగా ప్రకటించారు. ఈ నాటకంలోని ఒక పాత్ర మహిళలకు వ్యతిరేకంగా మాట్లాడుతుంది. ఆ పాత్ర ద్వారా ఆనాడు సమాజంలో మహిళలకు వ్యతిరేకంగా ప్రజలి ఉన్న అహేతుక అభిప్రాయాలను వివరిస్తూ, ఆ వాదనలను ఉమర్‌ అలీషా చాలా బలంగా పూర్వపక్షం చేస్తారు. ఈ నాటకంలో, మహిళలు అవినీతి పరులంటూ, శాస్త్రజ్ఞులు చెప్పారు కదా?.. శాస్త్రజ్ఞులు పొరపడ్డారా? అంటూ ఒక పాత్ర చేత ప్రశ్నింపచేస్తారు. అనంతరం  ఆ ప్రశ్నకు ప్రతిస్పందనగా  ”.. సతుల వినీతలంచు దమశాస్త్రము లందుకు లిఖించవరలా సతులకు బుట్టరోసతుల-సంగతి గూడి సుఖింపరో సమున్నతి! తమ సోదరీసుతలు నారులు గారో! ప్రసన్న బుద్ధిలే కితరుల నింద సేయదమకే యదిలజ్జా యటంచెఱంగరో..” అంటూ  మరొక పాత్ర చేత  అలనాడు సమాజంలోని కొందరిలో ఉన్న అహేతుక  అభిప్రాయాల విూద  డాక్టర్‌ ఉమర్‌ అలీసా స్వయంగా విరుచుకు పడతారు.
 
మహిళా సంక్షేమ-అభివృద్థి కార్యక్రమాలను సదా విమర్శించే ఓ పాత్ర ద్వారా, ”..ఓహో! ఇదియా! భరత ఖండము నుద్దరించుటకు యనగా మావంటి బ్రహ్మణోత్తములకు నన్నదాన భూదాన కన్యాదానములు సమర్పించి ఆగ్రహారములిచ్చి లెస్సగా బిండివంటలతో భోజనము పెట్టించడమను కున్నాము. అట్లు గాదట! స్త్రీ విద్యట! భరత ఖండబునకు కొరతంట!.. తగినట్లు బుద్ధి చెప్పి గోబ్రాహ్మణ సమారాధనము మోక్షదాయకమని యొప్పించవలయును..” అని చెప్పించి, ఆనాటి ప్రతీపశక్తుల కుయుక్తులను, పరాన్నభుక్కుల కుళ్ళు బుద్ధులను ఉమర్‌ అలీషా బట్ట బయలు చేస్తారు. చదువుకున్న స్త్రీ మగని నెత్తికెక్కి పెత్తనం చేస్తుందని వచ్చిన వాదనలను దృష్టిలో వుంచుకుని, ఒక పాత్ర, విద్యా బుద్ధులు నేర్చిన స్త్రీలు అధిపత్యం కోసం పాకులాడుతారని, పెనిమిటిని గౌరవించరని, మాట వినరని ఆరోపించగా ”…విద్యచే వివేకము వచ్చును గావున వివేకవంతు దాధిపత్యమునకు నర్హుడైయ్యే యుండును..” అంటూ ఆ వాదనను ఆయన పూర్వపక్షం చేస్తారు.
 
కులం కాదు ప్రధానం గుణం ప్రధానమంటూ, బ్రహ్మణ కులంలో పుట్టినంత మాత్రాన ఎవ్వరూ బ్రహ్మగారని, ”.. బ్రహ్మణుండైన గడజాతి – శ్వపచుడైనా విద్యయున్న మహాబ్రహ్మ…” యగునని  సాధికారంగా ప్రకటిస్తారు. ఉమర్‌ అలీషా కాలం నాటి సమాజ స్థితి, అభిప్రాయాలు, అభిమతాలతో బేరీజు వేసుకుని, ఆయన రచనలను పరిశీలిస్తే ఆయన విప్లవాత్మక దృష్టి విదితమౌతుంది.  సమాజంలో నెలకొనియున్న సామాజిక అంతరాల పట్ల ఉమర్‌ అలీషా తన అభ్యంతరాలను చాలా స్పష్టంగా వ్యక్తం చేశారు. అంటరానితనం, అసృశ్యత, సామాజిక వెలివేతల మీద ఆయన అక్షరాయుధంతో దండయాత్ర సాగించారు. మానవులలో జన్మతా : ఉచ్ఛనిచాలను నిర్ణయించడాన్ని విమర్శించారు. 1921 మార్చి మాసం 18వ తేదీన ఏలూరులో ” అదిమాంద్ర అంటుదోష నివారణ సభ ” జరిగింది. ఆ సభలో ఉమర్‌ అలీషా ప్రసంగిస్తూ, అంటరానితనం నిర్మూలనకు తగు సూచనలు చేశారు. కులాధిపత్యాన్ని  విమర్శించారు. ఏకులం వారైనా తమ శక్తి సామర్థ్యాలను పెంచుకోవడం ద్వారా, విద్యా బుద్ధుల ద్వారా అగ్ర స్థానాలను అలంకరించవచ్చని అభిప్రాయపడ్డారు. ప్రతి ఒక్కరూ ఆ విధంగా మేధా సంపత్తిని సంతరించుకోవాలని సూచించారు. ”..పందిని, కుక్కను, నక్కను, పిల్లిని గూడా ముట్టుకొను వారలకు మనిషిని ముట్టుకొనుట దోషములోనిది కాదు కావున, యీ యీషద్భేదములను సరకుచేయక వెంటనే దానిని (అంటరానితనం) సంస్కరించుటకు అందరు తోడుపడవలెను..”, అని డాక్టర్‌ ఉమర్‌ అలీషా ఉద్బోధించారు.
 
1928వ సంవత్సరంలో ఉమర్‌ అలీషా తండ్రి శ్రీ మొహిద్దీన్‌ బాద్షా కన్నుమూయటంతో కుటుంబంలోని తొలి సంతానంగా ఆయన నిర్వహిస్తున్న అథ్యాత్మిక పీఠం బాధ్యతలను స్వీకరించారు.   శ్రీ విశ్వ విజ్ఞాన విద్యాధాత్మిక పీఠాచార్యునిగా అసంఖ్యాకులైన శిష్యుల మనస్సులను చూరగొన్నారు. ఆయన స్వయంగా బహళ సంస్కృతి-సభ్యతల సమ్ళేళనమయ్యారు.  సర్వమత సమభావనా కేంద్రంగా శ్రీ విశ్వ విజ్ఞాన విద్యాధాత్మిక  పీఠాన్ని తీర్చిదిద్దారు. ఆయన బోధించిన వేదాంత తత్వం ఆయనకు అసంఖ్యాక శిష్యగణాన్ని సమకూర్చి పెట్టింది. ఆయన మతపరంగా ముస్లిం అయినప్పటికి, అయనలో మతాభిమానం ఉన్నా ఎవ్వరీలనూ మత దురహంకారం మాత్రం తగదన్నారు. సర్వ మత సామరస్యం బోధించారు. ”..ఆదర్శ గురువుగా అంతేవాసుల ఆరాధ్యదైవంగా… ఆయన గౌరవ మర్యాదలందుకున్నారు ”. మతాల ప్రసక్తి లేకుండా, మతాచారాలతో సంబంధం లేకుండా ఉమర్‌ అలీషా పీఠాధిపత్యం లోని ‘ జ్ఞానసభ ‘ అందర్ని ఆహ్వానించింది. ఈ జ్ఞాన సభలో కులమత జాతి భేదాలు లేవు. జ్ఞానార్జనే ఇక్కడ ప్రధానం. ఈ విషయాన్ని ” సభామందిర ద్వారమెపుడు తెఱిచి యుండు పూత చరిత్రులై యుండు వారు వచ్చి జ్ఞానంబు నేర్చుకోవచ్చు సతము మంచి నీళ్ళను కలశాల ముంచినట్లు ” అని ఆయన స్వయంగా ప్రకటించారు. ఆ మేరకు ఆచరించిన చూపారు. ఆ కారణంగా అన్ని మతాలకు చెందిన ప్రజలు ఆయనను గురువుగా స్వీకరించారు. డాక్టర్‌ ఉమర్‌ అలీషా  ప్రతీ ఏడాది శిష్యులకు వేదాంత బోధ చేసేందుకు పర్యటనలు చేయటం అనవాయితీ. శిష్యగణమే ఆయన సర్వస్వమని భావించి, ప్రేమించే వేదాంతి మనసులోని తన మాటకు ఆయనలోని కవి ఈ విధంగా అక్షర రూపం కల్పించాడు.
 
” అతి పవిత్రతతో మహాప్రేమ గరిమతో
గ్రాలెడు వీరె చుట్టాలు మాకు
ప్రాణార్థములనైన ప్రాభవంబులనైన
నిచ్చెడు వీరె స్నేహితులు మాకు
జ్ఞాన సాధనచేత ధ్యాన నిష్టలచేత
దనరెడు వీరె సోదరులు మాకు
వీరె చేదోడు వాదోడు వీరె మాకు
వీరె భక్తులు బిడ్డలు వీరె మాకు
మా మహాజ్ఞానసభ జగన్మందిరముగ ”
 
బ్రహ్మరుషి ఉమర్‌ అలీషా  మిధ్యా భావనకు బహుదూరం. ప్రాంపంచిక జీవిత చర్యలు పరలోక జీవితానికి పునాది కాగలుగుతాయని ఆయన ప్రభోధం. ఇహలోక జీవనాన్ని ఏమాత్రం విస్మరించరాదన్నారు. భక్త జనుల ఆరాధనా మార్గాలు వేరైనప్పటికీ, అన్ని మతాలు భగవంతుని సాన్నిధ్యాన్ని చేరుకునేందుకు మార్గం చూపుతాయన్నారు. సర్వజనుల సర్వేశ్వరుడు ఒక్కడేనన్న భావన ద్వారా వసుదైక కుటుంబం ఏర్పడుతుందని ఆయన ప్రవచించారు. ఈ విషయాన్ని ” మానవుని మానవునిగా మార్చుటయే యీ ధర్మము యొక్క లక్ష్యమ ” ని  ఉమర్‌ అలీషా  ప్రకటించారు. ఆయన సర్వమత సమభావన ఆధ్యాత్మి-వేదాంత భావాలు ప్రముఖ పండితుడు శ్రీ సర్వేపల్లి రాధాకృష్ణన్‌ను కూడా ప్రభావితం చేసాయి. ఉమర్‌ అలీషా ధార్మిక చింతనా ధోరణులను శ్రీ రాధాకృష్ణన్‌ బహుదా కొనియాడారు. ఈ రకమైన ధార్మిక తత్వ చింతన కారణంగానే ఈనాటికి పిఠాపురంలోని ” శ్రీ విశ్వవిజ్ఞాన విద్యాధ్యాత్మిక పీఠం ” ప్రధాన ఆధ్యాత్మిక కేంద్రంగా అలరారుతోంది.
 
ఆనాటి సంస్థానాధీశులు, సంపన్న కుటుంబీకులు ఉమర్‌ అలీషాను సత్కరించటమే మహా భాగ్యంగా  భావించారు. విశ్వ విద్యాలయాలు ఆయనకు గౌరవ బిరుదులను ఇవ్వడానికి ఉత్సాహ పడ్డాయి. 1924 లో జుజిజి |దీఖిరిబి ంజీరిలిదీశిబిజి ్పుళిదీతీలిజీలిదీబీలి లో ” పండిట్‌  ” బిరుదుతో ఆయనను సత్కరించింది. ఈ సందర్భంగావ ఓరిజీరీశి ఖతిరీజిరిళీ ఊలిజితివీతి ఆళిలిశి రిదీ జుదీఖినీజీబి ఆజీబిఖిలిరీనీ శిళి నీబిఖీలి జిలిబిజీదీశి ఐబిదీరీదిజీరిశి, ఆలిజీరీరిబిదీ, జుజీబిలీరిబీ బిదీఖి జూదీవీజిరిరీనీవ అని ఆ సంస్థ ప్రకటించింది.(జూదీబీగిబీజిళిచీబిలిఖిరిబి ళితీ  ఖతిరీజిరిళీ ఔరిళివీజీబిచీనీగి జూఖి. ఖజీ. శ్రీబివీలిదీఖిజీబి చజీ. ఐరిదీవీనీ, జు.ఆ. కఆ్పు, 2001) అలీఘర్‌ విశ్వ విద్యాలయం ఆయనకు ” మౌల్వీ ” బిరుదునిచ్చి గౌరవించింది. ఫ్రాన్స్‌ దేశానికి చెందిన ఆర్యన్‌ విశ్వ విద్యాలయం(జుజీగిబిదీ ఏదీరిఖీలిజీరీరిశిగి ళితీ ఓజీబిదీబీలి) అను అవార్డును ప్రసాదించి గౌరవించింది. 1933లో ఖతిరీజిరిళీ ఔళిబిజీఖి ళితీ ఐశితిఖిరిలిరీ తీళిజీ ఊలిజితివీతి లో సభ్యుడిగా కార్యక్రమాలకు మార్గదర్శకత్వం నెరపమని ఆయనను ఆంధ్ర విశ్వ విద్యాలయం ఆహ్వానించింది. కాశీలోని హిందూ విశ్వ విద్యాలయం కూడా ఆయనను విద్యాభివృద్ధి కమిటీలో సభ్యునిగా నియమించుకుంది. ఉమర్‌ అలీషా విద్వత్తును గుర్తించి 1936లో జుబీబిఖిలిళీరిబి |దీశిలిజీదీబిశిరిళిదీబిజి జుళీలిజీరిబీబిదీబి లో ఆయనను ఖిళిబీశిళిజీ జిరిశిరిలిజీబిజీతిళీ (ఖిళిబీశిళిజీ ళితీ జిరిశిలిజీబిశితిజీలి) తో గౌరవించింది. ఏ విశ్వ విద్యాలయం నుండి ఎటువంటి కనీస డిగ్రీ లేని వ్యక్తికి, అంతర్జాతీయ స్థాయి విశ్వ విద్యాలయం డాక్టరేట్‌ను ప్రకటించడం చాలా అరుదైన సంఘటన. ఉమర్‌ అలీషా తన సాహిత్య సంపదతో,  ఆంగ్లేయులకు షేక్‌ స్పియర్‌, ఇటాలియన్‌లకు డాంటే, ఉర్దూ మాట్లాడే ప్రజలకు డాక్టర్‌ ఇక్బాల్‌ ఎలాగో తెలుగు మాట్లాడే ప్రజలకు డాక్టర్‌ ఉమర్‌ అలీషా అటువంటి వారని ప్రముఖ పండితుల చేత బహువిధాల కీర్తించబడ్డారు. ఉమర్‌ అలీషాకు బహు సత్కారాలు, సన్మానాలు జరిగాయి. మౌల్వీ, బ్రహ్మరుషి, అశుకవి, మహాకవి లాంటి పలు బిరుదులే కాకుండా, పూల కిరీటాలు, సింహతలాటాలు, గజారోహణలు, కనకాభిషేకాలు తదితర గౌరవాలతో ఉమర్‌ అలీషా సాహిత్యవేత్తగా జయభేరిని మ్రోగించారు.
 
” మహా కవిగా, విద్యా వేత్తగా, రాజనీతి జ్ఞుడిగా, జాతీయవాదిగా, బహుభాషా విశారదుడుగా, బహుముఖ ప్రజ్ఞాదురీణుడుగా, దయార్ధ్ర హృదయుడుగా, ఆధ్యాత్మక విద్యా పీఠాధిపతిగా సమత-మమత-మానవతలకు ప్రతీక…” గా వెలుగొందిన డాక్టర్‌ ఉమర్‌ అలీషా తన జీవితకాలంలో పలు గ్రంథాలను రాశారు. అందులో 1.అనసూయాదేవి, 2.కళ, 3.చంద్రగుప్త 4.ప్రహ్లాద లేక దానవవధ, 5. మణిమాల, 6,మహాభారత కౌరవరంగము, 7.విచిత్ర బిల్హణీయము, 8.విషాద సౌందర్యము అను నాటకాలున్నాయి.1. నరకుని కాంతాపహరణ, 2. బాగ్దాదు మధువీధి, 3. విశ్వామిత్ర (అసంపూర్ణము) అను ఏకాంకిలు, 1.వరాన్వేషన్‌ అను ప్రహసనం, 1. ఖండకావ్యములు, 2.తత్త్వ సందేశము, 3.బర్హిణి దేవి, 4. బ్రహ్మ విద్యావిలాసము, 5.మహమ్మద్‌ రసూల్‌ వారి చరిత్ర, 6.సూఫీ వేదాంత దర్శనము, 7. స్వర్గమాత, 8.హాలీలాంటి పద్య గ్రంధాలు రచించారు. 1.ఈశ్వరుడు, 2. మహమ్మద్‌ వారి చరిత్ర, 3. సాధన పథము అను గద్యములు, 1.తారామతి, 2. పద్మావతి, 3. శాంత అనునవలలు, 1. ప్రభాత కథావళి అను కథల సంగ్రహము 1. ఉమర్‌ఖయ్యమ్‌, 2.ఖురాన్‌ – ఏ – షరీఫ్‌, 3.గులిస్తా అను అనువాదాలు 1. ఇలాజుల్‌ గుర్‌భా అను వైద్య గ్రంధాలను ఆయన సృజించారు. ఈ గ్రంథాలలో అన్ని ప్రస్తుతం లభ్యం కావటంలేదు.
 
ఈ రచనలే కాకుండా వందకు పైగా వ్యాసాలు గల సంపుటి, హిందీ-ఆంగ్ల ఉపన్యాసాల సంగ్రహం వేర్వేరుగా ఉన్నాయని, ఇవికాక మదాల, మనద్ధాస్‌ అలీ, ఉరుమత్తూరు చక్రవర్తి, శ్రీ మద్వాల్మీకి రామాయణము కూడా ఆయన రచించినట్టు డాక్టర్‌ మహమ్మద్‌ ముస్తఫా, డాక్టర్‌ యస్‌.యం ఇక్బాల్‌ లాంటి పరిశోధకులు పేర్కొంటున్నారు. ఆయన సృష్టించిన సాహిత్య సంపదలో 34 గ్రంథాలు మాత్రమే ప్రస్తుతానికి అందుబాటులో ఉండగా 23 రచనలు ముద్రితమయ్యాయి. ప్రఖ్యాతి చెందిన ఆయన రచనలు విశ్వవిద్యాలయాల్లోని విద్యార్థుల పాఠ్య గ్రంథాల స్థానాన్ని పొందాయి. ఆనాడు అలీషా రచనల గురించి చర్చించని సాహితీ సభగానీ, ఆయన రచనలేని గ్రంథాలయం గాని ఉండేది కాదట. మాతృభాష తెలుగు కానప్పటికీ, ” తెలుగులో ఛందోబద్ధమైన సాంప్రదాయ కవిత్వం చెప్పి ఆంధ్ర భారతిని ఆరాధించిన తొలి, తుది కవి ఈయనే కావచ్చు,” నని పండిత ప్రముఖులు ఆయనకు కితాబునిచ్చారు.
ఆయన తెలుగు భాషకు మాత్రమే పరిమితం కాకుండా బహుభాషలలో కవిత్వం రచించగల ప్రతిభావంతుడిగా, తత్త్వవేత్తగా, వేదాంతిగా, విజ్ఞాన గనిగా ప్రజలు-పండితులు గౌరవించారు.  ఆయన సాహిత్యం  పరిశోధనలు జరిపి పలురువు డాక్టరేట్లు తీసుకున్నారు. పలువురు పరిశోధనలు సాగిస్తున్నారు. ఈ పరిస్థితులను దృష్టిలో  ఉంచుకుని,  డాక్టర్‌ ఉమర్‌ అలీషా ముని మనుమడు, నవమ పిఠాధిపతి డాక్టర్‌ ఉమర్‌ అలీషా, తమ తాతగారి సాహిత్య సంపదను సేకరించి పుస్తకాలను ప్రచురించి ప్రజలకు, పరిశోధకులు, పాఠకులకు అందుబాటులో ఉంచాలని ప్రయత్నిస్తున్నారు. ఉమర్‌ అలీషా సాహిత్య-ఆధ్యాత్మిక సంభాషణలు, రచనలను మాత్రమే కాకుండా, ఆయన రాజకీయ అభిప్రాయాలు, స్వాతంత్య్ర సమరయోధునిగా పలు ప్రాంతాలలో ఆయన చేసిన ప్రసంగాలు, సమాజ సంస్కరణలకు ఆయన అనుసరించి విధానాలు, చేసిన సూచనలు ఆయన అభిప్రాయాలు, భారత శాసనసభలో ప్రజా ప్రతినిధిగా పది సంవత్సరాల పాటు పనిచేసినప్పుడు చర్చకు వచ్చిన వివిధాంశాల మీద ఆయన చేసిన ఉపన్యాసాలను సేకరించి ఉమర్‌ అలీషా వ్యక్తిత్వాన్ని, మేథో సంపత్తిని సమగ్రంగా ఆవిష్కరించేందుకు ప్రయత్నాలు జరుగుతున్నాయి. ఈకృషిని మరింత వేగవంతం చేసేందుకు ఆయన మునిమనుమడు డాక్టర్‌ ఉమర్‌ అలీషా, ఆయన అనుచరులు కలసి  ” శ్రీ ఉమర్‌ అలీషా గ్రంథ మండలి ”  అను సంస్థను ప్రారంభించారు. ఈ  సంస్థ  ద్వారా అందరికి అందుబాటులోకి వచ్చేలాగా ఆయన గ్రంథాలను పునర్ముద్రణ గావిస్తున్నారు. ఆ సంస్థ  కృషి ఫలించి డాక్టర్‌ ఉమర్‌ అలీషా రాసిన రచనలన్నీ ప్రజలకు, సాహిత్యాభిలాషులకు,  పరిశోధకులకు అందుబాటులోకి వచ్చినట్టుయితే, మహాకవి సంపూర్ణ వ్యక్తిత్వాన్ని దర్శించేందుకు ప్రతి ఒక్కరికి అవకాశం లభిస్తుంది.
 
భారత స్వాతంత్య్ర సగ్రామయోధునిగా, భారత ప్రభుత్వం శాసన సభలో ప్రజా ప్రతినిధిగా  (1935-45)  బాధ్యతలను నిర్వహిస్తూ, సమాజంలో రావాల్సిన మార్పులను ఆకాంక్షిస్తూ ఆదిశగా కృషిచేసిన సంఘసంస్కర్తగానూ,  ఆధ్యాత్మిక రంగాన శిష్యకోటికి ధార్మిక జ్ఞానబోధ చేయు పీఠాధిపతిగాను, బహుముఖ ప్రజ్ఞాశాలి, సాహితీవేత్తగా, వేదాంతిగా చిరస్మరణీయమైన ఖ్యాతి గడించిన డాక్టర్‌ అలీషా జీవిత పరిసమాప్తి వరకు  పర్యటనలు చేశారు. సమకాలీన సాహిత్య సౌరభాలను అఘ్రాణించుటకు, శిష్యపరంపరకు అధ్యాత్మిక మార్గదర్శకం చేయుటకు ప్రతి క్షణాన్ని వినియోగించిన ఆయన అవిశ్రాంతంగా భారతదేశమంతా పర్యటించినా అలసిపోవడం ఎరుగరు. 1945 జనవరి మాసంలో ఢిల్లీ నుండి స్వస్థలానికి విచ్చేస్తూ, శిష్యుల ఆహ్వానం మేరకు ఆచార్య ఉమర్‌ అలీషా పశ్చిమ గోదావరి జిల్లా నరసాపురం వెళ్ళారు. శిష్యుల మధ్యన  కొంతకాలం గడిపాక  తిరిగి పిఠాపురం చేరుకో సంకల్పించి, ఆ ప్రయత్నంలో వుండగా జనవరి 23వ తేది సాయం సమయం 5 గంటల ప్రాంతంలో మహాకవి కన్నుమూశారు.
 
రచయిత గురించి :
సయ్యద్‌ నశీర్‌ అహమ్మద్‌  వృత్తిరీత్యా న్యాయవాది. ప్రవృత్తిరీత్యా పాత్రికేయుడు, పరిశోధకుడు, రచయిత, చరిత్రకారుడు, చిత్రకారుడు.భారత స్వాతంత్య్రోద్యమంలో ముస్లింల పాత్రను వివరిస్తూ ఇప్పటి వరకు తొమ్మిది గ్రంథాలను వెలువరించిన ఆయన  ముస్లిం స్వాతంత్య్రసమరయోధుల చరిత్రలను వెలికితీసి తెలుగు పాఠకులకు అందిస్తున్న తొలి చరిత్రకారుడిగా ఖ్యాతి గడించారు. 1999 నుండి చరిత్ర గ్రంథాలను వెలువరించడం ఆరంభించిన సయ్యద్‌ నశీర్‌ అహమ్మద్‌ 1. భారత స్వాతంత్య్రోద్యమం : ముస్లింలు 2 భారత స్వాతంత్య్రోద్యమం : ముస్లిం మహిళలు 3. భారత స్వాతంత్య్రోద్యమం : ముస్లిం ప్రజాపోరాటాలు 4. భారత స్వాతంత్య్రోద్యమం : ఆంధ్ర ప్రదేశ్‌ ముస్లింలు 5. భారత స్వాతంత్య్రసంగ్రామం : ముస్లిం యోధులు (ప్రధమభాగం) 6. షహీద్‌-యే-ఆజం అష్ఫాఖుల్లా ఖాన్‌ 7. మైసూరు పులి టీపూ సుల్తాన్‌ 8. చిరస్మరణీయులు, 9. 1857:ముస్లింలు, 10. అక్షరశిల్పులు. అను గ్రంథాలు వెలువరించారు. ఈ గ్రంథాలలో ఐదు గ్రంథాలు మూడుసార్లు, నాలుగు   గ్రంథాలు రెండుసార్లు పునర్ముద్రితం అయ్యాయి. ఆయన రాసిన  1. భారత స్వాతంత్య్రోద్యమం : ముస్లింలు     2. షహీద్‌-యే-ఆజం అష్ఫాఖుల్లా ఖాన్‌ గ్రంథాలు ఉర్దూ భాషలో తర్జుమా చేయబడి ప్రచురితమయ్యాయి.
 
ప్రస్తుతం ఆయన షఆజాద్‌ హింద్‌ ఫౌజ్‌ ముస్లిం పోరాట యోధులు అను గ్రంథాన్ని, 1757 నుండి 1947 వరకు బ్రిటీష్‌ వ్యతిరేకపోరాటాల్లో పాల్లొన్న 150 మంది ముస్లిం యోధుల చిత్రాలతో షఆల్బమ్‌ తెచ్చే ప్రయత్నంలో ఉన్నారు. ఈ ఆల్బమ్‌లో ప్రతి యోధుని గురించి తెలుగు, ఆంగ్ల భాషల్లో సంక్షిప్త సమాచారం ఉంటుంది.
 
భారత స్వాతంత్య్రోద్యమంలో ముస్లింల పాత్రను, భారతీయ ముస్లింల స్థితిగతులను వివరిస్తూ  తెలుగు, ఆంగ్ల భాషలలో పలు వ్యాసాలను రాసి ప్రచురించిన ఆయన ఈ అంశం విూద పలు ప్రాంతీయ, జాతీయ స్థాయి వేదికల నుండి, సభలు, సదస్సులలో ప్రసంగాలు చేస్తూ మంచి వక్తగా పేర్గాంచిన  నశీర్‌  భారత స్వాతంత్య్రోద్యమంలో ముస్లింల పాత్రను, ముస్లింల స్థితిగతులను సాధికారికంగా  విడమర్చి తెలుపున్నారు. నిత్య అధ్యయనశీలి అయినటుంటి సయ్యద్‌ నశీర్‌ అహమ్మద్‌ పలు గ్రంథాల ప్రచురణకు ప్రణాళికలు సిద్ధం ఆ కృషిలో దేశమంతటా పర్యటిస్తూ, విషయ సేకరణగావిస్తూ, విశ్లేషిస్తూ పలు గ్రంథాల ప్రచురణకు   కృషిచేస్తున్నారు.
 
 
రచన: నూర్ భాషా రహంతుల్లా…
 
“భార్య అనుకూలవతి అయితే కవి, లేకుంటే వేదాంతి అవుతాడు” అంటారు.. భార్య పోరు పడలేకనే సోక్రటీస్ పెద్ద తత్వవేత్త అయ్యాడు అని కొందరి వాదం. లోకంలో మానవులు పడుతున్న కష్టాలు, హింస చూడలేక బుద్ధుడు వేదాంతి అవుతాడు. ఆయనకు బుద్ధి రావటానికి ముందు భార్యను విడిచి వెళ్ళడం గమనార్హం. బైబిల్లోని సొలోమను కూడా అంటాడు “గయ్యాళితో మంచి భవనంలో కాపురం చేయటంకంటే అరణ్యములో నివసించుట మేలు” అని.. ఇంకా “భార్యతోటి పోరు ముసురుకాలంలో ఎడతెగక పడే నీటి బిందువులతో సమానం” అంటాడు.
 
ఓ ప్రఖ్యాత కవి తను రాసిన కవిత్వం మొదట తన భార్యకు వినిపించేవాడు. ఆవిడ  కాస్త తెలివైనది. “డార్విన్ అన్నాడు కోతిలోంచి మనిషి వచ్చాడని.. నేను అంటాను మనిషే కోతి అయ్యాడని” అని తన కవిత్వం ఆమెకు వినిపించాడు. “అవును, మీ విషయంలో ఈ మాట నిజమే సుమండి!” అంది ఆమె.. అంతే కవిత్వం మాని వేదాంతి అయ్యాడు.
 
మునిమాణిక్యం నరసింహారావుగారు కూడా తన కాంతంతో పడిన పాట్లు వివరిస్తాడు. కాళిదాసు తను వ్రాసిన “అభిజ్ఞాన శాకుంతలం” లాంటి గొప్ప గ్రంధాన్ని తీసికెళ్లి భార్యకు చదవమని ఇస్తే ఆమె దానిని చారు రాచిప్ప మీద మూతపెట్టిందంట. అంతే.. అంత పెద్ద హాస్యగాడు  కూడా సీరియస్ వేదాంతి అవుతాడు. దీనిని బట్టి కవుల్ని వేదాంతులుగా మార్చగల శక్తి భార్యలకే ఉందేమోనని నాకు అనుమానం. కాని భార్యలను వేదాంతులుగా మార్చే శక్తి భర్తలకు లేదు..
 
ఉగాది వస్తుందంటే చాలు వేదాంతులు, కవులు, జ్యోతిష్యులు తమ పాత సరంజామా అంతా బయటకు తీసి తమ పాండిత్యాన్ని లోకం మీద పారబోయటానికి బయలుదేరుతారు. ఓ సారి “ఉగాది కవిత్వం వినిపించుదురు రండు” అని పేరుగాంచిన కవుల్ని ఆహ్వానించి అధ్యక్షునిగా ఒక మహా చెడ్డకవిని అలంకరింప జేసారు. ఆ అధ్యక్షకవి అధ్యక్ష్యోపన్యాసం చేసి కవుల్ని తమ కవితలు చదివేందుకు ఆహ్వానించవలసింది. కాని ఆయన “ముందు నా కవిత్వం చదివి తరువాత ఒక్కొక్కరిని పిలుస్తాను” అన్నాడు. ఆయన చేతిలో వంద పేజీల నోటు పుస్తకం ఉంది. అది చూడగానే తమ చిరుకవితలు వినిపిద్దామని వచ్చిన కవులు కంపించిపోయారు. ఆయన ఆ వంద పేజీలు, అతి నిరంకుశంగా, ఆసాంతమూ ఆరుగంటల పాటు చదివాడు. సభామర్యాద కోసం ప్రాణాలు ఉగ్గబట్టుకొని కూర్చోక తప్పింది కాదు. ఆయన కవిత్వం చదవటం పూర్తయ్యేసరికి పట్టుమని  హాలులో పదిమంది కూడా లేరు. వారిలో ఒక స్త్రీ మాత్రమే ఉంది. ఆవిడ కూడా చివరిలో వెళ్లిపోయింది. కవులంతా వెళ్లిపోయారు. నిర్వాహకులు హాలు ఖాళీ చేసేసరికి తెల్లవారింది.
 
ఆసక్తి ఆపుకోలేక అధ్యక్షులవారిని అడిగాను “పెను తుఫానుకు సైతం తొణకని ఇంత పునాదిగల కవిత్వం మీకు ఎలా అబ్బింది సార్?” అని. “ఇది నా భార్యామణి వ్రాసిన కవిత్వం బాబూ. పూర్తిగా చదివాకనే ఆమె వెళ్ల్లిపోయింది. చదవకపోతే ఇంటికెళ్లాక నా గతి ఏంగాను?” అన్నాడు.
 
భార్యలు కవయిత్రులైతే వారి వారి రచనలను వినటం, ఫెయిర్ కాపీ చేసి పెట్టడం, పోస్టు చేసి రావటం లాంటి గానుగెద్దు పనులతో భర్తలు వేదాంతులవుతున్నారు. మార్గరెట్ థాచర్ భర్తలాగా ఫీలౌతున్నారు. కవికి వేదాంతికి బోలెడంత వైరుధ్యం ఉంది. భామల వలనే కవిత్వం, వేదాంతం రెండూ వస్తాయి. ఉదాహరణకు ఆంధ్ర కవితా పితామహుడైన అల్లసాని పెద్దన తాను కావిత్వం రాయాలంటే ఏం కావాలన్నాడో చూడండి..
 
“పసిడి గంటము పట్టి ప్రబంధమొకటి
వ్రాయవలెనన్న నాకు కావలయు వినుడు
శాంత నిశ్శబ్ధ ఏకాంత స్థలము (భార్య పోరు లేని చోట)
పచ్చకప్పుర తాంబూల మిచ్చు రమణి”
 
అదే వేదాంత ధోరణికి రాదలచిన తిక్కన తాను భారతం రాయబోయే ముందు ఎలా తయారయ్యాడో  చూడండి:
వారకాంతా పరిష్వంగ వర్తనముల
మైల బడినది దేహము మనసు కూడా
యజ్ఞము జేసి పరిశుద్ధ యశము తోడ
భారతము వ్రాయ బూనెద భక్తి వెలయ”
 
కాబట్టి కవిత్వానికి వేదాంతానికి కాంతయే కారణమౌతున్నది. కాంతుడు నిమిత్తమాత్రుడే.. అందువలన కవి పుంగవుల భార్యలారా! కాస్త మీ భర్తలను కనిపెట్టి ఉండండి. వారు కవులు కాని, వేదాంతులు కాని కాకుండా కాపురస్థులు గానే కొనసాగేలా సహాయపడండి..
రచన: శ్రీనివాస చక్రవర్తి
“సామజిక ధర్మాలని ఉల్లంఘించేవారిని సంఘవిద్రోహ శక్తులు అంటారు. భౌతిక ధర్మాలని ఉల్లంఘించేవారిని సైన్స్ ఫిక్షన్ రచయితలు అంటారు.”
 
నిజానికి అనరు. కాని తెలుగులో సైన్స్ ఫిక్షన్ రచనలు చదువుతుంటే అలా అనాలనిపిస్తుంది.
ఈ మధ్యన తెలుగులో ఓ సైన్స్ ఫిక్షన్  నవల చదవడం జరిగింది. ఓ పత్రికలో అచ్చయిన, పోటీలో బహుమతి గెలిచిన ఓ చిట్టి నవల. 2012  లో యుగాంతం వస్తుందనే మాయన్ గాధ ప్రాతిపదికగా అల్లబడ్డ కథ.
భూమి దిశగా ఓ పెద్ద గ్రహం వస్తుందోని కనుక్కుంటారు ISRO  శాస్త్రవేత్తలు. సరిగ్గా రెండు నెలలలో భూమిని ఢీకొనబోతోందని అంచనా వేస్తారు. అంత పెద్ద గ్రహం మీది కొస్తుంటే మరి ఇంత కాలం గుర్తుపట్టకుండా ఎలా ఉన్నాం అని ఆశ్చర్యపోతారు. తమ ఆవిష్కరణని నిర్ధారించుకోడానికి ఇతర దేశాల అంతరిక్షకేంద్రాలని సంప్రదిస్తారు. కాని అందరూ ఏదో దాస్తున్నట్టుగా ప్రవర్తిస్తారు.
ఇక ఏం చెయ్యాలో దిక్కుతోచక శాస్త్రవేత్తలు, దేశనేతలు ఓ పెద్ద స్వామీజీని కలుసుకుంటారు. “అంతా శాంతియుతంగా బతకండి, మరేం ఫరవాలేదు,” అని స్వామీజీ అభయహస్తం ఇస్తారు. దేశ ప్రధానమంత్రి ఆ సందేశాన్ని ఇతర దేశాల నేతలకి కూడా పంపుతారు. దేశదేశాల నేతలంతా ఉన్నపళంగా మంచివాళ్లయిపోయి బుద్ధిగా నడుచుకోవడం మొదలెడతారు.
చివరికి దుర్ఘటన ముహూర్తం దగ్గర పడుతుంది. అల్లంత దూరంలో గ్రహం కనిపిస్తుంది. బలంగా గాలులు వీస్తుంటాయి. చెట్లు ఊగిపోతుంటాయి. మనుషుల క్రాఫింగు చెదిరిపోతుంటుంది. మరొక్క క్షణంలో గ్రహం ఢీకొనబోతోందనగా ఉన్నట్లుండి అంతా సర్దుకుంటుంది. ఏ అవాంతరం జరగకుండా ప్రమాదం నివారించబడుతుంది.
ఆ తరువాత శాస్త్రవేత్తలు గమనించింది ఏంటంటే ఆ సమయంలో ఒక్కక్షణం భూమి ఆగిపోతుంది. అందుకే భూమిని ఢీకొనబోయిన దుష్టగ్రహం పక్క నుండి దూసుకెళ్లిపోతుంది. వెంట్రుక వాసిలో ప్రమాదం తప్పిపోతుంది. అదన్నమాట కథ.
 
ఈ కథ గురించి కాస్త చర్చించుకుందాం. తెలుగులో సైన్స్ ఫిక్షన్ నవలలే చాలా అపురూపం. అలాంటి నవలలు మొత్తం లెక్కపెట్టడానికి ఒక చేతి వేళ్లు సరిపోతాయేమో. అందుకే కొత్తగా ఎక్కడైనా సై.ఫై. నవల కనిపిస్తే ఆనందం వేస్తుంది. కాని తీరా చదివాక, సైన్స్ ఫిక్షన్ పేరుతో సైన్స్ కి సజీవసమాధి జరగడం చూసినప్పుడు, ఆ ఆనందం బధగా మారుతుంది.
అసలు ఈ కథకి మూలాలు ఎక్కడున్నాయో ఓసారి పరిశీలిద్దాం. మాయన్ కాలెండర్ ప్రకారం 2012  సంవత్సరంతో యుగం అంతమవుతుందనే కథ చాలా కాలంగా జనాన్ని ఇబ్బంది పెడుతోంది. ఆ యుగాంతం ఎలా వస్తుంది అన్న దానికి కూడా ఒక ఘాటైన కథనం ప్రచారంలో ఉంది. 1995  లో అమెరికాకి చెందిన నాన్సీ లీడర్  అనే వనిత ‘నిబీరూ’ అనే గ్రహం ఒకటి భూమి దిశగా దూసుకొస్తోందని, అది 2012  లో భూమిని ఢీకొనబోతోందని ప్రకటించింది. తన తలలో ఉన్న ఇంప్లాంట్ ద్వారా ఏదో సుదూర తారావ్యవస్థలో ఉండే “గ్రహాంతర వాసుల” నుండి తనకి ఈ సందేశం వచ్చిందని చెప్పుకుంది. అయితే ఈ నిబీరూ అనే గ్రహం యొక్క ప్రస్తావన జచారియా సిట్చిన్ అనే రచయిత రచనల్లో కూడా వస్తుంది. ప్రాచీన బాబిలోనియన్, సుమేరియన్ పురాణ గాధల ఆధారంగా అలాంటి గ్రహం ఒకటి ఉందని ఇతగాడి అభిప్రాయం.  ఈ నిబీరూ కథనం ఇంటర్నెట్ లో బాగా ప్రచారం అయ్యింది. ఈ కథే పైన చెప్పిన తెలుగు సైన్స్ ఫిక్షన్ కి మూల కథ అయ్యింది.

అయితే నిబీరూ కథ లాగానే ఈ తెలుగు కథలో కూడా శాస్త్రీయంగా చూస్తే ఎన్నో సమూలమైన దోషాలు ఉన్నాయి.
1) మొట్టమొదటిది భూమిని ఢీకొన వస్తున్న  గ్రహాలని కేవలం రెండు నెలల దూరంలోకి వచ్చినంత వరకు కూడా గుర్తించకపోవడం అసంభవం. దూరాన ఉండే వస్తువులని గుర్తించడంలో ప్రస్తుతం సాంకేతిక నైపుణ్యం ఏ స్థాయిలో ఉందో చూద్దాం.
ఒక గ్రహం లాంటి పెద్ద వస్తువు మన పరికరాలకి చిక్కకుండా ఉండాలంటే ఎంత దూరంలో ఉండాలి అన్న విషయం గురించి మైక్ బ్రౌన్ అనే ఖగోళశాస్త్రవేత్త ఇలా అంటున్నాడు. భూమికి సూర్యుడికి మధ్య దూరాన్ని 1  Astronomical Unit (AU)  అంటారు (సుమారు 15 కోట్ల కిమీలు). మార్స్ అంత పెద్ద గ్రహం మనకి కనిపించకుండా ఉండాలంటే  300  AU  ల దూరంలో ఉండాలి. అంటే నెప్ట్యూన్ ఉన్న దూరానికి పది రెట్ల దూరం. అలాగే జూపిటర్ అంత పెద్ద గ్రహం కనిపించకుండా ఉండాలంటే అది 30,000 AU  ల దూరంలో ఉండాలి. అంటే ఇంచుమించు కాంతిసంవత్సరంలో సగం. కాని  పైన చెప్పిన తెలుగు కథలో గ్రహం యొక్క పరిమాణం గురించి గాని, వేగం గురించి గాని (దాని వేగం “అపరిమితం” అని ఊరుకుంటాడు రచయిత) ఏ వివరాలూ లేవు కనుక కచ్చితంగా వ్యతిరేకించే అవకాశం కూడా లేదు!
గ్రహాల మాట ఇలా ఉండగా ఇంకా చిన్న వస్తువులైన గ్రహశకలాలని (asteroids) కనుక్కోవడంలో కొంచెం ఇబ్బంది లేకపోలేదు. అయితే ఇక్కడ కూడా  ఎంత దూరం నుండి కనుక్కుంటారో చెప్పడానికి ఒక ఉదాహరణ. 2010, డిసెంబర్  10  నాడు ఎలెనిన్ అనే ఓ తోకచుక్కని కనుక్కున్నారు. అప్పటికి భూమి నుండి దాని దూరం 4 AU  లు పైగా ఉంది. ఈ తోకచుక్క పరిమాణం కేవలం  4  కిమీ లు. (దీనితో పోల్చుకోడానికి భూమి వ్యాసం 12,742 kms). అంత చిన్న వస్తువులని అంత దూరం నుండి పట్టుకోగలుగుతున్నప్పుడు ఏకంగా ఒక గ్రహం భూమితో దోబూచులాడడం హాస్యాస్పదంగా ఉంది.
 
2)  గ్రహం భూమిని ఢీకొనే దుర్ఘటన “కాస్తలో” తప్పిపోవడం!
ప్రపంచ శాస్త్రవేత్తలు (పోనీ భారతీయ శాస్త్రవేత్తలు మాత్రమే!) అంతా గుర్రుపెట్టి నిద్రపోవడం చేత దూసుకొస్తున్న గ్రహాన్ని గుర్తుపట్టలేదనే అనుకుందాం. కాని కథలో బొత్తిగా జీర్ణించుకోలేని విషయం మరొకటి ఉంది. అది ఆ గ్రహం భూమిని సమీపించే పద్ధతి.
ఒక కారు ప్రమాదమో, ఓ సైకిలు ప్రమాదమో తప్పిపోయినంత సులభంగా గ్రహం కొంచెంలో భూమిని ఢీకొనడం మానేసింది అన్నట్టు రాస్తాడు రచయిత.  ఒక పెద్ద గ్రహం భూమిని ఢీకొనకపోయినా, కేవలం భూమి సమీపం నుండి పోతే చాలు, భూమి మీద – భూమి రూపురేఖల మీద, కక్ష్య మీద – ప్రగాఢమైన మార్పులు తీసుకురావడానికి.
భూమి మీద జీవనం సుస్థిరంగా సాగడానికి ముఖ్య కారణాలలో పుష్కలమైన నీరు, ఆక్సిజన్ ఉన్న వాతావరణం, ఎక్కువ తక్కువ కాని ఉష్ణోగ్రత మొదలైనవి చెప్పుకుంటాం.  ఇవి కాక భూమి యొక్క గమనం, – అంటే దాని పరిభ్రమణం, దాని అక్షం యొక్క వాలు, సూర్యుడి చుట్టూ దాని కక్ష్య, – ఇవన్నీ స్థిరంగా ఉండడం కూడా జీవరాశి మనగల్గడానికి దొహదం చేస్తాయి. వీటిలో మార్పులు వస్తున్నా, అవి అతి నెమ్మదిగా రావడం చేత జీవరాశికి ప్రమాదం లేదు.
ఉదాహరణకి భూమి అక్షం  ఎప్పుడూ ధృవతార దిక్కుగానే తిరిగి ఉండదు. దాని అక్షంలో చిన్న చలనం ఉంటుంది. అది 26,000  ఏళ్లకి (గంటలు, ఘడియలు, నాళ్లు, నెలలు కాదు!)  ఒక సారి ఒక పూర్తి చుట్టు చుడుతుంది. దీన్నే విషువత్ చలనం అంటారు. భూమి అక్షం వాలు 23  డిగ్రీలు అని చిన్నప్పుడు చదువుకుంటాం. విషువత్ చలనం వల్ల ఆ వాలు 22.1 డిగ్రీలు, 24.5 డిగ్రీలకి మధ్య అతినెమ్మదిగా మారుతూ ఉంటుంది. ఇక సూర్యుడి చుట్టూ భూమి కక్ష్య ఇంకా నెమ్మదిగా మారుతుంది.
సౌరమండలంలో గ్రహాలు అన్నీ ఇలాంటి స్థిర చలనాలలో కుదురుకోవడం, అలా కుదురుకున్న కాలంలో మనం జీవించడం మన అదృష్టం. సౌరమండలం యొక్క తొలిదశల్లో కక్ష్యలు ఇంకా కుదురుకోని దశల్లో, గ్రహాల మధ్య, ఉపగ్రహాల మధ్య ఘర్షణలు  జరిగి ఉండొచ్చు. అలాంటి ఘర్షణ వల్ల భూమి లోంచి పెల్లగించబడ్డ ఓ మట్టిగడ్డే చంద్రుడు అని ఒక సిద్ధాంతం వుంది.  కాని స్థిరపడ్డ సౌరమండలంలో అలాంటి విప్లవాత్మక మార్పులు వచ్చే అవకాశం లేదు.
సౌరమండలానికి బయటి నుండి ఏదైనా గ్రహం సౌరమండలంలోకి ప్రవేశించవచ్చు. ఇలాంటి ‘దారి తప్పిన గ్రహలని’ rogue planets  అంటారు. ఏ తారకీ కట్టుబడి ఉండకుండా విశాలమైన అంతరిక్షంలో స్వేచ్ఛగా సంచరించే సంచార గ్రహాలివి. అలాంటి గ్రహాలని కనుక్కున్నారు కూడా. అయితే మనకి తెలిసి సౌరమండలం దరిదాపుల్లో అలాంటివి లేవు.
పోనీ ఏదో కథ కోసం అలాంటి గ్రహం సౌరమండలంలోకి ప్రవేశించింది అనుకుందాం. సూర్యుడి చుట్టూ గ్రహాలు తిరిగే తలం (దీన్నే plane of the ecliptic  అంటారు) లోనే ఇది కూడా ప్రవేశించినట్టయితే ముందుగా దీని ప్రభావం బాహ్య గ్రహాల (నెప్ట్యూన్, యురేనస్ మొ॥) కక్ష్యల మీద కనిపిస్తుంది. ఆ మార్పులని మన పరికరాలు పట్టుకోగలవు. అంతే కాక అది భూమి దాకా రావడానికి దశాబ్దాలు, శతాబ్దాలు పడుతుంది – రోజులు, నెలలు కాదు.
ఇక అంతర సౌరమండలం (inner solar system)  లోకి ప్రవేశిస్తే భూమి కక్ష్య మీద కూడా బలమైన ప్రభావం ఉంటుంది. అసలు ఆ ప్రభావానికే భూమి మీద విపరీతమైన ఉపద్రవాలు సంభవించవచ్చు.
ఇక భూమిని ఢీకొనబోయినంత దగ్గరికి వస్తే  తెలెత్తే ఒక ముఖ్యమైన ప్రభావం ‘tidal force’. భూమి మీద ఆ కొత్త గ్రహం వైపు ఉన్న ప్రాంతాలు, భూమికి అవతలి వైపు ఉన్న ప్రాంతాల కన్నా, కొత్త గ్రహం వైపు మరింత బలంగా ఆకర్షించబడతాయి. చందమామకి భూమి మీద అలాంటి ప్రభావమే ఉంటుంది. అయితే చందమామ పరిమాణం తక్కువ, భూమి వ్యాసంతో (12,000 km) పోల్చితే చందమామ దూరం (300,000 km) ఎక్కువ. కనుక చందమామ ఆకర్షణ వల్ల సముద్రంలో తరంగాలు (tides)  పుడతాయి. అందుకే దీన్ని tidal effect  అంటారు.
ఈ tidal effect  వల్లనే ఒక గ్రహం చుట్టూ తిరిగే ఒక ఉపగ్రహం, గ్రహానికి మరీ దగ్గరిగా రాలేదు. ఒక నిర్ణీత దూరం కన్నా దగ్గరికి వచ్చిందంటే tidal effect  వల్ల ఉపగ్రహం పటాపంచలై, ఆ శకలాలు గ్రహం చుట్టూ ఒక వలయంలాగా ఏర్పడి తిరుగుతూ ఉంటాయి. సాటర్న్ చుట్టూ కనిపించే వలయాలు అలా ఏర్పడ్డవే.

 
ప్రతీ గ్రహానికి ఆ నిర్ణీత దూరం వేరుగా ఉంటుంది. ఆ దూరాన్ని Roche limit  అంటారు. భూమి-చందమామల వ్యవస్థకి Roche limit  18,260 km. అయితే ఆ విలువ భూమి-చందమామల జంటకే వర్తిస్తుంది. ఎందుకంటే ఇది ఈ రెండు వస్తువుల సాంద్రత మీద ఆధారపడుతుంది. ఏదేమైనా ఆ వచ్చే గ్రహం భూమికి కొన్ని పదుల వేల కిమీల దూరంలోకి వచ్చిందంటే ఇక మనం ఆశలు వదులుకోవచ్చు.
 
3) భూమి “ఒక్క క్షణం” ఆగిపోవడం!
దుష్ట గ్రహం దూసుకొచ్చి భూమిని రాసుకుంటూ వెళ్లిపోయింది అన్నా ఫరవాలేదు గాని (ఏదో మరి ఒక్కోసారి అలాక్కూడా అవుతుంది లే అని సర్దిపెట్టుకోవచ్చు!) ఆ సంఘర్షణ నివారించడానికి భూమిని “ఒక్కక్షణం” ఓ సైకిల్ ని బ్రేకేసి ఆపేసినట్టు అపేయడం  చాలా అన్యాయంగా అనిపిస్తుంది.
కదులుతున్న భూమిని అసలు ఆపడానికి ఎంత శక్తి అవసరం అవుతుందో చిన్న లెక్క వేద్దాం. దీనికి ఇంటర్మీడియెట్ భౌతిక శాస్త్రం తెలిస్తే చాలు.
భూమి సూర్యుడి చుట్టూ ఏడాది కొకసారి ప్రదక్షిణ చేస్తోంది కనుక, సూర్యుడి నుంచి భూమి దూరం 149  మిలియన్ కిమీలు కనుక, భూమి వేగం సుమారు 30 km/s  ఉంటుంది.
దీంతో పోల్చితే స్పేస్ షటిల్ వేగం (సుమారు  7 km/s)  చాలా తక్కువ.
ఇక భూమి భారం  = 6 X 1024 kg
కనుక భూమి యొక్క గతిశక్తి (kinetic energy) ఎంతో లెక్కకడితే,
½ X m X v X v = 2.7 X 1033 J
ఆధునిక ఆటం బాంబుల నుండి వెలువడే శక్తిని  మెగా టన్నులలో కొలుస్తారు.
1 megaton = 4.18 X 1015 J
కనుక భూమిని ఆపడానికి కావలసిన శక్తి
2.7 X 1033 J/4.18 X 1015  J
= 6.4 X 10 17 MT (megatons) (సుమారు)
భూమిని ఆపడానికి 6.4 X 10 17 MT (megatons) శక్తి కావాలి.
ఒక మెగాటన్ను ఎంత ఎక్కువో తెలియాలంటే, హిరోషిమా నాగసాకి మీద వేసిన ఆటంబాంబుల శక్తి కేవలం  15 kilo Tons ( 1 megaton = 1000 kilotons) మాత్రమే నని గమనించాలి.
అంటే భూమిని ఆపడానికి కొన్ని కోట్ల కోట్ల (ఒక కోటి = ఏడు సున్నాలు మరి, మనకి పదిహేడు సున్నాలు కావాలి) ఆధునిక ఆటం బాంబులు పేల్చితే వచ్చేంత శక్తి కావాలి!!!
అదీ గాక కథ ప్రకారం భూమిని ఒక్క సెకను కాలం మాత్రం ఆపడానికి అన్ని కోట్ల కోట్ల ఆటం బాంబులు కేవలం ఒక్క సెకను కాలంలోనే పేల్చాలి. ‘సముద్రస్నానానికి పోతే ఉన్నది కాస్తా…’ అన్నట్టు భూమి ఆపబోయి బొత్తిగా భూమి భవిష్యత్తునే రద్దు చేసినట్టు అవుతుంది. అంత శక్తిని ప్రయోగించి భూమిని ఆపినా, ఆ తరువాత మళ్లీ కదిలించడానికి పెద్దగా ఏమీ మిగలకపోవచ్చు!
కాబట్టి భూమిని ఆపడం పరిష్కారం కాదు. నిజంగా గ్రహం భూమిని ఢీకొనడానికి వస్తుంటే పెద్దగా చెయ్యగలిగేదేమీ ఉండదు. 1950  ల నాటి When Worlds collide  అనే సినిమాలో ఇదే కథావస్తువుగా తీసుకోబడింది.  ఆ సమస్యకి పరిష్కారంగా కొందరు ఓ అంతరిక్షనౌకలో భూమి నుండి పారిపోయి తప్పించుకున్నట్టు చూపిస్తారు. అదంత ఉదాత్తమైన పరిష్కారం కాదు కాని వాస్తవికమైన పరిష్కారం. భూమిని ఉన్నపళంగా ఆపేయడం కన్నా సులభమైన పరిష్కారం.
 
4)  ఇక చివరిగా ఈ నవలని రచయిత ఎందుకు రాసినట్టు?
సైన్స్ ఫిక్షన్ రచనల్లో అన్నీ శాస్త్రానికి విధేయంగా ఉంటాయని లేదు. అందుకే అది ఫిక్షన్ అయ్యింది. శాస్త్రవిషయంలో రచయిత కాస్త చొరవ తీసుకున్నా, తీసుకున్నందుకు కథ ఏదో విధంగా రక్తి కట్టాలి. ఓ  కుర్రదాని మనసుని దోచుకోబోయిన కుర్రాడి ప్రయత్నం లాంటిదే ఇదీను. చిన్నదానితో కాస్తంత చొరవ తీసుకుని బోలెడంత ఫలితం సాధించాలి. ఓ కాఫీకనో, సినిమాకనో తీసుకెళ్లి మనసు విప్పి చెప్పి, మనువు దాకా తీసుకెళ్ళాలి. అంతే గాని విరివిగా చొరవ తీసుకుని చివరికి పెళ్లి అనగానే తుళ్లి పడితే బాగోదు మరి.
ఉదాహరణకి ‘Journey to the Center of the Earth’  లో జూల్స్ వెర్న్ భూమి కేంద్రం వరకు ఇద్దరు వ్యక్తులు ప్రయాణించినట్టు రాస్తాడు. మనుషులు భూమిలోకి తవ్విన అతి లోతైన గోతులు చమురు బావులు. అవి పది కిమీలు మించి పోవు. ఇక భూమి కేంద్రం దాకా బిక్కు బిక్కు మంటూ ఇద్దరు మామా, అళ్లుళ్ళు (ఓ గైడ్ తో పాటు) ప్రయాణించడం జరగని పని. కాని తీసుకున్న ఆకాస్త చొరవకి రచయిత పాఠకులని ఓ విచిత్ర ఊహాలోకం లోకి తీసుకుపోతాడు. నిజంగా భూగర్బంలో అంత వింతైన ప్రపంచం రహస్యంగా ఉందా అని అబ్బురపోయేట్టు చేస్తాడు. తెలిసిన భౌగోళిక శాస్త్రాన్ని అద్భుతంగా వర్ణిస్తూ పాఠకుణ్ణి నమ్మింపజేస్తాడు, ఒప్పుకునేట్టు చేస్తాడు. అసంభవమని తెలిసినా తన ఊహని ఆనందంగా స్వీక రించేట్టు చేస్తాడు.

కాని పైన చెప్పుకున్న కథలో రచయిత అంత ‘చొరవ’ తీస్కున్నందుకు సాధించింది ఏంటి? అతి ప్రాథమిక భౌతిక నియమాలని కూడా ఉల్లంఘిస్తూ రాసిన ఈ కథకి ప్రయోజనం ఏంటి?
కథలో ఓ స్వామీజీ ఉపద్రవం నుండి అందరినీ రక్షిస్తానని హామీ ఇస్తాడు. అందరినీ శాంతియుతంగా, నీతిగా బతకమంటాడు. రాత్రికి రాత్రికి మానవాళి మనసు మారిపోతుంది. భగవంతుడి కృపాకటాక్షం వల్ల భూమి ఠక్కున ఆగిపోతుంది. ఉపద్రవం తప్పిపోతుంది. కనుక ఇక్కడ రచయిత  ఇవ్వదలచుకున్న సందేశం  వీటిల్లో ఏదైనా కావచ్చు.
“సైన్సు కన్నా దైవశక్తి గొప్పది”
“దేవుడు తలచుకుంటే భౌతిక నియమాలు ఓ లెక్క కాదు”
“సైంటిస్టుల కన్నా స్వామీజీలే మిన్న”
ఇక్కడే ఓ సైంటిస్ట్ గా నా బాధ కొద్దిగా వెళ్లగక్కాలని అనుకుంటున్నాను. దాన్ని ఎవడైనా పట్టించుకుంటాడని కాదు. కాని ఏదో నా చాదస్తం నాది.
రచయిత పాఠకుల మనసుల్లో దైవభక్తిని పెంచాలని అనుకుంటే ఏ రామాయణ, భాగవత కథనో ఓసారి ‘రీసైకిల్’ చేస్తే సరిపోయి ఉండేది. అందుకోసం పనిగట్టుకుని సైన్స్ ని మట్టికరిపించాల్సిన అవసరం కనిపించలేదు నాకు. “ఇది వట్టి కథ. ఎవరికి కావలసినట్టు వాళ్లు రాసుకోవచ్చు, మధ్యన నీ గొడవేంటి?” అంటారేమో. రావణాసురుడి భార్య సీత అని రాస్తే రామాయణాన్ని గౌరవించేవారు ఎలా విలవిలలాడతరో, వైజ్ఞానిక నియమాలకి ఉప్పుపాతర వేస్తూ కథలు రాస్తుంటే సైన్స్ ని గౌరవించేవారు ఎంతైనా  నొచ్చుకుంటారు మరి.
సైన్స్–దేవుడు–భారతీయ సంస్కృతి
మన సాహిత్యంలో, సినిమాలలో, పాపులర్ మీడియాలో అందరికీ అత్యంత చులకనైన విషయం సైన్స్ అనిపిస్తుంది కొన్ని సార్లు. మన సినిమా హీరోలు గురుత్వం పట్ల ప్రదర్శించే నిర్లక్ష్య వైఖరిలో అదే కనిపిస్తుంది. సెల్ ఫోను, లాప్ టాప్ లేకుండా రోజు గడవని వాళ్ళు కూడా సైన్స్ ని దుమ్మెతి పోస్తుంటే అదే కనిపిస్తుంది. వాతావరణ  పొరలలో ‘యాంటీ మాగ్నెటిక్’ శక్తిని కలుగజేసి మీదికి వస్తున్న తారని వికర్షించి, ‘యుగాంతం’ ని నివారించబోయిన మన మేటి రచయితల రచనలలోనూ అదే కనిపిస్తుంది.
అధ్యాత్మికత పేరిట మన జనసామాన్యంలో ప్రచారమయ్యే కొన్ని అమాయక భావాలు కూడా సైన్స్ పట్ల ఈ రకమైన చులక భావానికి వత్తాసు పలుకుతున్నాయి. “అన్నిటికీ దేవుడు ఉన్నాడు. ఏ సమస్య వచ్చినా భయపడాల్సింది లేదు. నలుగురూ కలిసి భజన చేస్తే అన్నీ అవే సర్దుకుంటాయి. ఈ సైంటిస్టుల కేం తెలీదు. సమస్య వస్తే ఏ స్వామీజీ కాళ్ళో పట్టుకో. లేదా న్యూమరాలజీ ప్రకారం పేరు ఖూనీ చేసుకో. ఉంగరాలు పెట్టుకో, గజ్జెలు కట్టుకో…”   మొదలైనవి అన్నమాట.
మన సంస్కృతిలో జీవితమంతా చిత్రవిచిత్రమైన మహిమలతో, మహత్యాలతో సాగిపోయే ఓ మహాగారడీలా కనిపిస్తుందేమో. ఆ మహిమలు మనకి అనుకూలంగా జరిగేలా చెయ్యాలంటే ఏం చెయ్యాలి అన్నదాని మీదనే మన ధ్యాసంతా ఉంటుంది. అందుకే అదృష్టాన్ని నమ్మినంత సులభంగా స్వశక్తిని, గొప్ప పట్టుదలతో, ప్రతిభతో కూడుకున్న స్వయంకృషిని నమ్మం. ఇలాంటి జీవనం సోమరుల స్వర్గం.
భౌతిక ప్రపంచం కొన్ని కచ్చితమైన ధర్మాలని, నియమాలని అనుసరించి నడుస్తుంది అని మనం నమ్మం కనుక ఆ అపనమ్మకం యొక్క పర్యవసానాలు మన భౌతిక మానవ వ్యవస్థల పని తీరులో కూడా కనిపిస్తాయి. నియమాలని నమ్మం కనుక అడ్డదోవలు తొక్కనిదే పని అసాధ్యం అనుకుంటాం. అందుకే మనం ఎంత వేగంగా వ్యవస్థలని నిర్మించుకుంటామో, అంతే వేగంగా వాటిని చేతులార సర్వనాశనం చేసుకుంటాం.  స్టార్ వార్స్ చిత్రమాలిక (సై.ఫై. రంగంలో ఓ మరపురాని సృష్టి) లో ‘కి గాంగ్’ అనే జెడై గురువు తన చిన్నారి శిష్యుడు అయిన ఆనెకిన్ స్కైవాకర్ తో ఓ సారి అంటాడు – “Our focus determines our reality.” “మన భావం ఎలా ఉంటుందో మన యదార్థం కూడా అలాగే ఉంటుంది.” మన ఊహలలో, భావాలలో ఏ నియమాలూ లేని అస్తవ్యస్త ప్రపంచాన్ని ప్రతిష్టించుకుంటే, మన వాస్తవ ప్రపంచం కూడా అలాగే అస్తవ్యస్తంగా ఉంటుంది. మన భౌతిక జీవన స్రవంతి అల్లకల్లోలంగా ఉంటుంది.  శాస్త్రరంగంలో ఉన్నత స్థాయిలో ఉండే పాశ్యాత్య సంస్కృతులలో, పాశ్యాత్య ప్రపంచంలో ఉండే సమర్థవంతమైన, సలక్షణమైన, సామరస్యమైన బాహ్య జీవన పరిస్థితులు మన దేశంలో కనిపించకపోవడానికి కారణాలు మన అశాస్త్రీయతలో కనిపిస్తాయి నాకు. (అందుకేనేమో అక్కడి ట్రాఫిక్ సుశాంత గంగా ప్రవాహం అయితే, మన ట్రాఫిక్ చెల్లాచెదురు అవుతున్న అడవి దున్నల గుంపులా అనిపిస్తుంది).
మన ఇష్టాయిష్టాలతో సంబంధం లేని, వ్యక్తులకి అతీతమైన ధర్మాలని అనుసరించి యదార్థం నడుస్తుందనే గుర్తింపే శాస్త్రీయతలో మొదటి పాఠం.  శాస్త్రీయ దృక్పథం యొక్క ముఖ్య లక్షణం శుద్ధ, కఠోర వాస్తవికత. భౌతిక ప్రపంచంలో ప్రతి ఒక్కటి కొన్ని నియమాలని అనుసరించి జరుగుతుంది. ఆ నియమాలని అర్థం చేసుకుని, తగు రీతిలో పరిశ్రమిస్తే ఫలితం దక్కుతుంది. లేకుంటే (ఎంత లంచం పెట్టినా, ఎన్ని ఎత్తులు వేసినా, ఎన్ని తాయెత్తులు కట్టుకున్నా) దక్కదు. శాస్త్రీయ దృక్పథంతో జీవితాన్ని చూసినప్పుడు ఎక్కడా అడ్డుదోవలు కనిపించవు. Short cuts ఉండవు. ప్రతీ ఫలితానికి అందుకు అవసరమైన పరిశ్రమ చెయ్యక తప్పదు. ప్రతీ ఫలానికి చచ్చినట్టు మూల్యం చెల్లించక తప్పదు. చవకగా, ఉచితంగా ఏదీ దక్కదంటుంది. శాస్త్రీయ దృక్పథాన్ని స్వీకరించాలంటే వ్యక్తిత్వం ఉండాలి, నిజాయితీ ఉండాలి, దమ్ముండాలి.
పోనీ అసలు మన సంస్కృతి ఏ నియమాలూ లేని ఆటవిక సంస్కృతి అనుకోవాలా? కచ్చితంగా కాదు. మనకి ఉన్నన్ని ‘కట్టుబాట్లు’ మరే ఇతర సంస్కృతిలోను ఉండవేమో. భూమి మీద పడిన నాడు మొదలుకొని అన్నప్రాసన, అక్షరాభ్యాసం, ఒడుగు, పెళ్లి, సీమంతం, షష్టిపూర్తి…ఇలా దారి పొడవునా వేయి వేడుకలే కాక, జీవన యాత్ర ముగిశాక కూడా చెయ్యాల్సిన మరెన్నో కర్మలు. ఇవి గాక పండుగలు, నోములు, వ్రతాలు. ఇవి చాలనట్టు దైనిక జీవనాన్ని శాసించే శతకోటి చిన్న చిన్న సూత్రాలు, చిట్కాలు.  ఎలా వండాలి, ఎలా తినాలి, ఎలా తాగాలి, ఎలా విశ్రమించాలి? నోరు విప్పితే మంత్రం, చెయ్యి కదిలిస్తే తంత్రం. ఇదీ మన సంస్కృతి. కనుక మనకి నియమాలు లేవని ఎవరన్నారు? అవి తప్ప మనకి పెద్దగా ఏమీ లేదంటే సబబు.
ఇక్కడే మనకి మన సంస్కృతిలో ఓ విచిత్రమైన అంతర్వైరుధ్యం కనిపిస్తుంది. ఒక రంగంలో అతి విస్తృతమైన నియమావళిని తరతరాలుగా పాటించే మన సంస్కృతి, మరో రంగానికి (అంటే భౌతిక రంగానికి)  చెందిన నియమావళిని అంతగా ఎందుకు నిర్లక్ష్యం చేస్తుంది? వధూవరులు ‘బాసింగాలు’ పెట్టుకోవాలా వద్దా అన్న విషయం మనకి ఎంతో ప్రధానంగా కనిపిస్తుంది గాని,  ‘లేన్ చేంజ్ సిగ్నల్’ ఇవ్వాలన్న విషయం ఎందుకంత అల్పంగా కనిపిస్తుంది? గణేశ నిమజ్జనం మనకి భగవత్ ప్రీతి కోసం చేసే అర్చనలా కనిపిస్తుంది కాని, ప్రకృతి మీద చేసే పాశవిక దౌర్జన్యంగా ఎందుకు కనిపించదు? కనుక ఇక్కడ మనకి రెండు value systems, రెండు దృక్పథాలు  కనిపిస్తున్నాయి. ఒక దృక్పథంలో ఉన్నతంగా కనిపించే చేష్ట, మరో దృక్పథంలో హీనంగా కనిపిస్తుంది. ఈ రెండిట్లో మన సంస్కృతి ఒక దానికే విపరీతంగా ప్రాధాన్యత ఇస్తూ రెండవ దాన్ని నిర్లక్ష్యం చేస్తూ వస్తుంది. ఒక విధంగా అదే భారతీయ సంస్కృతి యొక్క ప్రత్యేకత, గొప్పదనం. ఒక విధంగా అదే మన బలహీనత కూడా.
దైవోన్ముఖమైన జీవన విధానాన్ని బోధిస్తుంది భారతీయ సంస్కృతి. దైవం అనబడే ఓ అందమైన, అనిర్వచనీయమైన తత్వాన్ని చేరుకోవడమే జీవితం యొక్క ప్రయోజనం అంటుంది. అలాంటి సార్థకతని సాధించాలంటే ఎలా జీవించాలో నేర్పుతుంది. అలాంటి జీవనసరళి మన దేశం యొక్క ప్రత్యేకత అనుకోవాలేమో. మరే ఇతర సంస్కృతీ అంత అనితరంగా ఆత్మోన్ముఖమైన జీవనసరళిని బోధించలేదు. కాని సమస్య ఎక్కడొస్తుందంటే, మనిషి కేవలం దైవసాన్నిధ్యం కోసం పరితపించే జీవుడిగా జీవించడు. శరీరం గల ‘దేహి’గా ఈ భౌతిక ప్రపంచంలో సంచరిస్తాడు. మరి అంతర్లోకపు నియమాలు వేరు; మనకి బయట కనిపించే ఈ భౌతిక ప్రపంచపు నియమాలు వేరు. ఒక భూమికకి చెందిన ధర్మాలు మరో భూమికకి వర్తింపజేస్తే అయోమయ పరిస్థితి నెలకొంటుంది. ఆ ‘ధర్మసంకటం’ లేదా ‘ధర్మసంకరం’ మన ప్రస్తుత భారతీయ సమాజం ఎదుర్కుంటున్న కీలక సమస్యల్లో ఒకటి అనిపిస్తుంది.
ఈ సంకటాన్ని తీర్చాలంటే, ఈ సంకరాన్ని నయం చెయ్యాలంటే ముందుగా ఇక్కడ మనం రెండు పూర్తిగా వేరైన రంగాలతో వ్యవహరిస్తున్నామని గుర్తించాలి. ఒకటి ఆత్మైక రంగం, రెండవది భౌతిక రంగం. మొదటి దాని గురించి బోధించేది భారతీయ తత్వచింతన. రెండవ రంగం గురించి చెప్పేది ఆధునిక విజ్ఞానం. (విషయం ఇంత సులభం కాదని తెలుసు. కాని ఇలా అనుకుంటే కొంత స్పష్టత వస్తుంది.) రెండిటినీ వేరు వేరుగా వాటి శుద్ధ రూపంలో ముందు అర్థం చేసుకోవాలి. సులభంగా అంతుబట్టని ఆత్మైక విషయాలని కూడా చక్కగా క్రమబద్ధీకరించి, ఓ శాస్త్రంలా వ్యక్తం చేసిన మహామహులు మన పూర్వీకులు. పతంజలి యోగసూత్రాలు, నారద భక్తి సూత్రాలు మొదలుకొని ఆత్మ మార్గం గురించి ఓ శాస్త్రం లాగా బోధించే గొప్ప అధ్యాత్మిక సారస్వతం మనకి ఉంది. అలాగే సైన్స్ గురించి, వైజ్ఞానిక పద్ధతి గురించి, శాస్త్రీయ దృక్పథం గురించి నేర్పించడానికి సువిస్తారమైన ఆధునిక సాహిత్యం ఉండనే ఉంది.
ఈ ప్రయత్నంలో మనం ఒక విషయం ముఖ్యంగా గుర్తుంచుకోవాలని నా అభిప్రాయం. ఈ వ్యాసంలోని సారం కూడా అదేనేమో. అధ్యాత్మికతని, సైన్స్ ని – రెండిటినీ ముందు వేరు వేరుగా, క్షుణ్ణంగా అర్థం చేసుకోకుండా రెండిటినీ దుడుకుగా కలపడం ప్రమాదకరం. దేవుడు అన్న అంశాన్ని ప్రవేశపెట్టగానే సైన్స్ అంతా ప్రశ్నార్థకం అయిపోతుంది. ఎందుకంటే దేవుడు అనగానే నియమాలకి అతీతుడు, అగ్రాహ్యుడు, పరముడు, అన్న భావన వస్తుంది. మరి సైన్స్ ధ్యాస అంతా  కొన్ని నియమాల అనుసారం వర్తించే యదార్థం మీద ఉంటుంది. దేవుడు ప్రసక్తి రాగానే సైన్స్ స్తంభించిపోతుంది, రద్దు అయిపోతుంది. ఈ సమస్యని ఫ్రెంచ్ తాత్వికుడు దేకార్త్  (Des Cartes)  చాలా తెలివిగా పరిష్కరించాడు: “దేవుడు ఉన్నాడు. కొన్ని నిర్దిష్టమైన భౌతిక ధర్మాలని అనుసరించి పని చేసే ఈ విశ్వాన్ని సృష్టించాక ఆయన వెనక్కు మళ్లి నేపథ్యంలో ఉండిపోయాడు. కనుక ఇక సైన్స్ పరిధి లోకి రాడు.” ఆ విధంగా వైజ్ఞానిక రంగం నుండి దేవుణ్ణి తప్పించాక పాశ్చాత్య లోకంలో సైన్స్ పురోగతి విపరీతంగా పుంజుకుంది.   దే కార్త్ చింతనని మనం పట్టించుకున్నా లేకపోయినా, దేవుడి ప్రసక్తిని  సైన్స్ నుండి తొలగించకపోతే మన దేశంలో సైన్స్ కుంటినడక నడుస్తుందని, పాశ్చాత్య సమాజాలలో లాగా సమాజాన్ని ఉధ్ధరించగల ప్రబల శక్తిగా రూపుదేలదని నా నమ్మకం. అదే విధంగా అధ్యాత్మిక విషయాలకి వైజ్ఞానిక సంజాయిషీ వెతికే ప్రయత్నం కూడా విఫలం అనిపిస్తుంది. అలాంటి ప్రయత్నం వల్ల అధ్యాత్మికతని దిగజార్చుకోవడం తప్ప మరేమీ ఉండదు. ఎందుకంటే అధ్యాత్మికత స్వతహాగా ఇంద్రియాలకి అతీతమైన తత్వం గురించి మాట్లాడుతుంది.   కనుక అది సైన్స్ పరిధిలోకి రాలేదు. అటు అధ్యాత్మికతని, ఇటు సైన్స్ ని కూడా శుద్ధ రూపాలలో అర్థం చేసుకుంటే, రెండూ మన సమాజంలో లోతుగా వేళ్ళూనుతాయి. వాటి పరస్పర పూరక ప్రభావాల వల్ల భారతీయ జీవనం నిండుగా పుష్పిస్తుంది.
 
చివరి మాట
ఈ వ్యాసం యొక్క మూల వస్తువు అయిన సైన్స్ ఫిక్షన్ నవలికలో జరిగిన సమూలమైన పొరబాటు దేవుడికి సైన్స్ కి లంకె పెట్టాలనుకోవడమేనని నా అభిప్రాయం. పూర్తిగా వైజ్ఞానిక ప్రమాణాల అనుసారం పకడ్బందీగా రాసి వుంటే ఆ కథ మరెంతో రక్తి కట్టి వుండేది. అలాంటి సాహిత్యం వల్ల సమాజంలో సైన్స్ పట్ల సద్భావన కలిగి, అవగాహన పెరిగే అవకాశం ఉంది. అలంటి సాహిత్యం వల్ల సైన్స్ చదువులకి కూడా పోషణ దొరుకుతుంది. దైనిక జీవనంలో సైన్స్ ని విస్తృతంగా సద్వినియోగం చేసుకోగలిగితే దేశంలో శతాబ్దాలుగా తెగని దారిద్ర్యం సన్నగిల్లుతుంది. అందుకే తెలుగులో (అలాగే ఇతర భారతీయ భాషలలో కూడా) సలక్షణమైన సైన్స్ ఫిక్షన్ సాహిత్యాన్ని సృష్టించడం ఒక విధంగా సామాజిక సేవే అవుతుంది. కనుక ఇటు తెలుగు రచయితలు, అటు శాస్త్ర పరిచయం ఉన్న వారు కూడా (అవసరమైతే ఇరు వర్గాల వారు చెయ్యి కలిపి) తెలుగు సాహిత్యంలో సైన్స్ ఫిక్షన్ శాఖని బలపరుస్తారని ఆశ.
 
వికి సౌజన్యంతో ….

మాలికా పదచంద్రిక – 5ను నింపిన వారు సౌమ్య ఆలమూరు, మాచర్ల హనుమంతరావు, భమిడిపాటి సూర్యలక్ష్మి, సుభద్ర వేదుల, మానస చామర్తిగార్లు.
నిలువు 17ను కొందరు షడ్రకుడు అని నింపారు. కొన్ని ప్రాంతాలలో షడ్డకుడును షడ్రకుడు అనికూడా పిలుస్తారనే కొత్త విషయం తెలుసుకున్నాను 🙂 కాబట్టి షడ్రకుడు లేదా షడ్డకుడు రెండూ సరియైనవిగానే పరిగణించాము.
ఇక పొతే మాచర్ల హనుమంతరారావుగారు ఒక తప్పు(నిలువు 5)తోను, సుభద్ర వేదుల గారు రెండు తప్పుల(అడ్డం 3, నిలువు 5)తోనూ, మానస చామర్తి గారు ఒక తప్పుతోనూ (నిలువు 2) పూరించి పంపారు.
ఇక ఈ పదచంద్రిక విజేతలు సౌమ్య ఆలమూరు మరియు భమిడిపాటి సూర్యలక్ష్మి గార్లు. ఇద్దరికీ అభినందనలు!
విజేతలు తమ చిరునామా లేదా బాంక్ అకౌంట్ నంబర్ మెయిల్ చేయగలరు. మీ బహుమతి పంపించబడుతుంది..
editor@maalika.org
 
డిసెంబరు 31, దుబాయ్ ఎయిర్ పోర్ట్
సమయం మధ్యాహ్నం రెండు గంటలు కావొస్తోంది. దాదాపు ఇంకో గంటలో అక్కడ నుంచి హైదరాబాదుకి బయలుదేరే ఫ్లైటు ఉంది. ఆ ఫ్లైటులో ఎక్కాల్సిన ప్రయాణీకులందరూ షాపింగులూ గట్రా ముగించుకుని మెల్లగా ఒక్కొక్కరే వచ్చి బోర్డింగ్ గేటు దగ్గర చేరుతున్నారు. మరి కొందరు ఆ పాటికే అక్కడున్న వాలు కుర్చీల్లో చేరి చిన్న కునుకు తీస్తున్నారు.
అక్కడే కూర్చున్న ఓ అబ్బాయి ఈ లోకంతో తనకే సంబంధం లేనట్టుగా చెవికి ఇయర్ ఫోన్స్ తగిలించుకుని ల్యాప్ టాప్లో ఏదో చూస్తూ మరో లోకంలో తిరుగుతున్నాడు. ఇంతలో అక్కడికి ఒకమ్మాయి వచ్చింది. ఎంత పిలిచినా ఆ అబ్బాయి పలక్కపోయేసరికి “హలో” అంటూ అతని మొహానికెదురుగా చేతిని అటూ ఇటూ తిప్పింది.
“ఓహ్.. సారీ!” అంటూ చెవికి తగిలించిన బంధాల్ని తొలగించి ఈ లోకంలోకి వచ్చాడా అబ్బాయి.
“ఇక్కడెవరైనా ఉన్నారా?” అంటూ అడిగిందా అమ్మాయి అతని పక్కన ఒక బ్యాగ్ పెట్టి ఉన్న కుర్చీని చూపిస్తూ.
“లేదండీ.. ఖాళీనే! మీరు కూర్చోవచ్చు. ఈ బ్యాగ్ నాదే!” అంటూ కుర్చీ ఖాళీ చేసిచ్చి మళ్ళీ చెవులకి ఇయర్ ఫోన్స్ తగిలించుక్కూర్చున్నాడు.
ఆ అమ్మాయి ఓ పుస్తకం పట్టుకుని అలా ఒక పది నిమిషాలు కూర్చుందో లేదో అంతలోనే వాళ్ళ ఫ్లైట్ కి సంబంధించిన ప్రకటన ఒకటి వచ్చింది. ఏవో అనివార్య కారణాల వలన అనుకోకుండా హైదరాబాదు వెళ్ళాల్సిన ఫ్లైటు రద్దయిందనీ, మళ్ళీ ఇంకో ఫ్లైటు బయలుదేరదీయడానికి మూడు గంటల పైనే పడుతుందనీ, ప్రయాణీకుల అసౌకర్యానికి చింతిస్తున్నామనీ ఒక అమ్మాయి బహు తియ్యటి గొంతుతో సెలవిచ్చింది.
ఇంకాసేపట్లో బయలుదేరి గమ్యస్థానం చేరిపోతామన్న ఉత్సాహంతో ఉన్న అందరి మొహాల్లోనూ అప్పటికప్పుడే నిరుత్సాహం నిండిపోయింది. హయ్యో అని ఉసూరుమనే వాళ్ళు కొందరైతే, విసుగు చెంది ఆవేశపడుతున్న వాళ్ళు మరి కొందరు, ఏం చేస్తాం.. వేచి చూడటం తప్పించి.. అన్న ధోరణిలో మరి కొందరు. కొంతమందేమో “హా.. దానిదేముందిలే! ఇంకాసేపు కునుకు తీస్తే సరి” అనుకుని ఎక్కడో చోట జాగా చూస్కుని పడుకునే ప్రయత్నాలు మొదలెట్టారు.
అంతకు ముందే అక్కడికి వచ్చి కూర్చున్న ఆ అమ్మాయి ఇప్పుడీ సమయమంతా ఎలా కాలక్షేపం చేయాలా అని తనలో తనే ఆలోచించుకుంటూ చుట్టూ ఉన్న జనాల్ని పరికిస్తోంది. ఇంతలో ఆ అమ్మాయి దృష్టి తన పక్కనే కూర్చున్న అబ్బాయి పైన ఆగింది. అక్కడ జరిగేదానితో తనకే సంబంధమూ లేదన్నట్టు ఇయర్ ఫోన్స్ తగిలించుకుని ల్యాప్ టాప్లో తల దూర్చిన ఆ అబ్బాయిని చూస్తూ “బాబోయ్.. ఈ శాల్తీ అసలీ లోకంలోనే లేడనుకుంటా.. చూడబోతే ఫ్లైటు తప్పిపోయినా కూడా పట్టించుకునేలా లేడు” అనుకుని నవ్వుకుంది.
ఇంతకీ అసలు విషయం వినిపించిందో లేదోనని, అతగాడికి ఓ మాట చెప్దామని పిలిచింది. అబ్బే.. అతడికి వినిపించే పరిస్థితి లేదసలు అక్కడ! చేత్తో మెల్లగా తట్టి పిలిచింది. వెంటనే ఉలిక్కిపడి గభాల్న ఆ ఇయర్ ఫోన్స్ తీసేసి “ఏంటండీ?” అని అడిగాడు.
“మీరు హైదరాబాద్ ఫ్లైటు కోసమే గనక వేచి చూస్తున్నట్టయితే అదింకో మూడు గంటల దాకా బయలుదేరదట. ఇప్పుడే అనౌన్స్ చేసారు. మీరు వినిపించుకోలేదేమోననిపించి చెప్దామని పిలిచాను. డిస్టర్బ్ చేసినందుకు సారీ!” అంది ఆ అమ్మాయి వస్తున్న నవ్వుని ఆపుకుంటూ.
కానీ ఊహించని విధంగా ఆ అబ్బాయి స్పందన మరోలా ఉంది.
“ఏంటీ?? ఫ్లైట్ మూడు గంటలు డిలే నా! మై గాడ్! అంటే, మనం వెళ్లేసరికి దాదాపు రాత్రి పన్నెండు దాటిపోతుందన్నమాట! ఛా.. ఎమిరేట్స్ వాడు సరిగ్గా టైము ప్రకారం తీసుకెళతాడు కదా అనుకుంటే.. ఇదేంటి ఇలా చేశాడు? ఆర్యూ షూర్? సరదాకి చెప్పట్లేదు కదా! ఒహ్హో.. దట్స్ టెర్రిబుల్!” అంటూ బోల్డంత ఆందోళన పడిపోతున్న ఆ అబ్బాయిని చూసి ఆశ్చర్యపోవడం ఆ అమ్మాయి వంతయింది.
“అయ్యో.. అంతిదిగా గంటలు లెక్కలు చూసుకుంటున్నారంటే మీరంత అర్జెంటుగా వెళ్ళాల్సి ఉందాండీ!” అని కంగారుగా అడిగిందా అమ్మాయి.
ఆ అమ్మాయి అలా అమాయకంగా అడిగిన తీరుకి అప్పటిదాకా ఉన్న చిరాకంతా పోయి చప్పున ఒక చిరునవ్వొచ్చేసింది ఆ అబ్బాయి మొహంలోకి. అప్రయత్నంగానే అతని స్వరతీవ్రత తగ్గి మామూలు స్థాయికొచ్చేసింది.
“అది కాదండీ.. మా ఫ్రెండ్స్ అందరూ కలిసి సెలబ్రేట్ చేసుకునే న్యూ ఇయర్ పార్టీకి అటెండ్ అవుదామనే ఉద్దేశ్యంతోనే లాస్ట్ మినిట్లో ఈ జర్నీ ప్లాన్ చేసుకున్నాను. తీరా చూస్తే ఇలా జరిగింది. అందుకని చాలా డిసప్పాయింట్ అయిపోయాను” ఉస్సూరంటూ చెప్పాడా అబ్బాయి.
“మీరింత హడావుడి చేసిందీ న్యూ ఇయర్ పార్టీ మిస్ అయిపోతున్నారనా! మై గాడ్! ఇందాక మీ ఆదుర్దా చూసి ఎంత అత్యవసరంగా వెళ్ళాల్సిన పనో ఏవిటో అనుకున్నాను. మీరు భలేవారండీ! అయినా, ప్రతిసారీ అనుకున్నది అనుకున్నట్టు జరిగితే ఏం బాగుంటుంది చెప్పండి. హ్యాపీగా ఈ సారికి ఆకాశంలోనో, దుబాయ్ లోనో ఉండి న్యూ ఇయర్ కి స్వాగతం చెప్పెయ్యండి. అయినా ఇంకో మూడు గంటల్లో బయలుదేరిపోతే న్యూ ఇయర్  వచ్చే టైముకి హైదరాబాదులోనే ఉంటామేమో!” అందా అమ్మాయి తేలిగ్గా నవ్వేస్తూ.
“మీరు ఏదైనా భలే తేలిగ్గా తీసుకుంటారనుకుంటా కదా! అయితే ఇప్పుడు మరో మూడు గంటలు కష్టపడి కాలక్షేపం చెయ్యాలన్నమాట” అన్నాడు ఆ అబ్బాయి కూడా నవ్వుతూ.
“ఏదైనా కాదు గానీ, తేలిగ్గా తీసుకోవాల్సినవి మాత్రం అలానే తీసుకుంటాను. అయినా, మీరు గానీ ల్యాప్ టాప్లో తల దూర్చితే మూడు గంటలేం ఖర్మ… మూడు రోజులైనా చిటికెలో గడిపెయ్యగల సమర్ధులు కదండీ..” అందా అమ్మాయి నవ్వుతూనే.
“టైం గడవడానికి ఏం చెయ్యాలో తెలీకనే దీన్ని ముందేసుకు కూర్చున్నానండీ!” అంటూ వివరణ ఇస్తున్నట్టుగా చెప్పాడా అబ్బాయి.
“ఇంత పెద్ద దుబాయ్ ఎయిర్పోర్టులో కాలక్షేపానికి కరువా.. అలా అలా ఒక్కసారి మొత్తం చుట్టేస్తే సరి! నేనా పన్లో ఉంటాను మరి..” అంటూ ‘బై’ చెప్పి అక్కడ నుంచి లేచింది ఆ అమ్మాయి.
అలా నాలుగడుగులేసిందో లేదో వెనక నుంచి “హలో హలో.. మిమ్మల్నేనండీ” అన్న పిలుపు విని వెనక్కి తిరిగి చూసింది.
“మీకు అభ్యంతరం లేకపోతే నేనూ మీతో కలిసి తిరగొచ్చా?” అన్నాడా అబ్బాయి రిక్వెస్ట్ చేస్తున్నట్టుగా.
ఒక్క క్షణం ఆలోచించి “సరే పదండి” అందా అమ్మాయి.
ఇద్దరూ కలిసి మెల్లగా నడుస్తూ ఉన్నారు.
“మీ పేరేంటో తెల్సుకోవచ్చా?” అని అడిగాడు అబ్బాయి.
ఆ అమ్మాయి చప్పున కళ్ళెత్తి ఆ అబ్బాయి మొహంలోకి చూసేసరికి వెంటనే అబ్బాయి కాస్త గొంతు సర్దుకుని “అంటే.. అదీ.. మీ పేరేంటో తెలీకపోవడం వల్ల ఇందాక మిమ్మల్ని హలో హలో అని పిలవాల్సి వచ్చింది కదండీ.. అందుకని..” అంటూ వివరిస్తున్న అబ్బాయిని చూసి చిన్నగా నవ్వేసిందా అమ్మాయి.
“నా పేరు సంకీర్తన. మరి మీ పేరు?”
“హమ్మయ్యా.. బతికించేశారు. మీరొకేసారి అలా చూసేసరికి నిజంగా భయపడ్డానండీ ఎక్కడ తిట్టేస్తారోనని. మీ పేరు బాగుంది. నా పేరు కిరణ్. లండన్లో సాఫ్ట్వేర్ ఇంజనీరుగా పని చేస్తున్నాను. ఇప్పుడు అక్కడి నుంచే వస్తున్నాను.”
“నేను కాలిఫోర్నియా నుంచి వస్తున్నాను. ప్రస్తుతం న్యూరోసైన్స్ లో మాస్టర్స్ చేస్తున్నాను” అని జవాబిచ్చిందా అమ్మాయి.
“అబ్బ.. మీకెంత ఒపికండీ! అంత దూరం నుంచి ప్రయాణం చేస్తూ కూడా ఫ్లైట్ ఆలస్యం అయితే అస్సలు చిరాకు పడకుండా ఎంత కూల్ గా ఉన్నారో!”
“చిరాకు పడే కొద్దీ ఇంకా విసుగు ఎక్కువవుతుంది కదండీ.. అందుకే సాధ్యమైనంత వరకూ దేని గురించైనా చిరాకు పడకుండా ఉండటానికి ప్రయత్నిస్తుంటాను.”
అలా అలా మాటల్లో పడిపోయిన వాళ్ళిద్దరూ మెల్లగా నడుస్తూ ఓ అరగంట గడిచేసరికి షాపింగ్ ఏరియా దగ్గరికి చేరుకున్నారు.
మాములుగానే ఎప్పుడూ కొన్ని వందల విద్యుద్దీపాల నడుమ మిలమిలా మెరిసిపోతుండే దుబాయ్ ఎయిర్పోర్ట్ నూతన సంవత్సర వేడుకల సందర్భంగా చేసిన ప్రత్యేక అలంకరణలతో మరింతగా మెరిసిపోతూ దేదీప్యమానంగా వెలిగిపోతోంది.
చాక్లెట్లు మొదలుకుని ఫోన్లు, కంప్యూటర్ల వరకూ ప్రతీదీ అమ్మే షాపులన్నీ వరుసగా కొలువుదీరి ఉన్నాయి. ఏ షాపులో చూసినా జనం క్రిక్కిరిసిపోయి ఉన్నారు.
ముందుగా ఇద్దరూ కలిసి అక్కడున్న పెద్ద పుస్తకాల షాపులోకి నడిచారు. సంకీర్తన అక్కడున్న బోల్డన్ని పుస్తకాల్ని ఆసక్తిగా తిరగేస్తూ కాసేపు తిరిగాక ఒకరెండు పుస్తకాలు కొని కిరణ్ కోసం చుట్టూ చూసింది. పుస్తకాల షాపు మధ్యలో నించుని దిక్కులు చూస్తూ కనిపించాడు.
తను కొన్న పుస్తకాలకి బిల్లు కట్టేసి కిరణ్ దగ్గరికెళ్ళి “ఏంటండీ పుస్తకాలు చూడకుండా ఇంకేదో చూస్తున్నట్టున్నారు” అంది అల్లరిగా చుట్టూ ఉన్న అమ్మాయిలను చూస్తూ.
“అయ్యో అలాంటిదేం లేదండీ! నాకు పుస్తకాలు చదివే అలవాటు లేదు. మీరేమో పుస్తకాలని చూడగానే ప్రపంచం మర్చిపోయినట్టు అంత ఆసక్తిగా చూస్తుండేసరికి మిమ్మల్ని డిస్టర్బ్ చేయడం ఎందుకని ఇటొచ్చి ఇలా దిక్కులు చూస్తున్నా. ఇంతకీ మీ పుస్తకాల షాపింగు అయిపోయినట్టేనా?” అని అడిగాడు తన చేతిలో ఉన్న పుస్తకాల వంక చూస్తూ.
“ఈ రోజుకి పుస్తకాల కోటా అయిపోయినట్టే! అయితే మీకు పుస్తకాలు బోర్ అన్నమాట! అలా అయితే మీకేం ఇష్టమో చెప్పండి. అవి చూద్దాం కాసేపు.”
“ఇప్పుడేం కొనాల్సింది లేదు గానీ ఎదురుగా ఉన్న ఎలక్ట్రానిక్స్ షాప్లో కెళ్ళి ఒకసారి అలా తిరిగేసి వస్తాను. కొత్తగా ఏం వస్తున్నాయో చూడటం చాలా సరదా నాకు.” అంటూ అటు వైపు నడిచాడు కిరణ్.
“పదండి.. నేనూ వస్తాను మీతో” అంటూ వెంట నడిచింది సంకీర్తన.
అక్కడున్న కొత్త కొత్త ఎలక్ట్రానిక్ గాడ్జెట్స్ గురించి ఎంతో ఉత్సాహంగా వివరించి చెప్తున్న కిరణ్ మాటలు శ్రద్ధగా వింది సంకీర్తన. అక్కడ కాసేపు తిరిగాక పక్కనే ఉన్న చాక్లెట్ల షాపులోకి వెళ్ళారు. కిరణ్ తన చెల్లి కోసమని చెప్పి కొన్ని చాక్లెట్స్ కొన్నాడు.
అక్కడ కిరణ్ బిల్ కట్టేసి వచ్చే లోపు సంకీర్తన పక్కనే ఉన్న ‘స్వరోస్కి’ షాపులో అవీ ఇవీ చూస్తోంది. కిరణ్ కూడా వచ్చి తనతో పాటే అన్నీ గమనిస్తూ పక్కనే నించున్నాడు.
ఒక క్రిస్టల్ పెండెంట్ చూపించి “బాగుంది కదూ..” అనడిగింది సంకీర్తన. “ఇలాంటి వస్తువుల గురించి నాకస్సలు తెలీదండి. కానీ, చూడ్డానికి మాత్రం బాగుంది. మీకు అభ్యంతరం లేకపోతే మీరు సెలెక్ట్ చేసుకున్నదే ఇంకోటి నేను కూడా తీసుకోవచ్చా మా చెల్లి కోసం..” అని కాస్త జంకుతూ అడిగాడు కిరణ్.
సంకీర్తన ఏం సమాధానం చెప్పకుండా నవ్వేసి వెంటనే అలాంటి పెండెంట్స్ రెండింటిని విడివిడిగా ప్యాక్ చేయించింది.
ఆ తరువాత ఆ పక్కనే ఉన్న ఐస్క్రీం షాపుని చూడగానే తనకి ఆకలేస్తోందని చెప్పి ఐస్క్రీం కొనుక్కుంది సంకీర్తన. తనకి ఐస్క్రీం పెద్దగా నచ్చదని అక్కడే ఉన్న మరో షాపులో పండ్లరసం కొనుక్కున్నాడు కిరణ్.
ఆ తరవాత పక్కనే ఉన్న పెర్ఫ్యూమ్ షాపులో కెళ్ళి ఇంకే వాసనా గుర్తించలేం అని అనిపించేదాకా రకరకాల పెర్ఫ్యూములన్నీ ట్రై చేస్తూ చాలాసేపు నవ్వుకున్నారు.
అప్పటికే వాళ్ళిద్దరూ కలిసి తిరగడం మొదలెట్టి దాదాపు రెండు గంటల పైనే అయింది. ఇక వాళ్ళ ఫ్లైటు బయలుదేరే టైము తెలుసుకుందామని డిస్ప్లే బోర్డ్ వెతుకుతూ వెళ్తే మరో రెండు గంటలు పైనే ఎదురు చూడాలని తెలిసింది.
ఇంకాసేపు అటూ ఇటూ తిరిగి అలసిపోయినట్టనిపించి ఇక షాపింగుకి విరామం ఇచ్చి ఓ చోట తీరిగ్గా కూర్చుని కబుర్లలో పడ్డారు. సినిమాలూ, సంగీతం, క్రికెట్, స్నేహితులూ, రాజకీయాలు, చదువులూ, పుస్తకాలూ.. అలా అలా ఎన్నో కబుర్లు దొర్లిపోయాయి వాళ్ళిద్దరి మధ్యా!
ఫ్లైటు బోర్డింగ్ టైం దగ్గర పడేసరికి మళ్ళీ మెల్లగా గేటు దగ్గరికి చేరుకున్నారు.
“మీరు తోడుగా ఉండటం వల్ల వెయిటింగ్ టైమంతా చాలా సరదాగా గడచిపోయిందండి. థాంక్స్ ఎలాట్!” అన్నాడు కిరణ్. బదులుగా సన్నగా నవ్వింది సంకీర్తన.
ఇద్దరూ స్నేహంగా వీడ్కోలు చెప్పుకుని అందరు ప్రయాణీకులతో పాటు విమానంలోకి ఎక్కేసి వారి వారి సీట్లు వెతుక్కుని కూర్చున్నారు.
దుబాయ్ ఎయిర్ పోర్ట్, సమయం రాత్రి ఆరు గంటల ముప్పై నిమిషాలు కావస్తోంది.
మరి కొద్ది నిమిషాల్లో హైదరాబాద్ బయలుదేరే విమానం గాల్లోకి ఎగురుతుందనగా ఒక ఎయిర్ హోస్టెస్ సంకీర్తన దగ్గరికి వచ్చి “నీ పక్కన సీటు అమ్మాయి మరో అబ్బాయితో సీట్ మార్చుకుంది. మరేం పర్లేదుగా” అనడిగితే తనకే అభ్యంతరమూ లేదని చెప్పింది.
మరో నిమిషానికి “హాయ్” అని సుపరిచితమైన గొంతు వినపడగానే పుస్తకంలో దూర్చిన తలెత్తి చప్పున పక్క సీట్లో ఉన్న వ్యక్తి మొహంలోకి చూసింది సంకీర్తన.
వెంటనే కాస్త కంగారుగా “అంటే.. అదీ.. సీటు మార్చుకుంది నేను కాదండీ.. ఆ అమ్మాయే!” అన్నాడు కిరణ్.
జవాబుగా చిన్నగా నవ్వేసింది సంకీర్తన. ఆ తర్వాత కాసేపు సంకీర్తన తన పుస్తకంలో తల దూరిస్తే, కిరణ్ తన చెవులకి ఇయర్ ఫోన్స్ తగిలించేశాడు. తరవాత భోజనం చేస్తూ కాసేపు కబుర్లు చెప్పుకున్నారు.
కాసేపయ్యాక సంకీర్తన తను చదువుతున్న నవలని కథలాగా చెప్పింది కిరణ్ కి. ఆ తరవాత ఆ నవల్లో మిగిలిన భాగం పూర్తి చేస్తానని చెప్పి పుస్తకం చేతిలో పెట్టుకుని తనకి తెలీకుండానే కన్నంటుకుంది సంకీర్తనకి. నిద్రలో కాసేపటికి మెల్లగా కిరణ్ భుజం మీదకి తల వాల్చేసింది.
కిరణ్ కి మాత్రం అస్సలు నిద్ర రావట్లేదు. తన భుజం మీద తల వాల్చిన సంకీర్తనకి నిద్రాభంగం కలగకూడదని కొంచెం కూడా కదలకుండా బొమ్మలా కూర్చుండిపోయాడు. తనని చూస్తుంటే తామిద్దరి పరిచయం ఎప్పటిదో అనిపిస్తోంది. గడచిన ఆ రోజునంతా మనసులో గుర్తు చేసుకోసాగాడు.
ఫ్రెండ్స్ తో న్యూ ఇయర్ పార్టీ కోసం చివరి క్షణంలో హడావిడిగా బయలు దేరడం, అనుకోకుండా ఫ్లైటు ఆలస్యమవడం, సంకీర్తన పరిచయం, తామిద్దరూ చెప్పుకున్న కబుర్లు, ముచ్చటైన తన చిరునవ్వు.. అన్నీ తలచుకుంటుంటే అతనికి చాలా సంతోషంగా ఉంది.
ఈ న్యూ ఇయర్ సంకీర్తనని తనకి కానుకగా తీసుకొచ్చిందేమో అనిపించింది. అంతలోనే, ఈ విమానం హైదరాబాదు చేరాక తన దారిన తను వెళ్లిపోతుంది కదా అనిపించి కొంచెం దిగులుగా అనిపించింది.
పోనీ, తన ఈమెయిలో, ఫోన్ నంబరో అడిగితే అనే ఆలోచన వచ్చింది. అంతలోనే చురుకైన తన చూపులు గుర్తొచ్చి ఆ ఆలోచన విరమించుకున్నాడు. సరిగ్గా అప్పుడే సంకీర్తన నిద్రలో కదిలి అతని భుజం మీద నుంచి మరో వైపుకు తల వాల్చేసింది.
అప్పటిదాకా అతని ఊహల్లో అందంగా కనిపించిన రంగుల కలేదో అకస్మాత్తుగా సగంలోనే ఆగిపోయినట్టు అనిపించింది కిరణ్ కి.
అలా ఆలోచనల్లో పడి ఎంత సమయం గడిచిందో తెలీలేదు కిరణ్ కి. ఫ్లైట్లో లైట్లన్నీ వెలిగాయి. నిద్రలోకి జారుకున్న వారందరితో పాటుగా సంకీర్తనకి కూడా మెలకువ వచ్చింది. ప్రయాణీకులందరూ సీట్ బెల్టులు బిగించుకుని విమానం ఎప్పుడెప్పుడు గమ్యం చేరతామా అని ఉత్సాహంగా ఎదురు చూడసాగారు.
అప్పటి దాకా ఆకాశంలో మబ్బుల్ని దాటుకుంటూ పరుగులు తీసిన విహంగం గమ్యస్థానం చేరువవుతున్న కొద్దీ మెలమెల్లగా ఆకాశానికి దూరమవుతూ వచ్చి భద్రంగా నేలపైన దిగింది.
ఎమిరేట్స్ తరపు నుంచి “హ్యాపీ న్యూ ఇయర్” అంటూ విష్ చేసి అందరికీ స్వీట్స్ పంచుతూ వీడ్కోలు పలికారు ఎయిర్ హోస్టెస్ భామలు.
రాజీవ్ గాంధీ అంతర్జాతీయ విమానాశ్రయం, హైదరాబాద్, డిసెంబరు 31.
రాత్రి పన్నెండు గంట కొట్టడానికి ఇంకా పదిహేను నిమిషాల సమయముంది.
దుబాయ్ నుంచి అప్పుడే వచ్చిన ఆ విమానం నుంచి దిగిన ప్రయాణీకులందరూ ఎంతో ఉత్సాహంగా తమ సామాను తీస్కుకోవాల్సిన వైపు నడుస్తున్నారు.
ఆ సమయంలో బహుశా కిరణ్ ఒక్కడేనేమో ఆ ప్రయాణం అయిపోయిందని బాధ పడుతోన్న మనిషి. కానీ, ఏ ప్రయాణమైనా ఎప్పుడో అప్పుడు ఎక్కడో ఓ చోట ఆగిపోవాల్సిందే కదా!
సంకీర్తన, కిరణ్ కూడా వెళ్లి అక్కడ నిలబడ్డారు.  కిరణ్ కేమో దిగులుగా ఉండి ఏం మాట్లాడాలో తోచట్లేదు. సంకీర్తనకేమో ఇంకా కొంచెం నిద్ర మత్తులోనే ఉన్నట్టుంది. మొత్తానికి ఇద్దరూ మౌనంగా నిలబడి తమ సామాను కోసం చూస్తున్నారు. తమ సామాను రాగానే ఒక్కోటీ అందుకుంటున్నారు.
ఈ తతంగమంతా మరి కాస్త ఆలస్యమైతే బాగుండు.. అప్పుడు మరి కాసేపు సంకీర్తన పక్కనే ఉంటుంది కదా.. అనిపిస్తోంది కిరణ్ కి. కానీ, అప్పటికైనా సంకీర్తన వెళ్లిపోతుందిగా.. అనిపించి అంతలోనే దిగులేసింది.
ఇలా కిరణ్ ఆలోచనల్లో సతమతమవుతూ ఉండగానే సంకీర్తన నిద్ర కళ్ళతోనే ఆవలిస్తూ “విష్ యూ హ్యాపీ న్యూ ఇయర్” అంది నవ్వుతూ.
అప్పుడే నిద్ర లేవడం చేత కొంచెం చిన్నవైనట్టు కనిపిస్తున్న కళ్ళు, కొంచెం ముందుకొచ్చిన పై పెదవి, తలకట్టు కొద్దిగా చెదిరి మొహం మీదకి పడుతోన్న ముంగురులు.. అలా కనిపిస్తున్న సంకీర్తనని చూస్తుంటే చిన్నపాపలా చాలా ముద్దుగా అనిపించి అలా చూస్తూనే ఉండిపోయాడు కిరణ్.
తను తిరిగి “ఏంటీ.. మీ ఫ్రెండ్స్ తో చేసుకునే పార్టీలో తప్ప ఇంకెవరికీ హ్యాపీ న్యూ ఇయర్ చెప్పనని రెసొల్యూషన్ చేసుకున్నారా?” అనడిగేసరికి గబుక్కున
ఈ లోకంలోకి వచ్చేసి చేతికున్న వాచ్ కేసి చూసుకుని “అహా.. అలాంటిదేమీ లేదు. ఇంకా ఆరు నిమిషాలుంది కదా! సరిగ్గా టైముకి విష్ చేద్దామని ఆగాను” అనేశాడు అప్పటికప్పుడు కల్పించుకుని.
ఈ లోపు వాళ్ళిద్దరి సామానంతా వచ్చేసింది. ఇద్దరూ అది తీసుకుని బయటికెళ్ళే గేటు వైపు కదిలారు. సరిగ్గా ఆ గేటు ముందే మరో స్కానింగ్, కస్టమ్స్ చెకింగ్ చేయాల్సి ఉంది.
ముందు సంకీర్తన సామాను అంతా క్లియర్ అయిపోయేసరికి అక్కడి నుంచి గేటు దగ్గరకి వెళ్ళింది. బయట కాస్త దూరంలో వాళ్ళ అమ్మ, నాన్నగారు కనిపించారు చేతులూపుతూ. తను కూడా వాళ్ళని చూసి చేతులూపి, వెనక్కి తిరిగి చూసింది కిరణ్ కి చెప్పడం కోసం.
సరిగ్గా అదే టైముకి కిరణ్ సామానులో ఉన్న ఎలక్ట్రానిక్ వస్తువుల గురించి ఏదో ప్రశ్నలేస్తున్నాడు అక్కడున్న ఆఫీసరు. అక్కడే ఒక రెండు నిమిషాలు ఎదురు చూసినా కిరణ్ ఇంకా రాలేదు.
గేటు బయట తన వాళ్ళందరూ ఉత్సాహంగా ఎదురు చూస్తుండేసరికి ఇక తప్పక కిరణ్ కి ‘బై’ చెప్పకుండానే బయటికి నడిచింది సంకీర్తన.
సరిగ్గా తను వెనుదిరిగే సమయానికి కిరణ్ కూడా అక్కడ నుంచి బయట పడి సంకీర్తన కోసం చుట్టూ చూసాడు. ఈ లోపు గడియారం పన్నెండు గంట కొట్టడంతో ఎయిర్ పోర్ట్లో అందరూ “హ్యాపీ న్యూ ఇయర్” అని కేకలు పెట్టారు.
కాసేపు చుట్టూ వెతికాక దూరంగా తన కుటుంబ సభ్యులతో సంతోషంగా మాట్లాడుతోన్న సంకీర్తన కనిపించింది. అంతలోనే ఉన్నట్టుండి కిరణ్ స్నేహితులందరూ ప్రత్యక్షమైపోయి కిరణ్ చుట్టూ మూగి “హ్యాపీ న్యూ ఇయర్” అంటూ అరిచారు.
 
సరిగ్గా అప్పుడే సంకీర్తన మరోసారి వెనక్కి తిరిగి చూస్తే ఆ గుంపు మధ్యలో ఉన్న కిరణ్ కనిపించాడు. “హమ్మయ్యా.. కస్టమ్స్ వాళ్ళతో ఏ సమస్యా లేకుండా బయట పడ్డాడన్నమాట!” అని హాయిగా ఊపిరి పీల్చుకుని సంతోషంగా ఎయిర్ పోర్ట్ నుంచి బయటికి నడిచింది.
కిరణ్ కి మళ్ళీ ఎంతగా వెతికి చూసినా సంకీర్తన కనపడలేదు.
కాల చక్రంలో మరో రెండేళ్ళు గడిచాక…
ఆ రోజు డిసెంబరు 31, సమయం మధ్యాహ్నం పన్నెండు గంటలవుతోంది.
“చూడు సత్యా! ఇప్పుడు మనింటికి వచ్చే వాళ్ళు మీ బాబాయికి చాలా ఆత్మీయ స్నేహితులు. వాళ్ళది చాలా మంచి కుటుంబం, అబ్బాయి చాలా బుద్దిమంతుడు, నీకు సరిగ్గా జోడు అవుతాడని బాబాయి ఉద్దేశ్యం. వాళ్ళని కలిసి, నువ్వు అబ్బాయిని చూసి నచ్చలేదని చెప్తే బానే ఉంటుంది కానీ, ఊరికే చూడడానికి కూడా గొడవ చేస్తే ఎలాగమ్మడూ!” అంటూ సర్ది చెప్పాలని ప్రయత్నిస్తోంది సత్య వాళ్ళమ్మ.
ఇంతలో సత్య వాళ్ళ నాన్న అక్కడికి వచ్చి “మేము నిన్ను ఇబ్బంది పెడతామా బంగారు తల్లీ! ఇదసలు పెళ్లి చూపులు కానే కాదు. వాళ్ళ కుటుంబాన్ని కేవలం మర్యాదపూర్వకంగా భోజనానికి పిలిచాం. అంతే! ఈ రోజు పెళ్ళికి సంబంధించిన మాటలేవీ రావు మన మధ్య. ఆ అబ్బాయిని చూసాక, నీకేమైనా ఆసక్తి ఉంటే అప్పుడే ఈ విషయంలో ముందుకెళ్దాం. సరేనా! ముందా మొహంలో విసుగు తీసేసి కాస్త నవ్వమ్మా..” అని బుజ్జగిస్తూ చెప్పారు సత్య నాన్నగారు.
ఇంతలో గేటు చప్పుడయింది. ఎదురు చూస్తున్న అతిథులు వచ్చారని వాళ్లకి ఆహ్వానం పలకడానికి సత్య వాళ్ళమ్మ, నాన్నగారు బయటికి నడిచారు. మరిహ తప్పదని సత్య కూడా వాళ్ళని అనుసరించింది.
ఆ వచ్చిన అతిథుల్లో తల్లీ, తండ్రీ, ఒక అమ్మాయి ముగ్గురే ఉండటం, సదరు పెళ్లి కొడుకనే శాల్తీ లేకపోవడం చూసి హమ్మయ్యా అనుకుంది సత్య.
ఇంతలోనే అదే సందేహం సత్య తల్లిదండ్రులు అడగడం, వాళ్ళేమో “అబ్బాయి ఎవరో స్నేహితులని కలవడానికి వెళ్ళాడండీ! మరో అయిదు నిమిషాల్లో నేరుగా ఇక్కడికే వచ్చేస్తాడు” అని సమాధానం చెప్పడం కూడా జరిగిపోయాయి.
 
రెండు కుటుంబాల వారూ పరస్పర పరిచయాలు చేసుకున్నారు. ఆ వచ్చినమ్మాయి పెళ్లి కొడుకు చెల్లెలనీ, పేరు సింధూర అనీ తెలిసింది.
పెద్ద వాళ్ళందరూ ఏవో మాటల్లో పడిపోతే మధ్యలో ఏం మాట్లాడాలో తెలీక సత్య, సింధూర ఇద్దరూ మౌనంగా కూర్చున్నారు.
అక్కడ తనలాగే ఆ అమ్మాయికి కూడా ఇబ్బందిగానే ఉందని గ్రహించిన సత్య “మనం అలా ఇంటి ముందుకి వెళ్దామా అని అడిగింది సింధూరని. ఆ అమ్మాయి కూడా కాస్తంత రిలీఫ్ గా ఫీలయ్యి సరేనన్నాక ఇద్దరూ కలిసి ఇంటి ముందు వసారాలోకి వెళ్లి కూర్చుని చదువుల గురించి, కాలేజీల గురించి మాట్లాడుకోసాగారు.
ఉన్నట్టుండి సత్య దృష్టి సింధూర మెడలో మెరుస్తున్న ‘స్వరోస్కి’ పెండెంట్ మీద నిలిచింది. చప్పున ఏదో గుర్తొచ్చి తనని ఏదో అడగబోయేంతలో గేటు చప్పుడయింది.
“మా అన్నయ్య వచ్చేశాడు” అంటూ సింధూర ఎదురెళ్ళింది.
లోపలికి వస్తున్న వ్యక్తిని చూసి సత్యకి ఆశ్చర్యంతో నోట మాట రాలేదు. ఇహ అతని సంగతి సరే సరి! కలలో ఉన్నాడో ఇలలో ఉన్నాడో తేల్చుకోలేని స్థితి.
సత్య ముందుగా తేరుకుని “చందు అంటే నువ్వా.. మీరా?” అంది తడబడుతూ.
 
“అవును.. మా అన్నయ్య పేరు చంద్రకిరణ్. అంటే మీరిద్దరికీ ఇదివరకే పరిచయముందా?” అంటూ సింధూర ఆశ్చర్యపోయి చూస్తోంది ఆ ఇద్దరినీ.
అతికష్టం మీద నోరు పెగల్చుకుని “మరి సత్య?” అన్నాడు కిరణ్. “నేనే.. సత్య సంకీర్తన” అని జవాబిచ్చి కళ్ళెత్తి సూటిగా అతని మొహంలోకి చూసింది.
వెంటనే కిరణ్ “అంటే.. అదీ.. నేను కావాలని రాలేదు. అసలు మీ ఇల్లని నాకు తెలీదు. అసలు ఇక్కడికి రావడం నాకిష్టం లేదు” అంటూ ఏదో సర్ది చెప్పబోయాడు.
 
అతని కంగారు చూసి ఫక్కున నవ్వేసింది సత్య సంకీర్తన.
 
వీళ్ళిద్దరి వాలకం చూసిన సింధూరకి అన్నయ్య ఎప్పటి నుంచో చెప్తున్న సంకీర్తన ఈ సత్యేనని అర్థం అయిపోయి ఈ విషయం తన తల్లిదండ్రులతో చెప్పాలని హడావుడిగా ఇంట్లోకి పరుగు తీసింది.
 
అదే రోజు రాత్రి.. గడియారం పన్నెండు కొట్టడానికీ, మరో కొత్త సంవత్సరం పుట్టడానికీ ఇంకో నిమిషం సమయం ఉంది. మంచు కురుస్తున్న ఆ వెన్నెల రాత్రిలో మౌనంగా కూర్చుని ఉన్నాడు కిరణ్. మెలకువగానే అతని భుజంపై తల వాల్చి పక్కన కూర్చుంది సంకీర్తన. సరిగ్గా పన్నెండవగానే “హ్యాపీ న్యూ ఇయర్! చూసావా అన్నమాట ప్రకారం సరిగ్గా పన్నెండుకి విష్ చేసాను” అన్నాడు కిరణ్. “పెద్ద గొప్పేలే.. సరిగ్గా అంటే రెండేళ్ళు ఆలస్యంగా విష్ చేయడమా!” అని గలగలా నవ్వుతోంది సంకీర్తన.
 
ఎప్పుడో.. ఎక్కడో.. ఉన్నట్టుండి సగంలో ఆగిపోయిన తన అందమైన కల ఇప్పుడు.. ఈ క్షణాన.. సజీవంగా దర్శనమిచ్చింది కిరణ్ కళ్ళెదుటే.

మాలిక సంక్రాంతి సంచిక కోసం ప్రముఖ కార్టూనిస్ట్ జయదేవ్ గారు ఇచ్చిన  కార్టూన్..

ఈ సంచిక సంపాదకురాలు: సుజాత బెడదకోట
సహాయకులు: కల్లూరి శైలబాల, జ్యోతి వలబోజు
 
 మాలిక పత్రిక ప్రధమ వార్షికోత్సవ సందర్భంగా సంపాదక బృందానికి , రచయితలకు, చదువరులకు అందరికి  శుభాకాంక్షలు ..
 
పండగంటే తెల్లారుజామునే మెలకువొచ్చేసే ఉత్సాహం,హడావుడి,ఉల్లాసం,ప్రత్యేక వంటలతో భోజనం,భుక్తాయాసం,మధ్యాహ్నం కాస్త కునుకు….సాయంత్రం కొత్త బట్టలు..ఇలా ఉంటే బాగానే ఉంటుంది.
 
కానీ జీవితం ఇంట్లో ఒక అడుగూ, వీధిలో ఒకడుగూ లా బొత్తిగా హడావుడిగా మారిపోయింది చూస్తుండగానే! పండగ వస్తుందంటే ఏమిటో..ఒక పక్క సంతోషమేస్తున్నా…మరో పక్క నిరుత్సాహం! సిటీజీవితాల్లో  ఇది రెండింతలవుతుందేమో!
 
ఒక్కరో ఇద్దరో పిల్లలున్న ఇంట్లో భారీగా ఏవైనా వండాలన్నా చెల్లుతాయో చెల్లవో అని భయం! “ఉన్న నలుగురికీ ఏం వండుతాం లెద్దూ” అనేసి పులిహోర,గారెలు,పాయసాలతో సరిపెట్టేయడం, ఏ బొబ్బట్లో, అరిసెలో చేయాలంటే చాతగాక స్వగృహ ఫుడ్స్ లో ఆర్డరిచ్చేడం! ఆ పిండి దంచడాలు, ఆ నూనెల్లో తేలడాలు మనవల్లేమవుతుంది మరి?
 
పల్లెల్లో, టౌన్లలో చుట్టాలున్న అదృష్ట వంతులకు ఊర్నించి అరెసెలూ, సున్నుండలూ వస్తే….అందులో వాళ్లు మనకి ఒకటో రెండో ఇస్తే…నిజంగా పండగే మరి!
 
మొగుడూ పెళ్ళాలిద్దరికీ ఉజ్జోగాలుండటం, పండగ మర్నాడే ఆఫీసుండడం, (అసలు పండగ ఆదివారం రావడం అన్నింటికంటే ట్రాజెడీ)పండగ నాడూ స్పెషల్ క్లాసుకెళ్ళాల్సిన ఎంసెట్ పిల్లలు ఉంట్లో ఉండటం…నిజంగా పండగోత్సాహం చచ్చూరుకుంటుంది.
 
మనమిలా అనుకుంటుంటే పల్లెల్లో టౌన్లలో ఉన్నవాళ్ళు “మీరెంతో నయం! మీకు డబ్బు పోస్తే అన్నీ దొరుకుతాయి. మావిడాకుల నుంచీ, అరిసెల వరకూ! మాకు మావిడాకులు ఇళ్ళ చుట్టుపక్కల దొరకవు. అరిసెలు కావాలంటే చచ్చీచెడీ వండుకోవాల్సిందే! మీరు రోజంతా స్పెషల్ ప్రోగ్రాములన్న చూస్తారు టీవీలో! మాకు రోజుకు పది గంటలు కరెంటే ఉండదు..”అంటారు నిర్లిప్తంగా!
 
పీత కష్టాలు పీతవన్నమాట.
 
స్పెషల్ ప్రోగ్రాములంటే గుర్తొచ్చింది. ఎప్పుడో దూరదర్శన్ కాలంలో పండగ రోజు కర్టెన్లు మార్చని ఆ అట్ట గదిలో వేసే పండగ స్పెషల్ నాటికల కోసం ఎంతగా ఎదురు చూసేవాళ్ళమో!
 
ఇప్పుడు ఛానెళ్ళు పదుల సంఖ్యలో పెరిగి, త్వరలో వందల్లోకి చేరే ఉత్సాహంలో ఉన్నాయి! అందుకే ప్రతి టీవీ ఛానెల్ వాళ్ళూ..(వార్తా ఛానెళ్లతో సహా)పండగ ని రచ్చ రచ్చ చేసి జరిపేసి, అసలు మనింట్లో పండక్కి గుర్తింపు లేకుండా చేసేస్తున్నాయి.
 
మొదట్లో న్యూస్ రీడర్లు సంప్రదాయ దుస్తుల్లో వచ్చి వార్తలు చదవడంతో ఈ హడావుడి ఆగేది. ఇప్పుడు అల్లా కాదు. పోయినేడాది ఒక ఛానెల్లో వార్తలు చదివే వాళ్ళంతా పొలోమంటూ ఒక పల్లెటురుకెళ్ళి పడ్డారు. సూటూ బూటూ వేసుకుని కెలుకుడు వార్తలు(హతవిధీ..ఇక్కడా అదేనా?)వార్తలు చదివే ఒకాయన, బిగించి పంచె కట్టి ఎద్దులు బెదిరేలా ఒక్క ఊపున ఎద్దులబండీ ఎక్కి చేతిలో చెరుకు గడ పీక్కు తింటూ చిలిపిగా చూడబోయాడు.”ష” కీ “శ” కీ.., “ళ”కీ “ల” కీ మధ్య తేడా తెలీని యాంకరమ్మాయి రాళ్ళూ, పూసలు, గవ్వలు,కుందన్లూ,ముత్యాలూ,చెమికీలూ వగైరాలు కుట్టిన పచ్చ రంగు పట్టు పరికిణీ తో గలగల్లాడుతూ వచ్చి సంక్రాంతి అంటే ఏవిటో వివరిచబూనింది.
“అసలు సంక్రాంతి పండగ ఎందుకు చేస్తారో మనలో చాలామందికి తెలీదు” అట.
అబ్బ, ఇంత జనరలైజేషనా?
సంస్కృతి ఎంత మారినా, మరీ మూలాలు కూడా మర్చిపోయామనుకుంటారల్లే ఉంది ఈ జనాలు!
 
న్యూస్ ఛానెళ్ళ వాళ్ళు ఇలా ఉంటే…డైలీ సీరియల్స్ లో ఈ పండగల్ని అర్థాంతరంగా పాత్రలన్నీ (అంతకు హీరోవిను ముందు మెట్ల మీంచి జారిపడాలని కుట్రచేసిన వాంప్ తో సహా) కలిసి మెలిసి జరిపేసుకుంటారు.
 
 
అందువల్ల కాస్తో కూస్తో పండగ సరదా మిగిలి ఉండాలంటే ఆ రోజంతా కరెంట్ ఉండకూడదు. కుదరదా? సరే…ఆ రోజంతా పొరపాటున కూడా టీవీ పెట్టకూడదు.
 
“అబ్బ, అంత దూరమా? రేప్పొద్దున ఆఫీసుంది” అనుకోకుండా కాస్త దూరమైనా బంధువులతో కలసి కాసిన్న కమ్మని కబుర్లు చెప్పుకుంటే..మళ్ళీ మరో పండగ వచ్చేదాకా ఆ ఛార్జింగ్ మిగిలిపోతుంది.
 
కావాలంటే చేసి చూడండి మరి!
 
రంగు రంగుల ముగ్గులతో,కొత్త బియ్యం అరిసెలతో,కొత్తబట్టలు,కోరిన శిరులతో హాయిగా పండగ అందరూ జరుపుకోవాలని…….మాలిక ఆకాంక్షిస్తోంది
 
 ——– సుజాత బెడదకోట

ఈ సంచిక సంపాదకురాలు: సుజాత బెడదకోట
సహాయకులు: కల్లూరి శైలబాల, జ్యోతి వలబోజు
 
 మాలిక పత్రిక ప్రధమ వార్షికోత్సవ సందర్భంగా సంపాదక బృందానికి , రచయితలకు, చదువరులకు అందరికి  శుభాకాంక్షలు ..
 
పండగంటే తెల్లారుజామునే మెలకువొచ్చేసే ఉత్సాహం,హడావుడి,ఉల్లాసం,ప్రత్యేక వంటలతో భోజనం,భుక్తాయాసం,మధ్యాహ్నం కాస్త కునుకు….సాయంత్రం కొత్త బట్టలు..ఇలా ఉంటే బాగానే ఉంటుంది.
 
కానీ జీవితం ఇంట్లో ఒక అడుగూ, వీధిలో ఒకడుగూ లా బొత్తిగా హడావుడిగా మారిపోయింది చూస్తుండగానే! పండగ వస్తుందంటే ఏమిటో..ఒక పక్క సంతోషమేస్తున్నా…మరో పక్క నిరుత్సాహం! సిటీజీవితాల్లో  ఇది రెండింతలవుతుందేమో!
 
ఒక్కరో ఇద్దరో పిల్లలున్న ఇంట్లో భారీగా ఏవైనా వండాలన్నా చెల్లుతాయో చెల్లవో అని భయం! “ఉన్న నలుగురికీ ఏం వండుతాం లెద్దూ” అనేసి పులిహోర,గారెలు,పాయసాలతో సరిపెట్టేయడం, ఏ బొబ్బట్లో, అరిసెలో చేయాలంటే చాతగాక స్వగృహ ఫుడ్స్ లో ఆర్డరిచ్చేడం! ఆ పిండి దంచడాలు, ఆ నూనెల్లో తేలడాలు మనవల్లేమవుతుంది మరి?
 
పల్లెల్లో, టౌన్లలో చుట్టాలున్న అదృష్ట వంతులకు ఊర్నించి అరెసెలూ, సున్నుండలూ వస్తే….అందులో వాళ్లు మనకి ఒకటో రెండో ఇస్తే…నిజంగా పండగే మరి!
 
మొగుడూ పెళ్ళాలిద్దరికీ ఉజ్జోగాలుండటం, పండగ మర్నాడే ఆఫీసుండడం, (అసలు పండగ ఆదివారం రావడం అన్నింటికంటే ట్రాజెడీ)పండగ నాడూ స్పెషల్ క్లాసుకెళ్ళాల్సిన ఎంసెట్ పిల్లలు ఉంట్లో ఉండటం…నిజంగా పండగోత్సాహం చచ్చూరుకుంటుంది.
 
మనమిలా అనుకుంటుంటే పల్లెల్లో టౌన్లలో ఉన్నవాళ్ళు “మీరెంతో నయం! మీకు డబ్బు పోస్తే అన్నీ దొరుకుతాయి. మావిడాకుల నుంచీ, అరిసెల వరకూ! మాకు మావిడాకులు ఇళ్ళ చుట్టుపక్కల దొరకవు. అరిసెలు కావాలంటే చచ్చీచెడీ వండుకోవాల్సిందే! మీరు రోజంతా స్పెషల్ ప్రోగ్రాములన్న చూస్తారు టీవీలో! మాకు రోజుకు పది గంటలు కరెంటే ఉండదు..”అంటారు నిర్లిప్తంగా!
 
పీత కష్టాలు పీతవన్నమాట.
 
స్పెషల్ ప్రోగ్రాములంటే గుర్తొచ్చింది. ఎప్పుడో దూరదర్శన్ కాలంలో పండగ రోజు కర్టెన్లు మార్చని ఆ అట్ట గదిలో వేసే పండగ స్పెషల్ నాటికల కోసం ఎంతగా ఎదురు చూసేవాళ్ళమో!
 
ఇప్పుడు ఛానెళ్ళు పదుల సంఖ్యలో పెరిగి, త్వరలో వందల్లోకి చేరే ఉత్సాహంలో ఉన్నాయి! అందుకే ప్రతి టీవీ ఛానెల్ వాళ్ళూ..(వార్తా ఛానెళ్లతో సహా)పండగ ని రచ్చ రచ్చ చేసి జరిపేసి, అసలు మనింట్లో పండక్కి గుర్తింపు లేకుండా చేసేస్తున్నాయి.
 
మొదట్లో న్యూస్ రీడర్లు సంప్రదాయ దుస్తుల్లో వచ్చి వార్తలు చదవడంతో ఈ హడావుడి ఆగేది. ఇప్పుడు అల్లా కాదు. పోయినేడాది ఒక ఛానెల్లో వార్తలు చదివే వాళ్ళంతా పొలోమంటూ ఒక పల్లెటురుకెళ్ళి పడ్డారు. సూటూ బూటూ వేసుకుని కెలుకుడు వార్తలు(హతవిధీ..ఇక్కడా అదేనా?)వార్తలు చదివే ఒకాయన, బిగించి పంచె కట్టి ఎద్దులు బెదిరేలా ఒక్క ఊపున ఎద్దులబండీ ఎక్కి చేతిలో చెరుకు గడ పీక్కు తింటూ చిలిపిగా చూడబోయాడు.”ష” కీ “శ” కీ.., “ళ”కీ “ల” కీ మధ్య తేడా తెలీని యాంకరమ్మాయి రాళ్ళూ, పూసలు, గవ్వలు,కుందన్లూ,ముత్యాలూ,చెమికీలూ వగైరాలు కుట్టిన పచ్చ రంగు పట్టు పరికిణీ తో గలగల్లాడుతూ వచ్చి సంక్రాంతి అంటే ఏవిటో వివరిచబూనింది.
“అసలు సంక్రాంతి పండగ ఎందుకు చేస్తారో మనలో చాలామందికి తెలీదు” అట.
అబ్బ, ఇంత జనరలైజేషనా?
సంస్కృతి ఎంత మారినా, మరీ మూలాలు కూడా మర్చిపోయామనుకుంటారల్లే ఉంది ఈ జనాలు!
 
న్యూస్ ఛానెళ్ళ వాళ్ళు ఇలా ఉంటే…డైలీ సీరియల్స్ లో ఈ పండగల్ని అర్థాంతరంగా పాత్రలన్నీ (అంతకు హీరోవిను ముందు మెట్ల మీంచి జారిపడాలని కుట్రచేసిన వాంప్ తో సహా) కలిసి మెలిసి జరిపేసుకుంటారు.
 
 
అందువల్ల కాస్తో కూస్తో పండగ సరదా మిగిలి ఉండాలంటే ఆ రోజంతా కరెంట్ ఉండకూడదు. కుదరదా? సరే…ఆ రోజంతా పొరపాటున కూడా టీవీ పెట్టకూడదు.
 
“అబ్బ, అంత దూరమా? రేప్పొద్దున ఆఫీసుంది” అనుకోకుండా కాస్త దూరమైనా బంధువులతో కలసి కాసిన్న కమ్మని కబుర్లు చెప్పుకుంటే..మళ్ళీ మరో పండగ వచ్చేదాకా ఆ ఛార్జింగ్ మిగిలిపోతుంది.
 
కావాలంటే చేసి చూడండి మరి!
 
రంగు రంగుల ముగ్గులతో,కొత్త బియ్యం అరిసెలతో,కొత్తబట్టలు,కోరిన శిరులతో హాయిగా పండగ అందరూ జరుపుకోవాలని…….మాలిక ఆకాంక్షిస్తోంది
 
 ——– సుజాత బెడదకోట
బ్లాగులు బ్లాగర్లకు సంబంధించిన ఆధారాలతో నిర్మితమైన ప్రత్యేక గడి
 
కూర్పు: భరద్వాజ్ వెలమకన్ని
చిత్తరువు: కోడిహళ్ళి మురళీమోహన్..
 
మీ సమాధానాలను editor@maalika.org కి పంపండి. విజేతలు ఒకరికన్నా ఎక్కువగా ఉంటే లాటరీ పద్ధతిలో ఎంపిక చేసిన ఒక విజేతకు బహుమతి పంపబడుతుంది.
 
 

 
 
ఆధారాలు:
 
అడ్డం :
1. హేమిటో ఈ అమాయక చక్రవర్తిగారిని “కిక్” సినిమాలో హీరోయిన్ ఎవరని అడిగితే రంగమ్మ అని అన్నార్ట!
 
5. శైలబాలగారికిష్టమైన నది, అయితే అది మీదీ కాదు, మనదీ కాదు – ఒక స్త్రీవాద బ్లాగు
 
7. అమెరికా బెంగళూర్ల మిశ్రమ బ్లాగు వ్రాసేవారి పేరు
 
10. “కెలుకుడు” ప్రక్రియ ఈ బ్లాగులోనే ప్రారంభమైంది
 
12. రెండునిముషాల మేగీని ఒక నిముషంలోనే ఎలా చెయ్యాలో చెప్పిన బ్లాగు
 
13. కొత్తగా మొదలయిన “షాడో”  బ్లాగు
 
16. కార్తీక్ అనబడే ఈయన బ్లాగులో అడుగు మిస్సయ్యి తల కాస్త సాగింది
 
17. తెనాలి వారి బిఱుదు ఒంగోలువారిది కూడానా?
 
22. అమెరికా జూదగృహాల యజమానిగారి కార్డు కన్నడ ఇంటిపేరుగలవారి తెలుగుబ్లాగెలా అయ్యింది చెప్మా?
 
23. ఈ బ్లాగు పేరు తిరగబడింది. కారణం ప్రముఖ తెలుగు పత్రిక యజమానే!
 
24. గడికి సమాధానాలు దొరకకపోతే మీరు మీ గోత్రనామాలు పంపించే ఆయన బ్లాగిది!
 
 
నిలువు:
 
2. మధురభావాల మాల! ఏదో మిస్సయినట్టుందే?
 
3. పొద్దుగడులు సమకూర్చే విదేశి తెలుగు రచయితగారి సంక్షిప్తనామం
 
4. బ్లాగుల్లో త్రాష్టుడూ, నరహంతకుడు గట్రా గట్రా గట్రా … సరదాగా అంటున్నాలేండి. చాలా సరుకున్న బుఱ్ఱ, ఇంటిపేరు లేకుండా!
 
5. తెలంగాణాని ఏకిపారేసే ఈయన స్క్రీన్ పేరు చిందరవందరైంది.
 
8. యమలోకంనుండి కూడా బ్లాగులు వ్రాస్తానంటూ చెప్పుకునేవారి స్క్రీన్ పేరు
 
9. ఓ సామాన్యుడి స్క్రీన్ పేరు తలక్రిందులై తలకాయ తెగ్గోసుకుంది
 
11. దుర్గం కరువైన ప్రముఖ బ్లాగర్ ఇంటిపేరు చిందరవందరైంది
 
12. ఆచార్య ఫణీంద్ర గారి సాహిత్యపీఠంలో ఒక భాగం
 
13. ఇదొక సంకలిని – కాకపోతే కాస్త వివాదాస్పదం
 
15. సెల్ ఫోనులు, అక్రమసంబంధాలు ఎక్కువగా కనబడే బ్లాగుకి యజమాని.
 
16. బ్లాగుల్లో హాస్యం అనగానే జనాలకు గుర్తొచ్చే బ్లాగు.
 
18. 10 అడ్డం చివరి రెండక్షరాలతో కలిపితే శ్యామలరావుగారి బ్లాగులా స్ఫురిస్తుంది.
 
20. “పాత సామాన్లు కొంటాం” అన్నట్టు “కొత్త బ్లాగర్ల టెంప్లేట్లు మారుస్తాం” అంటూ తిరిగే అక్కయ్యగారి ఇంటిపేరు తిరగబడిందోచ్
 
22. తోక తెగిన 5 నిలువుగారి ఇంటిపేరు
