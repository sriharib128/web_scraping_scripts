రచన: గిరిజ పీసపాటి
ఆ సాయంత్రం నుండి తుఫాను వల్ల ఒకటే ఈదరు గాలులతో కూడిన వర్షం కుండపోతగా కురుస్తోంది. గిరిజ, నాని కూడా నిద్ర పోకుండా అక్కనే చూస్తున్నారు.
అర్ధరాత్రి దాటినా ఇంట్లో లైట్లు వెలుగుతూనే ఉండడంతో ఎదురింటి ఆర్టీసీ కండక్టర్ డ్యూటీ ముగించుకుని ఇంటికి వచ్చి, భార్యతో “ఏంటి? వసంత వాళ్ళింట్లో ఇంకా లైట్లు వెలుగుతున్నాయి” అని అడిగాడు.
ఆవిడ “అవునా! వసంతకెలా ఉందో ఏమిటో!? పదండి చూద్దాం” అంటూ ఇద్దరూ వచ్చారు. వస్తూనే వసంత పరిస్థితి చూసి “వసంతను అర్జంటుగా డాక్టర్ కి చూపించాలి. లేకపోతే ప్రమాదం” అని చెప్పాడాయన.
“ఇంత రాత్రి వేళ ఏ డాక్టర్ ఉంటారు. రేపు ఉదయం తీసుకెళ్తాను తమ్ముడు” అంది నాగ. “రేపు ఉదయం వరకు ఆగే పరిస్థితి లేదు అక్కా. ఇప్పుడే తీసుకెళ్ళండి” అన్నాడాయన.
దాంతో భర్త వంక తిరిగి “ఏదైనా నర్సింగ్ హోమ్ లో చూపిద్దామండీ. ఆటో ఖర్చుకు డబ్బు ఉందా? డాక్టర్ గారి కాళ్ళు పట్టుకునైనా ట్రీట్‌మెంట్‌ మొదలుపెట్టమందాము. వెంటనే బయలుదేరుదాం” అని తొందర పెట్టింది నాగ.
ఆయన పెదవి విరవడంతో అచేతనంగా నిలబడిపోయింది. ఇంతలో ఎదురింటాయన కలగజేసుకుని “కెజిహెచ్ లో అయితే ఫ్రీగా వైద్యం చేస్తారు. కానీ, ఇప్పుడు ఓపీ ఉండదు. పరిస్థితి సీరియస్ కనుక అడ్మిట్ చేసుకోవచ్చు.”
“కానీ, నా దగ్గర కూడా డబ్బు లేదు. ఏదో ఒక ప్రయత్నం చెయ్యాలి. ఇరుగు పొరుగు వారిని ఎవరినైనా అడగండి” అని సలహా ఇచ్చి వెళ్ళిపోయారు వాళ్ళు.
ఆ రాత్రి వేళ వర్షంలో తల నిండా కొంగు కప్పుకుని, ప్రతీ ఇంటి తలుపు కొట్టి, పరిస్థితి వివరించి, డబ్బు అడగసాగంది నాగ. ఒకరిద్దరి దగ్గర లేకపోయినా ఒకాయన అడిగిన వెంటనే లోపలికి వెళ్లి, ఐదు వందల రూపాయలు తెచ్చి నాగ చేతిలో పెట్టాడు.
అతని దగ్గర నుండి గుప్పున వచ్చింది ఆల్కహాల్ వాసన. అడగగానే సాయం చేసిన ఆయనకు చేతులెత్తి నమస్కరించి, గబగబా ఇంటికి వచ్చి “బయలుదేరండి. డబ్బు తెచ్చాను” అంది భర్తతో.
“నాకు గుండె దడగా ఉంది నాగా… కాళ్ళూ చేతులూ వణుకుతున్నాయి. నేను రాలేను. నువ్వే తీసుకెళ్ళి చూపించు” అన్నారాయన. ఇక ఆయన రారని అర్ధమై, నాని వంక చూసి “త్వరగా ఆటో పిలుచుకురా నానీ!” అంటూ ఎదురింటి వైపు పరుగున వెళ్ళి, వాళ్ళ తలుపు దబదబా బాదింది.
కండక్టర్ తలుపు తెరవగానే “తమ్ముడూ ఆయన రావడానికి భయపడుతున్నారు. నాతో సాయంగా నువ్వు వస్తావా!? బయట వాతావరణం అస్సలు బాగోలేదు. నాని ఆటో తేవడానికి వెళ్ళాడు” అంది రొప్పుతూ.
“పదండి అక్కా! నేను కూడా ఆటో కోసం వెళ్తాను. నాని చిన్న పిల్లాడని ఆటో వాళ్ళు రాకపోవచ్చు” అంటూ నాని వెళ్ళిన వైపే వెళ్ళి, పావుగంటలో ఆటోతో వచ్చారిద్దరూ.
వసంతతో సహా ఆటో ఎక్కి, ఇంట్లోకి వెళ్ళబోతున్న నానితో ” నానీ! నువ్వూ రా!” అంది నాగ. నలుగురూ కలిసి ఆ అర్ధరాత్రి వేళ వసంతను తీసుకెళ్ళి కెజిహెచ్ లో అడ్మిట్ చేసారు.
ఆ రోజు శనివారం. సోమవారం నాడు పీసపాటి మామ్మకి అరవై సంవత్సరాలు నిండిన సందర్భంగా ఘనంగా ‘షష్టిపూర్తి’ చెయ్యాలని తలపెట్టారు పీసపాటి తాతగారు.
బంధు మిత్రులను అప్పటికే ఆహ్వానించారు. భారీగా ఏర్పాట్లు జరుగుతున్నాయి. వీళ్ళ కుటుంబం కూడా మర్నాడు బయలుదేరుదాం అనుకున్నారు. ఇంతలో ఇలా జరిగిపోయింది.
మర్నాడు ఉదయానికి వర్షం వెలుసింది. ఉదయం ఆరు గంటల ప్రాంతంలో నాని ఒక్కడే ఇంటికి రావడం చూసి “ఒక్కడివే వచ్చావేంటి తమ్మూ!? అమ్మ, అక్క ఏరి?” అనడగిన గిరిజతో “అక్కని హాస్పిటల్ లో అడ్మిట్ చేసారు. అమ్మ మంచి నీళ్ళు, పేస్ట్, బ్రష్ లు, అక్కకి బట్టలు తీసుకుని రమ్మంది” అన్నాడు.
“నేనూ నీతో వస్తాను” అంటూ  అక్కకి, అమ్మకి బట్టలు, స్టీల్ కేన్ నిండా మంచినీళ్ళు తీసుకుని తమ్ముడితో బయలుదేరుతుండగా “నేనూ వస్తాను” అని తండ్రి అనడంతో ముగ్గురూ బస్సు ఛార్జీకి కూడా మ డబ్బు లేకపోవడంతో అక్కయ్యపాలెం నుండి కెజిహెచ్ కు నడుచుకుంటూ వెళ్ళారు.
వీళ్ళని చూడగానే “వచ్చారా!” అంటూ గిరిజ తెచ్చిన మంచినీళ్ళ కేన్ అందుకుని “రాత్రి నుండి దాహం అని అక్క ఒకటే గొడవ. ఇక్కడేమో మంచినీళ్ళు లేవు” అంటూ కేన్ లో నీళ్ళు దేంట్లో పోసి తాగడానికి ఇవ్వాలా అని చూస్తున్న తల్లికి, బట్టలు సర్దిన బేగ్ లోంచి స్టీల్ గ్లాస్ తీసి అందించింది గిరిజ.
అప్పటికే అక్క ఉన్న పరిస్థితికి కళ్ళ వెంబడి జలజలా కన్నీళ్ళు వస్తున్నాయి గిరిజకి. వసంతకు మంచినీళ్ళు ఇస్తూ “ఎందుకు గిరీ! ఏడవకు. అక్కకి తగ్గిపోతుంది” అంటూ ఊరడించే ప్రయత్నం చేసింది.
“అక్కని ఇలా కింద పడుకోబెట్టారేంటమ్మా? మంచం లేదా?” అనడగిన గిరిజతో “బెడ్స్ ఖాళీ లేవట” అంది నాగ వస్తున్న ఏడుపును దిగమింగుకుంటూ బొంగురు గొంతుతో.
ఇంతలో “విజిటర్స్ వెళ్ళిపోవాలి” అంటూ హాస్పిటల్ స్టాఫ్ అరుపు విని “గిరీ! నువ్వు అక్కతో ఉండు. నేను ఇంటికెళ్ళి, వంట చేసి, అక్కకు భోజనం తీసుకొస్తాను. అప్పుడు నువ్వు వెళ్ళు. మగ వాళ్ళు ఉండకూడదట. అక్క జాగ్రత్త” అంటూ భర్తతో, కొడుకుతో ఇంటికెళ్ళింది నాగ.
అప్పుడు హాస్పిటల్ వాతావరణాన్ని పరికించి చూసిన గిరిజ గుండె ఝల్లుమంది. అది బర్న్స్ వార్డ్. అందరూ కాలిపోయిన శరీరారలతో గాయాల మంట భరించలేక పెద్దగా కేకలు పెడుతున్నారు. వార్డంతా అదోలాంటి కవురు వాసన. (మనిషి శరీరం కాలితే వచ్చే వాసన అది.)
అతి కష్టం మీద ఆ వాసనను భరిస్తూ కూర్చుంది గిరిజ. మధ్యాహ్నం పన్నెండు గంటలకు వసంతకు భోజనం తీసుకుని వచ్చి, గిరిజను ఇంటికి పంపుతూ “రాత్రికి అక్కకి చపాతీలు, కూర చేసి తమ్ముడి చేత పంపు. నాకు భోజనం అక్కర్లేదులే” అంది నాగ.
మళ్ళీ ఆ బరువంతా పిల్లలు మోసుకుంటూ నడుచుకుంటూ రాలేరని తనకు భోజనం వద్దంది నాగ. ఆ విషయం అర్ధమైన గిరిజ ఇంటికొచ్చి భోజనం చేస్తుండగానే ఇరుగు పొరుగు వచ్చి వసంత గురించి అడగడం ప్రారంభించారు.
పని మనిషి లేకపోవడంతో మొత్తం ఇంటి పనంతా ఒక్కర్తే చేసుకోవాలి కనుక  నిముషం కూడా విశ్రాంతి తీసుకోకుండా ఇంటి పనిలో పడింది. సాయంత్రం ఆరున్నరకల్లా తల్లికి భోజనం, అక్కకు చపాతీలు కారియర్ లో సర్ది, మరో కేన్ కి మంచినీళ్ళు నింపి తమ్ముడితో కలిసి మళ్ళీ కెజిహెచ్ కి వెళ్ళింది.
వెళ్తూనే “డాక్టర్ గారు ఏమన్నారమ్మా?” అనడిగింది తల్లిని. “ఇవాళ ఆదివారం కదా! డాక్టర్లు రారట. రేపు ఉదయం వచ్చి చూస్తారట.” అంది నాగ.
“రేపు ఉదయం వంట చేసి, కారియర్, మంచినీళ్ళు తీసుకురా గిరీ! నేను ఏకంగా సాయంత్రం ఇంటికి వచ్చి, స్నానం చేసి అక్కకి చపాతీలు, మనకి వంట చేసి, కారియర్ తీసుకొస్తాను. అప్పటి దాకా నువ్వు అక్క దగ్గర ఉండు. ఇక్కడ స్నానం చెయ్యడానికి కూడా నీళ్ళు లేవు” అంది నాగ.
వాళ్ళు భోజనం చేసాక ఖాళీ కారియర్, విడిచిన అక్క బట్టలు, ఖాళీ అయిన మంచినీళ్ళ కేన్ తీసుకుని మళ్ళీ ఇంటికి బయలుదేరిన గిరిజతో “నడిచి వచ్చి, వెళుతుండడంతో కాళ్ళు నొప్పులు వచ్చాయా గిరీ!” అడిగింది నాగ. 
                       **** సశేషం ****
  రచన:మణి గోవిందరాజుల…
 “హే! ధృతీ కంగ్రాట్స్…  శేఖరం గారినే మెప్పించావు హార్టీ కంగ్రాట్స్” అభినందనలు వెల్లువలా కురిశాయి.
   “ధృతీ, ఇక వెళ్దామా? బాగా అలసి పోయావు!” దినేష్  వచ్చి అడిగాడు.
   “అదేమీ కుదరదు.అంకుల్… ఇంత పెద్ద సక్సెస్ మేము ఎంజాయ్ చేయాల్సిందే. మేమొచ్చి దింపుతాము. ప్లీజ్! అంకుల్,  మీరెళ్ళండి. మేము  క్యాంటీనుకెళ్ళి ఏమన్నా తిని, తాగాక బయలుదేరుతాము” అప్పుడే వెళ్ళడానికి ఎవ్వరూ ఒప్పుకోలేదు. చేసేది లేక భార్యను, పిల్లల్ని తీసుకుని  దినేష్ వెళ్ళిపోయాడు.
అందరూ కలిసి పొలో మంటూ క్యాంటీన్ కి వెళ్ళిపోయారు. అందరూ కూడా అలసి పోయినా ఎవ్వరికీ కూడా ఆ అలసట తెలియటం లేదు. క్యాంటీన్ ఓనర్ కూడా ప్రత్యేకంగా వచ్చి, “ధృతమ్మా! మేము కూడా ఆడాము తెల్సా? చాలా రోజుల తర్వాత హాయిగా నవ్వుకున్నాము!” సంతోషంగా చెప్పాడు.
 అందరూ మాట్లాడుకుంటూ తిని బయలుదేరేసరికి రాత్రి అయింది. ధృతిని ఇంకా ఉన్న మిగిలిన ఆడపిల్లల్ని ఇళ్ల దగ్గర దింపి వెళ్ళిపోయారు మగపిల్లలు.  ఇంటికి రాగానే దిష్టి తీసింది పూర్ణ. “అమ్మా!  ఏంటమ్మా… ఈ చాదస్తం!” విసుక్కుంది ధృతి.
   “వీప్పగులుతుంది… ఈ వారం రోజులూ నేనెలా చేస్తే అలా చేయించుకో. లేదా అన్నీ మూసుకుని ఇంట్లో కూర్చో. ఊ… ఊ… ఊదు”  మిరపకాయల చేతులు ముందుకు పెట్టింది.
   “ఓకే! మా… నాకు బాగా నిద్రొస్తున్నది. గుడ్ నైట్” లోపలికి వెళ్ళి స్నానం చేసొచ్చి నైటీ వేసుకుని పడుకోవడమే, గాఢ నిద్రలోకి వెళ్ళింది.
    ఆ తర్వాత స్పోర్ట్స్ డేస్ కూడా బాగా జరిగాయి.
    “కబడి… కబడి” అని కూత పెడుతూ ఎవరికీ చిక్కకుండా పరిగెత్తుతున్న ధృతి, విశ్వ మనసులో చిక్కుకు పోయింది. ధృతి బాస్కెట్ బాల్ ఆడుతున్నప్పుడు ఆ  బాల్ వచ్చి తన హృదయానికి  పూలబంతిలా తాకినట్లు ఫీల్ అయ్యాడు విశ్వ. వచ్చీ రాకుండా బాడ్మింటన్ ఆడుతున్నప్పుడు, అటూ ఇటూ పరిగెత్తుతుంటే ఎక్కడ పడుతుందో అని కంగారు పడ్డాడు. మొత్తం మీద కలలో ఉన్నట్లుగా కాలం గడిచిపోయింది విశ్వకు.
అందరూ పాల్గొనడంతో ప్రైజులు అటూ ఇటుగా ఆడిన వాళ్ళు అందరూ అందుకున్నారు. 
***  
      ఆ రోజు సెలవు. బద్ధకంగా లేచింది ధృతి. బ్రష్ చేసుకుని బయటికి వచ్చింది.
      “రేపు కదా ప్రోగ్రాం? ఈ రోజంతా మంచిగా రెస్ట్ తీసుకో.” ఆవలిస్తూ వంటింట్లోకి వచ్చిన కూతురికి చెప్పింది పూర్ణ,
   “ఫర్లేదు లేమ్మా… బాగానే ప్రాక్టీస్ చేసాము. వీళ్లేరీ?” చుట్టూ చూస్తూ అడిగింది.
   “బయట ఆటలకు వెళ్ళారు” కాఫీ కప్పు కూతురి చేతికి ఇస్తూ చెప్పింది.
   “నాన్న?”
   “కూరలకెళ్ళార్లే గానీ ఈ ప్రశ్నలేంటే బాబూ? నువు కాఫీ తాగేలోగానే అందరూ వస్తారు” ముద్దుగా విసుక్కుంది. రోజూ అంతే. ధృతి కి లేవగానే అందరూ కనపడాలి. వాళ్ళతో కాసేపు ఆడుకోవాలి.
   ఇంతలో ఉరుక్కుంటూ రానే వచ్చారు ఆర్తి, కార్తి. “అక్కా! అక్కా… మీ కాలేజి గురించి పేపర్ లో పడిందట. చూసావా?” అంటూ.
   “అవునా! ఏదీ? ఎక్కడ?” ఆశ్చర్యంగా అడిగింది.
   “ఇదిగో! ఇక్కడ… టట్టడాం” అప్పుడే  ధృతి దగ్గరకొస్తూ పేపర్ ఇచ్చాడు దినేష్.
   సంతోషంగా పేపర్ అందుకుంది. దాదాపు ఒక పేజ్ అంతా రాసారు. కాకపోతే ఎక్కడా ధృతి ఫోటో ప్రత్యేకంగా లేదు కానీ, పేరు ప్రత్యేకంగా రాసి ఆటలను ప్రోత్సహించిన తీరు రాసారు. ఆటలాడుతున్న ఫోటోల్లో ఎవర్నైనా వాళ్ళ బట్టలను బట్టి గుర్తు పట్టాల్సిందే.
   “అక్కా! నీ ఫోటో విడిగా లేదు” అన్నది ఆర్తి.
   “బంగారూ! మన ఫోటో రాకపోవడమే మనకు మంచిది. ఎందుకంటే రేపు ఏ మిర్చి బజ్జీ పొట్లాలమీదో మనం కనపడతాం” చెల్లెలిని దగ్గరికి తీసుకుని ముద్దు పెట్టుకుంటూ చెప్పింది.
 నూనె అంటిన అక్క మొహాన్ని ఊహించుకుని పడీ పడీ నవ్వారు ఇద్దరూ.
   ధృతికి తమ్ముడూ చెల్లెళ్ళంటే ప్రాణం. వాళ్ళకీ అంతే. అక్క తోడిదే లోకం. ధృతి తర్వాత చాలా కాలం వరకు రెండో సారి కన్సీవ్ కాలేదు పూర్ణ. ఇక పుట్టరేమో అని కూడా అనుకున్నారు. ఒక్కతే కూతురని ఎంతో  అపురూపంగా చూసుకునేవారు ఇంట్లో వాళ్ళకే కాదు పక్కవాళ్ళకు కూడా ధృతి అంటే గారాబమే. అయినా కూడా  అందరిళ్ళల్లో ఇద్దరిద్దరుంటే మనింట్లో నేనొక్కదాన్నే ఎందుకు అని ఏడ్చేది. నాకూ తమ్ముడో, చెల్లో కావాలి అని మారాం చేసేది. దేవుడికి మొక్కుకుంటే పుడతారంటే బోల్డు మొక్కులు మొక్కుకునేది.
   తొమ్మిదేళ్ళ తర్వాత తమ్ముడు పుట్టబోతున్నాడని తెలిసి పొంగిపోయింది. హాస్పిటల్లో తల్లి పక్కన ఇద్దర్ని చూసి “అబ్బ! దేవుడెంత మంచివాడో కదా అమ్మా! నేను తమ్ముడో, చెల్లెనో అని ఒక్కళ్ళని అడిగితే  ఇద్దర్నీ ఇచ్చాడు” అని బోలెడు సంబరపడిపోయింది. ఆ చూసిన క్షణం ఎలాంటిదో కాని కంటికి రెప్పలా కాచుకునేది. తనకోసమే వాళ్ళు పుట్టారని ధృతి నమ్మకం.
   “అమ్మా! రేపు నేను పొద్దున్నే వెళ్ళిపోతాను ఫైనల్ రిహార్సల్స్ చూసుకోవాలి. మీరంతా ఆరుకల్లా వచ్చేయండి. ముందు సీట్లు దొరుకుతాయి. లేకపోతే వెనకాల ఎక్కడో కూర్చోవాలి. పూరీ కూర చాలా బాగుంది. నువు చేసినట్లు ఎవరూ చేయలేరు అమ్మా!” కళ్ళు మూసుకుని తన్మయంగా చెప్పింది.
   చేసిన వంట పిల్లలకు నచ్చితే తల్లికి అంతకంటే ఆనందం ఏముంటుంది? “ఇంకోటి వేసుకో” వేడి పూరీ తెచ్చి వేయబోయింది.
   “ఇప్పటికే లడ్డూ లాగా అయ్యాను. పూరీ వద్దులే కానీ కాఫీ తాగుతాను” ఏదడిగినా తల్లికి  సంతోషమే కదా. మళ్లీ కాఫీ కలిపి ఇచ్చింది.
 కాఫీ తాగేసిన తర్వాత ముగ్గురూ గదిలోకి వెళ్ళిపోయారు.
   “పూర్ణా! మా అమ్మకి రోజూ  దిష్టి తీస్తున్నావా?  రోజు ఎంతమంది కళ్ళు పడుతున్నాయో…”
   “అయ్యో! రామా… ఓ పట్టాన తీయనిస్తుందా మీ కూతురు? అయినా నేనూరుకుంటానా? తీస్తూనే ఉన్నాను.”
   “ఆ  రోజు అందరూ మన బంగారు తల్లిని మెచ్చుకుంటుంటే కడుపు నిండిపోయిందే…”
   “అవును నాక్కూడా అలానే ఉన్నది. ఎలాగో ఈ చదువు అవ్వగానే పెళ్లి చేసేస్తే…”
   “ఓయ్! అప్పుడే దాని పెళ్ళికి తొందరేమొచ్చింది?”
   “అవును మరి… ఇంటోనే కూర్చోబెట్టుకోండి” ఇద్దరూ అలా మాట్లాడుకుంటుండగానే వంట చేసేసింది పూర్ణ.
***
      “రాజారాం మోహన రాయ్ కాలేజ్ ఆఫ్ ఇంజనీరింగ్  వార్షికోత్సవ సంబరాలు”  అన్న బోర్డ్ నియాన్ లైట్ల వెలుగులో మెరిసిపోతున్నది. చాలా పెద్ద కాలేజీ అది. కాలేజీ అంతా రక రకాల లైట్లతో అలంకరించారు.
   ఏసీ ఆడిటోరియం ప్రేక్షకులతో కిక్కిరిసి పోయింది. ఎలానో సందు చూసుకుని వచ్చి విశ్వ తన పేరెంట్స్ కీ, ధృతి కుటుంబానికీ రెండో వరసలో సీట్లు చూపించి కూర్చోబెట్టాడు.
   స్వాగత గీతంతో కార్యక్రమం మొదలయింది. ఆ తర్వాత మొదటగా విశ్వ, ధృతీల డ్యాన్స్. “యు  ఆర్ మై సోణియా” అని అంటూంటే విశ్వ పూర్తిగా లీనమై పోయాడు. ఆ తర్వాత “కహోనా ప్యార్ హై” అని నిజంగా అడుగుతున్నట్లుగానే భావిస్తూ అభినయం చేసాడు. హృతిక్ రోషన్ కంటే కూడా ఎక్కువగా మెలికలు తిరిగాడు విశ్వ. ఒక్క నిమిషం ఏమన్నా నిశ్శబ్దంగా ఉన్నారేమో ఇక ఆ తర్వాత ఆగలేదు,  ఈలలు, కేకలు, అరుపులు. అదీగాక ఆ తర్వాత  అన్నీ ఫాస్ట్ బీట్ సాంగ్సే. ఒక్కళ్ళు కూడా కూర్చోలేదు.  ‘రాములో రాములో…’ ‘బుట్టబొమ్మా బుట్ట బొమ్మా…’ ఇక అన్నీ హుషారెత్తించేవే. నిలుచున్న చోటనే స్టెప్పులేసారు.
   “ప్లీజ్! దయచేసి కూర్చోండి. ఇక ఇది లాస్ట్  పర్ఫార్మెన్స్. ప్లీజ్ కూర్చోండి!!” మైక్ లో అనౌన్స్ చేస్తూనే ఉన్నారు. ఇంతలో కర్టైన్ పైకి లాగుతుండగా, ధృతి భరత నాట్యం భంగిమలో, దోసిలితో  పూలు తెచ్చి నటరాజు పాదాల దగ్గర పోసి వందనం చేసింది.
   లైట్ల వెలుగులో ఒక కాంతి పుంజం లాగా మిరుమిట్లు గొలిపింది ధృతి అందం. ఒక స్టెప్ వేసి నాట్యం మొదలు పెట్టగానే అందరూ కూర్చున్నారు. అప్పటి వరకు ఈలలు, అరుపులతో దద్దరిల్లిపోయిన ఆడిటోరియం నిశ్శబ్దం అయింది. దాంతో ధృతి డ్యాన్స్ అందరికీ చూడటానికి కుదిరింది.
   “హిమగిరి తనయే హేమలతే…” అంటూ అమ్మవారి ప్రతీ రూపాన్ని వర్ణిస్తూ, ఆ అమ్మవారిని అభినయించి చూపిస్తుంటే, ఆ దయగల తల్లే వచ్చి అక్కడ కూర్చున్నట్లుగా ఉన్నది. కళ్ళు పక్కకి తిప్పితే ఏ రూపాన్ని మిస్ అవుతామో అన్నట్లుగా కన్నార్పకుండా చూసారు అందరూ. పిన్ డ్రాప్ సైలెన్స్ తో అందరూ వీక్షించి, తెర వేయగానే ఆపకుండా అయిదు నిమిషాలు కరతాళధ్వనులతో తమ సంతోషాన్ని వెల్లడి చేసారు విద్యార్థులంతా.
   వోట్ ఆఫ్ థాంక్స్ లో అందరూ కూడా ధృతిని ప్రత్యేకంగా అభినందించారు. శేఖరం గారు వారి సతీమణితో సహా వచ్చి ప్రశంసల వర్షం కురిపించారు.
***
   చూస్తుండగానే ఫైనల్ ఇయర్ పరీక్షలు దగ్గరకొచ్చేసాయి. అందరూ పరీక్షల హడావుడిలో పడిపోయారు. విశ్వకు మటుకు దీక్షగా చదువుదామని పుస్తకం ముందేసుకోగానే   అక్షరాల మధ్య లోంచి తొంగి చూస్తూ ధృతి కనపడుతుంది. లాభం లేదని పుస్తకం మూసేస్తే కొంటెగా నవ్వుతూ పుస్తకం లోంచి బయటకొస్తుంది. చేసేదేమీ లేక కిటికీ దగ్గరకెళ్ళి గార్డెన్ లోకి చూస్తే పూలబాలలా దర్శనమిస్తుంది. కళ్ళు గట్టిగా మూసుకుందామంటే కళ్ళల్లోపలే ఉందాయె! కళ్ళు మూస్తే కళ్ళల్లోపల, తెరిస్తే కళ్ల ముందర కనపడుతూ,  కవ్విస్తూ, అల్లరి చేస్తూ విశ్వ  మదిని కలవర పెడుతున్నది ధృతి.
     “విశ్వా! కాఫీ తాగుతావా? బయటకెళ్తానన్నావు కదరా?” అడుగుతూనే కాఫీ తీసుకొచ్చింది తల్లి వసంత..
     “అమ్మా! కాఫీ తాగుతావా అని అడిగి నా జవాబు తెల్సుకోనక్కర లేదా?” నవ్వుతూ అడిగి  తల్లి చేతుల్లో నుండి కాఫీ కప్పు అందుకున్నాడు విశ్వ.
     “ఎలాగూ యస్ అంటావు… మళ్ళీ నాకు టైం వేస్ట్ ఎందుకురా?” అక్కడే ఉన్న కుర్చీలో కూర్చుంటూ అడిగింది.
      విశ్వ కాఫీ కప్పుతో తల్లి కాళ్ళ దగ్గర కూర్చుని  తల్లినానుకుని కాఫీ తాగసాగాడు.
     “ఏంట్రా? ఏంటీ సంగతి?” కొడుకు జుట్టు నిమురుతూ అడిగింది.
     “ధృతి అమ్మా! నన్ను చదువుకోనివ్వటం లేదు” అని చెప్దామని నోటి వరకూ వచ్చింది. కాని తల్లి ఏ విధంగా తీసుకుంటుందో అన్న జంకుతో “ఏమీ లేదమ్మా, ఫైనలియర్ కదా? కొద్దిగా టెన్షన్ గా ఉంది.”
     “అరేయ్ అబద్ధం చెప్పినా అతికినట్లుండాలంటారు. నీకు ఎగ్జామ్ ఫియర్ అంటే నేను నమ్మాలా? చాల్లే తెలివి!  విషయం ఇంకేదో ఉంది. నో ప్రాబ్లం. సమయం వచ్చినప్పుడు నువే చెప్తావు. నేను రాజక్కా వాళ్ళింటికి వెళ్తున్నాను”  నవ్వుతూ చెప్పి వెళ్ళిపోయింది వసంత.
     ‘అరె!  అమ్మ భలేగా ఆలోచించిందే!’ నవ్వుకున్నాడు విశ్వ.
***
    కాలేజికి వస్తూనే విశ్వ కళ్ళు ధృతి కోసం వెతుక్కున్నాయి. ఆ రోజు హాల్ టికెట్ కోసం వచ్చాడు. ఇంక ఈ రోజు తప్పితే మళ్ళీ కలుస్తుందో కలవదో… ఒక్కసారి చదువు ముగించుకుని కాలేజి ప్రాంగణం దాటి బయట పడితే జీవన ప్రయాణంలో ఎటు కొట్టుకెళ్తామో… అప్పటికీ ఫోన్ చేసి కూడా చెప్పాడు ఈ రోజు అందరం కలుసుకుందాం రమ్మని. వస్తుందో రాదో? ఆలోచనలతో కొట్టుమిట్టాడుతున్నాడు విశ్వ.
     “హాయ్ విశ్వా! ఏంటి ఆలోచనల్లో పూర్తిగా మునిగి పోయావు?” దగ్గరకొచ్చి పలకరిస్తున్న ధృతిని ఆనందంగా చూసాడు విశ్వ.
      “నథింగ్.. వెయింటింగ్ ఫర్ యూ  గైస్” తడుముకుంటూ జవాబిచ్చాడు.
     “హే! కమాన్…మీ ఫ్రెండ్స్ ఇంకా ఎవరూ రాలేదేంటి?” చుట్టూ చూస్తూ అడిగింది ధృతి.
     “ఇంకా ఎవరూ రాలేదు” మొహమాటంగా ఎటో చూస్తూ చెప్పాడు. మామూలుగా అయితే అంత మొహమాటపడ వలసిన అవసరం లేదు. కాని ఇప్పుడున్న పరిస్థితి వేరు. ఏదో ఆరాటం మనసుని కుదుపుతుంటే ఫ్రీగా ఉండలేకపోతున్నాడు.
ధృతికి నవ్వొస్తున్నది విశ్వ పడుతున్న ఇబ్బంది చూస్తుంటే.
   “ధృతీ! నువు తీసుకున్నావా హాల్ టికెట్?”
   “ఇంకా లేదు విశ్వా! నువు?”
   “తీసుకోలేదు. పద ఇద్దరం వెళ్ళి తెచ్చుకుందాము”
   “అందరూ రానివ్వు విశ్వా… అప్పటివరకు ఇక్కడ కూర్చుందాము” చెట్టుకింద ఉన్న రాతి బెంచ్ మీద కూర్చుంటూ చెప్పింది.
   మనసులో గంతులేసుకున్నాడు విశ్వ. “విశ్వా! నీ ఫ్యూచర్ ప్లాన్స్ ఏంటి? నెక్స్ట్ అమెరికానే కదా? నీ జీఆర్యీ, టోఫెల్ కూడా అయ్యాయన్నావు కదా?” అడిగింది ధృతి.
   “అరేయ్! విశ్వా… నక్కని తొక్కి వచ్చావురా” తనని తానే లోలోపల అభినందించుకున్నాడు.
   “యస్! ధృతీ… వెళ్దామనే ప్లాన్ అయితే ఉంది. మరి చూడాలి. ధృతీ నిన్నొకటి అడగనా?”
   “అయ్యో! నన్ను అడగటానికి అంతలా మొహమాట పడాలా? అడుగు విశ్వా”
   అక్కడే తన్నింది విశ్వ లక్. “అరేయ్ విశ్వా! ఇక్కడున్నారా మీరు? పదండి హాల్ టికెట్ తీసుకుందాము” అంటూ గల గలలాడుతూ వచ్చేసారు మిత్రబృందం.
   మళ్లీ లోలోపలే తల పట్టుకున్నాడు విశ్వ.
***
 “ఇప్పుడు మీ అందరికీ నేనొక న్యూస్ చెప్పబోతున్నాను. అది విని మీరు షాక్ అవకపోతే మీరు అడిగింది ఇస్తాను” ఊరిస్తున్నట్లుగా చెప్పాడు దినేష్. పూర్ణ పెదవుల మీద చిరునవ్వు చూడగానే అర్థమయింది పిల్లలకు.
   “వామ్మో!! బామ్మ!!” ముగ్గురూ ఒక్కసారే బిగుసుకు పోయారు షాక్ తిన్నట్లుగా.
   “చెప్పానా! నేను చెప్పానా…?” టీజ్ చేస్తున్నట్లుగా రివర్స్ థమ్సప్ చూపించాడు వెక్కిరిస్తూ.
   “మీకు వారం రోజుల సమయం ఉన్నది. ఏమి కావాలో చేయించుకుని తినండి. ఏమి కావాలో తెప్పించుకుని తినండి. ఆ తర్వాత బామ్మ ఏది చేస్తే అది తినండి”  టీజ్ చేసాడు దినేష్.
   “అమ్మా! మాకేవి ఇష్టమో నీకు తెలుసు. అవి చేసేయ్”
   “రేపు నాకు పాయసం”
   “నాకు పులిహోర”
   “నాకు అవి రెండూ” ముగ్గురూ ఒకర్ని చూసి ఒకరు నవ్వుకున్నారు.
   “నాన్నా! ఈ సారి బామ్మతో మేమే వెళ్తాము మూవీకి” ఆర్తీ, కార్తీ పోటీ పడ్డారు.
   దినేష్ తల్లి రంగనాయకమ్మ,ఆకారంలో సూర్యకాంతానికి తక్కువా, ఛాయాదేవికి ఎక్కువా. ఆమె రాక సునామీకి తక్కువా, తుఫాన్ కి ఎక్కువా. మనిషి ఆ కాలందైనా పాతకాలానికి తక్కువా, ఆధునిక కాలానికి ఎక్కువా. సీనియర్  ఎన్టీఆర్ అంటే చాలా ఇష్టం. ఇప్పుడేమో జూనియర్  ఎన్టీఆర్ అంటే ఇష్టం. ఇక్కడికి వచ్చినప్పుడల్లా రోజూ సినిమాకు తీసుకెళ్లమనేది. ఇంట్లో చూడొచ్చు కదా అంటే నాలుక చప్పరించేది. “ఆ మాత్రం ఇంట్లో సినిమా నేను అక్కడ చూసుకోలేనా? ఇక్కడ మల్టీప్లెక్స్ ల్లో కూచుని సినిమా  చూస్తూ, పాప్కార్న్ తింటూ ఉంటే  ఆ మజానే వేరు” అనేది ఆమె ఫిలాసఫీ.
   బామ్మ అంటే పిల్లలకి చాలా ఇష్టం. అయితే భయమెందుకంటే…
రంగనాయకమ్మకి ఇంతవరకు వంట గదిలోకి వెళ్ళే అవసరం రాలేదు. ఊళ్లో వంటమనిషి చక్కగా చేసిపెడుతుంది.
   ఇక్కడికి వచ్చినప్పుడు మాత్రం,  ఏదన్నా వంట అనుకోవడం ఆలస్యం యూ ట్యూబ్ వెతికి,  దాన్ని పిల్లలకు చేసిపెట్టాలన్న కోరిక. అదొ పెద్ద ప్రహసనం అయి కూర్చుంటుంది. వంట ఇల్లంతా ఓ కొలిక్కి తెచ్చాక, మొత్తమ్మీద తన ఆకారం పాడు చేసుకుని, చేసిన ఐటంతో (అది ఒక్కోసారి ఒక్కో రంగుతో అలరిస్తుంది) టేబుల్ దగ్గరకొస్తుంది. ఇక అది మనవరాళ్ళు, మనవడు తింటే ఆనందంగా చూడాలని ఆమె కోరిక.
***
(సశేషం)
రచన: రవీంద్ర కంభంపాటి
‘ఏమిటి..నీలో నువ్వే నవ్వేసుకుంటున్నావు?
‘ఆఁ..ఏం లేదూ.. పక్కింటి స్వర్ణ గారి మాటలు గుర్తొచ్చి
‘ఏవన్నారు ఆ స్వర్ణ గారు?’
‘ఆవిడేమందో మీకెందుకండీ అంత ఆసక్తీ?
‘నువ్వేదో అన్నావని అడిగేను గానీ.. ఆవిడ గురించి ఆసక్తీ లేదు.. ఆవిడేమందో వినే శక్తీ లేదూ ‘
‘ఆఁ.. ఏదో అలా పైకంటారు గానీ.. మీకెప్పుడూ అవతలాళ్ళు ఏం మాట్లాడుకున్నారా అని.. మహా ఇది!.. నిజం చెప్పండి.. అత్తగారి మీద ఒట్టేసి.. మీకాసక్తి లేదని చెప్పండి ‘
‘సరే.. మీ అమ్మ.. అదే మా అత్తగారి మీద ఒట్టేసి చెబుతున్నా.. నాకాసక్తి లేదు ‘
‘ఇక్కడ అత్తగారు అంటే.. మా అత్తగారు.. అంటే మీ అమ్మగారు ‘
‘మరా మాట స్పష్టంగా చెప్పొచ్చు కదా ‘
‘అవును మరి.. మీ ఈ వెఱ్ఱి తెలివితేటలన్నీ నా మీదే ప్రదర్శించటం.. సర్లెండి.. ఇంతకీ ఆవిడేమందంటే.. ‘
‘వద్దు బాబూ.. ఆవిడేమంటే నాకెందుకు.. మళ్ళీ ఆసక్తి అంటూ శక్తిలా నామీదడతావు ‘
‘అంటే.. నేను మీకు శక్తిలా కనబడుతున్నానన్నమాట.. వెక్ వెక్ ‘
‘శక్తి అంటే..అమ్మవారు.. పోలిక మంచిదే కదే.. ఇప్పుడా వెక్ వెక్ అంటూ ఏడుపెందుకూ?’
‘నేనెలా ఏడిస్తే మీకెందుకు లెండి.. ‘
‘నువ్వెలా ఏడుస్తున్నావన్నది కాదు పాయింటు.. ‘
‘అవునులెండి..ఆవిడేమందన్నదే కదా పాయింటు..వెక్ వెక్ ‘
‘ఎహె.. నన్ను పూర్తి చెయ్యనీకుండా.. నీకిష్టమొచ్చినట్టు ఏది బడితే అది అనేసుకుంటావేం?..’
‘అంటే.. నేను ఏది ఎలా అనుకోవాలో కూడా మిమ్మల్ని అడిగి మరీ అనుకోవాలన్నమాట ‘
‘అలా నేనెప్పుడన్నానూ? నీకేదనిపిస్తే అది.. నీకెలా అనిపిస్తే అలా.. నీకిష్టం వచ్చినట్టు అనుకో.. ‘
‘అంతేలెండి.. మీరు చెప్పినట్టే అనుకుంటూ కూచుంటాను.. మీరు మటుకూ హాయిగా ఆవిడేమందో.. ఈవిడేమందో ఆలోచిస్తూ కూచోండి ‘
‘ఆవిడెవరు? ఈవిడెవరు?.. వాళ్లిద్దరూ ఏ గుంపో నాకేం తెలుసు?’
‘గుంపేమిటి?’
‘మంద అంటే గుంపు అనేగా అర్ధం ‘
‘గుంపో.. మందో.. ఇప్పుడా గొడవెందుకు?’
‘నువ్వేగా..ఆవిడే”మందో”.. ఈవిడే”మందో” అన్నావు ‘
‘మీ మొహంలా ఉంది.. ఆవిడేమన్నదో.. ఈవిడేమన్నదో అనడానికి షార్ట్ కట్లా అలా అన్నాను ‘
‘మన మాటల్లో మళ్ళీ షార్ట్ కట్టొకటా.. ముందు అసలు విషయం ఏమిటో చెప్పకుండా ఏడిస్తే ఎలా?’
‘నేనా? ఏడ్చేనా?
‘అదే..ఇందాక వెక్ వెక్ అన్నావు?’
‘చూసేరా? మాటల్లో పడి అసలు విషయం మర్చిపోయి ఏడవడం మానేసేను !..వెక్ వెక్ ‘
‘విషయం చెప్పు.. దాన్ని బట్టి నువ్వేడవాలో నేనేడవాలో ఆలోచిద్దాం
‘అక్కడికే వస్తున్నాను.. ఇందాక మీరు నన్నేమన్నారు?’
‘నిన్నా? నేనా?.. ‘
‘భలే అమాయకత్వం నటిస్తున్నారే.. “శక్తిలా నామీదడతావు ” అనలేదూ?’
‘అనలేదని ఎప్పుడన్నానూ?.. అన్నాను ‘
‘శక్తి అంటే అమ్మవారు….అమ్మవారు ఎవరి మీదడతారూ?’
‘రాక్షసుల మీద ‘
‘అంటే..మీకు రాక్షస బుద్దులున్నాయన్నమాట.. చూసేరా? మాటల్లో మీ అసలు రూపం బయటడిపోయిందీ !’
‘ఇదెక్కడి గొడవే? పోనీ.. రాక్షసిలా మీదడతావు అననా? అలా అయితే నీకు ఓకేనా?’
‘అంటే మీరు రాక్షసుడు కాబట్టి.. నేను రాక్షసినవ్వాలా ఏమిటీ?’
‘ఏం?..కాకూడదేమిటి?
‘భక్త ప్రహ్లాద సినిమా చూసేరా?’
‘చూసేను.. అయినా ఆ సినిమా ఇప్ప్పుడెందుకు?’
‘అందులో.. ఎస్వీ రంగారావు గారు రాక్షసుడు.. కానీ అంజలీ దేవి గారు రాక్షసి కాదుగా ‘
‘అవున్నిజమే.. ఆ సినిమాలో అంజలీ దేవి రాక్షసి కాదు ‘
‘.. ఆ సినిమాలో రాక్షసి కాదు ఆంటే.. బయట రాక్షసి అనా?’
‘మరదే.. కీలుగుఱ్ఱం సినిమాలో అంజలీ దేవి రాక్షసే కదా ‘
‘ఏమో బాబూ.. నేనేం అంజలీ దేవి వీరాభిమానిని కాదు.. ఆవిడ ఏ సినిమాలో ఏమిటో గుర్తెట్టుకోడానికి ‘
‘నేను అంజలీ దేవి వీరాభిమానినా? ఎవరు చెప్పేరు?’
‘మీ విషయాలు ఒకరు చెప్పాలా ఏమిటి?..మీకు మీరే బయటడిపోతుంటారు ‘
‘అంటే.. ఆవిడ ఏ సినిమాలో రాక్షసి వేషం వేసిందో చెబితే వీరాభిమానైపోతారా?’
‘ఏమో..మీరు ఆవిడకి ఎందుకు వీరాభిమానైపోయేరో నేనెలా చెబుతానూ?’
‘ఇదంతా తెగేది కాదు గానీ.. బుద్దొచ్చింది.. ఇంకెప్పుడూ మీ స్వర్ణ గారు ఏమందో చచ్చినా అడగను ‘
‘ఆవిడ ఛస్తే మీరు ఆవిణ్ణి ఏమడుగుతారు?’
‘ఆవిడ ఛస్తే కాదు.. నేను ఛస్తే.. హమ్మో..మళ్ళీ.. మీరు ఛస్తే దెయ్యమై ఆవిణ్ణి పట్టుకుని ఏదో అడుగుదామనుకున్నారన్నమాట అంటావు.. సరే.. నేనన్నమాట సరి చేసుకుంటున్నాను… ఇంకెప్పుడూ ఆవిడ టాపిక్ ఎత్తను సరేనా?’
‘సరేగానీ.. ఇందాక మటుకూ.. ఆవిడేమందో కనుక్కోడానికి ఎందుకు అంత ఇంట్రెస్టు చూపించేరండీ?’
*****
రచన: మన్నెం శారద
శేఖర్ యింటి గృహప్రవేశం చాలా నిరాడంబరంగా జరిగిపోయింది.
చాలా ముఖ్యులయిన వాళ్లను మాత్రమే పిలిచేడు శేఖర్.
పనిలోపనిగా పిల్లవాడి బారసాల కూడా జరిపించేడు.
బాబుకి “ఆశాకిరణ్” అని నామకరణం చేసేరు.
సారధి బాబు మెడలో పులిగోరు పతకం వున్న గొలుసు వేసి దీవించేడు.
“ఇప్పుడీ ఖర్చెందుకు?” అంటూ కోప్పడ్డాడు శేఖర్.
“నువ్వు నాకోసం చేసిన ఖర్చులో యిది యెన్నో వంతురా? నా సరదా కూడా తీర్చుకోనీ!” అన్నాడు సారధి నవ్వుతూ.
అందరూ ఉత్సాహంగా భోజనాలు చేస్తున్నారు.చాలా రోజుల తర్వాత శేఖర్ స్నేహితుడిని చూసిన సంతోషంలో జోక్స్ వేసి తెగ నవ్వుతున్నాడు.
అతను అకస్మాత్తుగా నవ్వటం ఆపి, “ఇంతకీ నువ్వు పెళ్ళెప్పుడు చేసుకోబోతున్నావ్?” అన్నాడు సారధిని ఉద్ధేశించి.
“ఆ సంగతి నీ చేత అడిగిద్దామనే నేను బయల్దేరి వచ్చేను” అంది సావిత్రమ్మ గట్టిగా.
“అంటే వీడు పెళ్లి చేసుకోనని శపథం చేశాడేం ఖర్మ”శేఖర్ సీరియస్‌గా అన్నాడు.
“అదేదో నువ్వే తేల్చాలి నాయనా!” సావిత్రమ్మ నీరసంగా అంది. సారధి మాట్లాడకుండా భోజనం చేస్తున్నాడు. స్వాతి దూరం నుండి బాబుని జోకొడుతూ సారధిని గమనిస్తోంది.
ఉన్నట్టుంది శేఖర్ ఫెళ్ళున నవ్వేసేడు. అందరూ అతనివైపు ఆశ్చర్యంగా చూసేరు.
“ఆ అసలు సంగతి యిప్పుడు గుర్తొచ్చింది. మనవాడు ఒకసారి ఎవర్నో ప్రేమించేనని చెప్పినట్లు గుర్తు. ఏరా? నీ స్వప్నసుందరి యింకా దర్శనమివ్వలేదా? ఏం కథ?” అన్నాడు సారధిని మోచేత్తో పొడిచి.
“ప్లీజ్! ఊరుకోరా! అందరూ చూస్తున్నారు” సారధి ప్రాధేయపడ్డాడు.
శేఖర్ అదేం పట్టించుకునే స్థితిలో లేడు. “ఈయనగారు సినిమాహాల్లో ఓ సుందరాంగిని ప్రేమించేసేడు. ఆ మైమరపులో పేరూ, ఊరూ అడగడం మర్చిపోయి యింటికొచ్చేసేడు. ఊరంతా గాలించి ఆమె ఎడ్రస్ దొరకక “పేరైనా అడగలేదు” అంటూ సోలోసాంగ్ పాడుకుంటూ ఇలా పెళ్ళి వద్దని భీష్మించుక్కూర్చున్నాడు”అన్నాడు. సారధి తల్లి ఆశ్చర్యంగా చూసింది. “అంటే యిదంతా నిజమేనా అబ్బాయ్!” అంది ఆమె ఆందోళనగా.
“నూటికి నూరుపాళ్లు నిజం పెద్దమ్మగారు!”శేఖర్ ఎడం చేతిని నెత్తిమీద పెట్టుకుని చెప్పేడు.
సారధి ఆందోళనగా చూసేడు శేఖర్ వైపు.
శేఖర్ నవ్వుతూ “ఇంతకీ ఈయన ప్రేయసిగారు ఎప్పుడో పెళ్ళి చేసుకుని పిల్లల్ని కంటూ వుంటుంది. ఈయన మాత్రం ఆవిడ కోసం కలలు కంటూ ముసలాడు అవ్వాల్సిందే” అన్నాడు.
సారధి అనుకోకుండా స్వాతి వైపు చూసేడు.
పిల్లవాడిని ఒళ్ళో వేసుకుని వూపుతున్న స్వాతి కూడా అదే క్షణం అతనివైపు చూసింది.
ఇద్దరి చూపులు ఒక్క క్షణం చిక్కుబడ్డాయి.
స్వాతి కలవరపాటుగా చూపు దించుకుని తల వంచుకొంది.
ఆమె గుండెలు వేగంగా కొట్టుకుంటున్నాయి.
అంటే.. అంటే.. ఇతను తనని ప్రేమించే వదులుకున్నాడన్నమాట. అంత అవసరం ఏమొచ్చింది. త్యాగమా? బలహీనతా?
ఆమె మొహం జేవురించింది.
స్వాతి పని వున్నట్లు పిల్లవాడిని తీసుకుని లోపలికెళ్లిపోయింది.
“ఇంతకీ పెళ్ళి సంగతి తేల్చి చెప్పు” శేఖర్ సారధిని మళ్ళీ రెట్టించి అడిగేడు.
సారధికి పరిస్థితి ఇరకాటంగా వుంది. శేఖర్ ఓ పట్టాన వదిలిపెట్టేట్లు లేడు.
అతను కోపంగా లేచి చేయి కడుక్కొని పందిరిలోని కెళ్లిపోయేడు.
అంతసేపు నవ్వులాటగా వున్న వాతావరణం గంభీరత దాల్చింది.
“వాడికి నిజంగానే కోపం వచ్చేసినట్లుంది!”శేఖర్ ఆందోళనగా అన్నాడు.
“ఇందులో నీవు కాని మాట ఏమన్నావ్ బాబూ. వాడే పెడసరంగా వున్నాడు” అంది సావిత్రమ్మ దిగులుగా.
శేఖర్ మారు మాట్లాడకుండా పందిట్లోకి వెళ్లి సారధి పక్కనే కూర్చున్నాడు.
సారధి జరిగిన సంగతేం గుర్తులేనట్లు పక్కన స్నేహితుడు కూర్చున్న విషయం గమనించనట్లు, వచ్చిన వారితో ఉద్యోగ విషయాలు మాట్లాడుతూ కూర్చున్నాడు.
*****
జానకమ్మతో గొడవ జరిగేక సారధి చాలావరకు గంభీరంగా మారిపోయేడు. అతన్లో ఏదో నిస్తేజం కనిపిస్తోంది.
స్వాతితో కూడా మాట్లాడటం తగ్గించేడు. యాంత్రికంగా తన్ అపనులు తాను చేసుకుపోతున్నాడు.
నానీ విషయం మాత్రం అతను ఎప్పటిలా చాలా శ్రద్ధ వహిస్తున్నాడు. అతనిపట్ల మాత్రం ఎలాంటి చిరాకునీ ప్రదర్శించడు. ఓపికగా అడిగిన వాటికన్నింటికీ జవాబులు చెబుతాడు. హోంవర్కు చేయిస్తాడు. క్రికెట్ ఆడతాడు.
అతను చెప్పే కబుర్లకి యిల్లెగిరేటట్లు నవ్వుతాడు.
అలా అతను నవ్వినప్పుడు స్వాతి ఆతృతగా హాల్లోకి వచ్చి చూస్తుంది. అంతవరకు వుత్సాహంగా వున్నా స్వాతిని చూడగానే సారధి మళ్లీ గంభీరంగా మారిపోతాడు.
అలాంటప్పుడు స్వాతి నిరుత్సాహంగా లోపలికెళ్లిపోతుంది.
ఆరోజు సారధి పక్కలో పడుకుని కబుర్లు చెప్పి చెప్పి అలానే నిద్రపోయేడు నానీ బాల్కనీలో.
స్వాతి మెల్లిగా సారధి దగ్గరకొచ్చింది.
ఆమె రాకని గమనించి సారధి తల యెత్తి చూసేడు.”బాబుని తీసికెల్దామని…” అంటూ స్వాతి మెల్లిగా గొణిగింది.
సారధి నానీమెద వున్న చేతుల్ని తీసేసి తీసికెళ్లమన్నట్లు చూసేడు.
స్వాతి నానీని తీసికెళ్లి లోపల పడుకోబెట్టి మళ్లీ వచ్చింది.
సారధి కళ్లు మూసుకుని ఈజీచెయిర్లో కూర్చుని వున్నాడు.
“చలిగా వుంది. లోపలికొచ్చి పడుకోకూడదూ!” అంది స్వాతి మెల్లిగా.
అతను కళ్లు తెరిచి”ఫర్వాలేదు” అన్నాడు పొడిగా.
స్వాతి అలాగే నిలబడింది.
సారధి ఆమెకేసి చూస్తూ “నువ్వు పడుకో. నేను లోపలికొచ్చినప్పుడు తలుపులు వేస్తాలే.” అన్నాడు.
“అదికాదు” అంటూ నిలబడిపోయింది స్వాతి
అతను ప్రశ్నార్ధకంగా చూసేడు.
ఆమె ఏదో చెప్పాలన్నట్టుగా అక్కడే మంచం మీద తన కెదురుగా కూర్చుంది.
వెన్నెలలో యిసుక బంగారు పుప్పొడిలా మెరుస్తోంది.
దూరంగా ఎక్కడో రైలు వెళ్తోన్న చప్పుడు.
“మీకు నా మీద కోపంగా వుంది కదూ!” అడిగింది స్వాతి ఎలాగో గొంతు పెగుల్చుకుని.
సారధి ఆమెకేసి అదోలా చూసేడు.
ఆమె బాగా చిక్కిపోయిందనిపించింది. బాగా ఏడ్చినట్లు ఆమె కళ్లు చెప్పకపోయినా తెలుపుతున్నాయి.
“మాట్లాడరేం?” స్వాతి అతని కళ్లలోకి చూసింది.
“మాట్లాడేందుకు నా దగ్గర మాటలేమున్నాయి? నువ్వేమి చెప్పినా నేను వింటాను” సారధి మామూలుగా అన్నా, గొంతు గంభీరంగా వుంది.
“విని మీరు అపార్ధం చేసుకోరుగా?” స్వాతి భయంగా అదిగింది.
సారధి నిర్లిప్తంగా నవ్వి “భయాలతోనూ, అనుమానాలతోనూ జీవితం చాలా వరకు నలిగిపోయింది.. నువ్వేం చెప్పినా అర్ధం చేసుకునేపాటి సంస్కారం మాత్రం నాకున్నదనే నేను భావిస్తున్నాను” అన్నాడు.
స్వాతి కాసేపు మౌనంగా కూర్చుంది. ఆ తర్వాత మెల్లిగా చెప్పటం ప్రారంభించింది.
ఇంకా వుంది..
రచన : సోమ సుధేష్ణ
“నా మనసుకు నచ్చి, కోరికల కోటాలో కొట్టుకు పోయేవాడు కాకుండా అరవింద్ బావలాగ మంచి వాడైతే తప్ప నేను పెళ్ళి చేసుకోను. ” అని ఖచ్చితంగా చెప్పింది మాలిక.
అలాగేలే అని దీవించారు విమల, బలరాం తమ గారాల కూతురును. అది విని మౌనిక చెల్లిని ప్రేమగా అక్కున చేర్చుకుని దీవించింది. మౌనిక కంటే మాలిక నాలుగేళ్ళు చిన్నది. అందరికి ఇద్దరు పేరెంట్సు ఉంటె` మాలికకు ముగ్గురున్నారు. మౌనిక మూడో పేరెంటు. చెల్లి అంటే ప్రాణం. చెల్లిని ఎవరేనా ఒక్క మాట అన్నారంటే వాళ్ళతో యుద్ధమే చేస్తుంది. చిన్నప్పటి నుండి చెల్లిని ఓవర్ ప్రోటేక్టివ్ చేస్తుంది.
మౌనిక పెళ్ళి అనుకోకుండా జరిగింది. ఒకరోజు విమల అక్క శ్యామల అంటే మౌనిక పెద్దమ్మ, ఒక చక్కటి సంబంధం, అబ్బాయి సూపర్ అనుకో, మౌనికకు ఫర్ఫెక్ట్ గా సరిపోతాడు అని చెప్పింది.
మౌనికకు ఇంకో సంవత్సరంలో డిగ్రీ పూర్తి అవగానే పెళ్లి చేద్దామని అలోచించారు విమల బలరాం. కానీ అబ్బాయి అరవింద్ ఉద్యోగం చేస్తున్నాడు. చాల మంచివాడని, పోకళ్ళు పోయే రకం కాదని, అతని కుటుంబం కట్నం కానుకలు అంటూ పేచీ పెట్టె రకం కాదని శ్యామల మరిమరీ చెప్పింది. అంతేకాదు ఆలస్యం చేస్తే రెప్ప వేసి తెరిచేలోగా అమ్మాయి ఉన్న వాళ్ళు ఎవరో ఒకరు అబ్బాయిని ఎగరేసుకు పోతారని మరిదికి, చెల్లెలికి ఊదరగోట్టంలో ఊదినట్టుగా పదే పదే చెవిలో ఊదడంతో అవకాశాన్ని అర్థం చేసుకుని మౌనికకు పెళ్ళి చేయ్యాలని నిశ్చయించారు. అప్పటికప్పుడు కుదిరిన పెళ్లి కావడంతో ఎక్కువ ఆడంబరాలు లేకుండ తమ స్థితికి తగ్గట్టుగా మోతాదులో పెళ్ళి చేసారు. మౌనిక కాలేజి పూర్తి చేయడానికి కూడా అరవింద్ ఒప్పు కున్నాడు. అదీ ఒక ప్లస్ పాయింటే కదా అని మౌనికతో బాటు తల్లి తండ్రి కూడా మురిసి పోయారు. ‘వన్ డన్ అండ్ వన్ మోర్ టు గో’ బలరాం మాటలకు తృప్తిగా నవ్వింది విమల. మాలిక పెళ్లి ఇలా హడావుడిగా కాకుండా అన్ని చక్కగా ప్లాను వేసుకుని సంబరంగా చెయ్యాలనుకుని మరింత మురిసిపోయింది విమల. 
**********
తర్వాత నాలుగేళ్లకు మాలిక బి. ఇడి. పూర్తి చేసింది. వెంటనే హైస్కూల్లో ఉద్యోగం దొరికింది. ఇంటికి దగ్గరలోనే ఉన్న స్కూల్ కాబట్టి అందరికి తృప్తిగానే ఉంది. కూతురికి పెళ్లి చేసి ఒకింటి దాన్ని చేయాలని విమలకు ఉబలాటంగా ఉంది. ఆ మాటే విమల, బలరాం తమకు తెలిసిన బందు మిత్రుల చెవిని వేసారు. నవ్వుతూ ఇట్టే కలిసి పోయే తత్త్వం మాలికది. మాలిక మనసు అర్థం చేసుకుని, మంచి ఉద్యోగం చేసే వాడైతే ఏ కొరతా లేకుండా బిడ్డ సుఖ పడ్తుందని తల్లి, దండ్రి కోరిక. ఏ తల్లిదండ్రుల కుండదా కోరిక!
తెల్లగా, సన్నగా పొడుగాటి జడతో అణువణువునా యౌవ్వనం తొంగి చూస్తున్నమాలికను చూసి చాలా మంది స్నేహితులకు ఈర్ష్య ఉన్నా పైకి మాత్రం నవ్వుతూ పలకరించే వారు. కాలేజే రోజుల్లో కూడా అప్పుడే విచ్చుకున్న గులాబీ పువ్వులా ఉన్న మాలికను చూసి అబ్బాయిల కళ్ళూ, మనసు కూడా నిలకడ లేకుండా సైకిల్ చక్రాల్లా మాలిక చుట్టూ తిరిగేవి. మాలికకు ఆ చూపులు అలవాటే. ఆ చూపుల తాకిడికి తడబడకుండా ముందుకు దాటి పోవడం కూడా అలవాటే.
హేమ మాలికకు క్లోజ్ ఫ్రెండ్. ఎలిమెంటరీ స్కూల్ నుండి ఇద్దరూ స్నేహితులు. బి. ఇడి. లో కూడా ఇద్దరూ క్లాసుమేట్సే అయితే బి. ఇడి. చేయడం పూర్తయాక మాలిక హైస్కూల్ టీచరుగా ఉద్యోగంలో చేరింది. హేమ ఎం. ఇడి. లో చేరింది. జీవితంలో వారి దారులు వేరైనా స్నేహితం గట్టి పడిందే కానీ పలుచ బడలేదు. ఇద్దరు తరుచుగా కలుసు కొని, ఏ సినిమాకో లేక షాపింగుకో వెల్తూనే ఉన్నారు.
ఆ రోజు మాలిక తన క్లాస్ మేట్ చందన ఎంగేజ్ మెంట్ పార్టికి హేమతో కలిసి వెళ్ళడానికి హేమ ఇంటికి వచ్చింది. ముందు గదిలో ఎవరితోనో మాట్లాడుతున్న హేమ అన్న, రోహన్ ను చూసింది.
“హలోఅన్నా!”
“హలో మాలికా, బావున్నావా? లోపలి రా. హేమ అలంకారం ఇంకా అయినట్టు లేదు. ”
మాలిక గొంతు వినగానే తయారవుతున్న హేమ గబగబా ముందు గదిలోకి వచ్చి నవ్వుతూ మాలిక వేపు చూస్తూ,
“హి ఈజ్ మై కజిన్ విక్రం” అతని వేపు చూసి “మీట్ మై ఫ్రెండు మాలిక. ” వాళ్ళిద్దరికీ పరిచయం చేసింది.
కళ్ళార్పకుండా చూస్తున్న ఆ కొత్త శాల్తీ లేచి షేక్ హేండ్ కోసం చెయ్యి ముందుకు చాచాడు.
“హలో”
“హలో మాల. ” నవ్వుతూ అన్నాడు విక్రం.
“మాలిక” తన పేరు సరిచేసింది.
“ప్లెజర్ టు మీట్ యూ మాలవిక. ” ఏ పేరైనా పేరుకే అందం ఇస్తోంది ఈమె రూపం అని లోలోనే అను
కున్నాడు విక్రం. అందునా పార్టికి కి వెళ్లబోయే ఆడవాళ్ళ అందం చెప్ప నలవి కాదు. అలంకారాలతో అందం ద్విగుణీ కృతమవుతుంది.
“మాలిక” మరోసారి తన పేరును సరిదిద్దింది.
“బొట్టు పెట్టుకొని, హేండ్ బేగ్ తీసుకోవాలి, ఒక్క ఐదు నిమిషాలే. . . లోపలికి రా” అంటూ లోపలి వెళ్తున్న హేమతో వెనకాలే మాలిక లోపలికి వెళ్ళింది.
ఇద్దరూ ఊబర్ లో కూర్చున్నాక దారిలో, “ఇతనేనా అమెరికా నుండి వచ్చాడని చెప్పావు!”
“యస్ ఇతనే. పది రోజులయింది. పెళ్ళి కూతురి వేటలో ఉన్నాడు. అతని పేరెంట్సు అమ్మాయిల లిస్టు తయారు చేసి, అందులోంచి కొందరిని ఫిల్టర్ చేసి, నచ్చిన కొందరిని ఎన్నిక చేసి పెట్టారు. విక్రం వాళ్ళని చూసి అందులోంచి ఒకమ్మాయిని ఎన్నుకుని ఒ. కే. అంటే పెళ్ళి తంతు జరుగుతుంది గాబోలు. ఫైనల్ సెలెక్షనుకు వచ్చినట్టున్నారు. ఇదంతా ఫాస్ట్ ఫార్వార్డ్ లో జరిగి పోవాలి. ఈ పరదేశికి ఎక్కువ టైం లేదట. ”
“రెండు సంవత్సరాలకే అమెరికన్ అయిపోయినట్టున్నాడు. పదేళ్లు అక్కడే ఉంటె ఇంకెంత మారతాడో!” “అమెరికా వెళ్ళిన కొత్తలోనే ఇలా ఉంటారు లేవోయ్. కొన్నాళ్ళు పోతే మాములై పోతాడు. మా ఆంటీ కుటుంబానికి సోషల్ స్టేటస్ చాలా ముఖ్యం. వాళ్ళ స్నేహ బృందంలో వాళ్ళు చాలా మంది మన దేశంలో పుట్టి, మన దేశంలోనే జీవిస్తున్నా పరదేశంలో పుట్టి పెరిగినట్టు ప్రవరిస్తారు. ఆ ఆడంబరాల జీవితం జీర్ణించుకు పోయిన వాళ్ళను మార్చడం బ్రహ్మ తరం కాదు. ” ఇద్దరు నవ్వుకున్నారు. అంతలో చందన ఇల్లు వచ్చేసింది. రెట్టించిన కుతూహలంతో ఇద్దరూ హాలులోకి నడిచారు.
మామూలుగా ఉండే చందన చాలా అందంగా బొమ్మలా ఉంది. ఎంగేజ్ మెంటు అన్నారు కానీ అంతా పెళ్లి లాగే ఆడంబరంగా చేస్తున్నారు. ఎంగేజ్ మెంటుకే ఇంత హంగామా ఇక పెళ్ళి చూడడానికి ఈ రెండు కళ్ళు సరిపోవేమో! పెళ్లి కొడుకు చాయ కాస్త తక్కువున్నా హేండ్స్ మ్ గా ఉన్నాడు. చికాగోలో డాక్టరట. పెళ్లి కొడుకు పక్కనే ఉన్న స్నేహితులు ముగ్గురు అమెరికా నుండి వచ్చారట. మిగతా వారంతా ఇక్కడి వాళ్ళే కాలేజి స్నేహితులు, బంధువులు ఉన్నారు.
నవీన చందన పిన్ని కూతురు చదన కంటే రెండేళ్ళు జూనియర్. తను పెళ్లి కొడుకు స్నేహితులకు
ఫలహారాలు, పానీయాలు అందుతున్నాయో లేదో అని చూస్తోంది. మాలిక, హేమ తమ స్నేహితుల
మధ్యకు వెళ్లి కబుర్లలో పడ్డారు. కిలకిల నవ్వులతో, ఓర చూపుల నెరజాణలు అబ్బాయిలను చూస్తున్నారు. అబ్బాయిలు మాత్రం ఏం తీసి పోలేదు ఏపని చేసినా క్రాపు సరి చేసుకుంటూ అమ్మాయిల వైపు పోజుల గాలం వేస్తూనే ఉన్నారు. ఆ చేష్టలు, ఆ చూపులు వయస్సుకే అందాన్నిస్తున్నాయో లేక ఆ వయస్సు వాళ్ళ పరి భాషకే అందమిస్తున్నాయో తెలీదు. అప్పుడే అక్కడికి వచ్చిన ఒక యువకుడు అమెరికా అబ్బాయిలతో చేయి కలిపి అటు తిరిగి పెళ్లి కొడుకు దగ్గరకు వెళ్ళాడు. అతని నవ్వు, స్టైలు చూస్తూంటే ముగ్ధ మోహనంగా ఉన్నాడు. అమ్మాయిలందరి దృష్టి ఒకేసారి అతని వేపు తిరిగింది. “ఎవరీ హేండ్సమ్ గై!” లీనత చిన్నగా అంది. అమ్మాయిలందరూ ఒకరి నొకరు చూసుకున్నారు. ‘అతనెవరా!’ అనే క్వెశ్చన్ మార్కుతో పాటు అతనెవరో తెలుసుకోవాలనే అత్రుత కూడా కనిపిస్తోంది అందరి మొహాల్లోను కనిపిస్తోంది. . అంతలో నవీన వచ్చి విప్పారిన కళ్ళతో ఉన్న లీనత చెవిలో ఏదో విస్ఫరించి పోయింది. రెండు నిమిషాల్లో ఆ మాట అందరి చెవుల్లోకి వెళ్ళింది. వెంటనే వాళ్ళ మొహాల్లో మార్పుతో బాటు ‘ఓ. . నో. . ’ అనే మాటలు గున్ గునాయించాయి. ఇంతకీ లీనత ద్వారా వచ్చిన సమాచారం ఆ బాహుబలి అసలు పేరు ప్రఫుల్, అక్కడి అమ్మాయిలకు ఎవరికీ దక్కడు, చిక్కడు. ‘ఏ అమ్మాయికి దొరికాడో!’ హటాత్తుగా అమ్మాయిల మనస్సుల్లో నిరాశ, నిస్పృహ ఆవరించుకుంది. అతని సంగతలా వదిలేస్తే ఆరోజు ఫంక్షన్ ఆనందంగా ముగిసింది. అమ్మాయిల మనసులో చిన్న థాట్ – ‘ఆ బాహుబలి చేపట్టిన అమ్మాయి ఎవరై ఉంటారా!’ అనే రొద కదులుతూనే ఉంది. హేమ, చందన ఎడతెగని హాసాలు, అలంకారాల గురించి కబుర్లు చెప్పుకుంటూ ఇల్లు చేరారు.
*****
అ రోజు విద్యార్థుల పేపర్లు కరెక్టు చేస్తున్న మాలిక మోగుతున్న సెల్ ఫోన్ తీసింది.
“హలో హేమ!”
“హలో మాలిక! ఒక ముఖ్య విషయం, విక్రం నీతో మాట్లాడతాడట నీ ఫోన్ నంబరు అడిగాడు, ఇవ్వనా?”
“నాతోనా! ఏమ్మాట్లాడతాడట హేమా! సంగతేమిటో నువ్వే కనుక్కో వచ్చుగా!”
“నువ్వు చాలా నచ్చావట. నీకు మనసిచ్చేసి నట్టున్నాడు. ” గలగలా నవ్వు. . .
“ఆ నవ్వాపు ముందు. అయినా నాగురించి ఏం తెలుసని మనసిచ్చేసాడు!” చిరు కోపంతో అంది.
“నువ్వు చాలా నచ్చావట. నీ గురించి అడిగాడు. నువ్వు ఒప్పుకుంటే అతనికి నీ ఫోన్ నంబరు ఇస్తాను.
లేకపోతే ఎదో ఒక సాకు చెప్తాను. ఛాయిస్ నీది. ”
“నా గురించి ఏం చెప్పావే! అతని గురించి నాకైతే ఏమి తెలీదు. నీ ఆంటీ కొడుకని, అమెరికాలో ఉంటాడని తప్ప ఎప్పుడు అతని గురించి మనం మాట్లాడుకోలేదు. అయినా కళ్ళకు నచ్చగానే సరిపోతుందా! అదీ కొన్ని క్షణాలు చూసాడు. మనిషి స్వభావం తెలీకుండా. . . అయినా అమ్మాయి సెలెక్షను ఫైనల్ స్టేజిలో ఉందన్నావుగా!”
“ఫైనల్ సెలెక్షన్ అయినట్టు లేదు. ఫైనల్ సెలెక్షన్ అయిపోయినా లవ్వు అన్నింటిని ఓవర్ టేక్ చేస్తుందనే విషయం అందరికి తెలిసిందేగా! నీ గురించి మామూలు విషయాలే చెప్పాను. అంటే నీ చదువు, ఉద్యోగం మన స్నేహం గురించి క్లుప్తంగా చెప్పాను. విక్రం గురించి చెప్తాను విను – ఐ. టి. చేసాడు. ఇక్కడ ఒక ఏడాది పాటు ఉద్యోగం చేసి, నాలుగేళ్ల క్రితం చికాగోలోని ఒక కంపెనీ ఉద్యోగంలో లాండు అయ్యాడు. అక్క వినుత పెళ్ళయి అమెరికాలో సెటిల్ అయింది. విక్రం పేరెంట్సు అదే అంటీ, అంకుల్ వరంగల్ లో ఉంటారని నీకు తెలుసుగా. ఒక్క కొడుకు కదా విక్రమ్ను గారాబంగానే పెంచారు. హమ్మయ్య! ఒక నవల రాసేయ వచ్చు కదా!” నవ్వింది.
“యూ ఆర్ ఇంపాజిబుల్ కామ్రేడ్! సరే నా సెల్ నంబరివ్వు. చూద్దాం ఏం మాట్లాడతాడో!” కుతూహలంగా అంది.
ఒక గంటలోనే మాలిక సెల్ రింగయింది. టక్కున ఫోను అందుకుంది.
“హలో మాలిక! నేను ఫోన్ చేసి మీకు ఇబ్బంది కల్గించడం లేదుకదా! ఎలా ఉన్నారు? ఈ టైములో మాట్లాడితే ఫర్వాలేదా?”
“ఫర్వాలేదు. ”
“గుడ్! హేమ ద్వారా మీరు నా గురించి వినే ఉంటారు. దాగుడు మూతలు ఆడకుండా మీతో సూటిగా మాట్లాడతాను. హేమ ఇంట్లో మిమ్మల్ని మొదటి సారి చూసాను. అరగంట తర్వాత మీరు నవ్వుతూ బై చెప్పి వెళ్తున్నపుడు మీతో బాటు నా మనసు కూడా మీ వెంట తీసుకెళ్ళి పోయారు. లవ్ ఎట్ ఫస్ట్ సైట్ అని సంతోషంగా చెప్తున్నాను. ఒక్క మీ అందమే కాదు మీరు చాల మంచి వారని హేమ ద్వారా విన్నా నేనిక టైం వెస్ట్ చేయదలచు కోలేదు. మీకు అభ్యంతరం లేకపోతే మనిద్దరం ఒకసారి కలుద్దాం. అప్పుడు అన్నీ మాట్లాడు కోవచ్చు ఏమంటారు!”
మంచి మాటకారే, సందేహం లేదు.
“మన మధ్య ఎక్కువ పరిచయం లేదు. హేమ ద్వారా మీరు వినడం వేరు, స్వయంగా ఒకరినొకరు అర్థం
చేసుకోవడం వేరు. ”
“అందుకేగా మనం కలవాలంటున్నాను. మీరు ఎప్పుడంటే అప్పుడే నేను రడి. ”
“మీరు మా ఇంటికి రండి. మా పేరెంట్సుతో కూడా కలవొచ్చు. ” మాలిక నవ్వుతూ అంది.
“నాకు మీ పెరెంట్సును కలవడానికి ఏ అభ్యంతరం లేదు. ముందు మనిద్దరం కలుద్దాం. మనిద్దరికీ క్లిక్ అయితే అప్పుడు మీ పేరెంట్సును కలుస్తాను. రేపు లంచ్ కు బాదుషా రెస్టారెంటులో లంచ్ కు కలుద్దాం. నేను వనోక్లాక్ కు వచ్చి మిమ్మల్ని పికప్ చేస్తాను. మీకు ఒకే కదా?”
“సరే. ” ఆలోచనలన్నీ బాగానే ఉన్నాయి. మాలిక మాటలు విని పేరెంట్సు అభ్యంతరం చెప్పలేదు.
మరునాడు మాలికను పికప్ చేయడానికి ఒక అరగంట ముందే వచ్చాడు విక్రం. బాదుషా రెస్టారెంటు ఆహ్వానం పలుకుతున్నట్టుగా ఉంది. ఓ పక్కగా ఆల్రడీ రిజర్వ్డ్ చేసిన టేబుల్ దగ్గర కూర్చున్నాక కొన్ని నిమిషాలు నిశ్శబ్దం. తర్వాత విక్రం మాటల్లోకి దిగాడు. వీళ్ళకు దగ్గరలో ఎవరూ లేక పోవడంతో మాలిక కాస్త రిలీఫ్ గా ఫీలయింది.
“ఇ లవ్ యూ అండ్ వాంట్ టు మేరీ యూ మాలికా. మీరు మీ అభిప్రాయం నిర్భయంగా చెప్పండి. నా ఇష్టానికి నా పేరెంట్సు ఎప్పుడూ అభ్యంతరం చెప్పరు. మీకు ఈ ప్రపోజల్ ఇష్టమేనా?” సిగ్గుతో ఎర్రబడిన మాలిక మొహాన్ని తదేకంగా చూస్తూ,
“మీ నిర్ణయం “యస్” అని గెస్ చేస్తున్నాను. ” అన్నాడు.
మాలిక ధైర్యం తెచ్చుకుని, సిగ్గు తెరలోంచి బయటికి వచ్చి, నేప్కిన్ వేపు చూస్తూ,
“మేము డబ్బున్న వాళ్ళం కాము. మధ్య తరగతి జీవితంలో పరువు, మర్యాదలే మా ఆస్తులు, బందువులు కూడా. ” విక్రం వాళ్ళు బాగా డబ్బున్న వాళ్ళని తెలుసు గాబట్టి ముందుగా ఆ మాట చెప్పడం మంచిది అనిపించి మొహమాటం ఉన్నా స్పష్టంగా చెప్పింది.
“నేను డబ్బున్న అమ్మాయి కోసం చూడటం లేదు. నన్ను అర్థం చేసుకొని సంతోషంగా జీవించడానికి తోడుగా ఉండే అమ్మాయి కోసం చూస్తున్నాను. నాకు నచ్చిన అమ్మాయికి నేను నచ్చితే జీవితం సుఖంగా గడుస్తుందని నా ఉద్దేశ్యం. ” అతని మాటలు మాలిక మానస వీణను మీటి అమృత రాగాలు పలికించాయి.
హాబీలు, సినిమాల గురించి కాసేపు మాట్లాడుకున్నాక మాలిక రిలాక్స్ అయ్యింది. మెనూ చూడటం, అర్డరివ్వటం, లంచ్ తినడం అన్నీమాలికకు ఏదో మూవీ రీల్స్ కదిలి పోతున్నట్టుగా, అందమైన తోటలో విహరిస్తున్నట్టుగా ఉంది. అతని జీవితాశయాలు విని మాలిక మనసు పొంగి కలల ఒడిలో ఒరిగి పోయింది.
“నీ మనసులో ఏముందో చెప్పనే లేదు. ” మాలిక వేపు చూసాడు.
“నా పేరెంట్సుతో డిస్కస్ చేయాలి. ”
“ష్యూర్, మీ మాట కోసం ఎదురు చూస్తుంటాను. నా సెలవులు అయిపోక ముందే చెప్తారు కదూ!”
ఇంటికి వెళ్ళగానే మాలిక అక్కకు ఫోనులో జరిగిందంతా చెప్పింది. విక్రం గురించి విన్న మౌనిక, అరవింద్ రెక్కలు కట్టుకుని వచ్చి వాలారు. ఇంటిల్లి పాది కూర్చుని అన్ని రంగుల చర్చలు జరిగాక శుభం అన్నారు. తల్లి, తండ్రి సంతోషంతో ఉబ్బి తబ్బిబ్బై పోయారు. ముఖ్యంగా అమ్మాయి, అబ్బాయి ఒకరికొకరు నచ్చారు. అబ్బాయి అమెరికాలో ఎద్యోగం చేస్తున్నాడు, మంచి కుటుంబం. బలరాం శుభ ఘడియ చూసి విక్రం పెరెంట్సుకు ఫోను చేసాడు.
“మీ అమ్మాయి ఫోటో చూసాము. ముఖ్యంగా మా అబ్బాయికి మీ అమ్మాయి నచ్చింది. ఎక్కువ టైములేదు గాబట్టి ఎంగేజ్ మెంటు లాంటివి లేకుండా ఏకంగా పెళ్ళే పెట్టేసుకోండి. మేము రెండురోజుల్లో హైదరాబాదు వస్తున్నాము. అప్పుడు కలుద్దాం. మాక్కావల్సింది ఒకటే – పెళ్ళి బాగా చేయండి అంతే చాలు. మాకు ఒక్కగా నొక్క కొడుకు. ” విక్రం తండ్రి తన మనసులో మాట చెప్పాడు. అదృష్టం వచ్చి వడిలో వాలింది దాన్ని సుతారంగా మోయాలనుకున్నారు మాలిక పేరెంట్సు.
పురోహితుడితో మాట్లాడి పది రోజుల్లో ఉన్న ఒక ముహూర్తం నిర్ణయించారు. విమలకు అంత త్వరగా పెళ్ళి ముహూర్తం పెట్టుకోవడం ఇష్టం లేదు. చిన్న కూతురు పెళ్లి ఘనంగా చేయాలని ఎప్పటి నుండో అనుకుంది. వారం రోజుల్లో పెళ్ళి పెట్టుకుంటే పత్రికలు, ఆహ్వానాలు, అలంకారాలు దేనికి కూడా టైము సరిపోదు. పెళ్లి పనులన్నీ ఎలా జరుగుతాయి- విమల గుండెల్లో ధడ మొదలయ్యింది. ఈ రోజుల్లో అన్నీ చిటికేస్తె అమరుతాయి అంటే అర్డర్లివ్వడమే అయినా దానికి టైము ఉందా అనుకుంది.
“ఇంత మంచి సంబంధం వస్తే పెళ్లి పనులకు టైము లేదని దిగులు పడకు. ఇప్పుడు ముక్తసరిగా కానివ్వు. ఇక పొతే ఒక సంవత్సరం తర్వాత వాళ్ళను రమ్మని అప్పుడు పెద్ద పార్టి పెట్టుకుందువులే. ” అక్క మాటలతో విమల మనసు కాస్త కుదుట పడింది. హడావుడికి అంతే లేదు. పెళ్ళి మాట వినగానే అయస్కాంతానికి ఇనుము ముక్కలు అతుక్కున్నట్టు మేమున్నాము అంటూ చిన్న, పెద్ద స్నేహితులు, బంధువులు అందరూ ముందుకు వచ్చారు. విమల పేరెంట్సు, బలరాం పేరెంట్సు రెండురోజుల్లో వస్తామన్నారు. మాలిక అందరికి ఫేవరేట్- ఇక రాకుండ ఎలా ఉంటారు! ఇంటిల్లి పాది ఎవరికి వారు పీకల వరకు మునిగే ఆలోచనలు, బయట పనులు కొందరు, ఇట్లో చేయాల్సిన పనులతో కొందరు, చేయాల్సిన పనుల లిస్టులతో మరి కొందరు ఇలా అందరూ ప్రోగ్రాం చేసిన మనుషుల్లాగ వాళ్ళల్లో వాళ్ళే పనులు పుర మాయించుకున్నారు.
ఒక రోజు విక్రం ఫోను చేసి డిన్నర్ కు వెళ్దామని అనగానే మాలిక ఫోనులోనే తలూపింది. అతను రాగానే అందంగా పుత్తడి బొమ్మలా వచ్చి కార్లో కూర్చుంది.
“స్టార్ కృష్ణాకు వెళదామా అక్కడ బిరియాని చాలా బావుంటుంది. ”
హోటలు పేరు వినగానే థ్రిల్లింగ్ గా ఫీలయిన మాలిక సరే అన్నట్టుగా తలాడించింది, గాలిలో తేలి పోతున్నట్టుగా ఉంది. ‘తనకు బిరియాని అంటే ఇష్టమని అతనికేలా తెలుసు! అతనికి కూడా ఇష్టం లాగుంది. ’ ఇలాగే ఇద్దరి ఇష్టాలన్ని ఒకటైతే . . . మరులు గొలిపే మనసు కితకిత లాడింది.
హోటలు లోపలకు ఎంటరవగానే “నా స్వీట్ చూసిం తర్వాత డిన్నరు తిందాం. ”
“మీకు ఇల్లు ఉందన్నారు మరి హోటలు స్వీట్ లో ఎందుకుంటున్నారు?”
“పెంట్ హౌజ్ ఉంది. డాడ్ తరుచుగా హైదరాబాదు వస్తూంటారు. వచ్చిప్పుడు పెంట్ హౌజ్ లోనే ఉంటారు. అక్కడికి డాడ్ కోసం ఎవరో ఒకరు వస్తూనే ఉంటారు. నాకోసం నా ఫ్రెండ్సు వస్తే డాడ్ ను చూసి కాస్త ఇబ్బందిగా ఫీలవుతారు. ఫ్రీగా ఉండలేరు. ఫ్రెండ్సుతో క్లబ్బుకు వెళ్లి ఎంజాయ్ చేయొచ్చనుకో కానీ ఇక్కడయితే రిలాక్స్డుగా ఉంటుందని మా పేరెంట్సు నా కోసం ఈ స్వీట్ బుక్ చేసారు. ”
రూము తలుపు తీసి లోపలికి రా అన్నట్టు చేయి చూపించాడు. విక్రం వేపు చూస్తూ లోపలికి నడిచింది.
మాలిక అడుగు తడబడింది. రూం చాలా పెద్దగా ఉంది. లోపల కూర్చోవడానికి ఒక పెద్ద సోఫా, ఒక నాలుగు కుర్చీలు ఉన్నాయి.
“ఆ పక్కనే ఉన్న రూము తలుపు మూసి ఉంది. ” మాలిక చేయి పట్టుకుని తీస్కెళ్ళి సోఫాలో కూర్చోబెట్టాడు. నీటుగా అలంకరించి ఉంది, మరి హోటలు కదా.
“బావుంది. ” చిన్నగా అంది.
“మన పెళ్ళయ్యాక అమెరికా వెళ్ళే వరకు మనం ఇక్కడే ఉంటాం. అప్పుడు నా ఫ్రెండ్సు ఎవరూ రారులే. ”
హమీ ఇస్తున్నట్టుగా అన్నాడు.
బిడియ పడ్తున్న మాలికను కూర్చో అన్నట్టు సోఫా చూపించాడు. ఎరుపు రంగుకు దిగిన మొహంతో కూర్చుంది. అర్థంకాని ఈ సిగ్గు, బిడియం ఇప్పుడే రావాలా అనుకుంది. విక్రం మాలిక పక్కనే కూర్చుంటూ,
“మీల్స్ రూమ్ కే తెప్పించుకుందాం! ఫ్రీగా మాట్లాడుకుంటు తినొచ్చు, సరేనా!” మాలిక జవాబు ఇవ్వక ముందే టేబుల్ పై ఉన్న మెనూను ఒకటి మాలికకు ఇచ్చి మరొకటి తాను తీసుకుని చూస్తున్నాడు.
“నీకే డిష్ ఇష్టమో చెప్పు. ”
“ మీకేది ఇష్టమో అదే తెప్పించండి. ”
“నా కన్నీ ఇష్టమే. ఈ రోజు నువ్వు చెప్పు. నువ్వు సిగ్గు పడుతూంటే ఎంత అందంగా ఉన్నావో తెలుసా!” పువ్వులా ఉన్న మాలిక మొగ్గలా ముడుచుకు పోయింది. ఆమె బుజంపై చేయి వేసాడు. మత్తు ఒకవైపు చెప్పలేని భయం మరో వైపు. సిగ్గు పడ్తున్న ఆమెను చూస్తూ ఆర్డరు చేయబోయే ఒక్కొక్క డిష్ పేరు చెప్పాడు. మాలిక తలాడించింది. ఫోనులో డిషేస్ ఆర్డరు చేసాడు. వాటితో పాటు శాంపెయిన్ అర్దరు చేసాడు.
అమెరికాలోని తన జీవితం గురించి చెప్తున్నాడు. మాలిక సంభ్రమంగా వింటోంది.
డోర్ బెల్ ఆ వెంటనే “రూమ్ సర్వీస్” వినిపించగానే విక్రం వెళ్లి తలుపు తీసాడు. వెయిటర్ ఫుడ్ తెచ్చి అక్కడే ఉన్న టేబుల్ మీద అన్ని సర్ది పెట్టి వెళ్లి పోయాడు.
విక్రం నైపుణ్యంగా శాంపెయిన్ బాటిల్ తెరిచి మాలికకు ఒక గ్లాసులో పోసి ఇచ్చాడు.
“నేనెప్పుడూ తీసుకోలేదు. ” సంకోచంగా అంది.
“ఫ్రెంచ్ వాళ్ళు తాయారు చేసే ఈ శాంపెయిన్ కు అన్ని దేశాల్లో కంటే మన ఇండియాలోనే పెద్ద మార్కెట్ ఉందని, యంగ్ ఉమెన్ ఎక్కువ ఇష్ట పడతారని పేపర్లో పెద్ద ఆర్టికల్ వ్రాసారు. అంత హైపు ఉంటె మరి నువ్వు రుచి కూడా చూడ లేదంటే ఆశ్చర్యంగా ఉంది. ఫర్వాలేదు తీసుకో, ఇందులో ఆల్కహాల్ చాల తక్కువ, ఇది పళ్ళ రసం లాగే ఉంటుంది. మనిద్దరం కలిసి ఉన్నఈ ఘడియ స్పెషల్ అందుకే తెప్పించాను. మనిద్దరి హెప్పీ ఫ్యూచర్ కోసం. . చీర్స్. . . ” తన గ్లాసును మీలిక గ్లాసుకు తకించాడు. గ్లాసులు ఖంగు మన్నాయి.
మాలిక సంకోచంతో ఒక సిప్ తీసుకుంది. తియ్యగా డ్రింకు నోటిలో గెంతింది. ఆతను మరో సిప్ అంటూ బలవంతంగా మాలిక నోటి కందిచ్చాడు. అలాగే మరో సిప్ తీసుకుంది. నాలుక పై ఏదో రాగం ఝుమ్మంటు గొంతులోకి దిగింది.
“ఇక చాలు. ” అంది.
“మొదటి సారి కదా! ఐ కెన్ అండర్ స్టాండ్. నీకు మాడరన్ లైఫ్ కాస్త అలవాటయితే అన్నిఇష్ట పడతావు. ”
నవ్వుతూ మాలిక వేపు ప్రేమగా చూస్తూ అన్నాడు. ఇద్దరూ వెళ్లి టేబుల్ దగ్గర కూర్చున్నారు.
విక్రం అన్ని డిషెస్ పై మూత తీసి “ఆమ్. . . భలే ఘుమ ఘుమలు కదూ!” అంటూ బిరియాని ఒక ప్లేటులో పెట్టి కూర్మా వేసి మాలిక ముందు పెట్టాడు. మరో ప్లేటులో తను వడ్డించుకుని ‘తిను’ అన్నట్టుగా మాలిక వైపు చూసాడు. ఆ కమ్మటి వాసనలకు మాలిక కడుపులో జటరాగ్ని ఉవ్వెత్తున్న లేచింది. నెమ్మదిగా కలుపుకుని తింది. ఎంతో ఆకలి అనిపించినా మాలిక ఎక్కువ తినలేక పోయింది. ఇద్దరూ చేతులు కడుక్కుని సోఫాలో కూచున్నారు.
అంతలో తలుపు తీసుకుని ఒక యువకుడు గదిలోకి అడుగు వేసి ఒక్క క్షణం వీల్లిద్దరి వేపు చూసి
నవ్వుతూ లోపలికి వచ్చి తలుపు మూసాడు. వీల్లిద్దరిని చూసికూడా వెనకాడకుండా నిరాటంకంగా
వచ్చినతన్నిమాలిక ఆశ్చర్యంతో పెద్దవైన కళ్ళతో చూసింది. అతను. . . అతను. . . ప్రఫుల్!
“మీట్ మై ఫియాన్సి మాలిక. ” అంటూ విక్రం అతని భుజంపై చేయి వేసి మాలిక దగ్గరగా తీసుకు వచ్చి,
“మాలికా! మీట్ మై బెస్ట్ ఫ్రెండ్ ఫ్రఫుల్. ”
“వెరీ నైస్ టు మీట్ యూ మాలికగారు. ”
“నమస్తే. ” కంగారుగా చెతులు జోడించింది.
“నా వస్తువలు కొన్ని తీసుకుందామని వచ్చాను. సారీ టు డిస్టర్బ్ యు. ”
“కేర్ ఫర్ ఎ డ్రింక్?” విక్రం టేబుల్ పై ఉన్న గ్లాసు చేతిలోని తీసుకుంటూ ప్రఫుల్ ను అడిగాడు.
“నో, థాంక్స్. నిశాంత్ క్రింద కారులో ఉన్నాడు. ఐ కేం టు పికప్ ఫ్యూ థింగ్స్. ” అతని వెనకే విక్రం బెడ్ రూమ్ లోకి వెళ్ళాడు. ఇద్దరూ ఎదో మాట్లాడుకున్నారు.
“టేక్ యువర్ టైం. ” అంటూ విక్రం వచ్చి మాలిక పక్కన కుర్చున్నాడు. మరో ఐదు నిమిషాల్లో అతను,
“ఎన్ జాయ్ ది ఈవెనింగ్. ” అంటూ వెళ్లి పోయాడు అతను.
మాలికకు తల దిమ్ముగా ఉంది. తల నొప్పి మొదలయ్యింది.
“పెళ్లి షాపింగు అవుతోందా? నాకు లేడీస్ బట్టలు, నగలు ఎట్సెట్రా సెలెక్షన్ పెద్దగా తెలీదు. ”
“ఇంకా లేదు. నేను ఇంటికి వెళ్తాను. తల కాస్త దిమ్ముగా ఉంది, శామ్పెయిన్ అనుకుంటా. ” మాలిక లేచి తన హేండ్ బేగ్ తీసుకుంది.
విక్రం టైము చూసుకుని, “సరే, మళ్ళి ఎప్పుడు కలుద్దాం?” విక్రం దగ్గరగా వచ్చి మాలిక భుజంపై చేయి వేసి మాలిక బుగ్గపై ముద్దిచ్చి ‘ఛలో’ అన్నట్టుగా చూసాడు.
మాలిక ఇంటిముందు కారు ఆపగానే మాలిక గబుక్కున కారు దిగి తలుపు మూసే ముందు ‘బై’ అంది.
“బై డియర్. నేను రేపు ఫోను చేస్తాను. ” మాలిక ఇంట్లోకి వెళ్ళగానే కారు ముందుకు కదిలింది.
మాలిక తిన్నగా తన రూములో కెల్లి బట్టలు మార్చుకొని నైటీతో హాలులోకి వచ్చింది. విమల కళ్ళు పెద్దవి చేసి మాలిక వేపు చూస్తోంది.
మాలిక వెళ్లి జగ్ లోంచి ఒక గ్లాసుతో నీళ్ళు పోసుకుని ఒక సిప్ తెసుకుని తల్లి పక్కన కూచుని తల్లి భుజంపై తల ఆనించి కళ్ళు మూసుకుంది.
“ఏంటి తల్లీ అలా ఉన్నావు! సాయంత్రం ఎలా గడిచింది. ”
“బానే ఉండింది. కాని ఎందుకో దిగులుగా ఉంది. ”
“ఇంటికి రాగానే అక్క ఫోన్ చేయమంది. ” వెంటనే మాలిక లేచి ఫోను చేయడం చూసి విమల గదిలోకి వెళ్లి పోయింది.
“హలో అక్కా. ”
“నువ్వు ఓకేనా? ముందు నేను చెప్పేది జాగ్రత్తగా విను. థాంక్ గాడ్ మనకు ముందుగానే తెలిసింది. ”
“ఏమయ్యింది?” అయోమయంగా అడిగింది మాలిక.
“విక్రం ఫ్రెండ్ ప్రఫుల్ తెలుసా?”
“తెలుసు. చందన ఎంగేజ్ మెంటు పార్టిలో చూసాను. ఇవ్వాళ విక్రం దగ్గర చూసాను. ”
“అతను గే అని తెలుసా?”
“తెలుసు. పార్టి తర్వాత తెలిసింది. అంత హేండ్ సం గై, నమ్మలేక పోతున్నాను!”
“ప్రఫుల్ ఒకమ్మాయిని పెళ్లి చేసుకున్నాడు. ఒక కొడుకు పుట్టాక ఆ అమ్మాయికి విడాకులిచ్చాడు. తర్వాత విక్రం అండ్ ప్రపుల్ ఇద్దరూ లివింగ్ టుగెదర్. కాని అందరికి క్లోజ్ ఫ్రెండ్స్ అని చెప్తారట. స్నేహితానికే మచ్చ తెస్తున్నారు. అరవింద్ ఫ్రెండు రాం చరణ్ చెప్పాడట. ప్రిన్స్ చార్ల్స్ అనుకుంటున్నా డేమో! వారసుడు పుట్టాక తన దారి తాను చూసుకున్నాడు. నువ్వు విక్రంను పెళ్లి చేసుకోకు మాలిక. నేను రేపు పొద్దున్నే కాన్సిల్ చేయమని నాన్నకు చెప్తాను. అరవిందు కూడా అదే అంటున్నాడు. నీ మనసు కష్ట పడొచ్చు కాని ఇప్పుడే దూరం జరగడం మంచిది. దీని గురించి ఆలోచించడానికి ఏమి లేదు. నీ జీవితం ఆ గోతిలో పడడానికి వీల్లేదు. ”
“అక్కా! విక్రం గురించి ఇది నిజమేనా!!”
“రాంచరణ్ ఆఫీసులో చాలా మందికి వీళ్లిద్దరి గురించి తెలుసట. ఇంతకంటే నీ మనసు ఇంక పాడు చేసుకోకు. సారీ మాలా, నాక్కూడా విక్రం నచ్చాడు. అమ్మాయిలకు పెళ్లి విషయంలో పోటీ పెరిగింది. ” చెల్లెలి మనసు తేలిక చేయడానికి అంది.
హోటల్లో విక్రం అలా ప్రఫుల్ భుజాలపై చేయి వేసి దగ్గరకు లాక్కోవడం చూసినప్పటి నుండి మాలిక మనసులో చెప్ప లేని భావాలేవో కలవర పెడ్తున్నాయి. కాని విక్రం ఎంతో ప్రేమగా మాలికతో మట్లాడటం చూసి ఆ క్షణం ఆలోచనను పక్కకు నెట్టేసింది. మాలిక మనసులో విక్రం పట్ల నిరసన, కోపం. ‘జీవితాలతో
మనుషులు ఇంత బాగా నటించగలరా! ఛీ. . ఛీ. . ఏం మనుషులు!!’
రాత్రంతా మగత మగతగా కూర్పులు తీసింది తప్ప నిద్ర రాలేదు. కళ్ళు తెరిచి చూసి ఆలస్యంగా లేచానని తెలుసుకుంది. ‘ఫర్వాలేదు జీవితంలో ముందుగానే లేచాను’ అనుకుంది.
వంటింట్లో టీ తాగుతుండగా విక్రం ఫోను చేసాడు. మాలిక ఫోను ఎత్తలేదు. విమల చూసింది కాని ఎమీ అనలేదు. రింగవడం ఆగగానే తేలిక పడ్డ మనసుతో విక్రం కు టెక్స్ట్ కొట్టింది.
“అల్ విదా”
 —-సమాప్తం—- 
రచన: శింగరాజు శ్రీనివాసరావు
పదవీ విరమణ చేసిన తరువాత మా అమ్మాయి గోల పడలేక మా శ్రీమతితో కలిసి అమెరికాలో ఉన్న వాళ్ళ ఇంటికి వెళ్ళాము.  ఎంతో సాదరంగా ఆహ్వానించారు కూతురు,  అల్లుడు.  ఇక మా మనుమరాలు మిహిత సరేసరి ‘తాతయ్యా’ అంటూ మెడల మీదే నాట్యం చేసింది.  దానికి తెలుగు ధారాళంగా రాదు,  దాని ఆంగ్ల భాషా పటిమ నాకు అర్థం కాదు.  ఆంగ్లంలో కొద్దో,  గొప్పో ప్రవేశం ఉన్నా ఆ ఉచ్ఛారణ మనకు అంతుబట్టేది కాదని నాకు అర్ధమయి పోయింది.  ఇక మా శ్రీమతి సరేసరి.  మనవరాలు చెప్పేది తనకు,  తను చెప్పేది మనుమరాలికి అర్ధంకాక వాళ్ళు మౌనాన్ని ఆశ్రయించారు.  ఇహ లాభం లేదనుకుని నా మనుమరాలికి తెలుగు నేర్పాలనే నిర్ణయానికి వచ్చాను.  కానీ మనసులో ఒక సందేహం మెదులుతోంది.  నా ఆలోచన నా అల్లుడికి నచ్చుతుందో,  లేదో.  ఎందుకంటే తెలుగు మాతృభాష అయిన చోటే తెలుగులో మాట్లాడడం పెద్ద అవమానంగా భావిస్తున్నారు.  బొడ్డు ఊడినప్పటి నుంచి తల్లులు ‘అమ్మా’ అని పిలిపించుకుంటే సిగ్గని ‘మమ్మీ’ అని పిలిపించుకుంటూ,  ప్రతి వస్తువు పేరును,  పదాలను ఆంగ్లంలో నేర్పుతూ,  తెలుగు బిడ్డకు తెలుగంటే తెలియకుండా చేస్తున్నారు.  అందుకని ఎందుకైనా మంచిది,  అడిగి చేస్తే పోలేదా అనిపించింది నాకు.  ఒకరోజు భోజనాల సమయంలో కదిలించాను అమ్మాయిని,  అల్లుడిని.
” బాబూ వాత్సవా.  మిహిత తెలుగు అంత బాగా మాట్లాడలేక పోతున్నది.  వాళ్ళ అమ్మమ్మకు దానితో మాట్లాడాలనే ఆరాటం.  కానీ దానికా ఆంగ్లం రాదు.  మిహితకు తెలుగు అర్ధంకాక వాళ్ళ అమ్మమ్మ ఏంచెప్పినా “ఓకె అమ్మమ్మా” అని ఒక నవ్వు నవ్వి అక్కడి నుంచి పారిపోతున్నది.  నేనేదో వచ్చీరాని భాషతో సర్దుకుంటున్నాననుకో.  అందుకని. . . . ”
“ఏమిటి మామయ్యగారు ఆపారు.  చెప్పండి”
“మిహితకు ఇప్పుడు సెలవులే కదా.  కొద్దిగా తెలుగు అక్షరాలు నేర్పి,  మాట్లాడడం కూడా అలవాటు చేద్దామని”
“ఈ మాట మీనోటి నుంచి వస్తే బాగుండునని ఎదురు చూస్తున్నాము నాన్నా.  మా ఇద్దరి ఉద్యోగాలతో,  వంటపని,  ఇంటిపనితో దానికి తెలుగు నేర్పే అవకాశమే దొరకటం లేదు.  అదికూడ స్కూలులో అంతా ఆంగ్లమే కావడంతో తెలుగును అంతగా పట్టించుకోవడం లేదు.  అప్పటికీ మీ అల్లుడు గారు ఆదివారాలంతా అందరమూ తెలుగులోనే మాట్లాడుకోవాలని నియమం పెట్టడంతో,  ఆ మాత్రమైనా పొడిపొడి మాటలు దానికి వచ్చాయి”
“మామయ్యగారు.  నాకు మీ అంత ఓర్పు లేదు.  మీరు వృత్తిరీత్యా ఉపాధ్యాయులు కనుక మీరైతే ఓర్పుగా మిహితకు నేర్పగలరు.  ఇంటికొచ్చిన మీకు ఇలాంటివి చెబితే ఏమనుకుంటారోనని,  మేము అడగలేదు.  మీకు అంగీకారమైతే మాకు అంతకంటే ఏంకావాలి.  తెలుగుబిడ్డకు తెలుగురాదంటే అవమానమని మేము దిగులుపడని రోజు లేదు.  ఆనందంగా నేర్పండి”
ఇద్దరూ తమ అంగీకారం తెలపడంతో ఒక శుభముహూర్తాన మిహితకు తెలుగు అక్షరాలు నేర్పడం మొదలుపెట్టాను.  బుద్ధిగా చెప్పినట్లల్లా చేసేది.  నెలరోజులకల్లా అక్షరాలన్నీ వచ్చాయి.  చిన్నచిన్న పదాలు నేర్పుతూ,  అర్ధంకాని వాటిని ఆంగ్లంలో చెప్పి,  దాన్ని తెలుగులోకి తర్జుమా చేసి అర్ధమయ్యేలా చెప్పేవాడిని.  దాంతో అది సులభంగానే అర్ధం చేసుకుని మాట్లాడేది.  అలా అలా రెండు నెలలలో గుణింతాలు కూడ నేర్చుకునేసింది.
మధ్య మధ్యలో దానికి వేమన శతకాన్ని రాగయుక్తంగా పాడుతూ,  మిహిత చేత పాడించేవాడిని.  అది కూడ చాలా ఇష్టంగా నేర్చుకునేది.  భావమేమిటో కూడ చెప్పేవాడిని.  తెలుగులోనే సంస్కారము ఇమిడి ఉందని నమ్మేవాడిని కనుక,  నా మనుమరాలు కూడ అమెరికాలో ఉన్నా మంచి సంస్కారవంతురాలిలా తయారవాలనే ఆశ.  అలా రెండు నెలలు గడిచిపోయాయి.  ఇంట్లో అందరం తెలుగులోనే మాట్లాడుకోవడం అలవాటు చేసుకున్నాం,  మిహితతో సహా.
*****
“నాన్నా మీకో శుభవార్త.  మీరు పాడే పద్యాలు విని,  మీ గాత్రంలోని మాధుర్యానికి అబ్బురపడి పై అంతస్తులోని ఆంగ్లయువతి నన్ను పిలిచి అడిగింది,  ‘ఏమిటవి అని”.  అది తెలుగని,  అవి గొప్ప కవి వ్రాసిన శతకాలని,  నాన్నగారు పాపకు నేర్పుతున్నారని చెప్పాను.  ఆమె నాన్నగారు ‘నాకు కూడ నేర్పుతారా’ అని అడిగింది.  మిమ్మల్ని అడిగి చెబుతానన్నాను” ఇంట్లోకి అడుగు పెడుతూనే చెప్పింది నా కూతురు శ్రీహిత.
నా మనసు ఆనందంతో నిండిపోయింది.  నా భాషకున్న సౌందర్యం ఎంత గొప్పదో అర్ధమయింది.  ఒక్క ముక్క అర్ధంకాకున్నా భాషలోని మాధుర్యానికి పరాయిభాష వాళ్ళు ముగ్ధులై తెలుగు నేర్చుకోవాలని ఆరాటపడుతున్నారంటే నాకు గర్వంగా అనిపించింది.  నా భాషను పరాయి దేశంలో పరిచయం చేసే భాగ్యం కలగడం నా అదృష్టంగా భావించి ‘సరే’ అన్నాను.  వారం గడిచేసరికల్లా ఆ అమ్మాయితో పాటు మరో నలుగురు జత అయ్యారు.  వచ్చీరాని యాసతో వాళ్ళు ఒక పది పద్యాల వరకు నేర్చుకున్నారు.  ఈ మధ్యలోనే మా చిచ్చర పిడుగు తన స్నేహితులతో చెప్పిందేమో,  దాని స్నేహితులలో గల తెలుగు రాష్ట్రాల పిల్లలు ఒక అయిదుగురు తెలుగు నేర్పమని వచ్చారు.  దాంతో పగలు పిల్లలుకు తెలుగు,  సాయంత్రం పూట ఆంగ్ల వనితలకు వేమన శతకాలు నేర్పుతూ ఆరునెలలను ఆరు రోజులులా గడిపేశాను.
******
ఆ రోజు అమెరికా నుంచి మా తిరుగు ప్రయాణం.  నా శిష్యజనమంతా వీడ్కోలు చెప్పడానికి వచ్చారు.  వచ్చే సంవత్సరం మరల రావాలని,  కావాలంటే మా ప్రయాణ ఖర్చులు వాళ్ళే భరిస్తామని చెప్పారు.  అందరు పిల్లలు తెలుగులోనే మాట్లాడారు.  మా శ్రీమతి మనమరాలితో ముచ్చట్లలో పడిపోయింది.  చిన్న పిల్లలంతా ” తాతయ్యా మరల ఎప్పుడొస్తారు?” అని చుట్టుముట్టారు.
“మామయ్య గారు.  మీరు రావడం వల్ల నా బిడ్డకే కాదు,  తనలాంటి మరికొందరు తెలుగుబిడ్డలకు తెలుగును పరిచయం చేయటం జరిగింది.  ఇప్పుడు వీళ్ళంతా వారు నేర్చుకుంటున్న విద్యను మధ్యలో ఆపుకుంటున్నామని బాధపడుతున్నారు.  దీన్ని అర్ధాంతరంగా ఆపకుండా మీరే ఏదైనా మార్గం ఆలోచించండి.  అంటే ఇది నా మాట కాదు.  ఆ పిల్లల తల్లిదండ్రులు మిమ్మల్ని అడగమన్నారు.  కావాలంటే కొంత మొత్తాన్ని గురుదక్షిణగా సమర్పిస్తామన్నారు” చెప్పలేక చెప్పాడు మా అల్లుడు.
“వాత్సవా నా తెలుగుభాషను డబ్బు తీసుకుని నేర్పడమా.  అంత పాపం చెయ్యలేను.  పాపకు ఎలాగూ అంతర్జాలంలో వీడియో ద్వారా తెలుగు నేర్పడం కొనసాగిస్తానని శ్రీహితకు చెప్పాను.  మిహిత స్నేహితులను కూడ వచ్చి తనతో పాటు నేర్చుకోమని చెప్పు.  నేనెలాగు ఖాళీనే కనుక అందరికీ వీలైన సమయం చెబితే నేను సిద్దమయి ఉంటాను.  ఆ రకంగానైనా నా తెలుగు భాషకు నా వంతు సేవ చేసిన వాడిని అవుతాను.  అది నా మనసుకు ఎంతో ఆనందాన్ని ఇస్తుంది” అని నా అంగీకారాన్ని తెలియచేశాను.
ఇంతలో నా వద్ద శతకాలు నేర్చుకుంటున్న అమ్మాయిలు కూడ వచ్చారు.  అందరూ పూలగుత్తులిచ్చి నా పాదాలకు నమస్కారం చేశారు.  వాళ్ళ సంస్కారం చూసి నాకు ఆశ్చర్యం వేసింది.  వాళ్ళకు నా ఫోను నెంబరు ఇచ్చి,  మీరు ఎప్పుడు ఖాళీగా వుంటే అప్పుడు నాకు ఒక్క ఫోను చేస్తే చాలు,  పద్యాలు నేర్పుతానని హామీ ఇచ్చి,  అందరినీ సాగనంపాను.  ఆ క్షణంలో వాళ్ళ కన్నులలో కనిపించిన కృతజ్ఞతా భావం నా మనసును కదిలించింది.  దేశం కాని దేశంలో నా తెలుగుతల్లి,  మన సాంప్రదాయాలు ఇంత గొప్పగా చూడబడుతుంటే,  ఎందుకు మనదేశంలో వాళ్ళు మన భాషను,  సంప్రదాయాన్ని అంత అవహేళన చేస్తారో నాకు అంతుబట్టలేదు.
అప్పుడే నా మదిలో ఒక ఆలోచన తలుపుతట్టింది.  పదవీ విరమణ చేసిన తరువాత ఇక నా అవసరం సమాజానికి లేదని ఇన్నాళ్ళూ అనుకున్నాను.  కానీ అసలు అవసరం ఇప్పుడే మొదలయింది.  ఇకనుంచి నా శేషజీవితాన్ని పరాయిదేశంలోనే కాదు,  నా దేశంలో కూడ భాషాభ్యుదయ సాధనానికి అంకితం చేస్తాను.  నా తెలుగుతల్లికి గత వైభవాన్ని తిరిగి తీసుకురావడానికి నా వంతు కృషిచేస్తానని మనసులోనే నిర్ణయం తీసుకుని,  మిహితను ఎత్తుకుని లోపలికి వెళ్ళాను,  మిగిలిన సామాన్లు సర్దుకుందామని. 
******* 
రచన: రాజ్యలక్ష్మి.  బి
 “నాకు రెండువేలు కావాలి”
“ఎందుకు?”చదువుకుంటున్న సుబ్రహ్మణ్యం తలెత్తకుండానే ప్రశ్నించాడు.
“ఆడవాళ్లకు కూడా అవసరాలు వుంటాయి.  అని తెలుసుకోండి, ప్రతీదీ ఆరా తియ్యడం యేమిటి ?” విసుగ్గా కిటికీ దగ్గర నించుంది పద్మ.
చదవడం ఆపేసి సాలోచనగా పద్మను చూస్తూ “ఎందుకు అన్నాను కానీ అవసరం లేదని అనలేదుగా, చెప్పకూడని రహస్యమా ” అన్నాడు నవ్వుతూ సుబ్రహ్మణ్యం.
అసలే కోపంగా వున్న పద్మ వదనం మరింత యెర్రబడింది.
“వెక్కిరింపు అనవసరం. నాకు మీ దగ్గర రహస్యమేమిటి? నా ఫ్రెండ్ పుట్టినరోజు ! అందుకు ” అన్నది రోషంగా !!                                                                   “అయితే అంతఖర్చుపెట్టి బహుమతి కొనాలా !!” అంతే విసురుగా అన్నాడు.
 “యీరోజుల్లో అంతమాత్రం లేనిది ఏం కొనగలం? అన్నది పద్మ.
 ‘పద్మా నేను సామాన్య వుద్యోగిని, అర్ధం చేసుకో!రెండువేలు ఒకనెలలో ఖర్చు మన యితర ఖర్చులు నువ్వే ఆలోచించు.” అన్నాడు నెమ్మదిగా.
 ” నేను డబ్బు అడిగినప్పుడల్లా ఆదాయవ్యయాలు చెప్పడం లో మీ వుద్దేశ్యం యేమిటి ? యీ సమస్యలు మనకు యెప్పుడూ వుండేవే, భవానీ పుట్టినరోజు, నేను దానికి బహుమతి యివ్వాలి, అంతే ” గట్టిగా అన్నది.
సుబ్రహ్మణ్యం కూడా నిక్కచ్చిగా “చూడు పద్మా, మన  పరిస్థితులకనుగుణంగా నడుచుకోవాలి, వూహల్లో విహరించకు “అన్నాడు.
“రెండువేలు అడిగితే వూహల్లో విహరించడమా!అంతమాత్రం కూడా అడిగే హక్కులేదా !!”పద్మకు యింకా కోపం తారాస్థాయికి చేరింది.
సుబ్రహ్మణ్యం యిదేదో సీరియస్ వ్యవహారమే అనుకున్నాడు.  ఓర్పునశించింది.
 “యివ్వననడం లేదు, పద్మా, చిన్నవుద్యోగం iనాది.  ఇరవైవేల జీతగాడిని, ని ఆర్ధిక అవసరాలను తీర్చలేను.  నాలుగునెలలకిందట మీ చెల్లెలి పెళ్లికి యెక్కువే ఖర్చు అయ్యింది.  అందుకేమైనా
అన్నానా !`పెళ్ళిముఖ్యం !నేనూ మనిషినే, అన్నీచూసుకోవాలిగా, కావాలంటే అయిదువందల లో యేదైనా కోనివ్వు ! “అన్నాడు.
 “నా స్నేహితురాలికి యేమివ్వాలో నాకు తెలుసు.  మీరేం చెప్ప్పక్కర్లేదు “అంటూ  విసుక్కుంటుంటే
కొడుకు మూడేళ్ల రఘు రావడం తో మాట ఆపేసింది.
“అమ్మా1యెత్తుకో “అంటూ పద్మదగ్గరకు వచ్చాడు.
“పోరా  పో  పోయి ఆడుకో లేకపోతే బామ్మను అడుగు “విసుక్కుంది పద్మ.
బిక్కముఖం నించున్న రఘును యెత్తుకున్నాడు సుబ్రహ్మణ్యం.
‘మన విసుగు, చికాకు పిల్లల మీద చూపించకూడదు.  మన సమస్యలు పిల్లలకు తెలియకూడదు.
నా శక్తి చెప్పాను.  ఆ పైన నీ యిష్టం.  అంటూ పిల్లాణ్ణి యెత్తుకుని బయటికి వెళ్లాడు.              
———–
మర్నాడు సాయంత్రం ముస్తాబవుతున్న పద్మ దగ్గరకొచ్చ్చాడు.
“”మొత్తానికి పుట్టినరోజుకి వెళ్లడానికి నిర్ణయించుకున్నావన్నమాట ! “అడిగాడు.
“మీ డబ్బేమీ యివ్వక్కర్లేదులేండి, బాధపడకండీ “అన్నది పద్మ.
“ఓహో!మీ    మా   చాలాదూరం పోయావు, అయితే డబ్బెక్కడిదో తెలుసుకోవచ్చా “అడిగాడు     సుబ్రహ్మణ్యం.
“ఉంగరం అమ్మేసాను “ముక్తసరిగా అన్నది పద్మ.
ఉలిక్కిపడ్డాడు, షాక్ కొట్టినట్టు ఫీలయ్యాడు.
“ఏ వుంగరం” అడిగాడు.
“నాకున్నదొక్కటే వుంగరం” అన్నది
పద్మా    మతి పోయిందా నీకు ? అది నీ వేలుకు నేను తొడిగిన వుంగరం.  అమ్మడానికి మనసెలా వచ్చింది !చదువుకున్నదానివి, నీకసలు బుధుందా !”తీవ్రం గా అన్నాడు.  మాటల్లో చెప్పలేని బాధ !!
వినిపించుకోలేదు పద్మ,
“ఇన్ని విలువలు తెలిసిన మీరు నా కోర్కె విలువ తెలుసుకోలేకపోయారా!”అంటూ విసురుగా వెళ్లిపోయింది పద్మ
iరాత్రి తీరిగ్గా వాలుకుర్చీలో పడుకుని చదువుకుంటున్నాడు.  అతనిదగ్గరకు వచ్చి కూర్చుంది పద్మ !
కొంత నిశ్శబ్దం
పద్మ మెల్లిగా”  నేను వుద్యోగం చేస్తే మీకు అభ్యంతరమా ” నెమ్మదిగా అడిగింది.
సుభ్రమణ్యం మౌనంగా వుండిపోయారు.  ఊహించని పద్మ ప్రశ్నకు కొద్దిగా కదిలిపోయాడు.   అయినా మెల్లిగా మంద స్వరంతో “అయితే నీకు అభ్యంతరం లేదన్నట్టేగా అన్నాడు                                                                                          “లేదు కనుకనే మిమ్మల్ని అడుగుతున్నాను ” పద్మ స్వరంలో పట్టుదల ధ్వనించింది.
“ఇన్నాళ్లూ లేని ఆలోచన యిప్పుడెందుకు వచ్చింది?”అడిగాడు.
“ఎందుకంటే నా అవసరాలకు ఒకళ్లపై ఆధారపడకూడదని “అన్నది రోషంగా.
పద్మ మాట్లాడే పద్ధతికి బాధపడ్డాడు.
“ఒకళ్లు అంటే నేను  పరాయివాడినా నీకు “పద్మ కళ్లల్లోకి సూటిగా చూస్తూ అడిగాడు.
పద్మ జవాబు లేదు.
“నా సంగతి సరే మన రఘుని ఏం చేద్దామనుకున్నావు ? ‘సుభ్రమణ్యం ప్రశ్నించాడు.
“ఒకళ్ల యేడుపుకోసం మరొకళ్ల అయిష్టత కోసం చిన్నచిన్న కోరికలను సరదాలనూ చంపుకుని జీవచ్ఛవం లా బతకలేను.  రఘును అత్తయ్యగారు చూసుకుంటారు, లేకపోతే పనిపిల్లను యేర్పాటు చేస్తాను.  “కఠినం గా సమాధానం వచ్చింది పద్మ దగ్గర్నించి.
“వూ    ” బరువుగా నిట్టూర్చాడు సుబ్రహమణ్యం.
“రఘు విషయంలో తల్లిగా నీ భాద్యత అంతేనన్నమాట !నువ్వు విసిరేసే డబ్బుకు పనిపిల్ల వస్తుంది కానీ నీ మమతా లాలన లభిస్తాయా !ఒకసారి ఆలోచించు “అన్నాడు.
“భర్తా బిడ్డలే స్వర్గం అనుకోవడానికి యిది పూర్వకాలం కాదు.  నేను వుద్యోగం చేస్తానంటేనే మీరింత బాధ పడుతున్నారు, కనీసావసరాలకు కూడా డబ్బడిగి లేదనిపించుకోవడం  నాకెంత బాధో ఆలోచించలేకపోయారా ” అన్నది బాధగా పద్మ.
“వృధాగా తర్కించకు పద్మా, నువ్వు వుద్యోగం చెయ్యడం నాకు యెంత మాత్రం యిష్టం లేదk ఆర్ధికం గా బాధలు వుంటే వుద్యోగం చేసినా అర్ధం వుంది.  చెయ్యాలి కూడా ! కానీ అలోచించి చూడు, మనకేలోటూ లేకుండా గడిచిపోతున్నది, ఇంకా సంసారం పెద్దదై పిల్లలు యెదిగి వచ్చేసరికి చదువులకీ పెళ్లిళ్లకు నేను యెలాగూ ఇన్సూరెన్సులు కడ్తున్నాను.  నేనున్నా లేకపోయినా నీకేలోటూ రానివ్వను.  యిక నీకు వుద్యోగం దేనికి ? అనవసర విలాసాలకు,  అంతేనా ” అన్నాడు.
“ఎంత తేలిగ్గా తీసిపారేసారు!కేవలం తిండీ, నిద్రేనా, మరి  యే వ్యాపకం లేదా, నలుగురిలో బతుకుతున్నప్పుడు యితర ఖర్చులు వుండవా !! మీ స్నేహితులూ,  మీ విలాసాలూ  ఖర్చు పెట్టుకోవడం లేదా !!”ప్రశ్నించింది.
“ఎందుకు పదేపదే మీ మా అంటూ గోరంతలు కొండంతలు చేస్తున్నావు!! సాగినంతమేరకు యిద్దరం
ఖర్చు పెడుతున్నాంగా !! నువ్వూ   నీ ఖర్చులూ అంటూ   నిన్ను నేను తేడాగా చూస్తున్నానా !
పరిస్థితులకనుగుణం గా సద్దుకుందామంటున్నాను.  నేను యెన్ని అవసరాలు మానుకుంటున్నానో నీకేంతెలుసు ?కానీ పైకి చెప్పి అందర్నీ బాధ పెట్టను.  దేవుడి దయ వల్ల మనం హాయిగా వున్నాం.  ఏ దిగులూ పెట్టుకోకు, నా శక్తి మేరకు నీకు ఏలోటూ రానివ్వను “అన్నాడు సుబ్రహమణ్యం.
“నాకూ తెలుసు యివన్నీ, డబ్బు అవసరమైతే చేతిలో విద్య వున్నప్పుడు యెందుకు చేతులు ముడుచుకు కూర్చోవాలి?” అన్నది పద్మ.
ఇక లాభం లేదనుకున్నాడు.  “చూడు పద్మా  ఎంత ప్రగతి సాధించినా సంఘంలో పదిమందిలో తిరిగే స్త్రీని గౌరవ మర్యాదలతో చూడగలిగే సంస్కారం యింకా చాలామందిలో లేదు.  యిదొక సంధియుగం !అటు ‘పాత ‘ వదలలేరు  ‘ కొత్త ‘ పూర్తిగా జీర్ణించుకోలేరు.  పాతకొత్త మేళవింపుతో అనేక సమస్యలు తలెత్తుతున్నాయి.  అయినా మనం ఆపలేం.  అతివిలువైన కుటుంబవ్యవస్థ దెబ్బతింటున్నది.  స్త్రీ పురుషులు యిద్దరూ చదువుకుంటున్నారు.  పిల్లలను ‘డే కేర్ ‘ లో వేస్తున్నారు.  వృద్ధులకు ఆశ్రమాలున్నాయి.  యాంత్రిక జీవనం, యాంత్రిక మనుషులు.  తల్లీ బిడ్డలమధ్య భార్యాభర్తలమధ్య మాధుర్యం, కమనీయబంధాలు ఆప్యాయతలు ప్రేమఁ మాసిపోతున్నాయి కుటుంబంలో నిండుదనం పోతున్నది వింటున్నావా !”ఆవేదన కంఠంతో పద్మను చూసాడు.
పద్మ మౌనంగా వింటున్నది.
“పద్మా మారుతున్న ప్రపంచంలో మార్పులు తప్పవు.  ఒకనాటికి మన యితిహాసాలే మనకు గుర్తుండవు.  నిస్సహాయులం.  కానీ ప్రశాంతంగా వున్న మన సంసార సుఖశాంతులను చెదరగొట్టుకుందామా ! బాగా ఆలోచించు ” అన్నాడు సుబ్రహమణ్యం.
 వినీవినీ పద్మ నిర్ల్యక్ష్యంగా బదులిచ్చింది పద్మ.
“చీమను కూడా భూతద్దంలో చూపించి భయపెడ్తున్నారు.  నేను  కట్టుబడివున్నంతమాత్రాన వచ్చే మార్పు ఆగుతుందా ! ఏమైనా సరే నేను వుద్యోగం చెయ్యడానికే నిర్ణయించుకున్నాను.  ” చకచకా చెప్పేసి వెళ్లిపడుకుంది పద్మ.
తనలో తాను అనుకున్నాడు ‘ అర్ధం చేసుకోవడానికి ప్రయత్నించేవాళ్లకు చెప్పగలం కానీ వితండంగా వాదించేవాళ్లకు ఏం చెప్పగలం !కానీయ్ కొన్నివిషయాలు అనుభవాలే కాలమే నిర్ణయిస్తాయి ”           
————-
 ఆదివారం మధ్యాహ్నం లెక్చరర్ పని చేస్తున్న వాణి ఇంటికి వెళ్లింది పద్మ.
“అది స్పెషల్ క్లాసులున్నాయని వెళ్లిందమ్మ, “వాణి అమ్మగారు నెమ్మదిగా మూల్గుతూ చెప్పింది. “నాకా వయసు వచ్చింది.  చూపు  కనిపించదు, ఓపికా లేదు.  ఇటు నాకు అటు పిల్లలకు చాకిరీ చేస్తూ నానా యాతనా పడుతూ డబ్బు సంపాదిస్తున్నది.  ఇంట్లో పిల్లలిద్దరికీ జ్వరాలు.  అదొచ్చేవరకూ కాస్త కాఫీ యిచ్చే దిక్కులేకుండా పడున్నాం. ” కళ్లొత్తుకుంటూ చెప్పింది ఆవిడ
సానుభూతితో యిల్లంతా కలియచూసింది పద్మ.
ఇద్దరు పిల్లలూ మంచాల.  పిల్లల్ని మీద పడున్నారు పెద్దపిల్ల ఆరేళ్ళు, పిల్లాడు మూడేళ్లు.  ఇల్లంతా చిందరగా చీదరగా వున్నది.  పిల్లాడు ‘అమ్మా అమ్మా ‘ అని ముల్గుతున్నాడు, పిల్ల “తలనొప్పీ ” అని యేడుస్తున్నది. పద్మకు కళ్లల్లో నీళ్లు వచ్చాయి.  వాణి భర్త గుండెపోటుతో పోయాడు.  వాణి చదువు కుటుంబాన్ని నిలిపింది.  పద్మ వాణికోసం యెదురు చూస్తూ కూర్చుంది.
సుమారు నాల్గింటికి వచ్చింది వాణి.  వస్తూనే పద్మని చూసి నవ్వేసి పిల్లలదగ్గరికెళ్లి పల్కరించి వాళ్లకు ముఖం తుడిచి బట్టలు మార్చి వేడివేడిగా పాలిచ్చిందీ.  తల్లికి కాఫీ యిచ్చింది.  అప్పుడు తను ముఖం కడుక్కుని బట్టలు మార్చుకుని పద్మకూ, తనకూ కాఫీ కలుపుకుని వచ్చి పద్మ పక్కన చేరింది.
“పద్మా చూస్తున్నావుగా నా తిప్పలు, ఆయన వున్నన్నాళ్లు యెంత హాయిగా గడిచిందో యిప్పుడు అన్ని పాట్లు పడుతున్నాను పిల్లల్ని చూసుకోవాలి, చాకిరీ చేసుకోవాలి,  కాలేజీకి వెళ్లి అరిచీ అరిచీ పాఠాలు చెప్పాలి.  మేనేజ్మెంట్ కి తలొంచాలి !స్టూడెంట్స్ గట్టిగా మందలించకూడదు.  యీ ఉద్యోగాలన్నీ ఒకవిధంగా బానిస బతుకులే, పిల్లలు జ్వరముతో పడున్నారు, అయినా వెళ్లక తప్పలేదు.  నా ఖర్మ !పిల్లలు ఎదగాలి, నా బాధలు తీరాలి.  నాకు విముక్తి యెప్పుడో “కన్నీళ్లొత్తుకుంది వాణి.
పద్మకు వానిని చూస్తే జాలేసింది.  తను వాణిని యేదైనా వుద్యోగం వుందేమో కనుక్కోవడానికి !కానీ వాణిని చూసిన తర్వాత పద్మకు మతిపోయింది.  కోరిక మనసులోనే సమాధి అయ్యింది.  వాణితో కాసేపు కబుర్లు చెప్పి యింటికి వచ్చేసింది బయల్దేరుదాం “పద్మ పద్మ.
 “వాణి వుద్యోగం యిప్పిస్తానందా “అడిగాడు సుబ్రహమణ్యం.
 “నేనందుకు వెళ్లలేదు “ముక్తసరిగా చెప్పింది పద్మ.
 ——————
“సంక్రాంతికి రమ్మనమని మామయ్యగారు వుత్తరం వ్రాసారు” అంటూ వుత్తరం పద్మకు ఇచ్చాడు ఒకరోజు సుబ్రహమణ్యం.
ఆతృతగా చదివింది పద్మ.
“పెద్దచెల్లెలు కూడా వస్తున్నది, మనమెప్పుడు బయల్దేరుదాం ” వుత్సాహంగా అడిగింది పద్మ.
ఈసారి అత్తగారి దగ్గరనిండి సమాధానం వచ్చింది.
“ఈ మధ్యనేగా మీ పుట్టింటికి వెళ్లొచ్చావు!పండగ మనకూ వుంది, పిల్లాడికి యిక్కడే భోగిపళ్లు పోసుకుందాం ” అన్నది అత్తగారు.
సుబ్రహమణ్యం మెల్లిగా అక్కడినించి తప్పుకుని తన గదిలోకి వెళ్లాడు.
పద్మకు చర్రుమంది !
“ప్రతిదానికీ అందరి సలహాలు అవసరమా ? పుట్టింటికి వెళ్లడానికి కూడా నీతిబోధనాలేనా !1″ విసుగ్గా అత్తగారికి బదులిచ్చింది పద్మ
 అత్తగారు కూడా వూరుకోలేదు, “ఒక్క సంక్రాతి పండగే యెందుకు, అన్ని పండగలూ అక్కడేవుండి జరుపుకో ” విసురుగా కోడల్ని చూస్తూ అనుకుంటూ లోపలికెళ్లింది.
పద్మ ముఖం యెఱ్ఱబడింది.  అభిమానం, రోషం తన్నుకుంటూ వచ్చాయి.  సుడిగాలిలాగా భర్త దగ్గరకు వెళ్లింది.
తల దువ్వ్వుకుంటున్న సుబ్రహమణ్యం  అద్దంలో భార్య ప్రతిబింబం చూసికూడా చూడనట్టే వూరుకున్నాడు.
  “ఇంకొక్క నిమిషం కూడా యిక్కడ వుండను” అంటూ గావుకేక పెట్టింది పద్మ.
 గమనించనట్టే వూరుకున్నాడు.
“మీకే చెప్పేది, వినబడలేదా !!”ఉక్రోషంగా అడిగింది.
“ఏమిటీ ” అన్నాడు తాపీగా తలతిప్పకుండానే.
 “ఏమిటండీ ఆవిడ వుద్దేశ్యం ? పండక్కు పుట్టింటికి వెళ్తానంటే శాశ్వతంగా  అక్కడే వుండమనే మనిషిని యింతవరకూ చూడలేదు.  నాకే!! మహారాణిలాగా వుంటానక్కడ !! నన్ను భరించలేనంత బీదవాళ్లు కాదు మావాళ్లు.”యించుమించు కన్నీళ్లొస్తున్నాయి పద్మకు.
 “తప్పు తప్పు.  మీవాళ్లు నిన్ను పువ్వుల్లో పెట్టిచూసుకుంటారు.,  తర్వాత వాదించుకుందాం కానీ పద భోజనం చేద్దాం,  ఆకలి  యెక్కువైతే తెలివి తక్కువవుతుందిట !”భార్య చెయ్యి పట్టుకున్నాడు నవ్వుతూ.
 “నేను రాను” చెయ్యి విదిలించుకుని కన్నీళ్లతో  సూట్కేసులో బట్టలు సర్దుకోవడం మొదలుపెట్టింది.
” కోపంలో యెంత అందంగా వున్నావు పద్మా ! నీకు సత్యభామ అని పేరు పెట్టాల్సింది ” నవ్వుతూ  పరిష్టితి తేలిక చెయ్యడానికి ప్రయత్నిస్తున్నాడు.  కానీ పద్మ ఏమీ పట్టించుకోవడం లేదు.  విషయం సీరియస్ అయ్యిందని గ్రహించాడు
దగ్గర కూర్చుని బ్రతిమాలుతున్న ధోరణిలో “చూడు పద్మా యేమిటి తొందరపాటు, నీకు అమ్మతో వాదన యెందుకు ! వెళ్లాలనుకుంటే నేను పంపనా ? అమ్మ వయసులో పెద్దది అందరం యిక్కడ పండగ జరుపుకోవాలనుకున్నది. .  ” అన్నాడు
“నాకు మీ దయా వద్దు, ధర్మమూ వద్దు.  ఇక నా వల్ల కాదు.  నా దారి నన్ను చూసోకినవ్వండి ” స్థిరంగా అన్నది పద్మ.
“సరే నీ యిష్టం, యిప్పుడు ఏం చెప్పినా వినేటట్లు లేవు “అంటూ బయటకు వెళ్లాడు
మధ్యాహ్నం పన్నెండు అవుతుండగా  యింటిముండు ఆటో ఆగింది.  అప్పుడే సుబ్రహమణ్యం కూడా లోపలికి వచ్చాడు.  పద్మ ఆటో యెక్కబోతున్నది, భర్తను చూసి ఆగింది అత్తగారు గుమ్మం దగ్గరనించున్నారు.
“అదేమిట్రా నిల్చున్నపళాన ప్రయాణమయ్యింది.  కోపగించిందా ?” కొడుకుని ప్రశ్నించింది.
 “అబ్బే లేదమ్మా నేనే పంపిస్తున్నాను, పదిరోజుల్లో వస్తుంది ” సర్ది చెప్పాడు.
 ఆ మాట విన్న పద్మ మనసు చివుక్కుమన్నది.  ఇంత ఉత్తముడి మాట కాదని వెళ్తున్నాను అనుకున్నది.  “అంతా సద్దేసుకున్నావా “అన్న భర్త మాట వినగానే పద్మ మనసు మళ్లీ బిగుసుకుంది. మనవడిని అందిస్తూ “బిడ్డ జాగ్రత్తమ్మా ” అన్నది అత్తగారు.  సుబ్రహమణ్యం కూడా ఆటో ఎక్కాడు.  అత్తగారితో ఒక్కమాటా చెప్పలేదు 
“భయపడకండీ మీవేమీ తీసుకెళ్లడం లేదు” అంటూ తాళంచెవి యిచ్చి దూరంగా నించుంది.  ఐదునిమిషాల తర్వాత పెట్టేమూసి తాళంచెవి తిరిగి యిచ్చేసాడు.  బస్సు కదిలిందీ.  చేతిలో డబ్బు పెట్టబోయాడు కానీ పద్మ తీసుకోలేదు.
సుబ్రహమణ్యం సీరియస్ గా “అయితే అసలింక నేను అక్కరలేదా ? పూర్తిగా నన్నnవద్దనుకున్నావా ?” అడిగాడు.   పద్మ మాట్లాడలేదు
ఇక విసుగనిపించింది అతనికి.  “పద్మా పండక్కి వెళ్తున్నావు, అంతే, ఎన్నాళ్ల్లు వుండాలనిపిస్తే అన్నాళ్లు వుండు.  కోపం, పట్టుదలా పెట్టుకోకు.  రావాలనిపించగానే వెంటనే వచ్చెయ్యి “అంటూ పిల్లాడి చొక్కాజేబులో డబ్బులుపెట్టి బస్ దిగి వెళ్ళిపోయాడు.                                     
 ———————
“అల్లుడుగారు రాలేదమ్మా?”
“బావగారేరి చెల్లాయి”
“ఒక్కదానివే వచ్చావా పద్మా “.
అందరూ వచ్చిన తనను సంతోషించకుండా రాని ఆయన్ను అడిగేవాళ్ళే అని విసుక్కుంది పద్మసాయంత్రం పిల్లాడూకూడా నాన్న కావాలీ అంటూ యేడుస్తుంటే మరింత రోషం వచ్చింది పద్మకు.  యెందుకో మనసంతా వికలం అయ్యింది.  కాసేపు అలాగే పడుకుంది.
వదిన కావేరీ కాఫీ యిచ్చింది.
 పద్మ “వదినా నువ్వు మీ పుట్టింటికి వెళ్ళవా పండక్కి “అడిగింది.
“లేదు పద్మ, యిక్కడే అత్తయ్య, మామయ్య అందరు వున్నారుగా, అందుకే వెళ్లదలచుకోలేదు !”అన్నది కావేరి.
 పద్మకు యేదో తెలియని ముల్లుగుచ్చుకున్నట్టు ఫీల్ అయ్యింది.  రఘు వెళ్లి అమ్మమ్మ దగ్గర పడుకున్నాడు.
మర్నాడు వుదయం చెల్లెలు గీత, కృష్ణ వచ్చారు.  గీత చాల అందంగా తయారయ్యింది.  ఖరీదైన చీర, అందమైన హ్యాండ్బ్యాగ్, అధునాతనంగా తయారయ్యింది.  పద్మకు కొద్దిగా అసూయ కలిగింది.  ‘ దానికేం తక్కువ ఢిల్లీలో కాపురం, ఆఫీసర్ గారి భార్య, అత్తా దగ్గర లేదు, యిష్టారాజ్యం ‘ అనుకుంది మనసులో పద్మ.
“నన్ను గుమస్తాతో పెళ్లి చేసారు నాన్న” కొంచెం కోపం కూడా వచ్చింది పద్మకు.                           
—————–
 తెల్లవారితే పండగ ! ఆ రాత్రి భోజనాల తర్వాత గౌరీపతిగారు ” సుబ్రహమణ్యం కూడా వస్తే బాగుండేది.  ఇల్లు కళకళలాడుతూ వుండేది ” అన్నారు.
“అవునవును మీకు కావాల్సింది కళకళ,  మాకు కావాల్సింది గలగల ” అన్నాడు అల్లుడు కృష్ణ.
“అతను అలాంటివాడు కాదు, యీకాలంలో అటువంటి వాళ్లు అరుదు “గౌరీపతిగారు యేదో అంటూనే వున్నారు, “ఓహో “అంటూ చెయ్యి కడుక్కుని సరసరా వెళ్లిపోయాడు కృష్ణ.
 “అతనసలె ముక్కోపి, మీ ధోరణి మీది “భర్తను విసుక్కుంది జానకమ్మ.
“అలాగా నాకు తెలియదే ! అతనెప్పుడూ యింతేనా ?? ఏమ్మా గీతా ” కంగారుగా గీత వైపు చూసారు.
గీత జీవం లేని నవ్వు నవ్వింది.
ఇదంతా చూస్తున్న పద్మకు అంతా అయోమయంగా అనిపించింది.  గీత విషయం అర్ధం కాలేదు.
రాత్రి తన గదిలో పడుకోవడానికి . వెళ్తున్న పద్మకు అప్రయత్నంగా  గీత, కృష్ణ ల సంభాషణ వినిపించింది.  “పండగవగానే రాత్రి వెళ్లిపోదాం.  ” అంటున్నాడు కృష్ణ !
 గీత మాటలు వినిపించలేదు.
“ఏయ్ మొద్దూ వినిపించడం లేదా?” మొరటుగా అరిచాడు కృష్ణ.
గీత మాటలు వినిపించలేదు.
“నిన్నే   మట్టిబుర్రా “అంటూ మొరటుగా అరిచాడు మళ్లీ !
“ఏమండీ యింకో నాల్గురోజులుందామండీ, అసలు పండగ అంతా రేపు యెల్లుండే కదండీ !”భయం భయం గా
వేడుకున్నట్టుగా వుంది గీత గొంతు.
“ఏమిటే  వాగుతున్నావు ? అవతల మన చుట్టమేమీ లేడు నాకు !”అని విసుక్కుంటున్నాడు.
“పోనీ మీరు వెళ్లండి ప్లీజ్ ” దినంగా అడుగుతున్నది గీత
“బుద్ధి తక్కువదానా  నేను లెకపోతే  విచ్చలవిడిగా తిరుగుదామనుకున్నావా!నోరుమూసుకుని  పద,  రేపు రాత్రికి వెళ్లిపోదాం !” చాలా అసహ్యంగా వుంది కృష్ణ గొంతు.
ఇక వినాలనిపించలేదు పద్మకు.  అసహ్యమేసింది.   గదిలోకి వచ్చి పడుకుంది.  కానీ నిద్ర పట్టలేదు.
” నోరారా పద్మా “అని తీయగా,  ప్రేమగా పిలిచే భర్త గుర్తుకొచ్చాడు.   గీత భర్త ముందు  నోరు విప్పడానికే భయపడుతున్నది.  తనెంత  విసుక్కున్నా  తన కూడా కూడా  తిరిగే  తన భర్తను చులకన చేసి వచ్చెయ్యడం వలన తను పొరపాటేమైనా చేసిందా ? మొదటిసారిగా తనల్ని తాను ప్రశ్నించుకుంది పద్మ.
మర్నాడుదయం  గీత స్నానం చేసి యెండలో తల ఆరబెట్టుకుంటున్నది.  పద్మ మెల్లిగా చెల్లెలు దగ్గర చేరింది.
“ఏమిటే గీతా కళ్లు వుబ్బివున్నాయి.  ముఖం వాచిపోయింది ” అడిగింది గీతను.
“కంట్లో కుంకుడుపులుసు పడింది” అంతే అన్నది  గీత.
“కృష్ణ నిన్ను బాగానే చూసుకుంటాడా ” చెల్లెలి భుజం మీద చెయ్యేసి ప్రేమగా అడిగింది పద్మ.
పద్మ ఆలా అడిగేసరికి గీతకు యేడుపొచ్చేసింది.
“ఏం చెప్పనక్కయ్యా  నా ఖర్మ ! యెంత డబ్బుంటే ఏం లాభం ? సుఖం లేకపోయిన తర్వాత,  ఆయనకు నా మీద అనుమానం ! నేను ఒక్కదాన్నే యెక్కడికి వెళ్లకూడదు,  పార్టీలకు ఆయనతో పాటు అధునాతనంగా తయారయ్యి  వెళ్లాలి.  అక్కడా నామీద నిఘా ! నేను యెవరికైనా వుత్తరాలు వ్రాస్తే చూపించి మరీ పోస్ట్ చెయ్యాలి! అడుగడుగునా ధుమధుమలాడడమే !! ఒకవిధంగా చెప్పాలంటే డబ్బున్న బానిస బతుకు ! నాకు సంతోషమే లేదు” కన్నీటి పర్యంతమయ్యింది గీత.
“అట్లాంటి మూర్ఖుడితో యెలా కాపురం చేస్తున్నావే? నేనయితే పుట్టింటికి వచ్చేసి  అలాంటి వాణ్ణి ముప్పతిప్పలు పెట్టి మూడు చెరువుల నీళ్లు తాగించేదాన్ని ” అన్నది పద్మ గర్వంగా.
గీత “ఇదేనా నీ తెలివి అక్కయ్యా ! నువ్వు యెంతో తెలివిగలదానివనుకున్నాను,  ఇదా నువ్వు నాకిచ్చే సలహా !! వింతగా,  హేళనగా పద్మను చూస్తూ ప్రశ్నించింది.
“అంటే” చెల్లెలి హేళనకు పద్మ అహం దెబ్బ తిన్నది.
పద్మ కొయ్యబారిపోయింది.  అంత హీనంగా  చూస్తున్న  భర్తే సర్వస్వం అంటున్నది గీత.   అతనితో పోల్చిచూస్తే  తన భర్త దైవస్వరూపుడే. అటువంటి వ్యక్తిని తను విసుక్కుంది. తను తెలివితక్కువ పని చేసింది.
“ఏమే అలా కూచున్నావు యెండలో ? మీ  ఆయన రాలేదనా !ఏం అత్యవసరం  వచ్చిందో ! బాబును తయారుచెయ్యి.  ” తల్లిమాటలు  విని లోపలికి వెళ్లింది.   కొత్త బట్టలు తియ్యడానికి సూట్కేస్ తెరిచింది.  పద్మ.
పెట్టేముందు కూర్చున్నదన్న మాటేగానీ యేవేవో ఆలోచనలు బుఱ్ఱ పని చేయడం లేదు.  అర్ధరహితంగా పెట్టెలో వున్నబట్టలన్నీ అటూయిటూ తియ్యడం, వెయ్యడం చేస్తున్నది.  అలాచేస్తున్నప్పుడు అడుగున ఒకకవరు
చేతికి  తగిలింది.  అప్రయత్నంగా దానిని విప్పింది.  అంతే అక్షరాలవెంట కళ్లు, బుఱ్ఱ పరుగెత్తాయి. 
డియర్ పద్మా,
నువ్వు  ఏం చెప్పినా వినేస్థితిలో లేవు.  అందుకే నా అభిప్రాయాలన్నీ వ్రాసి ఒకకవరులో పెట్టాను.  కోపం తగ్గిన తర్వాత మంచి మూడ్ వున్నప్పుడు చదువు.
చదువుకున్నదానివి !అర్ధం చేసుకో.  పెళ్ళికాకముందు పుట్టిల్లు వేరు,  పెళ్లయిన తర్వాత పుట్టిల్లు వేరు.  నువ్వు  పుట్టి పెరిగిన  బంధాన్ని పురస్కరించుకుని  అక్క్కడ కొన్నాళ్లు వుండొచ్చు కానీ నీకేమీ అక్కడ అధికారం లేదు. మనయిల్లు   నీ ఇల్లు  యిక్కడ నీ అధికారం చెల్లుతుంది.  అధికారం చేతులు మారేటప్పుడు కొంతకాలం అత్తాకోడళ్ల మధ్య కొంత సమయం! పడుతుంది.  మనయింటి పద్ధతులను ఆనవాయితీలను అమ్మ నీకు చెప్పాలని ప్రయత్నిస్తున్నది.  రేపు మనకొచ్చే కోడలికి కూడా నువ్వు చెప్తావు కదా !! జీవితంలో యేదో వెలితి వున్నదని నీ అనుమానం.  కానీ అలోచించి చూడు, కానీ మనకు యే లోటూ లేదు. నీకు నేను ముఖ్యం.  మా అమ్మ కాదు.  అమ్మను నువ్వు గౌరవిస్తే నన్ను అభిమానించినట్టే కదా ! కోపంతో అభిమానంతో వెళ్ళావు.  ఎప్పుడు కావాలనుకుంటే అప్పుడు నిస్సంకోచంగా నీ యింటికి వచ్చేసెయ్యి.  నేను యెదురు చూస్తుంటాను.
                                                                                                                                                                            నీ సుబ్రహమణ్యం       
పద్మ కళ్లు కన్నీటి ధారలయ్యాయి.  భర్తను యెంత తప్పుగా అర్ధం చేసుకుంది ? తాళంచెవి యివ్వమంటే  తానెంత నీచం గా మాట్లాడింది  ప్రేమించే భర్తను కాదని యెంత  తప్పు చేసింది !అతని సుఖం కన్నా తనకు  వుద్యోగం ముఖ్యం కాదు.   పద్మకు జ్ఞానోదయం అయ్యింది.   పండగ అవగానే తన భర్త దగ్గరకు వెళ్లాలని నిర్ణయించుకుంది.  కనుము అయ్యింది.
“నాన్నా అమ్మా రేపు నేను వెళ్తాను మా యింటికి” అన్నది పద్మ.  నిండు మనసుతో ఆశీర్వదించి పంపారు  వాళ్లు.
పద్మ ఆటో దిగగానే చిరునవ్వుతో సుబ్రహమణ్యం పిల్లాణ్ణి యెత్తుకున్నాడు.  “కాళ్ళుకడుక్కో అమ్మా యెప్పుడు భోంచేసావో “అంటూ అత్తగారు దగ్గ్గరుండీ ఆప్యాయంగా వడ్డించింది.  తల్లీకొడుకుల ఆదరాభిమానాలకు సిగ్గుతో తలెత్తలేకపోయింది.
అత్తగారు మనవడితో ఆడుకుంటూ కూర్చున్నారు.  పద్మ గదిలో భర్త దగ్గరకు వెళ్లింది.  “నేను చాలా పొరపడ్డాను నన్ను క్షమించండి ” అన్నది తల దించుకుని.
“మనలో మనకు పొరపాట్లేమిటి పద్మా, జరిగింది మర్చిపో “అంటూ పద్మను దగ్గర తీసుకున్నాడు.
అత్తగారి దగ్గరకు వచ్చి “మిమ్మల్ని బాధ పెడితే క్షమించండి ” అని పద్మ కన్నీటిపర్యంతమయ్యింది.  ఆవిడ నవ్వుతూ పద్మను అక్కున చేర్చుకుంది.
మబ్బులు తొలగిన నీలాకాశం చుక్కలతో మెరిసిపోయింది.    
రచన: ప్రభావతి పూసపాటి
  “తులశమ్మగారి కొడుకు కోడలు రేపొద్దున బెంగుళూరు వెళ్ళిపోతున్నారుట” తన కోడలు చెపుతున్న మాటలు పక్క గదిలో ఉన్న వర్ధనమ్మ చెవిలో పడ్డాయి.  కోడలు చెపుతున్న తులశమ్మగారువాళ్ళు  తమ ఇంటి ఎదురు ఫ్లాట్ లో వుంటారు.. “కొడుకు కోడలు బెంగుళూరు రమ్మన్నా, అక్కడికి రాలేను అని తులశమ్మగారు అనకముందే మన అపార్ట్మెంట్ వాళ్లే ఇక్కడ మేమంతా దగ్గర ఉండి చూసుకొంటాము, మీతో బెంగుళూరు వస్తే పగలంతా ఇంట్లో వాళ్ళు ఇద్దరే ఉండవలసి వస్తుంది, ఇక్కడ మేమంతా వున్నాము, మీతో తీసుకు వెళ్ళడానికి వీలు లేదు అని ఖరాఖండి గా చెప్పేసారుట ” అవునులెండి తులశమ్మగారు లేని మన అపార్ట్మెంట్ గురించి ఆలోచిస్తే వాళ్ళు చెప్పింది సబబే అనిపిస్తోంది అని అంటూ కోడలు తలుపు దగ్గరగా వేసిన శబ్దం వినపడింది.
  వర్ధనమ్మగారు హైదరాబాద్ లో ఉంటున్న కొడుకు దగ్గరికి రెండు నెలల క్రితం వచ్చింది. వర్ధనమ్మ భర్త, అత్తా మామలతో కలిసి ఊరిలో వుండేవారు. అత్తమామలు కాలం చేసాక సొంత ఇల్లు ఏర్పాటు చేసుకొని కాలం వెళ్లదీస్తున్నారు., ఒక్కగానొక్క కొడుకు చదువు అయిపోయాక మంచి వుద్యోగం లో చేరి పెళ్లి చేసుకొని హైదరాబాద్ లో స్థిరపడిపోయాడు. పెళ్లి అయినప్పటి నుంచి తమతో కలిసి ఉండమని, కష్టమో సుఖఃమో అందరం కలిసి హైదరాబాద్ లో ఉందామని చాలాసార్లు కొడుకు, కోడలు బ్రతిమాలాడారు. కానీ ఒంటరిగా నేను నా భర్త హాయిగానే ఉంటున్నాము కదా అక్కడికి వెళ్లి సర్దుకొని బ్రతకటం ఎందుకు అనుకోని రానంది. హఠాత్తుగా భర్త మరణించాక, ఇంటి చుట్టుపక్కల చాలా కుటుంబాలు వున్నా ఎవ్వరినుంచి ఆప్యాయంగా పలకరింపులు లేక ఇంక అక్కడ ఉండలేక కొడుకు దగ్గరికి వచ్చేసింది.
 వచ్చినప్పటి నుంచి ఎదురు ఫ్లాట్ లో ఉంటున్న తులశమ్మగారిని పరిశీలిస్తూనే వుంది. కోడలి ద్వారా ఆవిడ గురించి తెలిసింది.  తులశమ్మగారు కూడాతమ సొంత వూర్లో అత్తమామలతో కలిసి వుండే వారుట, వాళ్ళు కాలం చేసాక ఈ ఫ్లాట్ కొనుక్కొని వచ్చేసారుట, వాళ్ళకి కూడా ఒక్కడే కొడుకుట, ఆతను చదువు కోసం అమెరికా వెళ్లి, పెళ్లి అయిపోయాక కొన్నాళ్ళు అక్కడే ఉండి,  ఇప్పుడు ఉద్యోగరీత్యా కంపెనీ వాళ్ళు ఇచ్చిన ఇంటిలో, మంచి హోదా,  పెద్ద కారుతో బెంగుళూరు లో స్థిరపడిపోయాడు, తల్లితండ్రిని తమ దగ్గరికి వచ్ఛే యమన్నాడు కానీ, ఎన్నాళ్ళొగానో ఇక్కడే అలవాటుపడిపోవటం వలన, అక్కడ భాష రాకపోవటం వలన తులసమ్మదంపతులు కొడుకు దగ్గరికి వెళ్లలేదుట, ప్రతి పండగకి కొడుకు కోడలు, పిల్లలు వచ్చి వెళుతుంటారుట. ఈ మధ్యే తులసమ్మ భర్త గారికి హార్ట్ ప్రాబ్లెమ్ వస్తే, ఆపరేషన్ అయిపోయాక తమతో బెంగుళూరు తీసుకు వెళ్లిపోదాము అనుకొంటే, అపార్ట్మెంట్ వాళ్ళందరూ ససేమిరా తీసుకు వెళ్ళడానికి వీల్లేదు, మేమంతా వున్నాము, వాళ్లు మా అందరికి పెద్ద దిక్కు, వాళ్ళని సొంత అమ్మానాన్నల్లా చూసుకొంటాము అని కోడలు సాయంత్రం చెప్పిన మాటలు గుర్తుకు వచ్చి వర్ధనమ్మ ని ఆలోచనలు గతం లోకి నెట్టేశాయి.
 వర్ధనమ్మకి చిన్నతనంలోనే పెళ్లి అయ్యి అత్తారివూరు చేరి దాదాపు 50 సంవత్సరాలైంది. చిన్నప్పుడే తండ్రి పోయాడు, తల్లి మేనమామలు అండతో తనను పెంచింది, చాలా మంది పుట్టి చనిపోయాక తను ఒక్కత్తే బ్రతికానని తనని తల్లి అతి గారాబంగా పెంచింది. ఇంట్లో మేనమామ పిల్లలతో ఎప్పుడు సన్నిహితంగా మెలగలేదు, ఎక్కడో వాళ్ళు తమ మీద ఆధార పది బ్రతుకుతున్నారని చులకన భావం వల్లనేమో…. పెళ్లి కూడా తెలిసిన వాళ్ళు అని తనకన్నా వయసులో పెద్ద అయిన అతనికి ఇచ్చి చేశారు, తల్లి ఆర్దిక సహాయం తో ఒక సొంత ఇల్లు ఏర్పాటు చేసుకున్నాక తన జీవితం అంతా బావి లో కప్ప లాగ ఆ ఇంటిలోనే గడిపేసింది., అప్పట్లో తమ చుట్టాలలో సొంత ఇల్లు తామే కట్టుకోవటం వలన” ఇల్లు” జీవిత సర్వస్వం అయిపోయింది. ఇల్లు ఎన్ని ఇటుకలతో కట్టారు, ఎంత ఇసుక వాడారు, ఇలా అవసరం లేని విషయాలు గుర్తు పెట్టుకున్నదే కానీ జీవితములో ముఖ్యమైన వాటికి ప్రాముఖ్యత ఇవ్వలేదు.  ఏ తల్లి డబ్బు సాయం తో ఇల్లు కట్టుకొన్నామో కనీసం ఆ తల్లిని కూడా చివరి రోజుల్లో కూడా దగ్గరుంచుకొని సేవ చేయలేదు, పాపం ఆవిడ తన సొంత వూర్లో పొతే చుట్టం లా చూచి వచ్చేసింది. తాను ఒక్క కూతురు అవటం వలన, అత్తింటి వైపు కూడా పెద్దగా బంధుత్వాలు, రాకపోకలు లేకపోవటం మూలాన ఎంత సేపు తాను, తన భర్త పనుల వరకే చూసింది తప్ప ఇరుగు పొరుగులతో ఆప్యాయము గా మాట్లాడటం కానీ, వాళ్ళ కష్ట సుఖాలలో పాలు పంచుకోవటం కానీ చేయలేదు.
 ఎప్పుడూ తాను, తన స్వార్థము తప్పించి , వేరే వాళ్ళ గురించి ఆలోచించటం కానీ, వాళ్ళ ప్రకారం కొంచెం సర్దుకోవటం కానీ ఎదుటి వారి అవసరాలు గుర్తించి వాళ్ళకి చిన్న చిన్న  సదుపాయాలు సమకూర్చటం గాని,  వాళ్ళకి పెద్దరికం గా నిలబడి ఎప్పుడు ఎటువంటి మాట సహాయంకూడా  చేయలేదు. తన ధోరణి తనదే కానీ పక్క వాళ్ళ మనసెరిగి ఎప్పుడు ప్రవర్తించలేదు.  మనిషి తన స్వార్థం తానూ చూసుకుంటె తప్పేంటి అనుకున్నది కానీ “పరోపకారం ఇదం శరీరం “అన్న నానుడిని ఎన్నడూ పాటించలేదు.
ఇక్కడకు వచ్చి తులసమ్మ ని చూసాక కానీ ఇంతవరకు జీవితం లో తాను ఇరుగు పొరుగు తో మసలిన తీరు, అప్పుడు తాను చేసిన తప్పులు భూతద్దములో చూపించినట్టు కళ్ళ ముందు కదులుతున్నాయితులసమ్మ అందరికి తలలో నాల్కల, పెద్ద అండగా,  వుంటున్నారు, అందరు ఆవిడని అమ్మ అనో, ఆంటీ అనో, పిల్లలు అందరు బామ్మా అని పిలుస్తున్నారు.  ఆవిడ సలహా సంప్రదింపులు పాటిస్తూ ఆవిడని గౌరవిస్తున్నారు.  ఉద్యోగస్తులు పిల్లలిని ఆవిడ దగ్గర వదిలి వెళుతున్నారు, అందరి కష్టసుఖాల్లో పాలుపంచుకొంటున్నారు, మొత్తం అపార్ట్మెంట్ వాళ్ళ అందరికి తల్లిలా ఉండి ఆదుకొంటున్నారు.  అందుకే అందరు ఆవిడ కావాలని అనుకొంటున్నారు, తమని వదిలి బెంగుళూరు వెళ్లవద్దని అంటున్నారు, కానీ తన విషయములో పూర్తి వ్యతిరేకముగా జరిగింది.          .
 తమ ఇంటి పక్కనే ఇంటిని ఆనుకొని పది పన్నెండు కాపురాలు వున్నాయి… విచిత్రం ఏమిటి అంటె తాను ఇల్లు వదిలి కొడుకు తో హైదరాబాద్ వచ్ఛేస్తుంటె ఒక్కళ్ళు కూడా మీరుఎందుకు  అక్కడికి వెళ్ళటం మేమంతా లేమా, ఏవైనా అవసరం వస్తే కొడుకు చిటికలో వస్తాడు, మీరు హైదరాబాద్ వెళ్ళ వద్దని కనీసం ఒక్కరు కూడా అనలేదు. నిజమే వాళ్ళు ఆలా అనేలా తానూ ఎన్నడూ ప్రవర్తించలేదు.
 ఇక్కడికి వచ్చాక తులమ్మగారిని చూసాక ఆవిడకి తనకి ఉన్న తేడా ఏమిటో తెలుస్తోంది.  కొద్దీ రోజులుగా ఆవిడని గమనిస్తూనే ఉంది. ప్రవర్తనలోనే కాదు తులశమ్మగారి కట్టుబొట్టు, మాట నడవడికఇలా ప్రతిదానిలోనూ అపర లక్ష్మీదేవిలా అనిపించిందికి తనకి.
 ఇప్పుడంటే బొట్టు లేదు కానీ భర్త ఉన్న రోజుల్లో కూడా తను ఎప్పుడు అందం గా తీర్చి తిలకం దిద్దుకోవడం కానీ, కాటుక తీర్చి దిద్దుకోవటం కానీ చేసేది కాదు,. ఆడవాళ్ళకి ఏంతో ఇష్టమైన గోరింటాకు, గాజులు మీద పెద్దగా మోజు ఉండేది కాదు, కాళ్లపట్టీలు కూడా ఎప్పుడు పెట్టుకోలేదు కోడలు ఎన్నోసార్లు చెప్పినా తనలో మార్పు రావటం లేదని మిన్నకుండి పోయింది..      .
 కోడలు చెప్పినట్టు తులశమ్మగారిలా పిల్లలు వస్తారని హడావుడి చేయడం కానీ, వారికి ఇష్టమైనవి చేసిపెట్టటం కానీ, వాళ్ళ చిన్న చిన్న కోరికలు తీర్చి వారి పసిమనసుల్లో మంచి అనుబంధం ఏర్పరుచుకొనే ఏ ప్రయత్నమూ చేయలేదు, , పిల్లల కనీస అవసరాలు కూడా తీర్చలేదు. తల్లిగా, అత్తగా, బామ్మగా చేయవలసిన చాలా ధర్మాలు పాటించలేదు అని ఇప్పుడు అనిపిస్తోంది.
ఇప్పుడు కొడుకింటికి చేరాను కానీ వాళ్ళల్లో కలవలేక పోతున్నాను, అన్ని సదుపాయాలు అనుభవిస్తున్నాను కానీ వాళ్ళకి ఏమి చెయ్యలేదు అన్న న్యూనతాభావం మనసుని నలిబిలి చేస్తోంది. అందుకని తులసమ్మగారి ల తాను ప్రశాంతంగా వుండ లేకపోతోంది.
పెద్దరికం అనేది వయసు తో రాదు ప్రవర్తనవల్ల వస్తుంది అన్న దానికి ప్రతీక గా తులశమ్మగారి ని పరిశీలిస్తే తెలిసింది.  ఆవిడ గురించి ఆలోచిస్తూన్న కొద్దీ బ్రతకటానికి సరైన అర్థం తెలిసి వచ్చింది. బ్రతికినన్నాళ్ళు పరుల కోసం బ్రతకాలిగాని, నేను నాది అని బ్రతకటం వలన ఎప్పుడు ఒకరికి భారంగానే బ్రతకవలసి వస్తుంది. చావుఅన్నది ఎక్కడ ఉన్న వస్తుంది.  నేను ఒక్కత్తి నా కోసమే నేను అనుకొంటూ వంద ఏళ్ళు బ్రతికేస్తే చాలా??? ఇలాంటి బ్రతుకు బ్రతికి ఏమి ప్రయోజనం?ఉన్న వూరిలో మంచిమనిషి అన్న భావము తీసుకు రాలేకపోయాను, కొడుకు ఇంట్లో కూడా ఇమడలేక నా వరకే నా జీవితం చూసుకొంటూ బ్రతకటం లో అర్థం లేదనిపిస్తోంది.
 తెల్లవారగానే కొడుకు తో తనని ఊరిలో దింపేయమని అడుగుతాను.  నా ప్రవర్తన మార్చుకొని శేష జీవితం అక్కడ చుట్టూ పక్కల వారితో అరమరికలు లేకుండా కలిసి మెలిసి బ్రతికి, నేను వెళ్ళిపోయాక కనీసం ఇరుగు పోరుగైనా తనని గుర్తుచేసుకునేలా బ్రతకాలీ..  అని అనుకున్నాక మనసు తేలిక పడి, మనసులోకలిగిన పరివర్తన మరల మారిపోకముందే, ఆచరించి చూపాలని ఉదయిస్తున్న సూర్యుడిని చూస్తూ వెలుగు వైపుకి అడుగు వేసింది వర్ధనమ్మ…. 
రచన: MRVS మూర్తి
“సుజీ,  నువ్వూ అబ్బాయి ఎలా వున్నారు ? నేను బాగానే ఉన్నాను. ”
భర్త గొంతు విని సుప్రజ తనువంతా పులకించి పోయింది.  నోట మాట రావడంలేదు.  పదిహేను రోజులు అయ్యింది ఆయన నుండి ఫోన్ వచ్చి.
భార్య మాట్లాడక పోవడంతో అతను మల్లీ పిలిచాడు ‘సుజీ.. సుజీ ‘ అని.  “ఆ వింటున్నానండి “ అంది ఆనందంగా.  “మేము బాగానే ఉన్నాము.  ఆదిత్య ఇంటర్ పరీక్షలకు చదువుతున్నాడు.  ఇప్పుడు అంతా ఆన్లైన్ క్లాసులేగా.  మీ ఆరోగ్యం ఎలావుంది.  బాగా చలి కదా“
“మా ఉద్యోగం అంటే అన్నీ భరించాలిగా “ నవ్వుతూ అన్నాడు అజయ్ కుమార్.  కాసేపు ఊరి విశేషాలు అడిగి ఫోన్ పెట్టేసాడు అజయ్ కుమార్.  సుప్రజ దీర్ఘంగా నిట్టూర్చింది.  మల్లీ ఎన్నాళ్ళకో ఆ తీయని గొంతు వినేది.
అజయ్ కుమార్ మిలిటరీ లో పనిచేస్తున్నాడు.  ప్రస్తుతం కాశ్మీర్ లో డ్యూటీ చేస్తున్నాడు. అందుకే సుప్రజ ఆవేదన.  నెల రోజులు గిర్రున తిరిగాయి.
ఒక రోజు సాయంత్రం టి. వి. లో న్యూస్ చూస్తూ ఖిన్నురాలై పోయింది.
“కాశ్మీర్లో ఒక ఇంటిలో దాగి ఉన్న నలుగురు తీవ్రవాదులను భారత సైన్యం హతమార్చిందని.  అయితే ఈ పోరాటంలో మన వీరులు ఇద్దరు రాజీవ్,  అజయ్ కుమార్ అమరులయ్యారని. ”
టి. వి.  కేసి చూస్తూ కన్నీరు కారుస్తూ విలపించ సాగింది సుప్రజ.  పక్క గదిలోనే ఉన్న ఆదిత్య కంగారుగా హాలులోకి వచ్చాడు.  టి. వి. లోంచి వస్తున్న బ్రేకింగ్ న్యూస్ తనూ చూసాడు.  గుండెల్లోంచి ఒక్కసారి బాధ తన్నుకొచ్చింది.  “నాన్న ఇంక మనకు లేరా అమ్మా “ అంటూ తల్లిని పట్టుకుని శోకించ సాగాడు.
అరగంట గడిచేసరికి గ్రామంలో అందరికీ విషయం తెలిసిపోయింది.  ఒక్కొక్కరే వచ్చి సుప్రజని ఓదార్చి వెళ్ళారు.
నాలుగు రోజులకి అజయ్ కుమార్ పార్ధివ దేహం వెంకటాపురం చేరింది.  జిల్లా కలెక్టర్,  జిల్లా మంత్రి కూడా వచ్చారు. ప్రజలు నివాళులు అర్పించడానికి ఇంటిముందు వేసిన షామియానాలో  ఉంచారు పార్ధివ దేహాన్ని. సుప్రజ వెంటనే లోపలకు వెళ్లి టేప్ రికార్డర్ పట్టుకు వచ్చి ఆన్ చేసింది.  “జననీ జన్మ భూమిశ్చ స్వర్గాదపి గరీయసి “ అన్న గీతం వినగానే అందరూ గంభీరంగా మారిపోయారు.  అజయ్ కి చాలా ఇష్టమైన గీతం అది అని చెప్పింది సుప్రజ.
తర్వాత ఒక గంట గడిచాకా అజయ్ కుమార్ కొడుకు ఆదిత్య తండ్రికి అంత్యక్రియలు చేసాడు.  ఆ కార్యక్రమం పూర్తి అయ్యాకా ఇంటికి తిరిగి వచ్చారు అందరూ.  చిన్న సంతాప సభ ఏర్పాటు చేసాడు సర్పంచ్.
జిల్లా మంత్రి కృష్ణ మూర్తికి చాలా ఆశ్చర్యంగా వుంది సుప్రజని చూస్తున్నంత సేపు.  ఆమె కంటివెంట ఒక్క కన్నీటి బొట్టు కూడా రాలేదు భర్త పార్ధివ దేహాన్ని చూసి.  ఇంకా ఆదిత్య కన్నీరు కారుస్తూనే ఉన్నాడు.  అతన్ని దగ్గరకు తీసుకుని ఓదార్చాడు మంత్రి.
“ప్రతి మనిషికి పుట్టుక ఎంత సహజమో,  మరణం కూడా అంతే సహజం.  కానీ అజయ్ కుమార్ గారు దేశ విద్రోహులను మట్టుపెట్టి,  దేశానికి మహోపకారం చేసారు.  ఆ ప్రయత్నంలో వీర మరణం పొందారు.  అటువంటి మహానుభావుణ్ణి కన్న ఈ గ్రామం ఎంతో ఉన్నతమైనది.  అజయ్ కుమార్ గారి కుటుంబాన్ని ఆదుకోవాలని మా ప్రభుత్వం నిర్ణయుంచుకుంది.  ముఖ్య మంత్రి గారు వారి కుటుంబానికి చెందిన వ్యక్తికి గజెటెడ్ ఆఫీసర్ హోదా కల్గిన ఉద్యోగం ఇస్తామని వాగ్దానం చేశారు.  ఆదిత్య ఇంకా చదువుకుంటున్నాడు.  కావున అజయ్ గారి శ్రీమతి గారికి ప్రభుత్వ ఉద్యోగం ఇస్తామని ముఖ్యమంత్రి గారి తరపున నేను మీకు సభా ముఖంగా తెలియజేస్తున్నాను.  అజయ్ గారి కుటుంబానికి ఏ అవసరం వచ్చిన మేము ఆదుకుంటామని హామీ ఇస్తున్నాను. ”
మంత్రి గారి మాటలకు సర్పంచ్,  ఇతర గ్రామస్తులకు ఆనందం కలిగింది.  దెబ్బతిన్న ఆ కుటుంబానికి ఒక అండ దొరికిందని.
సుప్రజ లేచి నిలబడి అందరికీ నమస్కరించింది.
“గౌరవనీయులైన మంత్రి గారికి నా నమస్కారాలు.  మావారి అంత్యక్రియల్లో పాల్గొనడమే కాక మాకు అండగా ఉంటానని తెలిపినందుకు వారికి కృతజ్ఞతలు తెలియ జేస్తున్నాను.  నాకు వివాహమై ఈ ఊరు వచ్చినప్పటి నుండి నన్ను వారి కన్నబిడ్డలా ఆదరిస్తున్న ఈ వూరి ప్రజలకు శిరసు వంచి ప్రణామం చేస్తున్నాను.
నా పుట్టిల్లు మిలటరీ రామవరం.  అక్కడ ప్రతి కుటుంబం నుండి ఒక మనిషి మిలటరీ లో చేరి దేశానికి సేవ చేస్తున్నారు.  అందుకే మా మావగారు నన్ను ఏరి కోరి, వారి ఇంటి కోడలుగా తెచ్చుకున్నారు.  కష్టాల్ని ధైర్యంగా ఎదుర్కోవడం మాకు అలవాటు.
మంత్రి గారు నాకు పెద్ద హోదా కల్గిన ఉద్యోగం ఇస్తామని,  గౌరవ ముఖ్యమంత్రి గారి తరపున చెప్పారు.
వారికి నా ధన్యవాదాలు.  కానీ నేను ఆ ఉద్యోగం స్వీకరించలేనని వినయంగా తెలియజేసు కుంటున్నాను.  ఎందుకంటే ఆ ఉద్యోగంలో నేను ఇమడలేను.  అక్కడ తగినంత స్వేఛ్చ ఉండదు.  మంత్రులు, శాసన సభ్యులు చెప్పినట్లే వినాలి.  అది నాకు ఇష్టం లేదు.  నేను ఇంగ్లీష్ భాషలో పి. జి.  చేసాను.  నర్స్ ట్రైనింగ్ కూడా పాస్ అయ్యాను.  కావున మిలిటరీ లో నర్స్ గా చేరి దేశానికి సేవ చేయాలని అనుకుంటున్నాను.  మా అబ్బాయి ఇంటర్ పూర్తి కాగానే మా అన్నయ్య సుదీర్ కి అప్పచెప్పి నేను మిలిటరీ లో చేరి మా వారి ఆశయాలు నెరవేరుస్తాను.
కరోనా మనకి చాలా నేర్పింది.  డబ్బు, హోదా ఏమీ అక్కరకు రావని చెప్పింది.  ఇక్కడ మీడియా మిత్రులు కూడా ఉన్నారు.  నా మనసులోని మాట చెప్పాలని అనుకుంటున్నాను.  మన తెలుగింటి పేదరికంలో వ్యవసాయానికి ఎద్దులు లేకపోతే,  కూతుళ్ళు ఇద్దరు కాడి భుజాల మీద మోస్తే,  తల్లి నాగలి పట్టుకుని ఎర్రని ఎండలో భూమి దున్నింది.  అయ్యో అన్నవారే లేరు.  ఎక్కడో ముంబైలో ఉన్న ఒక మహానుభావుడు పేపర్లో చూసి,  హృదయం ద్రవించి ఇరవయ్ నాలుగు గంటలలో ఆ కుటుంబానికి ఒక కొత్త ట్రాక్టర్ కొని ఇచ్చాడు.  మన భాష కాదు,  మన రాష్ట్రం కాదు.  కానీ మన ఆడపడచు కష్టం చూసి కరిగి పోయాడు.  కొన్ని వేల మంది వలస కూలి వారిని,  వారి స్వంత ఊళ్లకు సగౌరంగా పంపాడు.  ఆయనకు అధికారం లేదు,  అంగ బలం లేదు. కానీ సాటి మనుషుల్ని ఆదుకోవాలన్న పెద్ద మనసు ఉంది.
మనవూ మనుషులమే.  కానీ ఆయన మనసున్న మనిషి,  మానవత్వం మూర్తీభవించిన మనిషి.  ఇటువంటి వారు కొద్ది మందే ఉన్నారు.  వీరి సంఖ్య పెరిగితే సమాజం మరింతగా అభివృధ్హి చెందుతుంది.  మంత్రి గారు నన్ను క్షమించాలి.  నేను ఇలా మాట్లాడుతున్నందుకు.  మన ఏం. ఎల్. ఏ. లు.,  ఏం. పి. లు., మంత్రులు దగ్గర ఎన్ని కోట్ల రూపాయలు ఉన్నాయంటారు? ఐనా ఇంకా.. ఇంకా.. డబ్బు పోగేస్తూనే ఉంటున్నారు.  కరుణ, దయ
దూరం చేసుకుని కాగితాలు చూసుకుని మురిసిపోతున్నారు.  ఇది పొరపాటు సర్.  మారాలి.  అందరం మారాలి.  ఒకరికి ఒకరం, అన్నట్టు బతకాలి గానీ,  నేనొక్కడినే బాగుందాలనుకోవడం మంచిది కాదు సర్.
ఏ ప్రభుత్వం వచ్చిన ఇంటికో ఉద్యోగం అని చేపుతుందే గానీ ఇంటికో మనిషి దేశం కోసం పనిచేయాలని ఎందుకు చెప్పదు సర్?
అందుకే మనం మారాలి సర్.  మన ఆలోచనా విధానం కూడా మారాలి.  పెద్దలు మీరు నన్ను మన్నించాలి.  నేను మీ ప్రభుత్వానికి వ్యతిరేకం కాదు,  ధనవంతులకి వ్యతిరేకం కాదు.  నేను దేసభక్తుల కుటుంబం నుంచి వచ్చిన దాన్ని.  నా మాటలు ఇలానే ఉంటాయి. నేనే కాదు,  నా కొడుకు కూడా మిలిటరీ లోనే చేరతాడు భవిష్యత్తులో.  మీ అందరికీ నమస్కారం.”
సుప్రజ మాట్లాడడం ముగించేసరికి ఆమె కళ్ళు చెమర్చాయి.  చీర చెంగుతో కళ్ళు వత్హుకుంది.  ఆ దృశ్యం చూసిన వారి హృదయాలు బరువెక్కాయి.  మంత్రి గారు,  పోలీసులు మౌనంగా ఆమెకి నమస్కరించి వెనుదిరిగారు.
మంత్రి కృష్ణమూర్తి ఇంటికి వచ్చినా సుప్రజ మాటలు ఆయన చెవుల్లో మారు మోగుతున్నాయి.  ఎంత ధైర్యంగా మాట్లాడింది.  ఎంత నిబ్బరంగా చెప్పింది.  ఎంత దేశభక్తితో మాట్లాడింది.  వింటుంటే వళ్ళు గగుర్పొడుస్తోంది.
తన పరిస్తితి ఏంటి? తన తండ్రి ఎం.ఎల్.ఏ.  చేసాడని తనూ ఎం.ఎల్.ఏ. గా పోటీ చేసి గెలిచాడు.  అదీ పాతిక కోట్లు ఖర్చు చేసి.  తాతల నాటి ఆరువందల ఎకరాలు ప్రస్తుతం వంద ఎకరాలకు వచ్చాయి.  కేవలం కీర్తి కోసం.  కానీ మనస్ఫూర్తిగా పనిచేయలేక పోతున్నాడు.  నెరవేరని హమీలు ఇస్తున్నాడు.  పైవారి ఆదేశాలు. తప్పడం లేదు.  అధికారం లేకుండా ప్రజాసేవ చేయలేడా ? నిజమే ఆ దిశగా ఆలోచించలేదు.  ఇప్పుడు ఆలోచించాల్సిన సమయం వచ్చిందనిపిస్తోంది.
వెంటనే హైదరాబాదు లో ఉన్న కొడుకుకి ఫోన్ చేసాడు ‘ఇంటికి ఒకసారి రమ్మనమని ‘
తెల్లవారేసరికి ధీరజ్ ఇంటికి వచ్చాడు.  అతను బి. టెక్. పాస్ అయ్యాడు.  ప్రస్తుతం సివిల్స్ కి ప్రిపేర్ అవుతున్నాడు.  కొడుకుని తన గదిలోనికి పిలిచి తన మనసులోని మాట చెప్పాడు.  ధీరజ్ ఒక్కసారి ఆశ్చర్య పోయాడు తండ్రి మాటలకు.  తనకు కొంచం సమయం ఇమ్మని అడిగాడు ధీరజ్.
కృష్ణమూర్తి భార్యతో కూడా మాట్లాడాడు.  ‘మీ ఇష్టం ‘అంది ఆవిడ.
ధీరజ్ చాలా సేపు ఆలోచించాడు.  తండ్రి కోరికలో ఒక ఉదాత్తమైన ఆశయం కనిపించింది.  ఈ పరుగు పందెం కన్నా తండ్రి చెప్పినదే మేలనిపించింది.  సాయంత్రం తండ్రికి తన అంగీకారం తెలియజేసాడు.  కృష్ణమూర్తి సంతోషంగా లేచి కొడుకుని కౌగలించుకున్నాడు.
మర్నాడే పెద్ద బ్రేకింగ్ న్యూస్.  కృష్ణమూర్తి తన మంత్రి పదవికి, ఎం. ఎల్. ఏ.  పదవికి రాజీనామా చేసాడు.  తనూ, తన కుటుంబం జీవించడానికి తగిన ఆస్థి ఉంచుకుని,  మిగతాది అమ్మేసి దేశ రక్షణ నిధికి ఇవ్వదలచుకున్నానని.
ఆ రోజే ధీరజ్ మిలటరీలో చేరడానికి దరఖాస్తు పంపించాడు.
దేశ భక్తుల జాబితాలో మరో రెండు పేర్లు చేరాయి.
*******
రచన: గరిమెళ్ళ వెంకట లక్ష్మీ నరసింహం
ఆ ఊరు మరీ పెద్దది కాదు గాని, నేరాలకు రాజధానిగా పేరు బడ్డాది. సీతాలు, సింహాద్రి దంపతులు, ఆ ఊళ్ళో కూలీ నాలీ చేసుకు బ్రతుకుతున్నారు. వారికి పెళ్లయిన ఆరేళ్ళ తరువాత, మొదటి సంతానం మొగ బిడ్డ కలిగింది. అప్పట్లో, ఆ ఊళ్ళో ఒక బాబాగారుండే వారు. ఆయన మీద ఉన్న భక్తి, గౌరవాల సూచకంగా, ఆ దంపతులు పిల్లాడికి ‘బాబా’ అని పేరు పెట్టుకొన్నారు. ముద్దుగా పెరుగుతున్న బాబా, హద్దుకు మించిన అల్లరులు చెయ్యడం మొదలు పెట్టేడు. తెలిసిన టీచరమ్మ సలహాకు, బడిలో వేసేరు బాబాని. కాని అది హాజరుపట్టీలో పేరు చేర్చడానికి మాత్రమే పనికొచ్చింది. నిజానికి, రోజూ బాబా హాజరు, ఊరి చివర, మామిడి తోటలో, గోళీ కాయలు ఆడే అల్లరి జట్టులోనే. క్రమేపి జట్టు వాళ్లంతా బాబాని, బాబూరావుగా మార్చేరు.
బాబూరావు పదవ ఏటనే, తండ్రి సింహాద్రి దేహం చాలించేడు. సీతాలు నిస్సహాయతతో, బాబూరావు అడ్డదారులు త్రొక్కడం మొదలు పెట్టేడు.
ధనార్జన మీద ఎక్కువ మక్కువ ఉండడంతో, పదహారు పదిహేడేళ్ల వయసులో బాబూరావు నాటు బాంబులు చెయ్యడం నేర్చుకొన్నాడు. బాబూరావు బాంబులకు గిరాకీ పెరిగింది. ఆ పరిణామాలతో, బాబూరావు, ‘బాంబుల బాబూరావు’ గా పేరుపడ్డాడు. సుమారు అయిదారు సంవత్సరాలు, బాంబుల బాబూరావు బిజీగా ఉండేవాడు. తరువాత తల్లి పోవడం, బిజినెస్ మూత పడడం జరిగేయి. బాబూరావు బాంబులు చెయ్యడం మానేసాడు.
ఆ పరిస్థితిలో బాబూరావుని, ఎవరయినా ‘బాంబులు చెయ్యడం ఎందుకు ఆపీసేవు?’ అని అడిగితే,
“ఇప్పుడేటో కొత్త రకం బాంబులొచ్చినాయి. బాంబునెక్కడో దూరంగా ఎడతారట, సేన దూరం నుండి ఎదో మీట నొక్కితే, ఈకాడ, బాంబు, ఢాం, అని పేల్తాదిట. అట్టాటి బాంబులు సేయడానికి, నాకంత సదువు నేదుగా. ” అని, శాస్త్ర ప్రగతిని తట్టుకోలేక ప్రక్కకు తప్పుకొన్నానని, వాడి భాషలో వాడు ఇచ్చే జవాబు.
బాబూరావుకు, ఓ మేనమామ ఉన్నాడు. వాడి పేరు అప్పలస్వామి. కొందరు, ‘స్వామీ’ అని, మరికొందరు ‘సామీ’ అని సంభోదిస్తారు వాడిని. అప్పలస్వామి ఓ పెద్ద గేంగ్ లీడరు. వాడి ఖ్యాతి  ప్రక్కనున్న మూడు, నాలుగు జిల్లాల దాకా వ్యాపించి ఉంది. వాడి గేంగులో, కొందరు కబ్జాలు చెయ్యడంలో సిద్దహస్తులు. కొందరు కిడ్నాపింగులలో ఆరితేరిన వాళ్ళు. మరికొందరు మొండిబకాయిలు వసూలు చెయ్యడంలో నేర్పరులు. ఇలా వాడి యాజమాన్యంలో డిపార్టుమెంటు వైజు స్పెషలిస్టులు ఉన్నారు.
స్వామి వారి సామ్రాజ్యంలోని రాజకీయ నాయకుల మనుగడ ఆయన ఆశీర్వచనాలపై ఆధారపడి ఉంటుంది. గత ఎలక్షన్లలో  ప్రస్తుతం ప్రక్క ఊరిలో ఉన్న ఎం. ఎల్. ఏ. గురునాధం గారికి, మొదట్లో పార్టీ టిక్కెట్టు దొరకలేదు. అతని కన్నా ఎక్కువ డబ్బు సమర్పించుకొంటానన్న మరో ‘ప్రజా సేవకుడు’ కు ఖరారయింది. వెంటనే గురునాధం గారు ‘త్వమేవ శరణం’ అని స్వామి వారిని ఆశ్రయించేరు. స్వామివారు అభయ హస్తమిచ్చేరు. గురునాధం గారికి ఇక్కట్లు లేకుండా  టిక్కెట్టు దొరికింది. ఎం. ఎల్. ఏ. గురునాధం గారు, స్వామి వారికి ఆ ఋణం ఎదో ఒక రూపంలో తీర్చుకొనేవారు.
ఊరి పొలిమేరలలో ఉన్న మురికివాడలలో ఉన్న జనానికి స్వామి వారు ఓ దేముడు. ప్రతి సంవత్సరం  మండు వేసవిలో మునిసిపలు కుళాయిలు రెస్టు తీసుకొన్న రోజుల్లో ట్యాంకర్లు ద్వారా వాళ్లకు త్రాగు నీరు ఉచితంగా అందజేస్తారు. వాళ్లలో  ఎవరికి ఏ ఆపద వచ్చినా ‘సామీ’ అని ఆయన వద్ద మొర పెట్టుకొంటారు. తన భక్తుల ద్వారా స్వామి వారు వారికి ఊరట కలిగిస్తారు.
మన కథానాయకుడు, బాబూరావు మేనమామ, అప్పలస్వామి స్టోరీ విన్నారు కదా. ఇప్పుడిహ, మళ్ళీ, బాబురావు దగ్గరకెళదామా.
“బాంబులు చెయ్యడం మానేసావు గదా, ఇప్పుడేమిటి చేస్తున్నావు” అని బాబూరావుని అడిగితే,
“ఇపుడయితే నలుగురం పెండ్స్ ఉన్నాం. రేత్రిల్లు ఏకాడయినా డూటీ ఎతుక్కొని సేస్తాం. (వాడి భాషలో ‘డూటీ’ అంటే దొంగతనం) డూటీలో దొరికిపోనామంటే జేలుకాడకి ఎల్తామ్. ఎల్లినా, తోడనే బెఇలు మీద బయటకి ఓచిత్తామ్. ఏటిసెప్పేది, ఇది నా బతుకు. ‘ నిరాశతో, బాబూరావు జవాబు.
“బెఇలు మీకింత సుళువుగా ఎలా దొరుకుతున్నాదిరా?” అని ప్రశ్నిస్తే,
“మా కాడ, ఓ సొట్టకాలు ఓకీలు గారున్నారండి. మేము జేలు కెల్లగానే, ఆయనకి తెలస్తదండి. ఎంటనే, ఏవో కాగితాలొట్టుకొచ్చి, ఏలుముద్రలెట్టిస్తారండి. అవి ఒట్టు కెళ్ళి మేట్రీట్ గారి నుండి బెఇలు తెత్తారండి. ”
బాబూరావుకి, వాడి మేనమామ అప్పలస్వామి, ఓ పెద్ద హీరో. అంతటివాడినవ్వాలి, అని కలలు కంటూ ఉంటాడు. ఎప్పుడయినా అప్పలస్వామి విషయం ప్రస్తావనలోకి వస్తే, “అతగాడు సేన పెద్దోడు. పార్టియోళ్ళు, పెద్ద పెద్దోళ్ళు, ఆయన్ని కలత్తుంటారు. ఆయన కాడ సేనమందున్నారు. ఆయన ఏటి సెపితే అది ఎంటనే సేసేస్తారు. ” అని మేనమామ గొప్పలు చెపుతూంటాడు.
ముఫై రెండు క్రిమినలు కేసులలో ఇన్వాల్వయి ఉన్న అప్పలస్వామి జైలులో ఉండక విచ్చలవిడిగా ఎలా తిరుగుతున్నాడని అప్పోజిషను హోమ్ మంత్రిని చట్ట సభలో నిలదీసి అడిగేరు. స్వామికి జైలులోకి వెళ్లక తప్పలేదు.
బాబూరావు కూడా ఒక రాత్రి, ‘డూటీ’చేస్తూ దొరికిపోవడం మూలాన్న జైలులో ఉన్నాడు. మేనమామ, మేనల్లుడు ఒకే జైలులో ఉన్నారు. అప్పలస్వామికి జైలులో అన్ని సదుపాయాలు ఉన్నాయి. మేజిస్ట్రేట్ మీద విజిలెన్సు కేసులు రావడంతో సస్పెండు అయ్యేడు. కొత్త లేడీ మేజిస్ట్రేట్ చాలా స్ట్రిక్టు. ఆ పరిణామంతో సొట్టకాలు వకీలుకు గిరాకీ పోయింది.  బాబూరావు బెఇలు దొరక్క జైలులో ఉన్నాడు. ఎన్నాళ్ళు ఉంటాడలాగ. బాబూరావు చతుష్టయం సెక్యూరిటీ గార్డ్సుతో చెయ్యి కలిపేరు. రోజు రాత్రి 12 దాటేక జైలులో నుండి బయటపడి, ఆ నలుగురూ ఊరి మీద పడతారు. దొరికిన చోట డూటీ చేసుకొని, తెల్లవారు ఝాము నాలుగు గంటల లోపల, సెక్యూరిటీ వాళ్ళ వాటా సమర్పిన్చుకొని మళ్ళీ సెల్లులోకి పోతారు.
ఒక రోజు రాత్రి డూటీ కోసం వెతుక్కొంటూ, బాబూరావు మునిసిపల్ కాంట్రాక్టరు సివిలు నాయుడు బంగళా దాకా వచ్చేడు. గరాజు తలుపు తీసి ఉంది. డూటీ దొరుకుతుందని గరాజు చేరుకొన్నాడు. గరాజులోనుండి హాలులోకి తలుపు దగ్గరగా తీసి ఉంది. చప్పుడు చెయ్యకుండా లోపలికి తొంగి చూసేడు. నాలుగు పెద్ద సోఫాలు కనిపించేయి. రెండు సోఫాల మీద ఇద్దరు ముఖాలు కనపడకుండా ముసుగు వేసుకు నిద్ర పోతున్నారు. ముసుగుల్లో ఎవరున్నారో తెలీదు. ఒక ముసుగు చిన్నదిగా ఉంది. రెండో ముసుగు బాగా పెద్దది. బాబూరావుకు, ఎక్కడేనా కిడ్నేప్ చేసి, దండిగా డబ్బులు గుంజాలనే కోరిక, చాలా రోజులై ఉంది. తనకి ఇప్పుడు మంచి చాన్సు దొరికింది అనుకొన్నాడు. పెద్ద ముసుగుని మోసుకొని వెళ్లడం కష్టమని, చిన్న ముసుగు మూటని భుజం మీద వేసుకొని, జాగ్రత్తగా బయట పడ్డాడు.
కొంత దూరం వెళ్ళేక, రెస్ట్ తీసుకొందామని, దగ్గరలో ఉన్న కల్వర్ట్ గట్టుమీద కూర్చొన్నాడు. ఆలోచిస్తున్నాడు. ఈ మూటని ఎక్కడికి తీసుకెళ్లాలి, ఫోను ఎవరికి చెయ్యాలి, ఎంత డబ్బు అడగాలి, అని. ఎప్పుడు కిడ్నేప్ చెయ్యలేదేమో, అంతా అయోమయంగా ఉంది. ఇంతలో మోటార్ సైకిలు మీద ఇద్దరు వచ్చి బాబూరావు భుజం మీద ఉన్న మూటని గద్ద లాగ తన్నుకు తీసుకు పోయారు. బాబూరావు బిక్క చచ్చిపోయేడు. మోటారు సైకిలు మీద వచ్చిన ఇద్దరూ ఎవరో తెలీదు. హెల్మెట్స్ పెట్టుకొన్నారు. బాబూరావు భుజం మీద నుండి మూటని అకస్మాత్తుగా లాక్కోవడంలో, మూటలో ఉన్న వాడికి హెల్మెట్ తగిలి, కెవ్వుమని కేక పెట్టేడు. వాడి ముఖం మీద నుండి కప్పు జారింది. వాడి నోరు నొక్కి, ఇద్దరి మధ్య ఇరికించి, మోటారు సైకిలు వాళ్ళు రివ్వున వెళిపోయేరు. మూటలోని వాడి ముఖంమీద నుండి కప్పు జారగానే, బాబూరావు గతుక్కుమన్నాడు. ఆ మూటలో ఉన్న వాడు అప్పలస్వామి బావమరిది కొడుకు, కిట్టిగాడు.
సివిలు నాయుడు, కుటుంబంతో సహా తిరుపతి వెళుతూ, పని వాడికి ఇల్లు అప్పగించేడు. ఆ పనివాడు కిట్టి గాడిని తోడుండమని పిలిచేడు. అందుకూ కిట్టిగాడు సివిలు నాయుడు ఇంట్లో ఆ రాత్రి ఉన్నాడు. బాబూరావు బెంగ ఏమిటంటే జరిగింది జరిగినట్లు చెబితే అప్పలస్వామి తోలు ఒల్చీస్తాడు. చాలాసేపు ఆలోచించేడు. కిట్టిగాడిని, మోటారు సైకిలు మీద ఇద్దరు కిడ్నేప్ చేసి, తీసుకుపోతూ ఉంటే చూసేనని చెప్పి తప్పుకొందామని నిశ్చయించేడు.
బాబూరావు నిరాశతో టైము ప్రకారము సెల్లులోకి వెళిపోయేడు. ఎవరో ఇద్దరు హెల్మెట్స్ తో ఉన్న వాళ్ళు మోటార్ సైకిలు మీద, కిడ్నేప్ చేసి, కిట్టిగాడిని తీసుకుపోతుంటే గత రాత్రి చూసేనని తెల్లవారేసరికి అప్పలస్వామికి తెలియజేసేడు బాబురావు. అప్పలస్వామి S. P. కి ఫోను చేసేడు. వెంటనే కిట్టిగాడిని రక్షించాలని కోరేడు. S. P. నలుగురు కానిస్టేబుల్సుని, నాలుగు దిక్కులా పంపించేడు, వెతకండని. అందులో ఒకడిని, కిట్టిగాడి ఇంటికి వెళ్లి, రాత్రి వాడెక్కడ పడుకొన్నాడో కనుక్కోమన్నాడు. ఆ కాన్స్టెబులు, కిట్టి గాడి ఇంటికి వెళ్లి, రోడ్డు మీద నులక మంచం మీద పడుకొన్న గుంటడిని లేపి,
“ఒరే, కిట్టిగాడు ఈ ఇంట్లోనే ఉంటాడా” అని అడిగేడు.
“అవును. నేనే కిట్టిగాడిని. ఏటి కావాలి. ”
“నిన్నెవరో ఎత్తుకుపోయారని కంప్లెయింట్ ఒచ్చింది. రాత్రి ఎక్కడ తొంగున్నావ్. ”
“సివిల్ నాయుడు ఇంటి కాడ. అద్దరేతిరి ఇద్దరు సచ్చినోళ్ళు నన్ను మోటారు సైకులు మీద ఊరాతలకి ఒట్టుకు పోయి, ‘నీ అయ్య ఫోన్ నంబరు సెప్పు’ అన్నారు. నాకు తెలదన్నా. సెప్పక పొతే నిన్ను సంపేత్తామన్నారు. నన్ను సంపితే, మా మామ మిమ్మలిని ఒగ్గడు. నరికి పారెత్తాడన్నాను. ‘ఓడురా మీ మామ. మమ్మల్ని సంపే మొగోడు’, అని నా జుట్టోట్టుకొన్నారు. ఆల్లకప్పుడు సెప్పినాను. మా మామ గేంగ్ లీడరు అప్పలసామని. సచ్చినోళ్ళకి సమట్లు పట్టినాయి. ‘ఒరే ఈడు మనోడేన్రా’ అని ఇద్దరు నన్ను ఇంటికాడ ఒగ్గీసి పారిపోనారు. ”
నిజానికి వాళ్లిద్దరు అప్పలస్వామి గేంగులో మనుషులు.
కిట్టిగాడు ఇంట్లో క్షేమంగా ఉన్నాడని, కాన్ స్టబుల్ S. P. కి, S. P. అప్పలస్వామికి, ఫోను చేసి చెప్పేరు. బ్రతుకు జీవుడా అనుకొని గండం తప్పిందని, బాబూరావు ఊపిరి పీల్చుకున్నాడు.
ఇది జరిగిన రెండు నెలలకి కొత్త జైలు సూపరింటెండెంట్ కిరణ్మయి, జాయిన్ అయింది. ఆవిడ ‘Criminals are not born. They are made ‘ అన్న సిద్ధాంతాన్ని విశ్వసిస్తుంది. జైలు, కేవలం నేరస్తులు శిక్షననుభవించే, అభేద్యమయిన కట్టడం మాత్రమే కాదని ఆవిడ అభిమతం. అన్యాయ మార్గాలను అన్వేషిస్తూ, చెడుదారులలో పయనిస్తున్న వారిని  సన్మార్గంలోనికి మరల్చే పాఠశాల అని జైలు పదానికి ఆవిడ ఇచ్చిన నూతన నిర్వచనం. ఆవిడ తన ఆలోచనలకు రూపురేఖలు దిద్ది ఒక ప్రణాళిక రూపొందించింది. మంచి రోజు చూసి జైలులోని నేరస్తుల సంస్కరణ, పునరావాసం దృష్టిలో ఉంచుకొని, హృదయపూర్వకంగా ప్రయత్నాలు చేబట్టింది. నేరస్తులలో అనేకమంది మనో దృక్పథం మార్చుకొని సమాజంలో సన్మార్గంలో నడవడానికి నిశ్చయించుకొన్నారు. కిరణ్మయి వారికి వివిధ వృత్తి విద్యలలో నైపుణ్యానికి శిక్షణ ఇప్పించింది. అప్పలస్వామి, బాబూరావు ఇద్దరూ వడ్రంగి పనిలో తరిఫీదయ్యేరు. ఏడాది తరువాత, పెరోలు మీద బాహ్య ప్రపంచంలో అడుగు పెట్టేరు. పట్నం వెళ్లి  ఇద్దరూ కలసి, ఒక వడ్రంగి దుకాణం ప్రారంభించేరు. అది త్వరలో వృద్ధిలోనికి వచ్చింది. రెండేళ్ల తరువాత, అప్పలస్వామి, దుకాణాన్ని పూర్తిగా మేనల్లుడు బాబూరావు యాజమాన్యానికి వదిలీసేడు. తను అయిదు ఎకరాల సాగు భూమి కొనుక్కొని, వ్యవసాయం చేసుకో నారంభించేడు. బాంబుల బాబురావు, కార్పెంటర్ బాబూరావుగా మంచి పేరు తెచ్చుకొన్నాడు. 
***
