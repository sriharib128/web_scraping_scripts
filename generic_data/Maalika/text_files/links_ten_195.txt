రచన: ప్రియానాయుడు
 
 
అదిగో అల్లదిగో ఒక్కసారి అటు చూడండి
అహో జ్వలిత వనితలారా దిక్కులు పిక్కటిల్లేలా
ఫిరంగులు మారుమ్రోగేల కదం తొక్కుతున్నారా
యుద్ధభూమినందు శత్రుసైన్యాన్ని
గజ గజ వణికించే మహాయోధులారా
ఆడసైన్యము కాదు మీరు శత్రువులకు
చెమట పట్టించే అగ్నికణము మీరు
వీరనారి ఝాన్సిరాణి బిడ్డను నడుమున
కట్టి పోరాడిన పుణ్య భూమి మనది
మగవారికి తగుదీటుగా తరిమితరిమి కొట్టగల
ధైర్య సాహసాల ఆడపులులు మీరు
మాతృభూమి కొరకుతనవారందరినీ వొదిలి
మరణము సైతము త్రుణముగా ఎంచి
కఠిన సాధనాలతో సాహసవంతమైన
కఠోరనియమాలతో ప్రావీణ్యము పొంది
దేశ రక్షణే పరమావిధిగా…తమలపాకుల వంటి
చేతులను చురకత్తులుగా మార్చుకొని
మొండి ధైర్యముతో ధృడ నిశ్చయముతో
అడుగేసిన అసమాన ధీరవనితలారా!!
 శ్రీసత్య గౌతమి
మనందరం మనకలల్ని సాకారం చేసుకోవాలని కోరుకుంటాం లేదా చన్నీళ్ళకి వేణ్ణీళ్ళు తోడులా కుటుంబానికి కొంతాదాయం తేవాలని కోరుకుంటాం. దానికి బయటికి వెళ్ళి ఉద్యోగాలు చేస్తేనే కాదు ఇంట్లోవుండి కూడా సెల్ఫ్ ఎంప్లాయిమెంట్ నిర్వర్తించుకోవచ్చు లేదా ఉన్న ఉద్యోగం లో వచ్చే ఆదాయం తో పాటు హోం బెజినెస్ వల్ల మరికొంచెం ఆదాయాన్ని జమా చేసుకోవచ్చు. ఇది అంత సులభమైన పనికాదు అలాగని అసాధ్యమూ కాదు. ఇటువంటి ఆలోచనలతో ఏమి చెయ్యాలా, ఏ మార్గాన్ని వెతుక్కోవాలా అని ఊగిసలాడే వాళ్ళకి కొన్ని సులభమైన ఉపాయాలను ఈ ఆర్టికల్ లో చర్చించిద్దాం. నిజానికిది కేవలం స్త్రీలకే పరిమితం కాదండి, పురుషులకు కూడా వర్తిస్తుంది. అయితే ఇందులో మరొక కిటుకుంది, స్త్రీ ఏమిచెయ్యాలన్నా ఇంట్లో పురుషుని అంగీకారం, ప్రోత్సాహం, అవసరమైతే అతని సహాయం ఆమెకి కావలసివుంటుంది. ఆ విధం గా ఆవిడ ప్రతి విజయం లో అతని హస్తం తప్పకుండా వుంటుంది. చూశారా టీం వర్క్ ఇక్కడే స్టార్ట్ అయిపోయింది!

ఇకపోతే కొన్ని బిజినెస్ గురించి సులభమైన ఐడియాలు- మనలో ఆర్టిస్టిక్ టాలెంట్ వుంటే ఆ టాలెంట్ నే ఒక సామర్ధ్యంగా మార్చుకొని బిజినెస్ చెయ్యవచ్చు. ఉదాహరణకి పెయింటింగ్స్. వాటిని అంతర్జాలం గా అమ్మకాలు చెయ్యవచ్చు. అలాగే కుట్లు, అల్లికలు మరియు జ్యుయలరీని కూడా…వ్యాపార దృష్టివుండాలే గాని. అలాగే బ్లాగర్. ఇంటికి వెళ్ళాక మనకిష్టమయిన టాపిక్ మీద కేంద్రీకరించి స్వంత ఆలోచనలని, ప్రతిపాదనలని ప్రపంచం దృష్టికి తీసుకురావడం. అలాగే ఫుల్ టైం బుక్ కీపింగ్, బ్రైడల్ కన్సల్టంట్, లైఫ్ కోచ్, రైటర్, జీనియాలజీ పరిశోధన మరియు ఫ్యామిలీ ట్రీ డిజైనింగ్, గ్రేంట్ రైటింగ్- నాన్ ప్రాఫిట్ ఆర్గనైజేషన్స్ కి ఆర్ధిక సహాయం కోసం, గ్రాఫిక్ డెజైనింగ్, ఫేషన్ కన్సల్టన్సీ, ఆన్ లైన్ స్టోర్, ఆన్ లైన్ టీచింగ్, ఇంటీరియర్ డిజైనింగ్, ఇంటెర్ నెట్ మార్కెటింగ్, ఫుడ్ మెనూ ప్లేనింగ్, కేక్ దెకొరేషన్స్, పెర్సొనల్ చెఫ్, ట్రావెల్ ప్లానింగ్ ఫర్ వెకేషన్స్, ప్రెస్, ఈ-బుక్ సెల్లింగ్, పబ్లిక్ రిలేషన్స్, ఫొటోగ్రఫీ, వెబ్ డిజైనింగ్, ఫిట్ నెస్ ట్రైనర్, ఇంట్లో పెంచుకునే పెట్ రిలేటడ్ సర్వీసెస్…ఇలా ఎన్నో. కూర్చొని ఆలోచిస్తే మరెన్నో తడతాయి.
 
ఇటువంటి ఇంటెర్ప్రెన్యూర్షిప్ ఎదగడానికి కేవలం ఇష్టం వుంటే చాలదు. విత్తనం వేసి చెట్టు అయ్యేంతవరకూ ఎలా సంరక్షిస్తామో బిజినెస్ ఐడియాని కూడా అలాగే పెంచి పోషించాలి. దానికి వ్యాపారదృష్టి, స్కిల్స్, ఇన్వెస్ట్మెంట్, ఆర్గనైజేషన్, డెలిగేషన్, రిస్క్స్, రివార్డ్స్ మొదలైనవన్నీ ఎరువు వేస్తేనే అభివృద్ది. ఈ ఆర్టికల్ లో ఒక హోం బిజినెస్ ఇంటెర్ప్రెన్యూర్ శ్రీమతి భారతి రెడ్డి గారు మనతో తన బిజినెస్ గురించి, దాని అభివృద్ది కోసం తాను తీసుకుంటున్న జాగ్రత్తలను చర్చించడానికి మనతో కొంత సమయాన్ని గడుపుతున్నారు. వీరు కువాయిట్ లో నివసిస్తున్నారు. తనకిష్టమైన, నచ్చిన బిజినెస్ కలంకారీ శారీస్ మరియు వాటికి అనువైన అద్భుతమైన బ్లౌస్ డిజైనింగ్స్ అంతేకాకుండా వాటికితగ్గ అలంకరణ పద్దతులను కూడా సూచించడం ఒక అద్భుతమైన టాలెంట్. ఆవిడతో ఒక సాయంత్రం సరదాగా ఫేస్ బుక్ చాట్ చేస్తుండేటప్పుడు అలవోకగా ఎన్నో విషయాలు చక చకా చెప్పేశారు. సరదాగా మాట్లాడినప్పుడే ఎన్నో విషయాలు చెప్పిన భారతి గారూ, మన పాఠకులకు అవసరమైన టిప్స్ కూడా ఇవ్వగలరు అని భావించాను. అడగగానే సంతోషం గా భారతిగారు మనతో పంచుకొంటున్న కొన్ని విషయాలు, అంతేకాకుండా తమ దగ్గిర లభ్యమయ్యే కొన్ని డిజైనింగ్ చీరల చిత్రాలు ఈ ఆర్టికల్ లో చూడవచ్చు. అంత బిజీ గా వున్నా అడగగానే తన అమూల్యమైన సమయాన్ని వెచ్చించి మంచి సూచనలను ఇచ్చారు. భారతిగారికి ధన్యవాదాలు.

“మేము హోం బిజినెస్ గా బొటీక్ నడుపుతున్నాం. మా బొటీక్ ప్రత్యేకత ఇండియా లోని వివిధ రాష్ట్రాలలో తయారయ్యే హ్యాండ్లూం శారీస్- కాటన్ మరియు ప్యూర్ సిల్క్ శారీస్ మా దగ్గిర దొరుకుతాయి. నాకు మొదటినుండీ చేనేత చీరలంటే చాలా ఇష్టం.  ఆ ఇష్టం వల్లే ఈ బిజినెస్ ని ఎంచుకున్నాను. లేడీస్ కోసం ఆకర్షణీయమైన చీరల్ని తయారుచేయించి ఇచ్చినప్పుడు ఆ డిజైన్లని ఇష్టపడి చీర్లను కొనుక్కొని వెళ్తుంటే, అది నా వర్క్ మీద విశ్వాసాన్ని పెంచుతుంది. చాలా సంతోషిస్తాను. బిజినెస్ ప్రారంభ దశలో ఉన్నప్పుడు స్నేహితులకు మాత్రమే తెలుసు. తర్వాత వాట్స్ అప్, ఫేస్ బుక్ ద్వారా ప్రచారానికి పూనుకున్నాం. దీనివల్ల మాకు కస్టమర్స్ పెరిగారు. ఈ సోషల్ వెబ్సైట్లకు ధన్యవాదాలు. అంతేకాకుండా ఎగ్జిబిషన్లలో ఫ్రీక్వెంట్ గా మా చీరలను పెడుతుంటాము. ఈ మధ్యనే కువాయిట్ నేషనల్ లైబ్రరీ లో జరిగిన ఒక పెద్ద ఎగ్జిబిషన్ లో మా లేటెస్ట్ శారీ కలెక్షన్స్ ని పెట్టాము. ఎక్కువమంది కస్టమర్స్ ని పొందాము, వాళ్ళకి మా శారీ డిజైన్స్ ఎంతగానో నచ్చి కొనుక్కొని వెళ్ళారు. మాకు కస్టమర్ సాటిస్ఫేక్షనే పెద్ద పెట్టుబడి. బిజినెస్ ప్రారంభదశనుండి కూడా కస్టమర్ల చాయిస్ ప్రకారమే చీరలను అందించేవాళ్ళము. ఆవిధంగా వారి విశ్వాసానికి మేము పాత్రులమయ్యాము. తెలిసినవారి నోటంబడి ప్రచారము, సోషల్ వెబ్సైట్ల ద్వారా ప్రచారము మాకు మంచి కస్ట్మర్లను సంపాదించిపెట్టింది. ఇటువంటి బిజినెస్సే కాదు, ఏ హోం బిజినెస్ అయినా విజయవంతం కావాలంటే మన అందిస్తున్న ప్రాడెక్ట్స్ గురించి పూర్తి అవగాహన వుండాలి. ఎప్పటికప్పుడు మార్కెట్ లో వాటి అప్ డేట్స్ ని ఫాలో అవ్వాలి. ముందుగా ఎక్కువ ఇన్వెస్ట్మెంట్ చెయ్యక్కరలేదు. తక్కువ డబ్బుతో మొదలుపెట్టి మెల్ల మెల్లగా బిజినెస్ ని పెంచాలి.
చేసే పనిమీద శ్రద్దపెట్టి అంకితభావాన్ని కలిగివున్న మంచి టీము నాకు దొరికింది. మా కలంకారీ హ్యాండ్ ప్రింటెడ్ సిల్క్ శారీస్ కి మేమే డిజైన్లు చేస్తాము. వాటికోసం నాణ్యమైన ఫ్యాబ్రిక్ పెయింట్స్ ని ఉపయోగిస్తాము. అందువల్ల మేము కస్టమర్ల నమ్మకాన్ని పొందాము. ఈ క్రెడిట్ మా టీము అందరిది. ఇప్పటివరకూ మాకు ఎదురయిన సమస్యలేమీ లేవు. అప్పుడప్పుడు చిన్న చిన్న డామేజులున్నశారీస్ వస్తుంటాయి. వెంటనే వాటిని గుర్తించి సప్లయిర్స్ కి తిరిగి పంపించేస్తాము.

ఏ బిజినెస్ కయినా పోటీ వుంటుంది. చీరల, వాటిపై డిజైన్ల అందానికీ, నాణ్యతకు ప్రాముఖ్యతనిస్తూ, రీజనబుల్ ధరలకే అమ్మకాలు జరపడం వల్ల పోటీ సమస్యలను సులభంగా ఎదుర్కొంటాము. ఇప్పటివరకూ సాధించిన విజయాలతో మేము బిజినెస్ ని పెద్దది చేసుకోగలిగే స్థానానికి చేరుకున్నాము. కస్ట్మర్స్ ని పొందడానికి అవసరానికి మించి ప్రాడక్త్స్ గురించి చెప్పుకోవడం, అమితమైన ఆసక్తి ని వారిపై చూపించడం లాంటివి చెయ్యకూడదు. ఇలాంటివి చేస్తే కస్టమర్స్ ని కోల్పోయే ప్రమాదమున్నది. అందువల్ల ఇటువంటి బిజినెస్ నడిపేవారికి ఇది ఒక ముఖ్య సూచన గా చెప్పగలను.
ఇష్టం ఒక వ్యామోహం గా మారి దాన్ని ఒక బిజినెస్ రూపంలో పది మందితో పంచుకునేటప్పుడు పనిలో అసలు అలసటే తెలియదు. క్రొత్త క్రొత్త రంగులు, ఫ్యాబ్రిక్ పైయింట్సు, క్రొత్త డిజైన్లు కళ్ళ ముందు కనిపిస్తుంటే ఎక్కడలేని ఉత్తేజం కలుగుతుంది నాకు. మా కస్టమర్లు మేము డిజైన్ చేసిన శారీస్ ని ధరించి తిరుగుతుంటే మాకు అది ఎంతో సంతోషదాయకము, ప్రోత్సాహకరం గా వుంటుంది”.
రచన: కరణం కళ్యాణ్ కృష్ణ కుమార్
కళ్లజోడు సరిచేసుకుంటూ, మధ్యమధ్యలో గాల్లోకి చూస్తూ, కలం విదిలిస్తూ లేత నీలి రంగులోని ఇన్లాండ్ లెటర్ ను అక్షరాలతో నింపేస్తున్నాడు సుబ్రహ్మణ్యం..
“ప్రియమైన శారదకు..ఉభయకుశలోపరి” అని ప్రారంభించి ఇన్లాండ్ లెటర్ లోని మూడు వైపులా పూర్తయినా, ఇంకా వదలకుండా, ప్రక్కకు త్రిప్పి చిన్నచిన్న అక్షరాలను ఇరికించి మరీ వ్రాస్తున్నాడు. తాను చెప్పాలనుకుంటున్న భావాలకు అక్షరాలు సరిపోవటంలేదు. అక్షరాలు ఇరికించేందుకు లెటర్లో స్థలం సరిపోవటంలేదు. సుబ్రహ్మణ్యం తన జీవితంలో తొలిసారి వ్రాస్తున్న ప్రేమలేఖ అది. మనసులో అంతర్లీనంగా నిక్షిప్తమైన భావాలను అక్షరీకరించే యోగిపుంగవుడిలా ఉన్నాడు ఆ క్షణం.
ఇంకా చెప్పాలి.. చివరి సారిగా ఇంకా..ఇంకా. చాలాసేపు అలా వ్రాస్తూనే ఉన్నాడు. పూర్తయిందని సంతృప్తి చెందాక లెటర్ ను మడతపెట్టి నాలికతో అతికిస్తూ తన గది లోంచి బయటకు వచ్చిన సుబ్రహ్మణ్యం ఎదురుగా వస్తున్న కుర్రాడు శ్రీరాం ను చూసి “ఒరేయ్ చిన్నా ఇటురా, ఈ కవరు కాస్త పోస్ట్ డబ్బాలో వేసిరా!” అన్నాడు..
“ఇదేంటి తాత”.. ఆశ్చర్యపోతూ కవర్ కేసి, తనకేసి చూస్తూ …
“ఇన్లాండ్ లెటర్ లే బాబూ నీకు తెలీదు.. కాస్త పోస్టాఫీస్ వద్ద ఉన్న పోస్ట్ డబ్బాలో వేసి, ఆ విషయం నాకు చెప్పు చాలు” అన్నాడు సుబ్రహ్మణ్యం.
“ఇన్లాండ్ లెటర్ అని తెలుసు తాతా, అయినా ఇప్పుడివన్నీ ఏందీ..? ఓల్డ్ ఫ్యాషన్ కదా. మొబైల్ ఉందిగా మొబైల్ లో ఎంత సేపైనా మాట్లాడొచ్చుగా..” అంటూ కొంత స్టైల్ కలసిన తెంగ్లీష్లో మాట్లాడాడు శ్రీరాం.
“అదేరా లెటర్ లో ఉన్న గొప్పదనం… మన మనసులో ఉన్న, ఎన్నో ఊసులు ఎదుటి వారి గుండెలపై నేరుగా లిఖించే ఏకైక అస్త్రం లెటర్.. ఈ ఫాస్ట్ కల్చర్ వారికి చెప్పినా అర్ధం కాదులే చిన్నా..! వెళ్ళి ..లెటర్ పోస్ట్ చేసి, తర్వాత వచ్చి నాకు చెప్పు..” అన్నాడు సుబ్రహ్మణ్యం.
“ఎవరికి తాతా ఈ లెటర్?” ఉత్సుకత ఆపుకోలేక అడిగాడు శ్రీరాం. ఈసారి ఇంతకు ముందుటి వ్యంగ్యభాష లేదు.. కుతూహలం నిండిన భాష ను కళ్లల్లో నింపుకుని జాగ్రత్తగా అడిగాడు.
“మీ బామ్మకు వ్రాశాన్లేరా..! వెళ్ళు..వెళ్ళి పోస్ట్ చెయ్”. బామ్మ అనే మాట దగ్గర సుబ్రహ్మణ్యం కంట్లో కన్నీరు ఉబికి   వచ్చాయి.
“మీరు ఒక్కరే కదా..మరి ఎవరికి రాశారూ?” అని గొణగబోయిన శ్రీరాం, ఎదురుగా  పెద్దాయన  ఆర్ద్రంగా నించుని  ఉండటం మొదటిసారి చూస్తున్నాడు. దాంతో  కిమ్మనకుండా రోడ్ వైపుకు అడుగులేశాడు.
తన గదిలోకి అడుగులేస్తూ, సుబ్రహ్మణ్యం తన భుజం పై కండువాని కళ్లజోడులోకి చొప్పించి నెమ్మదిగా తడిని అద్దే ప్రయత్నం చేశాడు. కానీ గతం ఊటగా మారి పెల్లుబికుతూ కన్నీటి ప్రవాహమై, భారంగా మారుతున్న మనసును తేలిక చేయాలని ప్రయత్నిస్తున్నట్లుంది.
సుబ్రహ్మణ్యంకి డైభై ఏళ్ళు ఉంటాయ్. పండిపోయిన తల, చేతికర్ర, బైఫోకల్ కళ్లజోడు, పంచెకట్టు, హ్యాండ్స్ బనీను, బనీనుకి ఉన్న జేబు, అందులో లో పెన్ పెట్టుకుని, చేతికర్ర తీసుకుని తిరిగి తన గదిలోని  డెస్క్ వద్దకు వెళ్ళాడు సుబ్రహ్మణ్యం.
స్తబ్దుగా తన గదిలోకి వెళ్లాడే గానీ జ్ఞాపకాల దొంతర భూకంపంలా కదులుతోంది. ఒక్కసారిగా మిన్ను విరిగి పైన పడ్డ ఫీలింగ్ దు:ఖం అమాంతం పొంగుకొచ్చింది. వెక్కి వెక్కీ ఏడ్వాలనిపిస్తున్నా, ఏడ్వలేక గుడ్లలో కన్నీరు కుక్కుకున్నాడు సుబ్రహ్మణ్యం.  తన భార్య శారద కళ్లముందు కదలాడింది. తెరలు తెరలుగా, అలల పొంగులా దు:ఖం తన్నుకు
వస్తోంది. “శారద.. ఐ లవ్యూ” అని పైకి అనేసిన సుబ్రహ్మణ్యం “ఈ మాట తనతో ఎప్పుడైనా అన్నానా?” అని తర్కించుకుంటూనే, “ఒక్కసారైనా శారదకు నేరుగా చెప్పి ఉంటే ఎంత సంతోషించేదో కదా” అని నొచ్చుకున్నాడు. ఎదురుగా ఉన్నంతకాలం దేవతను గుర్తించని తాను, ఇప్పుడు ఆ దేవత చూపుల కోసం తహతహలాడుతున్నాడు.
“అవును శారద అల్పసంతోషి. తన జీవితం మొత్తం నాకోసం ధారపోసింది..ప్చ్.. కానీ…!!” తనలో తాననుకుంటూ సమాధానం బోధపడక తన గతం చేసిన గాయాన్ని తడిమి చూసుకోసాగాడు సుబ్రహ్మణ్యం.
******************************
ఆర్.ఎండ్.బీ లో సీనియర్ క్లర్క్ గా  పనిచేసి రిటైర్ అయ్యాడు సుబ్రహ్మణ్యం. రిటైర్ అయ్యాక కొన్నేళ్లపాటు సజావుగా సాగిన కుటుంబంలో వయసు రీత్యా వచ్చే వృద్దాప్యపు రుగ్మతలు ఇబ్బందిగా మారాయి. సుబ్రహ్మణ్యం భార్య శారదను కూడా అనారోగ్యం వెంటాడింది. గుండె వీక్ గా ఉంది కొన్నాళ్ళు పనులు చేయకుండా రెస్ట్ తీసుకోవాలని సూచించారు డాక్టర్లు . తాము కొద్దిరోజులు కొడుకులు, కోడళ్ళు, మనుమళ్ళు, మనుమరాళ్లతో గడపాలని నిర్ణయించుకున్నారు.  అదే విషయాన్ని  పిల్లలందరితో మాట్లాడి ఒక నిర్ణయం తీసుకోవాలని సంక్రాంతి పండగ పేరుతో వారందరినీ స్వగ్రామం రమ్మని పిలిచారు. ఇతర రాష్ట్రాల్లో ఉంటున్న కొడుకులు, కూతురు పిల్లలతో సహా వచ్చారు. ఉన్న నాలుగు రోజులు అందరూ సరదాగా గడిపారు.  ఇక ఎవరి ఊరికి వారు ప్రయాణమయ్యేందుకు మరో రోజు ఉందనగా పిల్లలతో , భార్య శారద  టాపిక్ తెచ్చాడు సుబ్రహ్మణ్యం.
“నాన్న.. నేను ఉండను.. నాది టూర్స్ జాబ్.. సో.. నాదగ్గర కన్నా తమ్ముడి దగ్గరే కరెక్ట్” టాపిక్ ప్రారంభం లోనే తాను ప్రిపేర్ అయిన విషయాన్ని బద్దలుకొట్టాడు పెద్దోడు హరీష్.
“ఒఫ్ఫో…మై వైఫ్ సునంద కెనాట్ సర్వ్, యాస్ షీ హాస్ హర్ స్కూల్ డ్యూటీస్. వై డోంట్ యూ గోటు మై లవ్వింగ్ సిస్టర్స్ హౌస్ టు స్టే..!” ఇంగ్లీష్ లో చితకబాదేశాడు చిన్నోడు హృతిక్.
(My wife Sunanda can’t serve as she has her school duties. Why don’t you go to my loving sister’s house to stay?)
“ఏం మాట్లాడుతున్నార్రా, మీ బావ అస్సలొప్పుకోడు. అమ్మో పండగకి ఆయన రాకపోవటం మంచిదైంది. లేకుంటే పెద్ద గొడవే అయ్యేది..ఆ” ఆంటూ నోరుతెరిచి మాటలు కక్కింది కూతురు నీరద.
ఏం చెయ్యలో పాలుపోలేదు వృద్ధ దంపతులకు. ఒకరి మొహాలు ఒకరు చూసుకున్నారు. టాపిక్ హాట్ హాట్ గా ఉన్న సమయంలో కూడా పని చేయడమే పరమావధిగా అలవాటైన శారద జరుగుతున్న గొడవ తనకేం పట్టనట్టు వంటింటిలోకి వెళ్ళి అందరికీ కాఫీలు పెట్టి తెచ్చింది.
“అదికాదురా… మీరంతా అలా అంటే ఎలా? అమ్మకి ఆరోగ్యం  చాలా క్షీణించిందని డాక్టర్లు చెప్పారు. ఈవిడేమో పనులు ఆపదు. అందుకే మిమ్మల్ని అడుగుతున్నార్రా..! నేనూ ఉద్యోగం చేశా..! నేను బ్రతక గలను. కానీ తను మీకు పొత్తికడుపులో ఉన్ననాటి నుంచి ఇదిగో ఈ కాఫీ వరకూ అన్నీ తానే చేసింది కదా. కనీసం కొంత కూడా కన్నతల్లి ఋణం తీర్చుకోవాలని లేదట్రామీకూ.. ఆ..?” అని కాస్త కంఠం పెంచి కన్న బిడ్డల్నినిలదీశాడు సుబ్రహ్మణ్యం .
తనకు వత్తాసుగా తొలిసారి ఇంత గట్టిగా మాట్లాడుతున్న సుబ్రహ్మణ్యం కేసి  ఆరాధనగా చూస్తోంది శారద. తానంటే తన భర్తకి ఎంత ప్రేమో అనుకుంటూ!
చేసిన ఉద్యోగం  అదనపు సంపాదనకు ఆస్కారమున్నా, చేతికి మరక లేకుండా విరమణ చేశాడు సుబ్రహ్మణ్యం. ఆలస్యంగా సర్వీస్ లో చేరటం తో సుబ్రహ్మణ్యం కి  పింఛన్ కూడా అతి తక్కువే వస్తుంది. కొడుకుల చదువులు, కూతురి చదువు, పెళ్ళి వాళ్ళ పిల్లల చిన్న చిన్న కార్యక్రమాలకూ  చేసిన అప్పులు తీర్చేందుకు వచ్చిన రిటైర్మెంట్ సొమ్ములంతా  ఆవిరైపోయాయ్.  సంపూర్ణ  సగటు మధ్యతరగతి జీవికి కేరాఫ్ అడ్రెస్ సుబ్రహ్మణ్యం. అందుకే అంతగా ఆలోచనలో పడ్డాడు. “పోండిరా..పోండి..” అని ధైర్యం చేయలేక పోతున్నాడు. అనారోగ్యంతో విల విల లాడుతున్నభార్య శారదకు ఎలా సేవ చేయాలో అర్ధం కావట్లేదు. తన పెంపకంలో పెరిగిన కొడుకులు చరమాంకంలో ఆసరాగా నిలుస్తారనుకున్నాడు సుబ్రహ్మణ్యం. అందుకే తన భవిష్యత్ కోసం ఏం చూసుకోకుండా, దాచుకోకుండా అంతా తన పిల్లల ఎదుగుదలకే   వినియోగించాడు. అంత్య ఘడియల్లో ఆదుకుంటారనుకున్న పిల్లలు వారిష్టం వచ్చినట్లు మాట్లాడుతుంటే, వింతగా తోచి చూసి తట్టుకోలేక తన్నుకొస్తున్న కన్నీరు తుడుచుకుంటూ లోపలికి వెళ్ళింది శారద.  ముగ్గురు పిల్లలూ కలిసి తర్జనభర్జన పడ్డారు, మాట్లాడుకున్నారు. చివరకు ఒక నిర్ణయానికి వచ్చారు.
********************
“పోస్ట్..” అని ‘ఆసరా వృద్ధాశ్రమం’ వద్ద పోస్ట్ మాన్ కేకకి. అందరూ ఒకరి మొహాలు ఒకరు చూసుకున్నారు.. “కె. శారద.. . పోస్ట్” అనే సరికి మంచం పై పడుకున్న శారద ఒక్కసారి లేచి కూర్చుంది, తనకి పోస్ట్ రావటమేమిటి? ఎవరు వ్రాశారు? శ్రీవారు వ్రాసుంటారా? అంతలేదు, ఆయనకంత ఆలోచన ఉండదు. అయినా రెండు రోజులకోమారు ఫోన్లో మాట్లాడుతున్నాడు కదా! మరి ఎవరై ఉంటారూ.. అని బుర్ర ఆలోచనలతో పగిలిపోతుండగా, చీరె కొంగు సరిచేసుకుని, కళ్ళజోడు పెట్టుకుని  తన గదిలోంచి బయటకు వచ్చిన శారద,  పోస్ట్ మాన్ తలుపు గడియ లో  ఇరికించిన లెటర్ చేతికి తీసుకుంది… అడ్రస్ లో ఉన్నది తన పేరే..!  పంపిందెవరో అన్న ఆత్రంతో  అని వెనక్కి త్రిప్పి చూసింది. అవును సుబ్రహ్మణ్యమే..! తన శ్రీవారే..!  ఆనందం రెక్కలు విచ్చుకుంది,  ఆశ్చర్యం వెంటాడుతుండగా!!
సంతోషంతో లెటర్ చించబోయి, కలవరపడింది ఒకవేళ ఒంటరితనం భరించలేక ఏదైనా అఘాయిత్యం చేసుకోలేదు కదా! ఆ ఆలోచన మెదలగానే తల గిర్రున తిరిగింది శారదకి కొద్దిసేపు తమాయించుకుని, చేతిలోని లెటర్ ను వణుకుతున్న చేతులతో చించింది.
లెటర్ లోని అక్షరం అక్షరం ఒద్దికగా చదవనారంభించింది. గుండె చప్పుడు స్పీకర్ లో వింటున్నంత నిశబ్ధం చుట్టు ఆవరించింది.
.
.
“ప్రియమైన శారదకు,
ఉభయకుశలోపరి. నేను బావున్నాను. నీ ఆరోగ్యం ఎలా ఉంది తెలుపగలవు. నీకు కొన్ని విషయాలు చెప్పాలని ఈ లేఖ వ్రాస్తున్నా!  ఫోన్ చేసి మాట్లాడేటప్పుడు, చెప్పడానికి నాకు కాస్త ఇగో ఏమో అడ్డుపడుతోంది. అందుకే నేరుగా నా మనసు చెప్పే మాటలన్నీనీకు మాత్రమే వినిపించాలనేలా ఈ ఉత్తరాన్న్ని ఎంచుకున్నాను. యాభై ఏళ్ల మన ప్రయాణంలో మనం ఇలా విడివిడిగా బ్రతకాల్సి వస్తుందని నేనైతే ఎప్పుడూ ఊహించలేదు.  అయినా పెళ్ళైన తర్వాత మాత్రం మనం ఎప్పుడు కలిసి ఉన్నామని? నేను నిద్రలేచి ఆఫీసుకి వెళ్లడం, ఎప్పుడో అర్ధరాత్రి వచ్చి పక్కనే పడుకోవడం. ఆ కొద్దిసేపైనా నీ ప్రక్కనుంటే ఎంతో సేదతీరినట్లు అనిపించేది.  మరలా ఉదయాన్నే పనికి వెళ్లాడానికి అది ఊతమిచ్చేది. అంటే ఆఫీస్ కి వెళ్లి ఆలస్యంగా రావటానికి  నువ్వే కారణం అని నేను చెప్పటం లేదు..
ఇప్పుడు ఆ సేదతీరే అవకాశం కూడా లేకపోవడం, నాకు వెలితిగా ఉంది. పెళ్లై యాభై ఏళ్ల మన ప్రయాణంలో  ఎన్ని ఒడిదుడుకులొచ్చినా, నానీడల్లే నడిచిన, సౌభాగ్యవతివి నీవు. నిత్యం కష్టంతోనే కాపురం చేసిన సహనశీలత్వం నీది. పిల్లలు పుట్టిన తర్వాత కూడా, నాకంటే నువ్వే ఎక్కువగా కష్టపడ్డావ్. వారికి నేను చేసింది ఎంత అని బేరీజు వేస్తే పదిశాతం కూడా కనిపించడంలేదు. నీకు ఏ చిన్న అనారోగ్యం చేసినా, నీకు నువ్వే సర్ధుకున్నావ్ కానీ, నేను ఎప్పుడూ నిన్ను డాక్టర్ దగ్గరకు తీసుకెళ్ళిన జ్ఞాపకం లేదు. నీ స్మృతులు నన్ను వేధిస్తున్నాయ్. ఇలా జరుగుతుందని.. కన్నపిల్లలు ఇంతగా మన మధ్య పెనవేసుకున్న బంధాన్నివిడదీస్తారని అనుకోలేదు. అసలు ఆ ఊహెప్పుడూ నాకు కలగలేదు. అనుక్షణం మాకోసం, నీ జీవితమంతా ధారపోశావ్. ఆఖరికి కాటికి కాళ్ళు జాచిన ఈ సమయంలో  నువ్వక్కడ, నేనిక్కడ. ఈ ఎడబాటు నన్ను దహించి వేస్తోంది. అనారోగ్యంతో ఉన్న నిన్ను అలా వదలి నీకు దూరంగా బ్రతకటం సిగ్గుగా ఉంది”.
చదువుతూ ఉన్న శారద కళ్ళలోంచి ధారాపాతంగా కురుస్తున్న కన్నీరు లెటర్ ను తడిపేస్తోంటే ఒక్కసారి చదవటం ఆపి, చీరకొంగును చేతికి తీసుకుని కను దరికి అడ్డుకట్ట వేసే ప్రయత్నం చేస్తుండగా ఎవ్వరి జీవితంలో రాకూడని ఆ చీకటి రోజు జరిగిన తన ఇంటి బాగోతం శారద కళ్ళముందు మెదలింది.
*****************************************
“చూడండి నాన్న.. మేము ఒక నిర్ణయానికి వచ్చాం.. మీరా ఏమీ సంపాదించలేదు. లేకుంటే ఏ నర్సునో, హౌస్ హెల్పర్ నో, వంటమనిషినో పెట్టుకునే వాళ్లం. మీ రిటైర్మెంట్ బెనిఫిట్స్ కూడా తక్కువే వచ్చాయ్. అవి పూర్తి పోగా ఇంకా అప్పులు తీరాల్సి ఉంది. సొంత ఇల్లు అనేదీ కూడా కట్టని పిసినారివి నీవు. అందరికీ యాభై వేలకి పైనే పెన్షన్ వస్తుంటే , మీకు వస్తోంది మాత్రం ముష్టి పదివేలు. ఇంటి చాకిరీ చేసేందుకు అమ్మకి హెల్ప్ ఉండేందుకు ఎవరిని మాట్లాడినా ఐదువేలు నెలకి ఖచ్చితంగా అడుగుతారు. అది మీరు చెల్లించలేరు” అని హరీష్ అంటుండగా…
“మేమా.. అంతంతమాత్రం.. ఎప్పుడైనా రెండువేలో, మూడు వేలో అయితే అందరం కలసి  సర్దగలం కానీ నెలనెల సర్దలేం. కాబట్టి మీ ఇద్దరినీ వృద్ధాశ్రమం లో చేరుద్దాం అనుకుంటున్నాం. మీకోసం కాకపోయినా అమ్మకోసం” అంటూ హృతిక్, నీరద లు  ఓ ప్రేమ ట్యాగ్ లైన్ తగిలించేశారు.
ఒక్కసారిగా గుండెపట్టినంతపనైంది సుబ్రహ్మణ్యంకి. శారద వంటింట్లో నే కుప్పకూలిపోయింది. తమ ఆశ, తమ ఆసరా అన్నీ అయిన వారే ఇలా వృద్ధాశ్రమంలో పడేస్తామంటుంటే తట్టుకోలేకపోయాయి ఆ ముసలి హృదయాలు.
ఆ యాంత్రిక మాటలకు, తల్లిదండ్రుల నుంచి ప్రతిస్పందన కూడా రాకుండానే  హృతిక్ దగ్గరలోని వృద్ధాశ్రమంలో మాట్లాడేందుకు వెళ్ళాడు.
సుబ్రహ్మణ్యం, శారద లను ఎవ్వరూ ఓదార్చే ప్రయత్నం చేయలేదు. ఎవరి ఫోన్లలో వారు బిజీగా గడిపేస్తున్నారు. అంతలో బయటకు వెళ్ళి వచ్చిన హృతిక్ మరో బాంబు పేల్చాడు.
“అందరూ వినండి. వృద్ధాశ్రమంలో  భార్య, భర్త  ఇద్దరూ ఉంటే చేర్చుకోరట.  ఒకరైతేనే చేర్చుకుంటారట. ఇద్దరినీ గనుక చేర్చుకుంటే, అక్కడున్న వృద్ధులు వారి బెటర్ హాఫ్ ను గుర్తుచేసుకుని నొచ్చుకుంటారని అందుకే ఒంటరి అయితేనే ఎంట్రన్స్ అన్నారు ఆర్గనైజర్స్. సో…” ..అంటూ తాను వృద్ధాశ్రమంలో తెలుసుకొచ్చింది వారికి చెబుతుండగానే..
“సో.. ఏంట్రా సోంబేరి వెధవా. మమ్మల్ని విడదీస్తున్నావా?” ఊగిపోయాడు సుబ్రహ్మణ్యం.
“తప్పదు నాన్న.. అంతకంటే వేరే మార్గం లేదు. నీవా ఇంతవరకూ అమ్మను జాగ్రత్తగా చూసిన పాపాన పోలేదు.  మాకా ఆమెకు కనీసం వైద్యం అందించే సంపాదనలు లేవు. వృద్దాశ్రమంలో  ఓ మూడువేలు కనుక వృద్ధాశ్రమం ఆర్గనైజర్స్ కి పడేస్తే నర్సులు, డాక్టర్లు అందరూ ఉంటారు. అమ్మ హ్యాపిగా ఉంటుంది. ఎటొచ్చీ నీవే మిగిలిపోతావు. నీకు ప్రక్క ఊర్లోనేఉన్న అంకురం వృద్ధాశ్రమంలో మాట్లాడతాము కాదనకు నాన్న..  అమ్మ  అసలే రోగిష్టిది. ఇబ్బంది పడిపోతుంది. మిమ్మల్ని అక్కడ వదిలే వెళ్తాము  అన్నట్లు మీరు ఇద్దరు అని మాత్రం ఆశ్రమ నిర్వాహకులకి చెప్పకండి. మీరు మాకు చేసే సాయం అదొక్కటే. మరేదైనా ఆరోగ్యపరంగా అమ్మకి అవసరమైతే జాగ్రత్తగా నీ హెల్త్ కార్డ్.. ఆమె రేషన్ కార్డ్ ఉండనే ఉన్నాయి కదా! కాబట్టి అదే ఫైనల్” తేల్చి చెప్పేశాడు పెద్దోడు హరీష్.
“ఓరి మీ ప్రేమ తగలబెట్టా…నేనొప్పుకోను” అని పెద్దగా సుబ్రహ్మణ్యం పెట్టిన గావుకేక ఆయన గొంతు దాటి బయటకు పెగల్లేదు.
అదేంట్రా మమ్మల్ని కాస్త కూడా ఆలోచించుకోనివ్వరా? అన్నాడు చిన్నగా.
“ఏంటి మీరు ఆలోచించుకునేది? మీరిద్దరూ ఇక్కడే ఉండి రోగాలు రొష్టులూ అంటూ మమ్మల్ని ప్రతిసారీ పిలవటం, మేము రాలేక పొతే , చుట్టు ప్రక్కలోళ్ళు మమ్మల్ని ఆడిపొసుకోవటం అవసరమా చెప్పండి నాన్న” అంది కుమార్తె నీరద.
*******************************************************
ఆ రోజు జరిగిన ఘటన ఇప్పుడే జరిగినట్లు తోచింది శారదకు. సొంతవారి  సూటిపోటి మాటలు ఒక్కొక్కటిగా గుర్తొస్తూ  గుండెలో దిగబడ్డ శూలాల్లా బాధిస్తుంటే ఆపుకోలేక భోరున ఏడ్చేసింది. చెమ్మగిల్లిన ఆ మసక కళ్ళలోంచి ఎదురుగా రెపరెపలాడుతున్న సుబ్రహ్మణ్యం  మనసుని చదవటం కొనసాగించింది.
“శారదా …!  నీకోసం ఏదో చేద్దామనుకున్నానే కానీ, నిన్ను ఇలా నేను  బ్రతికుండగా వదిలేస్తాననుకోలేదు. కనీసం ఒక ఇల్లు కూడా కట్టకుండా నిన్ను రోడ్డున పడేశానేమో అన్న గిల్టీ ఫీలింగ్ నన్ను దహిస్తోంది. రిక్షావాడుకూడా తాను సంపాదించిన  దాన్లో భార్యను పొదివి చూసుకుంటాడు. కానీ నేను.. దౌర్భాగ్యుడిని .. నాపాపానికి పరిహారం కనిపించలేదు” సుబ్రహ్మణ్యం చేతి  అక్షరశరాల వెంట ….. శారద కళ్ళు అంతకన్నా వేగంగా పరిగెడుతున్నాయ్.
నీవులేని జీవితం భంగురమే. నిన్ను వదిలిపెట్టాననే కన్నా, నా నీడను నేను నరుక్కున్నట్లు చాలా బాధగా ఉంది. పెంచుకున్న ఆశల కొమ్మలు చెట్లనే నరికేశాయంటే, వాళ్ళు ఎంత ఎత్తుకు ఎదిగారో కదా!  అయినా వారిని అనుకుని ఏం ప్రయోజనం చెప్పు అన్నింటికీ కలిపి నన్ను ఒకేసారి పెద్దమనసుతో క్షమించు. వచ్చే జన్మంటూ ఉంటే నీకు భార్యనై నీ ఋణం తీర్చుకుంటా! మిస్ యు మైడియర్..వైఫ్ ! శెలవ్.! చివరగా ఒక్కమాట..!!
నీతో గడపాలని,  కొద్దిసేపైనా నీ ప్రేమలో తడిసిపోవాలని,.. నీ ఒడిలో సేదతీరాలని ఉంది శారు.
ప్రేమతో నీ పతి సుబ్రహ్మణ్యం”.
లేఖలోని చివరి పదాలు శారద పెదాలపై చిరునవ్వు పూయించాయి. భారం నిండిన హృదయంతో, భర్త సుబ్రహ్మణ్యంతో మాట్లాడేందుకు ఫోన్ చేతిలోకి తీసుకుంది. కొద్దిసేపు ఫోన్ మాట్లాడాక తెలియని మానసిక స్థితిలో పెద్దగా ఓ నవ్వు నవ్వింది. ఆ నవ్వులో జీవం లేదు.
*********************************
పట్టుచీరె కట్టుకొని వెంకన్న కోవెల దగ్గర నిలుచుంది శారద, తన ప్రేమమూర్తి వస్తాడని!
పట్టుపంచె కట్టి, పాల జుట్టును సవరించుకుంటు జారుతున్న పైపంచెను సర్ధుకుంటూ కృష్ణమూర్తిలా చిరునవ్వులు చిందిస్తూ శారదను సమీపించాడు సుబ్రహ్మణ్యం.
భార్యను సమీపిస్తూనే  మనసు నిండా ప్రేమను నింఫుకుని “ఐలవ్యూ శారదా..” అంటూ ఆశ్రమంలో కోసుకొచ్చిన ఎర్రగులాబీని ఆమెకి అందించాడు.
నీలి కళ్ళు ఉప్పొంగుతుండగా  “ఐటూ” అని సిగ్గు మొగ్గైంది శారద. ఇద్దరూ కలసి ఒకరిచేయి ఒకరు పట్టుకున్నారు.. అడుగులో అడుగులేసుకుంటూ తామెంచుకున్న క్రొత్త మార్గం  పయనమయ్యారు, నవదంపతులై. భర్త అడుగులో అడుగేసుకుంటు ధైర్యంగా ముందుకు సాగింది శారద.
వెనుక నుంచి వెంకన్న కోవెలలోని మైక్రోఫోన్ లో చాగంటి కోటేశ్వరరావు ప్రవచనం వినిపిస్తోంది.
“ఇయం సీతా మమసుతా సహధర్మచరీతవ, ప్రతీచ్ఛ చైనం భద్రంతే, పాణిం గృహ్ణీశ్వ పాణినా, పతివ్రతా మహాభాగా ఛాయ ఇవ అనుగతా సదా”
జనకమహారాజు సీతాదేవి  కన్యాదాన సమయంలో శ్రీరాముడితో ఈ విధంగా చెబుతున్నాడు “ఈమె సీత, నా పుత్రిక, నీకు ధర్మాచరణలో సహచరి అవుతుంది, నీకు భద్రం కలుగుగాక, ఆమె చేయి పట్టి పాణిగ్రహణం చెయ్యి. ఈమె మహాపతివ్రత , ఎటువంటి పరిస్థితిలో నైనా, నిన్ను నీడలాగా అనుసరిస్తుంది” అని కొనసాగుతున్న కోటేశ్వరరావు ప్రవచనం మెల్లగా దూరమైపోయింది.
రెండో రోజు “గుర్తు తెలియని వృద్ధ దంపతుల  ఆత్మహత్య” వేరే రాష్ట్రం న్యూస్ పేపర్ లో ఎవరు పట్టించుకోని చిన్న ఐటం అయ్యింది.
(వృద్ధులైన అమ్మ నాన్నలను ఆదరించండి! ముసలి వారిపై తిరస్కార భావం విడనాడండి!!  -మీ కరణం)
 రచన:-ఓలేటి శశికళ

సోమవారం ప్రొద్దున్నేవంటింట్లో అష్టావధానం, శతావధానం చేస్తున్నాను.” అమ్మా! పెద్దమ్మగారు లేచారా?”, ఇది నాలుగోసారి అడగడం తులసి. తొందరగా ఆమె గది చేసేసి వెళ్ళిపోవాలని దాని తొందర. టైం తొమ్మిదవుతోంది. ఇంక లేస్తారేమోలే అన్నా. మా అత్తగారికి అరవై ఏళ్ళు. మావగారు పోయినా క్రుంగి పోకుండా, సాహిత్యమని, సంగీతమని, లలిత గుడిలో పారాయణలని, ఫేస్ బుక్ లో కొన్ని గ్రూపుల్లో మంచి స్నేహబృందం తో సాహితీ కాలక్షేపం, సాయంత్రం నడక…… ఇలా రకరకాల వ్యాపకాలతో కాలక్షేపం పెట్టుకున్నారు. రాత్రి చాలా సేపు కంప్యూటర్ ముందు కూర్చుంటారు. పైగా ఆర్త్రైటిస్ ఉంది. ఆలస్యంగా పడుకుంటారు. అందుకే నేను ఆవిడని పొద్దున్నే లేపను. లేచి ఏమి చెయ్యాలి? నేను వంట దగ్గరకు రానీయను.  నా పని నాకు తప్పదు. ఆవిడొచ్చి ఏం చేసేయాలి? నలుగురు పిల్లల తల్లిగా, పెద్దింటి కోడలిగా మరుదులు, ఆడపడచులతో అన్నిభవసాగరాలు ఈదిందామె. డిగ్రీ చదివారు. నాలుగయిదు భాషలు అవలీలగా మాట్లాడేస్తారు. మంచి వ్యవహారవేత్త. నలుగురిని శాశించగల మాట పటుత్వం. మళ్ళీ చాలా మంచి మనిషి. నాకు ఆవిడ అనుభవం చాలు. ఆవిడతో పోటీలు, పంతాలు పెట్టుకునే మనస్తత్వం కాదు. ఇద్దరం ఒకరి స్వేచ్ఛనొకరం గౌరవించుకుంటాం. ఎవరి పరిదుల్లో వారుంటాం.
నాకు కాస్త పాప భీతి ఎక్కువ. మనమేం చేస్తే అదే మనకు పరివర్తనం అవుతుందని నమ్ముతాను. మా అమ్మ మా బామ్మని పువ్వుల్లో పెట్టుకు చూసింది. మా అమ్మకి ఆణిముత్యాల్లాంటి కోడళ్ళు దొరికారు. మా అత్తగారికి నేనంటే ప్రాణం. పాపం నా ఢిల్లీ తోటికోడలు ఎన్నిసార్లు పిలిచినా, నేను సాయం వస్తేనే వెళ్ళి 15-20 రోజుల్లో మళ్ళీ బయలుదేర తీస్తారు. మా ఇంట్లో ఆవిడకి మంచి స్వతంత్రం ఉంటుంది. ఆవిడ రూం, ఆమె లాప్ టాప్, ఎక్కడికెళ్ళాలన్నా కారు. ఎవరికీ జవాబుదారీ కానక్కర్లేదు. నాయనమ్మ మూడ్ బట్టీ కలిసిపోయే మా పిల్లలు. ఆవిడని విసిగించకుండా, గౌరవం ఇస్తూ వాళ్ళక్కావలసింది నేర్చుకుంటారు. ఇంక మా ఆయన పెద్దకొడుకు. అమ్మ తరవాతే ఏదయినా, ఎవరయినా. ఆవిడ ఆడపిల్లలు ఇద్దరూ అమెరికాలో ఉంటారు.
నా ఆలోచనల్లోంచి బయటికొచ్చా. అత్తగారు తలుపు తెరుచుకుని బయటకొచ్చారు. స్నానాదులయిపోయి ఫ్రెష్ గా ఉన్నారు.
“అమ్మయ్య లేచారామ్మా. పొద్దున్నుండి మీకోసమే చూస్తున్నా” అంది తులసి. కోపం వచ్చింది నాకు.
“వేరే పని చూసుకుని రావచ్చు కదా అంత గాభరా పడిపోకపోతే” అన్నా.
“గది ఊడవడం కోసం కాదమ్మా. పెద్దమ్మగారితో పని ఉంది” అంది.
మా అత్తగారు పనివాళ్ళలో ఫేవరెట్. వీళ్ళంతా చీటీలు కడతారు. ఒకసారి జాలరిపేటలో కోటిరూపాయలు మూట కట్టుకుని ఒక చీట్లది పారిపోయింది. మా చుట్టుపక్కల పని వాళ్ళంతా లక్షల్లో డబ్బు పోగొట్టుకున్నారు. మా అత్తగారు పోలీసు యంత్రాంగాన్నికదిలించి, ఆ మోసగత్తెని పట్టించి వీళ్ళందరికీ ఎంతో కొంత ఇప్పించారు. వీళ్ళందరికీ బేంకు పాసుపుస్తకాలు చేయించి, పొదుపు నేర్పించారు. వీళ్ళకి మధ్య మధ్యలో ఐదారువేలు సర్ది ముక్కుపిండి వసూలు చేస్తారు. పెళ్ళిళ్ళకూ, వాళ్ళ పిల్లల చదువులకు అదీ ఈవిడే వాళ్ళకి అడ్వయిజర్. ఎంత శ్రమయినా ఆనందంగా చేస్తారు. ఒక్కోసారి వాళ్ళతాగుబోతు మొగుళ్ళని  వదిలేయమని సలహాలు కూడా ఇస్తుంటారు. మా అత్తగారు అందుకున్నారు.
“నీకిచ్చిన ఎనిమిది వేలు తీర్చేవరకు ఒక్కపైసా కూడా ఇవ్వను” అని. ఈ లోపున మా వంటింటి కప్ బోర్డు లోంచి పెద్దకవర్ తీసింది తులసి, ఎప్పుడు పెట్టిందో ఏమో.
“ పెద్దమ్మగారు! వీణమ్మగారు మీకిమ్మన్నారమ్మా. ఇయ్యాళ పొద్దున్న ఆరింటి విమానానికి వెళ్ళిపోయారు. ప్రతిమ పాప అత్తగారు, మాంగారు మొన్నొచ్చారు కదా. ఆరితో యెళ్ళిపోయారు. నన్ను పక్కకి పిలిచి ఇది కేవలం మీకే ఇమ్మన్నారమ్మ” అని ఆ కవర్ ఆమె చేతిలో పెట్టింది.
తులసిలో గొప్పతనం అదే. తనకి చెప్పిన పని తూచా తప్పకుండా చేస్తుంది. ఎట్టి పరిస్థితిలో కూడా ఒకరింటి విషయాలు ఒకరికి తెలియనివ్వదు. ఆఖరికి మా అత్తాకోడళ్ళవి కూడా. అత్తగారి మొహంలో ఆందోళన కొట్టొచ్చినట్టు కనపడుతోంది. నేనిచ్చిన ఫిల్టర్ కాఫీగ్లాసుతో డైనింగ్ టేబుల్ దగ్గర కూర్చుని మెల్లగా కవర్ ఓపెన్ చేసారు.
వీణాంటీ! మేము మా ఫ్లాటు గృహప్రవేశంకి ఇరుగు పొరుగు వాళ్ళని పిలుద్దామని మా పక్క అపార్ట్ మెంట్ కి వెళ్ళినపుడు మొట్టమొదటిసారి వీణాంటీని చూసా. వయసు తెలియనివ్వని నాజూకుతనం. పాలరాయి రంగులో తెల్లటి వర్చస్సు. పెద్ద జడ, చిన్న బొట్టు, సున్నితమయిన నగలు, లేతరంగు కాటన్ చీరలో. మా అత్తగారి సూక్ష్మ బుద్ధి ఆవిడెవరో గ్రహించేసింది.
“మీరు రైటర్ మహతి కదా. పదేళ్ళ క్రితం దీపావళి కధకి మొదటి ప్రైజ్ ఒచ్చినపుడు ఒక్కసారే మీ ఫోటో వేసారు. మళ్ళీ ఎప్పుడూ మిమ్మల్ని చూడలేదు. నాకు మీ రచనలంటే ప్రాణం” అన్నారు.
ఆవిడ సిగ్గు పడుతూ అదేమీ పెద్ద విషయం కాదన్నట్టు చూసి, ఎంతో ఒద్దికగా, స్నేహంగా మాట్లాడింది. ఆవిడ ఇల్లొక కళాఖండం. ప్రతీ మూల ఎంతో అందంగా సర్దబడి, ప్రతి వస్తువు యజమానురాలి కళాహృదయాన్ని ప్రతిబింబిస్తూ ఉంది. మా అత్తగారు, వీణాంటి అనతికాలంలో అత్యంత సన్నిహితులయిపోయారు. ఇద్దరు ఎన్నో విషయాల్లో భిన్నదృవాలు. కానీ ఇద్దరు మంచి మనసున్న వ్యక్తులు. స్పందించే హృదయం, కళలంటే మక్కువ ఇద్దరినీ విడలేని స్నేహితుల్ని చేసేసింది.
ఆంటీకి ఇద్దరు పిల్లలు ప్రతిమ, ప్రదీప్. ప్రతిమ ప్రేమవివాహం చేసుకుని అమెరికాలో స్థిరపడింది. ప్రదీప్ చాలా చదువుకున్నాడు. రకరకాల ఉద్యోగాలు మారుతూ, అమ్మాయిలకి వంకలు పెట్టుకుంటూ పెళ్ళి ఆలశ్యం చేసుకున్నాడు. ఆఖర్న ఫ్రెండ్ కజిన్ ముఫ్ఫైరెండేళ్ళ అరుణని పెళ్ళిచేసుకున్నాడు. సోషియాలజీలో డాక్టరేట్ అరుణ. వాళ్ళకి ఇద్దరు పిల్లలు. ప్రశాంతంగా సాగిపోతున్న వీణాంటీ జీవితంలో పెద్ద కుదుపులాగ ఎంతో ప్రేమించే ఆమె భర్త కళ్ళముందు ఆక్సిడెంట్ లో పోవడంతో క్రుంగిపోయారామె.
” సువర్చలా” అని మా అత్తగారిని పట్టుకుని ఏడ్చేసేవారు. మెల్లగా, స్నేహితురాలి సహకారంతో మనుషుల్లో పడడానికి రెండేళ్ళు పట్టింది. ఇద్దరూ కలిసి అమెరికా వెళ్ళి ఆరునెలలు గడిపి వచ్చారు కూడా. అయితే ఆవిడ జీవితంలో అనుకోని పెనుమార్పు అరుణ రూపంలో వచ్చింది.
ప్రదీప్ తల్లిలా అందమయినవాడు. అరుణ ఛామన ఛాయ, పెద్దకళ్ళు, పొట్టి ఉంగరాల జుట్టు, ఆరోగ్యంగా, బుగ్గ సొట్టలతో బాగానే ఉంటుంది. సామాన్యమయిన కుటుంబం నుంచి వచ్చింది. తల్లి నుండి నోములు, వ్రతాలు పుణికి పు చ్చుకుని, తెచ్చిపెట్టుకున్న ఆరిందాతనం, ముదరతనంతో ఆరిందాలా ఆధ్యాత్మిక విషయాలు అందరికీ బోధిస్తూ ఉంటుంది. మంచి ఉద్యోగం వస్తే వదిలేసి, పెళ్ళికోసం వెర్రిపూజలు చేస్తూ కూర్చుంది. నిజంగానే మంచి సంబంధం వచ్చింది. కానీ ఆ అమ్మాయికేం కావాలో తనకే తెలియదు. అసంతృప్తి, అసూయ, అహంకారం, ఆత్మన్యూనత బాగా జాడ్యంలా పట్టించుకుంది.
అంకుల్ పోవడంతో ప్రదీప్ కలకత్తాలో ఉద్యోగం వదిలేసి వైజాగ్ వచ్చేసి ఏదో కంపెనీలో చేరాడు. లారీడు సామాన్లతో వచ్చింది అరుణ. పాత ఇనప మూకుళ్ళు, రోలు, రోకళ్ళు, పసుపు కుంకాలద్దిన తిరగళ్ళు, నాలుగు కంద మొక్కల కుండీలు, పాత ఫర్నీచరు.
కారులోంచి దిగిన అరుణ చాలా మందినే ఆకర్షించింది. పెద్దంచు ముదర రంగు గద్వాల్ చీర, పావలాకాసంత బొట్టు, కాళ్ళకి పసుపు, మువ్వల పట్టీలు, చేతులనిండా ఎర్ర గాజులు, తల్లో వాడిపోయిన పూలదండ. సున్నితంగా దేవతలా ఉండే వీణాంటీ పక్కన మోటుగా, చాలా గడుసుగా అనిపించింది. ప్రదీప్ ఏమిటో చిన్నవయసు లోనే జుట్టు నెరిసిపోయి, గెడ్డాలు, గుంటకళ్ళతో ఏదో లోకంలో ఉన్నవాడిలా ఉన్నాడు. పిల్లలిద్దరూ పుల్లల్లా ఉండి, కేశ సంస్కారం లేకుండా, వస్తూనే పెద్ద అరుపులు అరుచుకుంటూ, కొట్టుకుంటూ, గోడలెక్కేస్తూ, సెల్లార్ లో కార్లన్నీబొమ్మలతో కొట్టేస్తు హైపర్ గా ఉన్నారు.
ఇద్దరినీ ధబాధబా బాది ఈడ్చుకు పోయింది అరుణ.ఆపబోయి నిస్సహాయంగా ఆగిపోయారు ఆంటీ. బాల్కనీలోంచి ఈ సీనంతా చూస్తున్న నాకు, మా అత్తయ్యకి భవిష్యత్తు ఎంత సవ్యంగా ఉండబోతోందో సుడిగుండాల మధ్య కనిపించింది.
సాయంత్రం మా అత్తగారు, నేను వీణాంటీ వాళ్ళింటికి వెళ్ళాము కొన్ని స్నాక్సు, రోటీలు, వండిన కూరలు పేక్ చేసుకుని. ఇల్లు రణరంగంలా ఉంది సామాన్లన్నీ చిందర వందరగా ఉన్నాయి. మధ్యలో పద్మవ్యూహంలో అభిమన్యుడిలా ఆంటీ ఎక్కడ సర్దాలో తెలియక అయోమయంలో నిలబడి ఉన్నారు. మమ్మల్ని చూసి చేటంత మొహం అయ్యింది. ఆవిడకి నా సామర్ధ్యం మీద అపారమయిన నమ్మకం ఎక్కడో అక్కడ ఆ సామానంతా తోసేయగలనని. ఒక ప్రక్క ప్రదీప్ పిల్లలకి పాలు పట్టించడానికి తంటాలు పడుతున్నాడు. వాళ్ళు ఆ పెట్టెల మధ్య పరుగులెడుతు అతనిని ఏడిపించేస్తు న్నారు. సరే మెల్లగా వెళ్ళి వాళ్ళను కాస్త పొగిడి, బుజ్జగించే సరికి మెల్లగా నా దగ్గరకొచ్చారు. పాలు తాగించి స్నేక్స్ ఇచ్చా. నోటితో చింపేసి పేక్ ను ఇల్లంతా చిమ్మేసారు. మాకిది అలవాటే అంటూ ప్రదీప్ అవన్నీ ఎత్తాడు.
ఈ లోపల “ఎందుకు ప్రదీప్ ఈ సామాన్లన్నీ.  అమ్మిపాడేయ లేకపోయావా? మీ అమ్మవే బోలెడు” అన్నారు మా అత్తగారు ఊరుకోకుండా.
అంతే, ఝామ్మని దేవుడి గదిలోంచి దూసుకొచ్చేసింది అరుణ. “అవ్వదండి. మీరు, మీ ఫ్రెండు సెంటిమెంట్లు లేకుండా బతక గలరేమో. కానీ మాకు ప్రతీ వస్తువుతో అనుబంధం ఉందండి” అని తీవ్రంగా జవాబు చెప్పింది.
ఏదో అనబోయిన ప్రదీప్ భార్య చూపుకి భయపడి, భుజాలెగరేసి గదిలోకి వెళ్ళిపోయాడు.
“రండి ఆంటీ బొట్టుపడతాను” అని చనువుగా నా చెయ్యిపట్టుకు లాగింది అరుణ. ఆంటీనా! నాకన్నా పెద్దది తను. ఉడుకుమోత్తనం వచ్చింది నాకు.
“మానసది నీ వయసే అరుణ”, అంటున్నారు ఆంటీ. విననట్టే దేవుడి గదిలోకి తీసుకెళ్ళింది. ఏ మాటకామాటే చెప్పాలి. గుళ్ళోకెళ్ళినట్టనిపించింది. ఆంటీ దేవుడి గది చాలా క్లాసీ గా ఉంటుంది. చక్కటి పాలరాతి మందిరంలో, సీతారాముల విగ్రహాలు అంతే. వేరే ఇంకేమీ ఉండవ్. ఏ పండగయితే ఆ విగ్రహాలు పెడతారు. దానికి విరుద్ధంగా అరుణ, రకరకాల ఫోటోలు, విగ్రహాలు, గంగాజలం బిందెలు, అఖండంగా వెలిగిపోతున్న దీపాలు, ఒక డజను అగరత్తులు, సాంబ్రాణి ధూపం, పూలదండలతో అలంకరించేసింది దేవుడి గది అంతా. ఒకలాంటి అలవాటు లేని పవిత్రత ఆవరించింది. పక్కనే రోలు.రోకలి, సన్నికిల, కందచెట్లు. నిండిపోయింది గదంతా. నాకు బొట్టు పెట్టి పళ్ళిచ్చింది. మాఅత్తగారు కూడా లోపలికి వచ్చి దణ్ణం పెట్టుకున్నారు. ఎందుకే మొహం చిట్లించి కనీసం పండయినా చేతులో పెట్టలేదు. నాకు చాలా గుబులుగా అనిపించింది. కాని మా అత్తగారు ఇలాంటి ముదుర్లని అస్సలు పట్టించుకోరు.
సరే మొత్తానికి అత్తాకోడళ్ళుఇద్దరూ ఇల్లు ఒక కొలిక్కి తెచ్చారు. ఆ రెండు రోజులు మా ఇంట్లోంచే భోజనం పంపా. ఆంటీకి బయట ఫుడ్ పడదు. మూడవ రోజు సాయంత్రం అరుణ మాఇంటికి ఒచ్చింది. పచ్చటి పట్టుచీరలో చక్కగా నగలు పెట్టుకుని. సరదా వేసింది చూడగానే.
నాతో “ఆంటీ! రేపు ఇంట్లో లలితా పారాయణం, సుమంగళి పూజ ఉన్నాయి. పొద్దున్న పదింటికల్లా ఉండాలి. భోజనాలక్కడే” అని పిలిచింది.
మా అత్తగారికేసి తిరిగి “మామ్మగారు మిమ్మల్ని మా అత్తగారు సాయం రమ్మన్నారు. మీ వయసు వాళ్ళని పెట్టుకోలేదండి” అంటూ సాగదీసింది. నాకు ఎందుకో మా అత్తగారి మొహం చూడ్డానికి ధైర్యం చాల్లేదు. నేను ఆంటీ, మా అత్తమ్మ మామ్మ.
”దేవుడా!” వెళ్ళిపోతూ గుమ్మం దగ్గరాగి “ఆంటీ! మర్చిపోయాను. ఈ డైమండ్ నెక్లేస్ మొన్న అమ్మ పెట్టింది పండక్కి” చూపించేసి వెళ్ళిపోయింది అరుణ.
“ఎంత ధైర్యంగా అబద్ధం చెప్పేసిందే! ఆ నెక్లేస్ వీణా, నేను వెళ్ళి కొన్నాం వైభవ్లో. తన పుట్టింటి వాళ్ళు గొప్ప అని చెప్పుకోవడానికి బడాయి కబుర్లు” వెనకాల మా అత్తగారు అందుకున్నారు ఉడుకు మోత్తనంగా.
సరే మరునాడు అమిత వైభవోపేతంగా చేసింది అరుణ పూజ. సుమంగళి పూజ అంటూ ఆంటీని, అత్తమ్మని బెడ్ రూంకి పరిమితం చేసింది. తన వైపు చుట్టాలెవరో వచ్చారు. వాళ్ళు పులుముకుని పనులు చేసేస్తున్నారు. పారాయ ణం, పూజ నాకు చాలా ఆనందం కలిగింది. ఎటొచ్చీ వీణా ఆంటీ సొంత ఇంటిలో పరాయిదానిలా. అందరికీ మంచి చీరలు పెట్టి, కేటరింగు భోజనం పెట్టి సాగనంపింది. మా ఇరుగు పొరుగందరం, చారుమతి దేవి కధలో ముత్తయిదువుల్లా ” ఆహా! ఏమి అరుణ భాగ్యం. భాగ్య వశమున మనమీ పూజ చేసుకున్నాము” అనుకుంటూ ఇళ్ళకెళ్ళాము. దెబ్బకి అరుణ ఇన్ స్టంట్ గా పాప్యులర్ అయిపోయింది.
రోజు చుట్టుపక్కల గుడుల కెళ్ళడం, ఆ పూజ సరిగ్గా చెయ్యలేదు, ఆ సేవ జరగలేదు, ఈ పద్ధతి తప్పు  అని గుడి పూజారులతో పోట్లాడడం. లలిత గుడి పూజారి వచ్చిమా అత్తగారికి మొరపెట్టుకుంటే, ఆ విషయమై అరుణతో ఆమెకి పెద్ద గొడవే అయ్యింది. గుడి తాలూకు ఫండ్సుతినేస్తున్నారని నింద వేసి పెట్టింది. కానీ మొత్తం కాలనీ అంతా ఎదురు తిరిగే సరికి నోరు మూసింది.
చకచక అల్లుకు పోతోంది అరుణ మా కాలనీలో తన మాటకారి తనం, పూజలు, భజనలతో. పోలిటిక్సులో చేరితే తిరుగుండదామెకు. నాలుగు కిట్టీలులో చేరిపోయింది. కిట్టీల్లో లలిత, విష్ణు పారాయణలు తప్పనిసరి ఇప్పుడు. అన్య మతాల మా స్నేహితులు మెల్లగా కిట్టీ పార్టీల నుండి తప్పుకున్నారు. ఎందుకో ఎవ్వరం ఇదివరకులా సరదాగా ఉండ లేక పోతున్నాం. ఏదో అభద్రతా భావం. ఒకరి మీద ఒకళ్ళకు నమ్మకాలు పోయాయి.
అంతటికీ అరుణే కారణం అంటారు అత్తయ్య. నిజమని అందరికీ తెలుసు.కానీ డైరక్టుగా అటాక్ చేసే ధైర్యం లేదు.పాపభీతి పట్టించింది అందరికి. ఎవరయినా తన చెయ్యి జారిపోతున్నారనిపిస్తే, వెంటనే ఏదో పూజ వంకని వాళ్ళకో పట్టుచీర పెట్టేస్తుంది. అంతే నోరు మూత. అంటితో పోలేదు. మాతో యోగా, వాకింగు అన్నింటికీ తయారు. అందరి మీద వేళాకోళాలు చెయ్యడం, ఉచిత సలహాలు ఇవ్వడం, వితండ వాదనలు ఒకటేమిటి, విశ్వరూపం చూపించేస్తోంది. అందరికి ఉంచుకోలేని, వదిలించుకోలేని గుదిబండయి పోయింది అరుణ.
ఇదంతా ఒకెత్తు వీణాంటీ పరిస్థితి ఒకెత్తు. ఆవిడ ఇంచుమించు ఫుల్ టైం సర్వెంటు అయిపోయారు. ప్రదీప్ కి, పిల్లలికి వండిపెట్టి, తయారు చేసి పంపడం, ఇల్లు బాధ్యతలు, పిల్లల అల్లరి, వాళ్ళ చదువులు, అన్నీ అత్తగారికి చుట్టేసింది అరుణ. ఏమన్నా అంటే మా అమ్మ మా అన్నయ్యల పిల్లల్ని ఎంత బాగా పెంచుతుందో అనో, మీ కూతురు పిల్లలయితే ఇలా అంటారా అని దెప్పుడు మొదలు పెడుతుంది. ప్రదీప్ చూస్తే స్థిరంలేదు. ఇంటిఖర్చంతా ఆంటీయే పెట్టుకుంటున్నా, డబ్బు చాలట్లేదంటాడుట. ఈ అమ్మాయి ఆధ్యాత్మిక కార్యక్రమాలకి ఎక్కడ లేని ఖర్చు అవుతుంది. ఎక్కడ ఎగ్జిబిషన్ అయినా వెళ్ళిచీరలు కొనేసి తల్లికి, అక్కచెల్లెళ్ళకీ పంపేస్తుంది. ఆంటీ రచన వ్యాసాంగం మూలపడి పోయింది. సంగీతం, వాకింగ్ బంద్. ఆవిడకి గట్టిగా మాట్లాడితే గుండె దడ వస్తుంది. అంకుల్ చాలా అపురూపంగా చూసుకునే వారు. ఆమె గురించి ఆలోచనలతో మాఅత్తగారికి మనశ్శాంతి కరువై పోయింది.
అరుణకి తెలుసు మాఅత్తగారి అండలో ఆంటీకి ధైర్యం అని. అందుకే మాఅత్తమ్మని అటాక్ చేసి, తనింటికి రాకుండా నిరోధించేసింది.
ఆ మధ్య బీచ్ రోడ్ లో వాకింగ్ నుంచి వస్తూ స్నేహితులమందరం గట్టుమీద కూర్చున్నాము. అరుణ కూడా చేరి తన అత్తగారి మీద అవాకులు, చవాకులు పేలసాగింది. నిధి అని మా మార్వాడీ ఫ్రెండు వెంటనే తగులుకుంది అరుణని. ఆ అమ్మాయి ఆంటీ దగ్గర పెయింటింగ్ నేర్చుకుంది. మా అందరికి వీణాంటీ అంటే ప్రాణం. అరుణని పట్టుకుని నిధి నోటికొచ్చినట్టు తిట్టింది ఇంగ్లీషులో.” డి స్గస్టింగ్ లేడీయని.. రెచ్” అనీ. అందరం ఆఅమ్మాయిని పరోక్షంగా సమర్ధించాము. ఇంక చూడండి అరుణ రియాక్షను.
రెండు రోజులు పోయాక నిధి వాళ్ళాయన షాప్ కి ఫోనొచ్చింది .ఆఅమ్మాయి కేరక్టర్ మంచిది కాదని. తిరుగుబోతని. ఇంక చూడండి వాళ్ళు మొగుడు, పెళ్ళాలు ఇద్దరూ ఏకంగా ఆంటీ ఇంటికే వెళ్ళి వార్నింగిచ్చి వెళ్ళారు. ప్రదీప్ వెర్రి నవ్వు నవ్వి వూరుకున్నాట్ట. ఆంటీకి తన కొడుకు మానసిక స్థితి గురించి కొత్త బెంగ పట్టుకుంది. పిల్లల విషయంలో ఆవిడ పడ్డ శ్రమ ఫలించి పిల్లలు మాత్రం కొంత దారిలో పడ్డారు. నేను కూడా మా ఇంట్లో చదువు అదీ చెప్పి, కొంత భరిస్తా వాళ్ళని.  అరుణకి మాత్రం వాళ్ళు బ్రహ్మాయుధం. పిల్లల్ని అడ్డుపెట్టుకుని అత్తగారిని ఎమోషనల్ బ్లాక్మెయిల్ చేస్తుంది.
నిధి గొడవతో అరుణని అందరం కొంచెం తప్పించుకు తిరుగుతున్నాము. సామ, దాన, భేద, దండోపాయాలు మా మీద ప్రయోగించినా ప్రయోజనం లేక పోయింది. ఆ తిరస్కారం తీసుకోలేక ఇంట్లో అత్తగారి గురించి వాగడం మొదలుపెట్డింది. పాపం బయట వాకింగ్ కి వీలుకావట్లేదని సెల్లార్ లో నడుస్తున్నారు ఆంటీ. అంకుల్ ఫ్రెండు కనిపిస్తే నిలబడి మాట్లాడేరుట. అంతే ఆవిడకి శీల పరీక్ష పెట్టేసింది.ఇంక వింటూ కూర్చోలేక సాచిపెట్టి లెంపకాయ ఇచ్చాట్ట అరుణకి ప్రదీప్. అంతే పూనకం ఒచ్చినట్టు లేచి, స్టవ్ మీద వేడి కుకర్ తీసి, పిల్లాడి నెత్తి మీద మొత్తేయ పోయిందిట. ఆంటీ కాళ్ళు పట్టకుని బ్రతిమాలి ఆపించారుట. పాపం ఆవిడ చెయ్యంతా వేడికి కమిలిపోయింది. ఆత్మాభిమానం ఉన్న గొప్పింటి మనిషి ఆవిడ. బర్నాల్ రాసుకుని పని చేసుకుంటున్నారు. బయట పెట్టుకుంటే పరువు పోతుందని. రాత్రి పూట మా అత్తగారికి చెప్పుకుని ఏడుస్తున్నారు.
ఇంక మాఅత్త గారి సహనం అయిపోయింది. వాళ్ళని వెంటనే వేవు కాపురం పెట్టించమని సలహా ఇచ్చారు ఆంటీకి. కానీ వాళ్ళని బయటకి పంపిస్తే పిల్లలతో బ్రతికే ఆర్ధిక స్థోమతు లేదు. వద్దు అంది ఆంటీ.
ఒక రోజు రాత్రి మా అత్తగారు, ఆంటీ కూతురు ప్రతిమకి ఫోన్ చేసారు. పరిస్థితంతా వివరించారు. నివ్వెరపోయింది ఆ అమ్మాయి. తనకివేమీ తెలియలేదని, అన్నగారు తన దగ్గర కూడా డబ్బు తీసుకుంటాడని చెప్పింది. తల్లికి గ్రీన్ కార్డు ప్రోససింగ్ అయిపోయిందని, తన దగ్గరకు తీసుకెళ్ళిపోతానని చెప్పింది. అన్నట్టే ప్రతిమ అత్తగారు, మామగారు వచ్చారు. రెండు రోజుల్నుంచి ఏవో మాటలు, గొడవలవుతున్నాయని ఛూచాయగా తెలుస్తోంది. నిన్నంతా అత్తయ్యకి ఫోన్ చెయ్యలేదు ఆంటీ. ఇదిగో ఇప్పుడు తులసి తెచ్చిన ఉత్తరం.
“వీణా”!అని పెద్దగా అరుస్తూ మా అత్తమ్మ ఏడుపు విని హడిలిపోయి పరిగెట్టా గదిలోకి. పొర్లి పొ్ర్లి ఏడుస్తున్నారు. నేను ఏడవడం మొదలు పెట్టాను ఆమె ఏడుస్తుంటే ఏమయిపోయిందో అని.
” చదువే మానస!………. మహా ఇల్లాలు ఎంత కష్టం సహించి బ్రతుకుతోందో. ఆఖరికి వెళ్ళిపోయిందే నా నేస్తం నన్నొదిలేసి. ఇంకెవరున్నారు నాకు” అంటూ నన్నుకావలించుకుని ఏడుస్తూ, ఉత్తరం నా చేతికిచ్చారు. అది ఉత్తరం కాదు, ఒక వ్యధాభరిత ఆర్తనాదం.
అరుణ పెళ్ళయి వచ్చినప్పటి నుండి ఆమె ప్రవర్తన, ప్రదీప్ భరించలేక ఆత్మహత్య ప్రయత్నం చేసి, అది విఫలమయ్యి మనసు స్థిమితం తప్పి, కొంత వెర్రితనంగా తయారవ్వడం గురించి రాసారు. ఇంతయినా ఆమె అరుణ మీద సానుభూతి చూపిస్తున్నారు. అరుణ చిన్నతనంలో తన తల్లిని తన బామ్మ పెట్టిన కష్టాలను ప్రత్యక్షంగా చూసింది. ఈ కష్టాలు తీరడానికి మార్గం దైవభక్తి, దైవనామము, పూజలూ, వ్రతాలే అని నమ్మిన అరుణ తల్లి, పిల్లలందరిని దైవమార్గంలోకి మళ్ళించిందని, అది వికటించి వీళ్ళలో అది ఒకలాంటి ఉన్మాదం లాగ మారిందని, అరుణకి మానసిక చికిత్స ఎంతో అవసరం, కానీ థెరపీకి అరుణ ఒప్పుకోదని రాసింది.
అలాగే మాఅత్తగారికీ, తనకూ కలిసి ఉన్న జాయింట్ అకౌంటులో పదిహేను లక్షలేసానని, ప్రదీప్ ని ఎలాగయినా ఒప్పించి, మా మరిది పిల్లలు చదువుతున్న కోయంబత్తూరు ఈశా రెసిడెన్షియల్ స్కూల్ లో జాయన్ చేయించమని నాకు బాధ్యత ఇచ్చారు. ఇంకా మిగిలిన ఆస్తులన్నీ మళ్ళీ వచ్చినపుడు పిల్లల పేరున పెట్టి, మమ్మల్ని గార్డియన్సుగా పెడతానని రాసారు. మా అత్తగారు కూతురుల దగ్గరకు అమెరికా వచ్చినపుడు అన్నీవివరంగా మాట్లాడుకుందామని రాసారు. కొడు కుని, కోడల్ని అసహ్యించుకోవద్దని, సానుభూతితో అర్ధం చేసుకోమని రాసారు దాంట్లో.
“సువర్చలా! అమెరికాలో నా సంగీతం, ఆర్టు పెట్టుకుని బతికేయగలను. నిన్ను చూస్తే నేనింక వెళ్ళలేను. అందుకే చెప్పకుండా వెళ్ళిపోతున్నాను నా భారం నీ భుజాల మీద పడేసి” అంటూ మా అత్తగారిని ఉద్దేశించి. హృదయం ద్రవిస్తూనే ఉంది మా ఇద్దరికీ. కళ్ళు చెమరిస్తూనే ఉన్నాయి.
వారం తరువాత, సాయిబాబా గుడిలో ” మాకు అమెరికా గ్రీన్ కార్డు వస్తోంది అండి. త్వరలో అమెరికా వెళ్ళిపోతున్నాం. మా ఆయనకి అమెరికాలో ఉద్యోగాలు ఆఫర్ల మీద ఆఫర్లు వచ్చి పడిపోతున్నాయి. ముందు మా అత్తగారిని పంపేసాము. పిల్లల్ని వచ్చేవారం కోయంబత్తూరులో జాయిన్ చేస్తున్నాము——” సాగిపోతోంది వాక్ప్రవాహం.  ఎవరా అని చూసా. ఇంకెవరు? అరుణే. విసుగ్గా మొహం పెట్టి వింటున్న గుడి పూజారికి రికార్డు వేస్తోంది. పైగా తాము అక్కడికి వెళ్ళగానే ఆయనకీ వీసా పంపిస్తామని, అక్కడ గుడిలో పెద్ద జీతానికి చేరొచ్చని గొప్పగా చెప్పింది. వెంటనే ఆయన ఇనుమడించిన ఉత్సాహముతో అరుణకి అష్టోత్తరం చెయ్యడం మొదలు పెట్టాడు.
“ఓ!  మొత్తానికి…పిల్లల్ని హాస్టల్ లో వెయ్యడానికి ఒప్పుకున్నారన్న మాట. అమ్మయ్య. వీళ్ళెలా పోతే నాకే. ఆ అమాయకులయిన  పిల్లలు  వీళ్ళ పిచ్చిల మధ్య నలిగి పోకుండా ఉంటే చాలు. హూ! అరుణ మారడం కల్ల. సైకియాట్రిస్టుకు కూడా పటిక బెల్లం నైవేద్యం పెట్టి మాయ చేయగల దిట్ట. ఆమెది వ్యాధి కాదు. తన మాట నెగ్గించుకోడానికీ, తన ఆత్మన్యూనత కనిపెట్టి, అందరిలో తనొక ప్రత్యేక వ్యక్తిలా చెలామణి అవ్వడానికి దైవభక్తి అనే ఆయుధాన్నివాడుతూ, తన వాళ్ళందరినీ హింసిస్తూ బ్రతికేస్తున్న ఒక అతితెలివి జీవి. జీవితం నుండి పాఠాలు నేర్వకుండా, అవకాశ వాదం ముసుగు కప్పుకున్న ఒక ప్రమాద కరమయిన కీటకం. మారే కాలంలో, మారడానికి కనీస ప్రయత్నం కూడా చెయ్యని పరాన్నభుక్కు. ఆమె మాటలు వింటూ, ఒక లాంటి జుగుప్స ఆవరించగా గుడిలోకి వెళ్ళకుండా వెనుతిరిగి పోయాను.

సోమవారం ప్రొద్దున్నేవంటింట్లో అష్టావధానం, శతావధానం చేస్తున్నాను.” అమ్మా! పెద్దమ్మగారు లేచారా?”, ఇది నాలుగోసారి అడగడం తులసి. తొందరగా ఆమె గది చేసేసి వెళ్ళిపోవాలని దాని తొందర. టైం తొమ్మిదవుతోంది. ఇంక లేస్తారేమోలే అన్నా. మా అత్తగారికి అరవై ఏళ్ళు. మావగారు పోయినా క్రుంగి పోకుండా, సాహిత్యమని, సంగీతమని, లలిత గుడిలో పారాయణలని, ఫేస్ బుక్ లో కొన్ని గ్రూపుల్లో మంచి స్నేహబృందం తో సాహితీ కాలక్షేపం, సాయంత్రం నడక…… ఇలా రకరకాల వ్యాపకాలతో కాలక్షేపం పెట్టుకున్నారు. రాత్రి చాలా సేపు కంప్యూటర్ ముందు కూర్చుంటారు. పైగా ఆర్త్రైటిస్ ఉంది. ఆలస్యంగా పడుకుంటారు. అందుకే నేను ఆవిడని పొద్దున్నే లేపను. లేచి ఏమి చెయ్యాలి? నేను వంట దగ్గరకు రానీయను.  నా పని నాకు తప్పదు. ఆవిడొచ్చి ఏం చేసేయాలి? నలుగురు పిల్లల తల్లిగా, పెద్దింటి కోడలిగా మరుదులు, ఆడపడచులతో అన్నిభవసాగరాలు ఈదిందామె. డిగ్రీ చదివారు. నాలుగయిదు భాషలు అవలీలగా మాట్లాడేస్తారు. మంచి వ్యవహారవేత్త. నలుగురిని శాశించగల మాట పటుత్వం. మళ్ళీ చాలా మంచి మనిషి. నాకు ఆవిడ అనుభవం చాలు. ఆవిడతో పోటీలు, పంతాలు పెట్టుకునే మనస్తత్వం కాదు. ఇద్దరం ఒకరి స్వేచ్ఛనొకరం గౌరవించుకుంటాం. ఎవరి పరిదుల్లో వారుంటాం.
నాకు కాస్త పాప భీతి ఎక్కువ. మనమేం చేస్తే అదే మనకు పరివర్తనం అవుతుందని నమ్ముతాను. మా అమ్మ మా బామ్మని పువ్వుల్లో పెట్టుకు చూసింది. మా అమ్మకి ఆణిముత్యాల్లాంటి కోడళ్ళు దొరికారు. మా అత్తగారికి నేనంటే ప్రాణం. పాపం నా ఢిల్లీ తోటికోడలు ఎన్నిసార్లు పిలిచినా, నేను సాయం వస్తేనే వెళ్ళి 15-20 రోజుల్లో మళ్ళీ బయలుదేర తీస్తారు. మా ఇంట్లో ఆవిడకి మంచి స్వతంత్రం ఉంటుంది. ఆవిడ రూం, ఆమె లాప్ టాప్, ఎక్కడికెళ్ళాలన్నా కారు. ఎవరికీ జవాబుదారీ కానక్కర్లేదు. నాయనమ్మ మూడ్ బట్టీ కలిసిపోయే మా పిల్లలు. ఆవిడని విసిగించకుండా, గౌరవం ఇస్తూ వాళ్ళక్కావలసింది నేర్చుకుంటారు. ఇంక మా ఆయన పెద్దకొడుకు. అమ్మ తరవాతే ఏదయినా, ఎవరయినా. ఆవిడ ఆడపిల్లలు ఇద్దరూ అమెరికాలో ఉంటారు.
నా ఆలోచనల్లోంచి బయటికొచ్చా. అత్తగారు తలుపు తెరుచుకుని బయటకొచ్చారు. స్నానాదులయిపోయి ఫ్రెష్ గా ఉన్నారు.
“అమ్మయ్య లేచారామ్మా. పొద్దున్నుండి మీకోసమే చూస్తున్నా” అంది తులసి. కోపం వచ్చింది నాకు.
“వేరే పని చూసుకుని రావచ్చు కదా అంత గాభరా పడిపోకపోతే” అన్నా.
“గది ఊడవడం కోసం కాదమ్మా. పెద్దమ్మగారితో పని ఉంది” అంది.
మా అత్తగారు పనివాళ్ళలో ఫేవరెట్. వీళ్ళంతా చీటీలు కడతారు. ఒకసారి జాలరిపేటలో కోటిరూపాయలు మూట కట్టుకుని ఒక చీట్లది పారిపోయింది. మా చుట్టుపక్కల పని వాళ్ళంతా లక్షల్లో డబ్బు పోగొట్టుకున్నారు. మా అత్తగారు పోలీసు యంత్రాంగాన్నికదిలించి, ఆ మోసగత్తెని పట్టించి వీళ్ళందరికీ ఎంతో కొంత ఇప్పించారు. వీళ్ళందరికీ బేంకు పాసుపుస్తకాలు చేయించి, పొదుపు నేర్పించారు. వీళ్ళకి మధ్య మధ్యలో ఐదారువేలు సర్ది ముక్కుపిండి వసూలు చేస్తారు. పెళ్ళిళ్ళకూ, వాళ్ళ పిల్లల చదువులకు అదీ ఈవిడే వాళ్ళకి అడ్వయిజర్. ఎంత శ్రమయినా ఆనందంగా చేస్తారు. ఒక్కోసారి వాళ్ళతాగుబోతు మొగుళ్ళని  వదిలేయమని సలహాలు కూడా ఇస్తుంటారు. మా అత్తగారు అందుకున్నారు.
“నీకిచ్చిన ఎనిమిది వేలు తీర్చేవరకు ఒక్కపైసా కూడా ఇవ్వను” అని. ఈ లోపున మా వంటింటి కప్ బోర్డు లోంచి పెద్దకవర్ తీసింది తులసి, ఎప్పుడు పెట్టిందో ఏమో.
“ పెద్దమ్మగారు! వీణమ్మగారు మీకిమ్మన్నారమ్మా. ఇయ్యాళ పొద్దున్న ఆరింటి విమానానికి వెళ్ళిపోయారు. ప్రతిమ పాప అత్తగారు, మాంగారు మొన్నొచ్చారు కదా. ఆరితో యెళ్ళిపోయారు. నన్ను పక్కకి పిలిచి ఇది కేవలం మీకే ఇమ్మన్నారమ్మ” అని ఆ కవర్ ఆమె చేతిలో పెట్టింది.
తులసిలో గొప్పతనం అదే. తనకి చెప్పిన పని తూచా తప్పకుండా చేస్తుంది. ఎట్టి పరిస్థితిలో కూడా ఒకరింటి విషయాలు ఒకరికి తెలియనివ్వదు. ఆఖరికి మా అత్తాకోడళ్ళవి కూడా. అత్తగారి మొహంలో ఆందోళన కొట్టొచ్చినట్టు కనపడుతోంది. నేనిచ్చిన ఫిల్టర్ కాఫీగ్లాసుతో డైనింగ్ టేబుల్ దగ్గర కూర్చుని మెల్లగా కవర్ ఓపెన్ చేసారు.
వీణాంటీ! మేము మా ఫ్లాటు గృహప్రవేశంకి ఇరుగు పొరుగు వాళ్ళని పిలుద్దామని మా పక్క అపార్ట్ మెంట్ కి వెళ్ళినపుడు మొట్టమొదటిసారి వీణాంటీని చూసా. వయసు తెలియనివ్వని నాజూకుతనం. పాలరాయి రంగులో తెల్లటి వర్చస్సు. పెద్ద జడ, చిన్న బొట్టు, సున్నితమయిన నగలు, లేతరంగు కాటన్ చీరలో. మా అత్తగారి సూక్ష్మ బుద్ధి ఆవిడెవరో గ్రహించేసింది.
“మీరు రైటర్ మహతి కదా. పదేళ్ళ క్రితం దీపావళి కధకి మొదటి ప్రైజ్ ఒచ్చినపుడు ఒక్కసారే మీ ఫోటో వేసారు. మళ్ళీ ఎప్పుడూ మిమ్మల్ని చూడలేదు. నాకు మీ రచనలంటే ప్రాణం” అన్నారు.
ఆవిడ సిగ్గు పడుతూ అదేమీ పెద్ద విషయం కాదన్నట్టు చూసి, ఎంతో ఒద్దికగా, స్నేహంగా మాట్లాడింది. ఆవిడ ఇల్లొక కళాఖండం. ప్రతీ మూల ఎంతో అందంగా సర్దబడి, ప్రతి వస్తువు యజమానురాలి కళాహృదయాన్ని ప్రతిబింబిస్తూ ఉంది. మా అత్తగారు, వీణాంటి అనతికాలంలో అత్యంత సన్నిహితులయిపోయారు. ఇద్దరు ఎన్నో విషయాల్లో భిన్నదృవాలు. కానీ ఇద్దరు మంచి మనసున్న వ్యక్తులు. స్పందించే హృదయం, కళలంటే మక్కువ ఇద్దరినీ విడలేని స్నేహితుల్ని చేసేసింది.
ఆంటీకి ఇద్దరు పిల్లలు ప్రతిమ, ప్రదీప్. ప్రతిమ ప్రేమవివాహం చేసుకుని అమెరికాలో స్థిరపడింది. ప్రదీప్ చాలా చదువుకున్నాడు. రకరకాల ఉద్యోగాలు మారుతూ, అమ్మాయిలకి వంకలు పెట్టుకుంటూ పెళ్ళి ఆలశ్యం చేసుకున్నాడు. ఆఖర్న ఫ్రెండ్ కజిన్ ముఫ్ఫైరెండేళ్ళ అరుణని పెళ్ళిచేసుకున్నాడు. సోషియాలజీలో డాక్టరేట్ అరుణ. వాళ్ళకి ఇద్దరు పిల్లలు. ప్రశాంతంగా సాగిపోతున్న వీణాంటీ జీవితంలో పెద్ద కుదుపులాగ ఎంతో ప్రేమించే ఆమె భర్త కళ్ళముందు ఆక్సిడెంట్ లో పోవడంతో క్రుంగిపోయారామె.
” సువర్చలా” అని మా అత్తగారిని పట్టుకుని ఏడ్చేసేవారు. మెల్లగా, స్నేహితురాలి సహకారంతో మనుషుల్లో పడడానికి రెండేళ్ళు పట్టింది. ఇద్దరూ కలిసి అమెరికా వెళ్ళి ఆరునెలలు గడిపి వచ్చారు కూడా. అయితే ఆవిడ జీవితంలో అనుకోని పెనుమార్పు అరుణ రూపంలో వచ్చింది.
ప్రదీప్ తల్లిలా అందమయినవాడు. అరుణ ఛామన ఛాయ, పెద్దకళ్ళు, పొట్టి ఉంగరాల జుట్టు, ఆరోగ్యంగా, బుగ్గ సొట్టలతో బాగానే ఉంటుంది. సామాన్యమయిన కుటుంబం నుంచి వచ్చింది. తల్లి నుండి నోములు, వ్రతాలు పుణికి పు చ్చుకుని, తెచ్చిపెట్టుకున్న ఆరిందాతనం, ముదరతనంతో ఆరిందాలా ఆధ్యాత్మిక విషయాలు అందరికీ బోధిస్తూ ఉంటుంది. మంచి ఉద్యోగం వస్తే వదిలేసి, పెళ్ళికోసం వెర్రిపూజలు చేస్తూ కూర్చుంది. నిజంగానే మంచి సంబంధం వచ్చింది. కానీ ఆ అమ్మాయికేం కావాలో తనకే తెలియదు. అసంతృప్తి, అసూయ, అహంకారం, ఆత్మన్యూనత బాగా జాడ్యంలా పట్టించుకుంది.
అంకుల్ పోవడంతో ప్రదీప్ కలకత్తాలో ఉద్యోగం వదిలేసి వైజాగ్ వచ్చేసి ఏదో కంపెనీలో చేరాడు. లారీడు సామాన్లతో వచ్చింది అరుణ. పాత ఇనప మూకుళ్ళు, రోలు, రోకళ్ళు, పసుపు కుంకాలద్దిన తిరగళ్ళు, నాలుగు కంద మొక్కల కుండీలు, పాత ఫర్నీచరు.
కారులోంచి దిగిన అరుణ చాలా మందినే ఆకర్షించింది. పెద్దంచు ముదర రంగు గద్వాల్ చీర, పావలాకాసంత బొట్టు, కాళ్ళకి పసుపు, మువ్వల పట్టీలు, చేతులనిండా ఎర్ర గాజులు, తల్లో వాడిపోయిన పూలదండ. సున్నితంగా దేవతలా ఉండే వీణాంటీ పక్కన మోటుగా, చాలా గడుసుగా అనిపించింది. ప్రదీప్ ఏమిటో చిన్నవయసు లోనే జుట్టు నెరిసిపోయి, గెడ్డాలు, గుంటకళ్ళతో ఏదో లోకంలో ఉన్నవాడిలా ఉన్నాడు. పిల్లలిద్దరూ పుల్లల్లా ఉండి, కేశ సంస్కారం లేకుండా, వస్తూనే పెద్ద అరుపులు అరుచుకుంటూ, కొట్టుకుంటూ, గోడలెక్కేస్తూ, సెల్లార్ లో కార్లన్నీబొమ్మలతో కొట్టేస్తు హైపర్ గా ఉన్నారు.
ఇద్దరినీ ధబాధబా బాది ఈడ్చుకు పోయింది అరుణ.ఆపబోయి నిస్సహాయంగా ఆగిపోయారు ఆంటీ. బాల్కనీలోంచి ఈ సీనంతా చూస్తున్న నాకు, మా అత్తయ్యకి భవిష్యత్తు ఎంత సవ్యంగా ఉండబోతోందో సుడిగుండాల మధ్య కనిపించింది.
సాయంత్రం మా అత్తగారు, నేను వీణాంటీ వాళ్ళింటికి వెళ్ళాము కొన్ని స్నాక్సు, రోటీలు, వండిన కూరలు పేక్ చేసుకుని. ఇల్లు రణరంగంలా ఉంది సామాన్లన్నీ చిందర వందరగా ఉన్నాయి. మధ్యలో పద్మవ్యూహంలో అభిమన్యుడిలా ఆంటీ ఎక్కడ సర్దాలో తెలియక అయోమయంలో నిలబడి ఉన్నారు. మమ్మల్ని చూసి చేటంత మొహం అయ్యింది. ఆవిడకి నా సామర్ధ్యం మీద అపారమయిన నమ్మకం ఎక్కడో అక్కడ ఆ సామానంతా తోసేయగలనని. ఒక ప్రక్క ప్రదీప్ పిల్లలకి పాలు పట్టించడానికి తంటాలు పడుతున్నాడు. వాళ్ళు ఆ పెట్టెల మధ్య పరుగులెడుతు అతనిని ఏడిపించేస్తు న్నారు. సరే మెల్లగా వెళ్ళి వాళ్ళను కాస్త పొగిడి, బుజ్జగించే సరికి మెల్లగా నా దగ్గరకొచ్చారు. పాలు తాగించి స్నేక్స్ ఇచ్చా. నోటితో చింపేసి పేక్ ను ఇల్లంతా చిమ్మేసారు. మాకిది అలవాటే అంటూ ప్రదీప్ అవన్నీ ఎత్తాడు.
ఈ లోపల “ఎందుకు ప్రదీప్ ఈ సామాన్లన్నీ.  అమ్మిపాడేయ లేకపోయావా? మీ అమ్మవే బోలెడు” అన్నారు మా అత్తగారు ఊరుకోకుండా.
అంతే, ఝామ్మని దేవుడి గదిలోంచి దూసుకొచ్చేసింది అరుణ. “అవ్వదండి. మీరు, మీ ఫ్రెండు సెంటిమెంట్లు లేకుండా బతక గలరేమో. కానీ మాకు ప్రతీ వస్తువుతో అనుబంధం ఉందండి” అని తీవ్రంగా జవాబు చెప్పింది.
ఏదో అనబోయిన ప్రదీప్ భార్య చూపుకి భయపడి, భుజాలెగరేసి గదిలోకి వెళ్ళిపోయాడు.
“రండి ఆంటీ బొట్టుపడతాను” అని చనువుగా నా చెయ్యిపట్టుకు లాగింది అరుణ. ఆంటీనా! నాకన్నా పెద్దది తను. ఉడుకుమోత్తనం వచ్చింది నాకు.
“మానసది నీ వయసే అరుణ”, అంటున్నారు ఆంటీ. విననట్టే దేవుడి గదిలోకి తీసుకెళ్ళింది. ఏ మాటకామాటే చెప్పాలి. గుళ్ళోకెళ్ళినట్టనిపించింది. ఆంటీ దేవుడి గది చాలా క్లాసీ గా ఉంటుంది. చక్కటి పాలరాతి మందిరంలో, సీతారాముల విగ్రహాలు అంతే. వేరే ఇంకేమీ ఉండవ్. ఏ పండగయితే ఆ విగ్రహాలు పెడతారు. దానికి విరుద్ధంగా అరుణ, రకరకాల ఫోటోలు, విగ్రహాలు, గంగాజలం బిందెలు, అఖండంగా వెలిగిపోతున్న దీపాలు, ఒక డజను అగరత్తులు, సాంబ్రాణి ధూపం, పూలదండలతో అలంకరించేసింది దేవుడి గది అంతా. ఒకలాంటి అలవాటు లేని పవిత్రత ఆవరించింది. పక్కనే రోలు.రోకలి, సన్నికిల, కందచెట్లు. నిండిపోయింది గదంతా. నాకు బొట్టు పెట్టి పళ్ళిచ్చింది. మాఅత్తగారు కూడా లోపలికి వచ్చి దణ్ణం పెట్టుకున్నారు. ఎందుకే మొహం చిట్లించి కనీసం పండయినా చేతులో పెట్టలేదు. నాకు చాలా గుబులుగా అనిపించింది. కాని మా అత్తగారు ఇలాంటి ముదుర్లని అస్సలు పట్టించుకోరు.
సరే మొత్తానికి అత్తాకోడళ్ళుఇద్దరూ ఇల్లు ఒక కొలిక్కి తెచ్చారు. ఆ రెండు రోజులు మా ఇంట్లోంచే భోజనం పంపా. ఆంటీకి బయట ఫుడ్ పడదు. మూడవ రోజు సాయంత్రం అరుణ మాఇంటికి ఒచ్చింది. పచ్చటి పట్టుచీరలో చక్కగా నగలు పెట్టుకుని. సరదా వేసింది చూడగానే.
నాతో “ఆంటీ! రేపు ఇంట్లో లలితా పారాయణం, సుమంగళి పూజ ఉన్నాయి. పొద్దున్న పదింటికల్లా ఉండాలి. భోజనాలక్కడే” అని పిలిచింది.
మా అత్తగారికేసి తిరిగి “మామ్మగారు మిమ్మల్ని మా అత్తగారు సాయం రమ్మన్నారు. మీ వయసు వాళ్ళని పెట్టుకోలేదండి” అంటూ సాగదీసింది. నాకు ఎందుకో మా అత్తగారి మొహం చూడ్డానికి ధైర్యం చాల్లేదు. నేను ఆంటీ, మా అత్తమ్మ మామ్మ.
”దేవుడా!” వెళ్ళిపోతూ గుమ్మం దగ్గరాగి “ఆంటీ! మర్చిపోయాను. ఈ డైమండ్ నెక్లేస్ మొన్న అమ్మ పెట్టింది పండక్కి” చూపించేసి వెళ్ళిపోయింది అరుణ.
“ఎంత ధైర్యంగా అబద్ధం చెప్పేసిందే! ఆ నెక్లేస్ వీణా, నేను వెళ్ళి కొన్నాం వైభవ్లో. తన పుట్టింటి వాళ్ళు గొప్ప అని చెప్పుకోవడానికి బడాయి కబుర్లు” వెనకాల మా అత్తగారు అందుకున్నారు ఉడుకు మోత్తనంగా.
సరే మరునాడు అమిత వైభవోపేతంగా చేసింది అరుణ పూజ. సుమంగళి పూజ అంటూ ఆంటీని, అత్తమ్మని బెడ్ రూంకి పరిమితం చేసింది. తన వైపు చుట్టాలెవరో వచ్చారు. వాళ్ళు పులుముకుని పనులు చేసేస్తున్నారు. పారాయ ణం, పూజ నాకు చాలా ఆనందం కలిగింది. ఎటొచ్చీ వీణా ఆంటీ సొంత ఇంటిలో పరాయిదానిలా. అందరికీ మంచి చీరలు పెట్టి, కేటరింగు భోజనం పెట్టి సాగనంపింది. మా ఇరుగు పొరుగందరం, చారుమతి దేవి కధలో ముత్తయిదువుల్లా ” ఆహా! ఏమి అరుణ భాగ్యం. భాగ్య వశమున మనమీ పూజ చేసుకున్నాము” అనుకుంటూ ఇళ్ళకెళ్ళాము. దెబ్బకి అరుణ ఇన్ స్టంట్ గా పాప్యులర్ అయిపోయింది.
రోజు చుట్టుపక్కల గుడుల కెళ్ళడం, ఆ పూజ సరిగ్గా చెయ్యలేదు, ఆ సేవ జరగలేదు, ఈ పద్ధతి తప్పు  అని గుడి పూజారులతో పోట్లాడడం. లలిత గుడి పూజారి వచ్చిమా అత్తగారికి మొరపెట్టుకుంటే, ఆ విషయమై అరుణతో ఆమెకి పెద్ద గొడవే అయ్యింది. గుడి తాలూకు ఫండ్సుతినేస్తున్నారని నింద వేసి పెట్టింది. కానీ మొత్తం కాలనీ అంతా ఎదురు తిరిగే సరికి నోరు మూసింది.
చకచక అల్లుకు పోతోంది అరుణ మా కాలనీలో తన మాటకారి తనం, పూజలు, భజనలతో. పోలిటిక్సులో చేరితే తిరుగుండదామెకు. నాలుగు కిట్టీలులో చేరిపోయింది. కిట్టీల్లో లలిత, విష్ణు పారాయణలు తప్పనిసరి ఇప్పుడు. అన్య మతాల మా స్నేహితులు మెల్లగా కిట్టీ పార్టీల నుండి తప్పుకున్నారు. ఎందుకో ఎవ్వరం ఇదివరకులా సరదాగా ఉండ లేక పోతున్నాం. ఏదో అభద్రతా భావం. ఒకరి మీద ఒకళ్ళకు నమ్మకాలు పోయాయి.
అంతటికీ అరుణే కారణం అంటారు అత్తయ్య. నిజమని అందరికీ తెలుసు.కానీ డైరక్టుగా అటాక్ చేసే ధైర్యం లేదు.పాపభీతి పట్టించింది అందరికి. ఎవరయినా తన చెయ్యి జారిపోతున్నారనిపిస్తే, వెంటనే ఏదో పూజ వంకని వాళ్ళకో పట్టుచీర పెట్టేస్తుంది. అంతే నోరు మూత. అంటితో పోలేదు. మాతో యోగా, వాకింగు అన్నింటికీ తయారు. అందరి మీద వేళాకోళాలు చెయ్యడం, ఉచిత సలహాలు ఇవ్వడం, వితండ వాదనలు ఒకటేమిటి, విశ్వరూపం చూపించేస్తోంది. అందరికి ఉంచుకోలేని, వదిలించుకోలేని గుదిబండయి పోయింది అరుణ.
ఇదంతా ఒకెత్తు వీణాంటీ పరిస్థితి ఒకెత్తు. ఆవిడ ఇంచుమించు ఫుల్ టైం సర్వెంటు అయిపోయారు. ప్రదీప్ కి, పిల్లలికి వండిపెట్టి, తయారు చేసి పంపడం, ఇల్లు బాధ్యతలు, పిల్లల అల్లరి, వాళ్ళ చదువులు, అన్నీ అత్తగారికి చుట్టేసింది అరుణ. ఏమన్నా అంటే మా అమ్మ మా అన్నయ్యల పిల్లల్ని ఎంత బాగా పెంచుతుందో అనో, మీ కూతురు పిల్లలయితే ఇలా అంటారా అని దెప్పుడు మొదలు పెడుతుంది. ప్రదీప్ చూస్తే స్థిరంలేదు. ఇంటిఖర్చంతా ఆంటీయే పెట్టుకుంటున్నా, డబ్బు చాలట్లేదంటాడుట. ఈ అమ్మాయి ఆధ్యాత్మిక కార్యక్రమాలకి ఎక్కడ లేని ఖర్చు అవుతుంది. ఎక్కడ ఎగ్జిబిషన్ అయినా వెళ్ళిచీరలు కొనేసి తల్లికి, అక్కచెల్లెళ్ళకీ పంపేస్తుంది. ఆంటీ రచన వ్యాసాంగం మూలపడి పోయింది. సంగీతం, వాకింగ్ బంద్. ఆవిడకి గట్టిగా మాట్లాడితే గుండె దడ వస్తుంది. అంకుల్ చాలా అపురూపంగా చూసుకునే వారు. ఆమె గురించి ఆలోచనలతో మాఅత్తగారికి మనశ్శాంతి కరువై పోయింది.
అరుణకి తెలుసు మాఅత్తగారి అండలో ఆంటీకి ధైర్యం అని. అందుకే మాఅత్తమ్మని అటాక్ చేసి, తనింటికి రాకుండా నిరోధించేసింది.
ఆ మధ్య బీచ్ రోడ్ లో వాకింగ్ నుంచి వస్తూ స్నేహితులమందరం గట్టుమీద కూర్చున్నాము. అరుణ కూడా చేరి తన అత్తగారి మీద అవాకులు, చవాకులు పేలసాగింది. నిధి అని మా మార్వాడీ ఫ్రెండు వెంటనే తగులుకుంది అరుణని. ఆ అమ్మాయి ఆంటీ దగ్గర పెయింటింగ్ నేర్చుకుంది. మా అందరికి వీణాంటీ అంటే ప్రాణం. అరుణని పట్టుకుని నిధి నోటికొచ్చినట్టు తిట్టింది ఇంగ్లీషులో.” డి స్గస్టింగ్ లేడీయని.. రెచ్” అనీ. అందరం ఆఅమ్మాయిని పరోక్షంగా సమర్ధించాము. ఇంక చూడండి అరుణ రియాక్షను.
రెండు రోజులు పోయాక నిధి వాళ్ళాయన షాప్ కి ఫోనొచ్చింది .ఆఅమ్మాయి కేరక్టర్ మంచిది కాదని. తిరుగుబోతని. ఇంక చూడండి వాళ్ళు మొగుడు, పెళ్ళాలు ఇద్దరూ ఏకంగా ఆంటీ ఇంటికే వెళ్ళి వార్నింగిచ్చి వెళ్ళారు. ప్రదీప్ వెర్రి నవ్వు నవ్వి వూరుకున్నాట్ట. ఆంటీకి తన కొడుకు మానసిక స్థితి గురించి కొత్త బెంగ పట్టుకుంది. పిల్లల విషయంలో ఆవిడ పడ్డ శ్రమ ఫలించి పిల్లలు మాత్రం కొంత దారిలో పడ్డారు. నేను కూడా మా ఇంట్లో చదువు అదీ చెప్పి, కొంత భరిస్తా వాళ్ళని.  అరుణకి మాత్రం వాళ్ళు బ్రహ్మాయుధం. పిల్లల్ని అడ్డుపెట్టుకుని అత్తగారిని ఎమోషనల్ బ్లాక్మెయిల్ చేస్తుంది.
నిధి గొడవతో అరుణని అందరం కొంచెం తప్పించుకు తిరుగుతున్నాము. సామ, దాన, భేద, దండోపాయాలు మా మీద ప్రయోగించినా ప్రయోజనం లేక పోయింది. ఆ తిరస్కారం తీసుకోలేక ఇంట్లో అత్తగారి గురించి వాగడం మొదలుపెట్డింది. పాపం బయట వాకింగ్ కి వీలుకావట్లేదని సెల్లార్ లో నడుస్తున్నారు ఆంటీ. అంకుల్ ఫ్రెండు కనిపిస్తే నిలబడి మాట్లాడేరుట. అంతే ఆవిడకి శీల పరీక్ష పెట్టేసింది.ఇంక వింటూ కూర్చోలేక సాచిపెట్టి లెంపకాయ ఇచ్చాట్ట అరుణకి ప్రదీప్. అంతే పూనకం ఒచ్చినట్టు లేచి, స్టవ్ మీద వేడి కుకర్ తీసి, పిల్లాడి నెత్తి మీద మొత్తేయ పోయిందిట. ఆంటీ కాళ్ళు పట్టకుని బ్రతిమాలి ఆపించారుట. పాపం ఆవిడ చెయ్యంతా వేడికి కమిలిపోయింది. ఆత్మాభిమానం ఉన్న గొప్పింటి మనిషి ఆవిడ. బర్నాల్ రాసుకుని పని చేసుకుంటున్నారు. బయట పెట్టుకుంటే పరువు పోతుందని. రాత్రి పూట మా అత్తగారికి చెప్పుకుని ఏడుస్తున్నారు.
ఇంక మాఅత్త గారి సహనం అయిపోయింది. వాళ్ళని వెంటనే వేవు కాపురం పెట్టించమని సలహా ఇచ్చారు ఆంటీకి. కానీ వాళ్ళని బయటకి పంపిస్తే పిల్లలతో బ్రతికే ఆర్ధిక స్థోమతు లేదు. వద్దు అంది ఆంటీ.
ఒక రోజు రాత్రి మా అత్తగారు, ఆంటీ కూతురు ప్రతిమకి ఫోన్ చేసారు. పరిస్థితంతా వివరించారు. నివ్వెరపోయింది ఆ అమ్మాయి. తనకివేమీ తెలియలేదని, అన్నగారు తన దగ్గర కూడా డబ్బు తీసుకుంటాడని చెప్పింది. తల్లికి గ్రీన్ కార్డు ప్రోససింగ్ అయిపోయిందని, తన దగ్గరకు తీసుకెళ్ళిపోతానని చెప్పింది. అన్నట్టే ప్రతిమ అత్తగారు, మామగారు వచ్చారు. రెండు రోజుల్నుంచి ఏవో మాటలు, గొడవలవుతున్నాయని ఛూచాయగా తెలుస్తోంది. నిన్నంతా అత్తయ్యకి ఫోన్ చెయ్యలేదు ఆంటీ. ఇదిగో ఇప్పుడు తులసి తెచ్చిన ఉత్తరం.
“వీణా”!అని పెద్దగా అరుస్తూ మా అత్తమ్మ ఏడుపు విని హడిలిపోయి పరిగెట్టా గదిలోకి. పొర్లి పొ్ర్లి ఏడుస్తున్నారు. నేను ఏడవడం మొదలు పెట్టాను ఆమె ఏడుస్తుంటే ఏమయిపోయిందో అని.
” చదువే మానస!………. మహా ఇల్లాలు ఎంత కష్టం సహించి బ్రతుకుతోందో. ఆఖరికి వెళ్ళిపోయిందే నా నేస్తం నన్నొదిలేసి. ఇంకెవరున్నారు నాకు” అంటూ నన్నుకావలించుకుని ఏడుస్తూ, ఉత్తరం నా చేతికిచ్చారు. అది ఉత్తరం కాదు, ఒక వ్యధాభరిత ఆర్తనాదం.
అరుణ పెళ్ళయి వచ్చినప్పటి నుండి ఆమె ప్రవర్తన, ప్రదీప్ భరించలేక ఆత్మహత్య ప్రయత్నం చేసి, అది విఫలమయ్యి మనసు స్థిమితం తప్పి, కొంత వెర్రితనంగా తయారవ్వడం గురించి రాసారు. ఇంతయినా ఆమె అరుణ మీద సానుభూతి చూపిస్తున్నారు. అరుణ చిన్నతనంలో తన తల్లిని తన బామ్మ పెట్టిన కష్టాలను ప్రత్యక్షంగా చూసింది. ఈ కష్టాలు తీరడానికి మార్గం దైవభక్తి, దైవనామము, పూజలూ, వ్రతాలే అని నమ్మిన అరుణ తల్లి, పిల్లలందరిని దైవమార్గంలోకి మళ్ళించిందని, అది వికటించి వీళ్ళలో అది ఒకలాంటి ఉన్మాదం లాగ మారిందని, అరుణకి మానసిక చికిత్స ఎంతో అవసరం, కానీ థెరపీకి అరుణ ఒప్పుకోదని రాసింది.
అలాగే మాఅత్తగారికీ, తనకూ కలిసి ఉన్న జాయింట్ అకౌంటులో పదిహేను లక్షలేసానని, ప్రదీప్ ని ఎలాగయినా ఒప్పించి, మా మరిది పిల్లలు చదువుతున్న కోయంబత్తూరు ఈశా రెసిడెన్షియల్ స్కూల్ లో జాయన్ చేయించమని నాకు బాధ్యత ఇచ్చారు. ఇంకా మిగిలిన ఆస్తులన్నీ మళ్ళీ వచ్చినపుడు పిల్లల పేరున పెట్టి, మమ్మల్ని గార్డియన్సుగా పెడతానని రాసారు. మా అత్తగారు కూతురుల దగ్గరకు అమెరికా వచ్చినపుడు అన్నీవివరంగా మాట్లాడుకుందామని రాసారు. కొడు కుని, కోడల్ని అసహ్యించుకోవద్దని, సానుభూతితో అర్ధం చేసుకోమని రాసారు దాంట్లో.
“సువర్చలా! అమెరికాలో నా సంగీతం, ఆర్టు పెట్టుకుని బతికేయగలను. నిన్ను చూస్తే నేనింక వెళ్ళలేను. అందుకే చెప్పకుండా వెళ్ళిపోతున్నాను నా భారం నీ భుజాల మీద పడేసి” అంటూ మా అత్తగారిని ఉద్దేశించి. హృదయం ద్రవిస్తూనే ఉంది మా ఇద్దరికీ. కళ్ళు చెమరిస్తూనే ఉన్నాయి.
వారం తరువాత, సాయిబాబా గుడిలో ” మాకు అమెరికా గ్రీన్ కార్డు వస్తోంది అండి. త్వరలో అమెరికా వెళ్ళిపోతున్నాం. మా ఆయనకి అమెరికాలో ఉద్యోగాలు ఆఫర్ల మీద ఆఫర్లు వచ్చి పడిపోతున్నాయి. ముందు మా అత్తగారిని పంపేసాము. పిల్లల్ని వచ్చేవారం కోయంబత్తూరులో జాయిన్ చేస్తున్నాము——” సాగిపోతోంది వాక్ప్రవాహం.  ఎవరా అని చూసా. ఇంకెవరు? అరుణే. విసుగ్గా మొహం పెట్టి వింటున్న గుడి పూజారికి రికార్డు వేస్తోంది. పైగా తాము అక్కడికి వెళ్ళగానే ఆయనకీ వీసా పంపిస్తామని, అక్కడ గుడిలో పెద్ద జీతానికి చేరొచ్చని గొప్పగా చెప్పింది. వెంటనే ఆయన ఇనుమడించిన ఉత్సాహముతో అరుణకి అష్టోత్తరం చెయ్యడం మొదలు పెట్టాడు.
“ఓ!  మొత్తానికి…పిల్లల్ని హాస్టల్ లో వెయ్యడానికి ఒప్పుకున్నారన్న మాట. అమ్మయ్య. వీళ్ళెలా పోతే నాకే. ఆ అమాయకులయిన  పిల్లలు  వీళ్ళ పిచ్చిల మధ్య నలిగి పోకుండా ఉంటే చాలు. హూ! అరుణ మారడం కల్ల. సైకియాట్రిస్టుకు కూడా పటిక బెల్లం నైవేద్యం పెట్టి మాయ చేయగల దిట్ట. ఆమెది వ్యాధి కాదు. తన మాట నెగ్గించుకోడానికీ, తన ఆత్మన్యూనత కనిపెట్టి, అందరిలో తనొక ప్రత్యేక వ్యక్తిలా చెలామణి అవ్వడానికి దైవభక్తి అనే ఆయుధాన్నివాడుతూ, తన వాళ్ళందరినీ హింసిస్తూ బ్రతికేస్తున్న ఒక అతితెలివి జీవి. జీవితం నుండి పాఠాలు నేర్వకుండా, అవకాశ వాదం ముసుగు కప్పుకున్న ఒక ప్రమాద కరమయిన కీటకం. మారే కాలంలో, మారడానికి కనీస ప్రయత్నం కూడా చెయ్యని పరాన్నభుక్కు. ఆమె మాటలు వింటూ, ఒక లాంటి జుగుప్స ఆవరించగా గుడిలోకి వెళ్ళకుండా వెనుతిరిగి పోయాను.
రచన: వెంకట సుశీల

 
విశ్వపిత అయిన శివ పరమాత్ముడు భారతదేశంలో ఉద్భవించిన సమయాన్ని స్మృతిచిహ్నం గా జరుపుకొను పండుగే శివరాత్రి పండుగ. వారిని పరంశివుడు, సదాశివుడు అని పిలుస్తారు. శివ అనేది సంస్కృత శబ్దం. దానికి రెండు అర్ధాలు ఉన్నాయి. ఒకటేమో “బిందువు”, రెండవది “కళ్యాణకారి”. అందుకే మొదటి అర్ధం “బిందువు” వారి రూపానికి, రెండవది “కళ్యాణకారి” వారి కర్తవ్యానికి సరిపోతుంది. ఇతరమతాలవారు కూడా భగవంతుడు ఒక జ్యోతిస్వరూపమనీ, వెలుగనీ అంగీకరిస్తున్నారు. ఏసుక్రీస్తు “గాడ్ ఈజ్ లైట్” అని అన్నారు కదా! శిక్కు ధర్మస్థాపకుడు గురునానక్ పరమాత్మను “ఓంకార్” అని అన్నాడు. మిస్తులు శివలింగాన్ని అయీసిస్ మరియు ఒసిరిస్ పేరుతో పూజలు చేశారు. ముస్లిములు “నూర్-ఎ-ఇలాహి” అని అంటారు. శివలింగము పరమాత్ముని స్మృతిచిహ్నము. అందుకే శివుడంటే దేవాదిదేవుడు.
అజ్ఞానందకార సమయంలో శివ పరమాత్మ బ్రహ్మ శరీరంలో అవతరించి జ్ఞానప్రకాశమిస్తున్నారు. అందుకే శివుని భారతదేశంలో జ్యోతిర్లింగముగా పూజిస్తున్నారు. భారతదేశంలో ప్రసిద్ధిగాంచిన 12 మఠాలను కూడ ద్వాదశ జ్యోతిర్లింగమఠాలని అంటారు. శివాలయంలో శివుని ఎదురుగా ఉన్ననంది బ్రహ్మకు చిహ్నము. పరమాత్ముని నివాస స్థానము పరంధామము. వారు తల్లిగర్భం ద్వారా జన్మించరు, అవతరిస్తారు. కళ్యాణకారిగా వారి ముఖ్య కర్తవ్యము జీవాత్మలను పాపులనుండి రక్షించి పావనం చెయ్యడము.
పండుగ అనగానే రుచికరమైన వంటకాలను తయారు చేసుకొని భుజిస్తారు. కానీ శివరాత్రి పండుగనాడు ఉపవాసముంటారు. ఉపవాసమంటే దగ్గరగా నివసించుట. అర్ధరాత్రి శివాలయాలలో అభిషేకాలు చేస్తారు. భక్తులు ఆ సమయాన్నిలింగోద్బవ సమయమని అంటారు అనగా అది శివుడు అవతరించిన సమయమని అంటారు. అది కూడా మాఘబహుళ చతుర్ధశి అనగా పూర్తి అంధకార సమయము. ఇది అజ్ఞానాందకారానికి గుర్తు ఆ సమయంలోనే శివుడు అవతరించి జ్ఞానప్రకాశమునిస్తారు. మనుష్యులను దేవతలుగా మారుస్తారు. తిరుమల వెంకటేశ్వరుని విగ్రహము వెనుక కూడా శివలింగముందని పెద్దలు చెప్తారు. మన ఆత్మలలో అనేక రకాలున్నారు- పుణ్యాత్మ, పాపాత్మ, దేవాత్మ, మహాత్మ కానీ పరమాత్మ ఒక్కరే. పరమాత్మ సర్వశక్తిమంతుడు, సర్వ దివ్యగుణాల సాగరుడు, దు:ఖహర్త-సుఖకర్త, శాంతిసాగరుడు, ఆనందసాగరుడు, ప్రేమసాగరుడు.
శివుని సంకల్పమే హోలీ పండుగ
హోలీ పండుగను మంగళ మిలనము, సంస్కారాల మిలనము గా భావించెదరు. పాతశతృత్వాలేమైనా వుంటే దానికి స్వస్తి చెప్పి మరలా ఒకరికొకరు దగ్గరవుతారు. అంతేకాకుండా హోలీ ముందురోజున అందరి ఇళ్ళల్లోఉన్న పాతసామాను, విరిగిపోయి పనికిరాని ఫర్నిచర్ ను, పనికి రానివి ఏవేవి ఉన్నవో వాటన్నిటినీ కాల్చేస్తారు. అందుకే ఈ పండుగను కామదహనమని కూడా అంటారు. మనలోఉన్న పనికిరాని వికారగుణాలను కాల్చివేయుటకు గుర్తుగా పనికిరాని వస్తువులను కాల్చేస్తారు. అన్నిటికంటే పెద్ద శత్రువు కామము, అలాగే ఇతర వికారాలు క్రోధము, లోభము, మోహము, మదమాశ్చర్యాలు. ఈ వికారాలని యోగాగ్ని ద్వారా దహించివేయాలి, ఇదే శివసంకల్పము. అందుచేత ఈ సంగమ సమయములో ఆ పరమశివుడు బ్రాహ్మణాత్మలైన మనలను పవిత్రం చేసినందుకు గుర్తుగా హోలీ పండుగను అందరూ ఆచరిస్తున్నారు. బ్రాహ్మణాత్మలు అంటే కులరీత్యా చెప్పుకోవడం కాదు సుమీ. ఆనందం, జ్ఞానం, శాంతి, సుఖము, ప్రేమ, శక్తి మరియు పవిత్రత అనే లక్షణాలతో ఆత్మలను సృష్టించి వాటికి సహనశక్తి, సర్దుబాటు, ఇముడ్చుకొనే శక్తి, పరిశీలన, న్యాయనిర్ణయశక్తి, ఎదుర్కొనే శక్తి, సహయోగ శక్తి, సంకీర్ణ శక్తి అనబడే అష్టశక్తులను ఇస్తాడా పరంధాముడు. ఇట్టి స్థితిలోవున్న ఆత్మలను బ్రాహ్మణాత్మలు లేదా బ్రహ్మచే జ్ఞానాన్నిపొందిన ఆత్మలు గా చెప్పబడినవి. భూమిమీద ఈ ఆత్మలు మనుష్యులుగా జన్మించాక కామ, క్రోధ, మదమాశ్చర్యాలకు లోనయి బ్రహ్మనుండి పుణికి పుచ్చుకున్న తమ లక్షణాలను, శక్తులను పోగొట్టుకొని కర్మలపాలయినప్పుడు, వాటినుండి తప్పించడానికే ఈ వికారాలను యోగాగ్ని లో దహించివేసి పావనం కమ్మని చెప్పడమే శివుని సంకల్పముగా ఈ హొలీ కి అర్ధము.
విశ్లేషణ:  టేకుమళ్ళ వెంకటప్పయ్య  

అన్నమయ్య కొన్ని కీర్తనలలో తనకు కలిగిన సందేహాలనూ సంశయాలనూ సరాసరి శ్రీ వేంకటేశ్వరుడినే ప్రశ్నిస్తాడు.   శ్రీ మహావిష్ణువు అవతారాలలో జరిగిన పరస్పర విరుద్ధమైన విషయాలను “ఇదేమి చోద్యం స్వామీ!” అని నిర్భయంగా నిలదీసి  ప్రశ్నించే హక్కు వున్న  పరమ భక్తాగ్రేసరుడు అన్నమయ్య.  తనకు ముందున్న పురాణ పద్ధతులనూ, పద్య కావ్య పద్ధతుల్నీ విడచిపెట్టి, క్రొత్త పద్ధతిలో సంకీర్తనా సాహిత్యాన్ని సృష్టించిన తొలి తెలుగు వాగ్గేయకారుడు అన్నమయ్య. భువిపై అతడు ఆడిన మాటెల్ల అమృతకావ్యమైంది. పాడిన పాటెల్ల పరమగానామృతమై నిలిచింది. తన కీర్తనలను మధురభక్తితో అలౌకికజగత్తులో రచించి ఆ సంకీర్తనా పుష్పాల్ని కలియుగ ప్రత్యక్ష దైవమైన శ్రీవేంకటేశ్వరుని పాదాలకు సమర్పణ చేశాడు అన్నమయ్య. అన్నమయ్య కీర్తనల్లో పెళ్ళిపాటలు, జోలపాటలు, గొబ్బిళ్ళపాటలు, ఏలపాటలు, సంవాదపాటలు, తుమ్మెదపాటలు, కోలాటపుపాటలు, సువ్విపాటలు, చిందుపాటలు, తందానపాటలు.. ఇలా ఎన్నో… రక రకాలున్నాయి. కీర్తనల్లో గల విషయాన్ని బట్టి శృంగారకీర్తనలు, ఆధ్యాత్మిక కీర్తనలు అని విభజన జరిగినా, ఏ విభజనకీ లొంగని కీర్తనలూ కొన్ని గమనించవచ్చు.  అయితే మనం ఎక్కడా కనని అన్ని రకాల కీర్తనలనూ తాళ్ళపాక వంశీకులు సృష్టించారని మాత్రం ఘంటాపధంగా చెప్పవచ్చు.  అన్నమయ్య ఈ కీర్తనలో స్వామిని చిలిపిగా, పరస్పర విరుద్ధమైన విషయాలను ప్రస్తావిస్తూ… “ఇదేమిటి స్వామీ! ఇలా ఎందుకు జరిగింది?”  అని ప్రశ్నించడం మంచి చమత్కారంగా సాగింది.
పల్లవి: ఏది చూచినను గడు నిటువంటి సోద్యములే
మేదినికి గిందుపడి మిన్నందనేలా ||
చరణం-1 కరిరాజుగాంచిన కరుణానిధివి నీవు
అరిది నరసింహరూపైతివేలా
వురగేంద్రశయనమున నుండి నీవును సదా
గరుడవాహను డవై గమనించనేలా ||
చరణం-2 పురుషోత్తమఖ్యాతి బొదలి యమృతము వంప
తరుణివై వుండ నిటు దైన్యమేలా
శరణాగతులకు రక్షకుడవై పాము నీ_
చరణములకిందైన చలముకొననేలా ||
చరణం-3 దేవతాధిపుడవై దీపించి యింద్రునకు
భావింప తమ్ముడన బరగితేలా
శ్రీవేంకటాచలస్థిరుడవై లోకముల_
జీవకోట్లలోన జిక్కువడనేలా ||
(ఆధ్యాత్మ సంకీర్తనలు – రాగి రేకు 23
సంకీర్తన సంఖ్య – 140)
ఏది చూచినను గడు నిటువంటి సోద్యములే
మేదినికి గిందుపడి మిన్నందనేలా
ఇదేమి ఆశ్చర్యం స్వామీ! భూమిక్రిందగా పడటమేమిటి? మరలా అత్యాశ్చర్యకరంగా ఆకాశమంత ఎత్తు ఎదగడమేమిటి? అని ప్రశ్నిస్తున్నాడు అన్నమయ్య.   కూర్మావతార ఘట్టాన్నీ…వామనావతార ఘట్టాన్నీ ప్రస్తావనకు తెస్తున్నాడు అన్నమయ్య. ఆవిశేషాలను క్లుప్తంగా చూద్దాం.
ఒకానొక కాలంలో దేవతలు నారాయణుని ప్రార్ధించి “మరణం లేకుండా ఉపాయం అనుగ్రహించవలసిందిగా వేడుకున్నారు. ఆయన ప్రసన్నుడై, క్షీరసాగర మధనం గురించి వివరిస్తూ..  “కార్యసాధనకి మీరు మనకు శతృవులైనా రాక్షసులతో సంధి చేసుకోవాలి. మందర పర్వతం కవ్వంగా, వాసుకి కవ్వం తిప్పేవాడుగా, పాల సముద్రాన్ని మథించాలి. సముద్రం నుంచి ఎన్నో ఆకర్షణీయమైనవి బయటకు వస్తాయి. వాటిని చూసి మోహపడకండి. విషమూ వస్తుంది. జరిగే వానిని మీరు ఆక్షేపించ వద్దు. చివరికి అమృతం వస్తుంది. రాక్షసులకు అది చిక్కకుండా నే చూసుకుంటాను. అమృతం తాగి చావు లేని వారయి, మీరనేక శుభాలు పొందుతారు” అన్న విష్ణువు మాటలకు పరమానంద భరితులై, శ్రీహరి చెప్పినట్లుగానే దేవేంద్రుడు తన దేవతలతో రాక్షసరాజు బలి చక్రవర్తి దగ్గరకు వెళ్ళి, సంధి కోరాడు. అందుకు బలి అంగీకరించిన తరువాత మిగిలిన రాక్షసులందరూ సంతోషంగా వారి అంగీకారం తెలిపారు. మందర పర్వతాన్ని ఒక చేతితో ఎత్తి పాలసముద్రం దాకా శ్రీహరి తీసుకు వెళ్లాడు. కాని అది సముద్రంలో వేయగానే ఏమీ ఆధారం లేక  మునిగిపోసాగింది. బ్రహ్మాది దేవతలంతా మళ్ళీ విచారంలో పడ్డారు. వారి భయాన్ని మాన్పి, వెంటనే శ్రీ మహావిష్ణువు ఎనిమిది లక్షల యోజనాల వైశాల్యంతోనూ లక్షా ముప్పైవేల యోజనాల ఎత్తుతోనూ ఉన్న కూర్మరూపంగా అవతరించి ఆ పర్వతం కిందకు వెళ్ళి దానిని తన వీపు మీద ఉంచి, సముద్రం పైకి పర్వతం వచ్చేలా చేశాడు. ఆ తర్వాత వాసుకిని దానికి చుట్టి సముద్రాన్ని మథిస్తున్నప్పుడు గరళం, లక్ష్మీదేవి, అమృతం అలాంటి వాటితో పాటు అపార ధనరాశులు, నవనిధులు వెలువడ్డాయి. శ్రీ మహావిష్ణువు కూర్మావతారాన్ని ధరించి లోకోద్ధరణకు సాయం చేశాడు. ఆయన అవతార లక్ష్యం అదే. అలా విష్ణుమూర్తి భూమికి క్రింద పడవలసిన అవసరం ఏర్పడింది.
దేవాసుర యుద్ధంలో ఇంద్రునితో ఓడి పోయిన బలి చక్రవర్తి, రాక్షస గురువైన శుక్రాచార్యుల గురూపదేశంతో విశ్వజిత్‌యాగం చేసి బంగారు రథము, మహాశక్తివంతమైన ధనుస్సు, అక్షయతూణీరములు, కవచము, శంఖములు పొందుతాడు. బలగర్వితుడై ఇంద్రుని మదమణిచేందుకు, రాక్షసులనందరినీ ఒకచోటచేర్చి, యుద్ధమునకు సంసిద్ధం చేసి అమరావతిపై దండెత్తుతాడు. దేవతలు వారి గురువైన బృహస్పతి మాటలు విని అమరావతి వీడి పారిపోయారు. వామనుడు అదితి కి పుత్రునిగా జన్మించి, బలి చక్రవర్తి దగ్గరనుండి మూడు అడుగుల నేల అడిగి త్రివిక్రముడై మొత్తం జగత్తునంతా రెండు అడుగులతో, మిగిలిన ఒక అడుగుతో బలి చక్రవర్తిని పాతాళానికి పంపించి అక్కడ రాజుని చేస్తాడు. అమరావతి కి ఇంద్రుని మరలా అధిపతిని చేస్తాడు. ఆ ఆ సమయము లో మహాభాగవతం లో పోతనార్యుడు చెప్పిన విధంగా ఇంతితై వటుడింతయై, మరియు దానింతై, నభో వీధిపైనంతై, తోయద మండలాగ్రమున కల్లంతై, ప్రభారాశి పైనంతై, చంద్రునికంతయై, ధ్రువునిపైనంతై, మహర్వాటి పైనంతై, బ్రహ్మాండాంత సంవర్థియైన ఆ మహావిష్ణువునకు ఆ ఉదయం సమయంలో సూర్యబింబము మొదట గొడుగులా, తదుపరి శిరోరత్నమై, చెవి కుండలమై, మెడలోని ఆభరణమై, బంగారు కేయూరమై, కంకణమై వడ్డాణపు ఘంటమై, నూపురప్రవరమై, చివరకు పాదపీఠమై ఒప్ప అతడు బ్రహ్మాండము నిండినాడు. ఇలా అంత పెద్ద ఆకారంతో ఆకాశాన్ని అందుకున్న స్వామీ.. భూమిక్రింద పడడం ఆశ్చర్యం గా ఉంది అంటున్నాడు  అన్నమయ్య.
కరిరాజుగాంచిన కరుణానిధివి నీవు
అరిది నరసింహరూపైతివేలా!
స్వయంభువ, స్వారోచిష, ఉత్తమ మనువుల కాలం తర్వాత.. తామసుడు మనువు గా ఉన్న కాలంలో  శ్రీమహావిష్ణువు గజేంద్రుడిని రక్షించడానికి భూలోకానికి దిగి వచ్చాడు.  ఆసంఘటన పరిశీలించ దగినది. క్షీరసాగర మధ్యంలో త్రికూటం అనే పర్వతానికి బంగారం, ఇనుము, వెండి అనే మూడు శిఖరాలు ఉన్నాయి. ఆ పర్వతం మీద ఉన్న అడవులలొ అన్ని కృఊర మృగాలతో పాటుగా అనేక ఏనుగులు కూడా ఉండేవి. ఒకరోజు దాహ బాధతో తిరుగుతూ నీటికోసం వెదకుచూ ఒక ఏనుగుల గుంపు చీలిపోగా.. అందులోని ఆడ ఏనుగులు గజరాజును అనుసరించి ఇంకో సరోవరాన్ని చేరు కొన్నాయి. గజరాజు దాహబాధ తీర్చుకొనే సమయం లో ఆ చెరువు లో ఉన్న ఒక మకరం ఆ గజరాజు కాలు పట్టింది. ఆ పట్టు విడిపించుకొని తొండంతో దెబ్బ తీయాలని అనుకొంటూ ఉండగా మెసలి ఏనుగు ముందు కాళ్ళు పట్టింది. ఆ ఏనుగు ఎంత ప్రయత్నించినా..జలమే మొసలి నివాసస్థానం అవడం వల్ల బలం సన్నగిల్లుతోంది, నీరసిస్తోంది. మొసలితో పోరు సాగించలేక దీనావస్థలో పడిన ఆ గజరాజు, ఆ మకరాన్ని గెలవడం తనవల్ల కాదు అని నిశ్చయించి తనను రక్షించగ దేవుడు ఎవరా అని ఆలోచించి విష్ణుమూర్తిని ప్రార్ధించింది. ఆ సమయం లో  శ్రీమహావిష్ణువు వైకుంఠంలో అంతపురంలో శ్రీ మహాలక్ష్మీ దేవితో సరసాలాడుతూ ఉండగా గజరాజు ప్రార్ధన వినగానే సర్వశక్తులు విడిచి గజరాజు రక్షణ కోసం వెంటనే బయలు దేరినాడు. ఆ విధంగా గజరాజు ఉన్న సరోవరాన్ని చేరగానే సుదర్శన చక్రాన్ని విడిచి పెట్టగా అది సరోవరంలో ప్రవేశించి ఆ మొసలితలను ఖండించింది. నారాయణుడు తన కర స్పర్శతో ఆ కరిని అనుగ్రహిస్తాడు. ఆ అనుగ్రహంతో ఆ గజరాజు వైకుంఠాన్ని చేరుకొంటాడు.
ఇక గజరాజుకు శతృవైన సింహం అవతారము ప్రహ్లాదుడిని రక్షించడానికి విష్ణువు ధరించడం జరిగింది కదా.. ఆ వృత్తాంతమూ చూద్దాం. శ్రీ మహావిష్ణువు వరాహమూర్తి అవతారం ధరించి హిరణ్యాక్షుని చంపగా సోదరుడైన హిరణ్యకశిపుడు విష్ణువును శతృవుగా భావించాడు.హిరణ్య కశిపుని కుమారుడు ప్రహ్లాదుడు. అతని విష్ణు భక్తి మానిపించుటకు రాజాజ్ఞ ప్రకారం భటులు  చంప చూసారు. ఏనుగుల చేత తొక్కించారు. కొండమీద నుంచి కిందికి యెత్తిపడేసారు. పాములచేత కరిపించారు. అగ్నిలో పడేసారు. ఏ విధంగానూ చావకపోవటమే కాకుండా చెక్కుచెదరకుండా వాటన్నిటి నుంచీ బయట పడి రాగా, మాతరం కాదని వాళ్లు రాజుకి జరిగినదంతా విన్నవించుకున్నారు. హిరణ్యకశిపుడు కోపించి  చంపబూని నేను కత్తి యెత్తి ఒక్క వేటు వేస్తే అప్పుడు నిన్ను కాపాడడానికి ఆ శ్రీహరి యెక్కడ నుంచి వస్తాడు? ఈ స్తంభం నుంచా?” అని యెదుటనున్న స్తంభం చూపించి హేళన చేస్తూ కత్తి పట్టుకుని ముందుకు అడుగు వేయబూనగా….అంతే! ఆ స్తంభంలోంచి భయంకర సింహ గర్జనతో  ముల్లోకాలూ విని గడగడ లాడే భయంకరమైన రూపం వెలువడింది. సగం మనిషి, సగం సింహం అయిన ఆ నరసింహావతారాన్ని చూసి భయపడుతూ , హిరణ్యకశిపుడు పరుగుతీయబోయాడు. కానీ పౌరుషంతో యెదురుతిరిగి నరసింహ  స్వామి మీదకి యుద్ధానికి వచ్చాడు. నరసింహుడు హిరణ్యకశిపుని పట్టి, తన తొడలపై పెట్టుకుని సభాద్వారమందు గడపపై నిలుచుని, పగలు రాత్రి కాని అసుర సంధ్య వేళ గోళ్లతో చీల్చి ముక్కలు చేశాడు.   గజరాజును గాచిన నీవే దానికి శతృవైన సింహ రూపం కూడా ఎత్తడం ఆశ్చర్యం గొలుపుతుంది కదా!  అంటాడు  అన్నమయ్య.
వురగేంద్రశయనమున నుండి నీవును సదా
గరుడవాహను డవై గమనించనేలా !
పాల సముద్రంలో శ్రీ మహావిష్ణువు శయనించే శేషతల్పమే ఆదిశేషుడు. సమస్త భూమండలాలు ఆదిశేషుడు తన పడగపై మోస్తున్నాడు.  కశ్యపప్రజాపతికిని కద్రువకును పుట్టిన పుత్రులలో జ్యేష్ఠుఁడు. ఇతఁడు తన తల్లియైన కద్రువ, వినత యెడల చేసిన యక్రమమునకు ఓర్వ చాలక, గంధమాదనము, బదరికాశ్రమము, గోకర్ణము మొదలగు దివ్యక్షేత్రములయందు మహాతపమాచరింపఁగా బ్రహ్మ అతని సత్యనిష్ఠకును ధైర్యమునకును మెచ్చి భూభారమును వహించునట్టి శక్తిని ప్రసాదించెను.  ఆనాటినుండి ఆదిశేషువు ఈశ్వరప్రసాదముచే విష్ణువునకు పానుపై వేయిపడగలతో భూమిని మోయుచూ ఉన్నాడు. అలాంటి సర్పమునకు బద్ధ విరోధీ.. శతృవు  అయిన గరుడుని వాహనముగా కలిగిన విష్ణు మూర్తిని “ఇదేమి చిత్రమయ్యా స్వామీ.. సర్ప శయనుడవయ్యావు దానికి జన్మత: విరోధి అయిన గరుడుని వాహనముగా చేసుకొని యున్నావు”. అన్నీ చోద్యములే కదా! అని అంటున్నాడు.
పురుషోత్తమఖ్యాతి బొదలి యమృతము వంప
తరుణివై వుండ నిటు దైన్యమేలా!
పాలసముద్రం చిలకడానికీ, అమృతముగురించి దేవతలకు ఉపాయము చెప్పిన పురుషోత్తముడైన శ్రీ మహావిష్ణువు చివరకు మోహిని గా స్త్రీ అవతారం ఎత్తవలసి వచ్చింది. అలా జరిగిన క్షీర సాగర మధనం సమయం లో వచ్చిన శ్రీ మహాలక్ష్మీ దేవిని విష్ణువు తీసుకున్నాడు. ఐరావతం వచ్చింది.  అది ఇంద్రుడు తీసుకున్నాడు. కల్పవృక్షం, కామదేనువు వచ్చాయి. కానీ రాక్షసులు అవేమీ పట్టించుకోలేదు. వాళ్ల దృష్టి మొత్తం అమృతం మీదే ఉంది. ఆ రెండింటినీ కూడా ఇంద్రుడే తీసుకున్నాడు. ఆ తర్వాత వచ్చింది అమృతం. ముందు మాకు అని దేవతలంటే, కాదు మాకేనని రాక్షసులు అన్నారు. తగదా పెరిగి పెద్దదయే లోపుగా విష్ణువు మోహిని అవతారంలో అద్భుత సౌందర్యం తో సాక్షాతరించే సరికి  రాక్షసులు అంతా ఆ సౌందర్యాన్ని తిలకిస్తూ మాయలో పడిపోయారు. మోహిని ఆ అమృత కలశం అందుకుని దేవతల్ని ఒక వరుసలో, రాక్షసుల్ని మరో వరసలో కూర్చుంటే అందరికీ అమృతం అందిస్తానని చెప్పి మొదట దేవతందరికీ అమృతం పంచేసి తీరా రాక్షసుల వంతు వచ్చేసరికి మోహిని అవతారం అదృశ్యం అయిపోగా ఏం చెయ్యాలో తెలియక రాక్షసులు అడవులపాలయ్యారు.  అలా దేవతలందరికీ మార్గోపదేశం చేసిన పరమ పురుషోత్తముడే స్త్రీ అవతారం (మోహిని) ఎత్తవలసి వచ్చిన దైన్య పరిస్తిని అన్నమయ్య చమత్కారంగా ప్రశ్నిస్తూ ఉన్నాడు.
శరణాగతులకు రక్షకుడవై పాము నీ_
చరణములకిందైన చలముకొననేలా !
శరణు అన్నవాళ్ళను రక్షించే దయాకరా! కాళియమర్ధన సమయము లో కాళియుడనే సర్పాన్ని నీ కాళ్ళ క్రింద వేసుకుని హింసించవలసిన పరిస్తితి, పట్టుదల ఎందుకు స్వామీ! అని ప్రశ్నిస్తున్నాడు అన్నమయ్య. అన్నమయ్య పోతన రచించిన భాగవతాన్ని ఆమూలాగ్రం చదివి అనేక కీర్తనలను రచించాడనడానికి స్ఫూర్తిగా అనేక కీర్తనలు తార్కాణంగా మనకు గోచరిస్తున్నాయి. అయితే అవన్నీ కృష్ణ లీలలని అన్నమయ్యకు బాగా తెలుసు. కేవలం చమత్కారం కోసమే స్వామిని అలా అడుగుతున్నాడు.
దేవతాధిపుడవై దీపించి యింద్రునకు
భావింప తమ్ముడన బరగితేలా
శ్రీవేంకటాచలస్థిరుడవై లోకముల_
జీవకోట్లలోన జిక్కువడనేలా !
దేవతలందరికీ అధిపతి యైన విష్ణుమూర్తి దేవేంద్రునికి తమ్మునిగా వామనునిగా జన్మించి ఉపేంద్రునిగా పిలువబడ్డాడు. ఇదేమి చిత్రం..ఆశ్చర్యం దేవతలకు అధిపతియైన నీవు నిన్ను సేవించే ఇంద్రునికి తమ్మునిగా పుట్టడం భలే వింత అని చెప్తున్నాడు అన్నమయ్య.   శ్రీ వేంకటాచలం పై సుస్థిర స్తానం ఏర్పరుచుకున్న వాడివి కదా మరి ఇందరి జీవ కోట్లకు రక్షగా వారి చిక్కులలో ఆపదలలో, రక్షింప బూనడం చిత్రమే కదా! అనగా, భూమండలం మీద ఉన్న సకల జీవరాశినీ రక్షించేదుకే అవతరించావు స్వామీ అని అన్యాపదేశం గా చెప్తున్నాడు అన్నమయ్య.
ముఖ్యమైన అర్ధములు – చోద్యము = ఆశ్చర్యము; మేదిని = భూమి; అరిది= దుస్సహము, దుర్లభము; చలముకొను = పట్టుదలవహించు, పగబూను; పరగితివి = కనిపించితివి, అవతరించితివి.
విశేషాంశాలు:
కార్టూనిస్ట్: సునీల దీక్షిత్
 
    
రచన: పుష్యమీ సాగర్ 
మనదేశం లో అనాది నుంచి మహిళ అణిచివేతకు గురి అవుతూనే ఉన్నది. స్వతంత్ర సమరం లో తమ వంతు కృషి ని చేసిన గొప్ప మహిళా దేశ భక్తులు చరిత్ర లో ఉన్నారు. 60 ఏళ్ళ పరిపాలన తరువాత కూడా సగటు స్త్రీ పరిస్థితి ఏమిటి..? నాయకుల కుటిల రాజకీయ తో మహిళా బిల్లు ని వెనక్కి తోసేసారు …మహిళా శక్తి కి ప్రతీక గా మార్చ్ 8 రోజున “మహిళా దినోత్సవం” అని గొప్ప గా జరుపుకొని, మరల షరా మాములే అంటూ  బానిస భావజాలం లో కి జారిపోతున్నారు …అసలు నేడు దేశం లో స్త్రీ ల స్థితి ని స్థూలం గా చూద్దాం… సాధారణం గా పని చేసే మహిళలు రెండు రకాలు గా విభజించవచ్చు ఒకటి సంఘటిత రంగం, మరొకటి అసంఘటిత రంగం.  ముందు వీటి గురించి క్లుప్తం గా తెలుసుకుందాము ..
సంఘటిత కార్మికవర్గానికి “ఉద్యోగుల రాజ్యబీమా సంస్థ” మరికొన్ని సదుపాయాలు లబిస్తాయి .. కాని అసంఘటిత రంగాలకు అవేమి వర్తించవు…ఇక పై రెండు రంగాల్లో మహిళ ఎంత భద్రతను పొందుతున్నది అంటే సరి అయిన సమాధానం చెప్పడం కొంచెం కష్టమే…ఇప్పటికి భారత దేశం లో కొన్ని వృత్తులలో కొనసాగుతున్న మహిళా కార్మికుల దుస్థితి శోచనీయము.
 
సఫాయి కార్మికులు: వీటిలో చాలా వరకు మహిళలు పని చేస్తుంటారు. వీరు సెప్టిక్‌ ట్యాంకుల్లో దుర్వాసనను భరిస్తూ పనిచేస్తారు. ఆరోగ్య భద్రత ఉండదు. పనికి తగిన వేతనం కూడా అంతంత మాత్రమే…ఎన్ని ప్రభుత్వాలు మారినా వీరిని పట్టించుకునే నాధుడే లేరు.  మేరీకుమారి గారి కవిత లో అన్నట్టు “కంపుతోటీ, కంపుతోడి – కడుపునిండే నా సఫాయి” అవును నిజమే కంపుని తోడి డబ్బులు సంపాదించి పొట్ట పోసుకునే వృత్తి లో ఉన్నవాళ్ళు…వాళ్ళకి వోట్లు వుండవు కనుక ఎవరు పట్టించుకోరు…మలమూత్రాలు ఎత్తి పోస్తూ, అనారోగ్యానికి గురి అవుతూ స్మార్ట్ ఫోన్ ల కాలం లో, నాగరికత అని జబ్బలుచరుచుకుంటున్న ఈ కాలం లో అలాంటి వృత్తిని ఇంకా కొనసాగించడం సిగ్గు చేటు…పారిశుద్ధ నిర్వాహణలో అహర్నిశలు కృషి చేస్తున్న సఫాయి కార్మికుల పట్ల పాలకులు, అధికారులు చిన్నచూపు చూస్తారు… వాళ్ళు మనుషులే కదా.
బీడీ కార్మికులు: బీడీ కార్మికులు తునికాకు సేకరించి వాటిని బీడీ లు గా చుట్టి, అమ్ముకుంటే వచ్చే స్వల్ప ఆదాయం తోనే పూట గడిచేది … బీడీ కార్మికుల జీవితాలు కార్ఖనాలో కంపుబతుకులు. దుర్భరమయిన జీవితాలను గడుపుతున్నారు. నిత్యావసర వస్తువుల ధరలు చుక్కలు చూపించడంతో బీడీ కార్మికులు మూడు పూటలు ఆహారానికి దూరమవుతున్నారు. బీడీలు తయారీలో నడుం, మెదడు, వెన్నెముక నొప్పులతో అనారోగ్యంపాలవుతున్నారు. తంబాకు వాసనతో క్యాన్సర్‌ వంటి రోగాలు వెంటాడుతున్నాయి. బీడీ కార్మికుల హక్కులను యజమానులు కాలరాస్తున్నారు. కొంత మంది యజ మానులు బీడీ కార్మికులపై లైంగిక వేధింపులు ఎక్కువయి పోయినాయి. ఎక్కువ గా ఇంట్లో ఉండి పనిచేసుకొనే వెసులు బాటు వుండటం వలన చాలా మంది ఈ రంగం లో కి వస్తున్నారు. 16 గంటలు కష్టపడినా కూడా వారికి దక్కేది కేవలం రూపాయల్లో మాత్రమే. ప్రబుత్వం వీరి సమస్యలను పట్టించుకోదు… ఎన్నిసార్లు వినతి పత్రాలను అధికారులకు, నాయకులకు విన్నవించినా వీరి బాధలు తీరవు… ఇవేకాక దురాచారాల సంగతికొద్దాం. మొదటిగా ఇంకా బాల్యవివాహాలు.
బాల్య వివాహాలు: ఎప్పుడో బ్రిటీష్ కాలంలో నిషేధం విదించినప్పటికీ ఇప్పుడు కూడా అనేక రాష్ట్రాల్లో బాల్యవివాహాలు ప్రజాప్రతినిధుల ఎదుట, చట్టాన్నిఆచరించాల్సిన పోలీసుల ముందు యదేచ్చ గా కొనసాగుతూనే ఉన్నాయి …పెళ్లి వయసుకు రాని ఒక బాలికను …చదువుకోవాల్సిన వయసు లో మనువు చేసి పంపడం, అది కూడా నాన్న వయసు ఉన్నవారితో పెళ్లి జరిపించడం, చాలా దారుణం … రెండు పదులు దాటకుండానే ముగ్గురు నలుగురు పిల్లలు కలగడం ముప్పై వయసు వచ్చేలోగానే రక్త హీనత మరి కొన్ని జబ్బులు వెంటాడి అర్థాంతరం గా జీవితాన్ని చాలించడం విషాదం కాక మరేమిటి …మూఢ నమ్మకాలతో కునారిల్లుతున్నవ్యవస్థలో ఇలాంటి ఆచారాలు మహిళ  జీవితాన్ని నాశనం చేసేవే …
అంతరిక్షం లో కి నేటి మహిళ  దూసుకు పోతున్నా ఇంకా వెనకబడిన భావజాలం తో మన దేశం లో ని పురష అహంకారం బుసలు కొడుతూనే ఉంటుంది. ఉద్యోగాలలో, ఫ్యాక్టరీ లలో రెండు విధానాలు అమలు చేస్తారు …ఇక మహిళా కూలీల పరిస్తితి మరీ దారుణం…వ్యవసాయ ఆధారిత పరిశ్రమల్లో పనిచేసే మహిళా కూలీలకు సమానం గా వేతనాలు ఇవ్వరు…మగకూలీలకు ఇచ్చినంత గా మహిళా కూలీల కు ఇవ్వరు. అదే విధంగా భవన నిర్మాణ కార్మికుల స్థితి కూడా ఇంచుమించు ఇలానే ఉంటుంది …ఎక్కడా సమానత్వం ఉండదు ..చట్ట సభ ల్లో మాత్రం 32 శాతం మహిళ లకు ప్రాధాన్యత ఇస్తున్నాము అని ప్రతి ప్రభుత్వం డబ్బా కొడుతూనే ఉంటుంది కాని ఆచరణ లో మాత్రం చేసింది శూన్యమే …ఇక చదువుకున్న మహిళలు తమ భద్రత ని వేరే వాళ్ళ చేతుల్లో పెట్టడం విషాదమే …ఈ రోజు సగటు స్త్రీ పట్ట పగలు బయటకు రావాలంటే భయపడే పరిస్థితి …అలాగే చదువుకునే ఆడ పిల్ల స్కూల్ కి, కాలేజీ కి వెళ్లి క్షేమంగా తిరిగి వచ్చేదాకా తల్లి తండ్రులకి గుబులే …
పురాణాల్లో దేవత గా కొలవబడిన స్త్రీ నేడు ఎందుకు ఆట వస్తువు లా, విలాసానికి ప్రతీక గా మారిపోయింది.  రాతి యుగంలో మాత్రుస్వామ్యపు పరిపాలనే ఉండేది …క్రమం గా పురుషుడు స్త్రీని అన్నివిధాల బలహీనపరిచి వంటి ఇంటికి పరిమితం చేసాడు …ఇది ఒక్క రోజులో జరగలేదు కొన్ని వందల సంవత్సరాలు గా మరీనా క్రమమే నేటి పరిణామం…అప్పటి నుండి ఇప్పటి దాక స్త్రీ హింస కి గురి అవుతూనే వుంది.
వరకట్నపు చావులు, తల్లి తండ్రుల మూర్కత్వం అడ పిల్లల పాలిట శాపాలు గా మారి బతుకు మరింత దుర్బరం చేస్తున్నాయి…ఇప్పటికే జనాభా నిష్పత్తి లో చాలవరకు స్త్రీ సంఖ్య తగ్గిపోయింది. ఇలానే ఆడ పిల్ల లని పురిటి లోను, వరకట్నపు చావులలో స్త్రీ అస్తిత్వాన్ని రూపు మాపితే ఇంకొన్ని తరాల తరువాత స్త్రీ అన్నది కన్పించకుండా పోతుంది. ఇప్పటికైనా మించి పోయింది ఏమీ లేదు…చదువుకున్న వారంతా ఊరూరూ తిరిగి మహిళా చైతన్యానికి నడుం కట్టాలి. మూడ నమ్మకాలను పారద్రోలి మంచి సమాజం వైపు అడుగులు పడేలా చూడాలి. వీటికోసం పురుషులలో మంచివారు, సమసమాజ భావాలు కలిగిన వ్యక్తుల సహాయం తీసుకొని ముందు అడుగు వెయ్యాలి “మహిళా దినోత్సవం”ఒక్క రోజు పండగ గా చరిత్ర లో మిగలకూడదు అంటే… ప్రతి స్త్రీ తనవంతు కృషి ని సమయాన్ని వెచ్చించాలి. అప్పుడే ఆకాశం లో సగమై….ప్రపంచానికి దారి చూపుతుంది.
 
“మహిళా దినోత్సవ శుభాకాంక్షలు ..”
Dr. Janaki Badugu

Joint pains are THE most common ailment we see every day!  There is not a single patient who will not complain about some pain, it can be just a finger pain or a knee pain or chronic back pain. Whatever may be the pain, first find out what is the pain you are suffering with, than embark on containing it !
Here are some suggestions that will help you:
Program plan one:
General body pains or inflammation or rheumatoid arthritis: these are the pains that are caused primarily due to hormonal changes or endocrine disorders or simply due to nutritional deficit or due to allergic reactions.
What can you plan?
Sure shot diet tip  :   Blend 5 walnuts +  2  large pine apple pcs +1 centimeter ginger + ½ cup fresh curd + water and take this Anti inflammatory drink every day till you are relived from pains.
Program plan two:
Osteo arthritis: Cartilage cushioning the bone wears off and causes debilitating pain and stiffness of joints like knee. This condition need not be due to ageing, there are some genetic underlying causes too.  Because of the pain during movement, person eventually adopts sedentary life style and starts gaining weight too! Usage of anti inflammatory drugs long term can cause GI (stomach) disturbances. So what can you do?
Here are some suggestions that can help you:
Sure shot diet tip: Mix 1 scoop jelly (made with gelatin crystals) + 10 orange sections + 2 teaspoons ginger juice + 1 scoop fresh thick curd in a bowl and sprinkle with sunflower seeds and have as your snack.
Having bones soup on regular basis also helps.
FAST FOOD MAKE OVERS  
Every day at least once we munch on fast foods, so why not have it in a healthy way with very small change/make over? Here we go….
Burgers:  remove tikka inside, it is full of oil and imbalances the nutrients. Try baked filling with green leafy vegetables   or a whole pulse patty
Soft drinks:  imbalances the nutrients and leeches calcium from you. Take as less as possible. Fruit juice a great option. Exercise and don’t forget have your milk every day.
Energy drinks:  gives instant energy and some ‘b’ vitamins. Limit to only one drink per day. Mind your other caffeine intake as energy drinks contain caffeine and can make sleepless. Warning: do not mix with alcohol.
Pizzas: change the toppings to vegetables, low fat cheese, olives and greens. Holds good for sub as well.
Channa chat: good option and great meal replacement.
Paani poori:  good till it is two plates and as long as it is good water. Take with plenty of onions.
Bhel poori: good option, add nuts to improve nutrient quality
Sev poori: sev and poori are deep fried , less is advisable. Add more veggies and nuts
Dahi poori:  good option, take with plenty of onions. This snack acts as a probiotic food..good after antibiotic treatment.
Chicken manchuria: add veg salad and buttermilk to make it healthy.
Gobi manchuria:  add whole grams salad and have buttermilk or juice with it.
Pav bhaji: fat rich snack this is, so, have half of it and fill the remaining half with vegetable or fruits.
Biryani: save it for occasions, have only half plate and don’t forget to have raitha with lots of vegetables and lemon juice at the end.
Noodles: adding whole grams or boiled chicken or egg with green leafy vegetable will make it a balanced meal.
Fried rice: ditto like noodles
Idli : great tifin or snack with sambar or chutney. But limit quantity.
Wada:  have with green chutney and limit quantatity
Poori: dal greens with poori is healthy combination
Tea: best when you limit to one or two based on coffee intake
Coffee: best when you limit to one or two based on tea intake
Smoke: even less is bad
Puffs: very high in calories almost upto 800 calories flat, equaling to two meals …do you relaly want that much at once? Buttermilk is a must to balance out sodium in puffs
Samosa:  though less calories than puff but surely gives calories equaling to a meal. Adding veg salad is a good idea with buttermilk. It’s a meal replacement!
Pastries:  ask for dark chocolate version, you will be saved from extra calories in one go.  Do not take pastries post meal. Take them in between meals to balance the calories. Limit quantity.
Top Ten Tips For Healthy Cooking 
రచన: అంగులూరి అంజనాదేవి
అంకిరెడ్డి ఎప్పటిలాగే కాలేజి ఆవరణలో చింతచెట్టు క్రింద తన కారును ఆపుకున్నాడు. వాసుదేవ్ వచ్చాడో లేడో అన్నట్లు ఆయన కారు కోసం వెతికాడు. వాసుదేవ్ కారు అక్కడే వుంది. ఆయన కూడా అప్పుడే వచ్చినట్లుంది. కారులోంచి దిగుతున్నాడు. వాసుదేవ్ అంకిరెడ్డిని చూడగానే ”గుడ్మార్నింగ్ రెడ్డీ!” అంటూ చేయి వూపాడు.
”గుడ్మార్నింగ్! గుడ్మార్నింగ్!” అంటూ వాసుదేవ్ను కలిశాడు అంకిరెడ్డి.
అంకిరెడ్డి మాట్లాడే లోపలే ”ఏం రెడ్డీ! ప్రత్యేక తెలంగాణ ఇస్తారా? లేక సమైక్య ఆంధ్రానా? నువ్వెలా గెస్ చేస్తున్నావ్?” అన్నాడు వాసుదేవ్.
”పొత్తులతో, ఎత్తులతో, జిత్తులతో, కుయుక్తులతో కుమ్మక్కయి సాగుతున్న రాజకీయాల గురించి ప్రస్తుతం ఏం మాట్లాడుకున్నా అది తెల్లవారేటప్పటికే మారిపోయేలా వుంది వాసు! అందుకే నేను ఏదీ గెస్ చెయ్యలేకపోతున్నాను” అంటూ ఆయన తన అభిప్రాయాన్ని చెప్పాడు.
”నువ్వేకాదులే! ఇప్పుడు అందరి పరిస్థితి అలాగే వుంది. ఎవరికి తోచింది వాళ్లు మాట్లాడుకోవటమే. నేనయితే వినడం, చూడటం తప్ప ఎటూ మాట్లాడలేకపోతున్నాను” అంటూ నవ్వాడు వాసుదేవ్.
వాసుదేవ్ మళ్లీ మాట్లాడే లోపలే తన కొడుకు పెళ్లి ప్రసక్తి తెచ్చాడు అంకిరెడ్డి. జరిగింది, జరుగుతున్నది చెప్పి బాధపడ్డాడు.
”అయ్యో! అలాగా!” అంటూ విన్నాడు వాసుదేవ్.
వాసుదేవ్ ఇక వినటం ఆపి ”ఒక్క నిముషం రెడ్డీ!” అంటూ వెంటనే మొబైల్ని బయికి తీసి ప్రవీణ్ అనే అబ్బాయికి తన మొబైల్లోంచి కాల్ చేసి సతీష్చంద్ర గురించి చెప్పాడు. అవతల వైపు నుండి ఎలాంటి సమాధానం వచ్చిందో తెలియదు కాని అంకిరెడ్డివైపు ప్రసన్నంగా చూస్తూ
”ప్రవీణ్ అని నాకు తెలిసిన ఒక కుర్రాడు వున్నాడు రెడ్డీ! అతనికో చెల్లెలు వుంది. పేరు ధృతి. ప్రస్తుతం డిగ్రీ ఫస్టియర్ చదువుతూ ఇక్కడే అమ్మాయిల హాస్టల్లో వుంది. ముందు మీరు అమ్మాయిని చూడండి. మీ అందరికి నచ్చితే సతీష్ చంద్రకిచ్చి పెళ్లి చేద్దాం!” అన్నాడు.
అంకిరెడ్డి ముఖం ఆనందంతో వెలగడం వాసుదేవ్ గమనించాడు.
”ఐతే! నీకో సందేహం రావచ్చు. ఇవాళ, రేపు అమ్మాయిల్నిపెద్ద చదువులు చదివిస్తున్నారు కదా! డిగ్రీ పూర్తి చేయించకుండానే ఆడపిల్లలకి పెళ్ళేంటి? అని… ధృతి వాళ్ల అన్నయ్య ఆమె ఇంటర్లో వున్నప్పటినుండే నాతో చెబుతుండేవాడు ‘ధృతికి త్వరగా పెళ్లి చెయ్యాలి అంకుల్! అప్పుడైతే నేనింకా నా వర్క్లో ఫ్రీగా వుండగలుగుతాను’ అని…” అన్నాడు.
”ఫ్రీగా అంటే? అతనేం చేస్తాడు వాసూ?” వెంటనే అడిగాడు అంకిరెడ్డి.
”అతని గురించి నువ్వు వినడమే కాదు. మీ ఇంట్లో అందరితో చెప్పాల్సిన అవసరం చాలా వుంది రెడ్డీ! మళ్లీ ‘మాకు ముందెందుకు చెప్పలేదు’ అని మీరెవరూ నన్ను ప్రశ్నించాల్సిన సందర్భం రాకూడదు. చెబుతాను విను” అన్నాడు.
వినేముందు ప్రవీణ్ పట్ల చాలా సందేహాలు తలెత్తాయి అంకిరెడ్డిలో… ఈ జనరేషన్లో కొంతమంది అబ్బాయిల బ్యాగ్రౌండ్ బాగుండటం లేదు. చెడు అలవాట్లనే ఎక్కువగా ఫాలో అవుతున్నారు. అదే సులభంగా వుంది వాళ్లకి… అందుకే ప్రవీణ్ గురించి వాసుదేవ్ ఏం చెబుతాడో ఏం వినాల్సి వస్తుందో అని ఒక్కక్షణం భయపడ్డాడు. అయినా ప్రస్తుతం తనున్న సిట్యువేషన్లో తన కొడుక్కి ఒక దొంగ చెల్లెల్ని అయినా ఓ.కె. అనేలా వున్నాడు. అన్నఎలాంటి వాడయితేనేం? చెల్లెల్నే కదా మనం చేసుకునేది. అన్న దొంగయినా, జూదగాడయినా, తాగుబోతయినా, తిరుగుబోతయినా చెల్లెలికి అవన్నీ రావు కదా! పైగా హాస్టల్లో వుంచి చదివిస్తున్నాడు.
”చెప్పు వాసు! అతని గురించి నువ్వేం చెప్పినా వింటాను. చెప్పకపోయినా నో ప్రాబ్లమ్. అతని చెల్లెల్ని అయితే మనం సతీష్కి చేసుకుందాం! ఎందుకంటే నువ్వు నా గురించి కూడా ఆలోచిస్తావు కాబట్టి అది మంచి సంబంధమే అయి వుంటుందనుకుంటున్నాను” అన్నాడు.
”మంచీ-చెడూ అనేది నువ్వు అతని గురించి తెలుసుకున్నాక నిర్ణయించుకో రెడ్డీ!” అన్నాడు వాసుదేవ్.
”ఓ.కె. వాసు!” అని ఒప్పుకున్నాడు అంకిరెడ్డి.
”ప్రవీణ్ రియల్ లైఫ్లో మన అందరిలా అతనికో ఇల్లు. ఆ ఇంట్లో వంట, నిద్ర లాంటివివుండవు రెడ్డీ! అతను ఎప్పుడు ఎక్కడ వుంటాడోఅతనికే తెలియదు. అతను పెద్దగా చదువుకోలేదు. పదవ తరగతి మాత్రమే పూర్తిచేశాడు. అంతే!” అన్నాడు.
”పదవ తరగతా? అయితే అతను దాన్ని ఒక్కసారికే పూర్తి చేసివుంటాడు. మా సతీష్ రెండుసార్లు తప్పాడు. ఇప్పుడు నేను చదువు గురించి పెద్దగా ఆలోచించటం మానేశాను వాసూ!” అన్నాడు అంకిరెడ్డి.
”అలా అయితే సమస్యే లేదు! కానీ అతనికి తల్లీదండ్రీ లేరు. ఒకవేళ ధృతి మీకు నచ్చి మీరు మీ ఇంటికోడలిగా ఆమెను చేసుకుంటే ఆ క్షణం నుండే ఆమె బాధ్యత మొత్తం మీరే చూసుకోవలసి వుంటుంది”
”పర్లేదు. దానికేం ఇబ్బంది వుండదు. నేను, మాధవీ వున్నాం. మోక్షా, ఆనంద్ వున్నారు. మేము మరీ అంత ఒంటరివాళ్లమేం కాదు కదా! మేమలా చూడమేమోనన్న అనుమానమేమైనా వుందా?”
”లేదు. అయినా చెప్పాలి కదా! ఎందుకంటే ఆకలి, అనారోగ్యం, దుఃఖం, విషాదం ఎక్కడ వుంటే అదే ప్రవీణ్ అడ్రస్. అలాంటిచోటుకి అతను తన చెల్లెల్ని తీసికెళ్లి వుంచలేడు. ఆమెకు త్వరగా పెళ్లి చెయ్యాలన్న అతని ఉద్దేశం కూడా అందుకే! ఆమెకో సెక్యూర్డ్ ప్లేస్ను చూపిస్తే ఆ తర్వాత అతని పనులు అతను చేసుకోవచ్చు అని…”
అతనికేం పనులువుంటాయి? వింటుంటే అతనో ఆవారాగాడిలా, అడ్రస్ లేని వ్యక్తిలా వున్నాడు అనుకున్నాడు మనసులో అంకిరెడ్డి. కానీ చెప్పేది వాసుదేవ్ కాబట్టి కాస్త సీరియస్గానే వింటున్నాడు.
”ఇంకా చెప్పాలంటే బాధల్ని, వ్యధల్ని, విధి చేత వంచింపబడిన వాళ్లని వెతుక్కుంటూ వెళ్తాడు ప్రవీణ్! అలాంటి వాళ్లను క్లోజప్లో చూడటమే అతని హాబీ” అన్నాడు.
వండర్ఫుల్ హాబీ. ఫోటోగ్రఫీ నా హాబీ, అందులో ప్రకృతిని బంధించటం అంటే మహా సరదా అన్నంత గొప్పగా చెబుతున్నాడు. వినేవాళ్లుంటే ఎలాంటి మేటరయినా, అసలు మేటర్ లేకపోయినా అందంగానే వుంటుంది అనుకున్నాడు వెటకారంగా అంకిరెడ్డి.
”హాబీ అనాలో లేక ప్రవీణ్లోని ఆర్ధ్రత అనాలో 27 సంవత్సరాల వయసుకే అతనో ఫౌండేషన్ను స్థాపించాడు రెడ్డీ! సేవారంగంలో ఒకడిగా ప్రస్థానం ప్రారంభించి వందలాది మందితో వ్యవస్థను నిర్మించాడు” అన్నాడు.
ఈసారి అంకిరెడ్డి మైండ్ బ్లాంక్ అయింది. అందులో ఇప్పుడు ఎలాంటిఆలోచనలు లేవు. వెటకారాల్లేవు. ఊ అనడం కూడా మానేసి వుత్తినే చూస్తున్నాడు.
”మనిషిలో ఇలాంటి దృఢ సంకల్పాలు పుట్టాలి. అంటే ఆ మనిషిని ఏదో ఒక సంఘటనో, సందర్భమో కదిలిస్తేనే తప్ప సాధ్యం కాదు. ప్రవీణ్కి 19 సంవత్సరాల వయస్సున్నప్పుడు అతని తండ్రికి కిడ్నీ వ్యాధి రావడంతో ఒక సంవత్సరం పాటు అతను తండ్రితో హాస్పిటల్లోనే వుండాల్సి వచ్చిందిట. ఆ హాస్పిటల్లో కిడ్నీలు పాడైనవాళ్లే కాక పసిబిడ్డలు అనుభవిస్తున్న వేదనను దగ్గరగా చూశాడు ప్రవీణ్. రకరకాల జబ్బులతో అల్లాడే అభాగ్యులను, వైద్యం అందక పిట్టల్లా రాలుతున్న ప్రాణాలను చూశాడు… కలత చెందాడు. కదిలిపోయాడు. ఆ కదలికలే టీనేజ్లో వున్న అతని దృక్పథాన్నే మార్చేశాయి. ఇప్పుడతను వ్యక్తి కాదు. వ్యవస్థ. రక్తం ఇచ్చి, ఇప్పించి ఎందరో ప్రాణాలను కాపాడుతున్నాడు. ఆకలితో అలమటిస్తున్నవారికి పిడికెడు అన్నం పెట్టి కడుపు నింపుతున్నాడు. ఆర్ధిక పరిస్థితి అంతంత మాత్రంగానే వున్న ప్రవీణ్ ఇలా ఎలా చెయ్యగలిగాడు అన్న ఆలోచన ఎవరికైనా రావచ్చు. అతని దృక్పథం నచ్చి చాలామంది యువకులు అతనితో చేయి కలిపారు. వాళ్లంతా కలిసి బయట ఫంక్షన్హాళ్లల్లో జరిగే పెళ్లిళ్లు, రిసెప్షన్లు, పెళ్లిరోజు, పుట్టినరోజు, షష్టిపూర్తి లాంటి వేడుకల్లో మిగిలిపోయి పడేసే అన్నాన్ని వృధా కానివ్వకుండా దాన్ని తీసికెళ్లి అనాధల కడుపు నింపుతుంటారు. నగరంలో వుండే వందలాది ఫంక్షన్ హాల్స్కి వెళ్లి నిర్వహకులతో ముందుగానే మ్లాట్లాడుకుని అక్కడ మిగిలిన అన్నాన్ని ప్యాకెట్లుగా కట్టి రైల్వేస్టేషన్లు, ఆర్టీసీ బస్స్టాండ్లలో వుండే అభాగ్యుల వద్దకు వాహనాల్లో వెళ్లి వారికి అందజేస్తుంటారు. ఒక్కరోజు వెయ్యి మందికి అన్నం పెట్టిన సందర్భాలు కూడా వున్నాయని చెబుతూంటాడు ప్రవీణ్! రోజూ కాకపోయినా అప్పుడప్పుడు ప్రవీణ్ నాతో మాట్లాడుతుంటాడుఫోన్లో. నాతో మాట్లాడిన ప్రతిసారి వాళ్ల చెల్లెలు గురించే చెబుతుంటాడు” అన్నాడు వాసుదేవ్.
అంకిరెడ్డి షాక్లోకెళ్లి విన్నట్లు విన్నా అంతా స్పష్టంగానే విన్నాడు.
”వాసూ! ప్రవీణ్ గురించి మాట్లాడాలంటే నా దగ్గర మాటలు లేవు. అతనితో మాట్లాడు. ఇవాళ హాస్టల్కి వెళ్లి అతని చెల్లెల్ని చూసి వద్దాం! మాధవిని తీసుకొస్తాను. ఆ తర్వాత ఆనంద్, మోక్ష చూస్తారు.”
”నువ్వు చెప్పేది బాగానే వుంది రెడ్డీ! కానీ ప్రవీణ్ కట్నం లాంటివి ఏమీ ఇవ్వలేడు. మెడలోకి బంగారు చెయిన్, చెవులకి, ముక్కుకి చిన్నచిన్న ఐటమ్స్ ఈ మధ్యనే చేయించాడు. అంతకన్నా మీరేం ఆశించడానికి లేదు” అన్నాడు వాసుదేవ్.
”ఓ.కె. వాసూ! నేను ఇంట్లోకూడా మాట్లాడతాను. నీకు మళ్లీ కాల్ చేస్తాను. ఈవినింగ్ మాత్రం మనం అమ్మాయిని చూడాలి. ప్రవీణ్తో మాట్లాడు” అన్నాడు అంకిరెడ్డి.
********************
అంకిరెడ్డి ఇంట్లోకెళ్లగానే మాధవీలతను కూర్చోబెట్టి వాసుదేవ్ ప్రవీణ్ గురించి చెప్పింది చెప్పాడు. ఆయన చెబుతున్నప్పుడు మోక్ష అక్కడే వుంది. అత్తాకోడళ్లు అంకిరెడ్డి చెప్పింది కలిసే విన్నారు. ఆనంద్ మాత్రం నిద్రపోతున్నాడు. భర్త చెప్పింది విన్నాక ”ప్రవీణ్ చెల్లెలు ధృతి మనకు నచ్చితే తప్పకుండా సతీష్చంద్రకి చేసుకుందాం! ఇవాళే వెళ్లి ధృతిని చూద్దాం! ఆలస్యం చేయొద్దు. ఇంకేం ఆలోచించకండి!” అంది మాధవీలత.
అప్పుడే వాసుదేవ్కి ఫోన్ చేసి సాయంత్రం ధృతిని చూడానికి వస్తున్నట్లు చెప్పాడు అంకిరెడ్డి.
అంకిరెడ్డి చెప్పగానే ప్రవీణ్కి కాల్ చేసి ”నువ్వు వెంటనే హాస్టల్కి వెళ్లి ధృతిని మన ఇంటికి తీసుకురా ప్రవీణ్!” అంటూ అంకిరెడ్డి గారి కుటుంబం గురించి సతీష్చంద్ర చేస్తున్న ఉద్యోగం గురించి వివరంగా చెప్పాడు ప్రవీణ్తో వాసుదేవ్.
ప్రవీణ్ ఒప్పుకున్నాడు. అతను ఎక్కువగా ఇష్టపడింది సతీష్చంద్ర సైన్యంలో వుండటమే… వెంటనే ధృతిని తీసుకొచ్చి వాసుదేవ్ ఇంట్లో వుంచాడు. అతను కూడా అక్కడే కూర్చున్నాడు.
సాయంత్రం నాలుగు దాక అంకిరెడ్డి, మాధవీలత కారు దిగగానే వాసుదేవ్, వాసుదేవ్ భార్య రాణిబాయి కన్నా ముందుగా కారు దగ్గరకి వెళ్లింది ప్రవీణే! వారిని సాదరంగా లోపలకి ఆహ్వానించి ధృతిని చూపించారు. ధృతిని చూస్తుంటే చిన్నప్పటి మాధవీలత గుర్తొచ్చింది అంకిరెడ్డికి. చాలా దగ్గర పోలికలు వున్నట్లనిపించి ఆశ్చర్యపోయాడు. మాధవీలతకు మాత్రం ధృతి చాలా బాగా నచ్చింది. ”అప్పుడప్పుడు తెలుగు పత్రికల్లో కన్పించే కరుణాకర్ బొమ్మలా వుంది కదండి అమ్మాయి…” అంది.
అవునన్నట్లు తలవూపాడు అంకిరెడ్డి.
ప్రవీణ్తో అన్ని విషయాలు మాట్లాడారు. ప్రవీణ్ చాలా హుషారుగా వున్నాడు. అప్పికే అతని మొబైల్కి ఒకటే ఫోన్లు వస్తున్నాయి. అది గమనించి వెంటనే అంకిరెడ్డి తన మొబైల్లో వున్న సతీష్చంద్ర ఫోను ప్రవీణ్కి చూపించి, ధృతికి చూపించమన్నాడు. ధృతి సతీష్చంద్ర ఫోను చూడగానే అందరాడపిల్లల్లా సిగ్గుపడలేదు కాని ఒక్కక్షణం ఆమె చెంపలు కెంపుల్లా మెరిశాయి. వాసుదేవ్ భార్య రాణీబాయి ఏదో అనడంతో వెన్నెల్లో పువ్వు విచ్చుకున్నట్లు నెమ్మదిగా నవ్వింది ధృతి. నవ్వగానే ఆమె పలువరుస వజ్రాల్లా మెరిశాయి.
‘గట్టిగా ఓ డిగ్రీ లేదు పాడు లేదు. చదవమంటే చక్కగా చదివేవాడు కాదు. అలాంటిది తన కొడుక్కి ఇంత అందమైన అమ్మాయి భార్యగా రాబోతుందా?’ మాధవీలత ఒకటే ఆశ్చర్యపోతోంది.
వాసుదేవ్ ప్రవీణ్తో ”ప్రవీణ్! ఇప్పుడే ధృతిని ఒక ఫోటో తీసి నా లాప్ టాప్ లోంచి సతీష్చంద్ర మెయిల్కి సెండ్ చెయ్యి” అన్నాడు.
వెంటనే వాసుదేవ్ చెప్పినట్లు చేశాడు ప్రవీణ్. ప్రవీణ్కి కూడా తన చెల్లెల్ని దేశ సరిహద్దుల్ని కాపాడే ఒక సైనికుడికిచ్చి పెళ్లి చేయబోతున్నందుకు ఆనందంగా వుంది.
కొద్దిసేపు కూర్చుని అంకిరెడ్డి, మాధవీలతఇంటికెళ్ళిపోయారు.
************************
రాత్రికి భోజనాల దగ్గర ఆనంద్ ముఖం మాడ్చుకొని కూర్చున్నాడు. అలా ఎందుకున్నాడో ఎవరికీ అర్థం కాలేదు.
”ఏంటిరా! అలా వున్నావ్? ఆఫీసులో ఏమైనా గొడవైందా? ముందు అన్నం తిను. కెలుకుతూ కూర్చుంటే ప్రాబ్లమ్స్ పోతాయా?” అంకిరెడ్డి కొడుకు మీద కోప్పడ్డాడు.
ఆనంద్ తండ్రివైపు చూడకుండా తల్లిని కూర వడ్డించమని, భార్యను మంచినీళ్ల గ్లాసును ఇంకాస్త దగ్గరగా పెట్టమని సైగచేశాడు. ఆ తర్వాత ”ఈ ఇంట్లో నేను పెద్ద కొడుకునన్న మాటేగాని ఒక్క విషయం కూడా నాతో చెప్పటం లేదు. అన్నీ రహస్యంగానే జరిగిపోతున్నాయి. తమ్ముడికి అమ్మాయిని చూసివచ్చేంత వరకు నాకా విషయం తెలియకపోవటం సిగ్గుగా వుంది” అన్నాడు ఆనంద్.
”ఇందులో అంత సిగ్గుపడాల్సింది ఏముంది ఆనంద్! ఉదయం వాకింగ్లో వాసు అంకుల్ చెప్పాడు ఈ సంబంధం వున్నట్లు… నాక్కూడా పర్వాలేదనిపించింది. ఇంటికి రాగానే మీ అమ్మతో, మోక్షతో చెప్పాను. నువ్వప్పుడు నిద్రపోతున్నావు. ఈలోపల నేను రెడీ అయి నీకన్నా ముందే ఆఫీసుకెళ్లాను. ఈవినింగ్ ఆఫీసు నుండి రాగానే మీ అమ్మను తీసుకొని వాసుదేవ్ ఇంటికి వెళ్లాను. వెళ్లేముందు నీకు కాల్ చేశాను. నువ్వు లిఫ్ట్ చెయ్యలేదు. నీ మొబైల్ సైల్మోడ్లో వున్నట్లుంది. కావాలంటే చూడు ఎన్ని మిస్డ్ కాల్స్వుంటాయో!” అన్నాడు అంకిరెడ్డి కొడుకు వైపు చాలా ప్రశాంతంగా చూస్తూ.
”అయినా కోట్లు ఇస్తామన్న సంబంధాన్ని వదిలేసి ఇదేమి గొప్ప సంబంధమని వెళ్లారు నాన్నా?” అన్నాడు. ఇప్పుడు కూడా నేరుగా తండ్రి వైపు చూడలేడు ఆనంద్. అతనికి మనసులో ఏమున్నా తండ్రి ముందు చాలా వినయంగా వుంటాడు. అలా వున్నట్లు తండ్రికి తెలియాలని ఎక్కువగా తాపత్రయ పడుతుంటాడు. ఇలాంటివి సతీష్ చంద్రకి తెలియవు. అతి వినయం చూపించడు.
”కోట్లెందుకురా! అమ్మాయి బాగుండాలి గాని…”
”బాగుండి ఇప్పుడేం చెయ్యాలి? వాడెక్కడో అడవుల్లో వున్నాడు. తనతో ఏమైనా తీసికెళ్తాడా? డబ్బున్నా మనం వాడుకుంటాంగా! ఆర్ధిక ప్రణాళికలు ఇలాంటప్పుడు కాకుంటే ఇంకెప్పుడు చేస్తారు నాన్నా? మన ప్రమేయం లేకుండానే డబ్బు అంటూ వచ్చేది ఒక్క పెళ్లిలోనే! ఇది కూడా తెలియకుంటే ఎలా?”
మోక్ష, మాధవీలత వేడి వేడిగా ఆమ్లెట్లు చేసుకు రావాలని వంటగదిలోకి వెళ్లారు. ఆనంద్కి చారు అన్నంలో ఆమ్లెట్లు తినటం అలవాటు.
ఆనంద్ మాటలకి అంకిరెడ్డి నొచ్చుకున్నాడు. అతని మాటలు ఆయనకు నచ్చక పోవటం ఇదే తొలిసారి… ”అంత తెలియని పనులు నేనేం చేయలేదులే ఆనంద్!” అన్నాడు.
”ఇంకా ఏం చేయాలి నాన్నా! అమ్మాయి అన్నయ్య ఏం చేస్తున్నాడో చూశారా? అతనికేమైనా ఉద్యోగం వుందా? వ్యాపారం వుందా? ఫంక్షన్ హాల్ దగ్గర అన్నాన్ని పొట్లాలు కట్టుకెళ్ళి అనాదలకు పంచటమేగా! అదేం పని అని మీకు నచ్చింది ఆ సంబంధం? బయట చెప్పుకోటానికి అసహ్యంగా లేదూ?” అన్నాడు. ఇప్పుడు కూడా తల వంచుకునే మాట్లాడాడు.
”అతని పనిలో నాకు మానవత్వం కన్పించింది. అయినా ఎవరి వృత్తి వాళ్లకి దైవంతో సమానం ఆనంద్! దాన్ని తప్పు పట్టకూడదు. అసహ్యించుకోకూడదు. ఎవరి ఆలోచనా సరళి వాళ్లది. నాకెందుకో ఈ సంబంధం నచ్చింది. సతీష్ ఎప్పుడు చూసినా అడవుల్లో, కొండల్లో, మంచులో వుంటుంటాడు. కనీసం ఇంటికొచ్చినప్పుడైనా తన భార్యతో సుఖపడతాడని నేనీ నిర్ణయం తీసుకున్నాను” అన్నాడు.
ఆయన అలా అనగానే ఆనంద్ అన్నం తినకుండానే లేచి చేయి కడుక్కుని తన గదిలోకి వెళ్లాడు ఆంలెట్ ఉన్న ప్లేటు పట్టుకొని వంటగదిలోంచి వస్తున్న మోక్ష వెళ్లిపోతున్న భర్తను చూసి ”అయ్యో! నేను పెద్ద లేటేం చెయ్యలేదు. వచ్చాను కదండీ! ఎందుకెళ్లి పోతారు” అంటూ చేతిలో వున్న ప్లేటును డైనింగ్ టేబుల్పై పెట్టి భర్త వెనకాల వెళ్లింది.
కొడుకు ప్రవర్తనకు మాధవీలత కంగారు పడుతుంటే ”ఏం పర్వాలేదు. నువ్వు కూర్చో!” అంటూ ఆమెను తన పక్కన కూర్చోబెట్టుకుని ”వడ్డించు” అన్నాడు అంకిరెడ్డి.
కొడుకు అలా లేచి వెళ్లిపోవటం మనసులో బాధగా వున్నా ఆమె వడ్డిస్తూ కూర్చుంది.
ఆనంద్ గదిలోకి వెళ్లాక బెడ్మీద వెల్లకిల్లా పడుకొని చేతుల్నినుదుటి మీదగా వెనక్కి పెట్టుకున్నాడు. అది చూసి, ‘ఈయనగారు అలగడానికి పెద్ద కారణాలేం వుండవు’ అనుకుంటూ ”రండి! తిందురు గాని” అంటూ పిలిచింది మోక్ష.
”అవసరం లేదు. నువ్వు కూడా వచ్చి పడుకో” అన్నాడు.
”పడుకోవాలా? నేనింకా తినలేదండీ!” అంటూ ఆశ్చర్య పోయింది.
”నేనేమైనా తిన్నానా? నేను కూడా తినలేదుగా!” అన్నాడు.
”అసలెందుకండీ తినకుండా వుండటం?” అర్ధం కానట్లు చూసింది.
”వాళ్లను తిని వెళ్లనీ! మనం తర్వాత వెళ్లి తిందాం” అన్నాడు.
ఆమె నెమ్మదిగా అతని దగ్గరకి వెళ్లి నుదుటి మీద వున్న అతని చేతుల్ని పక్కకి తీసి అతని ముఖంలోకి సూటిగా చూస్తూ ”అసలేం జరిగింది?” అంది.
”ప్రవీణ్ చెల్లెల్ని మా తమ్ముడికి చేసుకోవటం నాకు ఇష్టం లేదు” అన్నాడు.
అప్పుడర్ధమైంది ఆమెకు భర్త ఎందుకలా ప్రవర్తిస్తున్నాడో!
”మీ ఇష్టంతో పనేముంది? సతీష్ చంద్ర ధృతిని మెయిల్లో చూడగానే నచ్చాడట. ఆ విషయం వెంటనే మామయ్య మెయిల్కి మెసేజ్ పెట్టాడు. అతనిక ఇటువంటి పరిస్థితిలో ధృతిని తప్ప ఇంకెవరినీ పెళ్లి చేసుకోడు. అతనితోపాటు అత్తయ్య, మామయ్య గారు కూడా అలానే ఫిక్సయి పోయారు. మీరు దీన్ని వదిలెయ్యటం మంచిది. లాగకండి” అంది.
అతను చివుక్కున లేచి కూర్చుని….
”ఎలా వదిలెయ్యమంటావ్ చెప్పు. వాడు నా తమ్ముడు. ఈ ముసలోళ్లకి ఏం తెలుసని? అమ్మాయి నలుపు, కంటి రెప్ప కొట్టుకోవడం పెద్ద లోపమా? అవి రెండూ పక్కన పెడితే ఆ అమ్మాయిని చేసుకుంటే వాడెంత సుఖపడతాడు. వెంటనే ఇల్లు, కారు, ఖరీదైన కుక్కలతో గల డిగ్నిఫైడ్ లైఫ్ రాదా? ఎప్పుడు చూసినా ఈ మూరాబెత్తెడు లైఫ్ తప్ప ఇంకో లైఫ్ను ఎప్పుడు చూస్తాం చెప్పు!” అన్నాడు
”మీది వ్యాపారం. వాళ్లది జీవితం. ఎలా పొంతన కుదురుతుంది? వాళ్లు పెద్దవాళ్లు. వాళ్లకివ్వాల్సిన గౌరవం మనం యివ్వాలి. పైగా సతీష్ చంద్ర వాళ్ల అబ్బాయి. అతనికి ఏ అమ్మాయిని చూడాలో, ఎలా పెళ్లి చెయ్యాలో ఒక అవగాహన అనేది వాళ్లలో ముందు నుండే వుంటుంది. అలాంటప్పుడు మనం ఏం మాట్లాడినా బాధ్యత లేని మాటల్లా తేలిపోతాయి. అందుకే ఎవరి బాధ్యతల్ని వాళ్లు గుర్తించి మసలు కోవటం మంచిది! ఆలోచించండి! ఆరాటం తగ్గించుకోండి!” అంది మోక్ష.
”నా ఆరాటంలో అర్ధం లేదంటావా?” అన్నాడు ఆనంద్.
”మీ అమ్మా, నాన్నలను అర్థం చేసుకోమంటున్నాను. పెళ్లి అనేది సతీష్కి సంబంధించింది. మిగతా విషయాలేమైనా మనం మాట్లాడవచ్చేమో కాని అతనికి ధృతి నచ్చినప్పుడు మీరు చెప్పే అమ్మాయి ఎలా నచ్చుతుంది? నచ్చిన మనిషితో ఒక్కరోజు గడిపినా చాలనుకోవటం మనిషి సహజసిద్ధమైన నైజం. మీ తమ్ముడ్ని నొప్పించకండి! ఈ పెళ్ళి జరగనివ్వండి!” అంది మోక్ష.
ఆమె చెబుతున్నది అతనేమాత్రం వినటం లేదు. అతనికి ఆఫీసుకొచ్చి ఆరోజు మధ్యవర్తి చెప్పిందే గుర్తొస్తోంది. అమ్మాయి నలుపైనా ఆమె అన్నయ్య స్మగ్లింగ్ వ్యాపారం చేస్తాడు కాబట్టి పెళ్లి జరిగే సమయంలో పక్కకి పిలిచి మరికాస్త ఎక్కువ డబ్బు ఇమ్మని అడిగినా లెక్క చెయ్యకుండా ఇచ్చేపార్టీ అది. అంత మంచి పార్టీని వదులుకొని ప్రవీణ్ చెల్లెల్ని చేసుకుంటే ఏమొస్తుంది? మనిషన్నాక కేవలం ఆందమేనా? ఇంకేం చూడనవసరం లేదా? అందమేమైనా ఆస్తినా? ఆస్తి వున్నన్ని రోజులు అందం వుంటుందా? ఆస్తి, డబ్బు, బంగారం, కార్లు, ఇల్లులు ఇవి తరతరాలు అలాగే వుండిపోతాయి… నిత్యావసరాలకి ఎంత డబ్బు వాడినా రాయి మీద రాయి పెట్టినట్లు ఇంకా మిగిలే వుంటుంది. ఇంతెందుకు ఆఫీసుకెళ్తుంటే రోడ్డుకి ఇరువైపుల వుండే బిల్డింగ్లు రోజుకోరకంగా మారిపోతున్నాయి. అలాంటి ఒక్క బిల్డింగ్ అయినా తనకి వుందా? ఎన్నిరోజులు ఈ ఉద్యోగం చేసినా, ఎంత సేవింగ్స్ వుంచుకున్నా అలాంటి బిల్డింగ్ ఒక్కటైనా కట్టగలడా? ఎప్పుడు చూసినా ఇదే ఇల్లు. ఇదే బ్రతుకు… ఏం బ్రతుకు ఇది? ప్రతిరోజూ చూస్తున్నవే చూసి చూసి చిరాకేస్తోంది. ఇలాగే వుంటే జీవితం చివర్లో అయినా ఎల్సిడి టీవీని కొనగలడా?
”ఏంటండీ ఆలోచిస్తున్నారు? నేను ఇప్పటి వరకు మాట్లాడింది మీరు వినలేదా?” అంది.
ఇప్పుడు కూడా ఆనంద్ మాట్లాడలేదు.
”ఇలాంటప్పుడు మీరిలా వుంటే ఇంట్లో ఎవరికీ మనశ్శాంతి వుండదు. ముఖ్యంగా నాకు. పగలంతా ఆఫీసులో కొట్టుకొని కొట్టుకొని ఇంటికొస్తే ప్రశాంతంగా అంత తిండి తిని నిద్ర పోలేకపోతున్నాను. ఇప్పుడు టైం చూడండి ఎంత అయిందో! ఇంకా ఆలోచిస్తూనే వున్నారు. ఏం పోయిందని అంత ఆలోచన?”
”ఏం పోయిందో, అదెంత మంచి అవకాశమో నీకు తెలుసా? నాకు తెలుసు. జీవితంలో మనం ఏ పని చేస్తే అంత డబ్బు వస్తుంది? మనిషి వేగంగా తన అంతస్తును పెంచుకోవాలంటే ఇలాంటి వ్యవహారాలను దొంగచాటుగా నడిపితేనే వస్తుంది. అయినా ఇలాంటి అవకాశాలు కూడా అందరికీ రావు. ఇది నీ అదృష్టమో లేక పూర్వపు అదృష్టమో! అదృష్టం అనేది ఎక్కువగా ఆడవాళ్లలోనే వుంటుందట” అన్నాడు.
ఇంకేం మాట్లాడకుండా అతన్నే మాట్లాడనీయ్ అన్నట్లు అక్కడే కూర్చుంది మోక్ష.
”ఎందుకు కూర్చుంటావ్! పద. వెళ్లి తిందాం!” అంటూ లేచి ఆమెకన్నా ముందుగా అతనే వెళ్లాడు డైనింగ్ హాల్లోకి…
************
సతీష్ చంద్ర పెళ్లి ప్రవీణ్ చెల్లెలుతో కాకుండా వేరే అమ్మాయితో చెయ్యాలని చాలా ప్రయత్నాలు చేశాడు ఆనంద్. అతను చేసిన ప్రతి ప్రయత్నం విఫలమైంది. పైగా ఎగతాళిని, వ్యాఖ్యానాలను ఎదుర్కోవలసి వచ్చింది. సొంత అన్నయ్య నిర్ణయాలతో పనిలేకుండా పెళ్లి చేసుకోబోతున్న తమ్ముడంటే ఒక విధమైన నిర్లక్ష్యం, నిర్లిప్తత ఏర్పడ్డాయి. ఈ పెళ్లి నాకు సంబంధించింది కాదన్నట్లు పెళ్లి గురించి ఏం చెప్పినా అతను సరిగా వినటం లేదు. పట్టించుకోవటం లేదు. షాపింగ్కి రమ్మన్నా ఏదో ఒక సాకు చెప్పి ఆఫీసు నుండి ఆలస్యంగా వస్తున్నాడు. ఆఫీసులో కూడా తన తమ్ముడి పెళ్లి గురించి ఎవరికీ చెప్పలేదు. ముహూర్తాలు పెట్టుకున్నట్లు కూడా చెప్పలేదు. చెబితే సతీష్ చంద్రకి ఇస్తున్నది ప్రవీణ్ చెల్లెల్ని అని తెలిసిపోతుంది. ముఖ్యంగా ప్రవీణ్ చేస్తున్న పని తెలిస్తే తలా ఓ రకంగా మాట్లాడి కిసుక్కున నవ్వుతారు. పైకి నవ్వినా నవ్వకపోయినా లోపల మాత్రం వీళ్లెంత అమాయకులు అని అనుకుంటారు. ఎందుకంటే ఆ మధ్యవర్తి ప్రతిరోజు ఆఫీసుకొచ్చి కోటి రూపాయల కట్నం ఇచ్చే సంబంధాన్ని గురించి గుర్తుచేసి వెళ్తున్నాడు. ఆ మధ్యవర్తికి కూడా ఆ సంబంధం వల్ల చాలా డబ్బు వస్తుందని ఆఫీసులో అనుకోవడం ఆనంద్ విన్నాడు. ఏ పని చేసిన డబ్బు కోసమే కదా! డబ్బుతో సంబంధం లేని ఏ పని చేసినా వున్న విలువ పోతుంది. ”అసలు ఇలాంటి సంబంధం అందరికి దొరకదు ఆనంద్” అని ఆనంద్తోనే ఆఫీసులో అందరూ అన్నారు. అలాంటి వాళ్ల దగ్గరకెళ్లి నా తమ్ముడు కట్నం తీసుకోకుండా అనాదలకు అన్నం పెట్టే వాడి చెల్లెల్ని పెళ్లి చేసుకుంటున్నాడని ఎలా చెప్పగలడు? ఇలాంటి పని కడుపుకి ఖరీదైన ఫుడ్ని పెడుతుందా? కార్లను ఇస్తుందా? స్థాయిని పెంచుతుందా? అసలు ప్రవీణ్ ఆ పని చేస్తున్నాడని తెలిస్తేనే పరువు పోయేలా వుంది. అందుకే ఎవరడిగినా ”అంతా మా నాన్నగారే చేస్తున్నారు. నాకేం తెలియదు” అంటున్నాడు.
పెళ్లి ముహూర్తం రెండు రోజులు వుందనగా ఇంటికొచ్చాడు సతీష్ చంద్ర. దగ్గరి బంధువులంతా వచ్చి ఇంట్లో తిరుగుతుంటే అతనికి ఆనందంగా వుంది. మోక్షా, ఆనంద్ మాత్రం ఉదయాన్నే ఆఫీసులకి వెళ్లి రాత్రికి ఇంటికొస్తున్నారు. ”పెళ్లి రాత్రికి కాబట్టి నువ్వూ, నేనూ ఆఫీసులకి లీవ్ పెట్టాల్సిన అవసరం లేదు. పెళ్లిరోజు మనం ఆఫీసు నుండి వచ్చి రెడీ అయి నేరుగా ఫంక్షన్హాల్కి వెళ్లినా ఇంకా బోలెడు సమయం మిగిలి వుంటుంది” అని ఆనంద్ అనడం మోక్షకు నచ్చకపోయినా అతనితో వాదించలేదు. వాదించినా లాభం లేదనుకుంది. అత్తగారు అడిగినప్పుడు ”ఆఫీసులో నాకు సెలవు ఇవ్వనన్నారు అత్తయ్యా! గట్టిగా అడిగితే వేరే ఉద్యోగం చూసుకోమనేలా వున్నాడు. ఇప్పటికిప్పుడు వేరే ఉద్యోగాలు నాకేం దొరుకుతాయి. అందుకే ఆఫీసుకెళ్తున్నాను” అని చెప్పింది. అది విని మాధవీలత కాని, అంకిరెడ్డి కాని ఏమీ అనలేదు. వాళ్లు ముందే అనుకున్నారు. మనం దేనికీ ఆర్గ్యూ చెయ్యొద్దని… అలా చేస్తే ఒక్క పని కూడా ప్రశాంతంగా చేసుకోలేమని…
కానీ ఇంట్లో పెళ్లన్నప్పుడు అందులో చిన్నకొడుకు పెళ్లి చేస్తున్నప్పుడు పెద్ద కోడలు తన పక్కన వుండి అన్ని పనుల్లో పాలు పంచుకోవాలని ఏ అత్తగారికైనా వుంటుంది. దాన్ని పైకి ప్రకటించకుండా మనసులో ఎలాంటి అసంతృప్తి, వెలితి లేని దానిలా గంభీరంగా తిరుగుతోంది.
పెళ్లి ఫంక్షన్ హాల్లో కాబట్టి ముహూర్తం సమయానికి బంధువులు, కుటుంబ సభ్యులు, స్నేహితులు ఫంక్షన్ హాల్కి చేరుకున్నారు. అంకిరెడ్డి, మాధవీలత ఆశించినట్లే పురోహితుడు వేదపండితులు నిర్ణయించిన ముహూర్తానికే వధూవరుల తలల మీద జీలకర్ర బెల్లం పెట్టించాడు.
మంగళ వాయిద్యాల మధ్యన పెళ్లి చూస్తున్న బంధు జనం అందరి నోట్లోంచి విన్పించిన మాట ఒక్కటే ‘అబ్బాయి, అమ్మాయి బాగున్నారు. చక్కగా వుంది జోడి’ అని…
పెళ్లికూతురు దృతి అన్నయ్య ప్రవీణ్, అతని స్నేహితులు పెళ్లిలో చాలా ఉత్సాహంగా, ఉల్లాసంగా తిరిగారు. ప్రవీణ్కి చాలామంది స్నేహితులు వున్నారు. వాళ్లలో 21 మంది స్నేహితులు అతనికి కుడిభుజం లాంటివాళ్లు. అతనెక్కడ వుంటే వాళ్లూ అక్కడే వుంటారు. అతను ఏ పని చెబితే ఆ పనిని చక్కదిద్ది వస్తుంటారు. వాళ్లలో ఒక్కొక్కరే సతీష్ చంద్రను పరిచయం చేసుకున్నారు. అతన్ని పరిచయం చేసుకుంటున్నంత సేపు చాలా ఉద్వేగభరితులై అతన్నే చూస్తూ నిలబడ్డారు. ఒకరి వెంట ఒకరు షేక్హ్యాండ్ తీసుకున్నారు. అందరూ యువకులే కావడం వల్ల అక్కడ సందడి బాగా పెరిగింది. ప్రవీణ్ లాగే వాళ్లు కూడా ఎత్తుగా, బలంగా, చైతన్యవంతంగా వున్నారు. వారికన్నా ఉన్నతంగా, బలంగా, ఎత్తుగా, సంధించి వదిలితే దూసుకు పోయే బాణంలా వున్నాడు సతీష్ చంద్ర. ”మీరు సైన్యంలో వుండటం మాకు చాలా గర్వంగా వుంది సర్!” అన్నారు ప్రవీణ్ స్నేహితులు.
వాళ్లు అలా అనగానే ”మీ గురించి విన్నాను. మీరు కూడా మంచి పనులే చేస్తున్నారు. అలా చెయ్యటం విన్నంత సులభం కాదు” అన్నాడు సతీష్చంద్ర. అందర్ని చూసినట్లు కాకుండా వాళ్ల వైపు భిన్నంగా అభిమానంగా చూశాడు. అభినందన పూర్వకంగా చూశాడు.
పెళ్లి జరిగాక, భోజనాలయ్యాక పెళ్లికి హాజరయిన వాళ్లంతా వెళ్లిపోయారు. ఫంక్షన్ హాలంతా ఖాళీ అయింది. అంకిరెడ్డి కుటుంబ సభ్యులు, ఆ కుటుంబానికి బాగా సన్నిహితులైన వాళ్లు మాత్రం అక్కడ వున్నారు.
ఫంక్షన్ హాల్లోంచి భోజనాల హాల్లోకి దారి వుంది. పెళ్లికి ఆర్డర్ చేసిన ఆహార పదార్థాలు అనుకున్న దానికన్నా ఎక్కువగానే మిగిలిపోయాయి.
వెంటనే ప్రవీణ్ యూనిట్ భోజనాల హాల్ వైపు కదిలింది. వాళ్లలో కొందరు అక్కడ మిగిలిన ఆహార పదార్థాలను బిన్ లో పడెయ్యనియ్యకుండా ప్యాక్స్ కట్టారు. వాళ్లు ఎక్కడున్నా రోజులో ఒక్క పూట అయినా కదల్లేని వికలాంగులకి, కుష్టు రోగులకి, అనాధలకి అన్నం పెడుతుంటారు. ఇప్పుడు కూడా అదే పనిలో వున్నారు. అందరూ చూస్తుండగానే ఆ ప్యాక్స్ను తీసికెళ్లి వ్యాన్లో పెట్టుకున్నారు. వంతెనల కింద, సందుల్లో, చెట్లకిందా వున్న అనాధల్ని లేపి తల ఓ ప్యా క్ భోజనం, నీళ్ల ప్యాకెట్లు ఇచ్చి వచ్చారు.
అది చూసి ఆనంద్ విసుక్కున్నాడు. భార్యను పిలిచి ”ఛ.ఛ. చెప్పుకోవాలన్నా, చూడాలన్నా సిగ్గుగా వుంది. మన పెళ్లిలో కూడా ఇలాంటి పనులేంటి? పరువు వుంటుందా? అయినా మా నాన్నను అనాలి. ఇలాంటి సంబంధం ఎలా చేసుకున్నాడో ఏమో!” అని అంటుంటే ప్రవీణ్ ఫ్రెండ్స్లో కొందరు విన్నారు. ఆనంద్ లాంటి వాళ్లకి కొత్తకాదు. కానీ సతీష్చంద్రలోని దేశభక్తిని చూసి ఎంత ముచ్చటపడ్డారో ఆనంద్లోని కుబుద్ధిని చూసి అంత నివ్వెరపోయారు. ఆనంద్ లాంటి వాళ్ల గురించి ఒక్క క్షణం కూడా వాళ్లు ఆలోచించరు. తమ విలువైన సమయాన్ని వృధా చేసుకోరు. వాళ్లు చేస్తున్న పని వాళ్ల దృష్టిలో స్వచ్ఛమైన నది ప్రవాహం లాంటిది. అందులో అప్పుడప్పుడు అశుద్ధం కలిసినా కొట్టుకుపోతుందే కానీ ప్రవహించటం ఆగదు. ఆనంద్ మాటల్ని వాళ్లు అశుద్ధంలా భావించారు.
ఆనంద్ ఇంకా ఎక్కువ వక్రంగా, వెటకారంగా మాట్లాడుతున్నాడు. ఆ విషయం ప్రవీణ్తో చెప్పకుండా అతని ఫ్రెండ్స్ ఒక్కొక్కరే బయటకెళ్లిపోసాగారు. అది గమనించి ప్రవీణ్ టక్కున తన చెల్లెలు ధృతి చేతిని సతీష్చంద్ర చేతిలో పెట్టి ”బావా! నా చెల్లెలు జాగ్రత్త!” అని చెప్పి, చప్పున వంగి అంకిరెడ్డి మాధవీలత పాదాలకు మొక్కి వెళ్లిపోయాడు.
ఆనంద్ ముఖమంతా వ్యతిరేక ఆలోచనలతో చాలా అసహ్యంగా మారింది. మోక్షకి అతని ముఖంలోకి చూడబుద్ధి కాక ఎదురుగా కన్పిస్తున్న స్పెషల్ డెకరేషన్ వైపు చూస్తూ దాని ప్రత్యేకతను పక్కన వున్న వాళ్లకి వివరిస్తూ నిలబడింది.
****************
సతీష్ చంద్ర, ధృతిల రూపురేఖల్లో వుండే ప్రత్యేకత వల్లనో లేక వాళ్ల ప్రవర్తన వల్లనో ఏమో వాళ్ల రాకతో ఆ ఇంట్లోకి కొత్త కళ వచ్చినట్లైంది. మూడు బెడ్ రూములు వుండే ఆ ఇంట్లో నైరుతి భాగం గదిలో అంకిరెడ్డి దంపతులు వుంటే ఆ తర్వాత గదిలో ఆనంద్ దంపతులు, చివర గదిలో సతీష్చంద్ర, ధృతి వుంటున్నారు. పనిమనిషి కీరమ్మ అందరి పనులు చూస్తుంటుంది. సతీష్చంద్ర, ధృతి వచ్చాక జీతం పెంచమని మొండికి పడి జీతం ఎక్కువ ఇప్పించుకుంటోంది.
ఉదయాన్నే ఎప్పుడు నిద్ర లేస్తారో తెలియదు ఆనంద్, మోక్ష రాత్రి భోజనాల దగ్గరే కన్పిస్తారు. మధ్యలో చూద్దామన్నా కన్పించరు. అసలు వాళ్లిద్దరు ఆ ఇంట్లో వున్నట్లు కూడా అన్పించదు. అంకిరెడ్డి ఎప్పటిలాగే ఉదయాన్నే నడక, ఆ తర్వాత ఆఫీసు, ఆఫీసులో పనిని బట్టే సాయంత్రాలు ఇంటికి వస్తూండు. మాధవీలత కీరమ్మ సాయంతో అందరికి కాఫీలు, టిఫిన్స్ మళ్లీ తాగాలనుకుంటే కాఫీ, మధ్యాహ్న భోజనం, రాత్రికి భోజనం క్రమం తప్పకుండా అందేలా చూస్తుంటుంది. ఆ ఇంట్లో ఎంత చేసినా పని పుట్టగొడుగుల్లా పుట్టుకొస్తూనే వుంటుంది.
సతీష్ చంద్ర, ధృతి తెల్లవారుజాము 5 గంటలకే నిద్రలేస్తారు. కాలకృత్యాలు పూర్తి చేసుకొని స్నానం చేసి అంకిరెడ్డి కారు బయటకు తీసి వాకింగ్కి వెళ్లగానే ఇంటి ముందు వున్న పూల చెట్ల దగ్గరకి వెళ్తారు. వాటికి నీళ్లు పోస్తూ, కొత్తగా పూసిన పూలను విభ్రమతో చూస్తారు. సతీష్ చంద్ర ఏదో ఒకటి మాట్లాడినప్పుడు దృతి నవ్వకుండా వుండలేదు. ఆమె నవ్వుతుంటే ఆ నవ్వు అక్కడ విరబూసిన పూలతో పోటీ పడి సూర్యుని కాంతిలో కలిసి మెరుస్తుంది. అలాంటప్పుడు సతీష్చంద్ర వూరుకోడు. అటు ఇటు చూసి ఆమె నడుం మీద చేతులుంచి ఆమెను నేల నుండి అడుగు ఎత్తున లేపి నెమ్మదిగా వదిలేస్తాడు. అప్పుడామె మెత్తి అందమైన పూలచెట్టు లయబద్దంగా కదిలినట్లు అతన్ని ఒరుసుకుంటూ కిందకి దిగి నేలమీద నిలబడి నిశ్శబ్దంగా నవ్వుతుంది. ఆ నవ్వు స్వచ్ఛమైన పాలకడలిలో రమ్యంగా కదిలే అలలా వుంటుంది. ఆ అల చిన్నదే అయినా పర్వతాలను కదిలించగలిగేంతి ప్రేమను గుభాళింపచేస్తుంది. సాగరాలను చీల్చే అనురక్తిని కలిగిస్తుంది. పరిమళ సుగంధ వాయువులను వణికింపజేసేంతి అనురాగాన్ని పుట్టిస్తుంది. ఉరుములా ఉలికులికి పడుతూ వలపు తలపుల్ని కమ్ముకునేలా చేస్తుంది… ఆ అనుభూతి సతీష్చంద్రకు హిమాలయాల్లో దొరకలేదు. అరుణాచల్ అడవుల్లో కలగలేదు. అస్సాం మంచులో లభించలేదు.
అనుక్షణం ఆర్మీ క్రమశిక్షణతో నడుచుకునే సతీష్ చంద్ర, ధృతిని చూశాకనే మరీ సున్నిత మనస్కుడై ప్రతి క్షణాన్ని మనసులో ఆస్వాదిస్తున్నాడు. మనసును స్కానర్లా మార్చుకుంటున్నాడు. అందులో ధృతి అణువణువును ముద్రించుకుంటున్నాడు.
పెళ్లయిన వెంటనే ”ధృతిని తీసుకుని ఎటైనా వెళ్లిరా సతీష్!” అని తండ్రి చెప్పినప్పుడు ”నాకు ఇంట్లోనే వుండాలని వుంది నాన్నా! ఎటూ వెళ్లాలని లేదు” అన్నాడు సతీష్ చంద్ర. అతను అలా అన్నప్పుడు ఇంట్లో ఏముందిరా అని అంకిరెడ్డి అనుకున్నాడే కాని ఇంట్లోనే సతీష్ చంద్ర దృతితో గడుపుతున్న విధానం చూసి సంభ్రమాశ్చర్యాలకు లోనవుతున్నాడు. ఆయనకే కాదు ఉదయాన్నే కాఫీ తాగుతూ కిటికీ లోంచి లాన్ వైపు ఎవరు చూసినా వాళ్లకు చెట్ల మధ్యలో వున్న సతీష్ చంద్ర ధృతినే కన్పిస్తారు.
అంతే కాదు వాళ్లిద్దరు సాయంత్రం నాలుగు దాక గదిలోంచి బయటకొచ్చి ఇంటి వెనకాలకెళ్లి రింగ్ బాల్ ఆడుకుంటారు. బ్యాట్మింటన్ ఆడతారు. ఒకప్పుడు ఆ స్థలం మనుషులు తిరగటానికి వీలుగా వుండేది కాదు. సతీష్చంద్రనే దాన్ని శుభ్రం చేసి ఆటస్థలంగా మార్చుకున్నాడు. ధృతితో అతనక్కడ రకరకాల ఆటలు ఆడుతుంటాడు. ఆదివారం వచ్చిందంటే ఆనంద్ ఆఫీసు లేదని నిద్ర పోతాడు. మోక్షకు ఆఫీసు లేకపోయినా నిద్ర రాదు. ఇంటి వెనకాల సతీష్చంద్ర దృతితో ఆడే ఆటల్ని చూస్తుంటుంది. అలా చూసినప్పుడు ఆమె గుండెనెవరో గుంజినట్లవుతుంది. ఒక్క రోజయినా దృతిని సతీష్ చంద్ర చూసినట్లు ఆనంద్ ఆమెను చూడలేదు. అంత చనువుని, స్వేచ్ఛను, ప్రేమను అందివ్వలేదు. ఎప్పుడు చూసినా ఏదో ఒకటి అని నొప్పిస్తుంటాడు. మాటలుండవు. నవ్వులుండవు. అసలు భార్యా, భర్త ఇలా వుండాలని చరిత్ర పుస్తకాల్లో వుంటుందో లేదో కాని ఆమెలాంటి వర్కింగ్ వుమన్కి భర్త ఆదివారాలు బయటకి తీసికెళ్తే అదే గొప్ప చరిత్ర. కానీ అతను తీసుకెళ్లడు. ఒకవేళ తీసికెళ్లినా బయట ఏదో ఒకటి తినాలనిపించినప్పుడు డబ్బులు ఖర్చవుతాయని ”వద్దులే” అంటాడు. నెలకింత కడితే ముప్పై సంవత్సరాల తర్వాత ఎంత వస్తుందన్నది మాత్రం రోజూ లెక్కలు వేస్తూనే వుంటాడు. ”అబ్బబ్బా! ఎప్పుడూ ఈ లెక్కలేనా?” అంటే ”నీ కసలు బ్రతుకంటేనే లెక్కలేదే!” అంటాడు. ”బ్రతకటం కాదు. జీవించటం నేర్చుకోండి” అంటే ”చాల్చాలు నాకేం చెప్పకు, నీకసలు బుర్ర వుంటే కదా! మెంటల్ నీకు” అంటాడు. ఏ రోజూ నవ్వుతూ మ్లాడడు. ”నవ్వితే నెత్తినెక్కుతావే నువ్వు” అంటాడు. ”ఎందుకులెండి నవ్వడం. నవ్వినా అది మీ ముఖానికి నప్పుతుందా పాడా! ఎప్పటిలాగే వుండండి. అలవాటు లేని పనులు ఎందుకు?” అని మనసులో గొణుక్కుంటే చాలు, అది విని ”ఏంటే! గొణుగుతున్నావ్! అసలు నేను లేకుంటే అర్ధమవుతుందే నీకు నా విలువ. అప్పుడు గాని నీకు మొగుడు మొగుడేనన్న సత్యం తెలిసి రాదు” అంటాడు. ఇంకా ఏదేదో మాట్లాడి అప్పటి కప్పుడే టెన్షన్ పడేలా చేస్తాడు. అలా ఎందుకు చేస్తాడో అర్ధం కాదు. అర్ధంకాక ఈ మధ్య ”ఎందుకండి నన్ను ఎప్పుడు చూసినా కసురుకుంటారు, విసుక్కుంటారు. మీ తమ్ముడు చూడండి ధృతిని ఎంత బాగా చూసుకుంటున్నాడో! అతనిలా భార్యను చూసుకోవటం మీకు చేతకాదా?” అని అడిగింది.
అతను బిత్తరపోలేదు. నవ్వాడు. ”వాడి మొహం. వాడు అంతకన్నా ఏం చెయ్యగలడు?” అన్నాడు.
”అంటే?” అంది మోక్ష.
”అంటే ఏముందే నీకు నేను చెప్పటానికి నువ్వు వినటానికి?”
”ఏదో లేనిదే మీరలా అంటారా?”
”నీకు తెలీదా?”
ఆమె మాట్లాడలేదు. ఓపిక లేనట్లు చూసింది. అతను మళ్లీ నవ్వి.
”మా నాన్న వాడిని చక్కగా హనిమూన్ వెళ్లి రారా అంటే వాడు విన్నాడా? పెళ్లాన్నేసుకుని ఇంటి చుట్టే తిరుగుతున్నాడు. నిద్రలేస్తే ఇంటికి ముందన్నా వుండు, లేకుంటే ఇంటి వెనకన్నా వుంటాడు. వాడికేం తెలుసు భార్యతో ఎలా వుండాలో…”
”ఆ…”
”ఆ కాక ఈ అనుకుంటున్నావా?”
”ఏమీ అనుకోవటం లేదు”
”అనుకోకు. ఎందుకంటే వాడు అందరిలాంటి వాడు కాదు. వట్టి తిక్కమనిషి. లేకుంటే మా నాన్నగారి ల్యాప్ టాప్ లో ఎన్ని గేమ్స్ లేవు ఆడుకోవడానికి… నాన్నని అడిగి ల్యాప్ టాప్ తీసుకొని హాయిగా సినిమాలు చూడొచ్చు. ఇంకా ఏం కావాలన్నా చూసుకోవచ్చు. వాడికి అలాంటివి రావు. చదివితేగా! గట్టిగా పది తరగతులు కూడా చదవని వాడికి లాప్టాప్ ఓపెన్ చెయ్యటం, ఇంటర్నెట్లోకి వెళ్లటం ఎలా తెలుస్తుంది?”
”ఇద్దరి మధ్యన వుండాల్సిన సరస సల్లాపాలన్నీ లాప్టాప్లోనే దొరుకుతాయంటారు”
”ప్రపంచంలో ఏం కావాలన్నా అందులో దొరుకుతుంది. ఇంటర్న్ె వల్ల, కమ్యూనికేషన్ వ్యవస్థ వల్ల ఇప్పుడు అందరికి అన్నీ తెలిసిపోతున్నాయి. తెలియనిదల్లా అందులోకి ఎలా వెళ్లి ఎలా సర్చ్ చెయ్యాలనేదే! ఇప్పుడదే మా వాడికి తెలియంది.” అన్నాడు.
మోక్ష చూసిన చూపుకి క్షణం ఆగి ”ఏంటే ఆ చూపు. నువ్వలా చూస్తే తెలుసుకోలేననుకుంటున్నావా?” అన్నాడు.
”ఏం తెలుసుకుంటారు?” వెంటనే అడిగింది.
”నీ వాలకం చూస్తుంటే నువ్వు తప్ప వాళ్లేదో తెగ సుఖపడిపో తున్నట్లుందిగా! అలాంటిదేమైనా వుంటే చెప్పు. ఉదయాన్నే ఆఫీసు మానేసైనా నిన్ను తీసికెళ్లి ఇంటి ముందున్న చెట్లల్లో తిప్పుతా. సాయంత్రం ఆఫీసులో వుండకపోయినా పర్వాలేదు ఇంటి వెనకాలకి వెళ్లి నీచేత కుప్పిగంతు లాడిస్తా. అవేమైనా నాకు రాని పనులా? అలాంటి పనులు నాకూ వచ్చు. నేను చదివింది డిగ్రీ. వాడు చదివింది తెలుసుగా!” అన్నాడు.
అవాక్కయి చూసింది మోక్ష.
”ఇంకెప్పుడూ వాళ్లు మాత్రమే సుఖపడి పోతున్నారు, నేను తప్ప అని అనుకోవుగా! అనుకోవటమే కాదు. నన్ను వాడితో, వాడి పనులతో పోల్చి చూడకు. ఇది ఆకాశం, అది నేల. నేలబారు ఆలోచనలు చెయ్యబట్టే చీకట్లో రాళ్లేసినట్లు వెళ్లి ప్రవీణ్ చెల్లెల్ని పెళ్లిచేసుకున్నాడు. అదే నేనైతే అలాంటి పని చేసేవాడినే కాదు. అదీ నా లెవెల్” అన్నాడు.
నోరెత్తకుండా పక్కకెళ్లబోయింది మోక్ష. ఆమె భుజం గుచ్చి పట్టుకొని ”మాట్లాడుతుంటే వెళ్తావేం? నా మాటలకి నువ్వు సాటిస్ఫై అయి వెళ్తున్నావా? లేక నచ్చక వెళ్తున్నావా అన్నది నాకెలా తెలియాలి? వాళ్లు తిరిగే గాలి తిరుగుళ్లు నిన్ను బాగా ఆకట్టుకున్నట్లున్నాయిగా! అందుకే ముఖం అలా పెట్టుకున్నావ్!” అన్నాడు.
ఆమె వెంటనే ”గాలి తిరుగుళ్లు, చెత్త తిరుగుళ్లు అంటూ వాళ్ల పట్ల నాకు వుండే అద్భుతమైన భావనను కించబరచకండి! ఏదో చెప్పాను. విని తెలుసుకుాంరనుకున్నాను. ఇలా అంారని మాత్రం అనుకోలేదు” అంటూ తన పెద్ద పెద్ద కళ్లతో అతన్ని కిందనుండి పైకి చూసి భుజాన్ని విడిపించుకొని వెళ్లిపోయింది.
******************
నెల రోజులు గడిచాక నరేంద్రవాళ్ల ఊరు వెళ్లాలని సతీష్చంద్ర, దృతి రెడీ అయ్యారు. కారు తీసికెళ్లమని చెప్పాడు అంకిరెడ్డి. ”వద్దు నాన్నా! మేము బస్లోనే వెళ్తాం!” అన్నాడు సతీష్చంద్ర.
అది వినలేదు ఆనంద్. తండ్రి కారు తీసికెళ్లమన్నది మాత్రమే విన్నాడు. అతను అక్కడికి దగ్గర్లోనే గడ్డానికి షేవింగ్ క్రీం రాసుకొని షేవింగ్ చేసుకుంటున్నాడు.
”వాడికి కారెందుకు నాన్నా! వాడు వెళ్లే ఊరిచుట్టూ పోలాలేగా వుండేది. పొలాల్లో ఏమైనా కారులో తిరుగుతారా? రోడ్డుమీద ఎంతసేపు తిరుగుతారు? అదేమైనా సిటీయా ఓ చోటు నుండి ఇంకో చోటుకి నడవాలంటే కష్టమనుకోడానికి. ఆ ఊరిలో గట్టిగా వంద ఇళ్లయినా వున్నాయో లేవో” అన్నాడు ఎగతాళిగా.
”ఎందుకురా అంత కష్టపడి మాట్లాడతావ్! ఇప్పుడంత క్లారిటీ అవసరమా? ఏదో కొత్తగా పెళ్లయిన జంట. కారులో వెళితే గొప్పగా వుంటుందని అన్నాను. వాడు బస్ లోనే వెళ్తానన్నాడు. నువ్వు నీ పని చూసుకో!” అన్నాడు అంకిరెడ్డి.
తండ్రి మాటలు విన్నా విననట్లే ”ఏయ్ మోక్షా! నీళ్లు రావడం లేదు. మోటర్ స్విచ్ వెయ్!” అంటూ కేకేశాడు ఆనంద్.
మోక్ష వెళ్లి మోటర్ స్విచ్ వెయ్యాలంటే ఆనంద్ మీదుగానే వెళ్లాలి. మోక్ష వచ్చింది. గడ్డం నిండా షేవింగ్క్రీం రాసుకొని వున్న ఆనంద్ని చూస్తుంటే బూచోడి లాగే వున్నాడు. గతంలో ఒకసారి పూర్వం ఇలాగే చూసి దడుసుకుంది. స్విమ్మింగ్ డ్రెస్ కొనుక్కోవచ్చుగా అని మనసులో అనుకుంటూ.
”పవర్ లేదండీ! ఇప్పుడే పోయింది. ఇదిగోండి వాటర్” అంటూ వాటర్ బాటిల్లో నీళ్లు తెచ్చి ”పైన వాటర్ ట్యాంక్ లో నీళ్లు లేవు. ఇవే వున్నాయ్! కొద్ది కొద్దిగా కడుక్కోండి” అంది.
”చ్! నేనిప్పుడు స్నానమెలా చెయ్యాలి” అంటూ ఆ బాటిల్ అందుకొని బయటకెళ్లి ఓ స్టూల్ మీద కూర్చుని పవర్ కోసం ఎదురు చూడసాగాడు.
తెల్లవారుజామునే నిద్రలేచిన సతీష్ చంద్ర, ధృతి స్నానాలు చేసి, మాధవీలత చేసిన టిఫిన్ తిని బ్యాగ్లో తమ బట్టల్ని సర్దుకొని రెడీ అయ్యారు. వాళ్లు బస్టాండ్కెళ్లాలని ఇంట్లో అందరికి చెప్పి బయటకొచ్చాక ఆనంద్ దగ్గరకెళ్లారు. ”నరేంద్రవాళ్ల ఊరు వెళ్తున్నాం అన్నయ్యా!” అన్నాడు సతీష్ చంద్ర.
”సరే! వెళ్లిరా! అయినా ఏముందిరా ఆ పల్లెటూరులో…? వెళితే వెళ్లావ్ పొలాల్లో తిరుగుతావేమో! పాములుాంయ్! జాగ్రత్త” అన్నాడు ఆనంద్.
సతీష్ చంద్ర వెనకాలే నిలబడి వున్న ధృతి కూడా ”వెళ్లొస్తాం బావగారు” అంది.
”సరే” అన్నట్లు తల వూపుతూ ఆమెను చూశాడు. పసుపు కలర్ చీరలో నుదుటన పాపిట్లో కుంకుమ బొట్టుతో చక్కగా, కుదురుగా మూర్తీభవించిన తెలుగుదనంతో అద్భుతంగా వుంది.
వాళ్లు అక్కడ ఎక్కువసేపు నిలబడకుండా వెంటనే బస్స్టాండ్కి వెళ్లి బస్సెక్కారు. బస్సెక్కగానే వాళ్లకు సీట్లు దొరికాయి. కొంతమందికి సీట్లు దొరక్క నిలబడ్డారు. నిలబడినవాళ్లలో ఓ ముసలమ్మను చూసి సతీష్ చంద్ర లేచి ”అవ్వా! నువ్విక్కడ కూర్చో!” అంటూ ఆమెను తన సీట్లో కూర్చోబెట్టాడు. బస్ దాని పాటికి అది వెళ్తోంది.
ఒక పది నిముషాలు గడవగానే దృతి లేచింది. నలుగురు మనుషుల మధ్యలో నిలబడి ఇబ్బంది పడుతున్న గర్భిణీస్త్రీని నెమ్మదిగా తీసుకొచ్చి ”నువ్వు ఇక్కడ కూర్చోమ్మా…” అంటూ తన సీట్లో కూర్చోబెట్టి ఆమె వెళ్లి సతీష్ చంద్ర ముందు నిలబడింది.
ఒక గంట ప్రయాణం చెయ్యగానే నరేంద్ర వాళ్ల ఊరొచ్చింది.
బస్ ఆగింది. సతీష్చంద్ర, ధృతి బస్లోంచి దిగారు. నడుస్తున్నారు.
నరేంద్ర ఇల్లు సతీష్ చంద్రకి తెలుసు. అతను అప్పుడప్పుడు నరేంద్ర కోసం వెళ్తుండేవాడు. మొన్నకూడా అతన్ని పెళ్లి కొడుకును చెయ్యక ముందు వెళ్లి సౌమ్యను చూసి వచ్చాడు. సౌమ్యను చూడానికి వెళ్లిన రోజు నరేంద్రకు ఫోన్ చేసి తారమ్మతో, శేషేంద్రతో, సౌమ్యతో తన ఫోన్లోంచి మ్లాడిపించాడు. నరేంద్ర చాలా సంతోషించాడు. నరేంద్ర చెప్పినట్లే వాళ్లకో కొత్త మొబైల్ కొని ఇచ్చాడు. అందులోంచి రోజూ నరేంద్రతో తారమ్మ, శేషేంద్ర, సౌమ్య మ్లాడుతుంటారు.
నడుస్తున్న ధృతి చేతిని తన చేతిలోకి తీసుకుంటూ ”ధృతీ!” అంటూ పిలిచాడు సతీష్చంద్ర. ఆమె తల ఎత్తి నవ్వుతూ అతని ముఖంలోకి చూసింది. ఈ ఊరు తీసుకురావటం అనేది ఆమెకు చాలా ఆనందాన్నిస్తోంది.
”మాకు ఆర్మీలో చాలా శిక్షణ, క్రమశిక్షణ వుంటుంది. అందులో భాగంగా ఆడవాళ్లను గౌరవించటం నేర్పుతారు. ఎక్కడైనా మేము నిలబడి ఆడవాళ్లని కూర్చోబెడతాం. ఆడవాళ్లను చూడగానే మర్యాద పూర్వకంగా లేచి నిలబడతాం. వాళ్లు పెద్దవాళ్లా, చిన్నవాళ్లా అన్నది కూడా చూడం… కానీ నువ్వు కూర్చున్న సీట్లోంచి లేచి ఇంకో స్త్రీని కూర్చోబెట్టావు. మనలో ఎవరూ అలా చెయ్యరు. అదే నాకు ఆశ్చర్యంగా, ఆనందంగా వుంది. ఇదెలా సాధ్యం? ఎందుకంటే ఆ బస్సులో చాలా మంది ఆడవాళ్లు మగవాళ్లు కూర్చునే వున్నారు. ఆమెను చూస్తున్నారు. వాళ్లలో ఎక్కువగా మగవాళ్లే వున్నారు. అందులో యువకులు కూడా వున్నారు. ఒక్కరు కూడా లేచి ఆడవాళ్లకి సీటు ఇవ్వటం లేదు. పైగా కూర్చోవటం మా జన్మహక్కు, ముందొచ్చాం కాబట్టి అన్నట్లు చూస్తున్నారు. అలా నువ్వెందుకు చూడలేదు?” అన్నాడు.
ధృతి చేయి సతీష్ చంద్ర చేతిలోనే వుంది. దారి మధ్యలో మనుష్యులు కన్పించటంతో ఆమె చేయి వదిలి నెమ్మదిగా నడవడం ప్రారంభించాడు.
”ఎప్పుడైనా మేం బస్లో వెళ్తున్నప్పుడు మా అన్నయ్య మీలాగే లేచి ఆడవాళ్లకి సీటు ఇచ్చేవాడు. ఆయన్ని చూసి నేను కూడా అలాగే చేసే దాన్ని మేము ఎప్పుడు బస్ ఎక్కినా చాలా వరకు అలాగే వుంటాది” అంది.
”గుడ్!” అన్నాడు సతీష్ చంద్ర.
అతను ”గుడ్!” అనగానే ఆమె మనసు మరింత సౌందర్య వంతమైంది. ఆ ఊరిలో ఏ ఇంటికెళ్లాలన్నా నడవడమే కాని ఆోలు వుండవు. నడుస్తూ మ్లాడుకోవటం ఎంతో బాగుంది వాళ్లకు. పెళ్లయ్యాక ధృతిని ఓ ప్రశ్న అడగాలని అతనికి చాలాసార్లు అన్పించినా వాయిదా వేసుకుంటూ వచ్చాడు. ఇప్పుడు అడగాలనుకున్నాడు.
”దృతీ! సైన్యంలో వుండేవాళ్లను పెళ్లి చేసుకోవాలంటే ఏ అమ్మాయి అయినా ఆలోచిస్తుంది. నువ్వెందుకు ఆలోచించలేదు? పైగా నీకు ఇవే మొదటి పెళ్లిచూపులని విన్నాను. ఎవరో ఒకరులే అని విసిగిపోయి చేసుకుంది అనుకోడానికి కూడా లేదు” అన్నాడు.
”సైనికుడికి నా మనసులో మంచి స్థానం వుంది. అందుకే అన్నయ్య అడగ్గానే ‘సరే’ అన్నాను” అంది.
”మంచి స్థానం అంటే?” వెంటనే అడిగాడు.
ఆమె ఏ మాత్రం ఆలోచించకుండా ”ఒక పువ్వు కూడా తనని తీసికెళ్లి ఒక సైనికుడి పాదాల దగ్గర పెడితే బాగుండు కదా అని కోరుకుంటుందట. నోరు లేని పువ్వుకే అంత అనుభూతి వుంటే నాకు వుండదా?” అంది.
ఆశ్చర్యపోయాడు సతీష్ చంద్ర. తన భార్యలో అలాంటి అనుభూతులు వున్నందుకు సంతోషించాడు.
