
  రచన: మహేశ్ కుమార్ విశ్వనాధ
ఏ మార్గం
నా  ప్రతి రక్తనాళంలో
దేశభక్తిని నింపుకుని
యుద్ధంలో గెలుస్తుందో
అదే నా గమ్యం 
ఏ మార్గం
శాస్త్రాన్ని జ్ఞాన ఆయుధంగాజేసి
అవైదికాన్ని ధర్మకురుక్షేత్రంలో
ప్రతిఘటిస్తుందో
అదే నా గమ్యం 
ఏ మార్గం
మనోమయ విద్యను
విశ్వజగతిలో జీవకాంతులతో
నింపుతుందో
అదే నా గమ్యం 
ఏ మార్గం
విశ్వప్రజాలోచనజేసి
స్వరాజ్యపు జనావాహినిలో
సంచరించే నా సోదరిని రక్షిస్తుందో
అదే నా గమ్యం 
ఏ మార్గం
కాలకంఠుని  కాళరాత్రి కార్చిచ్చుకు
బెదరక  జనవాహినిలో
అన్యాయాన్ని ఎదిరిస్తుందో
అదే నా గమ్యం
రచన: భమిడిపాటి స్వరాజ్య నాగరాజారావు.
బాల్యంలో పొందాల్సిన లాల్యంలో
అనూహ్యంగా మగపిల్లాడికంటే తక్కువే,
చెందాల్సిన హక్కుల విషయంలో
అత్యంత అసహజంగా ఆమె లోకువే.
యవ్వనంలో నాన్న వెనకేసుకొచ్చినా
అణకువ, అణిగిఉండటం తనకు మాత్రమే
సంబంధించినవి అన్నట్లున్న బోధలు,
తను మాత్రమే అనుసరించి తీరాలనే నిబంధనలు.
తప్పుచేయకున్నా తప్పనిసరి బాధలు,
నియమాల గట్టు దాటకున్నావదలని వ్యధలు.
అడుగడుగునా ఆమెకు షాకులు,
వీధిలోకెళ్తే  వెధవల వెర్రిచూపుల బాకులు,
వికారం కలిగించే చిత్తకార్తి కుక్కల చొంగ కార్పులు.
కళాశాలకెళ్తే కాటేయటానికి సిద్ధంగా ఉండే విషనాగులు,
క్యాబెక్కుతే కబళించటానికి కాచుకు కూర్చున్న కామపిశాచులు.
కట్నం తేలేదని కాల్చివేతలు,
రచన: భమిడిపాటి స్వరాజ్య నాగరాజారావు.
బాల్యంలో పొందాల్సిన లాల్యంలో
అనూహ్యంగా మగపిల్లాడికంటే తక్కువే,
చెందాల్సిన హక్కుల విషయంలో
అత్యంత అసహజంగా ఆమె లోకువే.
యవ్వనంలో నాన్న వెనకేసుకొచ్చినా
అణకువ, అణిగిఉండటం తనకు మాత్రమే
సంబంధించినవి అన్నట్లున్న బోధలు,
తను మాత్రమే అనుసరించి తీరాలనే నిబంధనలు.
తప్పుచేయకున్నా తప్పనిసరి బాధలు,
నియమాల గట్టు దాటకున్నావదలని వ్యధలు.
అడుగడుగునా ఆమెకు షాకులు,
వీధిలోకెళ్తే  వెధవల వెర్రిచూపుల బాకులు,
వికారం కలిగించే చిత్తకార్తి కుక్కల చొంగ కార్పులు.
కళాశాలకెళ్తే కాటేయటానికి సిద్ధంగా ఉండే విషనాగులు,
క్యాబెక్కుతే కబళించటానికి కాచుకు కూర్చున్న కామపిశాచులు.
కట్నం తేలేదని కాల్చివేతలు,
రచన: సుజల గంటి                                  
    రోహిణీ కార్తె మూల౦గా  ఎ.సి  లో కూర్చున్నా ఎ౦దుకో  చాలా  వేడిగా  ఉ౦ది నిజ౦గా వాతావరణ౦ వేడిగా వు౦దా!  నా మనసులో  చెలరేగే  ఆలోచనల మూల౦గా నాకు  వేడిగా ఉన్న భావన కలుగుతో౦దో  అర్థ౦ కాలేదు.  నా ఆలోచనల  ని౦డా యాదమ్మ ని౦డి పోయి౦ది. ఏమిటి  ఈ యాదమ్మ చరిత్ర! నాకూ  యాదమ్మ కు ఏమిటి  స౦బ౦ధ౦?
               నన్ను ఇ౦త ప్రభావిత౦  చేసిన  యాదమ్మ  గురి౦చి  చెప్పాల౦టే  చాలా కథ  ఉ౦ది. అసలు  యాదమ్మ నా జీవిత౦లోకి  మళ్ళీ  ప్రవేశిస్తు౦దని  కానీ, ఇన్నేళ్ళ తరువాత  ఆలోచనలతో  ము౦చేస్తు౦దని కానీ  నేను కలలో  కూడా అనుకోలేదు.
            అసలు  యాదమ్మ ను గుర్తుపట్టడ౦  కూడా చాలా యాదృచ్చిక౦గా  జరిగి౦ది. సుదీర్ఘకాల౦ తరువాత  చూసిన  యాదమ్మ ను  మామూలుగా  గుర్తుపట్టడ౦  కష్టమే. కానీ  నేను  ఎలా గుర్తుపట్టానో  చెప్పాల౦టే  ము౦దుగా  కొ౦త  కథ  చెప్పాలి.
          నా  భర్త   ప్రభుత్వ  స౦స్థలో  సివిల్ ఇ౦జనీర్ గా కొన్నాళ్ళు  ఉద్యోగ౦  చేసి  ఆ తరువాత  కా౦ట్రాక్టర్  గా  బాగా డబ్బు  స౦పాది౦చారు. ఆయన  స౦పాది౦చిన  డబ్బు  తో మా కున్న  ఇద్దరు  పిల్లలకూ  మ౦చి  భవిష్యత్తు  ఇవ్వగలిగాము.  ఇద్దరూ  పెళ్ళిళ్ళు  అయ్యి  విదేశాల్లో  స్థిరపడ్డారు.ఇప్పుడు  ప్రస్తుత౦  మే౦  ఇద్దరే  ఉ౦టాము.  డబ్బు కు లోటులేదు.అ౦దుకని  పనివాళ్ళు  అన్ని  పనులకూ  ఉన్నా వ౦ట లో  నాకు  సహాయ౦  చెయ్యడానికి, మిగిలిన  అన్నిపనుల్లో  నాకు తోడుగా ఉ౦డడానికి  ఒక  అమ్మాయిని పెట్టుకున్నాను. ఆ అమ్మాయి  పేరు  రేణుక. ఇరవై  రె౦డేళ్ళ  రేణుకకు  చిన్నప్పుడే  పెళ్ళిచేసారు. వీళ్ళల్లో  ఆడపిల్లకు  పదమూడు  స౦వత్సరాలకు  పెళ్ళిచేసేస్తారు.  ప్రభుత్వ పాఠశాలల్లో ఉచిత విద్య ఉన్నామహా అ౦టే  ఐదు, ఆరు  క్లాసులకన్నా ఆడపిల్లలు ఎక్కువ  చదవరు. అలా  అని మొగపిల్లలు  చదువుతారని  కాదు. చదవమ౦టే  మగపిల్లలు  చదవరు.  ఆడపిల్లలను చదవనివ్వరు.
         బాల్య  వివాహాలు  నేరమన్న విషయ౦  వీళ్ళకు  చెప్పేనాధుడు  లేదు.  తెలిసినా చట్ట౦  పట్టి౦చుకునే  పరిస్థితిలో  లేదు.  చట్టాలు  చెయ్యడ౦తో  తమ పని  అయిపోయి౦దనుకు౦టు౦ది  ప్రభుత్వ౦.అది  ఆచరణలో  జరుగుతో౦దా!లేదా!  అన్నది  భగవ౦తుడికే  తెలియాలి.  నేరమని తెలిసినా ఈనాటికీ  ఎ౦తో మ౦ది బాల్య  వివాహాల పాలపడుతున్నారు.బాల్యవివాహ౦  జరిగితే  నేరస్థులు  ఆ  వివాహానికి   కారకులైన  తల్లిత౦డ్రులా! లేక  ఆ వివాహ౦  చేసుకున్న పిల్లదా! కోర్టు  ఆ పిల్లనే  దోషిని  చేస్తు౦ది.అలా  బాల్యవివాహానికి  బలి అయ్యి౦ది  రేణుక. అ౦తే  కాకు౦డా విధి కూడా ఆమె పట్ల  చిన్న చూపు  చూసి౦ది.
      రేణుక  భర్త  ఏదో  ఆఫీసులో  ప్యూన్ గా పనిచేసేవాడు.ఒక  పాప  పుట్టి౦ది.  చిలకా గోరి౦కల్లా  ఉన్న వాళ్ళ జీవిత౦ లో దేముడు  విషాద౦  ని౦పాడు. బస్ లో ప్రయాణ౦చెయ్యడానికి  ఫుట్ బోర్డ్  మీద కాలు పెట్టినవాడు కాలు జారి బస్  చక్రాలకి౦ద  వచ్చాడు.అక్కడికక్కడే ప్రాణాలు పోయాయి.
      ఎక్కువగా  చదువుకోని  రేణుక తనకు, పిల్లకు  జీవనోపాధి వెతుక్కోవడ౦  తప్పనిసరి  అయ్యి౦ది. అలా మా ఇ౦ట్లో  పనికి కుదిరి౦ది.మా ఇ౦ట్లో పొద్దున  ఏడు గ౦టలని౦చి  సాయ౦కాల౦  ఏడు  గ౦టలదాకా ఉ౦డాలి. జీత౦  కూడా బాగానే ముట్టచెపుతాను.
          రేణుక  నా జీవిత౦లో  ఒక భాగ౦  అయిపోయి౦ది. రేణుక  మీద విపరీత౦గా  ఆధారపడిపోయాను.  చాలా చురుకైనది  ఏ౦ చెప్పినా క్షణాల్లో  గ్రహి౦చేస్తు౦ది.  నాకు  అప్పుడప్పుడు అనిపిస్తు౦ది  నిజ౦గా  బాగా చదివి౦చి ఉ౦టే  ఆమె జీవిత౦  ఒక అ౦దమైన  మలుపు  తిరిగి ఉ౦డేదేమో  అని.
          రేణుక  కు  ఈ మధ్య ఒ౦ట్లో  బాగు౦డట౦లేదు  తరుచూ  జ్వర౦  వస్తో౦ది. దాని మూల౦గా పనిలోకి సరిగా రాలేకపోతో౦ది. నాకు  చాలా ఇబ్బ౦ది  గా ఉ౦ది. ఒకచెయ్యి  లేకపోతే  ఎ౦త  ఇబ్బ౦దో  అ౦త ఇబ్బ౦దిని ఎదుర్కోవాల్సి వస్తో౦ది.నా  బిజీ  జీవిత౦లో  నేను  చాలా కష్టపడాల్సివస్తో౦ది.రేణుక  మీద  బాగా  ఆధారపడిపోయాను
         ఆ రోజు  రేణుక  తో  గట్టిగా చెప్పాను.ఇలా తరుచూ  సెలవలు పెడితే ఇ౦కో  మనిషిని  చూసుకోవాల్సివస్తు౦దని. నేను ఇ౦కో మనిషిని చూసుకు౦టే పనిపోతు౦దన్న  భయ౦, నేనిచ్చే జీత౦  ఇ౦కోచోట  దొరకదన్న భయ౦ తో “ నాకు  బాగయ్యేదాకా మా  అమ్మమ్మ  వచ్చి పని చేస్తు౦దమ్మా.”  అ౦ది
        వాళ్ళ  అమ్మమ్మ  అ౦టే  ఎ౦త వయసు  ఉ౦టు౦దో  అసలు  పని చెయ్యగల్గుతు౦దో లేదో  అని  భయపడ్డాను.కానీ పెద్ద వయస్సు  ఉన్న దానిలాగా కనబడలేదు. పరవాలేదు అనుకున్నాను.
           ము౦దు  పరీక్షగా  చూడలేదు కానీ, తరువాత  ఎక్కడో  చూసినట్లుగా ఉన్న మొహ౦, పెదిమ ప్రక్కన పుట్టుమచ్చ. ఎవరయి  ఉ౦టారబ్బా? ఎక్కడ  చూసాను? రె౦డు రోజులు  ఆలోచి౦చాను.  అయినా గుర్తు రాలేదు.
          పనులు  ఏ౦ చెయ్యాలో  చెప్పి కూరలు కూడా తరగమని  చెప్పాను. కూరలు  తరుగుతున్న ఆమె చేతివేళ్ళు చూసాను. ఎడమ చేతికి  ఆరువేళ్ళు. చిటికెనవేలు  ప్రక్కనే  పెరిగిన మరో వేలు.
        “ నీ పేరే౦టి?” అని అడిగాను.
        “యాదమ్మ అమ్మా”  అ౦ది.
        “మీ  ఊరు?”
        “మెదక్”
       “నువ్వు ఎ౦తవరకు  చదువుకున్నావు?”                                                                                               “   “ఆరో క్లాస్  చదివి  మానేసిన  లగ్గమైనాక చదవలే.”  అ౦ది
      ఇప్పుడు  నాకు  అర్థ౦  అయ్యి౦ది. యాదమ్మను ఎక్కడ  చూసానో.  నా స్మృతిపథ౦లో  లీలగా దృశ్యాలు  ఒకటి  తరువాత ఒకటి సినిమా రీలులా పరుగులు  పెట్టడ౦  మొదలుపెట్టాయి.                                                                                        ఆ     పుట్టుమచ్చ, ఆరువేళ్ళు  లేకపోతే  ఇన్నాళ్ళ తరువాత గుర్తుపట్టడ౦  కష్టమే.                                                            ఎన్నాళ్ళ నాటి  మాట!  నాన్నగారికి మెదక్  ట్రాన్స్ ఫర్  అయ్యి౦ది. అమ్మ,నాన్నగార్లకు  మేము ముగ్గుర౦.  నాకు ఒక అక్క, ఒక అన్న ఉన్నారు. అప్పట్లో  కాన్వె౦ట్  స్కూళ్ళు  లేవు. ఉన్నా పెద్దపెద్ద  పట్టణాలలో ఉ౦డేవి. అ౦దరూ  ప్రభుత్వ పాఠశాలలో చదివేవారు                                                                                                                                                    నేను, అక్క  ఆడపిల్లల  బడిలోనూ అన్నయ్య  మొగపిల్లల బడిలోనూ  చదివేవాళ్ళ౦.నేను మూడో తరగతి,అక్క ఏడో తరగతి, అన్నయ్య  తొమ్మిదో తరగతి లో ఉ౦డగా మెదక్  చేరడ౦ జరిగి౦ది.                                                                              ఒక  సెక్షన్  తెలుగు  మాధ్యమ౦ లోనూ, ఇ౦కొకటి  ఉర్దూ మాధ్యమ౦ లోనూ  ఉ౦డేది .ప్రభుత్వ  పాఠశాలలో  అ౦దరూ గొప్ప  వాళ్ళే  ఉ౦టారని లేదు  కదా! అ౦దరూ  సమానమే  అ౦దరికీ  ఒకటే ఫీజు.                                                               నా తరగతి లో బీద, గొప్ప  అ౦దరూ  ఉ౦డేవారు.  ఆ వయసులో  గొప్పకూ బీదకూ తారతమ్యాలు తెలియవు. కల్మష౦, మాయామర్మాలు  తెలియని వయసు. అ౦దుకే  యాదమ్మ నాకు ఇష్టురాలయ్యి౦ది. యాదమ్మ చదువులో చాలా చురుకు. ఆమె లో చదువు పట్ల జిజ్ఞాస చాలా ఉ౦డేది. అదే కారణమేమో  ఆమె నాకు ఆప్తురాలవడానికి.                                                                                     అదే  కాకు౦డా  మేమిద్దరమూ  ఒకే వయసు వాళ్ళ౦ అవునో కాదో నాకు తెలియదు.కానీ నాకు రాని చాలా పనులు  యాదమ్మకు వచ్చు. అది కూడ కొ౦త కారణ౦ నేను యాదమ్మను ఇష్టపడడానికి.                                                                                                               స్కూలుకు  వచ్చేము౦దు వాకిలి తుడిచి, కళ్ళాపి చల్లి ముగ్గు పెట్టి, స్నాన౦ చేసి తన జడ తనే వేసుకుని, తన తరువాత పుట్టిన చెల్లికి, కూడా తనే స్నాన౦ చేయి౦చి  అప్పుడు స్కూలుకు వచ్చేది.                                                                                నాకు మా అమ్మ నీళ్ళు పోస్తు౦ది.జడ వేస్తు౦ది. అప్పుడప్పుడు నోట్లో  ముద్దలు కూడా పెడుతు౦ది. నాకు స్నాన౦ చెయ్యడ౦ రాదు. జడ  వేసుకోవడ౦  అ౦తకన్నా రాదు.                                                                                                           నాకు  రాని  పనులు నా వయసు దైన  యాదమ్మ కు ఎలా వచ్చు? ఎలా చెయ్యగలుగుతో౦ది? పాప౦ ఈ పనులన్నీ చేస్తే ఆమె ఎప్పుడు  ఆడుకు౦టు౦ది?  నేనే కాదు మా  అక్కకు  కూడా  జడవేసుకోవడ౦  రాదు. అమ్మ వేస్తు౦ది. స్నాన౦ చెయ్యడ౦ మాత్ర౦ వచ్చు. మళ్ళీ తల౦టు పొయ్యాల౦టే  అమ్మే పోస్తు౦ది. నలుగు పెట్టి నీళ్ళు పోసుకోవడ౦ రాద౦టూ  అమ్మే పోస్తు౦ది. కు౦కుడుకాయల రస౦ కళ్ళల్లో పడుతు౦దని అమ్మ భయ౦. అలా౦టప్పుడు యాదమ్మ అక్క కూడా చెయ్యలేని పనులు ఎలా చేస్తు౦దని నా మనసులో  ఎప్పుడూ మెదులుతూ ఉ౦డేది. అప్పుడు అక్క చెప్పి౦ది, యాదమ్మ నా కన్నా వయసులో పెద్దదని.  ఎ౦త పెద్దది? పెద్దదైతే  నా తరగతిలో ఎ౦దుకు ఉ౦ది? నా కన్నా పై తరగతిలో ఉ౦డాలికదా! అన్నీ ప్రశ్నలే . అమ్మను అడిగాను. నేను, అక్క పని చెయ్య౦. కానీ యాదమ్మ అన్ని పనులు చేస్తు౦ది. కారణ౦ ఏమిటని?  అమ్మ అప్పుడు చెప్పినవి నా చిన్ని బుర్రకు అర్థ౦  కాలేదు. కానీ  కొ౦త  కాలమయ్యాక  నాకు పరిస్థితులు  అర్థ౦ కావడ౦ మొదలుపెట్టాయి.
       యాదమ్మ నాన్న కూలీ పనిచేస్తాడు.  వాళ్ళ అమ్మ కూడా కూలీ పనికి పోతు౦ది. ఇద్దరూ  పనిచేసినా వాళ్ళ కడుపులు ని౦డవు. అయినా పిల్లల్ని చదివి౦చాలన్న తపన తో  స్కూలుకు ప౦పుతున్నారు.
      నేను ప్రాకులు  వేసుకు౦టే యాదమ్మ ల౦గా జాకెట్టు వేసుకునేది. చెవులు, ముక్కుకు కూడా  ఏదో పెట్టుకుని వచ్చేది. కాళ్ళకు పట్టాలు. నాకు కూడా అలా ఉ౦డాలనిపి౦చేది. ఒకసారి అమ్మను  అడిగాను నాకు కూడా అవన్నీ కావాలని. అమ్మ కేకలేసి౦ది.
           “నీకూ  దానికి చాలా తేడా ఉ౦ది. స్కూల్లో చదువుతున్నారు కాబట్టి  దానితో  మాట్లాడు. ఇ౦త చిన్నప్పట్ని౦చీ  భేధభావాలు  నేర్పడ౦  నా కిష్ట౦ లేక  నేను  నిన్ను  అభ్య౦తర పెట్టట౦లేదు.అ౦తేకానీ  ఆమె తో  స్నేహ౦ ఎక్కువ చెయ్యడ౦ కానీ, ఆమెను అనుకరి౦చడ౦ కానీ చెయ్యడానికి వీలులేదు” అని వార్ని౦గ్ ఇచ్చి౦ది.
             యాదమ్మ తో మాట్లాడుతూ నాకు కూడా తెల౦గాంణా భాష వచ్చేసి౦ది. ప్రతీదీ  ఆమెను అనుకరి౦చడ౦ లో నేను ఏదో అనుభూతిని పొ౦దేదాన్ని.చిన్నతన౦లో పిల్లలు ప్రతీదీ అనుకరణ చేస్తారు కదా! నేనూ అదే చేసేదాన్ని. ఏది వద్ద౦టే దానిమీద ఆసక్తి  పెరుగుతు౦ది. ఇ౦ట్లో  అమ్మ వద్దన్న కొలదీ యాదమ్మను అనుకరి౦చేదాన్ని. నాకు అ౦దులో  తప్పు ఏమిటో  అర్థ౦  అయ్యేది కాదు.
  “ఏ౦  మధూ నువ్వు గూడ నా లెక్కన మాట్లాడుతున్నవ్” అనేది.
   యాదమ్మ తోబాటు ఇ౦కో ముగ్గురు మే౦ మ౦చి దోస్తుల౦ అయిన౦ .కబడ్డీ, కో ఆట, చార్ పత్తర్ బలేగా  ఆడేవాళ్ళ౦.
   యాదమ్మతో  మాట్లాడుతూ అలవాటు అయిన నాకు ఒకసారి ఇ౦ట్లో కూడా అలా మాట్లాడబోయాను. నాన్నగారు విని నాలుక చీరేస్తానని  వార్ని౦గ్ ఇచ్చారు. ఆ తరువాత ఇ౦ట్లో మాట్లాడేటప్పుడు  జాగ్రత్త గా మాట్లాడ్డ౦ చేసేదాన్ని.
    ఒకరోజు  బడిను౦చి వస్తూ యాదమ్మ ఇల్లు దార్లో ఉ౦దని వాళ్ళి౦టికి  వెళ్ళాను. వాళ్ళమ్మ ఇ౦కా కూలిపని ను౦చి రాలేదు. మే౦ వెళ్ళేసరికి యాదమ్మ తమ్ముడు, చెల్లి మట్టిలో  ఆడుతున్నారు. ఒక పెద్ద ఇ౦ట్లో  ము౦దు పెద్ద ప్రా౦గణ౦, చుట్టు చిన్న చిన్న గదులు కట్టి ఉన్నాయి. అన్నీ మట్టి ఇళ్ళు. పేడ తో అలికి ముగ్గులు పెట్టిన గోడలు. ఎప్పుడూ అలా౦టి ఇళ్ళు చూడని  నాకు చాలా విచిత్ర౦ గా అనిపి౦చి౦ది. ఇలా౦టి ఇళ్ళల్లో మనుష్యులు ఎలా వు౦టారు అనికూడా అనిపి౦చేది. ఇద౦తా నేను ఎరగని ప్రప౦చ౦.
  యాదమ్మ తాళ౦ తీసుకుని తాళ౦ తీసి నాకు కూర్చోడానికి చాప పరిచి౦ది. ఆశ్చర్య౦గా పరిసరాలు గమని౦చాను. ఒక మూలగా చిన్న పొయ్యి, నాలుగు సిల్వర్ గిన్నెలు, పళ్ళాలు అలా౦టివే గ్లాసులు ఉన్నాయి. యాదమ్మ చెల్లి,  తమ్ముడు నన్ను ఎగాదిగా చూసి “ అక్కా ఎవరీమె మని౦టికె౦దుకు తోలుకొచ్చావు?” అన్నారు.
“ మా దోస్త్ లే  మే౦  బడిలో  ఒకే తరగతి చదువుతున్నాము. మన ఇల్లు చూస్తన౦టే తోలుకొచ్చిన” అ౦ది.
 నన్ను, నేను వేసుకున్న ఫ్రాక్ ను విచిత్ర౦గా చూస్తున్నారు. “చాయ్  తాగుతవా!” అని అడిగి౦ది.
నా కెప్పుడూ అలవాటు లేదు. కానీ వద్ద౦టే యాదమ్మ బాధపడుతు౦దేమో అనిపి౦చి౦ది. నేనేమీ మాట్లాడకపోయేసరికి పొయ్యి వెలిగి౦చి దానిమీద చాయ్ కాచి నాకు గాజు గ్లాసులో పోసి,చెల్లికి, తమ్ముడికి గిల్ట్ గ్లాసులో పోసి మా ముగ్గురికీ ఇచ్చి తను కూడా ఒక గ్లాసు తీసుకు౦ది.
 జీవిత౦లో మొట్టమొదటిసారి  చాయ్ రుచి చూసాను. అమ్మ ఎప్పుడూ బోర్నవిటా ఇస్తు౦ది. కొత్త రుచి చాలా విచిత్ర౦గా అనిపి౦చి౦ది. ఆ తరువాత నాకు ఎప్పుడు చాయ్ తాగాలనిపి౦చినా యాదమ్మ ఇ౦టికి వెళ్ళేదాన్ని.
    ఇ౦టికొచ్చాక  అమ్మ కు ఈ విషయ౦ చెప్పలేదు. తిట్లు పడతాయని తెలుసు.అ౦దుకే ఎప్పుడూ చెప్పలేదు. అక్కా నేను బడికి కలిసి  వెళ్ళినా  నాది  చిన్న తరగతి  కావడ౦తో నేను అక్కకన్నా ము౦దర వచ్చేసేదాన్ని.
  ప్రతీదానికీ  యాదమ్మనూ, నన్నూ పోల్చుకోవడ౦  నాకున్నవన్నీ యాదమ్మకు లేకపోవడ౦ తల్చుకుని జాలిపడడ౦ బాగా అలవాటు అయిపోయి౦ది.
   అలా ఎ౦దుకు చేసేదాన్నో  నాకు ఇప్పటికీ అర్థ౦ కాదు.అమ్మతో చెప్పకు౦డా జొన్నరొట్టి, పచ్చిపులుసు ఎ౦తో ఇష్ట౦గా తినేదాన్ని.   యాదమ్మ ఇ౦ట్లోకన్నా మా ఇ౦ట్లో అన్నీ ఎక్కువే, దేనికీ  లోటు  లేదు. కానీ  వాళ్ళ అలికిన మట్టి ఇ౦ట్లో  విస్తరాకులో జొన్న రొట్టె రుచి ఇన్నేళ్ళ తరువాత కూడా మర్చిపోలేక పోయాను.
     యాదమ్మ కు లెక్కలు అ౦త సరిగా వచ్చేవి కావు. అ౦దుకే బడి అయిపోయాక కొద్ది  సేపు కూర్చుని లెక్కలు చెప్పేదాన్ని.   అప్పుడప్పుడు  అమ్మకు తెలియకు౦డా పుస్తకాలు కూడా ఇస్తూ ఉ౦డేదాన్ని.
    అమ్మ రోజూ  ద౦డ౦ పెట్టుకు౦టే దేముడు  కోరిన వరాలిస్తాడని చెప్పేది. అదే నేను యాదమ్మ కు చెప్పాను.
  “అయన్నీ మీ అసు౦టోళ్ళకు  మా అసు౦టోళ్ళకు కాదులే మధూ!” అ౦ది
  మే౦ ఆరో తరగతి కి వచ్చా౦. అకస్మాత్తుగా యాదమ్మ కు పెళ్ళి అని తెలిసి౦ది. నా కన్నా రె౦డేళ్ళు పెద్ద అయి ఉ౦టు౦ది అలా౦టి తనకు అప్పుడే పెళ్ళి ఏమిటి? అదే అమ్మను అడిగాను.
 “ మధ్యలో నీ కె౦దుకే  వాళ్ళిళ్ళల్లో   అలాగే చేస్తారు. అయినా నీ కన్నా రె౦డు,మూడు ఏళ్ళు పెద్దది కదా!” అ౦ది అమ్మ.
  “ఐతే  నాకు కూడా మూడేళ్ళ తరువాత పెళ్ళి చేస్తారా!”
    “పిచ్చిగా వాగకు  నువ్వు బాగా చదువుకోవాలి. మనలో అలా తొ౦దరగా పెళ్ళిళ్ళు చెయ్యరు. ఎప్పుడో అమ్మమ్మ ల సమయ౦లో   చేసేవారుట. అయినా ప్రతీదానికి యాదమ్మ తో పోల్చుకోవద్దని చెప్పానా” అ౦ది.
   ఇ౦తకన్నా ఎక్కువ అడిగితే  అమ్మ తో తన్నులు తినడ౦ ఖాయ౦.
    బడి  ను౦చి  కొ౦తమ౦ది అమ్మాయిల౦ యాదమ్మ పెళ్ళికి  వెళ్ళా౦. నాకు అమ్మ ఇచ్చిన డబ్బు లో౦చి   కొంత డబ్బుకు అక్క  దగ్గర్ను౦చి ఇ౦కొంత డబ్బు అప్పు తీసుకుని యాదమ్మకు చీర కొన్నాను. ఏ కళను౦దో అమ్మ అభ్య౦తర౦ చెప్పలేదు. తనే బజారును౦చి చీర కొని తెచ్చి౦ది.
  యాదమ్మ ఆ చీర చూసి చాలా స౦తోషి౦చి౦ది. యాదమ్మ మొగుడు కూడా మరీ పెద్దవాడే౦ కాదు. అన్నయ్య కన్నా రె౦డేళ్ళు పెద్ద అయి ఉ౦డవచ్చు. అప్పటిదాకా చిన్న పిల్లల పెళ్ళి నేను ఎప్పుడూ చూడలేదు. నాకు ఆ పెళ్ళి చాలా ఆన౦దాన్ని ఇచ్చి౦ది.
  పెళ్ళితో యాదమ్మ చదువు ఆగిపోయి౦ది. మిగిలిన స్నేహితులకన్నా  నాకు యాదమ్మ అ౦టే ఎక్కువ ఇష్ట౦ ఉ౦డేది. ఆ అనుబ౦ధానికి అర్థ౦ నాకు తెలియదు.
   యాదమ్మ తో బాటు నన్ను ప్రభావిత౦ చేసినది బతుకమ్మ ప౦డుగ. ఆ ప౦డుగ అ౦టే నాకు చాలా ఇష్ట౦. అవిసెపూలు, ఇ౦కా రకరకాల పువ్వులతో అమ్మ వార్ని అల౦కరిస్తు౦టే  శ్రద్ధగా చూసేదాన్ని. ఎవరు ఎక్కడ బతుకమ్మ ఆడుతూ౦టే నేను అక్కడ హాజరు అయ్యేదాన్ని. ఇన్నేళ్ళు ఐనా నాకు ఇ౦కా ఒక పాట బాగా గుర్తు౦ది.
  బతుకమ్మ బతుకమ్మ ఉయ్యాలో నీ బిడ్డపేరే౦ది ఉయ్యాలో, నీ బిడ్డ పేరే౦ది ఉయ్యాలో                               చిన్నతనమును౦డి ఉయ్యాలో  నిన్నే కొలిచేను ఉయ్యాలో,రామ రామ ఉయ్యాలో శ్రీరామ రామ ఉయ్యాలో
     యాదమ్మ బతుకమ్మను ఎ౦తో శ్రద్ధగా అల౦కరి౦చేది. తెల౦గాణా ప్రా౦త౦లో బతుకమ్మప౦డుగకు ఒక విశిష్టత ఉ౦ది దసరా తొమ్మిది రోజులూ  బతుకమ్మ ను వివిధ రకాల పూలతో  అల౦కరి౦చి  అన్నిటికన్నా పైన పసుపుముద్ద, చిన్నకొబ్బరి ముక్కను పెడతారు.హి౦దూ సా౦ప్రదాయ౦లో విగ్రహ౦ లేని చోట విగ్రహ౦ బదులుగా పసుపుతో గౌరీదేవిని, విఘ్నేశ్వరుడ్ని చేసి పూజి౦చడ౦  ఆనవాయితీ.
         బతుకమ్మను గురి౦చి  ఒక  కథ  ప్రాచుర్య౦లో ఉ౦ది. దక్షప్రజాపతి యజ్ఞ౦ చేసినప్పుడు, సతీదేవిని, శివుడ్నిఆ యజ్ఞ్నానికి  ఆహ్వాని౦చడు. పిలవకు౦డా  వెళ్ళిన  సతీదేవి త౦డ్రి తన భర్తను అవమాని౦చాడని కోప౦తో అగ్నిలో ఆహుతి అయిపోయి౦ది. ఈ ప౦డుగ  స౦దర్భ౦లో  బతుకు అమ్మా అ౦టూ ఆమెను పునర్జీవి౦చమని వేడుకు౦టారు.
      హైద్రాబాద్ వచ్చాక బతుకమ్మ ప౦డుగ దాని జ్ఞాపకాలు మరుగున పడ్డాయి. నాగరికతను స౦తరి౦చుకున్న పట్టణ ప్రజల మనసుల్లో  బతుకమ్మలు, గొబ్బెమ్మలు మరుగునపడ్డాయి. దశమి నాడు ఆడవాళ్ళూ అ౦ద౦గా అల౦కరి౦చుకుని బతుకమ్మ ను చెరువులో కలపడానికి గు౦పులుగా వెళ్ళడ౦, జమ్మి చెట్టు ఆకులు తెచ్చి,  దాచుకు౦టే ఇ౦టిని౦డా డబ్బు,బ౦గార౦ ఉ౦టాయన్న నమ్మక౦ తో ఆ ఆకులు దాచుకోవడ౦ ఒక మధురానుభూతిగా మిగిలి పోయాయి.
  వాళ్ళ మాటలు నమ్మి నేను కూడా ఆ తెలిసీ తెలియని వయసులో ఆ ఆకులు నా పుస్తక౦ లో దాచుకునేదాన్ని. నా అమాయకత్వానికి అమ్మ నవ్వుకునేది. అలా దాచుకు౦టే డబ్బు వచ్చేటట్లైతే దేశ౦లో  పేదరిక౦ మటుమాయమవదూ!
   యాదమ్మ పిలుపుతో  గత౦లో౦చి బైటికి వచ్చాను.
   “ అమ్మా  కొద్దిగా  పైసలు  కావాల” అ౦ది.
 “ఎ౦త కావాలి” అన్నాను.
 “ఒక నాలుగు వేలు సదురు౦డి(సర్ద౦డి) పిల్లదానికి వైద్య౦ చేపి౦చాలి. ఆ మాయదారి జ్వర౦ తగ్గట౦లేదు” అ౦ది యాదమ్మ.
  “ఒక్కసారిగా నాలుగువేలు ఇమ్మ౦టే ఎలాగా! అ౦త డబ్బు ఇస్తే నువ్వు తిరిగి ఇవ్వగలవా?”
“ నీ బా౦చెను దొరసానీ నేను ఏడకు పోతాను. నీ పైసలు తీర్చేస్తాను.” అ౦ది
     ఎ౦దుకో అ౦త డబ్బు అప్పుగా ఇవ్వడానికి నా మనసు అ౦గీకరి౦చలేదు. నిజ౦ చెప్పాల౦టే ఆ డబ్బు వాళ్ళకు ఎక్కువ మొత్తమే కానీ  నాకు ఒకరోజు ఖర్చు కూడా కాదు. నా భర్త ఎ౦త స౦పాదిస్తున్నాడ౦టే  నేను బైటికి వెళితే  షాపి౦గ్ పేరిట పదివేల రూపాయలు తక్కువ కాకు౦డా ఖర్చుపెడతాను. నా భర్త కోట్లు గడి౦చారు. ఇ౦కా గడిస్తున్నారు. పిల్లలిద్దరూ ఉన్నత విద్య అభ్యసి౦చి వాళ్ళు కూడా లక్షలు స౦పాదిస్తున్నారు.
     స౦ఘ౦లో పేరు ప్రఖ్యాతులకోస౦  డొనేషన్స్, ఛారిటీలు  ఇవ్వడ౦ చాలా మామూలు విషయ౦. ఎ౦దుక౦టే ఇన్  కమ్ టాక్స్ మినహాయి౦పు   దొరుకుతు౦ది. బిజెనెస్ ఇ౦కా బాగు౦డాలని, పూజలూ, హోమాల  పేరిట  బాగానే ఖర్చుపెడతాము. అయినా యాదమ్మకు  నాలుగువేలు  ఇవ్వడానికి నా మనసు అ౦గీకరి౦చలేదు.
    “ కావాల౦టే ఒక వెయ్యి రూపాయలు తీసుకో అ౦తకన్నా ఎక్కువ ఇవ్వను”అన్నాను.
   ఎక్కడో  మనసులో  తను చిన్న చిన్ననాటి స్నేహితురాలిగా  గుర్తి౦చి  మా పాత స్నేహాన్ని దీనికి వాడుకు౦టు౦దేమోనన్న భయ౦.కానీ నా భయ౦ నిజ౦ కాలేదు. నేనిచ్చిన వెయ్యి రూపాయలు తీసుకుని మారుమాట్లాడకు౦డా వెళ్ళిపోయి౦ది  యాదమ్మ.
  నేను  తల్చుకు౦టే  రేణుకకు  వైద్య౦ చేయి౦చడ౦ అ౦త పెద్ద కష్ట౦ కాదు. మా కున్న పరపతి తో తక్కువ ఖర్చు తో మ౦చి వైద్య౦ జరుగుతు౦ది. కానీ చాలా మ౦ది కి  డబ్బుతో వచ్చే అతిశయ౦  నాలో కూడా చోటు  చేసుకు౦ది.పనివాళ్ళు కాస్త  సహాయ౦ చేస్తే  నెత్తి కెక్కుతారన్న భావన.
      ఇది జరిగిన   వారానికి  ష౦షాబాద్  దగ్గర  ఉన్న ఫామ్ హౌజ్ లో కిట్టీ పార్టీ  ఉ౦దని బయలుదేరాను. కిట్టీ పార్టీ బాగా ఎ౦జాయ్ చేసి  బయలుదేరే  సమయానికి చీకటి పడి౦ది. అలసటగానూ, తలనొప్పి గానూ ఉ౦ది. ఇ౦టికి తొ౦దరగా వెళ్ళాలన్న ఆత్రుత లో కారు  స్పీడ్  పె౦చమని  చెప్పాను.వెనక  సీట్ లో కళ్ళు మూసుకుని  పడుకున్నాను. అకస్మాత్తుగా పెద్ద చప్పుడు, ఆ తరువాత ఏ౦ జరిగి౦దో నాకు తెలియదు.
   హాస్పిటల్లో  వార౦  రోజుల  తరువాత  నాకు  స్పృహ వచ్చి౦ది. కళ్ళు తెరుద్దామ౦టే కళ్ళు తెరవనివ్వట౦ లేదు.తెరిచినా  నాకు  ఏమీ కనబడట౦లేదు. నాలోని కదలికలు గమని౦చి అక్క కాబోలు ‘ డాక్టర్ డాక్టర్’ అ౦టూ  కేకలు పెట్టి౦ది.
    “ నా కేమయ్యి౦ది? నేనెక్కడున్నాను? నా కేమీ కనబడట౦లేదు.” అన్నాను.
  అక్క మెల్లిగా నా చెయ్యి నిమురుతూ “నీ కారుకు ఏక్సి౦డె౦ట్  అయ్యి౦ది. వార౦ తరువాత నువ్వు స్పృహలోకి వచ్చావు. గాజు పె౦కులు  గుచ్చుకోవడ౦ తో  నీ కళ్ళు దెబ్బ తిన్నాయి.” అ౦ది.
   నా  కళ్ళు పోయాయన్న మాట  నాకు  చాలా  బాధ  కలిగి౦చి౦ది. ‘సర్వే౦ద్రియాణ౦ నయన౦ ప్రధాన౦’ అన్నారు. అలా౦టప్పుడు కళ్ళు లేకు౦డా నేను ఎలా జీవి౦చగలను? నా బతుకు పరాధీన౦ అయిపోతు౦ది. ఇ౦కొకరి సహాయ౦ లేకు౦డా నేను ఏ పనీ చెయ్యలేను. ఈ అ౦ధకార జీవిత౦ కన్నా ఆ ఏక్సి డె౦ట్ లో చనిపోయి ఉ౦టే బాగు౦డేది. నేను ఏ౦ పాప౦ చేసాను! అని బాధపడ్డాను.
     నా  ఏక్సిడె౦ట్ కబురు విని అన్నయ్య,వదిన,అక్క,బావగారు,నా పిల్లలు అ౦దరూ వచ్చారు. అమ్మా,నాన్నా ప్రయాణ౦ చేసే స్థితిలో  లేక రాలేదు.
    జీవిత౦లో  మన౦ ఊహి౦చనివి జరగడ౦ లో మన పాత్ర కన్నా విధాత పాత్ర ఎక్కువ ఉ౦దన్న స౦గతి నా విషయ౦ లో రుజువయ్యి౦ది. కళ్ళులేని జీవిత౦ గురి౦చి భయపడి బాధపడ్డ నాకు ఎవరో మహానుభావులు నాకు నేత్రదాన౦ చేసారు. వాళ్ళ పుణ్యమా అని, తిరిగి  చూపు  తో ఈ అ౦దమైన  ర౦గు  ర౦గుల  ప్రప౦చ౦ చూడగలిగాను. ఏ పాప౦ చేసానో అని భయపడ్డ  నాకు  దేముడు వర౦ రూప౦లో నాకు  కళ్ళు ప్రసాది౦చాడు.
     పూర్తిగా  కోలుకుని  ఇ౦టికి తిరిగి వచ్చాను.వచ్చిన  రోజు  గ్రహి౦చలేదు  కానీ  మరునాడు  రేణుక కానీ యాదమ్మ కానీ  నాకు  కనిపి౦చలేదు.కొత్త పనిమనిషి  ఇ౦ట్లో  కనిపి౦చి౦ది. అక్కను  పిలిచి  అడిగాను. రేణుక, యాదమ్మ ఏమయ్యారని? ఊరెళ్ళారులే అని  మాట  దాటేసి౦ది.
      నా  మనసులో  ఎన్నో ప్రశ్నలు. యాదమ్మ ఎ౦దుకు రావట౦ లేదు? చిన్ననాటి  స్నేహితురాలు  చావు బతుకుల మధ్య ఉ౦టే ఒక్కసారి  కూడా  చూడాలనిపి౦చలేదా! పోనీ నా దగ్గర పని చేస్తున్న౦దుకు యజమాని గా నైనా చూడడానికి  రావచ్చుకదా!
    నా అ౦తరాత్మ నన్ను  ప్రశ్ని౦చి౦ది.నిజ౦ గా నువ్వు యాదమ్మ చిన్ననాటి స్నేహితురాలివా! ఆమెను గుర్తుపట్టాకైనా ఆమె ను నీ స్నేహితురాలికి౦ద  ఆదరి౦చావా! అలా నువ్వు చేయకు౦డా తను ఏదో తప్పు చేసినట్లుగా అనుకునే హక్కు నీకు ఉ౦దా!
       అక్క దగ్గరకు  వెళ్ళి అడిగాను. “యాదమ్మ ఎ౦దుకు పనిమానేసి  ఊరు వెళ్ళి౦ది? నా దగ్గర నువ్వు ఏదో దాస్తున్నావు. నేను తన చిన్ననాటి  స్నేహితురాల్ని కదా! నన్ను చూడడానికి  రావచ్చు కదా!” అన్నాను.
   అప్పుడు  అక్క అడిగి౦ది. ‘అహా! యాదమ్మను  గుర్తు పట్టావా!ఈ విషయ౦ నాకు తెలియదు.’అ౦ది
  “ గుర్తు పట్టాను కానీ ఇప్పుడు మన౦ ఉన్న స్టేటస్ లో ఆమెను గుర్తుపట్టి  పాతరోజులు గుర్తు చేయడ౦ అ౦త మ౦చిది కాదని అనిపి౦చి౦ది. లేనిపోని తలకాయ నొప్పి తెచ్చుకున్నట్లు అవుతు౦ది. రేణుక వైద్య౦ కోస౦ డబ్బు  కూడా అప్పుగా అడిగి౦ది” అన్నాను.
            “చాలా  తప్పు  చేసావు మధూ చిన్నప్పుడు నీకు యాదమ్మ అ౦టే ఎ౦త ప్రేమాభిమానాలు ఉ౦డేవి! అమ్మకు తెలియకు౦డా నువ్వు వాళ్ళి౦టికి వెళ్ళడ౦, యాదమ్మ పట్ల నీ అనురాగ౦, ఆమెకు ఏదో చెయ్యాలన్న తపన అన్నీ నాకు తెలుసు. నువ్వు చిన్నపిల్లగా  ఉ౦డి, నువ్వు స్వత౦త్రురాలివి కాకపోయినా అప్పట్లో యాదమ్మ పట్ల నీకు ఉన్న భావన ఇప్పుడు సర్వ స్వత౦త్రురాలివయ్యాక  చచ్చిపోయి౦దా! ఎక్కడో  చదివిన  వాక్యాలు నాకు ఇప్పుడు గుర్తు వస్తున్నాయి.
       Friendship  is like a book. It takes few seconds to burn, but it takes years to write  అని
 నువ్వు నీ స్నేహమాధుర్యాన్ని క్షణాల్లో కాల్చి వేసావు. యాదమ్మ దాన్ని చిరస్థాయిగా మిగిలిపోయేటట్లు గ్ర౦ధస్థ౦ చేసి౦ది.” అ౦ది అక్క.
  “ నువ్వు ఏమ౦టున్నావో నాకు అర్థ౦ కాలేదక్కా. కాస్త వివర౦గా చెప్పు” అన్నాను.
  “రేణుక  చచ్చిపోయి౦ది మధూ. ఆమె కళ్ళు నీలో జీవిస్తున్నాయి. యాదమ్మ రేణుక కూతుర్ని తీసుకుని మెదక్ వెళ్ళిపోయి౦ది.”అ౦ది అక్క.
  “ఇదెలా సాధ్య౦ యాదమ్మ నన్ను కలవకు౦డా ఎలా వెళ్ళిపోయి౦ది? వివర౦ గా చెప్పక్కా!” అన్నాను.
  “నీకు ఏక్సిడె౦ట్ జరిగినప్పట్ను౦చీ నువ్వు  తెలివిలోకి వచ్చేదాకా రోజూ నిన్ను చూడడానికి వచ్చేది. యాదమ్మను నువ్వు గుర్తుపట్టి కూడా గుర్తుపట్టనట్టు నటి౦చావు. రేణుకకు వైద్యానికి డబ్బు సహాయ౦ చెయ్యడానికి వెనుకాడావు. డబ్బు లేక సరి అయిన వైద్య౦ లేక రేణుక చచ్చిపోయి౦ది. తన మనవరాలు చావు బతుకులో ఉన్నా నీకు ప్రమాద౦ జరిగి౦దని తెలిసి ఏడుస్తూ నా మధు కు ఎమై౦దక్కా అ౦టూ ఏడ్చి౦ది. నా మధు కు దేముడు అన్యాయ౦ చేసాడ౦టూ  రోజూ బాధపడేది. నీ మీద ఆ చిన్ననాటి ప్రేమ అలాగే ఉ౦ది. అ౦దుకే గొప్ప మనసుతో రేణుక కళ్ళు నీకు దాన౦ చేసి నీకు చూపు ప్రసాది౦చి౦ది.” అ౦ది అక్క
  “ నేను ఎ౦త పెద్ద తప్పు చేసాను? ఎ౦త మూర్ఖ౦గా ప్రవర్తి౦చాను! ఆ బాల్య౦ లో నా లో ఉన్న సున్నితత్వ౦ నాలో చచ్చిపోయి౦ది.
బాల్య౦లో నాకు యాదమ్మ పట్ల ఉన్న ఆరాధన, ప్రేమ ఎక్కడికి పారిపోయాయి? నాగరికత, డబ్బు నాలోని సున్నితత్వాన్ని హరి౦చి స్వార్థపరురాలిగా మార్చి౦ది.
నాన్నగారికి మెదక్ ను౦చి తిరిగి హైద్రాబాద్ బదిలీ అయ్యాక  గడుస్తున్న కాల౦ తోటి యాదమ్మ స్మృతులు మరుగున పడ్డా  తను తెర మీదకు వచ్చాక  నేను చేసిన పని క్షమి౦చరానిది. విచక్షణా జ్ఞాన౦ లేని వయసులో స్నేహానికి అ౦త ప్రాధాన్యాన్ని ఇచ్చిన నేను, ఇ౦త వయసు వచ్చి ఇ౦త అనుభవ౦ గడి౦చి కూడా మ౦చి చెడుల తారతమ్యాన్ని మర్చిపోయాను.
  నా డబ్బు కొల్ల గొట్టటానికి వచ్చినట్లుగా ప్రవర్తి౦చాను. యాదమ్మ మనవరాలిగా కాకపోయినా నా దగ్గర పనిచేస్తున్న౦దుకైనా నేను రేణుక  వైద్యానికి సహాయ౦ చేసి ఉ౦డాల్సి౦ది. అది చెయ్యలేదు సరికదా నేను చిన్నప్పుడు అమిత౦గా ప్రేమి౦చిన యాదమ్మ మనవరాలిగా కూడా చెయ్యలేకపోయాను. ఇ౦త డబ్బు ఉ౦డీ నేను పేదరాలిలా ప్రవర్తి౦చాను.
  నా కన్నా యాదమ్మ గొప్పది. డబ్బు తో ఎప్పుడూ మనిషి గొప్పవాడు కాడు. వ్యక్తిత్వ౦తో గొప్పవాడవుతాడని యాదమ్మ రుజువు చేసి౦ది. యాదమ్మ తో పోలిస్తే నేనెప్పుడూ పేదరాల్నే, ఆ  నాడు నా కిష్టమని తన వాటాలో౦చి జొన్న రొట్టె పెట్టి౦ది. ఈ నాడు నా  జీవితానికి  వెలుగు నిచ్చే కళ్ళు ఇచ్చి గొప్పదయ్యి౦ది.
     ఎవరో మహానుభావుడు రాసిన  వాక్యాలు గుర్తుకు వచ్చాయి.  “పాత  స్నేహితులు బ౦గార౦ లా౦టి వాళ్ళు. కొత్త స్నేహితులు వజ్రాలు. కానీ వజ్ర౦ దొరికి౦దని బ౦గారాన్ని మర్చిపోకూడదు. ఎ౦దుక౦టే వజ్రాన్ని పొదగడానికి  బ౦గార౦ కావాలి”
స్నేహానికి ఎ౦త చక్కని నిర్వచన౦ ఇచ్చాడు.
  పాత మధును నాలో  ఆహ్వాని౦చి, యాదమ్మను, రేణుక కూతుర్ని తీసుకు  రావడానికి  కారులో  మెదక్  బయలుదేరాను.రేణుక కూతురు,యాదమ్మల  బాధ్యతను స్వీకరి౦చడానికి నిశ్చయి౦చుకున్నాను. ఇ౦తకన్నా నేను చేయగలిగిన ప్రాయశ్చిత్త౦ లేదు.
                        ******************************************************************
Jyothivalaboju
Chief Editor and Content Head
ఈ సంవత్సరపు ఆగమన వేడుకలు చల్లారకముందే ఒక నెల గడిచిపోయింది. కాలం ఎంత వేగంగా పరిగెడుతుందో కదా.
ఎపట్లాగే మిమ్మల్నందరినీ అలరించడానికి మాలిక పత్రిక ఫిబ్రవరి సంచిక మీ ముందుకు వచ్చింది. మీకు నచ్చే మీరు మెచ్చే కథలు, వ్యాసాలు, సీరియళ్లు, కవితలు అన్నీ ఉన్నాయి..
మీ రచనలు పంపడానికి ఈ చిరునామా: editor@maalika.org
01. మాయానగరం 
02. బ్రహ్మలిఖితం
03. శుభోదయం
04. ఎగిసే కెరటాలు 10
05. జీవితం ఇలా కూడా ఉంటుందా? 
06. ఎన్నెన్నో జన్మల బంధం
07. ఆశ్రమం
08. ఎవరు గొప్ప
09. అన్నమయ్య ఆధ్యాత్మికానంద లహరి
10. గోమాంసాన్ని ఎందుకు తినొద్దు అంటున్నాను
11. నువ్వు కడలివైతే .. సమీక్ష
12. ప్రేమ స్పర్శ
13.పండు తాటికల్లు
14. పరుగు
15. తెలుసుకున్నాను
రచన: డి.కమల పర్చా

నువ్వు కడలివైతే .  .  .  ఆ పేరే ఒక్క క్షణం చూపులని కట్టేస్తుంది. నవల చదువుదామని చేతిలోకి తీసుకోగానే ,  ఆ పేరు,  పేజ్ మీద ఉన్న బొమ్మ నన్ను ఆకట్టుకున్నాయి. అందుకే అన్నారు పెద్దలు పేరులోనే కలదు పెన్నిధి అని.  పేరు సరైనది పెడితే అదే ఆటోమాటిక్ గా చదువరులను ఆకర్షిస్తుంది. ఆ కిటుకు రచయిత్రికి బాగా తెలిసినట్లుంది. సుందరీ నాగమణి వి “అమూల్యం”,  “తరలి రావే ప్రభాతమా!” వాటి పేర్లతోటే నన్ను పిలిచాయి. ఆ పేర్లు ఎంత గా ఆకట్టుకుంటాయో, రచనలూ అంతే ఆకట్టు కుంటాయి. “ప్రేమంటే ఆట కాదని,  పంతాల, పట్టుదలల కోట కాదని అది మనసులు కలిసి పాడే శ్రావ్యమైన పాట అని ప్రేమ గురించి “ఆనంద గోదావరి” లో అందంగా చెప్పినా, ఇంటి పనిమనిషి దొంగతనం చేసి వెళ్ళిపోయి,  తిరిగి కలిసేందుకు వచ్చినప్పుడు , యింటి యజమానురాలు ఆదరించి ,  సరసన కూర్చోబెట్టుకోని “అడగని వరం” లో భోజనం పెట్టినా, అందమైన ప్రణయలహరి ని ఒక ప్రత్యేకమైన మధుర వీచికలా భావించాలని కృష్ణుడితో రాధమ్మకు మధురంగా “హృదయ మథనం” లో చెప్పించినా, “మూడో చపాతి”,  “ఉల్లీ నీకో దణం తల్లీ” లో సునిశితమైన హాస్యం కురిపించినా , ఒక సినీతార జీవితము గురించి చాలా హృద్యంగా “నువ్వు కడలి వైతే” లో చెప్పినా, మానవీయత సామాజిక సృహను “నేను సైతం”లో కదిలించినా సుందరీ నాగమణికే చెల్లు.
మొత్తం ఇరవై రెండు కథలూ ఒక్కో విధంగా బాగున్నాయి. దేనికదే ప్రత్యేకత కలది. కాని అన్నింట్లో నన్ను కొంచం ఎక్కువగా ఆలోచనలో పడేసిన కథ “మాట చూస్తే మామిడల్లం “. హరిత ఒక ఉద్యోగిని,  గృహిణి కూడా. తనకు నిజాయితిగా ఉండటము ఇష్టం. నిజాలే మాట్లాడుతూ ఉంటుంది. అందుకని అవి ఎవరికీ నచ్చవు. ఆడపడుచు అనితకు వంట నేర్చుకోమని,  గర్వంగా ఉండవద్దు అని,  అహంకారంగ మాట్లాడవద్దు అని చెపుతూ ఉంటుంది. ఐనా వినదు అనిత. అనితకు పెళ్ళి చేసినప్పుడు ,  కాలి మీద ఉన్న మచ్చ గురించి పెళ్ళికొడుకు చెబుదామంటే వినరు. ఫలితంగా అనిత కాపురం లో చిచ్చు,  మూడు లక్షలు కట్నం సమర్పించుకోవాల్సి వస్తుంది! భర్తను ఎవరికీ  చిట్ ఫుండ్ కు హామీ ఇవ్వద్దు అంటే వినడు. ఇచ్చి ఇబ్బందుల్లో  ఇరుక్కుంటాడు.  ఈ కథలో హరిత కారెక్టర్ బాగా తీర్చి దిద్దారు రచయిత్రి. అందరికి హితువులు చెప్పబోవటము,  వారు వినక చిక్కుల్లో పడితే వారిని ఆదుకోవటమూలో హరిత పాత్ర బాగా తీర్చారు. అన్నీ బాగానే ఉన్నాయి కాకపోతే హరిత మాటే మామిడల్లం 🙂

…
ఇంత మంచి కథలు అందించించిన నండూరి సుందరీ నాగమణిని కొన్ని ప్రశ్నలు అడిగి నా అనుమానాలు తీర్చుకోవాలనిపించింది.
ఇదో ఇవే నా ప్రశ్నలూ ,  నాగమణి జవాబులు.
1. అసలు వ్రాయాలి అని మీకెందుకు అనిపించింది ? అదే ఇంటర్ చదివే రోజులల్లోనే వ్రాసానన్నారు కదా అప్పుడు ఎలా ఏ ఉద్ధేశంతో వ్రాశారు?
 ఐదో క్లాసు చదువుతున్నప్పటి నుంచే చందమామ కథలు చదవటం అలవాటు.  పత్రికలలో కథలు చదువుతున్నపుడు,  ‘అబ్బా,  ఎంత బాగా రాసారో’ అనుకోవటం నుంచి,  నేనైతే ఎలా రాస్తాను అని ఊహించుకోవటం మొదలైంది.  అంచేత,  ఇంటర్ లో కాలేజీ మేగజైన్ కి కథ పంపమని అనగానే ఓ బావామరదళ్ళ ప్రేమకథ రాసి పంపేసాను.  అచ్చయింది. . .  ప్రత్యేకంగా ఒక ఉద్దేశ్యం అంటూ ఏమీ లేదు కానీ,  నేనూ వ్రాయగలను అని అనిపించి వ్రాయటం మొదలు పెట్టాను
2. చాలా ఇష్టంగా కష్టపడి వ్రాసినది పూర్తయ్యాక అసంతృప్తి మిగిల్చింది ఏదైనా ఉందా?
సాధారణంగా సంతృప్తే.  ఎందుకంటే ఏ పోటీకి కథను పంపినా,  కనీసం ఐదారు సార్లు తిరగ రాస్తాను.  తృప్తి కలిగే వరకూ. . .  ఒక్కో సారి కొన్ని పోటీలకు ఆఖరి నిమిషంలో వ్రాసి పంపినప్పుడు మాత్రం కించిత్ అసంతృప్తి గా ఉంటుంది. . .  ఇంకా బాగా రాసి ఉండాల్సింది అని బలంగాఅనిపిస్తుంది
3. ఇప్పటి వరకూ మీరు వ్రాసిన కథలల్లో కాని,  నవల లో కాని,  కవిత లో కాని మీకు ఇష్టమైనది ఏది?ఎందుకు నచ్చింది? .
నవల అయితే నా మొదటి నవల మాధుర్యం.  వ్రాస్తున్నంత కాలం దానిలో తాదాత్మ్యత చెందుతూ వ్రాసాను.  ఇది ప్రేమ కథే,  అయినా స్నేహం యొక్క విలువను  బలంగా చెబుతుంది.  మార్చి 2012 స్వాతి మాసపత్రిక లో నవలానుబంధంగా వచ్చింది.   కథలు చాలా ఉన్నాయి.  ‘అమూల్యం’,  ‘ఆనందగోదావరి’,  ‘బెస్ట్ ఫ్రెండ్’ వీటిలో ముఖ్యమైనవి.
4. మూడో చపాతీ, ఉల్లీ,  నీకో దండం లాంటి కథలల్లో సునిసితంగా హస్యాన్ని టచ్ చేసారు కదా!పూర్తి స్తాయిలో హాస్య రచనలు ఏవి ఎందుకు చేయలేదు?
అసలు హాస్య రచన అంటే కత్తి మీద సాములాంటిది.  ఎక్కువైతే వికటిస్తుంది,  తక్కువైతే నవ్వు రాదు.  నాకు అలాంటి కథలు వ్రాసే నేర్పు చాలా తక్కువ.  అందుకే అప్పుడప్పుడు ప్రయోగాలు మాత్రం చేయగలిగాను.  అవి కూడా పొత్తూరి విజయలక్ష్మి గారిని తలచుకుని రాస్తాను.  ఈ మధ్య స్వాతి వారపత్రికలో ప్రచురితమైన ‘బంటీ బనానా’  పూర్తి స్థాయిలో నాకు బాగా నచ్చిన నా కామెడీ కథ.
ఇప్పటి రచనలు ఎలా ఉంటున్నాయని మీ అభిప్రాయము ?
యువరచయిత(త్రు)ల రచనలు కొన్ని బాగుంటున్నాయి.  కొన్ని ‘వాదాల’ చట్రంలో ఇరుక్కుంటున్నాయి.  వ్రాసే  ప్రతీవారూ మానవతావాదాన్ని మాత్రమే దృష్టి పెట్టుకోవాలని నా అభిప్రాయం.  ఇక ఇప్పుడు వస్తున్న రచనలలో సీనియర్ రచయితల,  రచయిత్రుల రచనలూ వస్తున్నాయి.  వాటిల్లో సింహభాగం చదివింపజేసేవిగా మాత్రమే కాక ఎంతో స్ఫూర్తిదాయకంగా కూడా ఉంటున్నాయి.
అంటూ ముగించారు,  అందరమూ సుమనా అని ముద్దుగా పిలుచుకునే సుందరీనాగమణి. ఆమె మాటల్లాగే ఆమె భావాలూ,  రచనలు కూడా సున్నితం గా మృదువుగా ఉన్నాయి.
నేను అడిగిన వెంటనే మీ భావాలను పంచుకున్నందుకు థాంక్ యూ సుమనా. 
జే. వి పబ్లికేషన్ ద్వారా వచ్చిన ఈ కథాసంపుటి అన్ని ప్రముఖ పుస్తకాల షాపులల్లో లభ్యం అవుతుంది. ధర;150 రూపాయలు మాత్రమే!

రచన: అంగులూరి అంజనీదేవి
..
హాల్లో తారమ్మ కూర్చుని వుంది. ఒక్కక్షణం ఆమె దగ్గర ఆగి ”ఆంటీ బాగున్నారా!” అని అడిగింది. ఆమె సమాధానం చెబుతుండగానే ఆఫీసుకి టైం కావడంతో వెళ్లిపోయింది మోక్ష. మోక్ష వెళ్తుంటే తారమ్మ చూపు తిప్పుకోలేనంతగా మోక్షనే చూస్తూ ”మీ తోడికోడలు చాలా బాగుంది కదూ!” అని దృతితో అనటం ఆనంద్‌ విన్నాడు. ఆనంద్‌ కూడా తారమ్మను పలకరించి ఆఫీసుకెళ్లాడు.
	రాత్రికి మోక్ష ఆనంద్‌ ఒకే టైంకు ఇంటికొచ్చారు. అంకిరెడ్డి వాళ్లిద్దరికన్నా ముందే ఇంటికొచ్చి లాప్‌టాప్‌ ముందు పెట్టుకొని కూర్చున్నాడు. ఆయనకు ఆ టైంలో ఎప్పుడైనా లాప్‌టాప్‌  ఒక్కటే కాలక్షేపం. డిన్నరప్పుడు మాధవీలత ‘డిన్నర్‌ చేద్దురు రండి’ అని పిలవగానే వెళ్లి నిశ్శబ్దంగా కూర్చుని డిన్నర్‌ చేసి మళ్లీ తన గదిలోకి వెళ్లి కూర్చున్నాడు. ఆయన ఈ మధ్యన ఏదీ పట్టించుకోవడం లేదు. ఎందుకంటే పది రోజుల క్రితం హాస్పిటల్‌కు వెళ్తే అంతకు ముందు రాత్రే ఆయనకు నిద్రలో మైల్డ్‌ స్ట్రోక్‌ వచ్చినట్లు ఇ.సి.జి. రిపోర్ట్‌లో కన్పించింది. ‘ఈ వయసులో మీరు నిద్రలేవగానే వాకింగుకు వీలైతే ప్రాణాయామం చేసుకుంటూ గడపాలి కాని వేరే రకమైన టెన్షన్సేమీ పెట్టుకోకూడదు’ అని డాక్టర్లు చెప్పారు. ఆ విషయం మాధవీలతకు చెప్పకుండా దాచాడాయన.
	ఎప్పటిలాగే డిన్నరయ్యాక ఎవరి గదిలోకి వాళ్లు వెళ్లి పడుకున్నారు.
	బెడ్‌మీద పడుకొని వున్న ఆనంద్‌ అటు తిరిగి పడుకొని వున్న మోక్షను భుజం మీద చెయ్యేసి గట్టిగా గుంజాడు. ఆమె వెంటనే అతని వైపుకి తిరిగింది. అతని వైపుకి తిరగగానే ఆమెకో అనుమానం వచ్చింది. తన బర్త్‌డే సందర్భంగా ఈయనగారికి మూడ్‌లాంటిదేమైనా వచ్చిందేమోనని… అదే భావం వ్యక్తం అయ్యేలా కనుచూపుల్ని కదిలించింది…
	”అలాంటిదేం లేదు గాని అదిగో హ్యాంగర్‌కి తగిలించి వున్నదే అదేనా ఈరోజు నువ్వు వేసుకున్న డ్రెస్‌?” అని అడిగాడు.
	అవునన్నట్లు తల వూపింది మోక్ష.
	అతనికి ఆ డ్రెస్‌ను చూస్తుంటే చాలా కోపంగా వుంది. దాని ధర రెండు వేల పైనే వుంటుంది. ఎక్కడో అప్పు చేసే కొని వుంటుంది. శాలరీ రాగానే ఇచ్చేస్తుంది. అలా ఇస్తే కట్టాల్సిన చిట్టీకి ఎక్కడి నుండి తెచ్చి కట్టాలి? ఇప్పుడా డ్రస్‌ కొనకుంటే ఏమైంది? ఎవరు కొడతారు? ఎందుకంత అర్జెంటుగా అన్ని డబ్బులు పెట్టి ఆ డ్రస్‌ కొనటం? డ్రెస్సుల కోసమా పుట్టిన రోజులు వచ్చేది. పుట్టినరోజుల కోసమా డ్రెస్‌లు వుండేది. ఒకటే ఘర్షణ అతనిలో…
	”ఆ డ్రస్‌ నీకు నచ్చిందా?” అన్నాడు నెమ్మదిగా.
	”నాకే కాదు, మా కొలీగ్స్‌కి కూడా నచ్చింది” అంది ఇంకా నెమ్మదిగా.
	”నీ విషయం చెప్పు” అన్నాడు కాస్త గొంతు పెంచి.
	”నచ్చింది” అంది స్థిరంగా.
	”కానీ ధృతికి నచ్చలేదు” అన్నాడు.
	ఉలిక్కిపడింది మోక్ష.
	ఒక్కక్షణం మౌనంగా చూసి ”మీతో చెప్పిందా?” అంది. అతను చెప్పిందని కాని చెప్పలేదని కాని అనేలోపలే దిగ్గున లేచి కూర్చుంది. ఆమె ఎందుకలా లేచి కూర్చుందో అతనికి అర్థం కాక అలాగే చూస్తుంటే ”ఏంటసలు మీ ఇద్దరి వ్యవహారం నాకు అర్థం కావటం లేదు. నాతోనేమో డ్రస్‌ కత్తిలా వుందక్కా అంది. మీతోనేమో నచ్చలేదన్నదా? అసలేం జరుగుతోందండీ ఈ ఇంట్లో? ఆ ముసలోళ్లిద్దరు ఏదీ పట్టించుకోరు. పోనీ అత్తగారు ఆడమనిషి కదా ఏమైనా చెప్పుకుందామా అంటే ఆవిడకేం చెప్పినా భయంతో చస్తుందని భయం. ఇలా అయితే ఏం చేయాలండీ నేను…?” అంది బేలగా తలపట్టుకొని చూస్తూ
	”నువ్వు క్లియర్‌గా వినకముందే తలపట్టుకోవటం, తల కొట్టుకోవడం చెయ్యకు” అన్నాడు.
	”ఏమోలెండి! నాకు రోజురోజుకు ఈ ఇంట్లో మనశ్శాంతి లేకుండా పోతోంది”
	”నీక్కాదు. నాకు లేకుండా పోతోంది. నీ డ్రస్‌ల గురించి చూసిన వాళ్లు చేస్తున్న కామెంట్స్ ని వింటుంటే చచ్చిపోవాలనిపిస్తోంది” అన్నాడు.
	ఈసారి షాక్‌ తిన్నది మోక్ష.
	”ఏం చీరలు కట్టుకోలేవా? నీకెందుకే ఈ డ్రెస్‌లు? నువ్వేమైనా పెళ్లికాని పిల్లవా? జాబ్‌ చేస్తున్నంత మాత్రాన చీరలు కట్టవా? చీరలు కడితే ఆఫీసులకి రానివ్వరా? నువ్వేమైనా ఇంగ్లీషు దొరసానివా?” అన్నాడు.
	షాక్‌లోంచి తేరుకుంది. ”మీరింకేం మాట్లాడకండి! ముందు నా డ్రస్‌ల గురించి ఎవరేమన్నారో చెప్పండి! అంతకు మించి ఒక్క మాట కూడా మాట్లాడొద్దు. ప్లీజ్‌!” అంది.
	”ఇంకెవరు ధృతి”
	”నేను నమ్మను”
	”ఇవాళ తారమ్మ వచ్చింది చూశావుగా…  అదయినా నమ్ముతావా లేదా?”
	”ఊ! చెప్పండి! ఆ తర్వాత ఏం జరిగిందో?” అంది.
	ఏదో ఒకటి చెప్పి ఇంకెప్పుడూ ఆమెచేత డ్రెస్‌లు కొనకుండా చెయ్యకపోతే ఉన్న డబ్బులన్నీ ఆ డ్రెస్‌లకే పోతాయని ఆలోచిస్తున్నాడు ఆనంద్‌. ఏ స్త్రీ అయినా తోడి కోడలి కామెంట్స్ ని తట్టుకోలేదు. ఈలోపలే తొందరపెడుతూ ”చెప్పండి!” అంటూ అసహనంగా కదిలింది మోక్ష.
	”నువ్వు బాధ పడనని… ‘ఇలా నువ్వు అన్నావా’ అని ధృతిని అడగనని నాకు మాట ఇవ్వు. అలా అని నా మీద ఒట్టు కూడా వెయ్యి. అప్పుడు చెబుతాను” అన్నాడు.
	”సరే!” అంటూ అతని చేతిలో చేయి వేసి మాట ఇస్తూ ”మీ మీద ఒట్టు, దృతిని అడగను” అంటూ అతని తలమీద చేయి పెట్టింది.
	”ఈ వయసులో మా అక్కయ్యకి ఆ టైట్ డ్రెస్‌లు అవసరమా ఆంటీ! చూడడానికి గలీజుగా లేవు” అంది నువ్వు ఆఫీసుకి వెళ్లగానే తారమ్మతో ధృతి” అన్నాడు ఆనంద్‌. మోక్ష ముఖంలో ఎలాంటి మార్పులు వస్తున్నాయోనని పరిశీలనగా చూస్తున్నాడు.
	మోక్ష కోపంగా ”అది టైట్ లెగినా! దానికసలు బుద్ది వుందా? వెళ్లి అడగనా? ఆ డ్రెస్‌ తీసికెళ్లి చూపించనా?” అంది.
	”నా మీద ఒట్టు వేసింది ఆ డ్రెస్‌ తీసికెళ్లి చూపించానికా? చెప్పింది విని మనసులో పెట్టుకుంటానంటేనేగా నేను చెబుతున్నాను. ఆ మాత్రం మాట నిలుపుకోలేవా? ఎందుకంత ఆవేశం?” అన్నాడు.
	మోక్ష రొప్పుతోంది. అభిమానం దెబ్బతిన్న దానిలా అనీజీగా చూస్తోంది.
	”ఎందుకే ఇంత బాధ నీకు? ఆ డ్రెస్‌లు వేసుకోవటం మానెయ్యరాదు”
	”ఒక్కి చెప్పండి! అదేమైనా టైట్ లెగినా? కాదు కదా! ఇలాంటి డ్రస్‌లు కూడా వేసుకోకూడదా నేను?”
	”నాకేం తెలుసు. వెళ్లి వాళ్లను అడుగు. ఎగతాళి చేయించుకున్నది నువ్వా నేనా? తారమ్మ ఇప్పుడేదో అలా వుంది కాని లోగడ ఎంత చెండాలపుదో మనకు తెలియదా? చివరకి ఆవిడ కూడా నిన్ను విమర్శిస్తోంది. వెళ్లి వాళ్ల ఊరిలో ఎంతమందికి చెబుతుందో చూడు” అంటూ రెచ్చగొట్టాడు.
	ఆమెకేం చేయాలో తోచనట్లు ఆలోచనగా చూస్తోంది. జుట్టుకున్న క్లిప్పును తీసింది. వేళ్లను చెవుల మీదుగా పోనిచ్చి అటుఇటు కదిలిన జుట్టును ఓ చోటకు చేర్చి గట్టిగా పట్టుకుంది. మళ్లీ క్లిప్‌ పెట్టింది.
	”నువ్వలా ఆలోచించి చేసేదేం లేదు. జరిగిందేదో జరిగి పోయింది. ఇకముందు డ్రెసెస్‌ కొనకుండా చీరలు కట్టుకో! కావాలంటే నేను మీ ఆఫీసుకొచ్చి మాట్లాడతాను” అన్నాడు.
	”మీరేం మా ఆఫీసుకొచ్చి మాట్లాడనవసరం లేదు. మాకు మా ఆఫీసులో డ్రెస్‌ కోడ్‌ వుంటుంది. ఆరంజ్‌ కలర్‌ టీషర్ట్‌, బ్లాక్‌ ప్యాంట్. ఈ చీరలు, ఈ డ్రస్‌లు అక్కడ వేసుకోవానికి లేదు. ఆఫీసుకెళ్లగానే మేమందరం డ్రస్సింగ్‌ రూంలోకెళ్లి వాళ్లిచ్చిన డ్రస్‌ వేసుకొని మా సీట్లల్లో  కూర్చుంటాం. ఇది మీకు చాలాసార్లు చెప్పాను”
	”చెప్పావులే! కానీ ఇప్పుడిదో ప్రాబ్లమ్‌ వచ్చింది కదా! నువ్వెలా ఛేంజ్‌ అయితే బావుంటుందో ఆలోచించు మరి”
	”నేను ఛేంజ్‌ కావాలా?? నాకన్నా చిన్నది. నా తర్వాత ఈ ఇంట్లోకి వచ్చింది. దానికి నేను భయపడి ఛేంజ్‌ కావాలా?” అంటూ జుట్టుకున్న క్లిప్‌ను మళ్లీ లాగి, ఒక్కక్షణం ఆగి ఆ క్లిప్‌ను మళ్లీ పెట్టుకుంది.
	”నువ్వా జుట్టు కత్తిరించుకునేటప్పుడే చెప్పాను వద్దని. అందరు అలా వుంటే నేనిలా వుండాలా అన్నావ్‌! ఇప్పుడు చూడు ఆ పొట్టి జుట్టును ఎన్నిసార్లు విప్పాల్సి వస్తుందో! అదే జడ అయితే ఇన్ని సార్లు విప్పగలిగే దానివా? ఏదీ వినవులే నువ్వు…” అన్నాడు.
	అతని మాటలు ఆమె వినడం లేదు. ధృతి మీద కోపంతో పళ్లు కొరుకుతోంది. ”రేపటి నుండి చూడు నేనేంటో దానికి చూపిస్తా! నా డ్రస్సుల్నే వేలెత్తి చూపుతుందా? పోన్లే పాపం కడుపుతో వుందన్న జాలితో రోజూ జ్యూస్‌లు తెచ్చి తాగించాను.. ఇక చూడు” అంది.
	”జ్యూస్‌లా! జ్యూస్‌లు తాగించావా? డబ్బులెక్కడివే! ఆఫీసులో ఏమైనా అప్పు చేస్తున్నావా?”
	”కాదు. అత్తగారి దగ్గర తీసుకొని తెచ్చేదాన్ని… మీరు రోజూ అష్టాక్షరి, చెమ్మాక్షరి, తొక్కాక్షరి అంటూ అన్నం తినకుండా చేస్తున్నారుగా దాన్ని… కళ్లు తిరిగి చస్తుందని నేనే తెచ్చి తాగించేదాన్ని… ఈసారి డాక్టర్‌ దగ్గరకి చెకప్‌ కోసం ఎవరు తీసికెళ్తారో చూస్తాను. అత్తగారి వల్ల కాదు ఆ పని…”
	”అంత పని చెయ్యకే పాపం!” అన్నాడు దొంగచూపులు చూస్తూ. అతనికి అంతపని చెయ్యాలనే వుంది. ఎలాగైనా ధృతిని ఇంట్లోంచి వెళ్లగొడితే సతీష్‌చంద్రకి మళ్లీ పెళ్లి చెయ్యొచ్చు. కోట్ల రూపాయలు ఇస్తామన్న అమ్మాయికి ఇంకా పెళ్లి కాలేదట. ఎలాగైనా ఆ అమ్మాయిని ఈ ఇంటి కోడలిగా రప్పించి కోట్లకు పడగలెత్తాలి. ఈ జన్మలోనే కోటీశ్వరులనిపించుకోవాలి.
	”మీకలాగే అన్పిస్తుంది లెండి! అది నన్ను కదా ఎగతాళి చేసింది. మీకేం నొప్పి. పడుకోండిక…” అంటూ ఆమె పడుకుని దుప్పి కప్పుకుంది.
	ఆనంద్‌కి ఎంత ఆనందంగా వుందో… అతను ఎటు నరుక్కు రావాలని ఎటు నరుక్కొచ్చాడో అతనికే అర్థం కావటం లేదు.
*****
	ఆఫీసు కెళ్లినా కూడా మోక్ష మనసు బాగాలేదు. పనిలో నిమగ్నం కాలేకపోతోంది. ఎంత ప్రయత్నించినా దృతి తనని అలా అందా అన్నదే గుర్తొస్తోంది. బాధగా వుంది. ఇప్పుడు తనెంత బాధపడుతుందో ధృతిని కూడా అంతే బాధ పెట్టాలనుకుంది. అయితే అది ఎలా అన్నదే ఆమెకు తెలియటం లేదు. చాలా రకాల ఐడియాలు వస్తున్నాయి. వాటిలో దేన్ని ఫాలో అవ్వాలన్నా ఆమెకు కొంత సమయం కావాలి. అంత సమయం ఆదివారమయితేనే దొరుకుతుంది. ఆదివారం తప్ప మిగతా రోజుల్లో ఆమె ఆఫీసులో వుంటుంది. మోక్ష ఆలోచనలన్నీ ఆదివారం చుట్టే తిరుగుతున్నాయి.
*****
	ఆఫీసులకి సెలవుదినమైన ఆదివారం వచ్చింది.
	అంకిరెడ్డి ఉదయాన్నే నిద్రలేచి ఎప్పటిలాగే వాకింగ్‌ వెళ్లాడు. ఆయన కారు గేటు దాటగానే ”అత్తయ్యా! మీరుకూడా మామయ్యగారితో వాకింగ్‌కెళ్లొచ్చుగా!” అంది మోక్ష. అది ఆమె ప్రేమతో అనలేదు. మనసులోకి చేరిన పాముపిల్ల కదులుతుంటే అంది.
	మాధవీలత ఉలిక్కిపడింది. ”నేను ఆయనతో వెళ్లి వాకింగ్‌ చెయ్యటమా! అక్కడ ఆయన స్నేహితులుంటారు. ఏం బావుంటుంది?” అంది. ఆమె ఆ క్షణంవరకు అమాయకంగానే వుంది.
	”మరి మేడమీద కెళ్లి నడవండి! అలా నడిస్తే మీ ఫేస్‌లో గ్లో వస్తుంది”
	”నాకెందుకు మోక్షా! గ్లో?”  ఇప్పుడు కూడా అమాయకంగానే అంది.
	”అయ్యో అత్తయ్యా! అలా అనకండి! మీరు కూడా మామయ్య గారిలా ఆరోగ్యంగా, స్లిమ్‌గా వుండొద్దా! ఆయన పక్కన ఎటు వెళ్లాలన్నా మీరు కూడా బాగుండాలి కదా!”
	”ఇప్పుడు బాగాలేనా?” అంది. అంతవరకు ఆమెలో అలాంటి సందేహమే లేదు. ఇప్పుడొచ్చింది.
	”ఇప్పుడు బాగున్నారు. ఇంకా బాగుండేలా నేను మిమ్మల్ని తయారుచేస్తాను. అది చూసి మామయ్యగారు ఆశ్చర్యపోవాలి”
	”ఎందుకులే మోక్షా! ఇప్పుడున్నది చాలదా?” అంది. పైకి అలా అన్నదే కాని ఆమెకు కూడా లోలోపల బాగుండాలనే వుంది.  అందుకే వెంటనే ”ఈ వయసులో నేను బ్యూటీపార్లర్‌కి వెళ్లటం ఏం బావుంటుంది” అంది.
	”మీరలా అనుకుంటున్నారా! మీ వయసువాళ్లే స్కిన్‌ కోసం, హెయిర్స్‌ కోసం ఎక్కువగా బ్యూటీ పార్లర్‌కి వెళ్తుంటారు. కానీ అక్కడ అందరి స్కిన్‌లకి వర్కవుట్ కాదట… ఇంతెందుకు మా కొలిగ్‌ హెయిర్‌ వూడకుండా వుండాలని పార్లర్‌కెళ్లి హెయిర్‌ ఆయిల్‌ తెచ్చుకుంది. అది వాడాక తలమీద వెంట్రుకలన్నీ చర్మంతో సహా ఊడి వస్తున్నాయట. మనీ కూడా చాలా ఖర్చయింది. వేస్ట్‌ అక్కడ. నేను మీకు నేచురల్‌ ఫేషియల్‌ చేస్తాను. మీరిలా కూర్చోండి” అంటూ ఆమెను ఫ్రిజ్‌ ప్రక్కన కుర్చీలో కూర్చోబెట్టింది.
	మాధవీలత కోడలి మాటల్ని బాగా నమ్మింది. ”అయినా ఇప్పుడెందుకిదంతా మోక్షా!” అంటూనే కూర్చుంది. ఆమెకు కూడా అంకిరెడ్డి లాగే ఆరోగ్యంగా, అందంగా వుండాలని వుంది. లేకుంటే అంకిరెడ్డికన్నా వయసులో పెద్దదనుకుంటారు.
	మోక్ష లోలోన సంతోషపడుతూ ఆమె కూర్చోగానే ఫ్రిజ్‌లోంచి కూరగాయలు, పండ్లు బయటకు తీసి మిక్సీలో వేసింది. మెత్తి గుజ్జులా చేసి దాన్ని ఒక స్టీల్‌ గిన్నెలోకి తీసి కొద్దికొద్దిగా ఆమె ముఖానికి, చేతులకి, మెడకి పూసింది. అది పూయగానే మాధవీలతకు హాయిగా, చల్లగా అన్పించింది. కాకపోతే ఆ వాసనే ఒక రకంగా వుంది. ఇబ్బందిగా వుంది. అయినా భరించాలి. అంకిరెడ్డి భార్య పర్వాలేదు. బాగానే వుంది అని అనిపించుకోవాలి.
	”ఇది ఆరటానికి సమయం పడుతుంది అత్తయ్యా! ఆరాకనే స్నానం చెయ్యాలి” అంది మోక్ష.
	ఆమె ”సరే” అంది.
	ధృతి అటు ఇటు తిరుగుతూ పనులు చేసుకుంటోంది. అప్పటికే బయట ముగ్గేసి వచ్చింది. ధృతిని చూడగానే ”దృతీ! నా స్నానం లేటవుతుంది. పనిలో వున్నాను. నువ్వు స్నానం చేసి తులసికోటకు పూజ చెయ్యి” అంది మాధవీలత. ధృతి వెంటనే స్నానం చేసి తులసి దగ్గర పూజ చేసి వంటగదిలోకి వెళ్లింది.
	మోక్ష ”అత్తయ్యా! ఈ పేస్ట్‌ కాస్త ఆరాక స్నానం చేస్తే ముఖం నిగనిగ లాడుతుంది. వుండండి ఒక్క నిముషం. ఈ కీరదోస ముక్కల్ని కళ్లమీద పెడతాను. కళ్లు మూసుకోండి” అంది. ఆమె కళ్లు మూసుకుంది.
	ఆమె కళ్లు మూసుకోగానే సన్నగా చక్రాల్లా కోసిన కీరదోస ముక్కల్ని ఆమె కనురెప్పలపై వుంచింది.
	”వీటిని కొద్దిసేపు ఇలాగే వుంచుకుంటే కళ్ల చుట్టూ వుండే నల్లని వలయాలు తగ్గుతాయి అత్తయ్యా” అంది మృదువుగా.
	”నిజంగానే తగ్గుతాయా?” అంది చాలా ఉత్సాహపడుతూ.
	”నిజంగానే తగ్గుతాయి. మీరు కదలకుండా కూర్చోండి!” అంది మోక్ష.
	”అలాగే” అంటూ ఆమె బిగుసుకుపోయి కూర్చుంది. కదిలితే సరిగా పని చేయదేమోనని ఆమె భయం.
	మోక్ష అత్తగారి వెనకాలే నిలబడింది. ఆమె భుజాలను పట్టుకొని ఆప్యాయంగా నిమురుతూ ఎటో చూస్తూ ఆలోచిస్తోంది.
	ఆదివారం కాబట్టి ఆనంద్‌ గదిలో పడుకొని నిద్రపోతున్నాడు. అతనిప్పుడే లేవడు. ధృతి వంటగదిలో వుంది. ఉదయం నుండి రాత్రి వరకు తను ఆఫీసులో వుండటం వల్ల అత్తగారికి దృతి బాగా దగ్గరయింది. ఆ దగ్గరతనం ఇలాగే సాగితే ఈ ఇంట్లో తన విలువ పూర్తిగా పడిపోతుంది. ఇప్పటికే ధృతి కళ్లు నెత్తికెక్కి తనను అతిగా కామెంట్స్  చేస్తుంది. అప్పుడిక పట్టలేం. మగవాళ్లు కామెంట్స్  చేసినా ఏమీ అన్పించదు కాని ధృతి తన డ్రస్‌ని కామెంట్  చెయ్యటం నరాలు మెలిపెట్టేంత బాధగా వుంది. ఆ బాధ కసిగా మారింది.
	ధృతిని ఏం చేయాలన్నా ఇప్పుడే చేయాలి. అత్తగారు కళ్లు మూసుకుని వున్నప్పుడే చెయ్యాలి. ఇదే మంచి సమయం. ఇలాంటి సమయం మళ్లీ రాదు.
	మోక్ష ఏమాలోచించిందో ఏమో అత్తగారి చెవి దగ్గరకి వంగి
	”అత్తయ్యా!” అంటూ మెల్లగా పిలిచింది.
	కోడలు ఎందుకు పిలిచిందో అర్థంకాక, ఆమె కదిలితే కళ్ల మీద వుండే కీరదోసకాయ ముక్కలు కింద పడిపోతాయని చాలా జాగ్రత్తగా ”ఊ” అంది…
	ఇప్పుడు ఏం చెప్పాలి అత్తగారికి అని ఆలోచిస్తూ చూస్తోంది మోక్ష.
	మోక్ష మాట్లాడకపోవటంతో మాధవీలత పెదాలను బిగబట్టి ”ఊ…ఊ” అంటూ నెమ్మదిగా చేయి లేపి ధృతికి చెప్పు ఏదైనా పని వుంటే చేస్తుంది అన్నట్లు సైగ చేసింది.
	”ధృతినే చేస్తుంది అత్తయ్యా! అప్పుడప్పుడు ఫ్రిజ్‌లోంచి అవసరమైనవి పట్టుకెళ్తోంది. నో ప్రాబ్లమ్‌!” అంది.
	ఆమె ప్రశాంతంగా కూర్చుంది.
	మోక్ష ఆమెలాగా ప్రశాంతంగా లేదు. ఏ అమ్మాయి అయినా తనను అబ్బాయిలు కామెంట్ చేస్తే వూరుకుంటుందేమో కాని అమ్మాయి కామెంట్  చేస్తే వూరుకోదు. ఏదో ఒకటి చేసి తనెంత బాధపడిందో అది అవతల వాళ్లకి తెలిసేలా చెయ్యాలనుకుంటుంది. అవతలి వాళ్లు ఎవరైతేనేం మనం వాళ్లకి ఎంతో వాళ్లూ మనకు అంతే అనుకుంది మోక్ష.
	”అత్తయ్యా! చూస్తున్నారా?” అంది మోక్ష.
	ఎలా చూస్తాను? కళ్లకు మూతలేసి చూస్తున్నావా అంటుందేం ఈ మోక్ష. ఆమె ఈసారి ‘ఊ’ అనికూడా అనలేదు.
	మళ్లీ అత్తగారి చెవి దగ్గరకి వంగి చాలా రహస్యంగా
	”నేను నీకు ఫేస్‌ ప్యాక్‌ చెయ్యటం చూసి ధృతి నవ్వింది అత్తయ్యా!”
	”ఆ… ధృతి నవ్విందా?” బిర్రబిగుసుకుపోయింది మాధవీలత.
	”నాకన్నా చిన్నదిలే అని వదిలేస్తున్నా కాని లేకుంటే ఈ క్షణంలోనే గొడవ పెట్టుకొని వుండేదాన్ని… నేనేమైనా తప్పు చేస్తున్నానా అత్తయ్యా! మీకే కదా మేకప్‌ చేసింది” అంది.
	”అవును. నాకే చేస్తున్నావ్‌? దానికెందుకు నవ్వటం” అని మాట్లాడకపోయినా హావభావాల ద్వారా ప్రకటిస్తూ నమ్మలేకపోతోంది మాధవీలత.
	”కావాలంటే మీరలాగే కూర్చోండి! ధృతిని పిలుస్తాను. కదలకండి! కళ్లు కూడా తెరవకండి! నేను కీరముక్కల్ని మీ కళ్ల మీద నుండి తీసినప్పుడే కళ్లు తెరవండి. ఎలా నవ్వుతుందో చూద్దురుగాని!” అంటూ ధృతిని పిలిచింది.
	ధృతి వచ్చింది. మాధవీలతకి ఎదురుగా నాలుగు అడుగుల దూరంలో నిలబడింది. ”ఏంటక్కా” అంది.
	అత్తగారు ఎలా వున్నారు అన్నట్టు సైగ చేసింది మోక్ష. చాలా బాగుంది అన్నట్లు దృతి కూడా సైగ చేస్తూ  నవ్వింది. ఇదే మంచి సమయం అన్నట్లు అత్తగారి రెండు కళ్లమీద వున్న కీరముక్కల్ని వేళ్లతో పట్టుకొని ఆ చేతుల్ని గాల్లోకి లేపింది. చేతుల్ని ఆడిస్తూ నిశ్శబ్దంగా నడుం తిప్పుతూ వచ్చీరాని నాట్యం చేసింది. అది చూసి ధృతికి నవ్వు ఆగలేదు. గట్టిగా నవ్వితే శబ్దం వచ్చి అత్తగారు కళ్లు తెరుస్తారని పెదాలకు చెయ్యి అడ్డు పెట్టుకొని శబ్దం రాకుండా నవ్వుతోంది ధృతి.
	కీర దోస ముక్కల్ని తీసినప్పుడే టప్పున కళ్లు తెరిచిన మాధవీలత ధృతి నవ్వటం చూసి షాకైంది.
	మోక్ష నాట్యం చెయ్యడం ఆపకుండానే ”అరె అలా నవ్వకు దృతి. ఎందుకలా నవ్వుతావ్‌! అత్తగారు చూస్తే బావుండదు” అంది బాగా గొంతు తగ్గించి.
	మోక్ష మనసులో వుండే రాక్షసిని అర్థం చేసుకోలేని ధృతి నోటిమీద నుండి చేతిని తియ్యకుండానే నవ్వుతూ ”నువ్వు చేస్తున్న పని చూస్తుంటే నవ్వు ఆగడం లేదు అక్కా!” అంటూ వంటగదిలోకి వెళ్లిపోయింది. మోక్ష అత్తగారి వెనకాల నిలబడి అంతవరకు చేసిన నాట్యం ఆపి కొద్దిగా వంగి ”చూశావుగా అత్తయ్యా!” అంది.
	మాధవీలత అప్పుడు తేరుకుని వెంటనే కుర్చీలోంచి లేచింది.
	”అయ్యో మీరు కూర్చోండి అత్తయ్యా! లేవకండి! అలాంటి వాళ్లు నవ్వగానే ఏమవుతుంది? అదేమైనా పెద్ద ఇదా! మీరు అందంగా తయారయ్యాక నోరుమూసుకుని చూస్తుంది. ఇక అప్పుడు నవ్వదు. ‘అయ్యో అనవసరంగా నవ్వానే’ అని బాధపడుతుంది” అంది మోక్ష.
	ఆమె అదేం వినకుండా పక్కనే వున్న వాష్‌ బేసిన్‌ దగ్గర ముఖం మొత్తం కడిగేసి చేతులు కడుక్కొని తన గదిలోకి వెళ్లి తలుపు పెట్టుకొంది.
	ఆమెకెందుకో ఏడుపు ఆగడం లేదు. నవ్వు అనేది ఇంత బాధపెడుతుందా. అసలు ఎందుకు నవ్వింది ధృతి? తనకి వయసైపోయాక కూడా తన చర్మానికి ముడతలు రాకుండా జాగ్రత్త పడుతుందనా? కడుపులోకి తినాల్సిన పండ్లను, కూరగాయాలను పిచ్చిదానిలా ముఖానికి, చేతులకు పూసుకుందనా? లేక ఈ వయసులో  ఈ పిచ్చి ఏంటి అనా? ఏది ఏమైనా తను ఎంతో ఇష్టంగా కూర్చుని ఫేషియల్‌ చేయించుకుంటుంటే అదీ తన ఇంట్లో తన కోడలితో… ఈ ధృతికి ఏమైంది. ఎంతయినా ధృతి పైకి కన్పించేంత మంచిది కాదు. అమాయకురాలు కాదు. సామాన్యురాలు అంతకన్నా కాదు. ఆ నవ్వు చూస్తేనే తెలిసిపోతోంది.
	అలా నవ్వినందువల్లనో ఏమో ధృతి ఇప్పుడు తన కోడలిలా అన్పించటం లేదు. మోక్ష ఒక్కతే తన కోడలుగా అన్పిస్తోంది.
	మోక్ష ఎంతో కష్టపడి పూసిన గుజ్జునంతా మధ్యలోనే కడిగేసుకున్నందుకు బాధగా వుంది. ధృతి అంత ఇదిగా నవ్వాక కడిగేసుకోకుండా ఎలా వుంటుంది? ఇది పక్కనుండే అపార్ట్‌మెంట్లోని తన స్నేహితురాళ్లకి చెబితే ఏమంటారు? తన ముందు జాలిపడ్డా వాళ్లు కూడా నవ్వుతారు. నిజానికి వాళ్లంతా బ్యూటీపార్లర్లకి వెళ్లేవాళ్లే కానీ వాళ్లను చూసి ధృతిలాగా నవ్వేవాళ్లు ఎవరూ లేరు. వుంటే వాళ్లు కూడా బాధపడేవాళ్లు… ఆ నవ్వు ఏమైనా మామూలుగా వుందా? లేదు. ఎంత తేలిగ్గా తీసుకుందామన్నా శూలమై పొడుస్తోంది. కళ్లు గట్టిగా మూసుకున్నా ఆ నవ్వునే కన్పిస్తోంది. చెయ్యి అడ్డు పెట్టుకొని మరీ నవ్వుతోంది. ఇవన్నీ ఎందుకక్కా అత్తగారికి అన్నట్లు నవ్వుతోంది… అంటే తనకి ఇప్పుడేం వద్దా! అంతా అయిపోయిందా?
	అంకిరెడ్డి వాకింగ్‌ నుండి వచ్చి ”ఈ టైంలో పడుకున్నావెందుకు మధూ?” అని అనగానే కళ్లు తెరిచింది మాధవీలత. ఆమె ముఖంలోకి చూసి కంగారు పడ్డాడు.
	”ఏం జరిగింది?” అన్నాడు. ఆమెవైపు పరిశీలనగా చూశాడు.
	ఆమె చేతులకి, ముఖానికి అక్కడక్కడ బొప్పాయి పండు గుజ్జు అంటుకుని వుంది. కోడలు నవ్విందన్న బాధలో సరిగా కడగకపోవడం వల్ల ఆ గుజ్జు ఆమె ఒంటి మీద నుండి పూర్తిగా పోలేదు. అంకిరెడ్డికి అదేంటో అర్థం కాక వేలితో తాకి ”ఇదేంటి మధూ?” అన్నాడు.
	ఆమె ఉలిక్కిపడి లేచి కూర్చుంది. ఆయన అలాగే నిలబడి ఆమె జుట్టుకి అతుక్కున గుజ్జును తుడుస్తూ ”ఇదంతా ఏంటే మధూ?” అని మళ్లీ అడిగాడు. ఆమెకు వెంటనే దృతి నవ్విన నవ్వు గుర్తొచ్చింది. అది గుర్తు రాగానే
	”ఇక ఈయన ఒక్కడే నవ్వాలి. అదొక్కటే ఇప్పుడు తక్కువ” అని గొణుక్కుంటూ లేచి బట్టలు అందుకొని బాత్‌రూంలోకి దూరింది. స్నానం చెయ్యాలని బోల్టు పెట్టుకుంది.
*****
	స్నానం చేసి వచ్చాక మాధవీలత తిరగలేదు. పడుకుంది. ఆరోజు వంట దృతినే చేసింది. ఆరోజు నుండి మాధవీలత బెడ్‌మీద నుండి లేవటం తగ్గించింది. మోక్ష అప్పుడప్పుడు వంటగదిలోకి వెళ్లి ”అత్తయ్య పడుకోవటం వల్ల నీకు బాగా కష్టమైంది కదా!” అనేది. ”నో ప్రాబ్లెమ్‌ అక్కా! ఇదేమైనా పెద్ద పనా?” అంటూ రోజూ వంటంతా ధృతినే చేస్తోంది.
	డైనింగ్‌ టేబుల్‌ దగ్గర ఆనంద్‌ నస పెట్టేవాడు. మాధవీలత అతన్ని మందలించేది కాదు. ఆమె ధ్యాసంతా ఆమె ముఖంమ్మీద వస్తున్న ముడతల మీదనే వుంది. మోక్ష చెప్పేంత వరకు ఆమె ముఖం మీద ముడతల గురించి ఆమెకు తెలియదు. ఇప్పుడనిపిస్తోంది తనకంటే తన భర్తనే స్లిమ్‌గా వున్నాడేమోనని! దాన్ని సవరించుకునే అవకాశం ధృతి నవ్వటం వల్లనే పోయింది. లేకుంటే ఈ పాటికి మోక్ష అన్నట్లు తన ముఖం నున్నగా మారేది. తన భర్త మెచ్చుకునేవాడు. ధృతి వైపు ఆమెకు చూడాలనిపించటం లేదు. అసలు దృతి అనే ఒక మనిషి తన ఇంట్లో వున్నట్లు కూడా ఆమెకు అన్పించటం లేదు. ఆమె మనసులో దృతి పట్ల ఒక విధమైన విరక్తి, విముఖత ఏర్పడింది.
	డైనింగ్‌ టేబుల్‌ దగ్గర అంకిరెడ్డి ఏమీ అనేవాడు కాదు. ఆనంద్‌ కర్రీస్‌ బాగుండటం లేదని వంకలు పెట్టేవాడు. ఒక్కో కర్రీని ఒక్కో రకంగా కామెంట్ చేసేవాడు. కామెంట్  చేస్తూనే శుభ్రంగా తినేవాడు. తిన్నాక ‘ఆకలైతే తినకేం చేస్తాం. ఎలా వున్నా తినాలిగా!’ అంటూ లేచి వెళ్లి చేయి కడుక్కునేవాడు. ధృతి మాత్రం అందరికి నచ్చాలనే చేస్తుంది. మెప్పించాలనే చేస్తుంది. అత్తగారు ఎలా వండేదో అలాగే గుర్తుపెట్టుకొని చేస్తుంది. కానీ ఆనంద్‌ ఒక్కడే ‘నిన్ను వదల బొమ్మాలీ!’ అన్న పద్ధతిలో ఏదో ఒకి అంటూనే వుంటాడు. ధృతి తట్టుకోలేక
	”అక్కా! ఎక్కడైనా అన్ని వంటలు అందరికి నచ్చుతాయా? మౌనంగా తినాలి గాని బావగారెందుకలా అంటారు? మీరు చెప్పొచ్చు కదా అలా అనొద్దని… నాకు మాత్రం ఈ ఇంట్లో వచ్చినప్పుడు ఇక్కడి వంటలు నచ్చాయా? అలవాటు చేసుకోలేదా! ప్లీజ్‌ అక్కా! బావగారిని నన్నేమీ అనొద్దని చెప్పరూ!” అంటూ బ్రతిమాలింది.
	”చెప్పటానికి ఆయనేమైనా ఇప్పుడు నా మాట వింటున్నారా? నీ మాటేగా వింటున్నారు. నాతో ఏమైనా మాట్లాడుతున్నారా? నీతోనేగా మాట్లాడుతున్నారు” అంది మోక్ష.
	”నాతో మాట్లాడుతున్నారా? నీ మాట వినటం లేదా? ఏమంటున్నావో నాకేం అర్థం కావటం లేదక్కా?” అంది బేలగా చూస్తూ ధృతి.
	”నాకు మాత్రం అర్థమై ఏడ్చిందా? ఎవరి ఏడుపు వాళ్లది లెమ్మని ఒక ఏడ్పు ఏడ్చి వూరుకోవటం లేదా? ఎవరైనా మనతో మాట్లాడాలన్నా, మాట వినాలన్నా వాళ్లకి మనమీద ఏదో వుండాలట. ఆయనకు నామీద అది వుందో లేదో! మా ఆఫీసులో చెబితే వాళ్లు కూడా అదే అన్నారు. నీకు ఇలాంటివి అర్థం కావులే…” అంది.
	ధృతికి కళ్లు తిరుగుతున్నాయి. ఏ క్షణంలోనైనా కింద పడిపోతానేమో అనిపిస్తోంది. మోక్ష అనే మాటలు కూడా ఆమెకు సరిగా విన్పించటం లేదు.
	మోక్ష మాత్రం చాలా తెగింపుగా ”నీకు నీ వంట నచ్చలేదన్న బాధ ఒక్కటే! మాకిక్కడ మా బ్రతుకులే నచ్చటం లేదు. మా బాధలెవరిక్కావాలి” అంటూ అక్కడి నుండి కోపంగా వెళ్లిపోయింది.
	ఆమె పూర్తిగా గదిలోకి వెళ్లకముందే ధృతి కింద పడిపోయింది. మోక్ష వెంటనే తల తిప్పి ధృతిని చూసింది. ”అయ్యో! ధృతి క్రింద పడిపోయిందే” అని కంగారు పడలేదు. కారణం ఈమధ్యన ఆనంద్‌ ఎక్కువగా ‘నువ్వుకూడా ధృతిలాగా చీరలు కట్టుకో! చూడలేకపోతున్నాను’ అని అనడం వల్లనే కావచ్చు. ధృతి ఎప్పుడు కన్పించినా నిప్పుతో కొట్టినట్లనిపిస్తోంది మోక్షకు… అయినా చూడలేనంత వికారంగా వుందా తను? ఏ భార్య అయినా భర్త తనను మెచ్చుకోకపోయినా వూరుకుం టుందేమో కాని వేరే స్త్రీని మెచ్చుకుంటే మాత్రం భరించలేదు. పైగా తను వేసుకునే డ్రస్సుల్ని కామెంట్ చేసి తన భర్తకు తన డ్రస్‌లపై గౌరవం లేకుండా చేసింది. ఇంత చేసిన దాన్ని కింద పడగానే ఏ మొహం పెట్టుకెళ్లి లేపాలి? అదే లేస్తుందిలే అనుకుని తన గదిలోకి వెళ్లిపోయింది.
	ధృతి కొద్దిసేపు అలాగే పడుకొని తెలివి రాగానే తెప్పరిల్లి తనంతట తనే లేచి నిలబడింది. నిలబడలేక వెంటనే అక్కడ వున్న సోఫాలో కూర్చుంది. నీరసంగా వుంది. లేవలేకపోతోంది. చెవులు గడలు పడ్డట్లైంది. ఏ చిన్న శబ్దం కూడా విన్పించలేదు. రెండు చేతులతో చెవుల్ని మూసి తీసింది. ”అమ్మో! నాకేమైంది” అనుకుంది. రెండు మూడు రోజుల నుండి ఆమెకు అలాగే వుంది. కొద్దిసేపు నడవగానే కళ్లు తిరుగుతున్నాయి. కళ్లు తిరుగుతున్నాయని కూర్చుంటే పని చెయ్యాలి కదా అన్న భయంతో అలాగే మొండిగా తిరుగుతోంది. అలసిపోయి రాత్రిపూట త్వరగానే నిద్రపోతోంది. గతంలో లాగా సతీష్‌చంద్ర ఫోన్‌కోసం ఎదురుచూడలేకపోతోంది.
	‘…హాల్లో ఏంటి లైటు వెలుగుతోంది’ అని అనుకుంటూ హాల్లోకి వచ్చింది మాధవీలత. అక్కడ సోఫాలో కూర్చుని వున్న ధృతిని చూసి మౌనంగా వెనుదిరిగింది. ”అక్కడెందుకు కూర్చున్నావ్‌?” అని దృతిని పలకరించలేదు. ‘ఏమైనా కావాలా’ అని అడగలేదు. అసలు అలాంటి ఆలోచన కూడా ఆమెకు రాలేదు. ఆమెకు మనసులో ఒకటే వుంది… ధృతి తన కన్నకూతురైతే తనను చూసి నవ్వేదా? కోడలు అయినందు వల్లనే కదా అలా నవ్వింది. అలాంటప్పుడు ఆమెతో నాకేం పని… కోడలు అయితే అవుగాక తనెందుకు మాట్లాడాలి? కోడలు  అయినందువల్ల ఈ ఇంట్లో వుండే హక్కును సంపాయించుకుందేమో కాని తనను చూసి నవ్వినప్పుడే తన మనసులో స్థానాన్ని పోగొట్టుకుంది.
	అత్తగారు తనను చూసికూడా ఎందుకు పలకరించలేదో ధృతికి ఆశ్చర్యంగా వుంది. ఆమె ఈ మధ్యన పలికీ పలకనట్లూ, చూసీ చూడనట్లు తనను ఎందుకు తప్పించుకుంటుందో అర్థం కావడం లేదు. తనకెందుకింత నీరసంగా వుందో అంతకన్నా అర్థం కావటం లేదు. పనిలో పడి తిండి సరిగా తినని మాట నిజమే అయినా మరీ ఇంత నీరసమా!!!
	మెల్లగా లేచి హాల్లో లైట్ ఆపేసి గదిలోకి వెళ్లి పడుకుంది.
	పడుకున్న వెంటనే సతీష్‌చంద్ర నుండి ఫోనొచ్చింది.
	లిప్ట్‌ చేసి మాట్లాడింది. ఆమె లిఫ్ట్‌ చెయ్యగానే అతను మాట్లాడిన మొట్టమొదటి మాట ”హాస్పిటల్‌కి వెళ్లావా?” అని… ఆమె ఆశ్చర్యపోయి ”నాకు నీరసంగా వుందని మీకెలా తెలిసింది. ఇంకా వెళ్లలేదు. అక్కతో చెప్పి వెళతాను” అంది నీరసంగా.
	”త్వరగా వెళ్లు! రోజూ టైంకు తిని రెస్ట్‌ తీసుకో!” అన్నాడు.
	ఆమె ‘సరే’ అంది.ఇంట్లో పనిమనిషి లేని విషయం అతనితో చెప్పలేదు. అదేకాదు బావ తనను విసిగిస్తున్నాడని, అక్క కోపంగా వుందని, అత్తగారు ముభావంగా వున్నారని, మామగారు ఏదీ పట్టించుకోరని కూడా చెప్పలేదు. నిశ్శబ్దంగా వుండిపోయింది.
	”సరే పడుకో! నీరసంగా వుందన్నావుగా! రేపు హాస్పిటల్‌కి వెళ్లు” అని చెప్పి కాల్‌ కట్ చేశాడు సతీష్‌చంద్ర.
*****
	సతీష్‌చంద్ర గత మూడు నెలలుగా ధృతి అకౌంటులోకి ఎక్కువ డబ్బులు పంపుతున్నాడు. అకౌంట్ బుక్‌ అంకిరెడ్డి దగ్గర వుంటుంది కాబట్టి ఆ విషయం ఆయన ఒక్కడికే తెలుసు. అలా ఎక్కువ డబ్బులు ఎందుకు పంపిస్తున్నాడో సతీష్‌చంద్ర తల్లితో కాని తండ్రితో గాని చెప్పలేదు. ధృతి గర్భవతి. ఎప్పుడు ఏం అవసరం వస్తుందో! ఇప్పటికే ఐదు నెలలు నిండాయి. నెలనెల క్రమం తప్పకుండా హాస్పిటల్‌కి తీసికెళ్లాలి. అక్కడ చెకప్‌లని, టెస్ట్‌లని, మందులని డబ్బులు బాగానే అవసరం అవుతాయి. అందుకే పంపుతున్నాడు. రెండో నెల రాగానే ప్రెగ్నెన్సీ కన్‌ఫమ్‌ అయిందని చెప్పాక తల్లికి ఫోన్‌చేసి ”ధృతి ఎలా వుందమ్మా?” అని అడిగాడు.
	ఆమె చాలా సంతోషంగా ”బాగుంది సతీష్‌! మోక్ష నిన్ననే ధృతిని హాస్పిటల్‌కి తీసికెళ్లి చెకప్‌ చేయించి, మందులు తీసుకొచ్చింది. అలవాటు లేదని పాలు, గుడ్డు తినకుంటే మోక్షనే బలవంతంగా తినిపిస్తోంది. మోక్ష ఆఫీసు నుండి వచ్చేటప్పడు రిలయన్స్‌ మార్ట్‌ కెళ్లి ట్రాపికానా (జ్యూస్‌) తెచ్చి తాగిస్తోంది. మెట్లు దిగే చోట ఎక్కే చోట దృతిని వెళ్లనివ్వకుండా మోక్షనే వెళ్తోంది. చాలా జాగ్రత్తగా చూసుకుంటోంది. అసలు వాళ్లను చూస్తే తోడికోడళ్లలా లేరు. అక్కాచెల్లెళ్లలా వున్నారు. అన్నయ్య కూడా దృతితో మ్లాడుతూ సరదాగానే వుంటున్నాడు. ఇక్కడ నువ్వు భయపడాల్సిందేమీ లేదు. నువ్వు జాగ్రత్త!” అంది.
	ఇక అప్పటి నుండి ధృతి గురించి అడగడం మానేశాడు. దృతిని చూసుకోటానికి చాలామంది వున్నారు. అత్తా, మామ, బావ, అక్క. అందరూ మంచివాళ్లే! అందరూ నమ్మదగినవాళ్లే! ఒకరకంగా చెప్పాలంటే నరేంద్ర తల్లి తారమ్మనే నమ్మకూడదు. అలాంటి నమ్మకూడని వ్యక్తినే నమ్మి నరేంద్ర తన భార్యను వదిలి నిశ్చింతగా వుండగా తనకేం తక్కువ. అని అనుకొన్నాడే కాని వ్యతిరేకంగా ఒక్కసారి కూడా ఆలోచించలేదు. అలా ఆలోచిస్తే అతనక్కడ కందకాల్లో పడుకోలేడు. కడుపునిండా తినలేడు. దేశం కోసం తాపత్రయపడలేడు. కడుపు నిండితేనే కదా మంచి ఆలోచనలు వస్తాయి? అతని మనసు నిండా మంచి ఆలోచనలే! ఆరోగ్యవంతమైన ఆశలే!
*****
	ధృతికి ఆరో నెల నడుస్తోంది.
	తారమ్మ పొలంలో పండిన సీతాఫలాలను బుట్టలో పెట్టుకొని ఆ బుట్టను నెత్తిమీద పెట్టుకొని నడుచుకుంటూ అంకిరెడ్డి ఇంటికి వచ్చింది.
	తారమ్మను చూసి ముందు ఎవరో అనుకుంది మాధవీలత. ఆ తర్వాత గుర్తుపట్టి ”నువ్వా తారమ్మా! ఏంటా బుట్ట? అంత పెద్దగా వుంది? కూర్చో!” అంది.
	తారమ్మ మర్యాదగా నవ్వి ”నేనే మాధవమ్మా! బాగున్నారా?” అంటూ తలమీద బుట్టను నెమ్మదిగా కింద పెట్టి కూర్చుంది. తారమ్మ పుష్టిగా తెల్లగా చేయిపెడితే జారిపోయేలా వుంది. తలకి కట్టిన గుడ్డను విప్పి ఒళ్లో పెట్టుకుంది. ఎవరైనా వచ్చి నీళ్లిస్తే తాగాలన్నట్లు అటు ఇటు చూస్తోంది.
	మాధవీలత లేచి వెళ్లి నీళ్లు తెచ్చి తారమ్మకి ఇచ్చింది. తారమ్మ నీళ్లు తాగుతూ మాధవీలత వైపు చూసి ”నువ్వు బాగా మారిపోయావు మాధవమ్మా! మొన్న వచ్చినప్పుడు బాగానే వున్నావ్‌! ఏమైనా జబ్బున పడ్డావా? నాకో ఫోన్‌ చేస్తే వచ్చేదాన్నిగా!” అంది ఆత్మీయంగా.
	అది వినగానే మాధవీలత చూపుల్లో కాంతి తగ్గింది. అసలే ఆ మధ్యన మోక్ష ‘మీ చర్మానికి అప్పుడే ముడతలొస్తున్నాయి అత్తయ్యా! కేర్‌ తీసుకోవాలి’ అన్నప్పటి నుండి వ్యాపారంలో దివాలా తీసిన వ్యక్తిలా అయింది. దానికి తోడు చిన్న కోడలు నవ్విందన్న  బాధ ఒకి. ఇప్పుడు ఈ తారమ్మ వూరుకోకుండా జబ్బున పడ్డావా అని అనగానే ముంపుకు గురైన ప్రాంతంలా అయింది. అదీగాక ఎదురుగా వున్న తారమ్మ మెరుస్తున్న కొండలా, దిట్టంగా వుండటం చూసి సునామీ వచ్చిన ఊరులా మారింది. ఆమెకిప్పుడు ఎవర్ని చూసినా బాధగానే వుంది. ఆమె శరీరం తప్ప అందరి శరీరాలు కాంతులీనుతున్నట్లున్నాయి. ఆమెకన్నా అందరూ అందంగా వున్నట్లున్నారు. అందం తగ్గితే ఏ భర్తా ఏ భార్యను పట్టించుకోడన్నది సత్యమన్నట్లు బాధపడుతోంది. బాధతోపాటు కసి కూడా ఎక్కువైంది.
	అనుకోకుండా హాల్లోకి వచ్చిన ధృతి తారమ్మను చూసి నవ్వింది. ”మీరా ఆంటీ!” అంటూ దగ్గరకి వచ్చింది.
	తారమ్మ ఒక్క ఉదుటన లేచి ధృతి కడుపు మీద చేయిపెట్టి నిమురుతూ ”ఎన్నో నెల?” అని అడిగింది.
	”ఆరు నడుస్తోంది ఆంటీ” చెప్పింది ధృతి.
	నమ్మలేక షాక్‌ తిన్నది తారమ్మ.
	మాధవీలత వైపు చూసి ”నీ కోడలు చెప్పేది నిజమేనా మాధవమ్మా!” అడిగింది తారమ్మ.
	”అంటే?” అర్థం కానట్లు చూసింది మాధవీలత. ఆమె కోడలితో మాట్లాడక, కోడలి వైపు చూడక చాలా రోజులైంది. ఇప్పుడు కూడా ఆమె సరిగా దృతి వైపు చూడకుండా ముఖాన్ని పక్కకి తిప్పుకొని కూర్చుంది.
	”పొట్ట కన్పించడం లేదు. ఎంత ‘లోపొట్ట’ అయితే మాత్రం కొంత అయినా పైకి కన్పించాలిగా. మా ఇళ్ల దగ్గర ఒకమ్మాయికి ఆరోనెల. అక్కడ చూసి ఇక్కడ చూస్తుంటే మూడో నెలలా అన్పిస్తోంది” అంది.
	వెంటనే తారమ్మ వైపు చూసి ”మా అబ్బాయి వెళ్లి ఐదు నెలలు కావస్తుంది. నువ్వేంటి తారమ్మా మూడు నెలలు అంటున్నావ్‌! ఇదేదో తేడాగా వుందే?” అంది.
	”అంత తేడా ఏం లేదు. ధృతిలో రావలసినంత మార్పు రాలేదు. అందుకే అలా అన్నాను” అంది తారమ్మ ఏమాత్రం తడబడకుండా.
	”నువ్వన్నాక నాక్కూడా అలాగే అన్పిస్తోంది. అసలేం జరిగిందో పక్కకి తీసికెళ్లి అడుగు. మాకెలా చెబితే అలా నమ్మాం. పిచ్చోళ్లం” అంది మాధవీలత.
	తారమ్మ అదేం పట్టించుకోకుండా ”వేళకు తింటున్నావా తల్లీ!” అంది. నిజానికి దృతికి తిండి తినకనే చాలా నీరసంగా వుంటోంది. ‘నాకిలా వుంది ఒకసారి హాస్పిటల్‌కి తీసికెళ్లి చెకప్‌ చేయించండి!’ అని అత్తగారిని కాని, తోడికోడలిని కాని అడగలేకపోతోంది. అంకిరెడ్డి,  ఆనంద్‌ మగవాళ్లు కాబట్టి వాళ్లతో ఇలాంటివి చెప్పుకోలేదు. ఒకవేళ చెప్పినా అది విని ఇంట్లో ఏం గొడవలు జరుగుతాయోనని భయం. భర్త ఎక్కడో వున్నాడు. ఎవరితో చెప్పుకోవాలి?
	ధృతి, తారమ్మ ఒకరితో ఒకరు అంత ఆత్మీయంగా మాట్లాడుకుంటుంటే మాధవీలతకు కోపం వస్తోంది. ఎంత పొగరు వీళ్లకి…. నేనిక్కడ వున్నా నావైపు చూడటం లేదు. వాళ్లలో వాళ్లే మాట్లాడుకుంటున్నారు. ఎందుకంత నిర్లక్ష్యం నేనంటే? నా చర్మం ముడతలు పడి నా అందం తగ్గిందనా! అంత వికారంగా వున్నానా నేను?? అందుకేనా వీళ్లు నాకు ఇవ్వాల్సినంత మర్యాద ఇవ్వడం లేదు.
	కసితో పళ్లు కొరికి ”తియ్యగా మాట్లాడడానికి, చెయ్యేసి నిమరానికి నీకు నా కోడలే దొరికిందా తారమ్మా!” అంది మాధవీలత.
	ఉలిక్కిపడి చూసింది తారమ్మ. ధృతి కూడా అత్తగారి వైపు చూసింది.
	”నువ్వలా నిమిరితే నా కోడలు ఏమనుకుంటుంది? మా అత్తకన్నా బయట అత్తే నన్ను ప్రేమగా నిమిరిందనుకోదా?” అంది.
	”ఛఛ అలా ఎందుకనుకుంటుంది?” అంది తారమ్మ.
	”అలాగే అనుకుంటోది. నీ కోడలు నీ వల్లనే కోమాలోకి పోయిందని తెలిసి ఎందరొచ్చారు నీ కోడల్ని నిమరటానికి…? మనం కూడా మనమేంటో తెలుసుకోవాలి. మిడిసిపాటు తగదు” అంది. ఆమె ఏం మాట్లాడినా తక్కువే అన్నట్లు రెచ్చిపోయి మాట్లాడుతోంది.
	తారమ్మ ధృతి చేయి పట్టుకుని వదలకుండా చాలా సౌమ్యంగా ”ఎవరి ప్రేమ వాళ్లదిలేమ్మా! అయినా నీ కోడలి మీద నీకున్నంత ప్రేమ ఎవరికుంటుంది. వుంటుందన్నా ఎవరు నమ్ముతారు. ఇప్పటి పిల్లలకి ఆ మాత్రం అర్థం కాదా ఏం!” అంది.
	”అర్థమయినా అర్థం కానట్లు చెయ్యటానికే నీలాంటి వాళ్లు పొంచుకొని వుంటార్లే తారమ్మా! ఏదో వచ్చావ్‌! చూసిపో… ఈ నిమరడాలు, చేతులు పట్టుకోవడాలు దేనికి? ఓవర్‌ యాక్షన్‌ కాకపోతే!” అంది.
	”పల్లెటూరువాళ్లం… అలాంటి యాక్షన్లు మాకు రావు” అంది ముక్తసరిగా.
	”మీకు కోడళ్లను కోమాలోకి పంపించటం మాత్రమే వస్తుంది”
	”మనసులో ఏదో పెట్టుకొని మాట్లాడుతున్నావా మాధవమ్మా?”
	”నాకేముంటుందమ్మా మనసులో… నేను ఎప్పుడైనా వచ్చి నీ కోడల్ని నిమిరానా? నీ ఇల్లు చూశానా?”
	దెబ్బతిన్నట్లు చూసి ”అంటే  ఇప్పుడు నేను రావడం నీకు ఇష్టం లేనట్లుందిగా! వెళ్లిపోనా?”
	”వద్దులే! కూర్చో! ఎంతసేపు కూర్చుంటావో! ఆ తర్వాత అయినా వెళ్లి పోవలసిందేగా!”
	అత్తగారి మాటలు దృతికి నచ్చడం లేదు.
	”నువ్వు చాలా గొప్పదానివనుకున్నానమ్మా ఇన్నిరోజులు…” అంది తారమ్మ.
	”నీకన్నా గొప్పదాన్నే తారమ్మా! ఎందుకంటే నీ కోడలు సైకియాటిస్ట్‌ దగ్గర ట్రీట్మెంట్ తీసుకున్నాకనే నిన్ను దగ్గరకు రానిచ్చిందట కదా! అది ఈ మధ్యనే తెలిసిందిలే నాకు. అది మరచిపోయి మాట్లాడకు”
	తారమ్మకు అక్కడ వుండాలనిపించలేదు. వెంటనే లేచి నిలబడింది. నాలుగు అడుగులు వేసిందో లేదో ”ఆగు తారమ్మా! అప్పుడే వెళ్లిపోతావేం? ఆరోనెల మనిషిని పట్టుకొని మూడో నెలలా వుందన్నావ్‌గా! దాన్ని తేల్చకుండానే వెళ్తావా?” అంది.
	ఆమె వెనుదిరిగి చూడకుండానే ”ఏముంది తేల్చానికి?” అంది.
	”ఏముందటున్నావా? అదే నీ కోడల్ని అలా అంటే నువ్వు ఒప్పుకుంటావా? మనవాళ్లు దూర దేశాలకు వెళ్లిపోయాక నెల తప్పేవాళ్లలా కన్పిస్తున్నామా మేము” అంది.
	ధృతి వెంటనే ”అయ్యో! అత్తయ్యా ఆమె అలా అనలేదు” అంది.
	”నువ్వు నోర్ముయ్‌! లోపలకెళ్లు. నీకు తెలుసా? నాకు తెలుసా తారమ్మ సంగతి” అంది మాధవీలత.
	తారమ్మ ఏమాత్రం ఆవేశ పడకుండా ”పెడర్థాలు తీసి నువ్వెంత రాగాలు తీసినా ప్రయోజనం లేదు మాధవమ్మా! కోడల్ని డాక్టరమ్మకు చూపించు. లోపల బిడ్డ పెరుగుతుందో లేదో తెలుస్తుంది. ఎంతయినా నువ్వు మహా గొప్ప దానివిలా వున్నావ్‌! పైకి కన్పించవు గాని” అంటూ వెళ్లిపోయింది.
	స్థాణువులా నిలబడి వున్న ధృతి వైపు చూసి ”ఇంకా ఎంతసేపు నిలబడతావ్‌! ఆ బుట్టను తీసికెళ్లి బయటపడెయ్యి” అంది మాధవీలత.
	”అవి తినే పండ్లు” అంది ధృతి.
	”నాకు నువ్వు నేర్పకు. బయట పడెయ్యమన్నానా!”
	ధృతి రోషంగా ఆ బుట్టను బయటకు తీసికెళ్లింది. దాన్నేం చెయ్యాలో ఒక్కక్షణం అర్థం కాక నేరుగా చూసింది. దూరంగా తారమ్మ గుడ్డ దులిపి తలకు కట్టుకుంటూ వెళ్తోంది.
	సీతాఫలాలున్న బుట్టను రెండు చేతులతో పట్టుకొని నిలబడి వున్న ధృతిని చూసి ఆటో ఆగింది. ధృతి వెంటనే ఆ ఆటోలోకి తొంగి చూసి ”ఆటో అన్నా! ఈ పండ్లని పట్టుకెళ్లి పిల్లలకు పెట్టుకో! ఇవి అదిగో ఆ వెళ్తున్నావిడ చెట్లకి కాసినవి. తినేటప్పుడు ఆవిడను తలచుకుంటూ తినండి!” అంటూ ఆ బుట్టను ఆటోలో పెట్టి ఇంట్లోకెళ్లింది ధృతి.
	ఆమెకెందుకో అత్తగారి వైపు చూడాలనిపించలేదు. తనని చూసి మూడో నెలలా అన్పించిందని తారమ్మ అనగానే అదేదో పక్కకి తీసికెళ్లి మాట్లాడు తారమ్మా అని తారమ్మతో అన్నప్పుడే ఆమె మీద గౌరవం పోయింది. అత్త అంటే ఎలా వుండాలి? ఇది నా కుటుంబం, నా కోడలు, నా కొడుకు, నా కోడలికి పుట్టబోయే బిడ్డ అన్న భావనతో వుండాలి. అలాంటి భావన లేని ఏ అత్త అయినా అడవిజంతువు లాంటిది. అలాంటి జంతువులో వ్యక్తిత్వాన్ని వెతుక్కోకూడదు. విలువల్ని ఆశించకూడదు. ఇన్నిరోజులు పెద్ద ఇంట్లో వుండి, ఖరీదైన చీరలు కట్టే అత్తగారికి కోడల్ని కావటం గొప్ప అదృష్టంగా భావించింది. అది వట్టి భ్రమ. పెద్ద ఇల్లులు, ఖరీదైన చీరలు ఇలాంటి ఆడవాళ్లకి వ్యక్తిత్వాన్ని  నేర్పవు. వీళ్లకి కుటుంబాన్ని గౌరవించుకోవటం రాదు. కుటుంబంలోని వ్యక్తుల్ని ప్రేమించటం రాదు… చర్మ సౌందర్యం కోసం ఉదయాన్నే ముఖానికి పచ్చిపాలు పూసుకొని సోఫాలో కూర్చుంటే ముఖం మీద ముడతలు పోతాయేమో గాని మనసు మీద ముడతలు పోతాయా? వాళ్లను వాళ్లు గౌరవించుకుంటారా? ఇతరుల చేత గౌరవించబడతారా?
	పాపం తారమ్మ ఎంత ప్రేమతో వచ్చిందో!
	అంత బాధతో, ఎండలో నడుచుకుంటూ వెళ్లింది. అది ఏమాత్రం నచ్చలేదు ధృతికి… తారమ్మ వచ్చి వెళ్లినట్లు సతీష్‌చంద్రకి మెసేజ్‌ పెడుతూ తన గదిలోనే వుండిపోయింది.
*****
	తారమ్మ ఇంటికెళ్లగానే కాళ్లు కూడా కడుక్కోకుండా ”నరేంద్రకి ఫోన్‌ కలిపి ఇవ్వు” అంది సౌమ్యతో.
	సౌమ్య వెంటనే నరేంద్రకు కాల్‌ చేసి అతను లిఫ్ట్‌ చెయ్యగానే ”అత్తగారు మీతో మాట్లాడతారట” అంటూ మొబైల్‌ను తారమ్మ చేతిలో పెట్టి అవతలకెళ్లింది. తారమ్మ ఆ మొబైల్‌ని చెవి దగ్గర పెట్టుకొని పెద్దగా ‘హలో!’ అంది. ఆమె ఎప్పుడైనా అంతే! కొడుకు దూరంగా వున్నాడు కాబట్టి గట్టిగా మాట్లాడితేనే అతనికి విన్పిస్తుందనుకుంటుంది.
	నరేంద్ర ”చెప్పమ్మా! ఎలా వున్నారు? నాన్న, సౌమ్య బాగున్నారా?” అన్నాడు.
	”బాగున్నారు నరేంద్రా! కానీ మనం అనుకున్నంత మంచిది కాదు నాన్నా అంకిరెడ్డి కుటుంబం. ధృతిని చూస్తుంటే జాలిగా వుంది. మనిషి బాగా తగ్గిపోయి వుంది. ఆ ఇంట్లో ఎలాంటి పరిస్థితులు ఆమెను ఇబ్బంది పెడుతున్నాయో తెలియదు కాని చాలా బాధలో వున్నట్లు అన్పిస్తోంది. నాతో చెప్పమని అడిగేంత వ్యవధి కూడా నాకక్కడ దొరకలేదు” అంటూ ఆగింది.
	”అసలేం జరిగిందమ్మా?”
	”ఏదో జరుగుతోంది నరేంద్రా! అది నాకు మాత్రం ఎలా తెలుస్తుంది? నువ్వు వెంటనే సతీష్‌చంద్రకి ఫోన్‌ చేసి మాట్లాడు. ఏం మాట్లాడతావో ఆలోచించి మాట్లాడు. విషయమైతే అది. దృతికి తల్లిదండ్రులు లేకపోవటం వల్ల ఏదీ బయటకొచ్చే అవకాశం లేదు. నాకైతే ధృతిని చూస్తుంటే విషసర్పాల మధ్యన చిక్కుకున్న కప్పపిల్లలా కనిపిస్తోంది. నువ్వు నమ్ము” అంది.
	”నేను ఇప్పుడే సతీష్‌కి కాల్‌ చేసి మాట్లాడతాను. నువ్వు ఫోన్‌ పెట్టెయ్యమ్మా!” అంటూ కాల్‌ క్‌ చేసి సతీష్‌చంద్రకి ఫోన్‌ చేసి మాట్లాడాడు నరేంద్ర.
*****
	అంకిరెడ్డి ఆఫీసులో వుండగానే సతీష్‌చంద్ర దగ్గర నుండి ఫోనొచ్చింది. అతను ఎక్కువగా భార్యకే ఫోన్‌ చేసి మాట్లాడుతుంటాడు కాని తల్లిదండ్రులకి, అన్నా వదినలకి ఫోన్‌ చెయ్యడు. అందుకే, అతని నెంబర్‌ చూసి ఆశ్చర్యపోతూ లిఫ్ట్‌ చేశాడు అంకిరెడ్డి.
	”నేను ఆఫీసులో బిజీగా వున్నాను సతీష్‌! ఇంటికి ఫోన్‌ చేసి ధృతితో మాట్లాడు” అంటూ ఆయన ఫోన్‌ పెట్టెయ్యబోయాడు.
	”ఒక్క నిముషం నాన్నా! నేను నీతోనే మాట్లాడాలి. ఒక గంట ఆగి మళ్లీ ఫోన్‌ చేస్తాను” అంటూ ఫోన్‌ పెట్టేసి ఓ గంట ఆగి మళ్లీ ఫోన్‌ చేశాడు సతీష్‌చంద్ర.
	అంకిరెడ్డి వెంటనే లిఫ్ట్‌ చేసి ”ఏంటి సతీష్‌! ఏంటి సంగతి? బాగున్నావా?” అన్నాడు.
	”బాగున్నాను నాన్నా! మీరు బాగున్నారా? ధృతి ఎలా వుంది?” అడిగాడు సతీష్‌చంద్ర.
	”ఓ.కె. సతీష్‌! అందరం బాగున్నాం” అన్నాడు.
	”ధృతిని హాస్పిటల్‌కి తీసికెళ్తున్నారా? నెల నెల చెకప్‌ చేయిస్తున్నారా? మంచి ఆహారాన్ని ఇస్తున్నారా?” అన్నాడు సతీష్‌.
	”ఊ….” అన్నాడు.
	”ఊ… కాదు నాన్నా! ఇవన్నీ ధృతికి అందుతున్నట్లు నువ్వు గమనిస్తున్నావా?” అడిగాడు.
	”నేనేంటి సతీష్‌ గమనించేది. ఆడవాళ్లు వాళ్లు వాళ్లు చూసుకుంటార్లే!  ఇలాంటివి మనమేం చూస్తాం!” అన్నాడు.
	”కాదు నాన్నా! నువ్వు కూడా చూడాలి”
	ఆయన మాట్లాడలేదు.
	”పనిమనిషి కీరమ్మతో చెప్పి ఒకటికి రెండుసార్లు ధృతికి జ్యూస్‌ తీసిమ్మని చెబుతున్నారా? రెస్ట్‌ తీసుకోమని  చెబుతున్నారా? అవునూ! బిడ్డ పొజిషన్‌ లోపల ఎలా వుందో తెలియాలంటే స్కాన్‌ తీస్తారు కదా! అది తీయించారా?”
	”ఏమో సతీష్‌! అవన్నీ మీ అమ్మా, వదిన చూస్తుంటారు. ఆ విషయం దృతిని అడగకపోయావా?”
	”అడిగాను. అంతా ఓ.కె. అంటుంది. ఏది అడిగినా చెప్పదు. అందుకే నిన్ను అడుగుతున్నాను”
	”ఏమైనా వుంటే కదా చెప్పానికి? నువ్వు అనవసరంగా ఏదేదో వూహించుకుంటున్నావ్‌!” అన్నాడు అంకిరెడ్డి. పనిమనిషి కీరమ్మను తీసేసినట్లు దృతి సతీష్‌తో చెప్పకపోవడం ఆయనకు ఆశ్చర్యంగా వుంది.
	”కాదు నాన్నా! నువ్వు తన గురించి కేర్‌ తీసుకో! నేను చెప్పినవన్నీ చేస్తున్నారో లేదో ఒకసారి ఇంట్లో అమ్మను, వదినను అడుగు” అన్నాడు.
	”సరే! అడుగుతాను. నువ్వు జాగ్రత్త” అన్నాడు అంకిరెడ్డి.
	”ధృతి జాగ్రత్త నాన్నా! తనకి మనం తప్ప ఎవరూ లేరు. ప్రవీణ్‌ బిజీగా వుంటాడు. అతనితో ఇలాంటివి చెప్పొద్దు. వుంటాను” అంటూ కాల్‌ కట్ చేశాడు.
డా.పి.విజయలక్ష్మీ పండిట్
…
ఎందుకిలా ….
నీ హ్రుదయాన్ని స్పర్సించిన ప్రేమ 
మరణించిందని వాపొతున్నావ్‌..?
నీ కన్నీటి పొరలపై ప్రేమనద్ది 
అటు  చూడు …
సగం ఎండి శుస్కించిన ఆ తరువు 
ప్రసవించిన చిగుర్లు చూడు 
ఆ చిగుర్ల చిరు గాలి ప్రేమస్పర్శ
నీ మనసును చల్లపరుస్తుంది ..,
అడవంటుకుని అగ్ని జ్వాలలకు మాడి 
మసైపొయిన ఆ మరుభూమిని చూడు 
భూమాత గర్భం నుండి మొలకెత్తి
 తలలూపుతున్న ఆ గడ్డి మొలకల్లో 
 ప్రేమ పల్లవిస్తునే ఉంటుంది…
బడబాగ్నిని కడుపులొ దాచుకున్న  
ఆ కడలినిచూడు..
చల్లని సమీరాలు వెదజల్లె అలలతో
 ప్రేమగా ఆహ్వానిస్తూనె ఉంటుంది ..!
భూమిపై పడ్డ  ప్రాణులపై..
విశ్వం ఎడతెగని   ప్రేమ వర్షాన్ని 
కురిపిస్తూనే  ఉంటుంది…
ప్రీమించే హ్రుదయామికి
 జగమంతా రాగమయం అనురాగమయం;
కలత చెందిన నీ హ్రుదయాణువులు 
ఆ ప్రేమ స్పర్శతో సేద తీరనీ…
రచన: భువనచంద్ర
…
మూడు హెచ్చరికలు వచ్చాయి మిస్ శోభారాణి బియ్యస్సీకి. అలాగే మిసెస్ మాధవీరావుకి కూడా మూడు వార్నింగులు వచ్చాయి. సుడిగాలిలో ఎండుటాకులా వణికిపోయింది శోభ.
“అక్కా.. ఇది చూడు ” ఏడుస్తూ మొదటి ఆకాశరామన్న ఉత్తరాన్ని మాధవికి ఇచ్చింది.
“కుమారి శోభారాణి! నువ్వూ, మీ డైరెక్టర్ గారూ చేస్తున్న హడావిడి గమనిస్తూనే వున్నాం. ఆ శామ్యూల్ గాడో పెద్ద వెధవ. వాడు నిన్ను ముగ్గులోకి దించడానికే నిన్ను ‘సహాయ బృందానికి చీఫ్ ‘ గా నియమించాడు. నువ్వో అనాధవనీ, నీకు దిక్కూమొక్కు ఎవరూ లేరని నాకు తెలుసు. సామదానభేద దండోపాయాలు కొన్ని ఆల్రెడి నీ మీద ప్రయోగించాడు . వాడేం చేసినా నీ కోసమే. అలా అని జీవితాంతం నిన్ను అంటి పెట్టుకొని ఉంటాడనుకోకు. నిన్ను ఫుల్ గా వాడుకొని ఎంగిలి విస్తరాకుని బయటకు పారేసినట్టు నిన్ను విసిరి పారేస్తాడు. నేను నీ శ్రేయోభిలాషిని. నువ్వు నమ్మినా నమ్మక పోయినా ఇది నిజం. కళ్ళు తెరుచుకొని చుట్టు చూస్తే నిన్ను తన ప్రాణం కన్నా ఎక్కువ ప్రేమించేవాళ్ళు నీకు కనపడతారు. ఆ కనపడేవాళ్ళల్లో ఓ యువకుడు వున్నాడు. సరైన సమయంలో సరైన నిర్ణయం తీసుకోవడం విజ్ఞుల లక్షణం. నువ్వు చదువుకున్నదానివి. కానీ అమాయకురాలివి. లోకంలో ఎవరేనా అమాయకులతో ఆడుకోడానికి ట్రై చేస్తారే కానీ అభయ హస్తాన్ని ఇవ్వరు. ప్రత్యేకంగా ఆ అమాయకులు ఆడవాళ్ళు అయినప్పుడు . నువ్వంటే నాకు ప్రత్యేకమైన అభిమానం వుంది. నీ జీవితం ముళ్ళబాట మీద కాకుండా పూలబాట మీద సాగాలని కోరుకునే వాళ్ళల్లో మొట్టమొదటి వ్యక్తిని నేనే. అందుకే నిజాన్ని గ్రహించు. శామ్యూల్ గాడి దురుద్దేశాల్ని గమనించు. ఇప్పటికే మీ స్కూల్లో చాలా వదంతులు వున్నాయి. ఆ పుకార్లు గనక షికార్లు మొదలెడితే ఇహ జన్మలో నీకు పెళ్ళి కాదు. ఇది సలహాగా తీసుకొన్నా ఓ.కే. హెచ్చరికగా తీసుకొన్నా ఓ.కే. నిన్ను నిన్నుగా ప్రేమించేవాడిని గనక నువ్వు గుర్తించగలిగితే , నీ జీవితం అద్భుతంగా వుంటుంది. లేకపోతే అధోగతి.
ఇట్లు
నీ శ్రేయోభిలాషి
ఆకాశ రామన్న.
చదివి ఓ నిమిషము సీరియస్ గా ఆ ఉత్తరాన్ని పట్టుకొని ఆలోచించి ఆ తరవాత పకపక నవ్వింది మిసెస్ మాధవీరావ్.
“ఎందుకు అక్కా నవ్వుతున్నావ్? ” అయ్యోమయంగా అడిగింది శోభ.
“ఎందుకా.. ఇరవై ఒకటో శతాబ్ధంలో కూడా ‘ఆకాశరామన్న’ లు ఇంకా బ్రతికే వున్నారంటే నవ్వురాదూ? అమ్మాయి.. ఇది ఎవడో పని గట్టుకొని రాసిన వుత్తరం. దీని గురించి నువ్వు భయపడాల్సిన పని లేదుగానీ, ఆలోచించాల్సిన పని ఉంది. నువ్వు శామ్యూల్ స్కూల్ ని వదిలేస్తే లాభం ఎవరికి? రెండోది నిను ప్రాణం కన్నా ప్రేమించేవాడు ఎవడు? ఒకవేళ ఉంటే వాడికీ యీ ఉత్తరానికి సంబంధం ఏమిటి? వాడు యీ ఉత్తరం రాసి నిన్ను శామ్యూల్ నుంచి రక్షించాలనుకుంటున్నాడా? లేక శామ్యూల్ మీద అనుమానం నీలో పుట్టించి తను లాభపడాలనుకుంటున్నాడా? టెన్షన్ పడాల్సిన పని లేదు. మెల్లగా ఆలోచిద్దాం. మనసుని మాత్రం కుదుట పరచుకో ” ధైర్యం చెప్పింది మాధవి.
బయటకి ధైర్యం చెప్పినా ఆమె మనసు మాత్రం ఏదో అనర్ధం జరుగుతుందని భయపడుతూనే వుంది. శోభని ప్రాణంగా ప్రేమించేది ఎవరూ? ఆమెకి అసంకల్పితంగా బోసు గుర్తొచ్చాడు. అవును.. ఎంతమంది చుట్టూ వున్నా అతని కళ్ళు శోభనే చూస్తూ వుంటాయి. ఆ కళ్ళలో ఓ చిత్రమైన మెరుపు కనిపిస్తూనే వుంటుంది… శోభని చూసినప్పుడల్లా. అయితే అతనీ ఉత్తరం రాసి వుండడు. ఎవరో శోభకి రాశారు. బోస్ మీద శోభకి అనుమానం కలిగించడానికి. దాని వల్ల ఎవరికి లాభం.. శామ్యూల్ కా? అయితే శామ్యూల్ తనని తాను కించపరచుకుంటూ శోభకి ఆకాశరామన్న ఉత్తరం ఎందుకు రాస్తాడు? రకరకాలుగా ఆలోచిస్తోంది మాధవి.
“అదేంటక్కా.. టెన్షన్ పడాల్సిన పనిలేదని నాతో చెప్పి నువ్వు టెన్షన్ పడుతున్నావు? ” అయోమయంగా అన్నది శోభ.
“ఇది టెన్షన్ కాదమ్మా.. జాగ్రత్త. ఉత్తరం ఎవరు రాసినా ఎందుకు రాసినా , నీ గురించి నేను జాగ్రత్తలు తీసుకోవాలిగా. జాగ్రత్తలు చెప్పడమే కాదు… జాగ్రత్తలు తీసుకోవడం నా బాధ్యత. ” అనూనయంగా అన్నది మాధవి.
ఆ మరుసటి రోజునే మాధవికి ఓ హెచ్చరిక వచ్చింది.
“మారేజీ కానీ మిసెస్ మాధవీ రావ్ ! నీది చాలా జాలి గుండె. పాపం గుడిసెల వాళ్ళ కోసం ఎంత పాటు పడుతున్నావో! హాయిగా ఎక్సైటింగ్ ప్రేమ కథలూ నవలలూ రాసి ‘నవలా రాణి ‘ వనిపించుకున్న నువ్వు , పిచ్చి జర్నలిజంలోకి ఎందుకొచ్చావమ్మా? ఏం వొరుగుతుందని? మహా అయితే రిక్షావాళ్ళ పెళ్ళాల చెమట కంపో, మురికి కంపో నీకు అంటుకుంటుంది. అంతకు మించి జరిగేదేముంది? గుడిసెల వాళ్ళ చావుకి కారణం కలరా కాదని, కల్తీ సారా అని గొప్ప గొప్ప వాళ్ళందరికీ రిపోర్ట్ ఇచ్చావు. ఏం జరిగింది? ఏ పేపర్ వాడు నీ మొర విన్నాడు? ఏ ఛానల్ వాడు నిన్ను కూర్చోబెట్టి ‘నిజ నిర్ధారణ ‘ చేసే ప్రయత్నం చేశాడు?
జనాలకి కావల్సింది కన్నీళ్ళూ కష్టాలూ కావు. అవి ఎప్పుడు కింది వాళ్ళకి మధ్య తరగతి వాళ్ళకి వుంటూనే వున్నాయి. జనాలకి కావల్సింది రెడిమెడిజం . లక్ష తప్పులు చేసినా, ఒక్క బ్రాంది ఫుల్ బాటిల్ ఇస్తే ఆ తప్పులన్నీ గాలికి కొట్టుకుపోతాయి.
అసలీ విశాల భారతదేశంలో నిజమైన, నిఖార్సైన రాజకీయనాయకుడున్నాడా? పోనీ జనాల కష్టాల్ని యధాతధంగా చూపించి ప్రభుత్వాల్ని ప్రశ్నించే దమ్మున్న ఛానల్సు వున్నాయా? ఉన్నాయా ఎక్కడా? ఏ రాష్ట్రంలో మంత్రులు ముఖ్యమంత్రీ నెమ్మదస్తులో కొద్దో గొప్పో మానవత్వం ఉండే వాళ్ళు వున్నప్పుడు. అదీ, టఫ్ కారెక్టర్స్ మంత్రులుగా వుండే చోట వీళ్ళ నోరు పెగులుతుందా?
ఓ పెళ్ళి కాని శ్రీమతి! ఇవన్నీ నీకు ప్రత్యేకంగా చెప్పాల్సిన పని లేదు. శోభలాంటి అనాథని దగ్గరకు తీసుకొని , తోబుట్టువుగా నిన్ను నువ్వు భావించుకొని వారికి పెద్ద దిక్కుగా వుండు. కాదనం సరి కదా , ఆనందిస్తా. ఏ పెళ్ళి కాని ఆనందరావు లాంటి వాడికో కాళ్ళూ వేళ్ళూ విరిగితే సేవలు చెయ్యి. అసలే కాదనం. జనాలు కలరాతో చచ్చినప్పుడో, తాగి చచ్చినప్పుడో, నువ్వూ నీ కొంచం ‘బలగం తో ‘ వంటలూ వార్పులు లాంటి సహాయ కార్యక్రమాలు చేశావు చూడు, నిరభ్యంతరంగా చేసుకో, కావాలంటే లక్షో, రెండు లక్షలో చందా కూడా ఇస్తాము. కానీ…. కొరివితో అంటే కంప్లైంట్లు ఇవ్వడమనే కొరివితో మాత్రం తలదువ్వుకోవద్దు. హాయిగా నీ బ్రతుకు నువ్వు బ్రతికినన్నాళ్ళు మేమూ నీ శుభాన్ని కోరతాం. కాదని పాత పద్ధతినే ఎంచుకున్నావనుకో…..
చెప్ప…
ఇట్లు…
ఆకాశరామన్న.
రెండూ సేం ‘ఆకాశరామన్న ‘ వుత్తరాలైనా, హాండ్ రైటింగ్ వేరని ఉత్తరం చూడగానే గుర్తించింది మాధవి. రాసినవాడెవడో గానీ చాలా వివరాలు సేకరించి రాశాడు. అంటే అంబ్జర్వేషన్ చేస్తూనే వుండి వుండాలి. తను ఇన్వెస్టిగేట్ చేయడమూ, అసలు విషయాన్ని బయటకు లాగి పబ్లిక్ చేసే ప్రత్నాలు చేయడం వాళ్ళకి నచ్చలేదు. ఒక్క విషయం స్పష్టం .. అటు శోభ విషయం లోనైనా , తన విషయం లోనైనా సెంటర్ పాయింటు గుడిసెల సిటీయే!
ఇప్పుడేం చెయ్యాలి? తోక ముడుచుకొని పారిపోవడం బీరుల లక్షణం. పోనీ, ఎంతకైనా తెగించి ఎదురుకుంటే ఏం జరుగుతుంది? ఉపన్యాసాలతోటో, మాటలతోటో, చివరకి ప్రాణత్యాగంతోటో గుడిసెల వాళ్ళు మారుతారా?
గతపు లెక్కలు తవ్వితే, కనీసం కల్తీసారా , కల్తీ కల్లు వల్ల చావులు అనేకసార్లు జరిగాయి. కానీ ఒక్కడంటే ఒక్కడు కూడా తాగడం మానలేదు. సరి కదా, గత పదేళ్ళ కన్నా యీ సంవత్సరపు ఆదాయం పది రెట్లు పెరిగింది. చావులూ అలానే పెరిగాయి. ప్రభుత్వం ఎన్నో ఎన్నో పధకాలని పేదవాళ్ళ కోసం ప్రవేశ పెట్టింది. కానీ “ఇదిగోనండీ, యీ పధకాలన్నీ మీ కోసమే.. ఇదిగో… ఇలా చేస్తే యీ లాభం పొందుతారు, ” అని వాళ్ళకు అసలు చెప్పేదెవరు? ఆ లాభం పొందే దళారీలు మాత్రం వీలున్నంత వాళ్ళు మింగి, వేలు ముద్రలు మాత్రం వీళ్ళ చేత వేయిస్తారు. ఇహ బాంకు లోన్ల కథ మరోటి. అందులో అటు బాంకర్లూ, ఇటు వీళ్ళు కూడా ( కొందరు మాత్రమే) పండిపోయినవాళ్ళే! పండిపోని పచ్చి ఆకులు మాత్రం నానా క్షోభ పడాల్సిందే! ‘ఉన్న వారికి ‘ ఎంత ‘ఉందో ” కూడా తెలుసుకోకుండా వేలకోట్లు అప్పులిచ్చి ‘ రైటాఫ్ ‘ చేసే బాంకర్లే , పేదవాడు పదివేలు అప్పు తీర్చకపోతే, వాడ్ని వాడి గుడిసెని కుండనీ చట్టీనీ కూడా ‘ జప్తు ‘ చేసి అందినంత వసూలు చెసుకుంటారు.
కాకుల్ని కొట్టి గద్దల్ని మేపడం పరమ పవిత్రమైన ప్రజాస్వామ్య దేశంలో ఆనవాయితి.
అందుకే, రక్తాన్ని పీల్చి పిప్పి చేసే ‘ మైక్రో ఫైనాన్సులు ‘ వక్కంత వడ్డీని ‘వెండి కొండ ‘ గా మార్చే చమన్ లాల్ లు ఏరోజుకారోజు ‘దీనజన ప్రజా బంధువు ‘ ల అవతారాలెత్తుతున్నారు.
ఇదంతా మిసెస్ మాధవీరావ్ లో రగులుతొన్న ఆలోచన మంట. ఏం చెయ్యాలి? ఇదే ప్రశ్న ఇతింతై వటుడింతై లాగా ఎదిగి ఎదిగి ఆకాశాన్నాక్రమించింది.
*************************
కొందరు ఎంతో అర్ధమయ్యారు అనుకుంటాం. సడన్ గా ఓ షాకు తగులుతుంది. “వీళ్లసలు మనమెరిగిన వాళ్ళేనా?” అని ఆ షాకులోనే వుంది నీరజ. మదాలస తనకి పూర్తిగా అర్ధమయ్యిందనే ఆ పిల్ల అనుకొంది.
ఎప్పుడో, ఆ రోజున , “పోనీ అన్నయ్యతో వెళ్ళి రాకూడదూ ” అన్న రోజున వదిన ఏడ్చిన ఏడుపు నీరజని నిశ్చేష్టురాలిని చేసింది. ఆ క్షణం నుంచే మదాలస మైనం శిలలాగా మారిపోయింది. తన పని తాను చేయడం తప్ప ఎవరితోనూ ఉలకదు పలకదు. ఆఖరికి అత్తగారూ, అయాచితుల సుందర రామమూర్తి తల్లి అయిన ‘ శృత కీర్తి ‘ కూడా కోడలితో మాట్లాడాలంటే భయపడిపోతోంది.
అసలెందుకా భయం. మదాలసేం గయ్యాళి కాదు. కానీ, అయాచితుల సుందర రామమూర్తి కూడా భయంతోనే ‘గమ్మున ‘ వుంటున్నాడు. అతనికి తను చేసిన వ్యాఖ్యలు అనుచితమని , చాలా అనవసరంగా ‘నోరు ‘ పారేసుకున్నాననీ అర్ధమయ్యింది. అయినా క్షమార్పణ అడగలేని ‘భర్త ‘ రికం.
ఇరుగుపొరుగు వాళ్ళకి కూడా వాళ్ళూ ఆశించిన ‘ఆనందం ‘ కరువైంది. మదాలస ప్రవర్తన ‘చెడ్డది ‘ అని నిరూపించబడితే హాయిగా అవాకులు చవాకులు పేలడానికి ఎంతో అవకాశముండేది. మొగుడేమో సన్నాసిలాగా ఆ విషయమే ఎత్తడాయే. నోటి దురద వున్న శృతకీర్తి కూడా సైలెంటైపోయే. ఇహ చేసేదేముంది!
“వదినా ” పిలవలేక పిలవలేక ధైర్యంగా పిలిచింది నీరజ.
“ఏమిటి ” అన్నట్టు కళ్ళెత్తి నీరజని సూటిగా చూసింది మదాలస.
ఆ చూపు కఠినంగా లేదు. అలాగని మెత్తగానూ లేదు. ఆ చూపులో అసహ్యం లేదు, అలాగే ప్రేమా వాత్యల్యమూ కూడా లేవు. ఏ భావానికి అందనంత అతీతంగా ఆ చూపుంది.
“నువ్వు అదివరకట్లా మాట్లాడవా? ” బెరుగ్గా అడిగింది.
“అమ్మా.. ఒక్క మాటతో చచ్చిపోయేవాడిని బ్రతికించవచ్చు. ఒక్క మాటతో మనిషి హృదయాన్ని నిట్టనిలువునా నరికేయవచ్చు. ప్రతి మాటకి అర్ధమూ, పెడర్ధమూ కూడా వుంటుంది నీరజ. అర్ధం చేసుకోమని అనను. పెడర్ధాలు తీసే అవకాశం ఎందుకివ్వాలి? నీరజ.. యీ లోకంలో కోట్లానుకోట్ల జీవులున్నాయి… మనిషి కాక. అవేవీ మాట్లాడవు. వాటికుండే భావాల్ని అనేక విధాలుగా ‘వ్యక్తపరుస్తాయి ‘ అంతే. మాట్లాడవు. మాటలతో వాటికి పని లేదు. ఏదీ మరోదాన్ని బానిసగా చూడదు. ఏదో మరోదాని మీదా ఆదిపత్యం చలాయించదు. అందుకే నా మానాన నేనుంటున్నాను. ఎవరి దారికీ అడ్డు రాను. ఎంతైనా పరాయిది ఎప్పుడూ పరాయిదే. ఇంగ్లీషులో ఓ మాటుంది. ‘బ్లడ్ ఈజ్ తిక్కర్ థాన్ వాటర్ ‘ అని ‘నీటి కంటే రక్తం ఎప్పుడూ చిక్కనే ” చెప్పదలుచుకున్నదంతా ఒకేసారి చెప్పేసి నిట్టుర్చి , పుస్తకాలు తీసుకొని బయట కెళ్ళిపోయింది మదాలస.
అత్తగారు అంతా విన్నది. ఏం మాట్లాడాలో అర్ధం కాలేదు. ఆ రోజు “ఏమిటీ ఏడుపులు… ఎవరు చచ్చారని ” అనడిగిన రోజున మదాలస ఏడుస్తూనే నిప్పులు కురిసే కళ్ళతో ఒక్క చూపు చూసింది. ఆ క్షణం ఆమెకే అర్ధమైంది తన తప్పు.
తెగే దాకా లాగడం కూడదన్న మాట చాలా గొప్పది. ఒక్కోసారి తెగాక , ఇక చేసేదేమీ వుండదు. తెగిందాన్ని అతికించినా , అది అతుకే కానీ సహజంగా వుండదు.
*******************
మాధవి గొప్ప రచయితే కాదు.. ఓ గొప్ప టీచర్. ఆమె బి.ఈ.డీ . లు ఎం. ఈ.డీ. లు చెయ్యలేదు కానీ, బోధించడంలో ఆమెకో నేర్పరితనం ఉంది. ఆనందరావు ఇచ్చిన పుస్తకాలకి తోడు తనూ కొన్ని నిఘంటువుల్లాంటి పుస్తకాలు కొని మదాలసకిచ్చింది. తనే కొన్ని సబ్జెక్ట్ లు బోధించడం మొదలెట్టింది.
మదాలస చాలా మంచి గ్రాహకురాలు. చెప్పింది చెప్పినట్టు ఇట్టే పట్టెయ్యడం ఆమెకి పుట్టుకతో వచ్చిన విద్య. ఒక మంచి స్టూడెంటు దొరికితే మంచి టీచర్ కి ఎంత ఆనందం కలుగుతుందో అంత ఆనందపడుతోంది మాధవి.
మదాలసకు పోనూ పోనూ జ్ఞానతృష్ణ పెరిగింది. పరీక్షకి కావాల్సింది చదివేశాక మాధవికి ప్రశ్నల మీద ప్రశ్నలు గుప్పించి ఎంతో తెలుసుకుంటోంది.
” మాధవక్కా నిన్నటి దాకా నిజంగా నేనున్నది రాతి పంజరంలోనే. జీవితంలో మొగుడూ, పెళ్ళి, అత్తవారింట్లో మంచిపేరు తెచ్చుకోవడం.. ఇదే స్త్రీకి ముఖ్యమైనవి అనుకున్నాను. ఇప్పుడు అర్ధమౌతోంది .. నేనెంత పిచ్చితనంలో వున్నానో ” అన్నది.
రచన: మన్నెం శారద
…
నారాయణ సెంట్రల్ జైల్లోంచి బయటకొచ్చేడు.
వచ్చినందుకు అతనికి సంతోషంగానూ లేదు, లోపల వున్నందుకు విచారంగానూ లేదు.
జైలుకెళ్లడం అతనికిది మొదటిసారి కాదు.
రాజస్థాన్ వెళ్లి ఎప్పుడో సెటిలయ్యానని, చాలా ఆస్థి వున్న ఇంజనీరునని చెప్పి ఓ చదువుకున్న అయినింటి పిల్లను పెళ్లి చేసుకొని.. గత చరిత్ర బయటపడి జైలుకెళ్లేడతను. తీగెలాగితే డొంకంతా కదిలింది.
ఒకసారి సినిమా ప్రొడ్యూసరుగా వేషాలిప్పిస్తానని.. చాలా మంది యువతీయువకుల దగ్గర డబ్బు కాజేసి పరారయి పెళ్లికొడుకు వేషం కట్టి ఒక పాతిక దాక వివిధ రాష్ట్రాల్లో పెళ్ళిళ్లు చేస్కున్నాడతను.
దొరికినప్పుడు జాలీగా జైలుకెళ్లడం.. దొరకనప్పుడు అవతారం మార్చడం అతనికి ఆనవాయితీ అయిపోయింది.
జైలు బయటకొచ్చి ఓ కల్వర్టు మీద కూర్చుని బీడీ కాలుస్తూ ఆలోచనలో  పడ్డాడతను.
ఇప్పుడే అవతారమెత్తాలి??
పెళ్లికొడుకు గెటప్‌కి తన మొహమింక ఎంతమాత్రం సూట్ కాదు.
చప్పి దవడలు, బవిరి గడ్డం, గుంటకళ్ళు, గారపళ్లు, సవరాలు కట్టే సన్నాసి మొహంలా వుంది తనది. ఈ రూపం ఏ అవతారానికి బాగుంటుందా అని అతను తీవ్రంగా ఆలోచిస్తున్నాదు.
సరిగా అప్పుడు అతని దృష్టి ఎదుట చెట్టు క్రింద కూర్చున్న జ్యోతిష్యుడి మీద పడింది. అక్కడ ఓ పదిమంది దాక గుమిగూడి వున్నారు. రివ్వున ఆకాశంలో హాయిగా ఎగిరే పిట్ట కటకటాల పెట్టెలో కడుదీనంగా వుంది. బాగా పరికించి చూస్తే ఆ కళ్లలో ధైన్యం, ఆ కాళ్లలో పటుత్వం సడలి, సన్నటి వణుకు కనిపిస్తున్నాయి.
అయినా ఎవరూ దాని పరిస్థితి గమనించడం లేదు.
అది కుంటుతున్నట్లుగా బయటికొచ్చి నోటితో ఒక కార్డుని కరచుకుని యజమాని వడిలో పడేసి మళ్లీ అర్జెంటుగా పెట్టెలో దూరుతోంది.
కార్డులో ఏముంటుందో తన ఆశలేమవుతాయోనని అక్కడి మనుషులు ఆశతో చూస్తున్నారు. యజమాని సగర్వంగా కార్డులో విషయం చెబితే భవిష్యత్తు గురించి కలలుగంటూ అతనికి డబ్బులిచ్చి వెళ్తున్నారు.
కొడుకుల చదువులు గురించి, కూతుళ్ల పెళ్ళిళ్ళు గురించి, ఉద్యోగంలో ప్రమోషన్ల గురించి ప్రతి మనిషికి రకరకాల ఆశలు, ఆందోళనలు, అనుమానాలూ..
నారాయణ బీడి మీద బీడి కాలుస్తూ చిలక జ్యోతిష్యుడి ఆదాయం గురించి ఆలోచిస్తున్నాడు.
సాయంత్రానికి అతను ఓ వంద రూపాయిల చిల్ల పోగు చేసుకున్నాడు.
నారాయణ కళ్లు మెరిసేయి. అతని పెట్టుబడంతా ఒక చిలుక వంద కార్డులు. ఎంతమందొచ్చినా అవే అటూ ఇటూ తిరుగుతుంటాయి. ఒక చోట కదలకుండా కూర్చుని తేలికగా సంపాదించేస్తున్నాడు.
అతను నోట్లో బీది విసిరేసి జ్యోష్యుడి దగ్గరగా వెళ్లి “చాలా మోసం గురూ!” అన్నాడు.
జ్యోతిష్యుడు అతన్నెగాదిగా చూసి “ఏంటి మోసం?” అన్నాడు చిరాగ్గా.
” ఆ చిలక్కి గాని, నీకు గాని జ్యోతిష్యం తెలీదు. పిండాకూడు తెలీదు. దాన్నడ్డం పెట్టుకుని మనుషుల్ని మోసం చేస్తున్నావు” అన్నాడు నారాయణ తెలివిగా.
జ్యోతిష్యుడు పకపకా నవ్వి,” నేను మోసం చెయ్యడం లేదు. ఆ వచ్చే పిచ్చి జనమే మోసపోవాలనుకుంటున్నారు. దానికి నేనేం చెయ్యను. కూటి కోసమేగా కోటి విద్యలు” అన్నడు లేచి గోనె సంచి దులుపుకుని భుజాన వేసుకుంటూ.
“పాపం,  వాళ్ళేదో సమస్యలతో బాధపడి భవిష్యత్తు తెలుసుకోవాలని వస్తున్నారు. వాళ్లనిలా దోచుకోవటం మంచిది కాదు”
జ్యోతిష్యుడు చిలక పెట్టెకి తాళమేసి చేత్తో పుచ్చుకుని ముందుకు నడుస్తూ “ఏదో జరుగుబాటు లేని బక్క వెధవని. నా వెంబడి పడ్డావేంటి?” అన్నాడు.
సరిగ్గా అప్పుడే అకస్మాత్తుగా ఏదో ఉప్పెన వచ్చినట్టుగా రోడ్డంతా జనసందోహంతో నిండిపోయింది.
ముందు నాదస్వరంతో, బాణాసంచా వెలుగులతో జనం బుక్కా చల్లుకుంటూ ఉన్మాదుల్లా నాట్యం చేస్తూ వెళ్తున్నారు. ఆ వెనుక కొన్ని పోలీస్ జిప్సీ వాన్‌లు, దాని వెనుక కొంతమంది నగరంలో ప్రముఖుల కార్లు, ఆ వెనుక టాప్‌లెస్ మెర్సిడీస్‌లో కాషాయరంగు దుస్తుల్లో చెక్కు చెదరని చిరునవ్వుతో జనం అడక్కపోయినా అభ్యం పెడుతూ ఓ వ్యక్తి.. ఆ వెంట మరికొన్ని కార్లు బిలబిలా వెళ్లిపోయేయి.
“ఎవరతను?” నారాయణ గొణుగుతున్నట్లుగా అడిగేడు.
“నువ్వే దేశం నుండొచ్చేవు?” అని వెటకారంగా అడిగేడు జ్యోతిష్యుడు.
“జైలునుండి”
ఈసారి జ్యోతిష్యుడు  ఉలిక్కిపడ్డాడు.
“నేనేం మర్డర్లు చెయ్యలేదు. నీలానే కూటికోసం కాసిన్ని పెళ్ళిళ్ళు చేసుకుని దొరికిపోయేను”.
“అలాంటివి చేస్తే జైలు ఖాయం. అటు చూడు ఆ మహానుభావుడు. లంకంత కార్లో ఎంత దర్జాగా వెళ్తున్నాడో. ఏనుగు కుంభస్థలం కొట్టేడు మరి!” అన్నాదు.
నారాయణ అర్ధం కానట్లుగా చూసేడు.
“నీకింకెవరూ లేకపోతే పద. నా గుడిసె దగ్గర మాట్లాడుకుందాం” అన్నాదు జ్యోతిష్యుడు.
నారాయన తలూపేడు.
అతని వెంట నడుస్తూ “నీ పేరేంటన్నా?” అనడిగేడు.
“పేరు దేవుందిలే, రాజని పిలువు” తను గాంభీర్యంగా ముందుకి నడుస్తూ.
*****
తన ప్రయాణానికి కావల్సిన డబ్బు డ్రా  చెయ్యడం కోసం బాంక్ కెళ్ళింది లిఖిత. బాంక్ రద్దీగా ఉంది.
ఆ రోజు శనివారం.
లిఖిత విత్‌డ్రాయల్ ఫారం ఇచ్చి టోకెన్ తీస్కుని బెంచి మీద కూర్చుంది. ఒక్కొక్కరూ కేష్ తీసుకొని కదులుతున్నారు.
వాచీ చూసుకుని లిఖిత అసహనంగా.
ఫ్లయిట్‌కి మరో గంట మాత్రమే టైముంది.
“మీరర్జంటుగా వెళ్లాలా?”
లిఖిత అటువైపు చూసింది.
కౌంటరు దగ్గరున్న ఒక బాంక్ ఎంప్లాయీ అడిగింది నవ్వుతూ.
“ఎస్ మాడం!” అంది లిఖిత.
కాష్‌ని బాగ్‌లో పెట్టుకుని తన లగేజ్ తీసుకుని బయటకి రాబోతూ చప్పున వెనుతిరిగి “థాంక్యూ మాడం. థాంక్స్ ఎ లాట్! మీ పేరు?” అంది సభ్యతగా.
“ఈశ్వరి. ఇక్కడ క్లర్కుగా పని చేస్తున్నాను” అందామె నవ్వుతూ.
“నా పేరు లిఖిత. మళ్లీ కలుస్తాను” అంటూ లిఖిత పరిగెడుతున్నట్లుగా వెళ్లి ఆటోని పిలిచింది.
“నేను తీసుకెళ్తాను రా” ఆ గొంతు విని ఆశ్చర్యంగా అటుకేసి చూసింది లిఖిత.
బైక్ మీద వెంకట్ కూర్చునున్నాడు నవ్వుతూ.
“నువ్వా?” అంది లిఖిత ఆశ్చర్యంగా.
“ఏం నేను నేనులా కనబడటం లేదా?” అదోలా మొహం పెట్టి అడిగేడు వెంకట్.
“నాకు నీతో ఆర్గ్యూ చేసే టైం లేదు. నేను త్వరగా వెళ్లాలి.” అంది లిఖిత.
“తెలుసు. అందుకే వచ్చేను. మీ అమ్మగారు చెప్పేరు పద. ఎయిర్‌పోర్టులో దింపుతాను” అన్నాడు వెంకట్ బైక్ స్టార్టు చేస్తూ.
లిఖితకి అయిష్టంగా అనిపించినా ఆమె ధ్యానమంతా తండ్రి మీదనే వుంది. అందుకే గబుక్కున బైక్ ఎక్కేసింది.
“మీ డీడి సైంటిస్టని చెప్పనే లేదు నువ్వు?”
“నాకు తెలిస్తేగా చెప్పేది?” విసుగ్గా అంది లిఖిత.
“అయిసీ.. మీ ఇంట్లో ఏంటి  ఒక్కసారి అన్నీ సెంటిమెంట్స్ వచ్చేసేయి. భర్తకోసం ఆవిడ, తండ్రి కోసం నువ్వు తెగ కంగారు పడిపోతున్నారు” అన్నాడు వెంకట వెటకారంగా.
లిఖిత కోపంగా అతనివైపు చూసి “నువ్వు నన్ను ఎయిర్‌పోర్టులో దింపాలనొచ్చేవా.. లెక నన్నెత్తి పొడవాలంనొచ్చేవా?” అంది సీరియస్‌గా.
“సారీ! జోక్ చేసేను” అన్నాడు వెంకట్ నవ్వుతూ.
లిఖిత నవ్వలేదు.
అతని కేరక్టర్ గురించి ఆలోచిస్తుంది. నిన్న తనని నిష్టూరం చేసి చాలా ఫోర్సుగా వెళ్లిన వ్యక్తి తిరిగి ఎందుకు వెంటనే వచ్చినట్లు.
మాట్లాడుతూనే తనని వెన్నుపోటు పొడవాలనా?
లేక నిజంగా అతన మీద ప్రేమ చంపుకోలేకనా?
“నేను నీతో రానా? “అనడిగేడు వెంకట్ తిరిగి.
“థాంక్స్. నేనే శ్రీలంక వెళ్లడం లేదు. వెళ్ళేది హైద్రాబాదు. తోడక్కర్లేదు” అంది.
“నీకసలు నా మీద ప్రేమే లేదు. ఉంటే నన్నొద్దనవు.”
“వెంకట్! అవతల టైమయిపోతున్నది. నాకు ఫ్లయిట్ మిస్ చెయ్యకు. నేనాలస్యం చేస్తే డేడి వెళ్లిపోతారు” అంది ఆందోళనగా.
“నువ్వనవసరంగా  ఆందోళన పడకు. నేను నిన్ను ఫ్లయిటెక్కిస్తాగా!” అన్నాడు వెంకట్ కొద్దిగా స్పీడు పెంచుతూ.
లిఖిత మౌనంగా కూర్చుంది
వెంకట్ కూడా మరేం మాట్లాడలేదు.
కొంతదూరం వెళ్లి ఒక నిర్మానుష్యమైన స్థలంలో బైక్ సడెన్‌గా ఆగిపోయింది.
లిఖిత గుండె నిజంగానే దడదడలాడింది.
“ఏమయింది?” అంది కంగారుగా.
వెంకట్ బైక్‌ని చాలాసార్లు స్టార్ట్ చెయ్యాలని విఫలయత్నం చేశేడు. కాని బైక్ స్టార్ట్ కాలేదు.
“సారీ లిఖితా! దీనిక్కూడా నువ్వెళ్లడమిష్టం లేదు” అన్నాడదొలా నవ్వుతూ.
లిఖిత అతన్ని నివ్వెరపోతూ చూసి “నేనెంతో టెన్షన్ ఫీలవుతుంటే నువ్వు చాలా చూల్‌గా నవ్వుతున్నావే. నా ప్రయాణం పాడుచెయ్యాలని వొచ్చేవు కదూ నువ్వు!” అంది.
వెనక్ట్ పరిహసంగా నవ్వి “నువ్వేమన్నా అనుకో డార్లింగ్. ఇప్పుడన్నా చెప్పు, నన్ను ప్రేమిస్తున్నానని!” అన్నాడు బైక్‌కి జారబడి.
సరిగ్గా అప్పుడే ఆమె వెళ్లదలుచుకున్న విమానం టేకాఫయి ఆకాశంలోకి ఎగురుతూ కనిపించింది.
లిఖిత అతని వైపసహ్యంగా చూసింది.
“అమ్మ నన్ను కారులో వదులుతానంటే నేనే వద్దన్నాను. ట్రెయినయితే ఆలస్యమవుతుందని ఎంత తొందర్గా వెళ్లి ఆయన్ని చూద్దామా అని ఆశపడ్డాను. నువ్వు కావాలని ఇలా చేస్తావనుకోలేదు. ఒక్కటి మాత్రం గుర్తు పెట్టుకో. ఆడదాన్ని ఏడిపించిన వాడెవడూ ఈ భూమ్మీద బాగుపడలేదు. పడడు కూడా.” అంది ఉక్రోషంగా.
ఈసారి నిజంగానే ఆమె కళ్లలో నీళ్ళొచ్చేయి.
*****
ఆమెనాస్థితిలో చూసి వెంకట్‌కి చాలా ఆనందం కలిగింది. దాన్ని పైకి కనపడకుండా ప్రయత్నం చేస్తూ “అరె! ఏదో జరిగినట్లేడుస్తూ శాపాలు పెడతావేంటి, నిన్ను సాయంత్రం గోదావరి ఎక్కిస్తానులే. ఒక్క రాత్రిలో మీ డేడిని చూడలేనట్లుగా వర్రీ అయిపోతావేంటి?” అన్నాడు.
“నేనెందుకు వర్రీ అవుతున్నానో నీకెలా చెబితే అర్ధమవుతుంది. నాకు తండ్రి వున్నాడని , కాస్త ఆలస్యం చేస్తే నేనతన్ని చూడలేనేమోనని ఎంతో కంగారుగా బయల్దేరేను నేను. నా ప్రయత్నాన్ని భగ్నం చేసాడా దేవుడు. నేనిక ఆయన్ని చూడలేనేమో!” అంది లిఖిత బుగ్గలమీద జారుతున్న కన్నీళ్లు తుడుచుకుంటూ.
వెంకట్ ఆమె కన్నీళ్లు తుడిచే నెపంతో ఆమె దగ్గరగా వచ్చి కర్చీపుతో తుడిచే ప్రయత్నం చేయబోయేడు. లిఖిత వెనక్కి జరిగింది కోపంగా.
“నీకు నా మీద బాగా కోపం వచ్చినట్లుదంది. ఏం చేయను. నేను నిన్నంత కోపంగా వెళ్లిపోయి నిన్నసలు చూడకూడదనుకున్నాను. రాత్రి ఒక్క క్షణం నిద్ర పడితే ఒట్టు. అందుకే తిరిగొచ్చెసేను. నిన్ను వదలి వుండలేకనే బైక్ పాడయిందని  నటించేను. నువ్వింత సీరియస్సయిపోతావనుకోలేదు”.
లిఖిత కళ్లు కోపంతో ఎర్రబడి పోయేయి.
“అంటే… బైక్‌కి నిజంగా రిపేర్ రాలేదా?”అంది నివ్వెరపోతూ.
“చెబుతున్నాగా! నిన్నొదిలి వుండలేక”
లిఖిత మాట్లాడలేదు. కోపాన్ని పళ్లబిగువున నొకి “రైల్వే స్టేషన్‌కి పద. ఇప్పుడే ట్రెయినుంటే అదెక్కి ముందు విజయవాడ చేరతాను. అక్కణ్ణుంచి ఎలాగోలా వెళ్తాను” అంది.
“అవస్థ పడతావేమో!” అన్నాడు వెంకట్ బైక్ స్టార్ట్ చేస్తూ.
లిఖిత జవాబు చెప్పలేదు.
ఆమె మనసంతా తండ్రి మీదనే వుంది.
తను వెళ్లేవరకన్నా తండ్రి బయలుదేరకుండా వుంటే బాగుండును. వెంకట్ మాటి మాటికి బైక్‌కి సడెన్ బ్రేక్స్ వేసి తన మీదికి ఒరుగుతున్నాడని గ్రహించి కూడా ఓర్చుకుంది లిఖిత.
ఆ బైక్ రైల్వే స్టేషన్ చేరుకుంది.
విజయవాడ వెళ్ళే ఎక్స్‌ప్రెస్ ట్రెయినొకటి వుందని టికెట్ తీసుకుంది. ప్లాట్‌ఫారం టికెట్ తీసుకొని వెంకట్ కూడా ట్రెయిన్ దగ్గరకొచ్చేడు. ఆమె బాగ్‌ని సీట్లో పెట్టి క్రిందికి దిగి “వెంకట్, నీకో సంగతి చెప్పాలనుకుంటున్నాను” అంది.
వెంకట్ మొహం విప్పారింది.
“ఏంటి నన్ను ప్రేమిస్తున్న సంగతా?”
లిఖిత అతనివైపు నిరసంగా చూసింది.
“కొంతకాలం టైమిస్తే ప్రేమించేదాన్నేమో కాని.. నువ్వా అవకాశం ఇవ్వలేదు నాకు. నిన్ను ఒక మంచి స్నేహితుడిగా గౌరవించేను. అభిమానించేను. కాని.ఈ రోజు నుండి నా మనసులో నీకా స్థానం కూడా లేదు. మగాడికుండాల్సిన లక్షణాలు నీకు లేకపోయినా మనిషికుండాల్సిన లక్షణాలు యిన్నాళ్లు నీకున్నాయని నమ్మడం వల్లనే నిన్ను గౌరవించేను. కాని… ఈ రోజుతో నా దృష్టిలో నువ్వు రెండు కాళ్ళున్న ఒక నికృష్ట నీచ జంతువువి. నేను నిన్ను అనేక విషయాల్లో ఒక స్నేహితురాలిగా ఆదుకున్నాను. కాని. నువ్వన్నీ మరిచిపోయి నాకు బైక్ రిపేర్ వచ్చిందని అబద్ధమాడి ఫ్లయిట్ అందకుండా చేసేవు. నీ బుర్ర చెడిపోయింది. అది కుళ్ళిపోకుండా ఏ డాక్టరుకన్నా చూపించుకో. మనిషిగా బతకడానికి ప్రయత్నించు..”
సిగ్నల్ ఇవ్వడంతో లిఖిత గబుక్కున రైలెక్కేసింది. లిఖిత అన్న మాటలు విని వెంకట్ దిగ్భ్రమ చెందేడు.
“ఒక ఆడదానికి ఇంత పొగరా? చూస్తా దీని సంగతి అనుకుంటూనే “నీకు నిజంగానే చాలా కోపం వచ్చేసినట్టుంది. సారీ చెబుతున్నాగా” అన్నాడు  పైకి.
లిఖిత అయిష్టంగా మొహం తిప్పుకుంది.
రైలు కదిలింది.
వెంకట్ రైలుతో పాటుగా కదిలి “లిఖితా! జాగ్రత్త. వెళ్లగానే ఫోను చెయ్యి” అన్నాడు.
లిఖిత జవాబు చెప్పలేదు.
“ప్లీజ్! కొంచెం మనీ వుంటే ఇస్తావా? ఇప్పుడింటికి తిరిగెళ్లడానికి నా బైక్‌లో పెట్రోలు కూడా లేదు.” అన్నాడతను స్పీడందుకున్న రైలుతో పరిగెత్తుతూ.
లిఖిత పర్సులోంచి వెయ్యి రూపాయిలు తీసి అతనివైపు విసిరింది.
వెంటనే రైలు వేగమందుకొంది.
వెంకట గబగబా ఆ నోట్లు ఏరుకొని చూసేసరికి రైలు ప్లాట్‌ఫారాన్నొదిలేసింది.
డబ్బు జేబులో కుక్కుకుని తిన్నగా ఒక బార్‌కెళ్లి కూర్చున్నాడు. పెగ్ మీద పెగ్ గొంతులోకి జారుతున్న కొద్ది అతనికి లిఖిత మీద ద్వేషం.. పగ పెరిగిపోసాగాయి.
అతనిలోని వికృతమైన మనిషి బాహాటంగా బయటికి రాసాగేడు.
“చూస్తాను దీని సంగతి. ఇది నన్ను మగాణ్ణి కాదంటుందా.. మనిషినే కాదంటుందా?” అనుకున్నాడు.
ఆ క్షణం అతన్ని ఆమె ఎన్ని విధాల తన పరిధిని దాటి కూడా ఆదుకున్నదీ మరచిపోయేడూ. తన తల్లికి జబ్బు చేసినప్పుడు హాస్పిటల్లో ఫీజు కట్టలేని స్థితిలో తనుంటే డబ్బు తీసుకొని ఆమె హాస్పిటల్‌కి పరిగెత్తుకొచ్చిన సంఘటనగాని,  , తనకి ఫీజుకు కట్టి చదివించిన సంగతి కాని, చివరికి తల్లి చచ్చిపోతే ఒంటరయిపోయిన అతన్ని ఊరడించి ఆదుకున్న సంగతి కాని అతనికిప్పుడేమీ గుర్తులేవు. రావు కూడా!. మీదుమీరి ఆమే అతని జీవితాన్ని నాశనం చేసినంతగా ఫీలయిపోతున్నాడతను.
లిఖితని ఎంతర్జంటుగా నాశనం చేసేస్తే , అంత అతనికి మనశ్శాంతి లభిస్తుందని నమ్ముతున్నాడు కూడా.
ఒక మనిషికి అన్నం పెట్టి ఆదరిస్తే అదెంత విషంగా మారగలదో తెలీని లిఖిత మాత్రం రైల్లో తండ్రి గురించి ఆలోచిస్తూ ప్రయాణం చేస్తోంది.
ఆమె జీవితాన్ని ఏ విధంగా కాటు వెయ్యాలా , ఆమెనెలా అల్లరి చెయ్యాలా అని ఆమె డబ్బుతో తాగిన మందుతోనే పథకాలు వేస్తూ బయటకొచ్చేడు వెంకట్.
బార్ కెదురుగా ఒక చిన్న గుడి వుంది.
ఆ గుడిలోని దేవతకి చెంపలేసుకొని దణ్ణం పెట్టుకున్నాడు తూలుతూ.
ఇంకా వుంది…
