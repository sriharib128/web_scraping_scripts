రచన: కోసూరి ఉమాభారతి

మేము కారు దిగి ‘హ్యూస్టన్ గోల్డేజ్-హోం’  రిసెప్షన్ ఏరియాలోకి నడిచాము..
“‘ఫాదర్స్ డే’ సెలబ్రేషన్ @ రిక్రియేషన్ హాల్” అని సూచిస్తూ ఎంట్రెన్స్ లోనే ప్రకటన ఆకట్టుకుంది….
గోల్డేజ్-హోంలో నివసించే వారితో పాటు, వారి కుటుంబ సభ్యులు కూడా పాల్గొనే ఈ కార్యక్రమం, ప్రతియేడు జరుగుతుంది.
నా రూంమేట్, ‘ఎవలీన’ వాళ్ళ ఫాదర్ చాలా కాలంగా ఈ హోంలోనే ఉంటున్నారు.  ఆదివారాలు ఆయన్ని విజిట్ చేసి, ఆయనతో లంచ్, అక్కడున్న గార్డెన్ లో కాసేపు వాకింగ్ కూడా అయ్యాక తిరిగి హాస్టల్ కి వెళ్లడం మాకు అలవాటే.  హ్యూస్టన్ డౌన్-టౌన్ లోని  మా కాలేజీ కాంపస్ కి గోల్డేజ్-హోం పెద్ద దూరమేమీ కాదు.
బెలూన్స్, కంఫెటీ తోరణాలతో,  రిక్రియేషన్ హాల్ చక్కగా అలంకరించారు.  రౌండ్ టేబిల్స్, సీటింగ్ లంచన్-మీటింగుకిలా  ఎరేంజ్ చేసారు.  హాల్లో ఎవలీన తండ్రి – మాథ్యూ అంకుల్, ఒక టేబిల్ వద్ద కూర్చుని మాకోసమే ఎదురు చూస్తున్నారు.  మమ్మల్ని చిరునవ్వుతో సంతోషంగా ఆహ్వానించారు.
“హలో మై ప్రిన్సెస్,” అని ఎప్పటిలా ఎవలీనాని ఆప్యాయంగా హత్తుకున్నారు.   “ఎండ్ యు, శ్యామా!  మై చైల్డ్  హౌఆర్ యు?” అంటూ నన్ను పలకరించారు.  ఇద్దరం ఆయనకి ‘ఫాదర్స్ డే’ విషెస్ చెప్పి, పక్కనే కూర్చున్నాము.
అది చిన్న హాలు.  మెల్లగా జనం చేరుకొని, తమ పెద్దవారి వద్ద కూర్చుని కబుర్లు చెపుతున్నారు.   ప్రోగ్రాం ఐదు నిముషాల్లో మొదలు పెడతారనగా,   ఎవలీనా బాయ్-ఫ్రెండ్  ‘ఎడ్వర్డ్’,  చేతిలో పూల బొకేతో మా టేబిల్  వద్దకు వచ్చాడు.
“డాడ్! హాపీ ఫాదర్స్ డే..” మాథ్యూ అంకుల్ ని విష్ చేసి మా ఎదురుగా కూర్చున్నాడు.
ప్రోగ్రాం మొదలయింది.  తన వంతు వచ్చినప్పుడు, తండ్రి అంటే తనకున్న ప్రేమని చెప్తూ,  వారం రోజుల్లో ఆయన్ని గోల్డేజ్-హోం నుండి తమ ఇంటికి  తీసుకెళ్ళబోతున్నానని వెల్లడించింది, ఎవలీన.
‘ఫాదర్స్ డే’ స్పెషల్ లంచ్ ఎంజాయ్ చేసాము.  ఆ తరువాత గార్డెన్లో వాకింగ్, కబుర్లు కూడా అయ్యాక అంకుల్ కి వీడ్కోలు చెప్పి బయల్దేరాం.  ఆయన హోం నుండి ఇంటికి మారడం గురించి ఆనందంగా ఉన్నారు.  ఎడ్వర్డ్ తో కలిసి షాపింగ్ కి వెళ్ళొస్తానని  ఎవలీన అనడంతో, నేను నా కారులో ఇంటిదారి పట్టాను..
వచ్చే వారం నుండి నా బెస్ట్ ఫ్రెండ్ ఎవలీన  తన బాయ్-ఫ్రెండ్  ఎడ్వర్డ్ ఇంటికి దగ్గరగా వేరే అపార్ట్మెంట్ కి మారిపోతుంది.  కొద్దిరోజులుగా ఈ సంగతి తెలిసి నాకు దిగులుగానే ఉంది కానీ, తన సంతోషమే నా సంతోషం.
డ్రైవ్ చేస్తూ,  ఎవలీనతో నా పరిచయం, స్నేహం గుర్తు చేసుకున్నాను.
…………………….
నన్ను అమెరికాలో చదివించాలన్న నాన్న ఆశయం నెరవేరి,  రెండున్నరేళ్ళ  క్రితం హ్యూస్టన్ నగరంలోని  స్టేట్ యూనివర్సిటీలో ఇంజినీరింగ్ స్టూడెంట్ గా చేరాను.
కాలేజీలో చేరిన మొదటి వారంలోనే, ఎవలీన పరిచయమయి రూంమేట్  అయింది. నెమ్మదస్తురాలు.  వంట కూడా బాగా చేస్తుంది. తను వంట, నేను ఇంటిపని చేస్తాము.  ఒకరినొకరు అర్ధం చేసుకొని త్వరగానే క్లోజ్-ఫ్రెండ్స్ అయ్యాము.
మా ప్రొఫెసర్ క్రాంతి మేడమ్ కి మేమంటే చాలా ఇష్టం.  శనాదివారాలు  ఎప్పుడన్నా వాళ్ళింటికి లంచ్ కి కూడా పిలుస్తుంటారు.  అలా మేడమ్ ఇంటికి,  స్టూడెంట్ అసోషియేషన్ ఫంక్షన్స్ కి వెళ్ళేప్పుడు నా చీరలు కట్టి సింగారిస్తుంది ఎవలీన.
ఎవలీన విలియమ్స్, పోలెండ్ అమ్మాయి.  కుటుంబం అమెరికాకి ఇమిగ్రేట్ అయినపుడు తనకి పదేళ్ళట. కాలేజీలో ఆర్కిటెక్చర్  మేజర్ తీసుకుంది.  ఆమెకున్న ఒక్కగానొక్క బంధం – ఓల్డేజ్-హోం లో ఉన్న ఆమె తండ్రి మాత్రమే.  మూడేళ్లగా ప్రేమిస్తున్న ఎడ్వర్డ్ ని చదువవ్వగానే పెళ్ళి చేసుకోవాలన్నది ఎవలీన ప్లాన్.
అతను వృత్తిరీత్యా  ఫైనాన్షియర్ – ఇన్వెస్ట్మెంట్ బ్యాంకర్.  టెక్సాస్ లోని ఓ ప్రైవేట్ బ్యాంకింగ్ నెట్వర్క్ అధినేత ఏకైక వారసుడు ‘ఎడ్వర్డ్’.  ఆడదిక్కు లేని అతని కుటుంబంలో, ఎవలీన మకుటంలేని మహారాణి అని ఏడిపిస్తుంటాము….అసలు ఎడ్వర్డ్ లాంటి వాడు భర్త అవ్వడం ఆమె అదృష్టమని సంతోషించాము.
ఇంచుమించు  రెండేళ్ళయ్యాక, ఆర్కిటెక్చర్  నుంచి ఫైనాన్స్ కి మారాలని,  తన ఫాదర్ ని  ఓల్డేజ్-హోం లో కాకుండా తన దగ్గరుంచుకొని సేవ చెయ్యాలని నిశ్చయించుకుంది ఎవలీన.
ఆమెకున్న ఎడ్యుకేషన్ లోన్  తీర్చేసి, తన కొత్త కంపెనీలో పార్ట్-టైం జాబ్  ఇవ్వడమే కాకుండా, వయసయిపోయిన  తండ్రిని  దగ్గరపెట్టుకుని  చూసుకోమని, ఎడ్వర్డ్  ప్రోత్సహించడమే, ఎవలీన నిర్ణయానికి కారణం….
అలవాటయిన దారవడంతో, ఆటోమాటిగ్గా  కారు మా విమెన్స్ హాస్టల్  ఎదురుగా ఆగింది… నేను నడిపే ఈ సెకండ్ హాండ్ కారు, ఎడ్వర్డ్ సలహా సహకారాలతోనే చవగ్గా కొన్నాను.  రిపైర్లు లేకుండా బాగానే నడుస్తోంది.
కారు దిగి, నా రూములో అడుగు పెట్టానో లేదో,  ఎవలీన పెంపుడు పిల్లి  ‘మ్యావ్’  అంటూ నా చేతుల్లోకి ఎగిరింది… దాని పేరు ‘జిలేబి’.
వారం రోజుల్లో ఎవలీన ఇల్లు మారడం మాత్రమే కాదు.. నా ఇండియా ప్రయాణం కూడా!  ఆ విధంగా ప్లాన్ చేసాము.
ఆమె సామానంతా రేపటితో కొత్త అపార్త్మెంట్ కి వెళ్ళిపోతుంది, పిల్లి ‘జిలేబి’ తో సహా.
అమెరికాకి వచ్చిన రెండేళ్ళకి గాని నాకు ఇండియా ప్రయాణం కుదరలేదు.  నెల పైనే ఉంటాను అమ్మావాళ్ళ దగ్గర.  అదే సమయానికి సెలవు పెట్టి, కుటుంబంతో విజయవాడ వస్తున్నాడు అన్నయ్య.
………………..
నన్ను రిసీవ్ చేసుకోడానికి, ఎయిర్-పోర్ట్ కి అన్నయ్య, వదినా వచ్చారు.
అంతా బాగున్నారు కాని, నాన్న మాత్రం గడిచిన రెండేళ్ళల్లో చాలా చిక్కారని, ఆయన వైఖరిలో మార్పే లేదని గ్రహించాను.  ఎప్పటిలా అంటీ-ముట్టనట్టే ఉన్నారు. ఇంట్లో వాళ్ళ అవసరాలు తీర్చడం తప్ప ఆప్యాయతలు చూపించడం తెలియదు ఆయనకి.  రెండేళ్ళ తరువాత కనబడినందుకైనా, నా పట్ల ఆయనకున్న వాత్సల్యాన్ని మాటల్లో, చేష్టల్లో చూపెడతారని ఆశించాను.
‘ఆయన ఆప్యాయత చూపిస్తే కదా నేను పక్కన కూర్చుని,  కబుర్లు చెప్పి, యోగక్షేమాలు అడగి తెలుసుకోగలను’ అనిపించింది.  ఎప్పుడన్నా కాస్త దగ్గరగా వెళ్ళినా, నేను చెప్పే నాలుగు మాటలు మాత్రం విని, చిరునవ్వుతో అక్కడి నుండి నిష్క్రమిస్తారు  నాన్న.
ఎవలీన, మాథ్యూ అంకుల్ గుర్తొచ్చారు.  ఆయన, కూతుర్ని  ‘మై ప్రిన్సెస్’ అంటూ పిలవడం గుర్తొచ్చింది.
నాతో మా నాన్న కూడా అలా ఉండచ్చు కదా!
మొత్తానికి అమ్మతో, అన్నయ్యా వాళ్ళతో సరదాగా గడిపగలిగాను.
……………..
విజయవాడ  నుండి తిరిగి హ్యూస్టన్ వచ్చాక, ఎన్నడూ లేనిది నాన్న మీద బెంగగా అనిపించింది.
థర్డ్ ఇయర్ హడావుడిగా మొదలయి, ‘ఇండియన్ స్టూడెంట్ అసోసియేషన్’ కి ప్రెసిడెంట్ గా కూడా ఎన్నికవ్వడంతో అస్సలు తీరిక లేకుండా పోయింది.
‘అమ్మ-నాన్న- విజయవాడ’ గురించిన ఆలోచనలు కాస్త వెనకబడ్డాయి….
ఎవలీనాని వారానికి ఓసారి  కాంపస్  మీటింగుల్లో చూసినప్పుడు,  ఐదు నిముషాల పలకరింపుల్లో  యోగక్షేమాలు కనుక్కోవడమే అవుతుంది.  నాకు టైం ఉన్నప్పుడు వాళ్ళు బిజీ, లేదా మాథ్యూ అంకుల్ డాక్టర్ అపాయింట్మెంట్లు ఉండడంతో, కలవడం కుదరడం లేదు.
డిసెంబర్ మొదటి వారంలో క్రాంతి మేడమ్, మా ఇద్దరికీ పంపిన ఇ-మెయిల్ మెసేజ్ అందుకొని ఆదివారం నాడు మేడమ్ ఇంటికి వెళ్లాను.  ఎవలీనతో కాస్త సమయం గడపవచ్చన్న ఆలోచనతోనే వెళ్లాను..
కలిసిన క్షణం నుండీ – ఇద్దరం కూర్చున్న చోటు నుంచి లేవలేదు.  ఆపకుండా  నా ఇండియా కబుర్లు చెబుతుంటే,  చిరునవ్వుతో  వింటూ కూర్చుంది  ఎవలీన.  కాసేపు క్రాంతి మేడమ్ కూడా.
“నీ కబుర్లు బాగున్నాయి. మళ్ళీ కంటిన్యూ చేయవచ్చు.  ఇప్పటికే లేట్ అయింది. లంచ్ తింటూ, ఇవాళ మిమ్మల్ని పిలిచిన మరో కారణం చెబుతాను,” అంటూ లంచ్ సర్వ్ చేయడానికి లేచి వెళ్ళిందామె.
“నీవు చెప్పేది వింటుంటే, ఇండియా చూస్తున్నట్టే  అనిపిస్తుంది, శ్యామ,” అంది ఎవలీన.
“మరి ఇప్పుడు కబుర్లు చెప్పడం నీ వంతు. ఎడ్వర్డ్, అంకుల్ ల సంగతులు చెప్పు,” అన్నాను ఆదుర్దాగా.
ఆమె ఏదో చెప్పబోయే లోపు, “లంచ్ రెడీ” అంటూ పిలిచారు మేడమ్..
రాబోయే  ‘రిపబ్లిక్ డే ఉత్సవాలు’ గురించి డిస్కస్ చేయడానికి పిలిచారట ఆమె…
‘యూనివర్సిటీ ఇండియన్ స్టూడెంట్ ఆసోషియేషన్’ వైభవంగా ఆ ఇవెంట్  ని సెలెబ్రేట్ చేయాలన్న విషయాన్ని ప్రస్తావించి, ఆ వేడుకల్లో – తనతో పాటు, మమ్మల్ని కూడా ప్రముఖ పాత్ర  పోషించాలాని   కోరారు మేడమ్.  ఆ ఇవెంట్  కోసం తనకి, మాకు కూడా – ఇండియన్ ఫ్లాగ్ కలర్స్ ఉండేలా – ‘మువ్వన్నెల జరీ చీరలు’ ప్రత్యేకంగా ఆర్డర్ చేసి తెప్పిస్తున్నాని చెప్పారు.
“అదీ కాక, మన పోలెండ్ అమ్మాయికి చీరలంటే ఇష్టం కదా!,” అంటూ ఎవలీన వంక చూసారు మేడమ్.  ఓ చిరునవ్వు చిందించి, తింటూ మౌనంగా ఉండిపోయింది ఎవలీన.
“ఇక నువ్వేమో సాకు దొరికితే, చీర సింగారిస్తావు,” నా వంక చూస్తూ నవ్వింది మా మేడమ్.
“అందుకే నా ఫేవరేట్ అమ్మాయిలిద్దరికీ జరీ చీరలు గిఫ్ట్,” అంటూ ముగించారామె …
లంచ్, ‘రిపబ్లిక్ డే’ ఉత్సవాల గురించిన కబుర్లు కూడా అయ్యాయి.
“వచ్చిన దగ్గరి నుండీ చూస్తున్నాను. మునుపటిలా లేవు.  ఏమి విషయం ఎవలీన?” అడిగారు మేడమ్ చాయ్ తాగుతూ.  మళ్ళీ మౌనంగా తలవంచుకుంది ఎవలీన.
కాస్త దగ్గరగా వెళ్ళి కూర్చుని భుజం మీద చేయి వేసాను.
“ఏమిటి విషయం ఎవలీన?” మృదువుగా అడిగాను…
నా భుజం మీద వాలిపోయి వెక్కివెక్కి ఏడ్చింది.  ఓదార్చడానికి ప్రయత్నించాము.
కాస్త తేరుకుని కళ్ళు తుడుచుకుని మా వంక నిబ్బరంగా చూస్తూ, విషయం చెప్పడం మొదలు పెట్టింది ఎవలీన.
మాథ్యూ అంకుల్ ని అపార్ట్మెంట్ లోకి మార్చిన మూడు వారాలకే, ఆయనకి స్ట్రోక్  రావడంతో హాస్పిటల్లో చేర్చిందట. వైద్య పరీక్షలు చేసి, ఆయనకి  బ్రెయిన్ ట్యూమర్, బాగా విస్తరించి ఉందని డయాగ్నోస్ చేసారట వైద్యులు.  ఆయన బ్రెయిన్ కి  సోకిన  కాన్సర్ వ్యాధి – టర్మినల్ స్టేజ్ లో ఉండడం వల్ల, వైద్యానికి కూడా ఎటువంటి రెస్పాన్స్ ఉండదని నిపుణులు అభిప్రాయ పడ్డారుట.  ఆయనకి మరో ఆరు నెలల జీవితం మిగిలుండవచ్చని, కానీ వ్యాధి వల్ల తరుచుగా వచ్చే తలనొప్పులు భరించలేనివిగా ఉండవచ్చన్నారట.  ఆ నొప్పికి తాత్కాలిక ఉపశమనం కోసం తండ్రికి ఇంజెక్షన్లు ఇవ్వడం  నేర్చుకోమన్నారట  ఎవలీనని.
ఇక స్ట్రోక్స్ వల్ల కూడా కదలిక తగ్గిపోవడం భరించలేక పోతున్నారట ఆ పెద్దాయన.
మాథ్యూ అంకుల్ గురించి వింటున్న సంగతులకి మా కళ్ళు చెమర్చాయి.
ఇప్పటివరకు మాతో కూడా తమ బాధని పంచుకోలేనంత కష్టంగా అనిపించిందంటూ కంటతడి పెట్టుకుంది ఎవలీన. నా గుండెలు పిండేసినట్టయింది.  కన్నీళ్ళనాపే ప్రయత్నం చేస్తూ వాళ్ళ ఫాదర్ విషయం చెబుతూనే ఉంది ….
నాలుగు రోజుల క్రితం ఉన్నట్టుండి, కూతురిని  ప్రేయర్ రూంకి పిలిచి ఎదురుగా కుర్చోమన్నారట ఆయన.  తన  మాట కాదననని ముందుగానే, ఆమె నుండి మాట తీసుకొని,  తన మనసులోని ఓ అసామాన్యమైన విషయం బయట పెట్టారట.
ఒక్క క్షణం ఆగింది ఎవలీన.  టిష్యూతో కళ్ళు తుడుచుకొని  గట్టిగా ఊపిరి తీసుకొంది.
“తనకింక బతకాలని లేదని, తన జీవితాన్ని అంతం చేసుకోదలచానని నిశ్చయంగా చెప్పారు.  అందుకోసం ‘డెత్ విత్ డిగ్నిటీ యాక్ట్’’ అమలు జరుపుతున్న ‘ఆరెగన్’  స్టేట్ కి వెళ్ళిపోడానికి, తనకి సహాయం చెయ్యమని కోరారు, మా ఫాదర్,” .. రెండు చేతుల్లో ముఖం దాచుకుని వెక్కి వెక్కి ఏడ్చింది ఎవలీన.  ….విన్న విషయం నన్ను దిగ్భ్రాంతికి గురి చేసింది…..
నా మనస్సు స్థంబించిపోయింది. మొన్నామధ్య  న్యూస్ లో విన్నాను – ‘డెత్ విత్ డిగ్నిటీ’ అనే యాక్ట్  గురించి.
‘వ్యాధి గ్రస్తులైన వారు, తమ స్థితి మెరుగుపడే అవకాశం లేదని తెలిసాక, దాని వల్ల క్షణక్షణం కలిగే బాధకి, నొప్పికి ఓర్చుకోలేక – ఓ వైద్యుని సలహా సహకారాలతో – తమ జీవితాన్ని తామే అంతం చేసుకొంటారట.  ఆ క్రియని ‘డెత్ విత్ డిగ్నిటీ యాక్ట్’  చట్టంగా, అమెరికాలో కొన్ని స్టేట్స్ మాత్రమే అమలు పరుస్తాయట.  తిరుగులేని, నయంకాని వ్యాధితో – శారీరికంగా, మానసికంగా తీవ్ర వొత్తిడికి లోనౌతున్నట్టు  నిర్దారించబడిన  రోగులు మాత్రమే ఈ చట్టం  కింద – ‘డెత్ విత్ డిగ్నిటీ’’  రైట్  కి అర్హులవుతారట…..
ఈ ఆలోచనల నుండి నేను తేరుకునేలోగా,  క్రాంతి మేడమ్ ఎవలీన భుజాల  చుట్టూ చేతులు వేసి సముదాయిస్తుంది.
“ఐ ఆం సారీ, నెవెర్ రియలైజ్డ్ యు వేర్ ఫీలింగ్ దిస్ బాడ్,”  అన్నాను తన చేతిని తాకుతూ.
తన బాగ్ నుండి ఫోల్డ్ చేసున్న వైట్ పేపర్ తీసి, చేత పట్టుకుంది ఎవలీన.
”రెండు రోజులుగా ఫాదర్ మాట స్పష్టత కూడా కోల్పోయారు.  డాక్టర్ ని అడిగితే, ఇలాటి మార్పులు రావడం ఆ వ్యాధి లక్షణం అన్నారు.. మెల్లమెల్లగా ఒక్కో భాగం ఎఫెక్ట్ అవుతాయి…ఆయన్ని వీలయినంత  హ్యాపీగా, కంఫర్టబుల్ గా  ఉంచమన్నారు,”  క్షణమాగింది  ఆమె.
“ఈ రోజు పొద్దున్నే ఫాదర్ ని గాల్వెస్టన్  లో జరుగుతున్న ‘బోట్-రైడింగ్ ఫెస్టివల్ ‘ కి తీసుకొని వెళ్లాడు ఎడ్వర్డ్.  నేనేమో  మిమ్మల్ని కలిసి ఫాదర్ విషయం చెప్పాలని ఇటు వచ్చాను,” అంటూ కళ్ళు తుడుచుకొంది ఎవలీన.
“మాట స్పష్టత పోయాక, నాకు ఆయన రాసిన ఈ లెటర్, చూడండి,” అంటూ తన చేతిలోని పేపర్ మాకందించింది…..
ముందుగా నేనే చదివాను.
‘తండ్రయ్యుండీ, కూతురి నుండి ఓ అసామాన్య కానుకని కోరుతున్నందుకు క్షమించమని, అడిగారాయన.  బాధాకరమైన జీవితం నుండి  తనకి శలవిప్పంచమని,  తండ్రిగా నిష్క్రమించి బిడ్డగా పుట్టగల అవకాశమిమ్మని కోరారు.  ‘డెత్ విత్ డిగ్నిటీ’’ ఆయనకందే వెసలుబాటు వీలయినంత త్వరలో కల్పించమని, ‘ఆరెగన్ ’ కి  మూవ్ అయ్యే ఏర్పాట్లు వెంటనే చేయమని,’ ఎవలీనని అర్ధిస్తూ ముగించారు ఆ లెటర్ని మాథ్యూ అంకుల్..
కన్నీళ్లు ఆపుకోలేక పోయాను.  ఆ లెటర్ ని క్రాంతి మేడమ్ కి అందించాను….
……………..
మరునాడు పగలంతా మాథ్యూ అంకుల్, ఎవలీనలతో గడిపాను.  ఆయన పేల్  గా వీక్ గా ఉన్నారు.  అస్పష్టంగా గొణిగినట్టు మాట్లాడుతూ ఉండుండి నిద్రలోకి జారుకుంటున్నారు.  అంకుల్ బ్లెసింగ్ తీసుకొని,
బరువెక్కిన హృదయంతో ఇంటిదారి పట్టాను.
ఆ తరువాత రెండు రోజులకి ఎవలీన వాళ్ళ ఫాదర్ ని తీసుకొని  ‘ఆరెగన్’  లోని  – ‘సేలం’ కి వెళ్ళిపోయింది.
మాథ్యూ అంకుల్ కోసం రోజూ ఆ దేవుణ్ణి ప్రార్ధిస్తున్నాను.
మాథ్యూ అంకుల్ విషయం నాకు కనువిప్పయిందనే చెప్పాలి.  మా నాన్న వైఖరిని తప్పు పట్టడం, ఆయనకి ప్రేమ ఆప్యాయత తెలియవు అనుకోవడం మానేసాను.  నాకో మంచి జీవితాన్ని ఇచ్చిన మా నాన్న పట్ల నా మనసులో గౌరవాభిమానాలు, కృతజ్ఞలు నిలుపుకున్నాను.
అసలు భారతీయ సంస్కృతీ సాంప్రదాయం, ఆడపిల్లని కొంత కట్టుబాట్లల్లోనే ఉంచుతుంది.  అలాగే తల్లి-తండ్రి –పిల్లలు, వారి మధ్య బాంధవ్యాలను కూడా ఓ పరిధిలో నిర్దేశిస్తుంది….అర్ధం చేసుకోవడంలో ఉంది…
*——————-*
విశ్లేషణ: మంథా భానుమతి
ప్రపంచంలో ఏ దేశంలో నైనా తండ్రీ కూతుళ్ళ అనుబంధం ప్రత్యేకమయినదే. తల్లి ప్రేమకి సాటి ఏదీ లేదంటారు.. కానీ తండ్రి ఆప్యాయత, అనుబంధం, ఆయన ఇచ్చే రక్షణ, కొండంత అండ  ఉండాలి ప్రతీ వ్యక్తి జీవితంలో. తల్లి లేని పిల్లలు ఎంత లోటు అనుభవిస్తారో, తండ్రి లేని పిల్లలకి కూడా అంతే లోటుంటుంది. అటువంటి తండ్రిని, చదువు ఒక కొలిక్కి రాగానే వృద్ధాశ్రమం నుంచి తీసుకు వచ్చి, తనతో ఉంచుకుని సేవ చెయ్యాలనుకుంటుంది ఒక కూతురు. అదీ ఒక విదేశీ యువతి. అది కూడా తన కాబోయే భర్త సహకారంతోనే.
మన దేశంలో చాలా మందికి ఒక అపోహ ఉంది.. ఫారెన్ కంట్రీస్ లో తల్లిదండ్రుల్ని అస్సలు చూడరు, పట్టించుకోరు.. వృద్ధాశ్రమాలలో పడేసి పలకరించరు అని. మన దేశంలో ఉన్నట్లే అక్కడా మంచీ చెడూ ఉంటుంది. ఎంతో మంది స్కూలు పిల్లలు, కాలేజ్ పిల్లలు, యువతీ యువకులు ఓల్డ్ ఏజ్ హోమ్స్ కి వెళ్ళి వాళ్లతో వారాంతాలు గడిపే వాళ్ళని నేను స్వయంగా చూశాను. అది వాళ్ళ తల్లిదండ్రులే కానక్కర్లేదు. అలాగే వాళ్ళ పేరెంట్స్ ని కూడా బాధ్యతగా చూసే వాళ్ళు, అమెరికన్స్ నాకు తెలుసు. యూరోపియన్ దేశాల్లో పోలిష్ వాళ్ళు, మనలాగానే సెంటిమెంటల్ అని పేరు పొందారు. (‘కేన్ అండ్ యాబెల్’ వంటి నవలల్లో రచయితలు చెప్పారు..)
ఈ కథలో ఎవలీన ఒక పోలిష్ యువతి. తండ్రిని తీసుకుని వెళ్ళి కొద్ది రోజులు కూడా ఆ తృప్తిని అనుభవించకుండానే ఒక భయంకరమైన సంగతి తెలిసి, కూతుర్ని కోరరాని కోరిక కోరతాడా తండ్రి. మరి ఆ అమ్మాయి తండ్రి కోరికని మన్నిస్తుందా? ఎవలీనా స్నేహితురాలు శ్యామ మనకి కథ చెప్తుంటుంది. తన తండ్రి, ఎవలీనా ఫాదర్ లాగ ప్రేమని చూపించడని బాధ పడుతుంటుంది. చివరికి జన్మ నిచ్చిన తండ్రికి ప్రేమ ఉండక పోతుందా.. కొందరికి చూపించడం రాదు అనుకుని, ఇండియన్ కల్చరే అంత.. అని సర్దుకుంటుంది.
తండ్రీ కూతుళ్ళ బంధాన్ని ఒక కొత్త అంశం తీసుకుని, మనసుకి హత్తుకునేలా కథని మలిచారు శ్రీమతి కోసూరి ఉమాభారతి గారు. నాట్య కళాకారిణి అయిన ఉమా భారతి, తెలుగు సాహిత్యం మీది మక్కువతో ఈ మధ్యనే రచనా వ్యాసంగాన్ని ప్రారంభించారు. రెండు నవలలు, కొన్ని కథలు రాసి ఒక నవలని ప్రచురించారు కూడా. మంచి కథాంశాలని ఎన్నుకుంటున్నారు.  వీరి కంప్యూటర్ నుంచి ఇంకా చాలా రచనలు రావాలని ఆశిస్తున్నాను.
– పి. వసంతలక్ష్మి 
గౌతమి తన ముందు ఆగిన కార్లు చూస్తూ, పెద్ద జామ్‌ అయినట్టే ఉంది ముందు జంక్షన్‌లో అనుకుని నిట్టూర్చింది. ఇంటికి ఎంత తొందరగా వెళ్లిపోదామా అని హడావిడి పడిన రోజే అన్నీ ఇలా జరుగుతాయి. పిల్లలని స్కూల్‌ నుంచి తీసుకువెళ్లాలి, ఎలా అని ఆలోచిస్తూ ఎలీజాకి మెసేజ్‌ పంపింది. ‘తన పిల్లలకి అమ్మ వస్తుంది. అక్కడే ఉండమని’ చెప్పమని.
మన  దేశంలోలాగా, ఇక్కడ ఎవరికో ఒకరికి పిల్లలని అప్పజెప్పరు. ఇక్కడ సుఖాలు అనుభవిస్తున్నప్పుడు కొన్ని కష్టాలకి కూడా తయారవక తప్పదు అంటూ మరోసారి నిట్టూర్చింది.
ఇండియా నుంచి రాజ్‌ వచ్చాడు. నాన్నని కలిశాడుట, ఆరోగ్యంగా బాగానే ఉన్నానని చెప్పమన్నారుట.
గౌతమికి పోస్ట్‌ చేయాలని ఉత్తరం రాసి ఉంచాను, సమయానికి వచ్చావు రాజ్‌ అంటూ ఆప్యాయంగా చేయి పట్టుకుని, వీలు చూసుకుని నన్ను చూడడానికి వచ్చావు, మా గౌతమి మరీ మరీ చెప్పి ఉంటుంది అంటూ నవ్వి, ఈ ఉత్తరం కవర్‌లో పెట్టి, రాజ్‌ చేతిలో పెట్టి, మా తోటలో పండించిన పళ్లు అంటూ అరడజను చక్రకేళీ అరటిపళ్లు మరో కాగితం సంచిలో వేసి యిచ్చారుట.
రాజ్‌ ఒకటే చెప్పడం, మీ నాన్నగారు ఎంత బాగా అలవాటు పడిపోయారో, ఉదయం ప్రార్థన, తర్వాత ఒక అరగంట యోగా, ఆపై స్నానం, తేలికగా ఉపాహారం, పేపర్‌ చదువుకోవడం, వంటగదిలో కాని, తోటలో కాని, ఎవరికి తోచిన పని వారు చేయచ్చుట. మా అమ్మ, నాన్నగారిని కూడా ఒప్పించగలిగితే బాగుండును. ఆ పాత ఇల్లు వదలరు. సొంత ఇల్లు మమకారం, మేం నలుగురం పిల్లలం ఉన్నా అందరం తలో చోటా ఉన్నాం. ఇప్పటివరకు అక్క చూస్తూ ఉండేది వారి మంచిచెడ్డలు. తనూ పెద్దదై పోయి నా వల్ల కాదురా రాజ్‌! అంటుందిట. రాజ్‌ వాళ్లు మలయాళీలు, కానీ హైదరాబాద్‌లోనే సెటిల్‌ అయారు.
ఒక్క నిముషం నోరు మూసుకోడు, అలా గలగలా మాట్లాడుతూ ఉంటాడు, పని చేసుకుంటూ కూడా, ఇద్దరం ఒకే టీమ్‌, మంచి స్నేహితులం అయిపోయాం. సుమ మీకు దగ్గర చుట్టమా? అని ఏడిపిస్తూ ఉంటాను.
చందూ కూడా సాఫ్ట్‌వేర్‌ ఉద్యోగమే కానీ టూర్లు ఎక్కువ, దాంతో స్నేహితుల సాయం తీసుకోక తప్పదు. పిల్లలకి స్కూల్‌లో చదువు కాక రకరకాల వ్యాపకాలు, మనదేశంలో అయితే ఒక ఆటో మాట్లాడి పంపించేస్తాం పిల్లలని. ఇక్కడ అలా కాదు, మనమే దింపాలి. తీసుకురావాలి. ప్రాజెక్ట్‌ డెడ్‌లైన్‌ అంటూ నూరిపోస్తున్నారు. ఇంటికి కూడా ఒక్కోరోజు పని మోసుకురావాల్సి వస్తోంది. ఉద్యోగం మానేసి, పిల్లల్ని బాగా చూసుకుంటూ అచ్చమైన గృహిణిలా ఉండిపోదామా అని మనసు లాగుతుంది. కానీ, కొత్తగా తీసుకున్న ఇల్లు, రెండు కారులమీద అప్పులు, పిల్లల చదువులు కాక ఇతరత్రా ఖర్చులు, ఎదురుగా కనిపించేసరికి మరి ఆ ఆలోచనే రాదు.
మరో పది నిముషాలు పట్టేలా ఉంది అనుకుని గౌతమి తన హాండ్‌బాగ్‌లో ఉత్తరం కోసం తడుముతూ, వెతికింది. చేతికి తగిలిన అట్ట తీసి చూస్తే ఎర్రటి బొట్టు బిళ్లల అట్ట… ఇదొక ఫార్సు అని నిట్టూర్చింది.
ఇక్కడికి వచ్చిన కొత్తలో బొట్టు లేకుండా బయటికి రావడం అనేది ఊహించనిది. ఈ పాంట్లూ, చొక్కాలు అలవాటు అయాక, కనీ కనిపించని నల్లబొట్టు చిన్నది ఉందా, లేదా అన్నట్టు పెట్టుకోవడం, అదీ ఎప్పుడో మర్చిపోయింది. ఉరుకులు, పరుగులు, చేతికి ఏది అందితే అది వేసుకుని తొమ్మిది కల్లా ఇంట్లోంచి బయటపడడం అనేది రోజూ ఒక బ్రహ్మ ప్రయత్నమే. చందూ ఉంటే చాలా నయం. పిల్లలని దింపడం అదీ తను చేస్తాడు.
మొదట్లో ఈ బొట్టుమీద ఎంత గొడవ జరిగింది. బోసిగా ఉన్న నీ మొహం చూడలేకపోతున్నాను అంటున్నాడని, ఇలా బాగ్‌లో ఒక స్టిక్కర్ల అట్ట పడేసుకుని, ఇంటికి రాగానే కారు గరేజ్‌లో పెడుతూ, అద్దంలో చూసుకుని స్టిక్కర్‌ ఒకటి అంటించుకుని రావడం, తనకెందుకో అంతమంది నానాజాతి ఉద్యోగస్తులతో కలవాలంటే ఇలా బొట్టు పెట్టుకోవడం ఒక అవరోధంలాగా అనిపించేది. అందుకే ఆఫీసు దుస్తులకి మాచింగ్‌గా బోసి మొహమే అలవాటు చేసుకుంది.
ఒక్కసారి ఎందుకో అమ్మ గుర్తువచ్చి, కళ్లు తడి అయాయి. అమ్మే ఉంటే, నాన్న ఇలా హోంలో ఉండాల్సి వచ్చేదా?
ఎప్పుడూ నుదుటిమీద గుండ్రంగా తిలకం బొట్టు పెట్టుకునేది, నిండైన మొహం… అమ్మ పోలిక కూతురు నిత్యకి వచ్చింది, తనదీ గుండ్రని మొహమే, అఖిల్‌కి మళ్లీ నాన్న పోలిక.
ఆరునెలల్లో అంతా అయిపోయింది. బ్రెయిన్‌ ట్యూమర్‌ అన్నారు. నాన్నకి ఈ సెల్‌ఫోన్‌ అంటే దాంతో ద్వేషం, తన దగ్గర సెల్‌ ఉంచుకోరు. నాతో మీరు రోజూ ఎలాగూ మాట్లాడరు. రూమ్‌లో ఉండే ఫోన్‌కి చేయండి చాలు అంటారు.
అమ్మ పోగానే, నాన్న నేను ఒంటరిగా ఈ ఇల్లు, అవీ చూసుకోలేను అని చెప్పి, ఊరికి దూరంగా ప్రశాంతమైన వాతావరణంలో కట్టిన ఈ ప్రశాంతి హోమ్‌లో జీవిత సభ్యత్వం తీసుకుని, అక్కడికి మారిపోయారు. అతిథులకి ఒక చిన్న ఇల్లు అవీ ఉన్నాయి. కాని, అమ్మ లేకపోవడంతో తను, తమ్ముడూ కూడా వెళ్లాలని అంతగా అనిపించక అశ్రద్ధ చేస్తున్నాం అనుకుంది గౌతమి.
మూడేళ్లు అయింది. ఫోన్లలో మాటలు, ఎవరైనా వెళితే ఇక్కడనుంచి ఫోటోలు పంపించడం. కంప్యూటర్‌, నెట్‌… ఈ సదుపాయాలేవీ నాకు వద్దు అని ఖరాఖండిగా చెప్పేశారు నాన్న.
ఒక పదేళ్లలో ఎన్ని మార్పులు తమ జీవితాలలో. అందరినీ కట్టి ఉంచే సూత్రధారి అమ్మ లేకపోవడంతో అందరం చెల్లాచెదురయిపోయాం. గౌతమి మనసు ఈ జ్ఞాపకాలతో భారం అయి, చిన్నగా తలనొప్పి కూడా మొదలయింది.
పచ్చలైటు పడి, కారులు కదిలేసరికి మరో పది నిముషాలు ఎక్కువే పట్టింది. అందరూ ఆఫీసులనుండి ఇంటికి తిరిగి వెళ్లే సమయం ఇది. దారిలో పిల్లలని ఎక్కించుకుని, ఇంటికి చేరేసరికి, చీకటి పడిపోయింది. అబ్బ! వెలుగుచూసి అసలు ఎన్ని నెలలు అయిందో! ఏమిటో ఈ దేశంలో కఠినమైన వాతావరణాలు, పోనీ అన్నీ ఎత్తిపట్టి మనదేశానికి వెళ్లిపోదామా అని ఒక ఆలోచన. అప్పుడప్పుడు.. ముందు పిల్లలకి ఏదో వండి పెట్టాలి. వంటా, భోజనాలు అయేసరికి రాత్రి పది. మంచం మీద అలసటగా వాలడమూ, నిద్రపోవడమూ ఒక్కసారే… మళ్లీ తెల్లవారి ఆరుగంటల అలారంకి మెలకువ వచ్చి, రోజు మొదలు, ఇంక ఉరుకులు, పరుగులు అనుకుంటూ, ఎలాగో సమయానికి ఆఫీసుకి చేరింది గౌతమి.
రాజ్‌ ఎదురుగా కనపడి విష్‌ చేసేసరికి గుర్తు వచ్చింది. నాన్న రాసిన ఉత్తరం చదవనే లేదు అని. ఇంత రాచకార్యం ఏంచేస్తున్నావు అని ఎవరైనా అడిగితే అసలు సమాధానం ఏముంది? అమ్మ ఒక్కసారి ముందు కనిపించి, అమ్మలూ నాన్న రాసిన ఉత్తరం చదవడానికి కూడా తీరిక లేదా అని అడుగుతున్నట్టు అనిపించి, ఒక్కసారి చాలా తప్పు చేసిన అనుభూతి కలిగింది.  అప్పటికే పని ముందు పెద్దకొండలా అనిపించి, అందులో పడిపోయింది గౌతమి, మరో ఆలోచన లేకుండా.
రాజ్‌ మధ్యలో ఒక వార్త పట్టుకువచ్చాడు. విక్టర్‌ ఒక పార్టీ ఇస్తున్నాడుట. ఎందుకని అడిగితే జాన్‌తో అతని పదేళ్ల సహజీవనం విజయోత్సవం అని నవ్వుతూ చెప్పాడు. ఈ దేశంలో ఇవన్నీ మొదట్లో కొత్తగా, చిరాకుగా కూడా అనిపించేవి, రాను రానూ ఇవీ అలవాటు అయాయి.
తమ జీవితానందమే ముఖ్యం అంటారు. కుటుంబం కోసమో, కొందరి కోసమో తమ జీవితాలు, ప్రేమలూ, అలవాట్లూ ఎందుకు మార్చుకోవాలి అని చాలా సూటిగా అడుగుతారు.
మనదేశంలో అయితే పెళ్లి అంటే రెండు కుటుంబాల మధ్య బాంధవ్యం. వారి పుట్టుపూర్వోత్తరాలు చూస్తారు. పరువు ప్రతిష్ఠ అంటారు. అమ్మ ఎప్పుడూ అనేది, ఇరువేపులా మీకు అండదండలుండాలి ఎప్పుడూనూ అని.
అత్తగారు, మామగారు కూడా ఏడాది గడువులో పెద్ద సుస్తీ లేకుండానే పోయారు. దాంతోనే అనుకుంటా మాకు మన దేశంతో సంబంధాలు మరీ తక్కువైపోయాయి. గౌతమి తనలో తాను ఈ రెండ్రోజుల నుంచి, నా మనసు అక్కడ, శరీరం ఇక్కడలాగా గడిపాను. నాన్న రాసిన ఉత్తరం ఈ రోజయినా చదవాలి అనుకుంటూ బ్రేక్‌లో కేఫిటేరియాకి బయలుదేరింది.
దారిలో ‘కేధీ’ కనిపించింది. వేరే టీమ్‌లో పనిచేస్తున్నా పరిచయం, స్నేహం వరకు ముదిరింది. ‘కేధీ’ నవ్వుతూ పలకరించింది. ఈ మధ్యనే మూడు నెలల క్రితం తన అమ్మగారు హోమ్‌లోనే పోయారు. ఆవిడ అల్జీమర్స్‌ అనే వ్యాధితో బాధపడి పోయారు.
కేధీ చెప్పింది, అమ్మ పోయిన దుఃఖం తట్టుకోలేక ష్రింక్‌ దగ్గరకి వెళ్లాను. ఇంకా చాలా సిట్టింగ్స్‌ ఉన్నాయి అని.
ఈ దేశంలో ఇలాంటివి వినడం కొత్తేమీ కాదు గౌతమికి. ఒక్కసారి తుళ్లిపడింది కేధీ అన్న మాటలకి. ఆ ష్రింక్‌ అన్నాడు, ‘నువ్వు మీ అమ్మ మరణాన్ని నీ బాధ్యతగా భావించి, తప్పు చేశాను అన్న గిల్టీ భావనల నుంచి బయటపడేవరకూ ఈ సిట్టింగ్స్‌ ఉంటాయి అన్నాడు గౌతమీ’ అంటూ…
ఈ మాటలు వినగానే గౌతమికి తనలో ఉన్న అపరాధభావం ఒక్కసారి బయటపడి నిలదీస్తున్నట్టు అన్పించింది.
కాఫీ తాగుతూ కేధీకి బై చెప్పి, స్తిమితంగా బ్యాగ్‌లోంచి నాన్న రాసిన ఉత్తరం తెరిచి చదవడం మొదలుపెట్టింది.
అమ్మలూ! శ్రీలూ!
(అమ్మ మా యిద్దరినీ అలా పిలిచేది!) నాన్న రాసే ఉత్తరం… మీ ఇద్దరికీ కలిపి రాస్తున్న ఉత్తరం ఇది.
ఈ హోమ్‌లో నాకు అంతా చాలా సుఖంగా, సాఫీగా సాగిపోతున్నది. నాకిష్టమైన తోటపని చేస్తున్నాను. పళ్లు, కూరగాయలు పెంచుతాను నేను. అవే నాకు ఇష్టం. వేరే మొక్కల పెంపకం మీద అంతగా శ్రద్ధ ఉండేది కాదు ప్రమద్వర వచ్చేవరకు. ఆమెకి పూలంటే ప్రాణం. ఇద్దరం తోటపనుల దగ్గర పిచ్చాపాటీ కబుర్లు చెప్పుకునేవాళ్లం. ఒకరి కుటుంబ విషయాలు ఒకరం పంచుకున్నాం. ఆమెకి 60 ఏళ్లు పైబడి ఉంటాయి. పెళ్లి కాలేదు. తమ్ముళ్లు, చెల్లెళ్లని చదివించి వారికి పెళ్లిళ్లు అవీ చేసిన ఒక మధ్యతరగతి ఆడపిల్ల కథే ఈమెది.
రిటైర్‌ అవగానే ఎవరిమీదా ఆధారపడి ఉండడం ఇష్టం లేక ఈ హోంలో చేరిపోయింది తన సంపాదనతోనే ఒక గది కొనుక్కుని. అలా మా ఇద్దరి పరిచయం పెరుగుతూ ఉంటే మా అభిప్రాయాలు, అభిరుచులు కూడా చాలా కలుస్తున్నట్టు తోచాయి. అభిమానాలు పెరిగాయి.
ఆరు నెలల క్రితం నాకు వైరల్‌ జ్వరం వచ్చి చాలా నీరసించిపోయాను. మీరు కంగారుపడతారని మీకు చెప్పలేదు. (గౌతమి – ఏం చేసేవాళ్లం నాన్నా! ఫోన్‌లో పలకరింపులేగా!) ఆ సమయంలో ప్రమద్వర నాకు చాలా సేవలు చేసి, తిరిగి మామూలు మనిషిని చేసింది.
ఇద్దరమూ ఆఖరి దశలో ఉన్నాం, జీవితంలో ఆఖరి ఊపిరి ఆగేవరకు జీవించాలి, తప్పదు. తనకీ నా అన్నవారు కావాలి అన్న ఆలోచన, నాకు ఒక సాహచర్యం కావాలి అన్న ఆలోచనతో జతపడి మేం ఇద్దరం కలిసి యింక భార్యాభర్తలుగా కలసి జీవించాలి అని నిర్ణయించుకున్నాం. తన చెల్లెళ్లు, తమ్ముళ్లు ఒప్పుకోరేమో అని సందేహ పడుతూనే, ఈనాటికైనా నా సంతోషం నేను చూసుకుంటే తప్పేమిటి? అని ప్రమద్వర అంటుంది. నిజమే కదా! తప్పు లేదు కదా! నాకు మటుకు మీరు నా పిల్లలుగా నన్ను అర్థం చేసుకుంటారు అన్న ఆశ ఉంది. నమ్మకం ఉంది. పిల్లలు తాము వివాహం చేసుకుంటాం అని చెప్పి తల్లిదండ్రుల ఆమోదం కోసం అడిగే సందర్భాలు మటుకే మనకు తెలుసు.
ఇప్పుడు తారుమారుగా నేను మిమ్మల్ని అడుగుతున్నాను. ప్రమద్వరని మీ తల్లిగా కాదు, మన ఇంటి సభ్యురాలిగా అంగీకరిస్తారా?
అమ్మలూ! శ్రీలూ! మీ సమాధానం నాకు చాలా ముఖ్యం. మీ అమ్మని ఏ క్షణమూ నేను మర్చిపోలేదు. ఆమె స్థానం ఎప్పటికీ అదే. మీ అమ్మ నా సహధర్మ చారిణి. మరి ప్రమద్వరో అంటారా! నా ఆఖరి మజిలీకి ఒక స్నేహితపు సాన్నిహిత్య తోడు. తన మెడలో నేను కట్టే తాళి బంధనాల తాళి కాదు, బంధాల  తాళి.
అమ్మలూ! తమ్ముడికి నువ్వు చెప్పు. ఉంటాను తల్లీ!
ప్రేమతో
నాన్నా.
గౌతమి కళ్లల్లోంచి నీళ్లు జలజలా రాలి, రెపరెపలాడుతున్న నాన్న ఉత్తరంపై పడ్డాయి. అక్షింతలులాగా అనుకుని నవ్వింది గౌతమి. మనసు ఇప్పుడు ఎంతో తేలికగా ఉంది.
రేపే తమ్ముడికి చెప్పాలి. ఈ నెలాఖరుకి ఇండియా వెళ్తాను. పిల్లలు వస్తే వస్తారు, లేదా చందూ దగ్గర ఉంటారు. తను మటుకు వెళ్లి తీరుతుంది. ప్రమద్వరని కలవద్దూ! అమ్మా! అమ్మా! అమ్మా! అని ప్రయత్నపూర్వకంగా ప్రాక్టీస్‌ చేస్తున్నట్టు. గౌతమికి తల్లి దొరికింది మళ్లీ. తండ్రి కూడా! దూరం అయిపోయాడు అనుకున్న తండ్రి కూడా దొరికాడు మాకు. గౌతమి సంతృప్తిగా నిట్టూర్చి లేచింది.
కథా విశ్లేషణ
ప్రవాస భారతీయులకి గత పది ఇరవై సంవత్సరాలలో నిరంతరం మదిలో మెదిలే చింత ఒకటే.. ”తాము వృద్ధాప్యంలో చేయూత నివ్వవలసిన తల్లిదండ్రులని వదిలి వచ్చేశాము. ఏంచేస్తున్నారో… ఈ వయసులో అన్ని పనులూ తామే చేసుకోలేక ఎంత అవస్థలు పడుతున్నారో..” అని.
ఇంక తల్లిదండ్రులలో ఒకరు ఒంటరిగా మిగిలిపోతే ఆ బాధ రెట్టింపవుతుంది. వృద్ధాశ్రమాల పద్ధతి ఇప్పుడిప్పుడే ప్రాచుర్యం అందుకుంటోంది ఇక్కడ. తమవారు అక్కడ బాగానే ఉన్నా, దూరాన ఉండి ఏమీ చెయ్యలేని కొడుకులు, కూతుళ్లు నిస్సహాయంగా నిట్టూర్చక మానరు. తాము ఊపిరి సలుపని పనుల్లో మునిగి తేలుతున్నా కూడా.
ఈ సున్నిత విషయాన్ని తీసుకుని చక్కని కథగా మలిచి సుఖాంతం చేశారు వసంతలక్ష్మిగారు.
గౌతమి తన బాధ్యతలలో నిమగ్నమైపోవడం కళ్లకి కట్టినట్లు చూపిస్తారు. తండ్రి చేత్తో రాసి పంపిన ఉత్తరం విప్పి చదవడానికి కూడా తీరిక దొరకదామెకి. కానీ మనసంతా ఆయనమీదే… అమ్మ లేనేలేదు. ఒంటరిగా జీవితాన్ని ఎలా గడుపుతున్నారో అనే ఆలోచనే.
తీరిక చేసుకుని, ఆత్రంగా నాన్న రాసిన ఉత్తరం తెరచి చూసుకున్న గౌతమి ఆశ్చర్యానందాలతో కన్నీరు కారుస్తుంది. కన్నపిల్లలకి తండ్రి సౌఖ్యం, సంతోషం కన్నా కావలసినదేముంటుంది?
ప్రవాసభారతీయురాలైన వసంతలక్ష్మి, తల్లిదండ్రులని వదిలి దూరాన ఉంటున్న యువతి మనోభావాలని ఎంతో బాగా వివరించారు.
రచన: ముచ్చర్ల రజనీ శకుంతల 
”మమ్మీ…! ఓల్డ్‌ ఏజ్‌ హోమ్‌ నుండి ఫోన్‌..” బాబు వచ్చి చెప్పడంతోనే వంటింట్లో ఉన్న నేను ఉలిక్కిపడ్డాను. ‘బాబోయ్‌…! మళ్లీ నాన్నగార్కి ఏం కాలేదు కదా..’ నా మనస్సు ఝల్లుమంది భయంతో. పది రోజుల క్రితమే నాన్నగార్కి మైల్డ్‌గా చెస్ట్‌ పెయిన్‌ వస్తే యశోదా హాస్పిటల్‌లో చూపించాము. హార్ట్‌లో మూడు బ్లాక్స్‌ ఉన్నాయని, హార్ట్‌ సర్జరీగానీ, స్టంట్స్‌గానీ వెయ్యాలని చెప్పారు. అన్నయ్యలిద్దరూ ఎలా తప్పించుకోవాలా అని చూశారు. నాన్నగారి మీద ఉన్న ప్రేమ వల్ల హాస్పిటల్‌ చుట్టూ తిరగడం, డాక్టర్‌తో మాట్లాడ్డం నాకు తప్పలేదు. పెద్దన్నయ్య ”ఆఫీస్‌లో లీవ్‌ దొరకదు… నువ్వు చూపించు… ఏమన్నారో చెప్పు… చూద్దాం…!” అన్నాడు.
రెండో అన్నయ్య ”వదిన కూడా జాబ్‌ చేస్తోంది. ఇంట్లో ఎవరూ లేకుండా నాన్నని ఇంట్లో పెడితే ఎవరు చూసుకుంటారు?” అనేవాడు డైరెక్ట్‌గానే.
ఇక మా శ్రీవారి సంగతి చెప్పక్కర్లేదు. మామా-అల్లుళ్లకి పచ్చగడ్డి వేస్తే భగ్గుమంటుంది. నేను ఎటూ చెప్పలేక సతమతమవుతాను…
సెంట్రల్‌ గవర్నమెంట్‌లో మంచి గ్రేడ్‌ వన్‌ ఆఫీసర్‌గా చేసి, రిటైర్‌ అయిన నాన్నగార్కి పరిస్థితి అంతా అర్థమయింది. తనవల్ల ఎవరూ ఇబ్బంది పడకూడదనుకునే మనస్తత్వం. అందుకే అమ్మ పోయిన ఆరునెలలకే వైజాగ్‌లో ఉండలేక, ఉన్న ఇల్లు అమ్మేసి, పిల్లలందరూ హైద్రాబాద్‌లో ఉన్నారని, ఇక్కడకు వస్తే… ఒక్కొక్కరు ఒక్కో కారణం చెప్పి ఆయన్ని ఓల్డ్‌ఏజ్‌ హోమ్‌లో చేర్పించారు. పోనీ, నేనంటే అమ్మాయిని. కానీ కన్నకొడుకులు పట్టించుకోకపోతే ఎలా…? కానీ ఇద్దరన్నయ్యలతో ఎంత వాదించినా, నాకు ప్రయోజనం లేకపోయింది. పెళ్లాల చాటు మొగుళ్లు… అర్థమయింది. యు…యస్‌…లో ఉన్న అక్కకి ఫోన్‌ చేస్తే… ”ఎంత ఖర్చవుతుందో చెప్పవే… అందరం షేర్‌ చేసుకుందాం…” అంది.
నాకు ఏడుపు వచ్చింది. నా అసహాయతకి నాకే ఒళ్లు మండింది. అందరిమీదా కోపం వచ్చింది.
చిన్నతనం నుండి పిల్లల్ని గుండెల్లో పెట్టుకుని చూసుకున్న ఆయనకి గుండెనొప్పి వస్తే… ఆదుకునేవారే లేకుండా అయ్యారు.
ఛ… ఎందుకీ బ్రతుకు…?
ఖిఖిఖి
గబగబా ఫోన్‌ ఎత్తి ”హలో” అన్నాను వణికే కంఠంతో. ఏం వినవలసి వస్తుందోనని భయం.
అవతల నుండి హోమ్‌ వార్డెన్‌… ”మీ నాన్నగారు మందులు వేసుకోనని మారాం చేస్తున్నారమ్మా… కాస్త మీరు చెప్పండి” అంటూ ఫోన్‌ ఇచ్చింది.
‘హమ్మయ్య’ అనుకున్నాను ముందుగా నాన్నగార్కి ఏమీ కానందుకు.
”నాన్నగారండీ…” ప్రేమగా పిలిచాను.
”అమ్మాయ్‌…! నేను ఈ మాత్రలు వేసుకోను. రోజూ పది రకాల మాత్రలు ఇచ్చి చంపుతున్నారు. నోరంతా చేదుగా అయిపోయింది. ఏమీ తినబుద్ధి కాదు. కాస్త నువ్వయినా చెప్పవా… ఈ మందులు ఇవ్వొద్దని…” అవతల నుండి నాన్నగారు రొప్పుతూ.
”నాన్నా…! ప్లీజ్‌ వేసుకోండి. డాక్టర్‌గారు చెప్పలే… తప్పనిసరిగా వాడాలని… ప్లీజ్‌… వేసుకోండి నాన్నా… మా నాన్నవి కదూ…!” బ్రతిమిలాడాను.
”నిజం చెప్పు… నిజంగా మీ నాన్ననయితే ఇలా వదిలేస్తారా మీరందరూ… నేనెవరికోసం బ్రతకాలి చెప్పు…”
”నా…న్నా…” నాకు ఏడుపు ఆగలేదు.
”అవును. మందులు వేసుకుంటే ఇంకా ఎక్కువ రోజులు బ్రతకాలి… ఎవరికోసం చెప్పు… ఈ బ్రతుకు నాకు బ్రతకాలని లేదమ్మా… త్వరగా మీ అమ్మ దగ్గరకి వెళ్లిపోవాలని ఉంది…” ఆయన గొంతులో జీర…”
నేను బరువెక్కిన గుండెతో నా నోట మాట రాలేదు.
”ఏమిటి…? ఏడుస్తున్నావా?” అవతలనుండి నాన్నగారు.
ఎనభై రెండేళ్ల అనుభవం ఆయన ప్రతిమాటలోనూ తెలుస్తుంది.
”లే…దు…”
”రేపు వస్తావా?” ఆశగా అడిగారు.
”రేపా? పి…ల్ల…ల…కి… స్కూ…లు… ఉంది నాన్నా!”
”నాకు తెలుసు… మీరెవ్వరూ నాకోసం రారు… నేను ఒంటరిగా ఇక్కడ పడి చావాలి…” చిన్నపిల్లలు అలిగినట్లు అంత పెద్దాయన అలా అంటూంటే నామీద నాకే అసహ్యం వేసింది.
”వస్తాన్లే నాన్నా..” అనేశాను ఆపుకోలేక. ఈయనకి ఏదో ఒకటి చెప్పుకోవచ్చు తర్వాత అనుకున్నాను.
ఆయనలో చెప్పలేని సంతోషం… చిన్నపిల్లాడిలా… ”మరి వచ్చేప్పుడు కాస్త నిమ్మకాయ పచ్చడి తేమ్మా…!” ఈ మందులతో నోరంతా చప్పబడిపోయింది…”
”అలాగే నాన్నా… తెస్తాను.”
”సరే రా! మందు వేసుకుంటాన్లే…”
”సరే… మరి ఉండనా…?”
”ఊఁ…!”
రేపు ఈయనకి ఎలాంటి అబద్ధం చెప్పి వెళ్లాలా అని ఆలోచనలో పడ్డాను.
ఖిఖిఖి
రోజులు అలా గడుస్తున్నాయి.
నాన్నగారి అనారోగ్యం తప్ప నాకే లోటు లేదు నిజానికి.
మా అందరి అభిప్రాయాలు నాన్నగారికి తెలిసిపోయాయి. అందుకే సర్జరీ అంటే అసలు ఒప్పుకోలేదు. పోనీ, స్టంట్స్‌ వేయించుకోమన్నా వద్దన్నారు. అలా అనడానికి కారణం కడుపున పుట్టిన మేము  నలుగురమే అని నాకు తెలుసు.
‘బ్రతికి ఎవరిని ఉద్ధరించాలి…? ఆ దేవుడు తీసుకువెళ్లినపుడు ప్రశాంతంగా వెళ్లిపోతాను. ఏ సర్జరీలు వద్దు నాకు. నా వల్ల మీ అందరికీ ఇబ్బందులూ వద్దు…” అన్నారు.
”కానీ నాన్నగారు, స్టంట్స్‌ వేస్తే మరో ఐదు సంవత్సరాలయినా గ్యారంటీ అంటున్నారు డాక్టర్లు…”
”వద్దమ్మా! నాకిష్టం లేదు. అవన్నీ చేయించుకుంటే, డాక్టర్లు రెస్ట్‌ అంటారు… అన్నీ నేను భరించలేను. ఎలా అయ్యేదుంటే అలా కానివ్వు…” అన్నారు. కానీ ఆయనకి తెలుసని నాకు తెలుసు.
వచ్చాక అన్నయ్యవాళ్లతో అదే విషయం చెప్తే… ”సర్జరీకి, మందులకి ఎంత లేదన్నా… ఐదు లక్షలు అవుతుంది. హాస్పటల్‌లో ఉంటే ఎవరు తిరగాలి? మందులు టైమ్‌కి ఎవరిస్తారు? డిశ్చార్జ్‌ అయ్యాక ఎవరింట్లో ఉంచుకోవాలి? మీ ఆయనా… ఒప్పుకోడు. మా ఆవిడా ఒప్పుకోదు… ఇక చిన్నాడి పరిస్థితి నీకు తెలుసు. వాళ్లావిడా జాబ్‌ చేస్తోంది. అసలు కుదరదు. అక్క యు.ఎస్‌ నుండి రాలేదు.
అయినా మొత్తం డబ్బులు ఎవరు పెట్టాలి? అందరం షేర్‌ చేసుకున్నా… ఆయన్ని ఎక్కడ ఉంచాలీ అనేది సమస్య… ఇవన్నీ అవసరమా…? ఉండనీ ఇలా… ఎన్నాళ్లో అలా… అప్పుడప్పుడు వెళ్లి చూసొద్దాం…”
‘వీడు కన్నకొడుకేనా?’ రెండు చెంపలూ వాయించాలని ఉన్నా, నోరు మూసుకొని ఇంటికి వచ్చాను.
ఆ రాత్రినుండి నాకు కంటిమీద కునుకు ఉండేది కాదు… నాన్నగారే గుర్తొచ్చేవారు.
అలా అని తెచ్చి ఇంట్లో ఉంచుకోవడం నాకు కుదరదు. అటు అత్తగారు, ఇటు ఈయన.
ఖిఖిఖి
మా ఇంటికి దగ్గరలో ఉన్న హోమ్‌కి షిఫ్ట్‌ చేశాను. కనీసం రెండు రోజులకొకసారయినా వెళ్లిరావొచ్చనే ఉద్దేశంతో…
”ఏం! నీకే పట్టిందా?” అంటూ ఇంట్లో దెప్పుళ్లు, నరకం అనుభవించాను.
అటు కన్నతండ్రి…
ఇటు కట్టుకున్న భర్త…
ఖిఖిఖి
రాను రాను నాన్నగారి పరిస్థితి మరీ హీనంగా తయారయ్యింది. అల్జిమర్స్‌  వచ్చేసింది. నన్నే గుర్తుపట్టలేని స్థితికి వచ్చారు. బెడ్‌సోర్స్‌ దానికి తోడు…
తినే ఆ ఒక్క స్పూన్‌ పెరుగన్నం కూడా నేను వెళ్లి తినిపిస్తేనే తినేవారు.
చంటిపిల్లాడిలా అయిపోయారు.
ఆయన అవస్థ చూసి, నాకే అనిపించింది… ”భగవాన్‌! ఇంకా ఆయన్ని ఇలా బాధపెట్టకు. త్వరగా నీ దగ్గరకి తీసుకువెళ్లు…” అంటూ ప్రార్థించాను. నాకెంత బాధ కలిగితే అలా అనుకుని ఉంటానో నాకే తెలుసు.
ఖిఖిఖి
నా మొర ఆలకించాడో… ఆయన ఆయుష్షు తీరిందో గానీ…
బెడ్‌సోర్స్‌తో మూడు నెలలు అవస్థలు పడి నాన్నగారు చనిపోయారు.
నాకు మాత్రం ఒకటే దిగులు… చివరి క్షణాల్లో నేను నాన్నగార్ని నా దగ్గర ఉంచుకోలేకపోయానే అని…
అన్నయ్యలిద్దరూ మొక్కుబడిగా దినాలు కానిచ్చారు. నాన్నగారు బ్రతికినన్నాళ్లూ ఎవర్నీ ఒక్క పైసా అడగలేదు. తన పెన్షన్‌ డబ్బులతోనే వెళ్లదీశారు.
అంతిమ యాత్రకు, దినాల ఖర్చులకు మాత్రం ఇద్దరూ కూర్చొని లెక్కలు వేశారు. ఆడపిల్లలైనా మీరూ పెట్టాలి… అంటూ నాకు, అక్కకు సజెషన్స్‌ ఇచ్చారు. మమతానుబంధాల కంటే మనీకే వాల్యూ ఎక్కువ ఈ కాలంలో అని మరోసారి నాకు అర్థం అయ్యింది.
ఖిఖిఖి
అంతా పూర్తయ్యాక నాన్నగారున్న ఓల్డేజ్‌ హోమ్‌కి వెళ్లాను. ఆయన రూమ్‌ ఖాళీ చేయమని వార్డెన్‌ ఒకటే ఫోన్లు. నాన్నగారు వాడిన వాకింగ్‌ స్టిక్‌, స్వెట్టర్‌, చెప్పులు, మందులు, బట్టలు, మంచం, వీల్‌ఛెయిర్‌ అన్నీ చూస్తుంటే నాకు  దుఃఖం ఆగలేదు.
”రాజీగారూ! మీ నాన్నగారు మీకీ బ్యాగ్‌ ఇమ్మన్నారు…” అంటూ వార్డెన్‌ ఒక బ్యాగ్‌ తెచ్చి ఇచ్చింది.
ఏముందా అని తీసి చూశాను. అందులో నాన్నగారి డైరీ, మరో చిన్న బాక్స్‌లో నాలుగు బంగారు గాజులు.
డైరీలో నాన్నగారు చివరి రోజులలో రాసుకున్న పేజీలు…
వణుకుతున్న అక్షరాలు.
నా కళ్లు అక్షరాల వెంట పరుగిడుతుంటే, తెలియకుండానే కన్నీళ్లు ఆగలేదు.
నేను అనాధను… నాకెవ్వరూ లేరు… భార్య ఉందనుకున్నాను. నన్ను ఒంటరిని చేసి, ఒక్కడినే చేసి, వదిలేసి వెళ్లిపోయింది. పదిహేను సంవత్సరాల నుండి నేను ఒంటరిని. చిన్నతనం నుండి ప్రేమగా, అపురూపంగా పెంచుకున్న పిల్లలు పెళ్లి కాగానే ఎంతగా మారిపోయారు. కనీసం నా ఒక్కడికి అన్నం పెట్టలేని బ్రతుకులా అవి. కూతుళ్లని నేను తప్పు పట్టను. కూతుళ్ల ఇళ్లలో ఉండే ఆచారం లేదు మనకి.
నా అనుకున్నవాళ్లందరూ పరాయివాళ్లని తెలిసిన నేను ఇంకా దేనికోసం బ్రతికి ఉండాలి?
ఓ దేవుడా!
నన్ను తొందరగా నీ దగ్గరకి తీసుకువెళ్లు. ఈ హోమ్‌లో ఒక్కొక్కరిదీ ఒకో కథ. ఒంటరిగా నేనీ గదిలో ఉండలేకపోతున్నాను. కనీసం వేరొకరితో మాట్లాడాలన్నా ఎవరూ లేరు, ఎవరూ రారు. రెండు, మూడు నెలలకు ఒకసారి వచ్చి, ముళ్లమీద కూర్చున్నట్టు కూర్చునే నా ఇద్దరు కొడుకుల్ని చూసి నేను బాధపడలేదు, నా అదృష్టం ఇంతే అని సరిపెట్టుకున్నాను.
ఎప్పుడూ ఇస్త్రీ బట్టలతో టిప్‌టాప్‌గా తయారయ్యి ఆఫీస్‌కి వెళ్లేవాడిని. కానీ ఇప్పుడు నా బట్టలు ఉతకడానికి పనిమనిషి నిరాకరించినా, ఏమీ చెయ్యలేని పరిస్థితి.
చల్లారిపోయిన అన్నం, ఉడికీ ఉడకని కూరలు… నాకు రుచించడం లేదు.
నాకు చెస్ట్‌ పెయిన్‌ వచ్చి, హాస్పిటల్‌కి వెళ్తే, ఆపరేషన్‌కి లెక్కలువేసిన నా పిల్లల్ని నేను ఏ విధంగా అర్థం చేసుకోవాలి?
రేపు నేను చనిపోయినా, ఖర్చులకి వెనకాడతారేమో! అందుకే ఈ గాజుల్ని నా అంతిమ సంస్కారానికి వాడుకోవలసిందిగా కోరుకుంటున్నాను.
చిన్నప్పుడు మా అమ్మానాన్నలు నా బారసాలను ఘనంగా చేశారుట. మరి ఈ నాన్న అంతిమసంస్కారాలు కూడా ఘనంగా జరగాలి. అదీ నా ఖర్చుతో… రాజీ! మీ అమ్మ ఎంతో ఇష్టంగా చేయించుకున్న గాజులవి. అవి అమ్మి మీ ఖర్చులు తీసుకోండి. పిల్లలందరూ కలసిమెలసి ఉండండి… డబ్బే జీవితం కాదు. నేను సరిగా పెంచలేదేమో!
మనిషికి ఒంటరితనానికి మించిన నరకం లేదు.
మీరంతా ఎప్పటికీ కలసి మెలసి ఆనందంగా జీవించాలని కోరుకుంటూ…
అనాధగా మిగిలిన మీ నాన్న
నా కళ్లు వర్షించసాగాయి. ఎంత తప్పు చేశాను! గుండెల్లో పెట్టుకుని కాపాడుకోవలసిన మేము ఆయన గుండెల మీద తన్నాము. ఎంత నరకం అనుభవించారో… భగవాన్‌! ఈ లోకంలో తల్లిదండ్రుల్ని సరిగా చూసుకోనివాళ్లకు పెద్దశిక్షలు విధించు…! అప్పుడు గానీ మాలాంటివాళ్లకు బుద్ధి రాదు… అనుకుంటూ… వెనుతిరిగాను. ”నాన్నా…! నన్ను మన్నించు!”
(నాన్నగారికి ప్రేమతో అంకితం…)
కథా విశ్లేషణ
అనాధ అయిన కన్నతండ్రి ప్రేమరాహిత్యంతో ఆఖరి రోజులు నిస్సారంగా, నిస్సహాయంగా వెళ్లదీసే ఆ తండ్రికి నలుగురు పిల్లలున్నారు. ఇద్దరు కొడుకులు, ఒక కూతురు ఊర్లో ఉండి, వృద్ధాశ్రమంలో ఒంటరితనంతో బాధపడుతూ మారాం చేసే తండ్రిని కూతురు రాజీ సముదాయిస్తూ ఉంటుంది.
చివరికి గుండెకి ఆపరేషన్‌ చెయ్యాలంటే కొడుకులు వెనుకాడి…ఎన్నాళ్లు ఉండాలో అన్నాళ్లుంటాడులే అనుకుంటారు. స్వార్థపరులైన కొడుకులు పదినిముషాలు తండ్రితో మాట్లాడ్డం టైమ్‌ వేస్ట్‌ అనుకుంటారు. కూతురు భర్త నెదిరించలేక, కన్నతండ్రి బాధని చూడలేక తల్లడిల్లిపోతుంది. తన అంత్యక్రియలకి కూడా భార్య గాజులు అమ్మి చెయ్యమని చెప్తాడు ఆ పెద్దాయన తన ఆఖరి ఉత్తరంలో.
ముచ్చెర్ల రజనీ శకుంతల ఎన్నో నవలలు, మరెన్నో కథలు రాసిన సీనియర్‌ రచయిత్రి. తెలుగు పాఠకులకు సుపరిచితురాలు. చదివించే శక్తి వీరి స్వంతం.
నిరాదరణకి గురైన వృద్ధుని వేదన, కూతురి ఆవేదన పాఠకుల హృదయాల్లోకి చొచ్చుకొని పోయేట్లు వర్ణించారు. మనసంత కలచివేయక తప్పదు.
రచన: అత్తలూరి విజయలక్ష్మి
స్తుతికి ఒక్కసారిగా తన ఆశాసౌధాలు పెళ్లలు పెళ్లలుగా తన తలమీద పడిపోతున్నట్టు అనిపించింది.
పెద్ద పెద్ద కెరటాలతో సముద్రం ఆమెని తనలో కలిపేసుకుంటున్నట్టు, రక్షణ కోసం చాచిన చేతుల్ని మొసళ్లు నోట కరుచుకుని వెళ్లిపోతున్నట్టు బాధ, చెప్పలేనంత బాధ… గుండెల్ని మండిస్తోన్న బాధ… నిస్సహాయత…ఉక్రోషం, కోపం గుండెల్ని తన్నుకుంటూ ఉధృతంగా వస్తోంది దుఃఖం…
అంతకన్నా ఎక్కువగా కడుపు రగులుతోంది.
ఎంత మాట అన్నాడు నాన్న!
నువ్వు నా ఇంటి దీపానివి, నా కంటి వెలుగువి, నా ఊపిరివి అంటూ ఇరవై ఏళ్ల నుంచీ అపురూపంగా పెంచిన నాన్న…
తను కోరిందే తడవుగా కొండమీది కోతినైనా తీసుకొచ్చి ఇచ్చే నాన్న…
తన ఇష్టానికి వ్యతిరేకంగా అడుగు కూడా వేయలేని నాన్న.
ఎంత మాట అన్నాడు. స్తుతికింకా నమ్మకం కలగడం లేదు… అలా మాట్లాడింది నాన్నేనా? లేక ఆయన్ని ఆ క్షణంలో ఏదన్నా దుష్టశక్తి ఆవహించిందా?
ఇంతకాలంగా ఎంతో విశ్వాసంతో నాన్న తన మాట కాదనడన్న గర్వంతో ఉన్న తనకి అశనిపాతంలా తగిలింది ఆయన మాట… ఆ విశ్వాసం, గర్వం వరదల్లో కొట్టుకుపోయినట్టు ఆనవాలు కూడా లేకుండా చేశాడు.
ఇంతకాలం నుంచీ ఆయన చూపించిన ప్రేమ నటన కాబోలు… అందుకేనా అలా అనగలిగాడా మాట! పౌరుషంగా అనుకుంది స్తుతి.
ఎంతో ఆశగా, సిగ్గులమొగ్గై, ఆశల పందిరిమీద తుమ్మెదలా ఎగురుకుంటూ వెళ్లి తండ్రితో తన మనసు విప్పిచెప్పింది.
‘ఎంత పెద్దదానివైనావు నా తల్లీ! ఎంత మంచి నిర్ణయం నీది! ఎంత చక్కటి అభిరుచి’ అని పొగడ్తలతో తనని అక్కున చేర్చుకుని ఆశీర్వదిస్తాడనుకుంది.
కానీ, హఠాత్తుగా పేలిన ఆటంబాంబులా ‘వీల్లేదు’ అని అరిచిన తండ్రి స్వరం స్తుతి గుండెని ముక్కలు చేసింది. ముందు భయంతో నిశ్చేష్టురాలైపోయింది.
”నీకెంత ధైర్యం!” అని ఆయన కళ్లల్లో నిప్పులు కురిపిస్తుంటే నోట మాటరాక స్తంభించిపోయింది.
కానీ అదంతా కాస్సేపే… స్తుతిలో మొండితనం ప్రవేశించింది. ”ఏం తప్పు మాట అన్నాను నాన్నా?” కన్నీళ్లతో ఉక్రోషంగా అడిగింది.
”తప్పు కాదా!” ఆయన నివ్వెరపోతూ చూశాడు. ”నేను నీ తండ్రినే! మర్చిపోయావా?” అని అడుగుతుంటే ”తండ్రివి కాబట్టే నీకు చెప్పాను” అంది అంతకన్నా కోపంగా…
”వెళ్లు, ముందు నా ముందునుంచి వెళ్లిపో… ఇంకొక్క మాట కూడా మాట్లాడద్దు” అని ఆయన తర్జని చూపించి శాసిస్తుంటే తనకి అమ్మ సపోర్టు లభిస్తుందేమోనని ఆశగా చూసింది.
ఆవిడ స్తుతివైపు వెళ్లవేం అన్నట్టుగా చూసిందే కానీ, స్తుతిని సమర్థిస్తూ ఒక్క మాట కూడా మాట్లాడకపోవడంతో అది మరింత వేదన కలిగించింది స్తుతికి. పరిగెత్తుకుంటూ తన గదిలోకి వచ్చిన స్తుతికి ఏం జరిగిందో అర్థమయే సరికి పిచ్చెక్కినట్టు అవుతోంది.
నిన్నటి ఆప్యాయతా, అభిమానం, ప్రేమా, వాత్సల్యం నేడు ద్వేషం అవగలవా? ఆమెకి ఆశ్చర్యంగా అనిపిస్తోంది. తన మాట ఎలా కాదనగలిగాడు నాన్న!
ఆలోచిస్తున్న స్తుతికి మతిపోతోంది. ఏం జరుగుతోందో, ఏం జరగ బోతోందో అర్థం కావడం లేదు.
‘ఆడపిల్లకి తల్లి సపోర్టు ఉంటుందంటారు. నాన్నకి అమ్మ నచ్చచెప్పచ్చుగా! ఏం మాట్లాడకుండా శిలలా నిలబడిపోయింది నాన్న తనని అన్ని మాటలంటుంటే. అమ్మ నాన్న ఏదంటే దానికి అలా తలూపుతుందే… ఒక్క మాట కూడా కాదు, వద్దు అనదు. ఎప్పుడూ అంతే! మరీ డిపెండెంట్‌! ఏం లాభం చదువుకుంది, ఉద్యోగం చేస్తోంది కానీ అమ్మకసలు ఇండివిడ్యువాలిటీ లేదు. ఏం అమ్మో!’ కసిగా అనుకుంది స్తుతి.
చిన్నప్పటినుంచీ తన ఇష్టానికి వ్యతిరేకంగా ఏమీ జరుగలేదు. ఆ నమ్మకంతోటే తను శరత్‌ మీద ఆశలు పెంచుకుంది. తప్పకుండా తండ్రి తన మాటని గౌరవిస్తాడనుకుంది. తన జీవన సహచరుడి విషయంలో నిర్ణయాన్ని ఆమోదిస్తాడనుకుంది. కానీ ఇదేంటి ఇలా జరిగింది…
స్తుతికి ఒక్కసారిగా తన చిన్నప్పటి విశేషాలన్నీ మనోఫలకం మీద గిర గిరా తిరిగాయి.
తండ్రికి తనని మెడిసిన్‌ చదివించాలని ఇష్టం కానీ, తనకి చిన్నప్పటినుంచీ మందుల వాసనలు పడవని, బొద్దింకన్నా భయపడుతుందని దాని మాట కూడా ఎత్తకుండా తను చదువుతానన్న ఎంఎస్సీ ఎలక్ట్రానిక్స్‌లో చేర్పించాడు. ఆయనకి తను కనీసం ప్రతి శుక్రవారమన్నా కాలేజీకి పరికిణీ, ఓణీ వేసుకుని మెడలో నెక్లెసు, చెవులకి బుట్టలు పెట్టుకుని కాలేజీకి వెళ్లాలని కోరిక… అలా వెళితే అందరూ నవ్వుతారు నాన్నా అంటే సరేలేమ్మా… కనీసం ప్రతి పండక్కి అయినా అలా తయారయి నా కళ్లకి లక్ష్మీదేవిలా కనిపించు అన్నాడు… తనేమన్నా కాదందా? లేదే… ప్రతి పండక్కీ మొన్నటిదాకా పరికిణీ, ఓణీలు ఈ మధ్య పట్టుచీరలు కట్టుకుంటోంది.
నాన్నకి తను స్కూటీ తీసుకుని వెళ్తుంటే భయమని తను అది మానేసి ఆటోలో కాలేజీకి వెళ్తోంది.
నాన్నకిష్టమని తను చెస్‌ ఆడటం నేర్చుకుంది నాన్నకోసమేగా…
‘నాకొక్కతివే కూతురివి కన్నా… కొడుకుల్లేరు. నువ్వే నా కొడుకు, కూతురు అనుకుంటున్నా. ఎవరన్నా మీకు పిల్లలెంతమంది అంటే ఏం చెప్తానో తెలుసా…’ అంటుంటే తను ఆసక్తిగా చూసింది. నాన్న చెప్పిన సమాధానం విని పగలబడి నవ్వింది.
‘ఒక కూతురు, ఒక కొడుకు అమ్మాయి స్తుతి, అబ్బాయి స్మరణ్‌ అని చెప్తాను. ఎందుకంటే నిన్నే కొడుకుగా భావిస్తా కాబట్టి. నా మనసులో ఉన్న కొడుకు రూపానికి స్మరణ్‌ అని పేరు పెట్టుకున్నా’ అని నాన్న చెప్తుంటే ఎంత హ్యాపీగా అనిపించింది!
అలాంటి నాన్న ఇవాళ తన మాట ఎందుకు కాదంటున్నాడు? తనూ, నాన్న ఒకరి కోసం మరొకరు చిన్న చిన్న సరదాలు త్యాగం చేయడం, ఒకరి కోసం ఒకరు ఎదుటివారి ఇష్టాల్ని గౌరవించడం చేశారు. కానీ, మరివాళ ఇదేంటి?
ఒక హోటల్‌కి వెళ్లినా తనకిష్టమైన మెనూనే ఆర్డర్‌ చేస్తాడు.
ఒక సినిమాకి వెళితే తనకిష్టమైన మహేష్‌బాబు సినిమాకే అమ్మా, నాన్న వస్తారు. అమ్మకి హిందీ సినిమాలిష్టం. తనకీ, నాన్నకీ ఇంగ్లీషు సినిమాలు, తెలుగులో మహేష్‌బాబు సినిమాలిష్టం. ఎప్పుడూ తన ఇష్టానికే నాన్న ప్రాధాన్యత నిచ్చాడు. ఇవాళెందుకు అంత భీకరంగా నరసింహస్వామి అవతారం ఎత్తాడు?
స్తుతికి ఎంత ఆలోచించినా అర్థం కాలేదు.
తండ్రి మీద నమ్మకంతో తన మాట కాదనడన్న విశ్వాసంతో శరత్‌కి మాట ఇచ్చింది. ‘మా నాన్నకి నేనంటే ప్రాణం. నేను ఎవరిని చేసుకుంటానన్నా కాదనడు. నువ్వేం వర్రీ అవకు శరత్‌… ఆస్తి గురించి ఎప్పుడూ నాన్నకి పట్టింపులు ఉండవు. పైగా నువ్వు ఎంటెక్‌ చదివావు. అందమైనవాడివి. మంచి జాబ్‌ ఉంది. ఇంక కాదనడానికి రీజన్‌ ఏముంది?’ అంది తను.
‘మన కులం ఒకటి కాదు. పైగా మీలాగా మేము ఫైనాన్షియల్‌గా సౌండ్‌ కాదు. నా వెనక ఇద్దరు తమ్ముళ్లు, ఒక చెల్లెలు ఉన్నారు. మీ నాన్నగారు ఒప్పుకుంటారని నాకనిపించడం లేదు’ అన్నాడు దిగులుగా.
స్తుతి, శరత్‌ ఏడాదిగా ప్రేమించుకుంటున్నారు. ఒకసారి స్తుతి కాలేజీ నుంచి వచ్చేటప్పుడు బాగా వర్షం పడుతుండడంతో ఒక్క ఆటో కూడా దొరకలేదు. అప్పుడే శరత్‌ అనుకోకుండా స్తుతివాళ్ల కాలేజీ ముందునుంచి బండిమీద వెళుతూ ఆమెని చూశాడు. ముందు ‘అయ్యో! ఆడపిల్ల వర్షంలో తడుస్తోందని’ లిఫ్ట్‌ ఇచ్చాడు. తరవాత ఆమె మాటలు, అమాయకత్వం అతడిని, అతని పర్సనాలిటీ, గంభీరమైన స్వరం ఆమెని ఆకర్షించి పరస్పరం ఫోన్‌ నెంబర్లు ఇచ్చుకుని ఆ తరువాత తరచూ కలవడం, కబుర్లు, నవ్వులు, కేరింతలు సరదాగా అప్పుడప్పుడూ సినిమాలు, షికార్లు చిన్న చినుకులా మొదలైన ప్రేమ జడివాన అవడానికి ఎంతో సమయం పట్టలేదు. ఆ జడివానలో తలమునకలుగా తడిసిపోయి ఉంది. ఆమె వయసు, అతని పట్ల ఆకర్షణ అతనే నీ జీవితం అని ఢంకా బజాయించి చెబుతున్నట్టుగా అనిపిస్తోంది.
ఇప్పుడు ఇద్దరి చదువులు పూర్తి అయాయి. శరత్‌ని తల్లిదండ్రులకి పరిచయం చేసి వాళ్ల అనుమతి తీసుకోవాలని స్తుతి, ఒకసారి స్తుతి తరఫునుంచి గ్రీన్‌ సిగ్నల్‌ వచ్చాక లాంఛనంగా తన తల్లిదండ్రులకి ఆమెని పరిచయం చేయాలని శరత్‌ అనుకున్నారు. శరత్‌ ఇంట్లో స్తుతిని కాదనడానికి కారణాలేం లేవు. కాని స్తుతి తండ్రి మోహనరావుకి మాత్రం చాలా కారణాలు కనిపించాయి.
ఆయనకి కూతురంటే పంచప్రాణాలు. ఆమెని ఐఏఎస్‌ ఆఫీసర్‌కి ఇచ్చి పెళ్లి చేయాలన్నది ఆయన కోరిక. స్తుతికి కాబోయే వరుడికి ఏ బాదరబందీలు, బాధ్యతలు ఉండకూడదనేది మరో కోరిక. ప్రస్తుతం స్తుతి ఇంట్లో పూచికపుల్ల కూడా తీసి అవతల పెట్టదు. ఆమెకి స్టవ్‌ వెలిగించడం కూడా నేర్పలేదు ఆమె తల్లి ప్రసన్న.
అలాంటిది తన కూతురు అత్తారింటికి వెళ్లి అత్తగారికి, మామగారికి, మరుదులకి, ఆడబిడ్డకీ సేవలు చేయడమా? ఆస్తిపాస్తులు లేకపోగా, ఇంటినిండా జనం ఉన్న ఇంటికి వెళ్తానంటుంది. దీనికి బుద్ధి ఉందా? ఆయనకి కూతురు తెలివితక్కువ నిర్ణయం తీసుకోవడం పట్ల కడుపు రగిలిపోతోంది. దాన్ని ఎంత గారం చేసినా దాని మాటకి ఇంతకాలం ఎంత విలువ ఇచ్చినా ఈ విషయంలో మాత్రం ఒప్పుకునేది లేదు.
ఖచ్చితంగా అన్నాడు భార్యతో ”రేపట్నించీ దాన్ని బైటకి వెళ్లనివ్వకు. వారం రోజుల్లో నేను మంచి సంబంధం చూస్తాను.”
అయితే ఆ రాత్రే కూతురు ఇంట్లోంచి వెళ్లిపోతుందని ఊహించని ఆ దంపతులు తెల్లవారి లేచి ఖాళీగా ఉన్న స్తుతి మంచం చూసి స్థాణువులైపోయారు.
ఎంత పనిచేసింది స్తుతి… ఎంత దైర్యం? ఎలా వచ్చింది దీనికింత ధైర్యం? అంటే కని పెంచి, కంటిపాపలా చూసుకున్న అమ్మా, నాన్నల కన్నా వయసు ప్రభావంతో తాత్కాలిక మోహం పెంచుకున్న ఆ కుర్రవాడు ముఖ్యమా? ఇంతేనా ఆడపిల్లలు… వీళ్లని కంటిరెప్పలా పెంచుకోవడం తల్లిదండ్రుల తప్పా?
ప్రసన్న గుండె పగిలేలా ఏడుస్తుంటే గుండెల్లో ఎగిసిపడే దుఃఖానికి అక్కడే ఆనకట్ట కట్టేసి కఠినంగా అనుకున్నాడు మోహనరావు… ”ఆడపిల్ల అని ఊరికే అనలేదు. ఇది ఆడ పిల్లే…” అని.
రెండురోజులు గడిచాయి.
స్తుతి పుట్టిన తరువాత మొదటిసారిగా ఆ ఇంట్లో ఆ పిల్ల లేని లోటు కనిపిస్తోంది. అది కూడా భయంకరంగా, ఇల్లంతా నిశ్శబ్దంగా ఉన్నా, మోహనరావు చెవులకి కూతురు మెత్తటి పాదాల శబ్దం, సెలయేటి గలగలలాంటి ఆమె నవ్వు తెరలు తెరలుగా హృదయాన్ని తాకుతుంటే తుపానులో చిగురాకులా కంపించిపోతున్నాడు.
‘కారు కూడా లేదు.. నెలకి నలభై వేల జీతం ఒక జీతమా? ఎలా బతుకుతోందో!
ఒక మధ్యతరగతి ఇంట్లో అత్తగారికి, మామగారికి సేవలు చేస్తూ, ఇంటిల్లిపాదికీ వండిపెడుతూ, అయ్యో! నా తల్లీ! నీకు స్టవ్‌ వెలిగించడం కూడా రాదు. అంతమందికి ఎలా వండిపెడుతున్నావమ్మా?’ ఆయన గుండెల్లో బాధ సుడులు తిరుగుతోంది. కళ్లల్లో తడి ఆరడం లేదు. భార్య ఒడిలో తల పెట్టుకుని బావురుమన్నాడు.
”నేనేం తక్కువ చేశాను ప్రసన్నా దానికి… దాని సుఖం, సంతోషం కోరడం తప్పా? ఏడాది కూడా కాకుండానే అతని ప్రేమమైకం దాన్నలా చుట్టేసి ఇరవై ఏళ్ల నుంచీ కంటికి రెప్పలా కాపాడిన నన్ను కాదనేంత ధైర్యం ఎలా వచ్చింది?” అంటూ చిన్నపిల్లాడిలా ఏడుస్తున్న భర్తని ఎలా ఓదార్చాలో, తన గుండెల్లో రగులుతున్న బడబాగ్ని ఎలా చల్లార్చుకోవాలో తెలియక తల్లడిల్లిపోసాగింది ప్రసన్న.
ఇద్దరి కంటికి కునుకు లేదు. కడుపులో మెతుకు పడడం లేదు. ఇంట్లో పొయ్యి వెలిగించిన పాపాన పోలేదు. ఆ నిశ్శబ్దంలో వాళ్లిద్దరూ ఒకరినొకరు ఓదార్చుకునే ఓపిక కూడా లేకుండా నిస్సత్తువగా, నిర్జీవంగా కూర్చున్నారు.
‘చిన్నప్పటినుంచీ తను అడిగిందేదీ నేను కాదనలేదు. ఇవాళ నాలో ఇంత కాఠిన్యం ఎందుకిచ్చావు దేవుడా! ఎందుకిలా ప్రవర్తించాను. నాకున్న ఆస్తి ఇచ్చేసి తను కోరుకున్న వాడికిచ్చి పెళ్లి చేస్తే పిల్ల ఇలా నా ఇంట్లోనుంచి వెళ్లిపోయేదా? నన్ను వదిలిపెట్టేదా? ఎందుకిలా చేశాను?’ మోహనరావులో సన్నగా మధన…కానీ ఎలా? ఐఎయస్‌ ఆఫీసర్ని చేయాలనుకున్నాను. ఇలా ఎలా ఒప్పుకోను? ఘర్షణ… సంఘర్షణ…
మూడోరోజు…కాలింగ్‌ బెల్‌ మోగింది.
ఇద్దరూ ఉలిక్కిపడ్డారు. ‘ఎవరొచ్చారో… స్తుతి ఏదంటే సమాధానం ఏం చెప్పాలి? తన పరువేమన్నా ఉంటుందా?’ ఆయన మనసులో ఆలోచన.
‘ఎవరొచ్చారో? పనిమనిషిని కూడా రెండు రోజులు రావద్దని మొన్ననే చెప్పేసింది. పాలవాడికి ఊరు వెళ్తున్నాం పాలు వద్దని చెప్పింది. మరి ఎవరు వచ్చినట్టు! కొంపదీసి బంధువులెవరన్నా… ఏమని చెప్పాలి?’ ప్రసన్న గుండె దడదడలాడింది. ఒకరినొకరు ఆసరాగా చేసుకుని వణికిపోతున్న శరీరాలని స్వాధీనంలోకి తెచ్చుకుంటూ వెళ్లి తలుపు తీశారు.
సుడిగాలిలా వచ్చి గుండెల మీద వాలింది స్తుతి.
నిశ్చేష్టుడై పడిపోబోతున్న కూతుర్ని అప్రయత్నంగా రెండు చేతుల్తో చుట్టేసి గుండెకి అదుముకున్నాడు మోహనరావు.
”మీరు కాదన్నారన్న కోపంతో, ఎలాగైనా తన మాటే నెగ్గించుకోవాలన్న కసితో ఆ రాత్రి మా ఇంటికి వచ్చింది అంకుల్‌. నేను వెంటనే తీసుకొచ్చి మీకు అప్పగించాలనుకున్నాను. కానీ తను ఆవేశంలో ఉంది. నా మాట కూడా వినలేదు. అందుకే మా అమ్మానాన్నా కొంచెం ఆవేశం తగ్గనీరా తీసికెళ్లి దింపుదువుగాని అన్నారు. కానీ, వచ్చిన మరుక్షణం నుంచీ నాన్న, నాన్న అని ఏడుస్తూనే ఉంది. మంచినీళ్లు కూడా ముట్టుకోలేదు. కనీసం మీ దగ్గరకు తీసుకొస్తానంటే కూడా వీల్లేదంది.
ఆయనే నన్ను వదులుకున్నప్పుడు నాకేం అవసరం? నాకేనా పట్టుదల లేనిది! ఆయన నన్ను వదిలి ఉండగా లేనిది నేనుండలేనా? నాకు నువ్వున్నావు చాలు. పద మనం పెళ్లిచేసుకుందాం. ఆయనకి బుద్ధి రావాలంటే మనం వెంటనే పెళ్లి చేసుకోవాలి అందే గానీ, మిమ్మల్ని తల్చుకుని కుమిలిపోని క్షణం లేదు. అందుకే తీసుకొచ్చేశాను అంకుల్‌…”
”నాకు తనమీద ఎంత ప్రేమ ఉన్నా మీ అనుమతి, ఆశీర్వాదం లేకుండా తనని పెళ్లి చేసుకుని సుఖపడలేను. కాకపోతే ఒకటి ప్రామిస్‌ చేస్తున్నాను. మీరెంత అపురూపంగా చూసుకున్నారో మీ అమ్మాయిని నేనూ అలాగే చూసు కుంటాను. ఏనాడూ తనని కష్టపెట్టను” వినయంగా, ఎంతో సంస్కారవంతంగా మాట్లాడుతున్న శరత్‌ వైపు ముగ్ధుడై చూశాడు మోహనరావు.
నా కూతురు ఎంచుకున్న వ్యక్తి ఇంత గొప్పవాడా అనుకున్నాడు.
”నాన్నా! సారీ నాన్నా! నీ కిష్టం లేకుండా నేను ఇకనుంచీ ఏం చేయను నాన్నా… నువ్వు మనస్ఫూర్తిగా ఆశీర్వదిస్తేనే శరత్‌ని పెళ్లిచేసుకుంటాను. నిజం నాన్నా! నన్ను నమ్ము” అంటున్న స్తుతిని దగ్గరగా, మరింత దగ్గరగా అభయం ఇస్తున్నట్టుగా పొదుపుకున్నాడు మోహనరావు.
కన్నీళ్లు ధారాపాతంగా కారుతుంటే ఆ తండ్రీ కూతుళ్లవైపు నిశ్చేష్టురాలై చూడసాగింది ప్రసన్న. వాళ్లని చూస్తున్న శరత్‌ కళ్లనుంచి చిన్న ప్రేమ చినుకు రాలి పడి ‘శభాష్‌ శరత్‌’ అని భుజం చరిచినట్టు అనిపించింది.
కథా విశ్లేషణ: మంథా భానుమతి
”చిన్నప్పట్నుంచీ అడిగిన ప్రతీదీ కాదనకుండా ఇచ్చావు. మరి జీవితాంతం నేను కలసి బ్రతకవలసిన వ్యక్తిని అడిగితే ఎందుకివ్వవు నాన్నా?” ఎప్పుడో స్వయంవరాలుండే కాలంలో కూతురు ఎవర్ని వరిస్తే వాళ్లనిచ్చి వివాహం చేశారేమో కానీ, ఈ ఇరవై, ఇరవై ఒకటో శతాబ్దాలలో తరచుగా పై విధంగా అడిగే కూతుళ్లని గమనిస్తూనే ఉంటాం. ఈ విధంగా అడిగే కూతుళ్లను సినిమాల్లో, కథల్లో కూడా చూస్తుంటాం.
తండ్రి తన మాట కాదన్నాడన్న కోపంతోనో, ప్రేమించినవాడి మీదనున్న నమ్మకంతో ఇల్లు వదిలిపోయిన అమ్మాయి రెండు రకాలుగా ప్రవర్తిస్తుంది. ఒకటి తల్లిదండ్రులని మర్చిపోయి, నచ్చినవాడితో హాయిగా ఉండి, అతను మంచివాడయితే మంచి జీవితం, చెడ్డవాడయితే హీనంగా బ్రతకడం. రెండవది, తండ్రిని, తల్లిని అనుక్షణం తలుచుకుంటూ, ఏడుస్తూ తన చుట్టూ ఉన్నవారికి మనశ్శాంతి లేకుండా చెయ్యడం.
అత్తలూరి విజయలక్ష్మిగారి కథలో స్తుతి రెండవ రకంగా ప్రవర్తిస్తుంది. తను ప్రేమించిన యువకుడు, అతని కుటుంబం ఎంతో మంచివాళ్లు కనుక, అమ్మాయిని తండ్రికప్పగించి, ఆయనకి ఇష్టమైతేనే పెళ్లి జరుగుతుందని చెప్తారు. కథ సుఖాంతం అవుతుంది.
అత్తలూరి విజయలక్ష్మిగారి శైలి అత్యంత సరళం. ఎంతటి క్లిష్టమైన సమస్య అయినా చదువరుల మనస్సులకి ఇట్టే హత్తుకునేలా చేసేస్తారు. చదివించే శక్తి చాలా ఉంది. ఎన్నో నవలలు, మరెన్నో కథలు, నాటికలు… అన్ని ప్రక్రియలలోనూ ఆరితేరిన రచయిత్రి. ఈ కథకి ‘చినుకు’ అని పేరు పెట్టడంలోనే వారి ప్రతిభ అర్థమవుతుంది.
రచన:- రామా చంద్రమౌళి

 
 
 
 
 
 
 
….
ఒక్కోసారి కల.. అమాంతం సింహమై దూకుతుంది పైకి
శరీరం చిరిగిపోతూంటుంది
కొవ్వొత్తి గాజుకుండీలో వెలుగుతూ ఉండగానే
దేహం కరిగి కరిగి ..  నిశ్శబ్ద సంగీతంలో ప్రవహిస్తూ ప్రవహిస్తూ
రెండు చేతులు.. అలా  తామర రేకుల్లా విస్తరిస్తూ వస్తాయి
వక్షాన్ని.. వీపును.. తలను.. తొడలను.. అరికాళ్ళను
తాకి తాకి..స్పర్శించి స్పర్శించి
మనిషి   నిశ్శేషమై  పోతూండగా . ..క్రమంగా నిద్రలో
గాలిలో కాగితం ముక్క..ఎటో తేలిపోతూ
చటుక్కున ఒక ఆయుధం మొలుస్తుంది మొలలోనుండి
బహుముఖీనం.. ముఖబహుళ వివర్తనం…సర్జింగ్
ఖడ్గ ప్రహారాలు చరిత్రనిండా
రాజ్యాలు కూలిపోతూ.. మనుషులు మరణిస్తూ.. అంతా రక్తసిక్తం –
ఇవాళ ఉంటుంది.. అదే సత్యం.. రేపు ఉండదు
కాలాలు మూడనేది తప్పు
గతం,వర్తమానమే.. చాలా మందికి భవిష్యత్తే లేదు
ఫ్యూజన్  సంగీతం.. ఫ్యూజన్   కల్చర్.. డాన్స్ ఇన్ ఫ్యూజన్
కరిగిపో కరిగిపో.. మైనపు ముద్దవలె..వెన్నపొరవలె.. కన్నీటి తెరవలె
కరగవలసింది కరిగిన తర్వాత
కరగనిదేదో, అరగనిదేదో, చెరగనిదేదో.. అది బైటపడ్తుంది
అప్పుడు ప్రాకుతూ, దేకుతూ కదుల్తున్నపుడు
చుట్టూ గాజుగది..కనిపించదెవరికీ.. కాని ఉంటుంది ఆవరించి
గాలి అందదు
కుక్కపిల్ల.. ముద్దుగానే..నాలుకతో నాకుతూ
గుండెను గీకుతుంది పదిగోళ్ళతో
హింసించబడ్డ ప్రతిసారీ రక్తం రాదు
అప్పుడు కన్నీళ్ళు రక్తానికి   ప్రత్యామ్నాయమని  తెలుస్తూంటుంది
పక్షిని పట్టుకుంటావు  దోసిట్లో
రెండు రెక్కలు.. రెండు చేతులు.. లోపల ఒక ఆత్మ
ఒక ‘ ఏరో ఫాయిల్ ‘..ఎగిరిపో..విముక్తమై
ఎక్కడ ఎంతసేపు తన్నుకుని తన్నుకుని ధ్వంసించుకున్నా ఏమున్నది
కొన్ని పేకముక్కలు.. కొన్ని విస్కీ గ్లాసులు
మరికొన్ని మురుక్కాలువలు.. అంతే,
అరే బాబూ.. అవి ఇటుక బట్టీల్రా
పైన ఒట్టి పచ్చి మట్టిపూతే ..కాని లోపల ఎర్రగా నిప్పు
వెదుకుతూ వెదుకుతూ..,
కలలను ఛేదిస్తూ ఛేదిస్తూ.. పోగా పోగా
అన్నీ శిధిల సామ్రాజ్యాలు..
రక్తరచిత  చరిత్రలు.. మట్టిలో మనుష్య పురాస్మృతులు
పాదాలకింద..శ్వాసిస్తూ..ఒక వారసత్వం
స్వప్నం రమ్మంటే రానిది.. వద్దంటే పోనిది
ప్రతిరాత్రీ..ఒక అనిశ్చిత ప్రశ్న.. కల –
జవాబు ఉందా.. ?
ఈ రోజు నీకు కల వస్తుందా..? వస్తే  ఏమిటది.?
– చెప్పు.
రచన:  ఉదయకళ
 
నిజమనేది
నిప్పులా మండే సూర్యుడు
ఆ సూర్యుడిని కప్పిబుచ్చడానికి
ప్రతి రోజు ప్రతి గంట ప్రతి క్షణము
ఎన్ని రాహువులను సృష్టించాలో
ఎన్ని కేతువులను కల్పించాలో
ఎన్ని సేతువులను నిర్మించాలో
సజీవ
వర్ణ చిత్రాలను
అబద్ధాల కుంచెలతో గీయాలి
లేని పుస్తకాలను రాయించాలి
ఉండని  స్నేహితులను ఊహించాలి
చూడని ప్రదేశాలను చూచినట్లు వర్ణించాలి
జరగని సంఘటలను జరిపించాలి
అబద్ధాల ముడులతో ఒక వలనే అల్లాలి
వీలైతే దానితో నిజమనే చేపను పట్టాలి
అదృశ్య పుష్పబాణాలను
అనంగుడు రువ్వుతాడట
మరి నేనో
సవ్యసాచిలా
ఈ అబద్ధాల బాణాలను
అందరిపైనా రువ్వుతాను
అద్దాల గొట్టంలో
రంగురంగుల మాయాలోకం చూపిస్తాను
నిజంగా ఒక రోజు తప్పకుండ దొరికిపోతాను
కానీ
అంతవరకు
ఆ దిగంతములో నుండే నిన్ను
ఈ దిగంతములో నుండే నేను
అబద్ధాల ఇంద్రధనుస్సుపై నడిచి చేరాలి
చేరి చేతులు గ్రహించాలి
కళ్లల్లో చూడాలి
చూస్తూ ఉండాలి
నీలో మరిగిపోవాలి
ఈ నేను కరిగిపోవాలి
ఈ ఒక్క నిజంకోసం
ఎన్ని అబద్ధాలాడితే యేం?
రచన: మంథా భానుమతి 
పోఖరా వచ్చిన మరునాడే ముక్తినాధ్ ప్రయాణం. అక్కడ వాతావరణం ఎప్పుడు ఎలా ఉంటుందో ఎవరూ చెప్పలేరట. అందుకని, పోఖరాలో చూడవలసినవి వాయిదా వేసి, ముందే ముక్తినాధ్ దర్శనం ఏర్పాటు చేశారు. పొద్దున్నే ఫలహారాలు.. ఒక్కో సాండ్విచ్, ఫ్రూటీ, యాపిల్, కేక్ పొట్లాలు కట్టి ఇచ్చారు  మీరా హోటల్ వాళ్ళు. చాలా చిన్న విమానం. పద్ధెనిమిది మంది మాత్రమే పడతారు. అరగంట ప్రయాణం. హిమాలయాల్లో, మంచు కొండల మధ్య సూర్యోదయం చూస్తూ, నాలుగైదు ఫొటోలు తీసేసరికి జామ్సమ్ వచ్చేసింది. మస్తంగ జిల్లా ముఖ్యపట్టణం జామ్సమ్. విమానం దిగుతూనే వేళ్ళు కొంకర్లు పోవడం మొదలుపెటాయి. అంత పెద్ద చలేం ఉండదని, స్వెటర్లు మాత్రం తీసుకెళ్ళాం.
మాతో ప్రయాణం చేసిన ఇతర ప్రయాణీకులు కూడా తెలుగువారే. విశాఖపట్నం నుంచి వచ్చారుట.. ట్రెకింగ్ కి. చేతులకి గ్లౌజ్ దగ్గర్నుంచీ తెచ్చుకున్నారు. మేము వణుక్కుంటూ, షాల్స్ చెవుల మీంచి కప్పుకుని, సూట్ కేసులు దొర్లించుకుంటూ, ఏడెనిమిది నిముషాల్లో మేముండబోయే హోటల్, ‘మెజెస్టిక్’ కి చేరాం. రోడ్డు చాలా సన్నగా, రాళ్ళు పరచి ఉంది.. ఒక్క జీపు మాత్రం వెళ్తుంది. హోటలంతా చెక్కలతో.. పాత హాలీవుడ్ వెస్టెర్న్ సినిమాలో సెట్టింగ్ లా ఉంది లోపల. బల్లలు కుర్చీలు ఆధునికంగానే ఉన్నాయి.

జామ్సమ్ లో మెజెస్టిక్ హోటల్.
కాఫీలు తాగేసి ముక్తినాధ్ బయలుదేరాం. హోటల్ వాళ్ళే అందరికీ చలి తట్టుకోవడానికి కోట్లు అద్దెకిచ్చారు. ఒక కి.మీ నడిచి వెళ్లాలి.
మాకు నడవడం కష్టం.. మళ్ళీ ఎదర ట్రెకింగ్ అంటున్నారు.. అని గొడవ పెడ్తే హోటల్ దగ్గరికి జీపు తెప్పించాడు హరి సింగ్. నలభై కి.మీ జీపులో.. కంకఱాళ్ళమీద ప్రయాణం. సామాన్లు లాబీలో పడేసి పరుగెత్తాం.. చీకటి పడకుండా తిరిగి వచ్చెయ్యాలంటే.

ఏరుమీది సన్నని బ్రిడ్జ్.. దానికి ఇవతలగా జీపు ఆగింది. బ్రిడ్జ్ దాటి నడుచుకుంటూ వెళ్తే అక్కడ జీపులు తయారుగా ఉన్నాయి. మేము ఆరుగురం ఒక జీపు మాట్లాడుకుని ఉండవలసింది.. పన్నెండు మంది సునాయాసంగా వెళ్ళిపోవచ్చు అంటే కాబోసనుకుని, (చవక కూడా.. సగానికి సగం) ఎక్కాం. హైద్రాబాద్ లోని షేర్ ఆటోలు నయం. అంతకంటే ఎక్కువ కూరేసినట్లుంది. మూడు గంటలు పైగా కంకఱాళ్ళమీద, సన్నని రోడ్డు మీద ప్రయాణం.. చేతులు చాచుకోడానికి కానీ, కాళ్ళు కదపడానికి కానీ లేదు. అందులో మాతో ఎక్కిన నేపాలీ ఫామిలీ, వాళ్ళ పన్నెండేళ్ళ కుర్రవాడు.. పోకిరీ సినిమాలో ఇలియానా తమ్ముడిలా ఉన్నాడు.. మిగిలిన వాళ్ళంతా కూడా.. వాడి ఫామిలీయేగా మరీ.. ఇంక మా పాట్లు ‘ముక్తి’నాధుడికే ఎరుక.
అవస్థలన్నీ కలిసికట్టుగా వస్తాయంటారు. అది నిజం చేస్తున్నట్లు మా జీపు మధ్యలో చెడిపోయింది.  అదీ మా మంచికే.. కొండల్నీ,లోయల్నీ చూస్తూ కాళ్ళు సాగదీసుకున్నాం. అరగంట అయ్యాక ఇంకో జీపు వచ్చింది. (సెల్ ఫోన్లు కనిపెట్టినవాళ్ళు, ఇటువంటి సమయాల్లోనే దేవుళ్ళనిపిస్తారు.

జీపు ఆగిపోయిన ప్రదేశంలో మా బృందం.
కాగ్బెనీ అనే ఊరు చేరడానికి రెండు గంటలు పైగా పట్టింది. అక్కడ్నుంచి మరో గంట ఝార్గోట్. కంకఱాళ్ల రోడ్డు.. జీపులో ఏ క్షణం ఏ స్థానం తీసుకున్నా నాలుగు చక్రాలూ ఒక లెవెల్లో ఉండవు. మధ్యలో కాళీ గండకీ నది లోనుంచి ప్రయాణం. మా అదృష్టం.. అప్పుడు నదిలో నీళ్ళు ఒక పొరలా మాత్రమే పారుతున్నాయి. లేకపోతే వరద వచ్చేస్తుందిట ఒక్కోసారి.  మధ్య మధ్య ఒకటే దుమ్ము. అయినా.. ఎంతో ఉత్సాహంగా ఉంది. అందుకనే హిమగిరి సొగసులన్నారు మరి.
ఎలాగయితేనేం పోఖరా హోటల్ వాళ్ళు కట్టిచ్చిన ఫలహారాలతో శక్తి పుంజుకుని ముక్తి నాధుని పాదాల దగ్గరికి, ఝార్కోడ్ చేరాం. కొంచెం ముందునించే కడుపులో తిప్పుతోందని మా వారు గొడవ పెడుతున్నారు. తిన్న సాండ్ విచ్ పడలేదేమో అనుకుని, చిన్న బడ్డ్డీ కొట్టు ఉంటే అక్కడ కూర్చోపెట్టి సపర్యలు చెయ్యబోయా.
ఊహూ.. అంతకంతకూ గాభరా ఎక్కువవుతోంది. తల తిరగడం, కడుపులో పేగులన్నీ కథాకళీ చెయ్యడం.. ఆ బాధ చూస్తుంటే ఏం చెయ్యాలొ అర్ధం అవలేదు. వెంటనే జామ్సం వెళ్ళి హాస్పిటల్ లో చేర్పించాలేమో అనుకున్నాం.
“క్యాహువా?” కాషాయ బట్టలతో ఒక సాధువు, భుజాల వరకూ జుట్టు.. వక్షస్థలం అంతా పరుచుకుని గడ్డం.. నుదుట విభూది.. దగ్గరగా వచ్చి అడిగాడు.
కష్టపడి వివరించాము.. అందరం హావభావాలతో సహా.
“ఆక్సిజన్ నయీ లాయా?” మూడడుగుల దూరంలో నిల్చుని అడిగారు.
తెల్లమొహం వేశాం. ఆక్సిజన్ కీ కడుపులో తిప్పడానికీ సంబంధం ఏమిటో నా కెమిస్ట్రీ బుఱకి తట్టలేదు. అలా మిఠాయి తెచ్చుకున్నట్లు ఆక్సిజన్ తెచ్చుకోవాలా? అదేలా?… ఏం చెయ్యాలీ.. తన బాధ చూస్తుంటే కళ్ళల్లో నీళ్ళాగటం లేదు నాకు.
ఆ సాధువు పెద్దపెద్ద అంగలేసుకుంటూ మాయమయ్యారు.
సరిగ్గా రెండు నిముషాల్లో, ఆస్థ్మా అటాక్ వచ్చినప్పుడు పీల్చే ఇన్హేలెర్ లాంటిది తెచ్చి నోటి దగ్గర పెట్టి, గట్టిగా పీల్చి నోరు మూసుకుని, ముక్కులోంచి వదలమన్నారు. అలా నాలుగు సార్లు పీల్చాక నొప్పి చేత్తో తీసేసినట్లు మాయం.. అప్పటికి అందరికీ పరిసరాలు గుర్తుకొచ్చి అవసరాలు తీర్చుకోవడానికి బాత్రూంలు ఎక్కడున్నాయో చూడ్డం మొదలు పెట్టాం. బడ్డీ హొటల్లోనే ఉన్నాయి. రెండు రూపాయలిస్తే వాడుకోనిచ్చింది నేపాలీ మగువ. పనులయ్యాక సాధువు గారికి కృతజ్ఞతలు తెలుపుకుందామని వెతికాం.
వారు ఎప్పుడో మాయమయ్యారు. దేవుడు ఆపదలో ఆదుకుంటాడు కానీ.. మనం కృతజ్ఞతలు చెప్పుకునే వరకూ తీరుబడిగా కూర్చుని ఎదురు చూస్తాడా? ఆయనకెన్ని పనులు? ఎంత మందిని ఆదుకోవాలి. ముక్తినాధుని గుడి ఉన్న దిక్కుకి తిరిగి మనస్ఫూర్తిగా ధన్యవాదాలర్పించాను.
“హై ఆల్టిట్యూడ్ కి వెళ్ళినప్పుడు ఆక్సిజెన్ సిలిండర్ తీసుకెళ్ళాలిసిందే..” ఒక పాఠం నేర్చుకుని (ముక్తినాధ్ 3720 అడుగుల ఎత్తులో ఉంది), గుడి ఎక్కడుందా అని వెతికాము.
దూరంగా కొండ మీద గుడి కనిపిస్తోంది. నడిచి కానీ, మోటర్ సైకిల్ మీద కానీ వెళ్ళాలి. మా సుబ్బు నడుస్తానన్నాడు. మిగిలిన వాళ్ళం చేతులెత్తేశాం.. మోటర్ సైకిల్ నడిపేవాళ్ళు, పాతికేళ్ళలోపు కుర్రాళ్ళు.. ఝామ్మని మా ముందుకు తీసుకొచ్చి ఎక్కమన్నారు. కాళ్ళు అటూ ఇటూ వేసి కూర్చోవాలి. అంతే కాదు.. గట్టిగా ముందున్నవాడిని పట్టుకోవాలి. సర్లే.. మా పిల్లలకంటే చిన్నవాళ్ళు.. మునిగిందేముంది.. గట్టిగా వాడి నడుం పట్టుకుని కూర్చున్నాం. ఒక పక్క కొండ, ఇంకో పక్క లోయ. కొండ మరీ ఎత్తుగా.. లోయ మరీ లోతుగా లేకపోయినా, పడితే నాలుగో ఐదో ఎముకలు విరగడం ఖాయం.
భయం భయంగా.. బెదురుగా ఇష్ట దైవాన్ని ప్రార్ధిస్తూ గుడి మెట్ల దగ్గరికి వచ్చి పడ్డాం. సుబ్బు నయం.. హాయిగా నడుచుకుంటూ వచ్చేశాడు. ఏ టెన్షన్ లేకుండా. మరీ ఎక్కువగా లేకపోయినా, చెప్పుకోదగినంతమంది భక్తులు.. పూసలు, కొబ్బరికాయలు, పూలు వగైరాలు అమ్మేవాళ్ళు.. హడావుడిగా ఉంది. మళ్ళీ కొంత నడక.. కొండలు. మెట్లెక్కి గుడి ప్రాంగణం చేరగానే మనసంతా హాయిగా అనిపించింది. పడిన శ్రమ అంతా పారిపోయింది. ఒక వైపు వణికించే చలి.. మరో వైపు నెత్తికి వేడిగా తగులుతూ ఎండా.. కనిపించినంత మేర ఎత్తైన కొండలు, నిటారుగా పెరిగిన చెట్లు. ఈ ప్రకృతిని కన్నుల విందుగా ప్రసాదించిన ఆ అంతర్యామికి ఏ విధంగా కృతజ్ఞతలు తెలుపుకోగలం?

ముక్తినాధ్ ప్రవేశద్వారం-
నేపాల్ లోని అన్ని ఆలయాలలా పగోడా ఆకారంలో ఉంటుంది ముక్తినాధుని మందిరం. గుడి ముందు రెండు కొలనులు. గుడి వెనుక నూరు జలధారలు అర్ధ చంద్రాకారంలో వరాహం నోట్లోనుంచి వస్తున్నట్లు పడుతుంటాయి. వీటినే “చుమిగ్ గ్యాట్సా” అని బౌద్ధమతస్థులు అంటారు (నూరుధారలు). ముక్తినాధ్ దేవాలయానికి ఇంకొక పేరు చుమిగ్ గ్యాట్సా. ఈ వంద ధారలూ తల మీదినుంచి పడేలా ధారల కిందినుంచి నడుస్తూ స్నానం చేస్తారు. కొందరు మూడు సార్లు కూడా చేస్తారు. వీటిని పవిత్ర జలాలుగా భాఅవిస్తారు. ఉట్టినే మీద చల్లుకుంటేనే మంచు నీటిలా ఉంది. అందులో ఇంక స్నానం చెయ్యాలంటే సాహసమే. పైగా మేము వేరే బట్టలు కూడా తెచ్చుకోలేదు.
సుబ్బు మాత్రం తువ్వాలు చెచ్చుకున్నాడు. అది కట్టుకుని, పళ్ళు కటకటలాడుతుండగా మూడుసార్లు ధారల కింద పరుగెత్తాడు.

చ్యుమిగ్ గ్యాట్సాలు.
మిగిలిన భక్తులందరూ స్నానం చెయ్యడానికి తయారయి వచ్చారు. ధారల దగ్గరే కాకుండా, గుడి ముందున్న కోనేరుల్లో కూడా మునుగుతున్నారు. మేము మాత్రం ధారలకింద నీటితో సంప్రోక్షం చేసుకుని దర్శనం చేసుకున్నాం.

ముక్తినాధ్ మందిరం.
ముక్తినాధ్ ఆలయం-
ముక్తినాధ్ హిందువులకీ బౌద్ధులకీ సమానంగా నమ్మకం ఉన్న ఏకైక ఆలయం. ఈ క్షేత్రం పంచ భూతాలకీ ప్రాతినిధ్యం వహిస్తుందని చెప్తారు. అందుకేనేమో.. రెండు మతాలకీ చెందిన యోగులు ఇక్కడ తపస్సు చేసుకుంటుంటారు. డాకినీలు (దేవతలు) ఇక్కడ తిరుగాడుతూ ఉంటారని బౌద్ధుల నమ్మకం.
ఈ ప్రదేశాన్ని “పద్మ సంభవ బోధిసత్వుడు” దర్శించడమే కాక, కొంతకాలం నివసించారని శాసనాల మీద ఉందిట. ఈ క్షేత్రాన్ని టిబెట్ బుద్ధ సాధువులైన లామాల ఆధీనంలో ఉంచారు. వారే ఈ ఆలయం అభివృద్ధి కానీ బాగోగులు కానీ చూస్తారు. ప్రస్థుతం వన్గ్యాల్ అధీనంలో ఉంది. వన్గ్యాల్ లామా శాకాహారి. ఆలయం నుంచి పైసా ఆశించకుండా పని చేస్తున్నారు. ఆయన జీవనానికి ఖట్మండూలో ఉన్న భార్య తన వ్యాపారంలోని ఆదాయంలో కొంత పంపుతుంది.
ఆలయంలో శుచీ శుభ్రతలు కూడా బౌద్ధ సన్యాసినిలు చూస్తుంటారు. విగ్రహాలకిరుపక్కలా ఉండి ఎప్పటికప్పుడు, పువ్వులు, అక్షింతలు తీసేస్తుంటారు.
పద్మసంభవునితో వచ్చిన ఎనభైనాలుగుమంది సాధువులు కర్రలతో కొండలనికొడితే జలధారలు ఏర్పడ్డాయని అంటారు. అవే చ్యుమిగ గ్యాట్సాలు. బౌద్ధ సిద్ధాంతం ప్రకారం, ఆలయ అంతర్భాగం లోని విగ్రహాలు, అవలోకితేశ్వర్, ఇద్దరు డాకినీలుగా చెప్తారు. ద్వారం ముందు రెండు మతాలూ గౌరవించే గరుడుని విగ్రహం ఉంటుంది.

ముక్తినాధ్ ఆలయంలోని మూలవిగ్రహాలు, శ్రీమహావిష్ణువు, శ్రీదేవి, భూదేవి.
హిందూ మతం ప్రకారం మహావిష్ణువు సాలగ్రామ రూపంలో ముక్తినాధ్ వద్ద, గండకీ తీరంలో నివసిస్తుంటారని అంటారు.
అందుకే ఈ క్షేత్రాన్ని సాలగ్రామం అని కూడా వ్యవహరిస్తారు. ఈ తీరంలో దొరికే సాలగ్రామ శిలల్లో అంతర్భాగంలో శంఖు చక్రాలు, శివలింగం, త్రిశూలం.. మొదలైన హిందూ దేవతల చిహ్నాలు కనిపిస్తాయి
ఇవన్నీ వేల సంవత్సరాల కిందటి ఫాసిల్స్ అని శాస్త్రజ్ఞులు చెప్తారు. పురాణాల ప్రకారం సతీ తులసి శాపం వలన శ్రీమహావిష్ణువు శిలాకృతి దాల్చాడని, శిల అంతర్భాగం పురుగులు దొలిచే శాపం ఉందనీ ఒక నమ్మకం. ఈ సాలగ్రామాల మహత్యం, విష్ణుపురాణంలో బాగా వివరిస్తారు.. ప్రతీ రోజూ, అభిషేకం, పూజ చేస్తే ఇహపరాలు రెండూ లభ్యమవుతాయని ఒక నమ్మకం.

సాలగ్రామాలు అమ్ముతున్న నేపాలీ యువకుడు.
రెండు మతాలకి పవిత్ర స్థలమైన ముక్తినాధ్ దేవాలయం దర్శించడం పూర్వజన్మ సుకృతం. పడిన శ్రమంతా మర్చిపోయి.. ఆలయంలొ ఉన్నంత సేపూ ఒక రకమైన ప్రశాంతత ఆవరించింది అందర్నీ. గర్భగుడిలోకి వెళ్ళి విగ్రహానికి తల ఆనించి మొక్కుకోగలిగాము. వదల్లేక వదల్లేక, వెనక్కి తిరిగి చూసుకుంటూ కొండ దిగి, శివపార్వతి ఆలయం, యజ్ఞశాల, చూసుకుని మోటర్ సైకిల్ ఎక్కి ఒక్కొక్కళ్ళం ఝార్కోడ్ చేరాం. ఈ ముక్తినాధ్ యాత్రే నేను చెప్పిన మొదటి అద్భుతమైన అనుభవం
తిరిగి వచ్చేటప్పుడు కిలోమీటర్ పైగా దూరంలో దించేశాడు మోటర్ సైకిల్ బేటా. అక్కడి వరకే అనుమతి ఉందిట. అదంతా నడుచుకుని, జీపులు బయలుదేరి దగ్గరికి వచ్చేసరికి నీరసం వచ్చేసింది. ఈ సారి జీపులో వెనుక కూర్చున్న వాళ్ళు పట్టుకోవడానికి ఏమీ ఆసరా లేదు. ఒకళ్ళ మీద ఒకళ్ళు పడిపోతూ.. అందులో ఒక టీనేజి కుఱ్ఱాడు, పాడయిపోయిన జీపు బాగు చెయ్యడానికి మధ్యలో ఆగుతూ, నిర్లక్ష్యంగా వేగంగా నడిపాడు. సుబ్బు తల నాలుగు సార్లు టాపుకి కొట్టుకుని కళ్ళ నీళ్ళ పర్యంతం అయింది. అందరం గట్టిగా అరిచి, వాడి స్పీడు తగ్గించేసరికి తల ప్రాణం కాళ్ళ దగ్గర కొచ్చింది.
ఎలాగైతేనేం జామ్సమ్ వచ్చి పడ్డాం. అప్పుడు మమ్మల్ని కూర్చోపెట్టి పప్పు, అన్నం, ఆలు/ఉల్లిపాయ/టొమాటో కూర, రొట్టెలు చేసి పెట్టాడు హోటల్ వాడు. మా కాంట్రాక్ట్ ప్రకారం తిండి వాళ్ళు పెట్టాలి. ఎలాగా డబ్బు ముందే అందింది కదా.. అప్పుడు వండినవే రాత్రి భోజనంలో కూడా పెట్టాడు. పెరుగు కానీ లస్సీ కానీ ఏవీ లేదు. విడిగా కొనుక్కుంటే నయం. ఎవరు వెళ్ళినా ఫుడ్ మాట్లాడుకోకుండా ఉంటే బాఉంటుంది. అక్కడ నాలుగైదు హోటల్సున్నాయి.
పేరు మెజెస్టిక్ అనే కానీ స్నానానికి వేడి నీళ్ళు ఇవ్వలేదు సరి కదా.. లిఫ్ట్ లేని మూడో అంతస్థులోని గదుల్లోకి మంచినీళ్ళు కూడా మేమే మోసుకెళ్ళవలసి వచ్చింది. చేతులు జివ్వుమనే నీళ్ళతో మొహాలు కడుక్కుని విమానంలో వచ్చి పడ్డాం. పొద్దున్న బ్రేక్ ఫాస్ట్ కూడా ఇవ్వలేదు. తరువాత కిషోర్ కి చెప్పి ఆ వార డబ్బు వాపస్ తీసుకున్నాం.. కానీ అప్పుడు పడిన అవస్థలు.. ఆకళ్ళు ఎలా మర్చిపోగలం? ఇవన్నీ జాగ్రత్తగా ముందే మాట్లాడుకోవాలి.
జామ్సమ్ లోని ఇబ్బందులన్నీ పోఖరాలోని సదుపాయాలతో తుడిచి పెట్టినట్లు పోయాయి. ఆ రోజంతా పోఖరాలో చూడవలసినవి చూసేసి మరునాడు పొద్దున్నే ఖట్మండూ చేరుకున్నాం.
వీడ్కోలు-
ఖట్మండూలో రెండు రోజులు విశ్రాంతి. అనుకోకుండా వచ్చే వాతావరణంలోని మార్పులకి ఆ మాత్రం ఖాళీ సమయం ఉంచుకోవాలిట. ఎయిర్పోర్ట్ లో దించడం తప్ప ట్రావెల్స్ వాళ్ళు ఇంకేమీ చూపించమన్నారు. ముందుగా వివరించినట్లుగా మొదటి రోజు సాయంత్రం టాక్సీలు మాట్లాడుకుని పశుపతినాధ్ దర్శనం చేసుకున్నాం.
ఆలయ పరిసరాలన్నీ తిరిగి, హోటల్ కొచ్చేశాం.
నేపాల్ లో చివరి రోజు.. రాయల్ పాలస్ చూద్దామని పదింటికి బయలుదేరాం. హోటల్ నుంచి కిలోమీటర్ లోపే ఉంది దూరం. కబుర్లు చెప్పుకుంటూ నడిచి వెళ్ళిపోయాం. అక్కడ టికెట్లు, క్యూ. పదకొండుకి కానీ తెరవరు. కూర్చోడానికేమీ లేదు. పై నుంచి ఎండ పేలిపోతోంది. కొద్ది నీడ వెతుక్కుని కష్టం మీద కాలం గడిపాం.

నారాయణ హితి పాలస్-
నారాయణ హితి పాలస్ లో రాజా బీరేంద్ర కుటుంబం హత్యల తరువాత, రాజా జ్ఞానేంద్ర నివసించే వారు. ప్రజాస్వామ్య ప్రభుత్వం వచ్చాక, జ్ఞానేంద్రని మే 2008లో ఖాళీ చేయించి మ్యూజియమ్ కింద మార్చారు. లోపలికి అన్ని చోట్ల లాగే కామెరాలు, సెల్ ఫోన్లు తీసుకెళ్ళకూడదు. బైట ఫొటోలు తరువాత మళ్ళీ వెళ్ళి తీసుకున్నాం.
పాలస్ లో చెప్పుకోతగ్గది.. విదేశాల నుంచి వచ్చే ముఖ్య అతిథులని ఆహ్వానించే హాలు, వారికి ఏర్పరచిన గద్లు. పాల్స్ లో రాజావారిదీ, రాణిగారిదీ గదులూ, పిల్లలవీ.. పెద్ద అట్టహాసాలేవీ లేకుండా సాధారణంగానే ఉన్నాయి.
రెండు వేల సంవత్సరంలో హత్యలు జరిగిన ఇల్లు, హాలు అంతా పడగొట్టేశారు. మద్య సేవనంతో ఉన్మాది అయిన రాజకుమారుడు దీపేంద్ర ఎవరెవర్ని ఎక్కడ చంపాడో రాసి ఉంచారు. రాణీ ఐశ్వర్య, రాకుమారుడు నిరజన్ తోటలోకి పారిపోయి, తల దాచుకునే చోటు వెతుక్కునే లోగానే తరుముకుంటూ వచ్చి కాల్చి చంపేశాడు. నిరజన్ వయస్సు ఇరవై మూడు. రాకుమారి శృతి వయస్సు ఇరవై నాలుగు సంవత్సరాలు. మొత్తం పదిమంది రాజ కుటుంబీకులు.. ఆ ప్రదేశం చూస్తుంటే మనసంతా కలచి వేసింది.
ఆ తరువాత ఆంతా విషాద హృదయాలతోనే చూసి, నెమ్మదిగా నడుచుకుంటూ వచ్చి హోటల్ చేరాం.
సాయంకాలం అలా నడుచుకుంటూ దగ్గరలో ఉన్న బజారంతా తిరిగి, నేపాల్ లో చూసిన ప్రదేశాలన్నీ ఒక సారి జ్ఞప్తికి తెచ్చుకుని, సామాన్లు సర్దుకుని తిరుగు ప్రయాణానికి తయారయిపోయాం.
వారం రోజుల నేపాల్ పర్యటన ముగిసి, ఎయిర్ పోర్ట్ కొచ్చిన కిషోర్ కి టాటా చెప్పి త్రిభువన్ విమానాశ్రయంలో ప్రవేశించాం. స్పైస్ జెట్ విమానం గంటన్నర లేటు. ఢిల్లీ వచ్చేసరికి రెండు దాటింది. అక్కడ్నుంచి మధుర, బృందావనం చూసుకుని, మధురలో ఏ.పి ఎక్స్ ప్రెస్  పట్టుకుని హైద్రాబాద్ వచ్చాం. మళ్ళీ ఆరుగురం కలిసి ఎక్కడికెళ్ళాలా అని ఆలోచిస్తున్నాం.
 

విమానం లోనుంచి నేపాల్ కి వీడ్కోలు.
 
 
*—————————————————-*
 
రచన:ఏల్చూరి మురళీధరరావు 
 
 
శ్రీ పరమేశ్వరుని నిస్సీమ కరుణాకటాక్షం వలన భారతీయధరిత్రిపై భక్తిపరులకు సర్వార్థచింతామణియై వెలసి విలసిల్లుతున్న పవిత్రసీమ నైమిశారణ్యం. నిర్మలభావంతో, నిండైన భక్తితో ఒక్కసారి అడుగుమోపినంత మాత్రాన జన్మజన్మల పాపసంచయాన్ని పటాపంచలు చేసి కేవలానుభవానందస్వరూపమైన నిశ్శ్రేయసాన్ని ప్రసాదించే పుణ్యక్షేత్రం.
పూర్వం బ్రహ్మదేవుడు మనోమయమైన ఒక చక్రాన్ని సృష్టించి దానిని వాయుమండలంలోకి విడిచిపెట్టాడట. అది మహావేగంతో సాగుతుండగా ఎదురుగాలి తాకిడికి దాని నేమి (బండి చక్రాన్ని చుట్టివుండే కమ్మి) విరిగి నేలకొరిగింది. ఆ నేమి పడిన చోటికి ‘నైమిశము’ అని పేరువచ్చింది. కొన్నాళ్ళకు ఆ ప్రాంతమంతా ఒక పెద్ద అరణ్యమయింది. ఆ అరణ్యానికి నైమిశారణ్యమని పేరువచ్చిందని పౌరాణికులంటారు. కాశీఖండం (1-77)లో శ్రీనాథుడు వివరించాడు:
సీ.         ఆది మనోమయంబగు నొక్క చక్రముఁ గల్పించె బ్రహ్మ జగద్ధితముగ;
                        కల్పించి, యా ఖండికలు డొల్చె సత్యలోకంబుననుండి యా కమలగర్భుఁ
                        డది డొల్లి, గిరివిష్టపాంతరంబులు దాఁటి, క్రమముతో భూమిచక్రమున వ్రాలె;
                        వ్రాలి, రంహఃస్ఫూర్తి వచ్చివచ్చి ధరిత్రి నిమ్నోన్నతుల శీర్ణనేమి యయ్యె;
            గీ.         నేమి విరిసిన కతన న న్నేలనెలవు
                        నైమిశం బయ్యె నదియ దా నైమిశంబు;
                        ద న్మహాపుణ్యవనమున ద్వాదశాబ్ద
                        సత్త్రయాగంబుఁ గావించె శౌనకుండు.
అని. కాలక్రమాన సత్త్రయాగాలను నిర్వహించేందుకు ఋషులక్కడ గుమిగూడసాగారు. పగలంతా యజ్ఞాచరణంతో అలసిన మునులు సాయంసమయాలలో తీరికగా సేదతీరిన వేళల్లో పౌరాణికులు వారికి భగవత్కథలను చెబుతుండటం ఆనవాయితీ అయింది. భగవన్మహిమతో విలసిల్లిన చోటు కనుక ఆ పుణ్యక్షేత్రాన్ని సందర్శించేవారి సంఖ్యకూడా ఎక్కువ కాసాగింది.
నైమిశీయ కుంజం 
ధర్మక్షేత్రమైన కురుక్షేత్రంలో నైమిశారణ్యానికి చేరువనే సప్త సారస్వతం ఉన్నది. సర్వతీర్థాశ్రయమైన ఈ సప్త సారస్వతానికి చెంతనే తూర్పున నైమిశీయకుంజం ఉన్నది. సరస్వతీ నదీతటాన వెలసిన అసంఖ్యాక దైవతీర్థాలలో ఆస్తికులందరికీ ఆరాధనీయమైన ఆనందనికేతనం అది. లోకహితాన్ని ఆచరింపగోరి శ్రౌతయజ్ఞోపాసనతో, పురాణేతిహాసకథాప్రసంగాలతో నిర్జనసరస్తీరాలను స్వాధ్యాయానుష్ఠానపుణ్యాశ్రమాలుగా, పరమార్థసుందర పరమహంసమందిరాలుగా మార్చివేసిన శౌనకాది మహామునులకు నిత్యనివాసమైన దివ్యస్థలం అది.
సరస్వతీ తీర్థాలలో ముఖ్యమైన ప్లక్షప్రస్రవణ తీర్థం, వృద్ధకన్యాక తీర్థం, వంశోద్భేద తీర్థం, ఆదిత్యక తీర్థం, కౌబేర తీర్థం, వైజయంత తీర్థం, నైమిశ తీర్థం, వినశన తీర్థం, ప్రభాస తీర్థం మొదలైనవి ఆ నైమిశీయకుంజానికి చుట్టూ మత్స్య, కురుపాంచాల భూములకు పరిసరాలలో నెలకొన్నాయి. విషయనిరాసక్తులై భగవన్నిష్ఠతో వానప్రస్థాన్ని స్వీకరించినవారికి చరమగమ్యాలైన కామ్యక వనం, అదితి వనం, వ్యాస వనం, ఫలకీ వనం, సూర్య వనం, మధు వనం, ద్వైత వనం, సీతావనం అక్కడే ఉన్నాయి.
ఆర్యావర్తంలో వేదసరస్వతీ దృషద్వతీ నదీపరీవాహాల మధ్యనున్న పుణ్యప్రదేశానికి ఒకప్పుడు బ్రహ్మావర్తమని పేరు. బ్రహ్మావర్తంలోని బ్రహ్మర్షిదేశానికి కాలక్రమేణ కురుక్షేత్రమని పేరువచ్చింది. ద్వాపర యుగంలో చంద్రవంశీయుడైన సంవరణుని కొడుకు కురుమహారాజు ఆ క్షేత్రంలోని ఏడు కోసుల నేలను బంగారు నాగలితో దున్ని, అక్కడ వెలసిన పుణ్యతీర్థాలలో ధర్మకార్యాలను ఆచరించినవారికి మహాపుణ్యఫలం కలగాలని ఇంద్రుని నుండి వరాన్ని పొందినప్పటినుంచి కురుక్షేత్రానికి ధర్మక్షేత్రమని ప్రసిద్ధి ఏర్పడింది. “గ్రహనక్షత్త్రతారాణాం కాలేన పతనాద్భయం, కురుక్షేత్రమృతానాం తు న భూయః పతనం భవేత్” అని నారదీయ పురాణం ఈ కురుక్షేత్రం మాహాత్మ్యాన్ని వివరించింది. సూర్యాదిగ్రహాలకు, అశ్వినీ భరణ్యాది నక్షత్త్రాలకు, తారకలకు సైతం కల్పాంతకాలంలో రాలిపోయే భయం ఉంటుంది. కురుక్షేత్రంలో మరణించినవారికి మాత్రం శాశ్వతమైన అమృతస్థితి నుంచి ఏనాటికీ పతనం ఉండదట. “పుణ్య మాహుః కురుక్షేత్రం – కురుక్షేత్రాత్ సరస్వతీ – సరస్వత్యాశ్చ తీర్థాని” అని పెద్దలంటారు. కురుక్షేత్రమే పరమపావనం కాగా కురుక్షేత్రానికంటె సరస్వతి, సరస్వతికంటె అక్కడ వెలసిన తీర్థాలు పుణ్యదాయకాలు. భగవన్నామ భగవత్స్వరూప భగవత్తత్త్వ భగవద్గుణ భగవల్లీలాకృత్యాల అనుభవం ఏమాత్రం లేనివారికి కూడా ఒక్కసారి సేవించినంత మాత్రాన శౌచము, తపస్సు, దానము, యజ్ఞము మొదలైనవాటికంటె అధికమైన ఫలాలనిచ్చే పుణ్యతీర్థాలవి.
జగత్పావనమైన సరస్వతీ నది వెలసిన నైమిశారణ్యంలో “పృథూదకాత్ పుణ్యతమం నాన్యత్ తీర్థం” అని ప్రసిద్ధికెక్కిన పృథూదక తీర్థం (నేటి పెహోవా) వెలసింది. నిరతిశయ సుఖావాప్తిని, నిశ్శేష దుఃఖనివృత్తిని కోరే భగవదారాధకులు, భక్తితత్పరులు చూచితీరవలసిన అమృతతీర్థం అది.
పృథూదక తీర్థానికి సమీపం లోనే బ్రహ్మయోని తీర్థం ఉన్నది. త్రిశంకునికి స్వర్గస్థితిని కల్పించే విఫలప్రయత్నవశాన వసిష్ఠునితో ఏర్పడిననాటి వైరశుద్ధికోసం విశ్వామిత్రుడు కామ్యతపస్సును చేసి బ్రహ్మర్షిపదాన్ని పొందిన చోటది. అక్కడ స్నానం చేసినవారికి అశ్వమేధయాగాన్ని చేసిన ఫలం కలుగుతుందని ప్రతీతి.
పృథూదకానికి అనతిదూరంలో ఉదంక మహాముని తపస్సుచేసిన ఆశ్రమం ఉన్నది. శంతను మహారాజు అన్న దేవాపి అక్కడే వానప్రస్థాన్ని గడిపి మోక్షపదాన్ని చూరగొన్నాడు. కృతయుగంలో ఆర్ష్టిషేణ మహర్షి ఆత్మయోగాన్ని అభ్యసించి దైవతలోకాన్ని చేరుకొన్నాడు.
ద్వాపరయుగంలో ఒకప్పుడు నైమిశారణ్యంలో యజ్ఞయాగాలకు అవాంతరా లేర్పడ్డాయి. మునులు నైమిత్తిక ద్రవ్యసహాయంకోసం హస్తినాపుర రాజు ధృతరాష్ట్రుని వద్దకు వెళ్ళారు. దానగుణం కలికానికైనా లేని ధృతరాష్ట్రుడు వారికి ససేమిరా సాయం చెయ్యను పొమ్మన్నాడు. ఎంత సంగపరిత్యాగం చేసి రాగద్వేషాలను విడిచిపెట్టినవారైనా మునులకు ఎంతో కష్టం తోచింది. మునిగణానికి నాయకత్వం వహించిన బకదాల్భ్యుడు ధృతరాష్ట్రుని ఆనాటి ధూర్తవాక్యాలకు అలిగి, అవకీర్ణ మహాతీర్థానికి వెళ్ళి, అక్కడుంటూ ఆధర్వణీయ మంత్రాలతో కౌరవరాజ్యవినాశనార్థం సర్వాహుతిపూర్వకంగా ఘోరమైన అభిచారహోమం చేశాడు. ఆ హోమఫలంగా దేశమంతటా కరువుకాటకా లేర్పడ్డాయి. కారణం తెలిసికొన్న రాజు స్వయంగా తానే వచ్చి పాదాలకు మోకరిల్లిన తర్వాత గాని ఆయన కోపం చల్లారలేదట.
బకదాల్భ్యమహర్షి అడుగుమోపినందువల్ల అవకీర్ణం నైమిశారణ్యంలోని దర్శనీయస్థలాలో ఒకటయింది.  విశ్వజగతీశ్రేయోధామంగా బ్రహ్మదేవుడు నిర్మించిన ఆ పుణ్యతీర్థంలో ఇప్పటికీ ద్విజత్వప్రాపకసంస్కారవిశేషాలైన ఉపనయనం, తత్తత్త్కాలోచితబ్రహ్మసూత్రధారణం మొదలైన విధులు జరుగుతూనే ఉన్నాయి.
అవకీర్ణానికి పర్యంతభూములలోనే బృహస్పతి తీర్థం, విశ్వామిత్ర తీర్థం, వసిష్ఠ ప్రాచి, ఫల్గు తీర్థం ఉన్నాయి. దేవతీర్థ ఋషితీర్థ పితృతీర్థ బ్రహ్మతీర్థాల వలెనే ఆశ్రయించినంతనే దురంతమైన అవిద్యాబంధాన్ని క్షణలేశంలో నశింపజేసి, అనంతమైన వివేక విజ్ఞాన ప్రకాశాన్ని కలిగించే పుణ్యతీర్థాలు నైమిశారణ్యంలో కోకొల్లలు.
తీర్థసందర్శనకు అవకాశం లేకపోతే, నిండైన భక్తితో కన్నులు మోడ్చి, చేతులు జోడించి, తనువు పులకింపగా మనసారా ఒక్కసారి తలచుకొన్నంత మాత్రాన – కేవలం నామస్మరణమాత్రాన – కోటికోటి దురితాలను తొలగించి, నిఖిల సుఖశాంతులను ప్రసాదించే కురుక్షేత్ర నైమిశారణ్య సరస్వతీ పుణ్యతీర్థాల అనంతమహిమను ఎంత కొనియాడినా తనివితీరదు.
క్రతుకృత్యపరంపర
సత్త్రయాగాలలో లోకసంరక్షణహేతువులై బహుకాల బహుద్రవ్యసాధనీయాలైన సారస్వతం, దార్షద్వతం మొదలైన దీర్ఘసత్త్రాలన్నీ నైమిశారణ్యంలోనే జరిగేవి. ఊర్ధ్వలోకాలనుంచి వేల్పులు సైతం ఇక్కడికి వచ్చి యజ్ఞయాగాలను నిర్వహించేవారు. భూతలాన ధర్మసంస్థాపన నిమిత్తం దేవతానీకం ఒకప్పుడు మహాసత్త్రాన్ని చేసినప్పుడు బ్రహ్మావర్తంలోని కురుక్షేత్రం మొత్తం వారికి యజ్ఞవేదిక అయిందట. “దేవా వై సత్త్రమాసత కురుక్షేత్రే” అని మైత్రాయణీ సంహిత, “దేవా వై సత్త్రమాసత తేషాం కురుక్షేత్రం వేది రాసీత్” అని తైత్తిరీయ బ్రాహ్మణం ఆనాడు దైవతసత్త్రానికి కురుక్షేత్రం వేదిక కావటాన్ని వేనోళ్ళ కొనియాడాయి. తైత్తిరీయారణ్యకంలోనూ ఈ యాగకరణాన్ని గురించిన ప్రశంసలున్నాయి. ఆ మహాసత్త్రపు యజ్ఞవేదిక ఎంత పెద్దదంటే – దక్షిణాన ఖాండవ వనం, ఉత్తరాన తూర్ఘ్నం (ఒకప్పటి యమునాతీర ప్రాంతం), తూర్పున పరిణహం, పశ్చిమాన మరుభూముల దాకా వ్యాపించిందట.
త్రేతాయుగంలో పరశురాముడు ఇరవైఒక్కమార్లు భూమిపై క్షత్త్రియులు లేకుండా ఒక్కొక్కరినీ ఊచకోత కోసి, శమంతపంచకంలో వారి నెత్తురుమడుగు లేర్పరించి, పితృతర్పణక్రియలను నిర్వహించిన నాటినుంచి కురుక్షేత్రంలో శమంతపంచకం చుట్టూ పుణ్యతీర్థాల ఒడ్డున ఎవరో ఒకరు యజ్ఞయాగాలను చేస్తుండటం ఆచారమయింది.
పృథూదకం దగ్గరి అవకీర్ణ తీర్థంలో బకదాల్భ్య ముని ఆశ్రమానికి తూర్పున కొంతదూరంలో – కురుక్షేత్రానికి ఆగ్నేయదిగ్భాగంలోని సువిశాలభూమిభాగాన్ని పరిపాలించిన మహావృషుల రాజు హృతశ్వాస్య ఆల్లకేయునికోసం సోమశుష్ముడు గృహ్యాగ్నిని స్థాపించి, తానే ఉద్గాతగా కూర్చొని ప్రసిద్ధమైన ఒక సత్త్రయాగాన్ని చేయించాడు. సర్వశ్శ్రేయస్సాధనరూపమైన ఆ యజ్ఞోదంతాన్ని గురించి జైమినీయ బ్రాహ్మణంలో ఉన్నది. యజ్ఞోపాసకులైన మహర్షులు ఈ సమస్తవిశ్వాన్నీ, ఈ విశ్వంలోని బహిరంతర ప్రకృతివ్యాపారాలనూ యజ్ఞస్వరూపాలుగానే భావించి తమ శరీరాలను, శరీరస్థితికి ఆధారాలైన ప్రాణాపానాది పంచవాయువులను, చక్షుశ్శ్రోత్రనేత్రాదులైన ఇంద్రియాలను యజ్ఞమయం చేసుకోవాలని, యజ్ఞపురుషారాధనమే జీవితపరమార్థమనీ విశ్వసించి లోకశ్రేయస్సుకోసం చేసిన యజ్ఞాలవి.
పూర్వం శితిబాహు ఐషక్రతుడనే ఋషివరేణ్యుడు యజ్ఞకర్మ నిమిత్తం నైమిశారణ్యానికి వచ్చి నివాసాన్ని ఏర్పరచుకొన్నాడట. యజ్ఞం పూర్తయి, పూర్ణాహుతి వేళకు నైవేద్యాన్ని ఒక కోతి అపహరించుకొనిపోయిందట. ఈ వృత్తాంతం జైమినీయ బ్రాహ్మణంలో ఉన్నది. ఆనాటినుంచి శితిబాహునికి నైమిశుడని, అక్కడివారికి నైమిశీయులని, నైమిశేయులని  పేరు వచ్చిందని పౌరాణికులంటారు.
నైమిశారణ్యంలోని ఈ క్రతుకృత్యపరంపర కారణంగానే అక్కడి భక్తబృందాలకోసం పుణ్యతీర్థాల చుట్టూ ఎన్నెన్నో దేవాలయాలు వెలిశాయి. వైవస్వత మన్వంతరంలో వేనరాజు కొడుకు పృథుచక్రవర్తి కాలంలో ఒకప్పుడు పంటలు లేక ప్రజలు అల్లలాడుతుంటే పృథుచక్రవర్తి కోపించి, భూదేవిని శిక్షించాలని బాణప్రయోగం చెయ్యబోయాడట. భూదేవి గోరూపంలో బ్రహ్మలోకానికి పారిపోయింది. పృథువు ఆమెను వెన్నంటి హతమార్చబోయాడట. భూదేవి ప్రజానీకానికి ఆధారకాశ్యపి అయిన తనను హతమార్చటం భావ్యం కాదని ఆయనకు నచ్చజెప్పి, తాను గోరూపంలో భూతలమంతటా నడుస్తానని, రాజు తన వెంట నడుస్తూ వచ్చినట్లయితే, ఆ విదంగా వారిద్దరూ నడిచిన ప్రాంతాలన్నీ సస్యశ్యామలం కాగలవని మాటయిచ్చిందట. ఆ విధంగా నడిచి పృథుచక్రవర్తి భూజనులకు సస్యసంపాదన చేసినందువల్ల భూమికి ఆయన పేరుమీదుగా ‘పృథ్వి’ అని పేరు కలిగింది. భూమికి సస్యసంపాదన చేసిన తర్వాత పృథుచక్రవర్తి పృథూదకానికి వచ్చి కట్టించిన పృథ్వీశ్వర శివాలయం ఆ ప్రాంతపు దేవాలయాలలో మన్నన గన్నది. ఆ తర్వాతి కాలంలో ఎప్పుడో, అక్కడొక కార్తికస్వామి దేవాలయం వెలిసింది. దానికి ప్రక్కనే ఒక సరస్వతీ దేవాలయం, విశాలమైన చతుర్ముఖ మహాదేవమందిరం ఉన్నాయి. భక్తులు తీర్థయాత్రకు వచ్చి మొక్కులను చెల్లించుకొంటారు.
తీర్థయాత్రలకు వెళ్ళేవారికి విశ్వాసం ప్రధానం. భక్తి ముఖ్యం. గంగా గోదావరీ నర్మదాది పుణ్యజలాలలో చేపలు, మొసళ్ళు మొదలుగా గల జలచరాలు జీవిస్తున్నాయి. వాటిని ఆధారం చేసుకొని ఎంతమందో బ్రతుకుతున్నారు. గుడిగోపురాలలో పశుపక్ష్యాదులు జీవిస్తుంటాయి. ఆ పరిసరాలలో తైర్థికులకు వసతిసౌకర్యాలను కల్పిస్తూ, వారికి ఆవశ్యకమైన సాధనసామగ్రితో వ్యాపారాలు చేసుకొంటూ ఎంతమందో ఉంటారు. వారందరికీ మోక్షం కలుగుతున్నదా? తీర్థసేవన దేవమందిరావాస పుణ్యఫలం చేకూరుతున్నదా? అంటే, వారివారికి గల భక్తిభావన ప్రధానం. భక్తిభావన లేనిచోట భక్తిఫలం కూడా దక్కదన్నమాట. భక్తిసరస్సులో ఓలలాడి, గుండెగుడిలో భగవానుని సుస్థిరంగా నిలుపుకొని, ద్వంద్వాలన్నింటినీ పరిత్యజించి తదేకభక్తితో పుణ్యతీర్థాలను సేవించినవారి భాగ్యమే భాగ్యం. అటువంటి భాగ్యవంతులు సంచరించి ముక్తిపదవిని చేకొన్న పుణ్యస్థలాలలో అడుగుమోపి భక్తి కావింపగలగటం జన్మజన్మల అదృష్టవిశేషవశాన గాని సాధ్యం కాదు. అందువల్లనే జితేంద్రియులు, ద్వైతవర్జితులు, మునులు, మహాత్ములు, మహర్షులు, బ్రహ్మర్షులు, తపోనిధులు, జ్ఞానసంపన్నులు కురుక్షేత్ర నైమిశారణ్య పుణ్యక్షేత్రానికి వచ్చి, యజ్ఞపురుషుని ఆరాధించి – కర్మ జ్ఞానమార్గాలతోపాటు సర్వసులభమైన భక్తిమార్గాన్ని అవలంబించి వేదాధ్యయనంతో, పురాణశ్రవణంతో, నిరంతర భగవన్నామసంకీర్తనతో జీవితాలను తరింపజేసుకొన్నారు.
నైమిశారణ్యం ధర్మశాస్త్రకోవిదులైన పౌరాణికులకు ప్రవచనకేంద్రం కాకమునుపే అక్కడి క్రతుకృత్యపరంపర భక్తజనులకు ఆరాధ్యచరితం అయింది. ద్వాపర యుగంలో కాశీరాజు దివోదాసుడు సరస్వతీ నదీతీరాన పణి – పారావత – వృషయులతో యుద్ధంచేసి, వారు శాస్త్రోక్తంగా అగ్నిముఖంగా సమర్పించిన హవిస్సులను అపహరించిన పాపానికి శాపగ్రస్తుడైనప్పుడు నైమిశానికి వచ్చి, దురితమోచనమంత్రాలతో శ్రౌతయాగ ప్రాయశ్చిత్తవిధులను నిర్వర్తించాడట. పాపచిత్తులకు సైతం శుద్ధిసాధన కావాలంటే యజ్ఞాచరణం, తీర్థసేవనం, పుణ్యక్షేత్రసందర్శనం అవశ్యకర్తవ్యాలని ఈ కథాసందేశం. చంద్రవంశ యయాతి రాజుకు అల్లుడీయన. ఈయన కొడుకే పుణ్యచరితుడని పేరుగాంచిన ప్రతర్దనుడు. త్యాగధనుడైన శిబి చక్రవర్తి చేతులమీదుగా సువర్ణఖడ్గాన్ని అందుకొని, ఆ కత్తితో ఒక బ్రాహ్మణునికి తన కంటిని పెకలించి దానం ఇచ్చిన మహాత్ముడు. ప్రతర్దనుడు అధర్మవర్తనులైన హైహయ వీతహవ్యుని కొడుకులను మట్టుపెట్టిన చోటు నైమిశారణ్యంలో భరద్వాజ మహర్షి ఆశ్రమప్రాంగణంలోనే ఉన్నది. ఇది పృథూదక తీర్థానికి పరిసరప్రాంతం. దీనికి మరికొంత దూరాన వారాహ కల్పంలో ఒక పృథుచక్రవర్తి పృథుపైతామహమనే గొప్ప యజ్ఞం చేశాడట. ప్రాచీ సరస్వతీ నదీమతల్లి తీరాన వలసిన పుణ్యతీర్థాలలో ఇదొక ముఖ్యమైన తీర్థస్థలి.
ప్రాచీ సరస్వతి ఉదంతం 
జన్మమృత్యుజరాతీతమైన కైవల్యపదాన్ని చేరగోరిన ముముక్షువులు తన పేరును తలచుకొంటే చాలు – చిద్రూపంలో సాక్షాత్కరించి, సర్వకర్మలను ఆ జ్ఞానాగ్నిలో దహించివేసే మహాశక్తి ప్రాచీ సరస్వతి నైమిశారణ్యంలో ప్రవహిస్తున్నది. నైమిశారణ్య పుణ్యభూములను సర్వసస్యాలతో శ్యామలీకరించిన నదీమతల్లి ఆమె. భక్తులకు తత్తత్కర్మఫలానుభావార్థం కోరిన కోర్కెలను నెరవేర్చే కల్పవల్లి ఆ తల్లి.
రథంతర కల్పంలో విశ్వకర్త పైతామహమనే ఆత్మయజ్ఞానికి పూనుకొన్నాడు. సరస్వతి నదీరూపాన్ని ధరించి, ఆయన మానసతీర్థం నుంచి ప్రాచీ (తూర్పు) ముఖంగా నేలకు దిగివచ్చింది. గంగాద్వారం వద్ద ఒక ప్లక్ష్మవృక్షం (రావిచెట్టు) మూలాన విడివడి నైమిశారణ్యసీమకు వచ్చినందువల్ల ప్రాచీ సరస్వతి అని పేరుపొందింది.
శ్వేత వరాహకల్పంలో వైవస్వత మన్వంతరాన పురువంశంలో భద్రాశ్వ మహారాజుకు ఎనిమిదవ తరంలో జన్మించిన కృతేయుని కొడుకు మతినారుడు ప్రాచీ సరస్వతి ఒడ్డున సారస్వతమనే సత్త్రయాగాన్ని చేశాడు. మహాభక్తుడైన ఆయనకు సరస్వతి సాక్షాత్కరించి, తన అంశతో ఆయనను భర్తగా స్వీకరించి, చంద్రవంశాన్ని అనుగ్రహించిందట. ఆ దంపతులకు తంసువనే పుత్రుడు జన్మించాడు. మతినారునికి అన్యభార్యల యందు శంతురోధుడు, ప్రతిరథుడు పుట్టారు. ఆ శంతురోధుని కొడుకే చరిత్రప్రసిద్ధుడైన దుష్యంత మహారాజు. ఆయనకు శకుంతలయందు జన్మించిన కుమారుని పేరిట భరతవంశం ఏర్పడి ధర్మరక్షణపరాయణం అయింది. సరస్వతి దయ ఒక్కసారి కలిగితే తరతరాలు తరిస్తాయి.
నైమిశారణ్యంలో మతినారుని సారస్వత సత్త్రం జరిగిన చోటనే కామ్యక వనం ఉన్నది. ఎక్కడెక్కడివాళ్ళూ వెతుక్కొంటూ వచ్చి దర్శించుకొనే జగత్పావనమైన చోటిది. ద్యూతక్రీడలో ఓడిపోయి పందెం ప్రకారం వనవాసం చేసినప్పుడు పాండవులుండిన స్థలం. ఇక్కడే వారికి మార్కండేయ ముని సన్నిధిసేవ చేకూరింది. వృత్రాసుర వధ నిమిత్తం ఇంద్రునికి తన వెన్నెముకను వజ్రాయుధంగా అనుగ్రహించిన దధీచి మహాముని ఆశ్రమం కూడా ఇక్కడిదే. ఊర్ధ్వలోకగతికి అవకాశం లేని ఆయనకు సరస్వతి తన ద్వారా ఒక కొడుకును అనుగ్రహించిందట. అందువల్ల సంతానం లేనివాళ్ళు ఇప్పటికీ దధీచ్యాశ్రమంలో సరస్వతికి మొక్కుకొని ముడుపులు కట్టటానికి వస్తుంటారు. ఆ తల్లి దయవల్ల కడుపు పండి వంశం నిలబడుతుందని విశ్వాసం.
త్రేతాయుగాంతాన నైమిశారణ్యంలో బ్రహ్మాత్మక సర్వదేవతాసంప్రీణనార్థం అగ్న్యాధానవిధులతో పన్నెండు సంవత్సరాల పాటు మహాసత్త్రయాగం ఒకటి పెద్దయెత్తున జరిగిందట. పుష్కరాలకు వచ్చినట్లు ఋషులందరూ ఆ క్రియాకలాపాన్ని చూడటానికి తరలివచ్చారు. ఆనాటి సంబరాలను చూడటానికి వెయ్యి కళ్ళు, వర్ణించి చెప్పటానికి వెయ్యి నోళ్ళు ఉన్నా సరిపోనంత మెచ్చుగొలిపే సంబరాలవి. సరస్వతీ నదికి దక్షిణపు ఒడ్డున ఉన్న తీర్థాలన్నీ మునుకొనివస్తున్న ఋషిసందోహంతో పండుగ వేడుకలు జరుగుతున్నప్పటి పట్టణవీథుల వలె కళకళలాడసాగాయి. యాతాయాతజనాల తొక్కిసలాట ఎక్కువయింది. ఎక్కడి నైమిశారణ్యం? ఎక్కడి శమంతపంచకం? నేలంతా ఇసుకవేస్తే రాలనట్లు ఋషులతో నిండిపోయింది. చోటులేకున్నా, ఇంకా ఇంకా తోసుకొనివస్తున్న ఆహూతులను శమంతపంచకం నుంచే వెనుకకు పంపివేయవలసివచ్చింది. అప్పుడు సరస్వతి దయతలిచి, తూర్పుకు మళ్ళి, ఋషులు నిరాశతో తిరిగివెళ్ళిపోతున్న చోటనే ప్రవహింపసాగిందట. అప్పటి నుంచి నైమిశానికి తూర్పువైపున అసంఖ్యాతంగా పుణ్యక్షేత్రాలు, దివ్యకుంజాలు, కోటర కుటీ క్రోడవీథులు, ఓషధీ వనలతలు భక్తుల పాలిటి అక్షయపాత్ర చింతామణీ కల్పతరు కామధేనువులై అవతరించాయి. సరస్వతికి ఆనాటి నుంచి ప్రాచీ సరస్వతి అన్నపేరు నలుగురికీ తెలిసిందట.
పన్నెండేళ్ళకు యాగం పూర్తయిన తర్వాత ప్రాచీ సరస్వతి మళ్ళీ యథాదిశకు మళ్ళిందట. పృథుసరస్వతి ఆ విధంగా తూర్పుకు తిరిగిన ఆ చోటికి పృథూదకమని పేరువచ్చింది. మహాభారత సంగ్రామంలో కౌరవులు ఓడిపోయి దుర్యోధనుడు ద్వైపాయన హ్రదంలో దాగి ఉన్నాడని విన్న బలరాముడు అతనిని చూడటానికి వెళ్తూ ఈ క్షేత్రానికి వచ్చి, తీర్థస్నానం చేసి, సరస్వతిని సన్నుతించాడు:
            చ.         అరయఁగ మేటి పుణ్యనదులందు సరస్వతి; సౌఖ్యసంపదల్
                        నరులకుఁ గల్గు ని జ్జగమునం, బరలోకమునందు నీ సరి
                        ద్వర నొకనాఁడు సేరినను; వాసవముఖ్యసమస్తదేవతా
                        వరులును నిందు మేల్ వడయ వత్తురు; సంస్మృతి సాలు సిద్ధికిన్. 
                                                                        – తిక్కన గారి మహాభారత శల్య పర్వం: 2-223)
అని. పుణ్యనదులన్నింటిలో సరస్వతి మేటి అట. ఆ సరిద్వరను (నదులలో శ్రేష్ఠమైన నదిని) ఒక్కమారు సందర్శించుకొన్నా ఇహపరాలలో సుఖము, లక్ష్మీసంపదలు కలుగుతాయట. ఇంద్రాది దేవతలు సైతం ఇక్కడ తీర్థస్నాతులై శుభాలను పొందాలని వస్తారట. సిద్ధికాముకులు తలచుకొంటే చాలునట!
చరిత్రాత్మకమైన సప్త సారస్వతం ఈ పృథూదక తీర్థానికి సమీపాననే వెలసింది.
సప్త సారస్వత వృత్తాంతం 
నైమిశారణ్యంలోని పుణ్యతీర్థాలన్నిటిలో ఈ సప్త సారస్వతం పరమపావనమైనది. సరస్వతీ నదినుంచి వెలువడిన ఏడు పాయలకు సంగమక్షేత్రమైనందువల్ల దీనికి సప్త సారస్వతం అనిపేరు. అనాదిగా కర్మపాశవశులై భవసాగరంలో దారితోచక కొట్టుమిట్టుకులాడుతున్న ఆర్తజనులను సంస్మరణ మాత్రాన దరికిచేర్చే పావన నామమంత్రం అది. తీర్థయాత్రలెన్ని చేసినా మనశ్శాంతి చేకూరని మందభాగ్యులకు అంతఃకరణశుద్ధిని, అపరోక్షజ్ఞానాన్ని, జీవన్ముక్తిని ప్రసాదించే పావనములకెల్ల పావనమైన నామతీర్థం శ్రీ సప్త సారస్వతం.
సప్త సారస్వతం వెలసిన చోట కాలూని, ఆ నదీమతల్లిని స్మరించి, ఇష్టదైవతాన్ని ఆరాధించిన భక్తులకు మనస్సు ఇంద్రియవిషయాల నుంచి మరలి అంతర్ముఖం కాగలుగుతుంది. “నేను”, “నాది” అన్న హృదయగ్రంథులు తెగి, అవిద్యామోహం తొలగి, పారమార్థికజ్ఞానం కలుగుతుంది. సుకన్యా మాతరిశ్వుల కొడుకు మంకణకునికి ఈ పవిత్రస్థలంలోనే భగవత్సాక్షాత్కారం కలిగి బ్రహ్మర్షిత్వం సిద్ధించింది. సరస్వతీ మాతృకలు ఏడూ మాతృకల రూపంలో ఈ చోటనే స్వయంవ్యక్తాలు కావటం ఇక్కడి విశేషం.
ఒకప్పుడు సృష్టికర్త విరించి నైమిశారణ్యానికి వచ్చి పుష్కర తీర్థంలో పైతామహమనే యాగం చేశాడట. ఋత్విక్కుల వినియోగార్థమై ఆయన సంకల్పమాత్రాన యజ్ఞశాలలో స్రుక్ స్రువాది హోమద్రవ్యాలన్నీ అక్కడికక్కడే అవతరించాయి. తరులతాదులు అకాలమైనా పుష్పించి ఫలించాయి. ఓషధులు సదస్యులకోసం ఆహారవసతిని సమకూర్చాయి. విరామసమయాలలో గోష్ఠీవినోదంకరణకు అప్సరసలు భగవల్లీలలను కన్నులకు కట్టారు. యాగకర్తలు ఎంతటివారయినా, యాగమన్నాక ధర్మపత్నీసమేతంగా చేయవలసిందే కదా! యాజకులందరూ బ్రహ్మదేవుని ప్రార్థించారు. అప్పుడు సరస్వతి “సుప్రభ” అన్నపేరిట అవతరించి, పుష్కర తీర్థంలో నిలిచిపోయిందట.
వేరొకప్పుడు నైమిశారణ్యంలోని మునులందరూ సమావేశమై వేదార్థాన్ని గురించి, సకర్మక వైదికారాధనలను గురించి, యజ్ఞయాగాల తాత్పర్యాన్ని గురించి, మాయను ఉపాధిగా గ్రహించిన పురుషతత్త్వాన్ని ధ్యానించటం వల్ల కలిగే తత్తదధిదేవతల అనుగ్రహాన్ని గురించి, సమష్ట్యుపాధిలో ఉపహితమైన బ్రహ్మముయొక్క తత్త్వం ఏమిటి? అన్న విషయాన్ని గురించి – పరిపరివిధాల చర్చించుకొంటుండగా సరస్వతి ప్రస్తావన రానే వచ్చిందట. అప్పుడు సరస్వతి “కాంచనాక్షి”యై వారి యెదుటకు వచ్చి ఆ ప్రదేశంలో ప్రవహిల్లసాగింది.
వేదవేత్తలలో అగ్రేసరుడైన రాజఋషి గయ మహారాజు నూరేళ్ళపాటు నిరాహారదీక్షను వహించి నైమిశీయ కుంజం వద్ద ఒక గొప్ప యాగాన్ని చేశాడు. ఆ పుణ్యధనుని దర్శనార్థం సరస్వతి సరస్వతి హిమవన్నగోపరితలాల నుంచి నేలకు దిగివచ్చింది. అప్పటి ఆమె దివ్యస్రవంతీరూపానికి “విశాల” అని పేరు.
ఉత్తర కోసలాలలో ఔద్దాలకి మహర్షి సోపాధిక బ్రహ్మోపాసనకు ఉపక్రమించి, అగ్నిని రగుల్కొలిపి ఇష్టదేవతా నిమంత్రణపురస్సరంగా ద్రవ్యత్యాగరూపమైన మహాయజ్ఞాన్ని మొదలుపెట్టాడు. ఉద్దాలకుడు ఆ శుభతరుణానికి సరస్వతి వస్తే బాగుండుననుకొన్నాడు. ఆయన సంకల్పానుసారం ఆ తల్లి “మనోరమ”యై నైమిశానికి వచ్చింది.
చంద్రవంశంలోని అవాంతరవంశకర్తలలో ఒకడైన కురు మహారాజు దిగ్విజయార్థం కురుక్షేత్రంలో సర్వస్వదక్షిణతోడి విశ్వజిద్యాగాన్ని చేశాడు. వసిష్ఠ మహర్షి సరస్వతిని ఆవాహన చేశాడు. ఆ దేవి “ఓఘవతి” పేరిట నైమిశానికి నిమ్నగారూపంలో వచ్చి ప్రవహింపసాగింది. సకల ధర్మతత్త్వకోవిదుడైన కురుపితామహుడు భీష్ముడు భారతయుద్ధంలో శస్త్రాస్త్రసన్న్యాసం చేసి నేలకొరిగిన తర్వాత జీవన్ముక్తుల దేహత్యాగానికి అనువైన ఉత్తరాయణ పుణ్యకాలంకోసం ఎదురుచూస్తూ శరతల్పగతుడై కాలం గడిపిన చోటు ఇదే.
విశ్వ ప్రజాపతి ఋషభ ద్వీపంలో మహాసత్త్రయాగం చేసినప్పుడు ఆయన కోరికను మన్నించి సరస్వతి గంగాద్వారం వద్ద “సురేణువు” అన్న పేరుతో అవతరించి నైమిశానికి వచ్చి పారసాగింది.
మరొకప్పుడు శతానీకుడు బ్రహ్మదేవుడు హిమవత్పర్వతం పైని ఇష్టకామ్యార్థమనే యాగం చేశాడు. సరస్వతి “విమలోద”గా జన్మించి యాగపరిసమాప్తి వేళకు అక్కడినుంచి నైమిశారణ్యానికి తరలివచ్చింది.
ఈ ప్రకారం – పధ్నాలుగు లోకాలకు చిటారుకొమ్మపై ఉన్న అఖండ సచ్చిదానందస్వరూపమైన సత్యలోకం నుంచి హిమశైలశిఖరాల మీదుగా నేలకు దిగివచ్చిన సరస్వతీ నది ఏడు అంశావతారాలు సుప్రభ, కాంచనాక్షి, విశాల, మనోరమ, ఓఘవతి, సురేణువు, విమలోద ఒక్కచోట కలిసిన పుణ్యతీర్థమే శ్రీ సప్త సారస్వతం. పూర్ణశ్రద్ధతో నమ్మి కొలిచినవారికి కొంగుబంగారమై, సర్వపాపవినాశకమైన సంసారసాగరసముద్ధరణైక జీవన దివ్యమంత్రం అది.
నైమిశారణ్యంలోని సరస్వతి రూపాలు అన్నీ ఇన్నీ కావు. వేర్వేరు కాలాలో, వేర్వేరు ద్వీపాలలో ఆమె ‘సరస్వతి’గా, ‘వైతరణి’గా, ‘ఆపగ’గా, ‘మందాకిని’గా, ‘మధుస్రవ’గా, ‘అంబునది’గా, ‘కౌశికి’గా, ‘దృషద్వతి’గా, ‘హిరణ్వతి’గా లోకానీకాన్ని కాపాడింది. బ్రహ్మలోకం నుంచి ప్లక్షమూలం ద్వారా సన్నిహతి తీర్థాన్ని చేరి, కురుక్షేత్రం మీదుగా ద్వైతవనాన్ని ప్రవేశించి, ‘ప్రత్యక్సరస్వతి’గా సోమనాథ మందిరానికి తూర్పుగా బాణపు వేటు దూరాన ప్రవహించి – త్రివేణీ సంగమానికి పరుగులు తీసింది.
సరస్వతి ఇప్పుడు అతీతకాల యవనిక వెనుక అంతర్హితమైనా నామతీర్థమై విలసిల్లుతూనే ఉన్నది. భక్తబృందాల హృదయసీమలలో జీవనదిగా భావజ్ఞులకు గోచరిస్తూనే ఉన్నది. భక్తులను, ఉపాసకులను, అనురక్తులను, ఆరాధకులను అనుగ్రహిస్తూనే ఉన్నది.
సరస్వతీ నది కృపావిపాకమంతా రూపుకట్టిన సప్త సారస్వతం వెలసిన శుభస్థలికి సమీపాననే త్రైలోక్యవిఖ్యాతమైన శ్రీ నైమిశారణ్యంలో పరాశరుడు, సూత గోస్వామి, శౌనక మహర్షి మొదలైనవారు మునులకు వివిధకాలాలలో అష్టాదశ పురాణాలను, శ్రీ మహాభారతాన్ని తేనెల చిందుగా, వీనుల విందుగా వినిపించారు.
నైమిశారణ్యం 
సృష్టిస్థితిలయకారకులైన త్రిమూర్తులకు, సర్వలోకేశ్వరేశ్వరి అయిన శ్రీమాతకు అత్యంత ప్రీతిపాత్రమైన క్షేత్రవరేణ్యం శ్రీ నైమిశారణ్యం. ‘పృథివ్యాం నైమిశం తీర్థం” అని వన్నెవాసిని గన్న శ్రీ నైమిశారణ్యంలో సద్భక్తితో ఆచరించిన తపస్సులు, దానాలు, యజ్ఞాలు, శ్రాద్ధక్రియలలో ఒక్కొక్కటీ ఏడేడు జన్మలలో చేసుకొన్న దుష్కర్మలను మటుమాయం చేసి ఐహికాముష్మికసుఖాలను, లక్ష్మీసంపదభివృద్ధులను, సార్వభౌమత్వాది పదవీలాభాన్ని, అమంద మహానందాన్ని కలుగజేస్తాయని ఋషులు వేనోళ్ళ కీర్తించారు. జీవితంలో ఒక్కమారైనా నైమిశారణ్య తీర్థదర్శనపుణ్యలాభం కలగాలని ఉపదేశించారు.
తీర్థమంటే ఏమిటి? తరింపజేసేది. సంసారదుఃఖమనే మహాసముద్రం నుంచి నిర్భరానందఘనమైన కైవల్యతీరానికి చేర్చేది తీర్థం.
ఏది నిజమైన తీర్థం? భగవత్కరుణానుభవానికి ఆశ్రయమైనదే నిజమైన తీర్థం. సత్యము, శౌచము, ఇంద్రియనిగ్రహం, భూతదయ, క్షమాగుణం, సాధుస్వభావం అన్నవే నిజమైన తీర్థాలని; తక్కిన దృగ్విషయతీర్థాలు నిజమైన తీర్థాలు కావని పెద్దలంటారు. భగవంతుని యందు చెక్కుచెదరని భక్తివిశేషం, మనస్సును రాగద్వేషాలకు అతీతంగా ఉంచుకోవటం, పాపకర్మలను చేయాలనే సంకల్పాలను సైతం సమూలంగా అణచివేయటం, పరమార్థతత్త్వజ్ఞానాన్ని కలిగి ఆత్యంతిక దుఃఖనివృత్తిని పొందటమే జనన మరణ సంసారదోషనివారకమైన తీర్థఫలం.
దేనికైనా అంతఃకరణ పరిశుద్ధి అవసరం. అంతఃకరణ పరిశుద్ధి లోపించినవాళ్ళు ఎన్ని పుణ్యక్షేత్రాలను దర్శించుకొన్నా, ఎన్ని తీర్థస్నానాలు చేసినా కల్లు త్రాగినవాడు బురదగుంటలో పడినట్లే సమస్తం నిష్ఫలం అవుతుంది. మలినచిత్తులు తపస్సు చేస్తేనేమి? దానాలిస్తేనేమి? వారి పుణ్యక్షేత్రదర్శనం అపక్షేత్రదర్శనమే. వారి తీర్థసేవనం అతీర్థసేవనమే. అదే మరి విషయనిరాసక్తులై నిర్మలాత్ము లైనవారికో? అసలు తీర్థాదికాలతో ప్రమేయమే ఉండదు. కేవలం భగవదాయత్తచిత్తులై, జ్ఞానరూపజలాలలో మునకవేసి, రాగద్వేషాలనే మలినాలను తొలగించుకొని, మానసతీర్థంలో నిత్యస్నానం చేసే పరమభక్తులకు భక్తిని మించిన తీర్థఫలం ఏమి కావాలి? అందువల్ల బాహ్యశౌచాలకంటె అంతశ్శౌచం ముఖ్యమని గ్రహించి, ఇంద్రియాలను అదుపులోకి తెచ్చుకొని, భక్తిభావన తప్ప వేరొక భావన లేకుండా తదేకభక్తితో నైమిశాదులైన పుణ్యక్షేత్రాలను, తీర్థాలను చేరేవారే నిజమైన భక్తిపరులు. వారే శ్రీ భగవానుని కృపకు పాత్రులు. అటువంటి భక్తిపరులకు ఆవాసం కనుకనే మహాత్ములు, మహర్షులు, మహనీయు లందరికీ శ్రీ నైమిశారణ్యం నిత్యనివాసమయింది.
అందువల్లనే – చంద్రునికి దూరమైనప్పుడు దక్షప్రజాపతి కుమార్తె రోహిణి, శక్తి ముని శాపవశాన ప్రాయశ్చిత్తనిమిత్తం అయోధ్యరాజు సుదాసుడు, దుర్లభమైన చిత్తశాంతికోసం భార్యాపుత్త్రసమేతుడై వసిష్ఠ మహర్షి, గంధర్వలోకం నుంచి శ్రౌతాగ్నిని భూమికి తెచ్చినపుడు పురూరవుడు ఈ నైమిశారణ్య క్షేత్రానికి వచ్చి భగవదారాధన కావించి ఇష్టకామ్యార్థసిద్ధికి నోచుకొని ధన్యులయ్యారు. ఆ ధన్యధన్యులు, ఆ పుణ్యధనులు, ఆ మహనీయులు సంచరించిన ఒక్కొక్కచోట నైమిశారణ్యంలో ఒక్కొక్క పుణ్యతీర్థం ఏర్పడింది. ఆ కథానకాలను ఇతిహాస పురాణోపపురాణాల రూపంలో మునులు మనకు వినిపించారు.
నైమిశారణ్యంలోనే, దీర్ఘసత్త్రయాగాలు జరుగుతుండిన రోజులలో మహర్షులు సమావేశమవుతుండే గోమతీ నదీతీరాననే – సర్వపాపనిష్కాసన సమర్థాలైన కన్యా తీర్థం, అశ్వ తీర్థం, గవాం తీర్థం, కాలకోటి వృషప్రస్థం, బాహుదా తీర్థం ఉన్నాయి. ధర్మశాస్త్రవిహితాలైన అగ్నిహోత్రాది రూప యజ్ఞయాగాల ద్వారా కర్మకాండను ప్రతిపాదించే మంత్రసంహితలు, మంత్రేతర వేదభాగాలైన బ్రాహ్మణాలు, మహవ్రతాది నిరుక్తులతోడి పూర్వకథావిశేషాలతో కూడిన ఆరణ్యకాలు, ఈశావాస్యం మొదలుకొని ముక్తికం దాకా బ్రహ్మవిద్యారహస్యాలను విప్పిచెప్పే ఉపనిషత్తులలో అనేకం – ఇక్కడి మహర్షుల దర్శనంలోనే ప్రాదుర్భవించాయి. బ్రహ్మవంశంలో అత్రికి చంద్రుడు, చంద్రునికి బుధుడు, బుధునికి పురూరవుడు, ఆ క్రమాన ఆయువు – అనేనసుడు – ప్రతిక్షత్త్రుడు – సంజయుడు – జయుడు – విజయుడు – కృతి – హర్యశ్వుడు – సహదేవుడు – నదీనుడు – జయత్సేనుడు – సంకృతి – క్షత్త్రధర్ముడు – సుహోత్రుడు – శాలుడు – ఆర్ష్టిషేణుడు – కాశుడు – దీర్ఘతపుడు – ధన్వంతరి – కేతుమంతుడు, అతనికి భీమరథుడు, ఆ భీమరథునికి జన్మించిన దివోదాసుడు నైమిశారణ్యంలో క్రతుకృత్యాలను నిర్వర్తించి వంశపావనులయ్యారట. దివోదాసుని కాలంలో అయోధ్యా నగరం గంగ ఒడ్డునుంచి గోమతి దాకా విస్తరించిందట. శ్రీరామచంద్రుడు పట్టాభిషేకం జరిగి రాజ్యం సుఖశాంతులతో సుస్థిరంగా ఉన్న తరుణంలో గోమతికి వచ్చి అశ్వమేధయాగం చేసిన ఉదంతం ఉత్తర రామాయణంలో ఉన్నది. అందువల్ల భక్తజనులు గోమతీ జలాలలో తీర్థస్నాతులై అక్కడి పుణ్యక్షేత్రాలను దర్శించుకోవటం పరిపాటి అయింది.
నైమిశారణ్యానికి దరిదాపులలోనే పరమపావనమైన చక్ర తీర్థం, రుద్రావర్తం, “సర్వతీర్థేషు స స్నాతి, మిశ్రకే యో నరః” (మిశ్రకంలో స్నానం చేసిన మనుష్యుడు సర్వతీర్థాలనూ సేవించినట్లే) అని పద్మపురాణం కొనియాడిన మిశ్రక తీర్థం ఉన్నాయి. ఇక్కడే పంచప్రయాగ క్షేత్రం, పురాణప్రసిద్ధమైన అక్షయ వటం, లలితాదేవి మందిరం, గోవర్ధన మహాదేవాలయం, క్షేమకాదేవి గుడి, జానకీ కుండం, ఆంజనేయుని మందిరం, కాశీ తీర్థంలో అన్నపూర్ణా సమేత శ్రీ విశ్వేశ్వరాలయం, ధర్మరాజ నిలయం, వ్యాసదేవుని మందిరం, శుకయోగి మందిరం, బ్రహ్మావర్త తీర్థం, గంగోత్తరీ క్షేత్రం, పుష్కర తీర్థం, గోమతీ తీర్థం, దశాశ్వమేధ ఘట్టం, పాండవుల మెట్ట, శ్రీ రామాలయం, శ్రీ రాధాకృష్ణ మందిరం, బలభద్రస్వామి గుడి, పంచపాండవ సమేత శ్రీకృష్ణ దేవాలయం మొదలైనవి లెక్కలేనన్ని దర్శనీయ స్థలాలున్నాయి. కలియుగారంభంలో ధర్మం ఏకపాదమాత్రమై అధర్మం విలయతాండవం చేయసాగినప్పుడు మృగయావినోదమగ్నుడైన పరీక్షిత్తు – తనకు దాహం వేసి మంచినీళ్ళడిగితే ఇవ్వలేదని తపస్సు చేసుకొంటున్న శమీకుని మెడలో చచ్చిన పామును వేసిన చోటు – శమీకాశ్రమం ఇక్కడే ఉన్నది. తండ్రికి జరిగిన అవమానానికి కోపించి పరీక్షిత్తును శపించిన శమీకుని కొడుకు శృంగి ముని ఆశ్రమం, గురువు శమీకుని ఆజ్ఞను పురస్కరించుకొని ఆ శాపవృత్తాంతాన్ని ఇంద్రప్రస్థానికి వెళ్ళి పరీక్షిత్తుకు తెలియజేసిన శమీక ముని ప్రియశిష్యుడు గౌరముఖుని ఆశ్రమం – నైమిశీయ కుంజానికి సమీపంలో దృషద్వతీ నది ఒడ్డున ఉన్నాయి.
నైమిశారణ్య వైభవం 
బ్రహ్మనదీ సరస్వతికి పడమటి తీరాన శమ్యాప్రాసంలో ఆశ్రమం నిర్మించుకొని మహర్షి వేదవ్యాసుడు సాత్త్వత సంహితను రచించాడు. ఆ ప్రాంతాననే సహస్రవర్షాల సత్త్రయాగాన్ని నిర్వహించిన శౌనకాదులకు సూత పౌరాణికుడు శ్రీమద్భాగవతాన్ని, దేవీ భాగవతాన్ని, బహుపురాణోపాఖ్యానాలను, ఉపపురాణాలను, శ్రౌతసూత్రాలను, గృహ్యసూత్రాలను, ధర్మశాస్త్రాలను యథోచితంగా వినిపించాడు.
పరమపావనమైన నైమిశారణ్యం పేరు వింటేనే భక్తులకు మనస్సు పరవశిస్తుంది. గతకాలపు తెరవెనుక దాగిన వివిధ పౌరాణికకథలూ గాథలూ జ్ఞాపకానికి వస్తాయి. అక్కడి పురాణప్రవచనాలు, బ్రహ్మనిష్ఠుల జ్ఞానబోధలు, సర్వజ్ఞులైన మహామునుల శాస్త్రప్రసంగాలు, వారి ప్రశ్నోత్తరాలలో దొర్లిన ప్రమాణవాక్యాలు, ఆత్మానాత్మవివేకం, పాపపుణ్యాల ఫలస్వరూపం, భగవంతుని దుష్టశిక్షణ శిష్టరక్షణ లీలాకృత్యాలు, సర్వాతీతమైన భక్తిమహిమ – అన్నీ అనుభవానికి వస్తాయి. మేను గగుర్పొడుస్తుంది. భారతీయధర్మానికి, జాతి సంస్కృతికి మూలకందమైన పుణ్యావాసం అది.
పురాణేతిహాసాలకు పుట్టినిల్లయిన నైమిశారణ్య దివ్యస్థలంలోనే పరాశర మహర్షి మైత్రేయునికి విష్ణుపురాణాన్ని బోధించాడు. అనేకపర్యాయాలు ద్వాదశవర్షీయ దీర్ఘసత్త్రాలను నిర్వహిస్తూ నిష్ఠుర కర్మనిష్ఠులైన మునులు ఆ వ్యాసంగంతో కొంత అలసిపోవటం సహజమే. ఎప్పుడన్నా విరామసమయం దొరికితే నలుగురూ సమావేశమై పరమార్థచింతన కావించేవాళ్ళు. భగవన్నామసంకీర్తనతో సత్కాలక్షేపం జరుగుతుండేది. అటువంటప్పుడు రోమహర్షణుని కొడుకు ఉగ్రశ్రవుడు అక్కడికి వచ్చి, వారికి వేదవ్యాస మహర్షి తనకు నేర్పిన పురాణాలను ఉపదేశించేవాడు. ఆయా వేళలో వారివారి పరిప్రశ్నలను బట్టి – ఈశాన కల్పంలో అగ్నిదేవుడు వసిష్ఠునికి బోధించిన అగ్ని పురాణాన్ని, లక్ష్మీ కల్పంలో శ్రీమహావిష్ణువు శ్రీదేవికి చెప్పిన కూర్మ పురాణాన్ని, గరుడ కల్పంలో విష్ణుమూర్తి మనువుకు ప్రపంచించిన గరుడ పురాణాన్ని, పాద్మ కల్పంలో స్వయంభువు బ్రహ్మకు తెల్పిన పద్మ పురాణాన్ని, బ్రహ్మ కల్పంలో బ్రహ్మదేవుడు మరీచికి నేర్పిన బ్రహ్మ పురాణాన్ని, రథంతర కల్పంలో సావర్ణి మనువు నారదునికై వచించిన బ్రహ్మవైవర్త పురాణాన్ని, భవిష్య కల్పంలో బ్రహ్మదేవుడు లోకకల్యాణార్థమై పలికిన బ్రహ్మాండ పురాణాన్ని, కూర్మ కల్పంలో బ్రహ్మదేవుడు పులస్త్యునికి తెలియజేసిన వామన పురాణాన్ని, తత్పురుష కల్పంలో కుమారస్వామి ప్రబోధించిన స్కాంద పురాణాన్ని – అడిగినవారికి చెప్పవలసిన తీరున, విజ్ఞానావేశంతో వినిపించాడు. లోకవృత్తాన్ని కర్తవ్యాకర్తవ్యాల సమీక్షతో మనస్సుకు హత్తుకొనే విధంగా వివరించాడు. ధర్మాధర్మాలను రెండింటినీ విశదీకరించాడు. జ్ఞానయజ్ఞాన్ని చేస్తూ ఏనాటికానాడు భగవదనురక్తులకు భగవల్లీలామృతాన్ని ప్రసాదం వలె పంచిపెట్టాడు. కథలో కథలో కథను చెబుతూ గుహ్యాద్గుహ్యతరం అయిన రహస్యార్థపరంపరను కరతలామలకంగా ప్రకాశింపజేశాడు. సాంగోపాంగంగా వేదాన్ని చదువుకొని, చదువుకొన్న చదువును అనుభవంలోకి తెచ్చుకొని, “తత్త్వమిదీ!” అని గ్రహించిన మహామహాఋషులకు, ధర్మవేత్తలకు, విజ్ఞానులకు, పండితులకు, కవులకు సైతం కలిగిన సందేహాలకు – ఎప్పటికప్పుడు చిక్కుముడులు విప్పి సమాధానాలు చెప్పాడు. ఎన్నడో జరిగిపోయిన కథల అంతస్సారసంగ్రహణంలో ఒకదాని మతంతో వేరొకదానికి విరోధం ఉన్నదనిపించినప్పుడు – శ్రుతిని ప్రమాణీకరించి, స్మృతిని ఉదాహరించి ధర్మసమ్మతమైన తన తీర్పును ఒక మిత్రుని వలె నేర్పుగా, ఓర్పుగా వివరించి చెప్పాడు. ఒక్కొక్క కథలో ఒక్కొక్క జీవితసత్యాన్ని ఆవిష్కరించాడు. మానవాళి మనుగడకు మార్గం చూపాడు.
నైమిశారణ్యంలోని పుణ్యతీర్థాలను చూసుకొంటూ ఆ మార్గాల వెంబడి నడిచివెళ్ళే యాత్రికులు – సూత గోస్వామి చెప్పిన పూర్వకాలపు కథాసన్నివేశాలను భక్తితో నెమరువేసుకొంటూ, ఆ చోట్లలో సంచరించిన మహాత్ముల జీవితసందేశాన్ని మనస్సులో పదిలపరుచుకొంటూ, అడుగడుగునా వెలసిన గుడులూ గోపురాలలో కానవచ్చే ఆయా భగవన్మూర్తులకు నమస్కరిస్తూ, ఆశ్రమాలలో జరుగుతుండే హవిర్యజ్ఞాల ధూమగంధానికి తన్మయులౌతూ, అక్కడి గాలి మోసుకొనివచ్చే వేదమంత్రాల కలస్వనాలను ఆలకిస్తూ, దీక్షావస్త్రాలను ధరించి తామ్రజటాధారులై, ఆత్మారాములై కనుపించే సాధువులకు మోకరిల్లుతూ – జీవితాలను చరితార్థం చేసుకొంటారు.
సూతుని వృత్తాంతం 
నైమిశారణ్యంలో పురాణేతిహాసాల కథకుడుగా కీర్తిగన్న సూత పౌరాణికునికి భారతీయ సంస్కృతిలో అవిస్మరణీయమైన స్థానం ఉన్నప్పటికీ, ఆయనను గురించి ఆస్తికులలో చాలామందికి ఇప్పటికీ అంతగా ఏమీ తెలియదంటే ఆశ్చర్యంగా ఉంటుంది. ఆయన అసలు పేరు రోమహర్షణుడు. సంస్కృతంలో రేఫ – లకారాలకు ఉన్న అభేదవ్యవహారం వల్ల లోమహర్షణుడని కూడా అంటారు. రోమహర్షణుడన్న ఆ పేరే (వెంట్రుకలు నిక్కబొడుచుకొనేంత ఉత్కంఠను కలిగిస్తూ శ్రోతలను ఆనందింపజేసేవాడు) ఆయన కథాకథనకౌశలాన్ని సూచిస్తున్నది.
            “లోమాని హర్షయాంచక్రే శ్రోతౄణాం యత్ సుభాషితైః 
            కర్మణా ప్రథిత స్తేన లోకేస్మిం ల్లోమహర్షణః.” 
అని వాయు పురాణం. ద్వైపాయన మహర్షి పురాణాలను నేర్పుతుంటే తనువు పులకరించినందువల్ల కూడా ఆయనకు రోమహర్షణుడని పేరు కలిగిందట.
            “తస్య తే సర్వరోమాణి వచసా హర్షితాని యత్
            ద్వైపాయన స్యానుభావా త్తతోఽభూద్రోమహర్షణః.” 
అని స్కాంద పురాణం ఈ విషయాన్ని చెప్పింది. నైమిశారణ్యంలో శౌనకాది మునులకు అగ్ని – కూర్మ – గరుడ – బ్రాహ్మ – బ్రహ్మవైవర్త – బ్రహ్మాండ – వామన – స్కాంద పురాణాలను, శ్రీమద్భాగవతాన్ని, శ్రీ దేవీ భాగవతాన్ని బోధించినది ఈయనే. ఈయన కొడుకు ఉగ్రశ్రవుడు కూడా ప్రసిద్ధ పౌరాణికుడే. నైమిశారణ్యంలోనే ఈయన శౌనకాదులకు శ్రీ మహాభారతాన్ని వినిపించాడు. రోమహర్షణుని కొడుకయినందువల్ల ఈయనకు రౌమహర్షణి అని, సూత సుతుడైనందువల్ల సౌతి అని పేర్లున్నాయి. భారత కథానంతరం దాని పర్యంతభాగమైన హరివంశం కూడా ఈయన చెప్పినదే.
‘సూత శబ్దానికి రథచోదకుడని ఒక అర్థం. కర్ణుని పెంపుడు తండ్రి సూతుడే. వర్ణసాంకర్యం వల్ల జన్మించిన సూతులు పదకొండు విధాలట: కరణుడు (వైశ్యునికి శూద్రస్త్రీ యందు జన్మించినవాడు), అంబష్ఠుడు (బ్రాహ్మణునికి వైశ్యస్త్రీ యందు జన్మించినవాడు), ఉగ్రుడు (క్షత్రియునికి శూద్రస్త్రీ యందు జన్మించినవాడు), మాగధుడు (వైశ్యునికి క్షత్రియస్త్రీ యందు జన్మించినవాడు), మాహిష్యుడు (క్షత్రియునికి వైశ్యస్త్రీ యందు జన్మించినవాడు), క్షత్త (శూద్రునికి క్షత్రియస్త్రీ యందు జన్మించినవాడు), సూతుడు (క్షత్రియునికి బ్రాహ్మణస్త్రీ యందు జన్మించినవాడు), వైదేహకుడు (వైశ్యునికి బ్రాహ్మణస్త్రీ యందు జన్మించినవాడు), రథకారుడు (మాహిష్యునికి కరణస్త్రీ యందు జన్మించినవాడు), పారశవుడు (బ్రాహ్మణునికి శూద్రస్త్రీ యందు జన్మించినవాడు), చండాలుడు (శూద్రునికి బ్రాహ్మణస్త్రీ యందు జన్మించినవాడు) అని. మత్స్యదేశపు రాజు విరాటుని బావ కీచకుడు కూడా సూతుడే. వేదాధ్యయనం అన్నది బ్రాహ్మణులకు మాత్రమే పరిమితమైన రోజులలో వేదవిజ్ఞానానికి అనర్హులుగా భావింపబడిన బ్రాహ్మణేతరవర్గాలవారిలో ధర్మప్రచారం చేయటానికి క్షత్రియ – బ్రాహ్మణీ ప్రతిలోమ వివాహ సంజాతులైన సూత పౌరాణికులు బయలుదేరి, తమ విద్వత్త మూలాన పురాణవక్తలుగా గుర్తింపును పొందారని పెద్దలంటారు. జన్మతః బ్రాహ్మణులైన శౌనకాది మహామునులు పవిత్రమైన యాగదీక్షామధ్యంలో ఈ సూతపౌరాణికుని నుండి విజ్ఞానవివేకాలను అభ్యసించటానికి వెనుకాడలేదు. ఆ ప్రకారం ఆలోచించిచూస్తే శౌనకుడు తన కాలానికంటె ఎంతో ముందుచూపు కల సమచిత్తుడని, కులాల పట్టింపులు అంతగా లేనివాడని తోపక మానదు. అంతే కాదు. శూద్రులకు విద్యాధికారం లేదని, కులబాహ్యులైనందువల్ల వారికి సంతానం లేనప్పుడు దత్తస్వీకారానికి సైతం అధికారం లేదని, ఎందుకంటే దత్తస్వీకారం సమయంలో పఠించే స్మార్తమంత్రాలను వారు వినకూడదని, ఆ స్వీకారమంత్రాలను వారి యెదుట ఉచ్చరింపకూడదని – ఆ రోజుల్లో ఉండిన విశ్వాసాన్ని త్రోసిరాజని శౌనకుడు తన శౌనక స్మృతిలో వారికి ఆ అధికారాన్ని అంగీకరించాడు. శూద్రుడు కూడా బ్రాహ్మణుని పౌరోహిత్యానికి కుదుర్చుకొని దత్తస్వీకారం చేసుకోవచ్చునని అనుమతించాడు. నైమిశారణ్యంలో భగవత్కథలను వింటూ సమచిత్తాన్ని, స్థితప్రజ్ఞతను అలవరచుకొన్న శౌనకుడు ఆ విధంగా భారతీయ సంస్కృతిలో పెక్కు మార్పులకు ఆద్యుడయ్యాడని భావించటంలో తప్పుండకూడదు. ఆ విశాల కథితకథంతకు పీఠభూమి నైమిశారణ్యమే అన్న విషయాన్ని మనము విస్మరింపకూడదు.
నైమిశారణ్యంలో ఋషులు తనను పెద్దలముందు పెద్దను చేసి గౌరవించినప్పటికీ, ఆనాటి జనారణ్యం ప్రభావం వల్ల కాబోలును, సూతపౌరాణికునికి ఆ పెద్దల ముందు కొంత జంకు ఉన్నట్లే కనబడుతుంది. ఋషులు తనను భగవన్మహిమను వర్ణించి చెప్పమని అడిగినప్పుడు బృహన్నారదీయంలో స్వయంగా సూతుడే –
            “విలోమజోఽపి ధన్యోఽస్మి య న్మాం పృచ్చథ సత్తమాః”
అన్నాడు. “నాబోటి విలోమజాతుడిని చెప్పమని అడిగారే, ఓ మహాత్ములారా! నా జన్మ ధన్యమయింది” అని. తర్వాత తర్వాత ఆయన పాండిత్యానికి ముగ్ధులైన పురాణశ్రోతలు ఆయన గోస్వామితను అంగీకరించి, ఆయనను ద్విజునిగానే పరిగణించినట్లు కనబడుతుంది. అందుకే గర్గ సంహితాకారుడు “సూతాః పౌరాణికాః ప్రోక్తాః” అని మెచ్చుకొన్నాడు. అగ్ని పురాణమైతే ఆయన విద్యావివేకాతిశయాన్ని మరీ మరీ ప్రశంసించింది:
            “పృషదాజ్యసముత్పన్నః సూతః పౌరాణికో ద్విజః 
            వక్తా వేదశాస్త్రాణాం త్రికాలానలధర్మవిత్”
అని ఆయన వైదుష్యాన్ని తలకెత్తింది.
సంస్కృతంలో “పృషదాజ్యసముత్పన్నః” అంటే ఏమిటి? పృషత్ అంటే బ్రహ్మబిందువు. పృషదాజ్యమంటే యజ్ఞవేళ హవిస్సును మంత్రించేందుకు ముంచే పవిత్రమైన నేయి. ఆ యజ్ఞగుండంలో పుట్టినవాడు పృషదాజ్యసముత్పన్నుడు. ఆ పృషదాజ్యసముత్పన్నునికి సూతుడని ఎందుకు పేరువచ్చింది? అంటే, అందుకొక కథ.   
నైమిశారణ్యంలోని పౌరాణికుల జన్మ కథనాలు 
స్వాయంభువ మనువు కాలంలో జన్మించిన చాక్షుష మనువుకు మనుమడైన అంగుని కొడుకు వేనరాజు. రాజ్యానికి వచ్చాక వేనుడు వేదశాస్త్రాల పట్ల అవిధేయుడయ్యాడు. పాపాలు చెయ్యటం మొదలుపెట్టాడు. అధికారం తలకెక్కి, దురహంకారం పెరిగి, దౌష్ట్యం మితిమీరింది. అతని అకృత్యాలను చూసి సహింపలేక మునులు దర్భలను దివ్యాస్త్రాలుగా మంత్రించి అతని శరీరంలో నాటారు. అతను మరణించిన వెంటనే మృతకళేబరంలోని తొడ భాగాన్ని అరణిగా (యజ్ఞంలో అగ్నిని మథించేందుకు వాడే కొయ్యసాధనం) చేసుకొని, ప్రాణోత్సర్గమంత్రాలతో అతనిలోని పాపాలన్నిటినీ ఒక ప్రాణమయతనువుగా బయటికి తీసి, దానిని అడవులకు పంపివేశారు. పాపాపనోదనం జరిగాక మునులు ఆ కళేబరంలో కుడి భుజాన్ని మళ్ళీ మథించారు. ఆ దక్షిణ భుజాస్తంభారణి నుంచి సత్త్వగుణోపేతుడు, ధర్మశీలుడు, అజేయ పరాక్రమశాలి అయిన పృథు చక్రవర్తి సద్యోయౌవనుడై ఉద్భవించాడు. అతని పాలనలో ధరణి సస్యశ్యామలం అయింది.
పాతకకృత్యాల మూలాన ప్రాభవాన్ని కోల్పోయిన లోకంలో మళ్ళీ ధర్మతేజాన్ని వెలుగొందజేయాలని పృథు చక్రవర్తి పృథుపైతామహం అనే మహాయజ్ఞాన్ని సంకల్పించాడు. సర్వసమర్థులైన ఋత్విజులను ఆహ్వానించి, తానే యజమానుడై వేదోక్తమంత్రాలతో శాస్త్రోదితక్రమాన యజ్ఞాన్ని అనుష్ఠించాడు.
ఆ శుభతరుణాన క్రతుహోమంలో ఆహుతిగా సమర్పించిన మంత్రాల మహిమ వల్ల యజ్ఞవేదిక నుంచి “సూత”, “మాగధ” నామాలతో శిశువులిద్దరు జన్మించారు.
మునులు ఆ పసివాళ్ళ చూడచక్కని రూపానికి, ప్రసన్నమైన తేజానికి, వీణ మీటినట్లున్న వారి కంఠస్వరానికి ముగ్ధులై, వారిని మనసారా ఆశీర్వదించారు. “విశ్వశ్రేయాన్ని కోరి పృథువు నిర్వహించిన మహాయజ్ఞంలో ఆవిర్భవించే మహావకాశం మీకు కలిగింది. ఏతత్పుణ్యఫలంగా చిరంజీవులై వర్ధిల్లండి. పృథువు యశోగానం చేసి ధన్యాత్ములై మెలగండి” అని దీవెనలు పోశారు.
ఇది విష్ణుపురాణంలో పరాశరుడు మైత్రేయునికి చెప్పిన ఉదంతం. వాయు పురాణంలో ఇదే కథ మరికొంత వివరంగా ఉన్నది. వేనపుత్రుడు పృథువు యజ్ఞం చేస్తుండగా, అగ్నిగుండం నుంచి సూతుడు జన్మించాడు. దేవతలకు రాజైనందువల్ల ఇంద్రునికి హోమమంత్రాలలో “క్షత్త్రియు”డని సంకేతం. దేవగురువైన బృహస్పతికి “బ్రాహ్మణు”డని వ్యవహారం. యజ్ఞంలో హోత పొరపాటు వల్ల హవిస్సులను సమర్పించేటప్పుడు బృహస్పతికి ఇస్తున్నదానిలో ఇంద్రునికై ఇవ్వమన్నది కూడా కలిసిపోయింది. ఆ కలయిక వల్ల అగ్నిగుండం నుంచి మంత్రఫలంగా సంతానోదయం జరిగింది. “సూతి” నుంచి – అంటే, సోమరసాన్ని పిండే యజ్ఞవేదిక నుంచి జన్మించినందున ఆ శిశువుకు “సూతు”డని పేరువచ్చింది. లింగానుశాసనంలో జరిగిన వర్ణవ్యత్యయాన్ని పురస్కరించుకొనే క్షత్త్రియ – బ్రాహ్మణీ సంగమం వల్ల కలిగిన వర్ణసంకరమని వైదిక పరిభాషలో వ్యవహరించటం జరిగిందట.
            “వైన్యస్య తు పృథో ర్యజ్ఞే వర్తమానే మహాత్మనః
            సుత్యాయా మభవ త్సూతః ప్రథమం వర్ణవైకృతమ్.  
            ఇన్ద్రేణ హవిషా తత్ర హతిః పృక్తం బృహస్పతేః 
            జుహావేన్ద్రాయ దైవేన తతః సూతో వ్యజాయత. 
            ప్రమాదాత్ తత్ర సఞ్జజ్ఞే ప్రాయశ్చిత్తం చ కర్మసు 
            శిష్యహవ్యేన యత్ పృక్త మభిభూతం గురో ర్హవిః 
            అధరోత్తరచారేణ జజ్ఞే త ద్వర్ణవైకృతః.”
అని వాయు పురాణం 62-వ అధ్యాయంలోని కథనం. బ్రహ్మపురాణంలోని కథకూడా విష్ణుపురాణం వంటిదే. వాయుపురాణంలో చెప్పబడిన విశేషాలకు తోడు అందులో మరికొన్ని వివరాలున్నాయి. ఋషులు సూత – మాగధులను పృథువు యశోగానం చెయ్యమని ఆదేశించినప్పుడు వారిద్దరూ – సద్యోజాతులు కనుక – రాజును గురించి మాకేమీ తెలియదే, మేమేమని స్తోత్రం చెయ్యగలము? అని తమ అశక్తతను వెల్లడించారట. ఋషులు వారికి వాక్శుద్ధిని ప్రసాదించి, ఆనాటినుంచి వారు ఏమని స్తోత్రం చేస్తే పృథువు ఆ మహాకార్యాన్ని నెరవేర్చగలడని వారికి సత్యవాణిని వరంగా ఇచ్చారట. అప్పుడు వారు చేసిన యశోగానం పూర్తయాక రాజు సంతోషించి మాగధుని మగధ దేశానికి, సూతుని అనూప దేశానికి పంపించాడని అందులో ఉన్నది:
            తస్మిన్నేవ కాలే చ యజ్ఞే పైతామహే శుభే 
            సూతః సుత్యాం సముత్పన్నః సౌత్యేఽహని మహామతిః.
            తస్మిన్నేవ మహాయజ్ఞే జజ్ఞే ప్రాజ్ఞోఽథ మాగధః
            పృథో స్త వార్థం తౌ తత్ర సమాహూతౌ మహర్షిభిః. 
            తా వూచు రృషయః సర్వే స్తూయతా మేష పార్థివః
            క్రమైతదనురూపం వా పాత్రం చైవ నరాధిపః.
            తా వూచతు స్తదా సర్వాం స్తా నృషీన్ సూతమాగధౌ 
            ఆవాం దేవా నృషీంశ్చైవ ప్రీణయామః స్వకర్మభిః.
            న చాస్య విద్మో వై కర్మ నామ వా లక్షణం యశః
            స్తోత్రం యేనాస్య కుర్యావో రాజ్ఞ స్తేజస్వినో ద్విజాః. 
            ఋషిభి స్తౌ నియుక్తౌ తు భవిష్యైః స్తూయతా మితి
            యాని కర్మాణి కృతవాన్ పృథుః పశ్చా న్మహాయశాః.
            తతః ప్రభృతి వై లోకే స్తవేషు మునిసత్తమాః
            ఆశీర్వాదాః ప్రయుజ్యన్తే సూత మాగధ వన్దిభిః. 
            తయోః స్తవాన్తే సుప్రీతః పృథుః ప్రదాత్ ప్రజేశ్వరః            
            అనూపదేశం సూతాయ మగధాం మాగధాయ చ.” 
అని బ్రహ్మపురాణంలోని 4-వ అధ్యాయంలో ఉన్నది. ఈ కథలో పృథు చక్రవర్తి మాగధుని మగధ దేశానికి, సూతుని అనూప దేశానికి పంపిచాడని ఉన్నది. అనూప దేశం అంటే నేటి నర్మదా నదీతీర ప్రాంతం. ఆ పక్షాన సూతుడు నర్మదాతీరనివాసి అని; పురాణప్రవచనార్థమో, యాగసందర్శనకో అక్కడినుంచి నైమిశారణ్యానికి వస్తూ పోతూ ఉండేవాడని – ఊహించటం సబబే అవుతుంది. పద్మ పురాణం (2:36 అధ్యాయం, 5:1 అధ్యాయం) బ్రహ్మాండ పురాణం (2:36 అధ్యాయం) కూడా ఈ సూత జన్మవృత్తాంతాన్ని ఇదే విధంగా ప్రస్తావించాయి. వేదాధికారం లేని సూతునికి ఈ ప్రకారం అలౌకికావతారమూ, ద్విజత్వాంగీకారమూ సిద్ధించిన తర్వాత ఇతరసూతులతో పృథక్త్వం కూడా ఏర్పడినట్లున్నది. అర్థశాస్త్రంలో కౌటల్యుడు కొంత మల్లగుల్లాలు పడి, “వైశ్యా న్మాగధౌ వైదేహకౌ. క్షత్త్రియాత్ సూతః. పౌరాణిక స్త్వన్యః సూతో; మాగధశ్చ బ్రహ్మక్షత్త్రా ద్విశేషతః” (అర్థ. 3-7) అని పౌరాణిక సూతుడు క్షత్రియ – బ్రాహ్మణీ సుతుడైన సూతుడు కాడని ఒక విశేషనిర్ణయాన్ని చెప్పాడు. కూర్మ పురాణం మరొక్క అడుగు ముందుకువేసి, యజ్ఞకుండంలో ఆవిర్భవించిన సూతుడు స్వయంగా శ్రీ మహావిష్ణువే అని, ఆయన సర్వశాస్త్రకోవిదుడని, ధర్మవేత్త అని ప్రశంసించింది:
            “నియోగాద్బ్రాహ్మణః సార్ధం దేవేన్ద్రేణ మహౌజసా
            వేనపుత్త్రస్య వితతే పురా పైతామహే మఖే.
            సూతః పౌరాణికో యజ్ఞే మాయారూపః స్వయం హరిః
            ప్రవక్తా సర్వశాస్త్రాణాం ధర్మజ్ఞో గురువత్సలః.” 
అన్నది. నైమిశారణ్యంలోని మునులు కూర్మపురాణం వినిపించమని సూతుని ప్రార్థించినపుడు “నీవు పురాణసంహితను చెప్పటానికి మనుష్యరూపంలో దిగివచ్చిన సాక్షాత్పురుషోత్తముడివి” అనే అన్నారు.
త్వం హి స్వాయంభువే యజ్ఞే సుత్యాహే వితతే సతి
            సంభూతః సంహితాం వక్తుం స్వాంశేన పురుషోత్తమః.
అని. కథ చెప్పే వ్యక్తి గొప్పదనాన్ని బట్టి కథకూ ప్రామాణికత వస్తుందని వారికి తెలుసు.
వేదవిభాగం 
పురాణ సంహితను నిర్మించిన తర్వాత వేదవ్యాసుడు దానిని తన ప్రియశిష్యుడైన రోమహర్షణునికి ఉపదేశించాడు. సూతుడంటే రోమహర్షణుడు ఒక్కడే కాడని, పురాణప్రవచనం చేసిన సూతులందరూ వేర్వేరు వ్యక్తులు కావచ్చునని – కొందరంటారు. ఒకనాడు పృథుచక్రవర్తి చేసిన యజ్ఞంలో ఉద్భవించిన సూతునికి రోమహర్షణుడనే పేరు లేదని, అగ్నికుండం నుంచి పుట్టిన ఆ సూతుని సంప్రదాయాన్ని కొనసాగించిన శిష్యులు, ఆ సూతుని వంశీయులు – అందరూ సూతులేనని వీరి అభిప్రాయమైనట్లు కనబడుతుంది. సూత రోమహర్షణుని కొడుకు ఉగ్రశ్రవుని ‘సౌతి’ అన్నారే కాని, సూత ఉగ్రశ్రవు డనలేదు కాబట్టి వీరి వాదం సరికాదని తెలుస్తుంది.
రోమహర్షణుని నుంచి పురాణసంహితను ఆయన శిష్యుడైన సుమతి (సునీతుడని కొన్ని విష్ణుపురాణం ప్రతులు), అగ్నివర్చుడు, మిత్రాయువు, సుశర్మ, అకృతవ్రణుడు, సావర్ణి అనేవారు అభ్యసించారు. వీరిలో సుమతిది ఆత్రేయ సగోత్రమట. అగ్నివర్చునిది భారద్వాజ సగోత్రం. మిత్రాయువు వసిష్ఠ సగోత్రుడు. అకృతవ్రణుడు (అకృతవర్ణుడని కొన్ని ప్రతులు), సావర్ణి కాశ్యప సగోత్రులు. వీరి గోత్రకర్తలు కూడా నైమిశారణ్యవాసులే అయివుండటం విశేషం. సుశర్మకు గోత్రనామాన్ని పురస్కరించుకొని శాంశపాయనుడనే ప్రసిద్ధి. సావర్ణి తండ్రి పేరు సోమదత్తు డైనందువల్ల ఆయనకు సౌమదత్తి అని పేరువచ్చింది. రోమహర్షణుడు నిర్మించిన పురాణసంహితను బట్టి అకృతవ్రణుడు, సావర్ణి, సుశర్మ సరికొత్త సంహితలను రూపొందించి, తమ భాగాలను వేదశాఖల వలె కాండలుగా విభజించారు. బ్రహ్మండ పురాణమంతటా ఈ శాంశపాయనుడు అడిగితే సూతుడు వినిపించిన కథే.
సూతునికి ఆలయం
          నైమిశారణ్యంలో చక్రతీర్థానికి దగ్గరే దశాశ్వమేధం ఉన్నది. ఆ ప్రక్కనే పాండవుల మెట్ట, అక్కడొక గుడి ఉన్నాయి. దానికి సమీపంలో సూత గోస్వామి విడిదిచేసిన చోటున్నది. అదొక చిన్ని కోవెల. అందులో ఆయన కూర్చొన్న దివ్యాసనం ఉన్నది. దానికి “సూత జీ కీ గద్దీ” అని పేరు. జాతికి అక్షయమైన జీవనిధులను ప్రసాదించిన మహాత్ములను పూజించుకోవటం మన కర్తవ్యం.
శౌనక మహాముని
          నైమిశారణ్యంలోని ఎనభైఎనిమిదివేలమంది ఋషులకు ఉపకులపతి అయిన శౌనకుడు సమస్త ప్రపంచానికీ ఆశ్రయభూతమైన ధర్మస్వరూపాన్ని గుర్తెరిగి, ధర్మమే ఉత్తమోత్తమమైన మోక్షసాధనమని గ్రహించి నివృత్తిమార్గాన్ని అవలంబించిన మహాత్ముడు. సూత పౌరాణికుని వైదుష్యం ఎంతటితో తెలిసి – ఆయనను అడిగి, అనేక పురాణసంహితలను చెప్పించుకొని భారతీయ ధర్మశాస్త్రానికి సువర్ణసౌధాన్ని నిర్మింపజేసిన మహానుభావుడు. వక్తకు తగ్గ శ్రోతృచూడామణి.
శౌనకుని వంశవైభవం సామాన్యమైనది కాదు. ఆయన బ్రహ్మమానసపుత్రుడైన భృగుమహర్షి అన్వయంలో జన్మించాడు. వేదాలను అభ్యసించి, నిత్యయజ్ఞకర్మాచరణంతో ఆశ్రమోచితవిధివిధానం నెరవేర్చుకొన్నాడు. అగ్నిహోత్రసేవే ఆత్మసేవ అని దీక్షించి సత్త్రాయాగాదిక్రతువులను చేశాడు. ఋషిఋణాన్ని తీర్చుకొనేందుకు జ్ఞానయజ్ఞాన్ని చేపట్టి పురాణేతిహాసాలను సూతుని ద్వారా, ఆయన కొడుకు ద్వారా లోకంలో వ్యాపింపజేశాడు. “మహర్షీణాం భృగురహం” అని భగవద్గీతలలో శ్రీకృష్ణ పరమాత్మ అన్నందుకు అంతటి మహర్షి పేరుకు తగ్గట్లు ధర్మనిష్ఠతో జీవితం గడిపాడు.
            ఉత్సఙ్గా న్నారదో జజ్ఞే దక్షోఽఙ్గుష్ఠా త్స్వయంభువః 
            ప్రాణా ద్వసిష్ఠ స్సఞ్జాతో భృగు స్త్వచః కరా త్క్రతుః.            
అంటారు. బ్రహ్మదేవుని ఒడినుంచి నారదుడు, బొటనవ్రేలు ద్వారా దక్షుడు, ప్రాణము వలన వసిష్ఠుడు, త్వక్కు (చర్మము) నుండి భృగువు, చేతినుండి క్రతువు జన్మించారట. ఇది కల్పాంతకల్పంలో జరిగిన సంగతి.
భృగువు కొడుకు చ్యవనునికి ఆరుషి యందు ఔర్వమహర్షి, ఆయనకు మనువు కుమార్తె అయిన మరొక ఆరుషి యందు ఆమె తొడనుండి విష్ణుభక్తాగ్రేసరుడైన ఋచీకుడు జనించారు. ఒకప్పుడు విశ్వకర్మ నిర్మించిన శివచాప విష్ణుచాపాలు రెండింటిలో విష్ణుచాపాన్ని స్వయంగా శ్రీమహావిష్ణువే స్వయంగా ఈ ఋచీకునికి ఇచ్చాడు. ఋచీకుని భార్య గాధిరాజు కూతురు సత్యవతి. వీరి కుమారుడే జమదగ్ని. జమదగ్ని భార్య ఇక్ష్వాకురాజు ప్రసేనజిత్తు కుమార్తె రేణుక. వీరికే క్షాత్రతేజోమయుడైన పరశురాముడు జన్మించాడు. ఋచీకుని నుండి సంక్రమించిన విష్ణుచాపమే పరశురాముని ద్వారా – శివధనుర్భంగం చేసి సీతను పెండ్లాడిన శ్రీరాముని కరకమలాలను చేరింది.
చ్యవనుని భార్య వైవస్వత మనువు కొడుకైన శర్యాతి కుమార్తె అని శ్రీ మహాభారత కథనం. వారికి కలిగిన కొడుకు ప్రమతి. ఆయనకు ఘృతాచి అనే అప్సరస యందు మనువు జన్మించాడు. మేనకా విశ్వావసువుల కుమార్తె ప్రమద్వర ఆయన ధర్మపత్ని. వారికి శునకుడు జన్మించాడు. శునకునికి శౌనకుడు జన్మించాడు. నైమిశారణ్యంలో సూత గోస్వామి చేత పురాణప్రవచనం చేయించిన కారణజన్ముడు ఈయనే.
శౌనకుని అసలు పేరు గృత్సమదుడని వైదిక సంప్రదాయం. ఋక్సంహితలోని ద్వితీయ మండలాన్ని దర్శించినది ఈయనే. గృత్సమదుని తండ్రి వీతహవ్యుడు. ఋచీక సుతుడైన జమదగ్నికి రేణుకా దేవి యందు రుమణ్వంతుడు, సుహోత్రుడు, వసువు, విశ్వావసువు, పరశురాముడు అనే అయిదుగురు పుత్రులు కలిగారని బ్రహ్మాండ పురాణంలో ఉన్నది. సుహోత్రునికి వీతహవ్యుడు, వీతహవ్యునికి గృత్సమదుడు, గృత్సమదునికి కుచేతుడు ఉదయించారట. చాక్షుష మనువు కుమారుడైన వరిష్ఠుడు, ఈ గృత్సమదుడు ఎంతో ఆప్తమిత్రులట. మిత్రులన్నాక ఎప్పుడో అప్పుడు ఏవో అపార్థాలంటూ రాకుండానే ఉంటాయా? ఒకప్పుడు నైమిశారణ్యంలో దేవేంద్రుడు కావించిన వేయి సంవత్సరాల దీర్ఘసత్త్రంలో గృత్సమదుడు ఉద్గాతగా కూర్చొని, సామ సంహిత నుంచి మంత్రాలను తన శాఖానురూపంగా గానం చేశాడట. దేవేంద్రుని ప్రక్కనే వరిష్ఠుడు కూర్చొన్నాడు. గృత్సమదుని మంత్రోచ్చారణలో అనవధానత వల్ల అపస్వరాలు దొర్లాయి. ఆ అపచారానికి వారిష్ఠుడు ఆగ్రహించి – గృత్సమదుడిని పదివేల నూటపద్దెనిమిది సంవత్సరాలు అరణ్యమృగానివై జీవించు! అని శపించాడట. శాపావధి తీరిన తర్వాత గృత్సమదుడు నైమిశానికి తిరిగివచ్చి, యాగాచరణదీక్షను కొనసాగించాడట.
వీతహవ్యుడు కూడా మంత్రద్రష్టగా పేరుపొందినవాడే. ఋగ్వేదం ఆరవ మండలంలో పదిహేనవ సూక్తాన్ని దర్శించిన గొప్ప ఋషి. ఈయనది భారద్వాజ సగోత్రమని సాయణ భాష్యంలోనూ, ఆంగిర సగోత్రమని శౌనకీయ బృహద్దేవతలోనూ భేదం ఉన్నది. బృహద్దేవతలో శౌనకుడు ఈయన తన తండ్రిగారని కాని, తనకు పూర్వుడని కాని చెప్పలేదు. ఈయన హైహయ క్షత్త్రియుడని, భరద్వాజ మహర్షి దయవల్ల బ్రాహ్మణుడైనాడనీ ఒక సంప్రదాయం. ఆ కారణాన వీతహవ్యుడు భారద్వాజ సగోత్రుడనే ప్రసిద్ధి ఏర్పడి ఉంటుంది. వీతహవ్యుడు ఆశ్రయాన్ని పొందినది భృగుమహర్షి ఆశ్రమంలోనని మహాభారతం ఆనుశాసనిక పర్వంలో వేరొక ప్రస్తావం ఉన్నది.
కాత్యాయనుని సర్వానుక్రమణికకు ‘వేదార్థదీపిక’ అనే గొప్ప వృత్తిని (లఘువ్యాఖ్యను) రచించిన షడ్గురుశిష్యుడు మరొక కథను ఉదాహరించాడు:
భరద్వాజుని కొడుకు శునహోత్రుడు. ఆ మహాముని కుమారుడు శౌనహోత్రుడు. శౌనహోత్రుడు యజ్ఞం చేస్తుండగా ఆయనను సంతోషపెట్టడానికి ఇంద్రుడు అక్కడికి వచ్చి సదస్యసమాజంలో కూర్చొన్నాడు. ఇంద్రుడు వచ్చిన వార్త తెలిసి, ఒక్కడే వచ్చాడు కదా – కట్టి పడెయ్యటానికి ఇదే తగిన సమయమని అసురులు యజ్ఞశాలపై దాడిచేశారు. ఇంద్రుడు తెలివిగా యజమానుని రూపంలో అక్కణ్ణుంచి చల్లగా జారుకొన్నాడు. అసురులు శౌనహోత్రుడినే ఇంద్రుడనుకొని బంధించి తీసికొనిపోసాగారు. శౌనహోత్రుడు కలతచెందక వారికి తన కలరూపును, దేవేంద్రుని మహిమను వివరించి చెప్పాడట. ఇంద్రుడంటే ఎవరనుకొన్నారు? నూరు యజ్ఞాలను నిర్విఘ్నంగా నెరవేర్చి అమరలోకానికి అధ్యక్షుడైన పురుషోత్తముడు. మనస్వులలో మొదట లెక్కింపవలసిన మాననీయుడు. జగతీరూపంలో ఉన్న పృథివిని తస్థుషంగా (కదలిక లేనిదిగా) మార్చివేసిన మహామహిమాన్వితుడు. రెక్కలతో లోకకంటకాలుగా మారిన పర్వతాల ఉద్ధతిని ఆపి, వాటిని నేలపై నిలబెట్టిన మహాబలుడు – అంటూ, “సజనాస ఇంద్రః”, “సజనాస ఇంద్రః” అన్న మకుటంతో పధ్నాలుగు ఋక్కులలో తాను ఇంద్రుడను కానని తెలియజెప్పాడు. అసురులు ఆ మాటలను విని, ఈయనతో మనకెందుకని శౌనహోత్రుని నైమిశారణ్యంలో వదిలివేశారట. ఇంద్రుడు ఆయన వాగ్ధోరణికి ముగ్ధుడైనాడట. “ఈనాటి నుంచి నీకు గృత్సమదుడని పేరు కలుగుతుంది. నీ స్తుతిశ్లోకాలు వేదంలో ఒక సూక్తమై వెలయగలవు. నీవు భృగువంశంలో శునకుని పుత్రుడవై జన్మించి, శౌనకుడనే పేరిట ఈనాటి ఈ సూక్తంతోపాటు ఋగ్వేదంలోని ద్వితీయ మండలమంతటికీ ద్రష్టవై లోకవిఖ్యాతిని పొందగలవు” అని వరం ఇచ్చాడట.
శౌనకుని జ్ఞానయజ్ఞం కేవలం సూక్తదర్శనంతో ఆగిపోలేదు. ఆయన ఋక్సంహితాధ్యాయంలో గొప్ప కృషిచేసి అనేకరచనలు చేశాడు. ఆ గ్రంథాలలో కొన్ని మాత్రమే నేడు లభిస్తున్నాయి. అవి: 1. ఋక్ప్రాతిశాఖ్యం 2. ఋగ్వేదచ్ఛందోనుక్రమణిక 3. ఋగ్వేద ఋష్యనుక్రమణి 4. ఋగ్వేద కథానుక్రమణి 5. ఋగ్వేద పాదవిధానం 6. బృహద్దేవత 7. శౌనక స్మృతి 8. చరణవ్యూహం 9. ఋగ్విధానం 10. ఋగ్వేదానువాకానుక్రమణి 11. సూక్తానుక్రమణి 12. శౌనక ప్రతిష్ఠ 13. శౌనక శిక్ష 14. శౌనకీయ గ్రామప్రతిష్ఠ. మత్స్యపురాణం శౌనకుడు రచించిన శిల్పశాస్త్రగ్రంథం కూడా ఒకటున్నదని చెప్పింది.
వేదాలలోని సంస్కృతభాష కాలక్రమాన ప్రజలకు దూరమవుతున్న రోజులలో ప్రసాదగుణం ఉట్టిపడే తీయనైన పలుకుబడితో, అనేక ధర్మశాస్త్రసంపుటాలను చదివి సూక్ష్మాలు పెద్దల నడిగి తెలుసుకొనక తప్పని విషయాలను శౌనకుడు నైమిశారణ్యంలోని ఋషిగణాలు నిమిత్తంగా సూత గోస్వామి ముఖతః లోకమంతటికీ ఆవిష్కరింపజేశాడు. యుగయుగాంతరానుగత కర్కశసమస్యల నుంచి మానవాళికి నిష్కృతిని చూపించాడు. కర్మ జ్ఞాన భక్తిమార్గాలను సామాన్యుల చెంతకు తీసుకొనివచ్చాడు.
వర్తమాన స్థలి: వాదోపవాదాలు
పురాణాలలో విధవిధాలుగా అభివర్ణింపబడిన నైమిశారణ్యం నేడున్నచోటు ఉత్తర ప్రదేశ్ రాష్ట్రంలో లక్నో నగరానికి నైఋతిదిశలో 72 కిలోమీటర్ల దూరాన (సీతాపూర్ రైల్వే స్టేషను నుంచి 32 కిలో మీటర్లు) ఒకప్పుడు ఔధ్ రాజ్యమని ప్రసిద్ధికెక్కిన రోహిల్ఖండ్ రైలుమార్గంలోని నింసార్ లేదా నింఖార్ వన్ ప్రాంతమని పెక్కుమంది నమ్ముతున్నారు. దీని చుట్టుకొలత పదిన్నర యోజనాలని పురాణాలు అభివర్ణిస్తున్నాయి. ఇది శ్రీరామావతార పుణ్యక్షేత్రమైన అయోధ్యకు దగ్గరగా – వాల్మీకి మహర్షి ఆశ్రమానికి సమీపాన సుల్తాన్ పూర్ లో ఉన్నదని ప్రఖ్యాత చరిత్రకారులు వి.వి.మిరాశీ గారు భావించారు. నైమిశారణ్యం నింసార్ ప్రాంతాన ఉన్నట్లయితే దీర్ఘసత్త్రాలను నిర్వహించేందుకు ఋషులు బహుదూరాన ఉన్న కురుక్షేత్రం నుంచి తరచూ నడిచివచ్చి వెళుతుండేవారని అనుకోవటం సరికాదనిపిస్తుంది. కౌషీతకీ బ్రాహ్మణం, జైమినీయ బ్రాహ్మణం, కాఠక సంహిత, ఛాందోగ్యోపనిషత్తు మొదలైన వైదికభాగాలలోని వర్ణనలను పురస్కరించుకొని డా. కీథ్ పండితుడు నైమిశారణ్యం కురుభూములలో వెలసి ఉండటమే ôgveda BrŒhmaöas పీఠిక (పుట 45)లో సమంజసమని భావించారు.  సరస్వతీ తీర్థాలలో ప్రసిద్ధాలైన ఆదిత్య తీర్థం, కౌబేర తీర్థం, నైమిశ తీర్థం, పృథూదక తీర్థం, ప్రభాస తీర్థం, ప్లక్ష ప్రస్రవణం తీర్థం, వంశోద్భేద తీర్థం, వినశన తీర్థం, విమలోద్భేద తీర్థం, వృద్ధ కన్యాతీర్థం, వైజయంత తీర్థం, సారస్వత తీర్థం మొదలైన పుణ్యతీర్థాలకు స్మృతికారులలో ప్రముఖుడైన దేవలుడు నామకరణం చేశాడని లక్ష్మీధరుని కృత్యకల్పతరువులో ఉన్నది. నేడు హర్యానా రాష్ట్రంలో ఒకప్పుడు సరస్వతీ నది ప్రవహించిన చోటికి సుమారు తొమ్మిది మైళ్ళ దూరంలో పెహోవా అనబడుతున్న పృథూదక  తీర్థం ఉన్నది. దీనికి పదహారు కిలోమీటర్ల దూరంలో ఈ కురుక్షేత్ర నైమిశారణ్యం ఉన్నది. నైమిశారణ్య పుణ్యతీర్థాలైన అదితి తీర్థం, ఆర్ణవ తీర్థం, గాలవ తీర్థం, ప్రాచీ తీర్థం, బ్రహ్మయోని తీర్థం, మణిపూరక తీర్థం, రేణుకా తీర్థం, వనగంగా తీర్థం, శాలిహోత్ర తీర్థం, శుక్ర తీర్థం, సోమ తీర్థం కురుక్షేత్రంలోనే ఉన్నాయి. పృథూదకానికి, సరస్వతీ నది అంతర్ధానం చెందిన చోటయిన వినశన తీర్థానికి మధ్యదేశం ఇది. ఋణమోచన తీర్థం, కన్యా తీర్థం, కౌశికీ తీర్థం, పాణిఖాత తీర్థం, మధువట తీర్థం, మిశ్రక తీర్థం, కోటి తీర్థం, సప్త సారస్వత తీర్థం, సోమ తీర్థం, సౌగంధకీ వనం, స్థాణు తీర్థం, కల్పమోచన తీర్థం ఈ ప్రాంతాలలోనివే అని బ్రహ్మ పురాణం, మహాభారతం పేర్కొన్నాయి. మహాభారతంలోని వర్ణనలను బట్టి శమంత పంచకం కూడా ఇక్కడిదే. నైమిశీయ కుంజం, కన్యా తీర్థం, అశ్వ తీర్థం, గవాం తీర్థం, కాలకోటి వృషప్రస్థం కురుక్షేత్రంలోనివే. వాయు పురాణం, బ్రహ్మాండ పురాణం నైమిశారణ్య భూమి కురుక్షేత్రంలోనిదేనని పరిపరివిధాల అభివర్ణించాయి. పాండురంగ వామన కాణే పండితులు History of Dharma§Œstra నాలుగవ సంపుటం (పుట 783)లో ఉత్తర్ ప్రదేశ్ రాష్ట్రంలో ఉన్నదన్న విశ్వాసం అంత ప్రాచీనకాలికం కాదని, ఇది హర్యానా రాష్త్రంలో బాలామవూ రైల్వే జంక్షను నుంచి 16 మైళ్ళ దూరంలో – సర్వవిధాల వాయుపురాణంలో వర్ణింపబడిన తీరున ఉన్నదని నిర్ణయించారు. నాగరికత ప్రబలి పట్నవాసాలకు జనులు తరలిరాక మునుపు నైమిశారణ్యం ఈ మూడు ప్రాంతాలను ఆవర్తించి ఉంటుందని నమ్మేవారున్నారు. ఏది ఏమైనప్పటికీ వేద పురాణాలకు, శైవ వైష్ణవాలకు, శాక్తేయ పీఠాలకు, రాసరసికులైన గౌడీయుల ప్రేమభక్తికి, దక్షిణాచార వామాచార భక్తిమార్గపరులకు, ఆధ్యాత్మికానేక భావధారలకు, సర్వధర్మాలకు నిలయమైన పుణ్యావాసం ఇది. శైవులకు, వైష్ణవులకు, శాక్తేయులకు, స్మార్తులకు, మహర్షులకు, మహాత్ములకు, ఆస్తికులందరికీ ఆశ్రయమైన పుణ్యక్షేత్రం ఇది.
ఆంధ్ర జాతీయ మహాకవి బమ్మెర పోతన గారు శ్రీమహాభాగవతం (ప్రథమ స్కంధం: 36,37) లో ఈ నైమిశారణ్యవైభవాన్ని అద్భుతావహంగా అభివర్ణించారు:
            క.         పుణ్యంబై, మునివల్లభ
                        గణ్యంబై, కుసుమఫలనికాయోత్థితసా
                        ద్గుణ్య మయి నైమిశాఖ్యా
                        రణ్యంబు నుతింపఁ దగు నరణ్యంబులలోన్‌.     
వ.         మఱియును మధువైరిమందిరంబునుం బోలె మాధవీమన్మథసహితం బై, బ్రహ్మగేహంబునుం బోలె శారదాన్వితం బై, నీలగళసభానికేతనంబునుం బోలె వహ్ని వరుణ సమీరణ చంద్ర రుద్ర హైమవతీ కుబేర వృషభ గాలవ శాండిల్య పాశుపత జటిపటలమండితం బై,  బలభేదిభవనంబునుం బోలె నైరావతామృతరంభాగణికాభిరామం బై, మురాసురు నిలయంబునుం బోలె నున్మత్తరాక్షసవంశసంకులం బై, ధనదాగారంబునుం బోలె శంఖకుందముకుందసుందరం బై, రఘురామయుద్ధంబునుం బోలె నిరంతరశరానలశిఖాబహుళం బై, పరశురాము భండనంబునుం బోలె నర్జునోద్భేదం బై, దానవసంగ్రామంబునుం బోలె నరిష్టజంభనికుంభశక్తియుక్తం బై, కౌరవసంగరంబునుం బోలె ద్రోణార్జునకాంచనస్యందనకదంబసమేతం బై, కర్ణు కలహంబునుం బోలె మహోన్నతశల్యసహకారం బై, సముద్రసేతుబంధనంబునుంబోలె నలనీలపనసాదిప్రదీపితం బై, భర్గు భజనంబునుం బోలె నానాశోకలేఖాకలితం బై, మరు కోదండంబునుం బోలెఁ బున్నాగశిలీముఖభూషితం బై, నరసింహరూపంబునుం బోలెఁ గేసరకరజకాంతం బై, నాట్యరంగంబునుం బోలె నటనటీసుషిరాన్వితం బై, శైలజానిటలంబునుం బోలెఁ జందనకర్పూరతిలకాలంకృతం బై, వర్షాగమంబునుం బోలె నింద్రబాణాసనమేఘకరకకమనీయం బై, నిగమంబునుం బోలె గాయత్రీవిరాజితం బై, మహాకావ్యంబునుం బోలె సరసమృదులతాకలితం బై, వినతానిలయంబునుం బోలె సుపర్ణరుచిరం బై, యమరావతీపురంబునుం బోలె సుమనోలలితం బై, కైటభోద్యోగంబునుం బోలె మధుమానితం బై, పురుషోత్తసేవనంబునుంబోలె నమృతఫలదం బై, ధనంజయసమీకంబునుం బోలె నభ్రంకషపరాగం బై, వైకుంఠపురంబునుం బోలె హరిఖడ్గపుండరీకవిలసితం బై, నందఘోషంబునుం బోలెఁ గృష్ణసారసుందరం బై, లంకానగరంబునుం బోలె రామమహిషీవంచకసమేతం బై, సుగ్రీవసైన్యంబునుం బోలె గజగవయశరభశోభితం బై, నారాయణస్థానంబునుం బోలె నీలకంఠహంసకౌశికభారద్వాజతిత్తిరిభాసురం బై, మహాభారతంబునుం బోలె నేకచక్ర బక కంక ధార్తరాష్ట్ర శకుని నకులసంచారసమ్మిళితం బై, సూర్యరథంబునుం బోలె నురుతరప్రవాహం బై, జలదకాలసంధ్యాముహూర్తంబునుం బోలె             బహువితతజాతిసౌమనస్యం బై యొప్పు నైమిశం బను శ్రీవిష్ణుక్షేత్రంబునందు శౌనకాదిమహామునులు స్వర్గలోకగీయమానుం డగు హరిం జేరుకొఱకు సహస్రవర్షంబు లనుష్ఠానకాలంబుగాఁ గల సత్త్రసంజ్ఞికం బైన యాగంబు సేయుచుండి.
అని. అద్భుతావహంగా ఉన్న ఈ రూపణలన్నీ వివిధ పురాణేతిహాసాధారితాలే గాని కేవలకల్పనలు కావు. నైమిశారణ్యం “బహువితతజాతిసౌమనస్యం” అన్న పోతన్న గారి వర్ణన త్రికాలాలకు అనువర్తిస్తుంది. ఈ విధంగా సనాతమైన భారతీయసంస్కృతికి ఆలవాలమైన శ్రీ నైమిశారణ్య పుణ్యక్షేత్రాన్ని మనసా వాచా కర్మణా సంస్మరించి, సంకీర్తించి, సందర్శించి తరించాలి.
 
 
 
 
రచన: భువనచంద్ర  
జీవితాన్ని జీవించడం వేరూ.. జీవితాన్ని అనుభవించడం వేరు. వీటి కన్నా గొప్పది అనుభవాన్ని ఆస్వాదించడం. ఇదేమీ మాటలగారడీ కాదు. ఇది అర్ధం కావటానికి తెలివితేటలతో పనిలేదు. డిగ్రీలతోనూ, పదవులతోనూ అంతకన్నా పనిలేదు. కేవలం కొంచెం ఆలోచించగలిగితే చాలు. ఆ మాత్రం ఆలోచించగల తెలివితేటలు వెంకటసామికి వున్నాయి.
శ్రీ వెంకటస్వామి ఒకప్పుడు వెంకటేశా విలాస్ కి ప్రొప్రయిటర్. అంతకుముందు నందినీ విలాస్ లో అప్పట్లో క్లీనర్ కమ్ సర్వర్ కమ్ కుక్. కాఫీ గ్లాసుల జలతరంగిణి వింటూ ‘డబ్బూ కలలు కంటుండేవాడు. ఆ కలల్లో డబ్బేగాక బోలెడంత డబ్బుకి ఏకైక వారసురాలైన ‘నందిని’ కూడా ఉండేది. నందిని ‘నందినీ’ విలాస్ ప్రొప్రయిటర్ మహదేవన్ కూతురు. మహదేవన్ మళయాళీవాడు. ఆవలించకుండానే పేగులు లెక్కబెట్టే రకం. అయినా, ఒక్కొక్కసారి పొరపాట్లు ఎవడికైనా తప్పవు. మహదేవన్ చేసిన పొరపాటు వెంకటసామిని పనిలో పెట్టుకోవడమే.
అలాగని వెంకటసామి సోమరపోతు కాడు. బ్రహ్మాండమైన వర్కరు. నిజం చెబితే మామూలు కంటే ‘ఎక్కువ’ అందగాడు కూడా. ఆ అందమే ‘నందినీ మనసుని ముంచింది.
మొక్కల్లాగే కోర్కెలకి కూడా తమదైన పద్ధతి వుంటుంది. కొన్ని త్వరగా ఎదిగి త్వరగా పడిపోతాయి. కొన్ని ఆలస్యంగా ఎదిగి దశాబ్దాల పాటు నిలిచివుంటాయి. మొక్కలూ కోర్కెలే గాక అమ్మాయిలకీ యీ పద్ధతి వర్తిస్తుంది.
‘నందిని’ కి చిన్నప్పటినుంచే ఆ ‘యావ’ పట్టుకుంది. మగాళ్ళని చూస్తే వళ్ళంతా జలదరించేది. ఏదో కావాలనిపించేది కానీ, ఏది కావాలో తెలిసేదికాదు.
తొమ్మిది, పదేళ్ళ పిల్లగా వున్నప్పుడు ఎవడి చెయ్యి పొరబాటున తగిలినా ఆ పిల్లకి ఓ చిత్రమైన వేడితో వళ్ళంతా పూగిపోయేది. ఎంతగా అంటే కట్టుకున్న బట్టలు పికిలి పోతాయా అన్నంతగా!
పన్నెండేళ్ళకు పెద్దమనిషయ్యింది. అప్పటినించీ అస్పష్టమైన తిప్పలు ప్రాంభమైనాయి. పదినిముషాలకోసారన్నా అద్దం చూసుకోవాలనిపించేది. అదీ మామూలుగా కాదు. తనెంత ‘ఎదుగు’ తోందో స్పష్టంగా చూసుకునేంత!
అలా చూసుకుంటున్నప్పుడే పొరబాట్న వెంకటసామి కళ్ళల్లో పడింది నందిని. కటిక దుకాణం ముందు నించి కుక్కా, బ్రహ్మచారి ముందు ఆడదీ ‘క్రాస్’ చెయ్యకూడదు. ఎందుకంటే కుక్క ఏకంగా కటిక దుకాణం దగ్గిరే సెటిల్ అయిపోతే, బ్రహ్మచారిమాత్రం ఆడదాన్ని పగలూ రాత్రి కూడా మానసికంగానూ, శారీరకంగానూ వెంబడిస్తూనే వుంటాడు. చిత్రం ఏమిటంటే.. నందిని అందమైన అమాయకురాలు. వెంకటసామి పరమకేటు. మగాడ్ని ఉపయోగించుకోవాలంటే ఆడాళ్ళని గుర్తించడం, వారిని తగినట్లుగా మలుచుకుని వారికి తగినట్లుగా ప్రవర్తిస్తూ వాళ్ళని ముంచడం బాగా తెలిసినవాడు. నందినికి పదిహేనూ, వెంకటసామికి ఇరవైరెండు.
క్రూర జంతువులకి కూడా ఒక్కోసారి దయా, జాలీ పుట్టుకురావచ్చు. అలా జాలి పుట్టాకే పులి ఆవుకి పర్మిషనిచ్చింది. (ఇంటికెళ్ళి దూడకి పాలిచ్చిరమ్మని).
నందిని అమాయకత్వానికి వెంకటసామికి అలాంటి జాలే పుట్టింది. కాని ఆ పిల్ల అందం అంతకంతకీ అతన్ని వెర్రివాడుగా చేసింది. కామమైనా ప్రేమైనా చివరికి చేరేది ఒక గమ్యానికేగా! గమ్యానికి చేరాలంటే మొదట అడుగులు పడాలి. కోటిమైళ్ళ పయనమైనా మొదలయ్యేది తొలి అడుగుల్లోనేగా!
“నందినీ.. నువ్వెంత అందగత్తెవంటే… “నీతో ఏ హీరోయినూ సరి తూగదు”. అన్నాడు వెంకటసామి నిబిడాశ్చర్యంతో. మామూలు పరిస్థితిలో నందినీ ఏమనేదో తెలీదు గానీ చూడకూడని పరిస్థితుల్లో చూసిన వెంకటసామిని గట్టిగా నోరు తెరిచి ఏమీ అనలేక గబగబా బట్టలు సర్దుకుని బెరుకుగా భయగా కొంచెం కనీ కనిపించని గర్వంతో వంటగదిలోకి పారిపోయింది.
సంగీతంలో పట్టువున్నవాడికి శృతి చెయ్యడం వెన్నతో పెట్టిన విద్య. కాముకుడికీ ప్రేమికుడికీ కూడా యీ శృతి అనేది తెలియాలి. లేకపోతే కామమూ, ప్రేమా కూడా ‘వికటించే’  ప్రమాదం ఎప్పుడూ పొంచే వుంటుంది.
పొగడ్తకి పడని వారెవ్వరూ? అందునా ఆడపిల్లల సంగతి అడగాలా? అందునా అందమైన ఆడపిల్లల సంగతి చెప్పాలా? మొదట చూపుల్లో ఆరాధనని కురిపించాడు. తర్వాత మాటలతో మౌనాన్ని కరిగించాడు. ఆ తరవాత తన అనంతమైన ‘భక్తి’ని చేతల ద్వారా ప్రదర్శించాడు. మంచినీళ్ళు అందించినా దేవతకి భక్తుడు అందించిన్నంత భక్తిగా అందించేవాడు.
ఆ భక్తిని చూసి పరవశురాలయిపోయింది నందిని.
ఇదో వెర్రిలోకం. ఇప్పుడున్న ‘మెలిక’ ఎప్పుడూ ఇలాగే వుంటుందని ప్రేమిస్తుంది. అలాగే వుండాలని మనసా వాచా కోరుకుంటుంది. కానీ ‘అలాగే’ వుండటం ప్రకృతి విరుద్దం. ప్రేమ కూడా ప్రకృతిలో భాగమే. అదీ మానవ ప్రకృతిలో ఓ భాగమే. వెంకటసామి భక్తికి పులకరించిపోయిన నందిని అతన్నికొంచెం దయదల్చింది. దేవత గదా.. అందుకే కాస్త ముట్టుకోనిచ్చింది. వెంకటస్వామి పిల్లిలాంటివాడు. పిల్లిని ఎంత జాగ్రత్తగా గమనిస్తూ పెంచినా అది పదిళ్ళు తిరక్కమానదు. దాని ప్రకృతి దానిది. మొదట పాదాల మీద పడి వాటిని కళ్ళకద్దుకున్నాడు. ఆ తరవాత ఆ పాదాలకి భక్తిగా (?) ముద్దులు పెట్టాడు. ఆ తరవాత మెల్లగా మోకాళ్ళ సౌందర్యాన్ని వర్ణించాడు. అక్కడ మాత్రం నందిని వెంకటసామిని ఆపింది. కారణం అప్పటికే ఆ పిల్ల వెన్ను జలదరించి కళ్ళు చెమర్చడం. ‘తనువు’ అనే మహా సౌందర్య నిలయానికి తాళం చెవిముద్దు. అదేం ఖర్మోగాని వెంకటసామి ‘ముద్దు అనే తాళం చెవిని వుపయోగించబోయి నప్పుడల్లా ఎవడో ఒకడు అడ్డం తగిలేవాడు.
“నందినీ చూడు.. యీ లోకానికి నా మీద దయలేదు. చచ్చిపోతా” అనేవాడు వెం.సామి.
“వద్దు…అలా అనొద్దు వెంకట్. నువ్వు లేకుండా నేనూ బ్రతకలేనూ. అంటూ నిర్మలంగా రోదిస్తున్నట్లు తల వూగించేది నందిని.
“మరెట్లా మన ప్రేమని బ్రతికించుకోవడం..!” జాలిగా అనేవాడు వెం.సామి. అదే గ్రామఫోను రికార్డు రోజూ నడిచేది.. దాదాపు ఏడు నెలలో ఒక రోజు ‘పరమశవం’ వచ్చేదాక.
‘పరమశవం’ మహదేవన్ కి దూరపుచుట్టమే కాక ‘నందిని’ కి వరసైనవాడు. మహదేవన్ లాగే మళయాళీ పరమశివం మహదేవన్ ఇంటికొచ్చిన వారం రోజుల్లోనే వెం.సామికి ఓ పాయింటు అర్ధమయ్యింది. పరమశివం మామూలుగా ‘పని’కి వచ్చినవాడు కాదనీ త్వరలోనే తనకి యజమానీ, మహదేవన్ కి అల్లుడూ కాబోతున్నాడనీ.
‘డేటు’ ఇంకా ‘ఫిక్స్’ కాలేదు. ‘డేటు ఫిక్స్’ అయితే ‘ఫేటు’ మారిపోతుందని గ్రహించాడు వెంకటసామి.
‘తాళం’ తొందరగా తియ్యకపోతే ‘నిలయం’ దక్కే ప్రసక్తే లేదుకదా! వెంకటసామికి తెలీని రహస్యమేమిటంటే, పరమశివానికి ‘హింస’ అంటే అత్యంత ప్రేమ అని.
పరమశివం కొన్నాళ్ళు, బళ్ళారి లో హోటల్ నడిపాడు. అంచేత తెలుగు బాగా తెలుసు. కానీ తెలుగు తెలియనట్టే నటిస్తూ నందినీ వెంకటసామీల మధ్య సాగుతున్న లవ్ టాక్ ని విన్నాడు. విని గాఢంగా నిట్టూర్చాడు. నిట్టూర్పు ఎందుకంటే వాళ్ళ మాటల్లోనే నందిని అనాఘ్రాతపుష్పం అని తెలిసిపోయింది గనక.
మూడుముక్కలాటలో ‘మజా’తెలిసినవాడు మరో ఆటకి పోడు.
__________________________________
 
శ్రీమతి సుందరీభాయి కిషన్ చంద్ జరీవాలా’ మనసునామీలో చివురాకు వూగినట్టు వూగుతోంది. పుట్టి బుద్దెరిగాక సుందరి జీవితం లో అనేకానేక సంఘటనలు జరిగాయి. కొన్ని ప్రేమ పరమైనవి. కొన్ని శృంగారపరమైనవి.  ప్రేమకి సంబంధించినవి పెద్దగా ఆమె గుర్తుపెట్టుకోలేదు గానీ, శృంగారపరమైన విషయాల్ని మాతం బాగానే గుర్తుపెట్టుకుంది.
విచిత్రంగా ఆ… శృంగార పరమైనవి కూడా రెండురకాలవి. ఒకటి పార్కు దాకా వచ్చి ఆగిపోయినవి. రెండు ‘పడక’ గదిలో తిష్టవేసినవి. ఆ తరవాత ‘దట్ క్యూట్’ కిషన్ చంద్ జరీవాలా…
మూడుముళ్ళు పడ్డా, కొన్ని అప్రయత్నంగా జరిగిపోయినవి.
అవన్నీ ఒక ఎత్తు అయితే ఈనాటి విరహజ్వాల మరో ఎత్తు. జీవితంలో ఏనాడూ కలగని ఓ అగ్ని, ఓ తపన, ఓ విరహం, ఓ ఇదమిద్దమని చెప్పలేని వేదన. ఆమె విశాల హృదయంలో నేడు చోటు చేసుకుంది. ఎటు చూస్తే అటు ఆనందరావే కనిపిస్తున్నాడు. “అబ్బ ఏమి అందం, అసలు మగవాళ్ళల్లో ఇంత అందం వుంటుందా?” అని నూటాతొంభై ఏడోసారీ మనసులో అనుకుంటూ మూడు మైళ్ళపొడుగున నిట్టూర్చింది.
ప్రేమ అనే పదార్ధం ఏ జాతికీ, ఏ వయసుకి, ఏ బుద్ధి వికాసానికీ, ప్రకృతికీ సంబంధించినదో అదసలు ఇప్పటివరకూ ఎవరికన్నా అర్ధమైందో ఏదో కూడా తెలిసినవారెవరూ కనబడరు. ఒకవేళ కనబడ్డా ‘దేవతా వస్త్రాల’ రహస్యంలాగా ఇదీ ఒక రహస్యమేనే ఉద్దేశ్యంతోనే గుప్తంగా వుంచుతారు గానీ, బయటకు నిర్భయంగా చెప్పిన వారి దాఖలాలు ఏవీ లేవు. ఒకరిద్దరి విషయంలో గొప్ప ప్రేమికులు అని పేరొచ్చినా, అది నిజమో అబద్దమో ఆ ఒకరిద్దరికి మాత్రమే తెలియాలి గాని జనానికి ఖచ్చితంగా తెలీదు.
‘దూరపుకొండలు’ నునుపు లాగా ప్రేమ విషయాలు కూడా చాలా నునుపుగా మెరుపుగా కనిపిస్తాయి.
సుందరీబాయి మానసిక పరిస్థితి చాలా గడబిడగా వుంది. ఎవరికి ఎవరిమీద ఎప్పుడు ‘ప్రేమ’ పుడుతుందో ఎవడూ  చెప్పలేడు. ఆ ప్రేమయొక్క ఎఫెక్టు ఎంత తీవ్రంగా వుంటుందో ఎవడికివాడు అనుభవించాల్సిందే గాని, ఎవడికి ఎన్నిగంటలు లెక్చరిచ్చినా అర్ధంకాదు.
సుందరీబాయి యీ తీవ్రపరిస్థితిలో వుండగా కిషన్ చంద్ జరీవాలా పిల్లిలాగా పడకగదిలో కి వచ్చి సుందరీబాయిని గమనించి అవతలికి వెళ్ళిపోయాడు. ఒక్క విషయం అతనికి స్పష్టంగా అర్ధమైంది. సుందరీ బాయి ‘తనలోతాను’ లేదనీ ఇప్పటిప్పట్లో బయటికి రాదనీ.
ఇందాక అనుకున్నట్టు ప్రేమకి స్పష్టమైన నిర్వచనాలేవీ లేవు. తాత్కాలిక ప్రేమలూ, గాఢ ప్రేమలూ, మబ్బుల్లాగ పాస్ అయి వెళ్ళిపోయే టైం పాస్ ప్రేమలూ, అసలు ఎప్పటికీ ఏ తీరానికీ చేరని ‘జీడీ’ ప్రేమలు (లేక జిడ్డు ప్రేమలు) ఇలా బోలెడన్ని రకాలు వున్నాయి. ఇటువంటి సుఖకరమైన, నిరపాయకరమైన ప్రేమలకి జరీవాలా అతీతుడేంకాదు.
సుందరీబాయి దృష్టిలో కిషన్ చంద్ జరీవాలా ఓ కుక్కపిల్లలాంటివాడు, అంతే. కానీ కిషన్ చంద్ లోనూ ఓ ప్రేమికుడు వున్నాడు. ఆ ప్రేమికుడు ధర్మపత్ని శ్రీమతి సుందరీబాయి ముందు అత్తిపువ్వు ముడుచుకుపోయినట్టు (సారీ అత్తిపత్తి ఆకు లాగా) ముడుచుకుపోయినా, పనిమనిషి ‘శీతల్’  ఎదురుగా మాత్రం పరిపూర్ణంగా విచ్చుకుంటాడు. కారణం ఒకటే… సుందరి ముందుంటే అతన్ని ఇన్ ఫీరియారిటీ కాంప్లెక్సు వదలదు. దానికి కారణం సాయి.
అదే శీతల్ అయితే జరీవాలాని రెండు చేతులూ జాచి గుండెనిండుగా ఆహ్వానిస్తుంది. శీతల్ కి స్త్రీత్వం వుంది.
చాలామంది ఆడవాళ్ళదగ్గర దొరకనిది ‘స్త్రీత్వం’. ఆ స్త్రీత్వానికి పేదాగొప్పా భేదం లేదు. పదవుల్తోటీ, అందం తోటీ, చదువుల్తోటీ, డిగ్రీలతోటీ అసలు పనిలేదు. కారణం ఏమిటంటే అవన్నీ స్త్రీత్వం ముందు ఎందుకూ పనికిరానివి.
జీవితంలో ఎక్కడా లభించని ఓ గొప్ప తృప్తి, స్త్రీత్వం గలిగిన స్త్రీ సమక్షంలో పురుషుడికి లభిస్తుంది. ఆ తృప్తి ఎంతటిదంటే దైవం కూడా ఆ ‘తృప్తి’ ముందర ఎందుకూ పనికిరానంత.
కిషన్ చంద్ మెల్లగా మేడమీదకి వెళ్ళాడు. అక్కడ అతనికంటూ ఓ చిన్న గదివుంది. అదెంత చిన్నగది అంటే, సుందరీ బాయికి ఆ గది అంటే మహా చిన్న చూపు. ఏనాడూ ఆ గదిలోకి వెళ్ళలేదు. వెళ్ళదు. ఆ విషయం తెలిసి కిషన్ చంద్ ఆ గదిలోకి వెళ్తాడు. అతని సమస్తం వుండేది ఆ గదిలోనే. ఎప్పుడూ అతన్నే గమనించే ఓ రెండు కళ్ళు అతనా గదిలోకి వెళ్ళడం చూశాయి. కంటిచూపు వెళ్ళిన చోటికి మనసూ, మనిషి వెళ్ళకూడదంటారు. అధవా మనసు వెళ్ళినా మనిషి వెళ్ళకూడదంటారు. కానీ ఆ చూపుల బాటని అనుసరిస్తూ ఆ గదిలోకి వెళ్ళింది శీతల్.
ఆమె వస్తుంది… వచ్చి తీరుతుంది అన్న నమ్మకంతో తలుపుకి రెండడుగుల దూరంలో ద్వారం వంకే చూస్తూ నిలబడి వున్నట్టు జరీవాలా. శీతల్ లోపలికి రెండు చేతులూ వెనక్కి నెట్టి తలుపులు మూసి, రెండుచేతులూ వెడల్పుగా జాచింది.
ఒక్క అంగలో ఆమెని చుట్టేసి ఆర్తిగా ఆమె గుండెల్లో తలపెట్టుకున్నాడు (దాచుకున్నాడు అనాలేమో?) జరీవాలా. ఆమె రెండుచేతుల్తోనూ అతని తలని గుండెలకు హత్తుకుంది.
ఓ అనురాగం గంగలా ప్రవహించిందో ఓ మమత మబ్బులా కమ్మేసిందో తెలీదుగానీ- జరీవాలా ఆమెని హత్తుకునే మీదకి కిందకి జారి ఆమె పొత్తికడుపు మీద గాఢంగా తలని ఒత్తుకున్నాడు.
‘సెక్స్’ పేరెత్తితేనే కొందరు అదేదో పచ్చిబూతు విన్నట్టు రకరకాల  అంగన్యాస కరన్యాసాలు చేస్తారు.
ఓరి దేముడా, ఎంత గొప్పవరం అదీ!
తనువునీ, మనసునీ సేదతీర్చి మనిషిని కాసేపైనా మనిషిగా బతకనిచ్చేది అదేగా! (దయచేసి అపార్ధం చేసుకోకండి. కామాందుల శృంగారం గురించి కాదు నేను ప్రస్తావించింది. పరిపూర్ణ స్త్రీత్వం గలిగిన స్త్రీముందు పనివాళ్ళై… ఆ తరువాత పురుషులై.. ఆ తరవాత పరిపూర్ణులయ్యే మనుష్యులయ్యే మగా-ఆడ మధ్య గల అనురాగపూరితమై శృంగారం గురించి).
ఓ అరగంట ఎలా గడిచిందో ఇక్కడ వివరించను గానీ, ఓ అనంతమైన అవ్యాజమైన ప్రేమ మాత్రం శీతల్ హృదయం నించి ప్రవహించి, కిషన్ చంద్ లో పరిమళించిందని మాత్రం ‘సభ్య’ (?) ప్రపంచానికి సవినయంగా చెప్పగలను.
 
మళ్ళీ కలుద్దాం:——–
మీ భువనచంద్ర
 
 
 
రచన: దేవి
చిత్రగీతాల్లో కొన్ని సందర్భానికి తగినట్టూ కొన్ని తగనట్టూ ఉంటూ ఉంటాయి. కొన్ని కాలక్షేపానికి మాత్రమే సరిపోయేవైతే కొన్ని పూర్తి పాట కూడా వినలేనట్టు ఉంటాయి. కానీ కొన్ని మాత్రం జీవనసత్యాలను, సత్యం యొక్క తత్త్వాన్ని ఆవిష్కరిస్తూ ఉంటాయి.
అవి ఇప్పటికీ స్మృతిపథంనుంచి అలనాటి శ్రోతలకు తొలగకపోవడం మాత్రమే కాదు, కొత్తగా వినే వాళ్ళకూ  మన చిత్రగీతాల్లో కూడా ఇన్ని గూఢార్థాలు ఉండగలవా అన్న ఆశ్చర్యమూ కలుగ జేస్తాయి.

మొదటగా జగమే మాయ బ్రతుకేమాయ అనే పాట (దేవదాసు)లోంచి తీసుకొని వింటే ఎంత తేలికపదాలతో అద్వైతపాఠసారాన్నంతా బోధించినారో తెలుస్తుంది. కనిపించే ప్రపంచం అంతా మిథ్య అని ప్రపంచంతో పాటు అగుపించే భేదాలన్నీ వట్టి భ్రమలేననీ నిరూపిస్తారు. సందర్భం ఏదైనా అన్ని కాలాల్లో పనికి వచ్చే పాట. అందరికీ అర్థం కావలసిన పాట. గమనిస్తే ‘జగమంతా మాయ, భ్రమ’ అని వేదాలసారమంటారు. కనిపిస్తుంటే మాయ ఎలా అయితుందనేది ప్రశ్న. పచ్చని తోటలు స్మశానాలుగా మారడమూ, భవ్యమైన కోటలు , సామ్రాజ్యాలు రాళ్ళగుట్టలుగా పడిఉండడమూ మనం చూస్తాం.
అదేవిధంగా ప్రకృతి విలయతాండవమాడే తుఫాన్లూ, భూకంపాలూ వచ్చి ఆగిపోవడమూ చూస్తాం. అంటే ఈ రోజు ఏదైతే ఉందో అది శాశ్వతం కాదని తెలుసుకోగలగాల. మంచైనా, చెడైనా ఉన్నది పోయి క్రొత్త సృష్టి జరుగుతూనే ఉంది. ఉంటుంది. వికాసము, వినాశమూ కూడా మాయేననీ,
అట్లే నిలిచిపోదనీ, మారుతూ ఉంటుందని; కనిపిస్తూ, కనుమరుగయితూ ఉంటుంది కాబట్టి కనిపించేదంతా మాయ అంటున్నారు.
కావడి కొయ్యేనోయ్ కుండలు మన్నేనోయ్ అనే వాక్యం చూస్తే కావడిగానో బల్లగానో కుర్చీగానో మనం చూస్తున్నదంతా నిజానికి కొయ్య/చెక్క యొక్క అనేక రూపాలు మాత్రమే. కుండలుగా, బొమ్మలుగా పాత్రలుగా చూసేదంతా మట్టి యొక్క విభిన్న రూపాలే.
ఏకం సత్ విప్రాః బహుధా వదంతి = ఒక సత్యాన్నే చెప్పే విధాలు అనేకరకాలు అన్నట్టు ఒక దైవస్వరూపమే అన్ని రూపాలూ ధరించినట్లు ఒక ద్రవ్యమే అన్ని రూపాల్లో ఉంది. అన్నీ లయమైనపుడు ఒక్కటే మూలపదార్థం మిగులుతుంది.  మనుషుల్లో
కక్షలూ కార్పణ్యాలూ అర్థం లేనివనీ, సృష్టిలో జీవకోటి అంతా ఒక్కటేననీ, ఒకరికి కలిగే బాధే అందరికీ కలుగుతుందనీ అందరం తెలుసుకుంటే ఒకరిమీద ఒకరి ఆధిపత్యం కోసం తగువులాడడం ఉండదు.
బాధే సౌఖ్యమనే భావన రానీవోయ్ ఈ ఎఱుకే నిత్యమానందమోయ్ అన్నారు ఇంకో చరణంలో. బాధే సౌఖ్యము ఎట్లవుతుంది అని చిన్నప్పుడు అర్థమయ్యేది కాదు. అంతా భావనలోనే ఉంటుందని, కష్టం సుఖం అనేవి మన మనస్సు చూపే ప్రతిక్రియ మాత్రమే ననీ, వివిధ సందర్భాల్లో ఒకే క్రియకు విభిన్న ప్రతిక్రియలు మనమే చూపుతుంటామని తెలుసుకోవాల. ఎట్లంటే కొడుక్కు ఆకలేసినపుడు వేడిగా పొగలు కక్కే అన్నాన్ని మెత్తగా కలిపి నోటితో ఊది మరీ తినిపించే అమ్మకు చేతులు కాలుతున్నాయన్న ఊహకూడా ఉండదు. మామూలుగా అయితే వేడివస్తువులను ముట్టుకుంటే అమ్మకు కాలదా? కాలుతుందనే క్రియ సమానమే
అయినా ఇక్కడ బాధే సౌఖ్యమయింది. కొడుక్కు తృప్తిగా తినిపిస్తున్న సంతోషం బాధను మరిపించేస్తుంది.
కొడుక్కు వేళదాటిపోతుందనుకుంటే తన ఆకలి, నిద్రమఱచి అమ్మ చీకటితో లేచి అన్నీ సిద్ధం చేసే తరుణం,
ఆపదలో చిక్కిన వారిని ప్రాణాలకు తెగించి కాపాడే వీరుల సుగుణం
అంటువ్యాధులు ఉన్నవారికి వైద్యులూ, వారి సహాయకులూ చేసే సేవల్లో ఉన్న నిస్వార్థ గుణం
ఇటువంటి ఉదాహరణలెన్నో చెప్పవచ్చు.
*********************

రెండవదిగా మనిషిమారలేదు అయినా కాంక్ష తీరలేదు (గుండమ్మకథ) పాట వింటే చంద్రమండలాన్ని , మంగళగ్రహాన్ని అందుకునే ఎత్తుకు మనిషి ఎదిగినా మనసు ఎదగలేదనీ కవి చెప్తున్నాడు. మనిషి ఆశకు అంతూ పొంతూ ఉండదు. తనకున్నది చాలదు
ఇంకా కావాలనే ఆశతో సాటిమనిషిని దోచుకోవాలనో వారిమీద అధికారం చెలాయించాలనో అనుకోవడం మానడంలేదు. వన్యమృగాలనుంచీ తనను తాను రక్షించుకోవడానికి అవస్థ పడినస్థాయినుంచీ మంగళయాన్ ను అందుకునే దాకా సాధించగలిగినా, తన మనసు
మీద తాను ఆధిపత్యం సంపాదించలేకపోయినాడు. ఆశ, మోహం,క్రోధం, ద్వేషం, పగ మొదలైన తనలోపలి శత్రువులపై విజయం సాధించలేక, తాను మారలేకుండా ఉన్నాడు. ఆలోచనాపరిధి ‘విస్తృతి’ పెరిగినంతగా ‘లోతు’ పెరగలేదని అందరికీ ప్రేమ ఆనందం పంచగలిగే స్థాయి ని చేరుకోలేక
పోతున్నాడనే అమూల్యమైన విషయాన్నిచిన్నమాటల్లోనే ఈ పాట చెప్తుంది.
**********************

మూడవదిగా అణువు అణువున వెలసిన దేవా (మానవుడు దానవుడు) పాట వింటే ఎక్కడ మంచిగుణాలున్నాయో వాటినన్నింటిని మనందరిలో నింపుకోగలిగే అర్హత ప్రసాదించమని శక్తి స్వరూపాన్ని ప్రార్థిస్తున్నట్టుగా ఎంతో స్ఫూర్తిప్రదంగా ఉంటుంది.
అనుక్షణం వచ్చే ఆపదలనుండి మనల్ని మనం రక్షించుకొనే శక్తి మనందరికీ రావాలని, అందరూ అందరికోసం నిలవాలని తాత్పర్యం. ఈ భౌతికలోకం లో కనిపించే దేవుళ్ళై మానవతకు ప్రతిరూపాలైన వైద్యులు, సంఘసేవకులు, ఋషులు ఏవిధమైన
జంకు లేకుండా  సమాజంకోసం పాటుపడుతుంటారు. రోగి కష్టాలు తీర్చే వైద్యుని సేవాగుణం, తమదికాని బాధలను తమది గా భావించి సేవచేసే వారి త్యాగగుణం, సమాజం సర్వసమభావంతో సుసంస్కృతం కావాలనే త్యాగబుద్ధితో సర్వప్రపంచాన్ని, స్వసుఖాలను విడిచి
సంస్కారాన్ని అందించడానికి పాటుపడే ఋషుల గొప్పదనాన్ని మాకివ్వమంటూ పాడే పాట ఎంతగొప్పది!
***********************

నాల్గవదిగా మౌనమె నీ భాష ఓ మూగమనసా (గుప్పెడుమనసు)పాట విన్నామంటే మనం ఎన్ని ఆదర్శాలు చెప్పుకున్నా మన మనసు వేసే కోతిగంతుల్ని నియంత్రించలేకపోవడం వల్లే ఇన్ని అనర్థాలు జరుగుతున్నాయని తెలుసుకోవచ్చు.
మనసు మాట్లాడక మౌనంగా ఉన్నా దానివల్ల మనం ఎంత ప్రభావితం అయితామో చూడండి. కనులకు తోచింది స్వంతం కావాలని కలలు కంటాము, అవి కల్లలు కాగానే కన్నీటి పర్యంతం అయితాము.  అందాన్నో, అధికారాన్నో, ప్రేమనో మనదనుకొని ఆశపడి, అవమానం పాలై తలచి తలచి కుములుతూ మనలను, మనచుట్టూ ఉండే వాళ్ళనూ కలవరపెడతాము. చందమామను చూసి తృప్తి పడితే చాలదా, చేరుకోవాలని ఎగిరితే అయితుందా? అక్కడికి చేరుకోవడానికి అన్ని హంగులూ అమర్చుకోవడానికి ప్రయత్నించి సాధించాలంతే. అంతే గానీ, కలలుగని తీరలేదని కుంగిపోరాదు. లేదా మన స్థాయికి తగినదాన్నిమాత్రమే కోరుకోగలగాలని తెలియజెప్పేది చరణంలోని ఈ పంక్తి. ‘ఉన్నది వదిలేవు లేనిది కోరేవు ఒక పొరబాటుకు యుగములు పొగిలేవు…’
**************************

ఐదవదిగా ఏతల్లి నినుగన్నదో ఆ తల్లినే గన్న భూమి గొప్పదిరా (బొబ్బిలిపులి) పాట వినితీరవలసినది.  జననీ జన్మభూమిశ్చ స్వర్గాదపి గరీయసి అనేది రామాయణంలోని మాట అయినా ఈమధ్య ప్రాచుర్యంలోకి తెచ్చినది రామారావు పాట . సైనికులు దేశం కోసం చేసే త్యాగం ఎంత గొప్పదో చిన్న మాటల్లో చెప్పినారు. నీ తల్లి మోసేది నవమాసాలైతే ఈ తల్లి (కన్న భూమి, ఉన్నభూమి) మోయాలి కడవరకూ, కట్టె (ఈ శరీరం) కాలేవరకూ. మనం విడిచిదంతా అసహ్యం లేకుండా తనలోకి తీసుకుంటుంది.చివరకు మననే తనలో కలిపేసుకుంటుంది. ఆ ఋణం తీర్చుకోవాలంటే ఆ భూమిమీద ఉన్న మనుషులు
ప్రశాంతంగా ఉండేటట్లు చూడాలంటే సైనికధర్మం కన్నా గొప్పది లేదు. గుండె రాయి చేసుకొని, కుటుంబాలను విడిచి, రాళ్ళు, రప్పలు, కొండల్లో ఆకలిదప్పుల్ని నియంత్రించుకుంటూ దురాక్రమణదారుల్ని ప్రాణాలు పణం పెట్టి ఆపాల. కాబట్టి స్వంతభూమి గుండెలపై ఫిరంగులు పేలకుండా చూడడానికి సైనికులు వారి గుండెలపై తూటాల వర్షానికీ లెక్కచేయక సరిహద్దుల ప్రశాంతతను కాపాడతారు. అయినవారందరికీ దూరంగా చలికొండల్లో, దూరతీరాల్లో అనుక్షణం అప్రమత్తంగా ఉంటూ మనకు ప్రశాంతతను ప్రసాదిస్తారు.
అటువంటి సైనిక జీవితం, మరణం ఎంత గొప్పవనేది నిరూపిస్తుంది ఈ పాట.
*****************************

ఆరవదిగా గోరంతదీపంలోని ఈ పాట చూడండి.   ఆత్మహత్యలకు ఇప్పుడు కారణమంటూ ఒకటి కాదు అనేకం ఉంటున్నాయి. పదవతరగతి తప్పినదగ్గర్నించీ, రాష్ట్రస్వావలంబన వరకూ ప్రతీదానికీ ఆత్మహత్య తేలిక పరిష్కారమనుకుంటున్న ఈ సమాజంలో ఎప్పుడూ పాజిటివ్ దృక్పథాన్ని కలిగిఉండాలనే పాట. గోరంత దీపం కొండంతవెలుగు చిగురంత ఆశ జగమంత వెలుగు … గోరంత దీపం కొండంత చీకటిలో దారిచూపినట్టే చిగురంత చిన్ని ఆశ మనిషి మనసులో దీపమై వెలిగితే అది భవితను తీర్చిదిద్దుతుంది. మనమూ ఈ సమాజానికి ఏదో ఒకవిధంగా ఉపయోగపడాలనే దృష్టి, మనోభావన ఉండాలిగానీ ఒక చిన్న సమస్య ఎదురైతే ఈ శరీరాన్ని అంతం చేసేయాలనో, చేస్తానంటూ ఎవరినో బెదరించాలనో ఆవేశపడకూడదు. ఇంకేమీ జరగదన్న నిరాశ ఎందుకు? చనిపోయి సాధించినా శరీరమే లేనపుడు ఆ సాధన ప్రయోజనం ఏమి మిగుల్తుంది? తనవారికోసం త్యాగం చేసినా , ఆ వెలుగు వారికళ్ళలో చూడగలిగినపుడు కదా ఆ త్యాగానికి విలువ! అనుక్షణం మారే ప్రకృతిలో భాగం మనిషి. మనిషి, మనసూ, పరిస్థితీ అన్నీ మారవచ్చు రేపన్న రోజు అనే
ఆశాభావాన్ని తన ఊపిరిగా మనిషి మసలగలగడమే గొప్ప. మార్పుకోసం ప్రయత్నించాలేగానీ, మార్పురాదని క్రుంగిపోవడం జీవితాన్ని, మరణాన్ని శాసించాలనుకోవడం మూర్ఖత్వం. తొందరపాటు నిర్ణయాలవల్ల మనచుట్టూ ఉన్నవారిని కష్టాల సుడిగుండంలోకి తోసేయడమే అయితుంది. ఒకరికొకరు బాసటగానిలబడి ఆశాదీపపు వెలుగుల్లో ఉదయకాంతి వైపు పయనించడమే జీవితం.
మతితప్పిన కాకులరొదలో మౌనమే వెలుగు , జగమంతా దగా చేసినా చిగురంత ఆశను వెలిగించమనే ప్రతి వాక్యంలోనూ ఆలోచించిన కొద్దీ ఆశాభావం పొంగిపొరలుతున్న పాట నాటికీ నేటికీ కూడా ఆణిముత్యమే.
******************************
జీవితానుభవాన్ని కాచివడబోసి లలితమైన పదాల్లో అనంతమైన సారాన్ని నింపి సినీకవులు కొందరు ఆణిముత్యాలవంటి పాటలెన్నో వ్రాసినారు. ఇక్కడ కొన్నిటిని మాత్రమే పరిచయం చేయడం జరిగిందికానీ మనకిటువంటి పాటలకేమీ తక్కువలేదు.
హిందీపాటల్లో ఉన్న అర్థవంతమైన సాహిత్యం తెలుగులో లేదని ఒక వక్త అనడం విన్నాక చాలా బాధ కలిగింది. గమనించాలేగానీ మన పాటల్లో ఉన్న సాహిత్యవిలువలూ తక్కువేమీ కాదు. కాకపోతే సముద్రంలో ఉప్పునీటిబిందువులున్నంతగా ముత్యాలుండకపోవచ్చు.ఇదే మాట ప్రతీ భాష యొక్క సినీ సాహిత్యానికీ వర్తించేదే. కాదంటారా?
