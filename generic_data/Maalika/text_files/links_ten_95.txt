రచన: లక్ష్మీ రాఘవ
అక్క భారతి వచ్చిందని చాలా సంతోష౦గా వుంది మూర్తికి.
ఒక వయసు తరువాత చిన్ననాటి బాంధవ్యాలు గానీ  జ్ఞాపకాలు కానీ తలుచుకుంటూ వుంటే చాలా అపురూపంగా వుంటాయి. రెండు రోజులు ఎన్నో జ్ఞాపకాలను గుర్తుచేసుకుని మరీ ఆనందపడిపోయారు ఇద్దరూ ఆ వయసులో. అక్కా, తమ్ముళ్ళ ముచ్చట్లు వింటూ మురిసింది మూర్తి భార్య రాధ  కూడా.
భారతి వున్న వూరికి దగ్గరగా ట్రాన్స్ఫర్ అవగానే వెళ్లి  భారతిని చూసి వచ్చాడు మూర్తి. అక్క కోడలు సావిత్రి బాగానే మాట్లాడింది. అప్పుడే చెప్పింది భారతి “తమ్ముడూ మీరు పూర్తిగా సెటల్ అయ్యాక నీ దగ్గరికి వచ్చి పది రోజులు వుంటానురా” అని. ఆ మాట మీదే వెళ్లి భారతిని  తీసుకుని వచ్చాడు మూర్తి.
ఇక రెండు రోజులు తరువాత వెళ్లి పోవాలనప్పుడు భారతి కొంచెం బెంగగా మూడ్ బాగాలేదన్నట్టు వుంటే
 “ఎప్పుడూ మనల్ని మనం ఉత్సాహపరచుకోవాలి అక్కా…” అన్నాడు వాతావరణాన్ని తేలిక చెయ్యడానికి.
“ఏమి ఉత్సాహమో మూర్తీ. ఎందుకు ఇంకా బతుకుతున్నానా అనిపిస్తుంది అప్పుడప్పుడూ..” నాలుగు రోజులుగా బయటకు రాని విషయాలు తెలుస్తాయా అనిపించింది మూర్తికి.
“ఎందుకక్కా…కొడుకు దగ్గర హాయిగా వున్నావు.”
“హాయిగా అనకు…కోడలుకు నేనంటే విసుగు.”
“అలా ఏమీ అనిపించలేదే…”
“పైకి అలాగే అనిపిస్తుంది. ఎవరు వచ్చినా చక్కగా పలకరిస్తుంది..నాతో మాటలు వుండవు… తిండి పెట్టినప్పుడు తప్ప…నేను చెబితే ఎవరూ నమ్మరు ఆఖరికి నా కూతురు కూడా…”
“అదేంటి?”
“అవునురా…మీకు అర్థం కాదు.”
‘చెప్పు చెప్పు నాకు తెలిస్తే ఏమైంది” ఆసక్తిగా అడిగాడు
“నాకేమో పొద్దున్న 5 గంటలకు లేవటం అలవాటు కదా..లేచిన వెంటనే కాఫీ అలవాటు. వాళ్ళేమో తీరిగ్గా లేచి 7 గంటలకి కాఫీ ఇస్తే ప్రాణం వూసురూ అంటుంది. నేనే కాఫీ చేసుకుంటానంటే ‘గ్యాస్ తో జాగ్రత్త మీరేమీ వెలిగించోద్దు ‘ అన్న ఆ౦క్షలు…బాత్ రూమ్ కి వెడితే బాగా నీళ్ళు పోసి వస్తాను..కానీ ఆవిడ వెంటనే వెళ్లి ఇంకోసారి నీళ్ళు పోసి వస్తూంటే చూసి అడిగితే మీరు వెళ్లి వచ్చాక వాసన వస్తుంది’అంటుంది. నేనేమైనా చిన్న పిల్లనా??ఎందుకు వాసన వస్తుంది?? ఇక వారి కొడుకూ, కోడలూ వూరినుండీ రాగానే నన్ను రూము ఖాళీ చేయించి హాలులో వున్న బాల్కనీ లోకి మారుస్తారు. బాల్కనీ కి చుట్టూ పరదాలు కట్టినా రూము అవుతుందా? పోనీ హాలులో ఒక మూలగా వుంటాను అంటే.’ఎవరైనా వస్తే బాగుండదు ‘అన్న సమాధానం! భోజన౦ కూడా అన్నీ హోటల్ లలో లాగా ప్లేట్ లో వడ్డించి రెండు కప్పులలో రసమూ, పెరుగూ పెట్టేస్తుంది. మళ్ళీ తిరిగి అడిగే పని లేకుండా…పోనీ వాళ్ళతో బాటు నేను కూడా తినవచ్చు కదా అంటే “మీరు తినడం నిదానం అవుతుంది. మీదయితే మేమిద్దరం తింటాం ‘ అంటే మారు మాట్లాడలేను కదా… ఇక నీకు  నాకున్న సంగీతం పిచ్చి తెలుసు కదా..ఇంట్లో మనసారా పాడుకుంటే గోల’ అంటూంటే మానేసాను. సాయంకాలం ఇంటి ఎదురుగా వున్నా గుడిలోకి వెళ్ళినప్పుడు దేవుడి ముందు ఒక పాట పాడుకుంటాను. మొన్న కొత్తగా పక్కింట్లో దిగిన ఒక కుటుంబం గుడిలో కలిసి. వాళ్ళ అమ్మాయికి పాట నేర్పుతారా అనింది. సరే అన్నాను. పదిరోజులు గడిచాక మీ పాట క్లాసులు న్యూసెన్స్ అని అంటే మానేసాను. ఏదో కాలక్షేపం అనుకున్నా అదీ పడనివ్వలేదు. ఇలా నిస్సారంగా సాగుతోందిరా జీవితం …ఇక నా కొడుకు కూడా ఏమీ మాట్లాడడు…ఎప్పుడైనా పెళ్ళాం లేని రోజు “అమ్మా మిరపకాయ బజ్జీలు తింటావా అని “ తెచ్చి ఇస్తాడు, ‘ఇంకేమైనా కావాలా ‘ అని కూడా అడుగుతాడు. అదే ఆవిడ వుంటే మాటా పలుకూ వుండదు. వాడికి నేనంటే ఇష్టమే కానీ పెళ్ళాం ముందు పిల్లి! ” అని ఆపింది. మూర్తి టైం చూసుకుని
“అక్కా, నేను ఆఫీసు నుండీ వచ్చాక మాట్లాడుకుందాము…” అని హడావిడిగా ఆఫీసుకు వెళ్ళాడు మూర్తి.
**
ఆఫీసులో ఒక ఫైల్ కోసం రాజారావు ను పిలవమని చెప్పాడు. “ఆయన లేటుగా వస్తారు కద  సార్” అన్నాడు అటెండరు.
“రోజూ లేటుగా వస్తారా??”
“చాలా వరకు సార్. మీరు కొత్తగా వచ్చారని కొద్ది రోజులు సరిగా వచ్చినారు. మళ్ళీ మామూలే … కొంతమంది మేనేజర్లు  ఆయనకు చెప్పి చెప్పి కుదరక సస్పెండ్ కూడా చేసినారు..పెర్మనెంట్ కద సార్…ఏమీ చెయ్యలేరు.” అటెండరు మాటలకూ అడ్డు వస్తూ “ఆయన వచ్చాక రమ్మను…”అని అన్నాడు మూర్తి.
ఒక అరగంట తరువాత వచ్చాడు రాజారావు. లోపలకు వచ్చిన ఆయన మొహంలో అలసట కొట్టొచ్చినట్టుగా కనిపిస్తూంది. “ఈ ఫైల్ కావాలండీ”అని అన్నారు మూర్తి.
“సార్ ఒక్క అరగంట టైం ఇవ్వండి. పూర్తి చేసి తెస్తాను…” వయసులో పెద్దగా వున్న ఆయనను ఏమీ అనడానికి మనస్కరించక సరేనన్నట్టు తల ఊపాడు.
అరగంటకి టంచనుగా ఫైల్ తీసుకుని వస్తే అది తీసుకుని ఆయనను కూర్చోమన్నాడు ఎదురుగా వున్న కుర్చీ చూపుతూ.
ఫైల్ లో కావాల్సిన విషయం అంత చక్కగా రాసి వుండటం చూసాక తలయెత్తి “ బాగా పని తెలిసిన వారు. మీరు ఆఫీసు వేళకు సరిగా వస్తే సరిపోతుంది కదా సార్…” అనగానే రాజారావు ఒక నిస్సహాయమైన నవ్వు నవ్వారు.
“మీకు వున్న ప్రొబ్లెంస్ చెప్పండి రాజారావు గారూ..నేనేదైనా సాల్వ్ చెయ్యగలనేమో చూస్తాను…” అని మూర్తి గారు అనగానే రాజారావు మౌనంగా తలదించుకున్నాడు.
“సారీ అండీ. పర్సనల్ విషయాలు అడిగే హక్కు లేదు..కానీ మీరు సరిగా వుంటే ఈ పాటికి ఇంకా హయ్యర్ పోజిషన్ లో వుండేవారు కదా అనిపించి అడిగాను. మీకు వీలైతే రేపు ఆఫ్టర్ ఆఫీసు కొంచెం ఉంటారా? లేదా మాఇంటికి వచ్చినా సరే . ఇలా అడుగుతున్నానని ఏమీ అనుకోవద్దు…” ఇబ్బందిగా అన్నారు మూర్తి.
“రేపు మీ ఇంటికే వస్తాను సార్. అడ్రస్ చెప్పండి”అని వెంటనే అతను అడగటం మూర్తికి కూడా బాగా అనిపించింది.
ఇంటికి వచ్చాక అక్కతో మాట్లాడుతున్నా రాజారావే గుర్తుకు వచ్చాడు.
మార్పు కోసమని ఆ సాయంకాలం అక్కను తీసుకుని ఇంటికి దగ్గరలో వెంకటేశ్వరస్వామి గుడికి వెళ్ళారు మూర్తి దంపతులు..గుడిలో దర్శనం తరువాత ఒక మూలగా వున్నఅరుగు మీద కూర్చున్నప్పుడు “అక్కా ఇప్పుడు ఒకసారి అన్నమయ్య కీర్తన  పాడవే అన్నాడు. మూర్తి భార్య రాధ కూడా సపోర్టు చేస్తే నెమ్మదిగా “కొండలలో నెలకొన్న …” పాడింది భారతి. అది పూర్తీ అయ్యేసరికి వీళ్ళే కాక మరికొంతమంది చుట్టూ చేరి చప్పట్లు కొట్టారు. ‘వన్స్  మోర్ ‘అని అరిస్తే ‘అదిగో అల్లదిగో …’ ‘కులుకక నడవరో  కొమ్మలాలా “ పాడాక అలసి పోయినా ఆనంద౦గా అనిపించింది భారతికి. మూర్తి కూడా ఎంతో సంతోషపడుతూ అక్కకు నీళ్ళ బాటల్ అందిస్తూ “దేవుడు ఈ రోజు  నీ పాటలు  విని మురిసి పోయాడు అక్కా” అన్నాడు తృప్తిగా. భారతి ముఖంలో సంతోషం కొట్టొచ్చినట్టు కనిపించింది.
*****!
         మరురోజు సాయంకాలం రాజా రావు వస్తే ముందు గదిలో కూర్చో బెట్టి నీళ్ళు కాఫీ ఇచ్చి
”చెప్పండి సార్. మీరు ఎక్కడ వుంటారు? ఇంట్లో అందరూ కులాసా??” నవ్వుతూ పలకరించారు మూర్తి.
రాజారావు కొంచెం సంబ్రమంగా చూస్తూ “విజయనగర్ కాలనీలో వుంటాను సార్…”అన్నాడు
“విజయనగర్ కాలనీలోనా అది మన ఆఫీసుకు దూరం కదా. అందుకే మీరు ఆలస్యంగా వస్తారు అంతే కదా?”
“విజయనగర్ కాలనీ దూరం అనే అద్దెలు తక్కువ. అందుకనే అక్కడ వుంటాను…” కొంచెం ఇబ్బందిగా అన్నాడు రాజారావు.
“అందులో ఏముందండీ… మనకు అన్నీ సౌకర్యంగా వున్న చోటే కదా ఉంటాము…”
ఇంతలో రాధ ట్రే లో స్నాక్స్ తెచ్చి పెట్టింది. “ఈవిడ నా భార్య రాధ” అనగానే మర్యాదగా లేచి నమస్కారం పెట్టాడు రాజారావు. ప్రతి నమస్కారం చేసి రాధ వెళ్లి పోయింది.
 “మాకు ఒక అబ్బాయి సతీష్ ఇంజనీరింగ్ పూర్తి అయి ఈ సంవత్సరమే ఉద్యోగం చేరాడు…” చెప్పాడు మూర్తి తన కుటుంబం గురించి.
ఇంతలో
 “మూర్తీ…నేను గుడి దాకా వెళ్లి రానా?” అన్న అక్క గొంతు విని “రాధను తోడు తీసుకెళ్ళు అక్కా ..”అన్నాడు లోపలి చూస్తూ. తరువాత ఇటు తిరిగి రాజారావుతో “మా అక్క భారతి. కొద్దిరోజుల క్రితం నా దగ్గరికి వచ్చింది..”
“వద్దులే. దగ్గరేగా నేను ఒక్క దాన్నీ వెళ్ళగలను….” అక్క మాటలకి లేచి బయటకి వచ్చి అక్కను గేటు దాకా వెళ్ళాడు మూర్తి .
వెనక్కి వచ్చేసరికి రాజారావు న్యూస్ పేపర్ చూస్తూ కనిపించాడు.
మూర్తి సోఫాలో కూర్చుంటూ “రాజా రావు గారూ, మీకున్న సమస్యలు ఏవైనా అందరికీ కనిపించేవి మీరు టైం కి ఆఫీసుకి రాకపోవడం…ఎవరితోనూ మాటలు కలపక పోవడం. అందుకే పలువిధాల ఊహాగానాలకి తావిస్త్తున్నారు. నేను సైకాలజీ చదివినవాడిని కాబట్టి  ప్రతిదీ ఇంకో కోణంలో అర్థం చేసుకోవడానికి ప్రయత్నిస్తాను. మీ వర్క్ చూసాను. వర్క్ లో లోపం లేదు. మరేదో వుండాలి. దేనికైనా కొన్నిసార్లు ఎదుటి వారితో చెప్పుకుంటే కొన్ని పరిష్కారాలు స్పురిస్తాయి. అర్థం చేసుకునే వారు లేక, బయటకు చెప్పుకోలేక ఒంటరిగా కుమిలిపోయిన క్షణాలు ప్రతి ఒక్కరి జీవితంలో వుంటాయి. ఒంటరిగా బాధపడుతూ ముడుచుకు పోవడం కన్నా తెలియచెబితే అర్థం చేసుకునే కొందరు తారసపడతారు రాజారావుగారూ.
కొత్తగా వచ్చానని కాకుండా ఒక ఆత్మీయుడిగా నన్ను నమ్మి మీరు ఇలా ఉండటానికి కారణాలు చెబితే ఒక స్నేహితుడిగా మిమ్మల్ని అర్థం చేసుకుని ఆపై మీ పై అధికారిగా ఎలా సహాయపడగలనో ఆలోచిస్తాను. మీరు నన్ను నమ్మితేనే చెప్పండి. మీ మనసు తేలిక అవుతుంది…” ఆగాడు మూర్తి.
రాజారావు చేతులు నలుపుకుంటూ తలదించుకుని కూర్చున్నాడు. అతని కంట్లో నుండీ జల,జలా రాలుతున్న కన్నీళ్లను చూసి మూర్తి లేచి రాజారావు దగ్గరికి వెళ్లి భుజం మీద చెయ్యి వేశాడు. వెంటనే పక్కకు తిరిగి మూర్తి చేతులు పట్టుకుంటూ “ఇన్నాళ్ళకు నీ కష్టాలు ఏమిటి అని ప్రశ్నించిన మొదటివ్యక్తి మీరే సార్..” అన్నాడు .
మూర్తి మాట్లాడలేదు ఒక ఐదు నిముషాలు దగ్గరగా నుంచుని అతని భుజం మీద చేతితో నిమురుతూ వుండి  పోయాడు. కొద్దిసేపట్లో రాజారావు తెరుకోగానే..పక్కగా వున్న బాత్రూం చూపుతూ “ఒక సారి ముఖం కడుక్కుని రండి. టవల్ అక్కడే వుంది” అనగానే రాజారావు లేచి బాత్రూం వైపు నడిచాడు. మూర్తి లోపలి వెళ్లి రాధతో చెప్పి రెండు కూల్ డ్రింక్స్ తీసుకుని వచ్చాడు.
రాజారావు కూర్చోగానే “ఇది తాగండి. చల్లగా వుంటుంది” అని కూల్ డ్రింక్  గ్లాసు చేతికి ఇచ్చాడు. నెమ్మదిగా తాగారు ఇద్దరూ…తరువాత మెల్లిగా మొదలు పెట్టారు రాజారావు
“నా జీవితం నాకే రోతగా వుంటుంది. మీకు చెప్పాలంటే…” ఆగాడాయన .
“సమస్యలు వచ్చినప్పుడు ప్రతి ఒక్కరికీ అలాగే వుంటుంది…నాకు సమస్యలు లేవనా? నాకు ఇప్పటికే హార్టులో నాలుగు బ్లాక్స్ వున్నాయి. హార్ట్ అటాక్ వస్తే తెలిసింది. చికిత్స చేయించుకున్నా. అలాగే మన మనస్సుకు చికిత్స అవసరం అప్పుడప్పుడూ. సమస్యలు  ఎవరికి తగినట్టు వారికి వుంటాయి. మనం ఎలా తీసుకుంటాము అన్నదానిపై డిపెండ్ అవుతుంది కాబట్టి మీ గురించి నాకు చెప్పచ్చు అనిపిస్తేనే చెప్పండి. అర్థం చేసుకోవడానికి ప్రయత్నిస్తాను.”
“సార్, మా అమ్మకు పక్షపాతం. పూర్తిగా బెడ్ లో వుంటుంది..ఆమెను చూసుకోవడం కష్టం అనిపించింది నా భార్యకు. నేను ఒక్కడినే కొడుకు కావడంతో ఆమెను ఎక్కడికీ పంపలేను అని నేను ఖచ్చితంగా అనడంతో ఆవిడ ఎదురింటి వాడితో లేచిపోయింది. అందరూ నన్ను చేతకాని వాడివని ఎన్నో మాటలు అన్నా నేను చలించలేదు. అమ్మను చూసుకుంటూ వుండిపోయాను. బెడ్ మీద వున్న పేషంట్ ను చూసుకోవడానికి పని మనుష్యులు దొరకరు. ఆశ్రమాలలో వదలటం నాకు ఇష్టం లేదు. కాబట్టి అన్నీ నేనే చేసేవాడిని. దానితో ఆమె పని ఎక్కువై ఆలస్యంగా ఆఫీసుకు రావటం జరిగేది.. అందరికీ కారణాలు చెప్పలేను… కొంతమంది ఆఫీసర్లకు నా తీరు నచ్చక ఎన్నో బాధలు పెట్టారు. పనిలో మాత్రం తేడా రానిచ్చే వాడిని కాను.. అది వారు గుర్తించలేదు.
                    ఇక నా భార్య మళ్ళీ తిరిగొచ్చింది. తీసుకెళ్ళిన వాడు రెండేళ్లకే  వదిలేసాడుట. యాడాది బిడ్డతో వచ్చింది. “తప్పు చేసాను క్షమించండి”అన్న ఆవిడను   నేను ‘వెళ్ళిపో ‘ అని  తరిమేయ్యలేక పోయాను.  కానీ అమ్మ మా భార్యను క్షమించలేదు. దగ్గర చేరనీయలేదు. రోజూ వీళ్ళ ఇద్దరితో నాకు తలనొప్పి తగ్గలేదు. అందుకని నా భార్యను ఒక రెసిడెన్స్ స్కూల్ లో ఆయాగా చేర్పించాను. ఆమె పాపతో అక్కడికి వెళ్లి పోయినా అప్పుడప్పుడూ ఏలా వుందో చూసి వస్తాను.  విధి చేతిలో ఇంతగా చిందర వందర అయిన నా జీవితాన్ని ఎవరితోనూ చెప్పుకోలేను…ఉద్యోగ వదులుకోలేను. అదే మాకు ఆధారం…ఎవరిని చూసినా నన్ను వేలెత్తి చూపుతారని దూరంగా ఉంచుతాను. ఏమి చెయ్యమంటారు సార్??” అంటూ ఆగి మూర్తిని చూశాడు రాజా రావు.
“మీరు చాలా ఉన్నతులు రాజా రావు గారూ “ అంటోన్న మూర్తిని ఆశ్చర్యంగా చూసాడు రాజారావు.
“అవునండీ…ఇంతటి విషాదంలో వుండి కూడా మీరు వర్క్ సరిగా చేస్తున్నారు అంటే అర్థం మీరు ఎలాటిదైనా తట్టుకోగలరు అనే…బెడ్ కు పరిమితమైన అమ్మను చూసుకోవడంలో మీ ఆసక్తి ఆమె మీది ప్రేమను చూపుతుంది. ఆమెకు మీరు చేసే ప్రతి పనిలోనూ మీకు ఎంత ఓర్పూ, శ్రద్దా వున్నాయో తెలుపుతుంది. ఇక మీ భార్య ఇంట్లోంచి వెళ్ళిపోయినా వదలని మీ నిబ్బరం, ఆవిడ వెనక్కి తిరిగి వచ్చినా కాదనక పోవడం మీలోని బాధ్యత , నిస్సహాయురాలైన వ్యక్తికి సహాయ పడాలనుకోవడంలో మీ దయా గుణం అన్నే గొప్పవే…అర్థం చేసుకోవాలి. మీ ప్రతి సమస్యకీ మీరే సమాధానం ఇచ్చుకున్నారు. ఇక్కడ ఇతరుల ప్రసక్తి ఎందుకు.?? నా దృష్టి లో మీరు చాలా గొప్పవారు….” అలా అంటూన్న మూర్తిని అలాగే చూస్తూ ఉండిపోయాడు రాజారావు.
“అవునండీ ఎప్పుడూ మన సమస్యలనే పెద్దగా  భూతద్దంలో చూసుకుంటూ వుండి పోవద్దు. ఎదుటి వారికి సమస్యలు వుంటాయి అన్నది గుర్తుంచుకోండి. ఎవ్వరిదీ సుఖమయ జీవితం కాదు. నా పర్సనల్ సమస్యల ను   ఆఫీసు వరకూ రానివ్వను.  అంతే కాదు. ఇతరులు ఎలా వున్నా వారినీ , వారి భావాలనూ గౌరవించి నప్పుడు, వారి గురించిన ఆలోచనలు గానీ, వారు మీ గురించి ఏమనుకుంటారో అన్న భావనలు కలగవు. ఎవరి జీవితం వారిది…ఇతరులను మనం సరిచేయ్యలేము కదా. వారి జీవితాల తీరుకు  మనం జడ్జ్ మెంట్ ఇవ్వలేము. అది ఎలాగంటే ఒకరి బాంక్ ఎకౌంటు మనం ఆపరేషన్ చెయ్యలేము కదా అలాగే మన బాంక్ ఎకౌంటు వారూ ముట్టలేరు. ఎవరి అవసరాలను బట్టి వారు కావాల్సిన డబ్బు విత్ డ్రా చేసుకోగలరు అలాగే మన జీవితాలు కూడా. వారిని మార్చలేము వారు కాబట్టి మనం మారాలి. ఎవరు ఏమనుకున్నా  మనం చేసే పని మనకు తృప్తిని ఇచ్చిందా లేదా అన్నది ముఖ్యం కానీ వేరే వారి ఆలోచనలతో మనకు పని ఏమి?? ఇలా ఇంకో కోణంలో ఆలోచించండి…ఎవరైనా లేచిపోయి తిరిగివచ్చిన భార్యకు ఆశ్రయం ఇస్తారా అన్న ఒక్క పాయింట్ కి ఒక ఆలోచన ఇవ్వండి సార్. చాలు. మీరు ఎంతో ఎత్తులో వుంటారు. అలా ఎదుటివాడి బలహీనతలు గురించి ఆలోచించక మనసు దిట్ట పరుచుకుంటే మీ దగ్గరికి సలహాలకు వచ్చేవారు వుంటారు…అలా మనసు కోణం మార్చండి ఏదీ సమస్యగా, ఎవరూ శత్రువులుగా కనిపించనే కనిపించరు. ఇది నా జీవితానుభవం కూడా… అందుకే ఇంత విశదంగా చెబుతున్నాను. మిమ్మల్ని మార్చేయ్యలని కాదు. మీకు ఒక అవగాహన ఇస్తున్నాను. అర్థం చేసుకోవడానికి ప్రయత్నించండి…” అంటూన్న మూర్తిని ఆసక్తిగా సంబ్రమంగా చూస్తున్నారు రాజారావు.
        “ఆఫీసరుగా నేను మీరు ఇలా ఉండటానికి కారణం కూడా తెలుసుకుంటే ఇంకా బాగా వర్క్ చేయించుకోగలను. అందుకే మీకు కొంచెం పర్సనల్ స్పేస్ ఇస్తే…అనిపించింది… మనం మనల్ని అర్థం చేసుకోవడమే కాదు ఇతరులను అర్థం చేసుకుంటేనే జీవిత౦ ఇంకా పచ్చగా వుంటుంది…అన్న పాలసీ నాది”
“మీకు నన్ను చూస్తే జాలి అనిపించిందా?”
“ఇదిగో ఇలాటి ప్రశక్తి మళ్ళీ రాకూడదు . అయినా జాలి ఎందుకు సార్. చాలా మీరు ప్రతిదీ బాగా ప్లాన్ చేసుకున్నారు… ఇంటికి వెళ్ళాక నేను చెప్పిన విధానం ఇంకోసారి తీరికగా ఒక  ఆలోచన ఇవ్వండి. మీరు తప్పకుండా మారుతారు. ఆఫీసులోనూ, ఇంకెక్కడా శత్రువులుగా ఎవరూ కనిపించరు. మీకు ఉద్యోగం అవసరం కాబట్టి అది బాగా చేసుకోవాలి, బాగా పని చెయ్యాలి. మీ బాధ్యతలు, మీ పనులు గురించి ఇతరులు ఏమనుకున్నా పరవాలేదు అన్న నిర్ణయానికి రండి. చక్కగా ప్లాన్ చేసుకుని మీ టైమింగ్స్ మార్చుకోండి రేపటి నుండే …ఆరు నెలల్లో మీకు ప్రమోషన్ రాకపోతే అప్పుడు అడగండి…”మరింత ఉత్సాహపరిచాడు మూర్తి. ఒక పది నిముషాలు మౌనంగా వున్నతరువాత  రాజారావు లేచి మూర్తికి కరచాలనం చేస్తూ
“వస్తాను సార్. ఈ రోజు నా జీవితంలో మరపురాని రోజు. ఎదుటివాళ్ళ సమస్యల తెలుసుకుని ఇంతగా స్పందించే ఆఫీసరును నేను ఇంతవరకూ చూడలేదు.”అన్నాడు ప్రసన్న వదనం తో.
“మీరు రేపటినుండీ ఆఫీసులో కనిపించే తీరు మారితే మీకు నేను ఉపయోగపడినట్లే ..”అన్నాడు మూర్తి రాజారావుకు వీడ్గోలు పలుకుతూ…
*****!
                         రాజారావు వెళ్ళగానే భారతి గుడి నుండి వచ్చేసింది. ఆవిడ మొహంలో ఎంతో సంతోషాన్ని చూసి మూర్తి అడిగాడు
“ఏమిటి ? ఈ రోజు కూడా దేవుడు నీ చేత పాడించుకున్నట్టు వున్నాడు.” అని
“అవునురా, ఈ రోజు కూడా ఒక  పాట పాడాను వెంటనే నిన్న విన్నవాళ్ళు వచ్చి పలకరించారు. ఈ వయసులో కూడా ఎంత బాగా పాడుతున్నారు అని మెచ్చుకున్నారు…”
“అదే నేను కూడా నీకు చెప్పాలి అనుకున్నా. మీ వూర్లో కూడా రోజూ కాస్సేపు గుడికే వెళ్ళు హాయిగా పాడుకో.”
“ఎవరైనా ఇలా పాడుతున్నానని చెబితే మా కోడలు వూరికే వుండదు రా..”
“ఆమె అడిగితే చెప్పు నాకు దేవుడి సన్నిధిలో పాడటం ఇష్టం అని”
“కుదురుతుందా??”
“కుదురుతుంది. ఎందుకో తెలుసా నీవు చెప్పిన విషయాలను బట్టి చాలా సమస్యలు నీవు నీ కోణం నుండే  ఆలోచిస్తున్నావు. ఒకసారి ఇంకోవిధంగా ఆలోచిస్తే ఎలా వుంటుందో చూద్దామా…” అంటూన్న మూర్తి, భారతి లకు టీ కప్పులు చేతిలో పెడుతూ రాధ “ముందు ఇది తాగండి..ఉత్సాహం వస్తుంది “అంది నవ్వుతూ .
“ఇది నిజం. థాంక్ యు రాధా” అంటూ కప్పు అందుకుని  టీ సిప్ చేస్తూ “నీ కోడలు నీ చేత ఇంటి పని చేయిస్తుందా??”అనడిగాడు అక్కని
“లేదు..లేదు “
“అంటే నీవు ఇంటిలో ఏ పనీ చెయ్యటం లేదు. సరి అయిన టైం కి టిఫెన్, భోజనం పెడుతుంది కదా…
‘పెడుతుంది టైం కు కర్రెక్ట్ గా “
“మరి నీతో కూర్చుని మాట్లాడదు అనేగా…అది నీకే మంచిది కదా. నీకు కావాల్సింది నిదానంగా తినవచ్చు. నీకిచ్చిన గదిలో నిద్రపోవచ్చు. ఇంకా  నీకు దినమంతా ఎంతో టైం ఉంటోంది..భగవద్గీత చదువుకో లేదా ఒక జపమాల పెట్టుకో జపం చెయ్యి. ఇక సాయంకాలం గుడికి వెళ్ళు. ఇంట్లో పాడితే వద్దు అనటం వల్లే కదా దేవుడు నీ పాట కోసం కాచుకుంటాడు. అక్కడ కొత్త ఫ్రెండ్స్ చేసుకో. కాస్త కాలక్షేపం అవుతుంది. ఇంటికి రాగానే భోజనం, నిద్ర …ఇంతకంటే మంచి లైఫ్ ఎవరికి  వుంటుంది. కోడలు నీతో ఎలా వుంటుంది అని చూడద్దు. నీకు అన్నీ అమరుస్తూంది కదా.  పెద్దవాళ్ళని దగ్గరపెట్టుకోకుండా ఆశ్రమాలలో చేర్పిస్తున్న ఈ రోజుల్లో నిన్ను అంతమాత్రం చూసుకుంటుందని సంతోషపడాలి గానే ఆవిడలో లోపాలు వెతకద్దు. ఏ సమస్య కైనా మన చూసే కోణంలో ఇతరులను విలన్లుగా కాక ఫ్రెండ్స్ గా కొంచెం పాజిటివ్ గా ఆలోచించాలి అప్పుడు అందరూ ఆత్మీయులే…ఆలోచించు..”
భారతి ఒక్క్కసారి మూర్తి చెప్పిన విధంగా ఊహించుకుంది.
కొద్ద్దిసేపు తరువాత ఒక్కసారిగా తెర తొలగిన ఫీలింగ్ కలిగింది..
ఆలోచన చేస్తే కోడలి బెహేవియర్ లో తప్పులే కనబడటం లేదు ఇప్పుడు.
*****!
                            మూర్తి మరు రోజు ఆఫీసుకు చేరుకునే సరికి రాజా రావు వచ్చి వున్నాడు. ఆయన ముఖంలో సంతోషం కనిపించి సంతృప్తి చెందాడు.
తన టేబల్  మీద వున్నఒక కార్డు ఆకర్షించింది. అందులో ఇలా వుంది
“జీవితం బాగుండాలంటే
పేరులో అక్షరాలూ మార్చుకోమని,
అంకెలు చేర్చుకోమని,
ఇల్లు మార్చుకోమని,
ఇలవేల్పు మార్చుకోమని
చెబుతారు కానీ “బుద్ది మార్చుకో వాలి” అని ఎవరూ చెప్పరు !”
సమస్యను ఇంకో కోణం నుండే చూడటం అసలు చెప్పరు!!!“
అది చూడగానే “ఎంత బాగా చెప్పారు” అనిపించింది.
ఒక వైపు రాజారావు , మరోవైపు అక్క సమస్యలు తనకు ఇంకో కోణంలోనే కనిపించాయి. వారి ఆలోచనా సరళిని ఇంకో కోణంలో మార్చడానికి తను చేసిన ప్రయత్నం  వారికి ఉపయోగపడిందనే ఊహిస్తూ చిరునవ్వు నవ్వుకున్నాడు మూర్తి.
 సమాజం లో ప్రతి మనిషీ ఇలా మరో కోణం లో సమస్యలు చూస్తే సమాధానాలు సానుకూలంగా మారి, మనుష్యులలో మార్పు అనేదే వస్తే అంతా ఆనందమయమే కదా. అందుకే అప్పుడప్పుడూ ఆలోచనలకు, మనసుకూ చికిత్స అవసరం.
*****

రచన: మణి గోవిందరాజుల
  “నాన్నా! అమ్మ వున్నన్నాళ్ళూ మాకు ఓపికలున్నాయి .  అక్కడికి వచ్చి వుండలేమని రాలేదు.  పోనిలే ఇద్దరూ ఒకళ్ళకి ఒకళ్ళు వున్నారు కదా అని నేను మాట్లాడలేదు. .  మన దురదృష్టం అమ్మ వున్నదున్నట్లుగా మాయమయింది. ”కళ్ళు తుడుచుకున్నాడు అశ్విన్.
      “ఇప్పుడు అమ్మలేదు. ఒక్కడివి యెంత ఇబ్బంది పడుతున్నావో అని మాకు యెంత బెంగగా వుంటుందొ తెలుసా?” కంఠం రుద్దమయింది.
    “ఇప్పుడు నాకు నేను చేసుకునే ఓపిక వుందిరా.  అది కూడా తగ్గాక వస్తాను. ”
    “అప్పుడొచ్చి యేమి చేస్తావు నాన్నా?పిల్లల్నాడించే వయసు నీకు దాటిపోతుంది. తాతా అని నీ చేయి పట్టుకుని నడిచే వయసు నా పిల్లలకి దాటిపోతుంది.  మనవలు మనవరాళ్ళతో గడపాలని నీకు లేదా నాన్నా?”
    “అసలు కన్నా వడ్డీ ముద్దు.  నీకంటే వాళ్ళే యెక్కువ నాకు. కాని యేదో ఇబ్బందిరా?నన్ను బంధించినట్లుగా   ఉంటున్నది అక్కడ.  మీరు ఒక  రకమైన జీవితానికి అలవాటు పడ్డారు. కాలానుగుణంగా మీరున్నారు.  అలాగే ఉండాలి కూడా. కాని నేను అలవాటు పడలేకపోతున్నారా. మన భాష కాదు.  మాట్లాడించే వాళ్ళుండరు.  యేదో ఇంతకాలం గడిచింది. ఇంకొంత కాలమైతే ఈ ఆకు రాలి మీ అమ్మను చేరుకుంటుంది. ”  ఆవేదనగా   అన్నాడు పరంధామయ్య.
     “అక్కడ మన భాష కాదనే కదా నాన్నా మేమిక్కడికొస్తామని చెప్తున్నది…. ” మాటలు పూర్తి కాక ముందే . . .
       “దండాలయ్యా!” చెబుతూ లోపలికి వచ్చాడు బక్కడు   “చిన్న దొరా బాగుంటిరా?” ఆప్యాయంగా అడిగాడు అశ్విన్ ని.
   ఇంతలో లోపలినుండి కాఫీ తీసుకొచ్చింది రంగి.   ఇద్దరూ తాగుతుండగానే పరంధామయ్య వయసు వాళ్ళు ముగ్గురొచ్చి లోకాభిరామాయణం మొదలు పెట్టారు.  రంగి వాళ్ళకు కూడా కాఫీ తీసుకొస్తానని లోపలికి వళ్ళీంది.
     వాళ్ళను చూడగానే తండ్రి మొహంలో కనపడిన వెలుగు  తమ దగ్గరున్న మూడు నెలలలో యెప్పుడూ లేదన్న సంగతి గుర్తొచ్చింది అశ్విన్ కి.
     కొద్దిసేపు కూర్చుని వాళ్ళు వెళ్ళిపోయారు.  భోజనాల వేళ అయిందని రంగి వచ్చి చెప్పింది.  లేవబోతుండగా బాగా దూరపు చుట్టం ఒకాయన వచ్చాడు. సరే అతన్ని కూడా భోజనానికి లేవమని ముగ్గురూ భోంచేసారు.  భోజనాలయ్యాక వాళ్ళిద్దరూ కొద్దిసేపు లోకాభిరామాయణం మాట్లాడుకుని  పడుకుంటామని నడుం వాల్చారు.
     అలా ఊళ్ళో తిరిగొద్దామని వెళ్ళాడు అశ్విన్.  దార్లో పలకరిస్తున్నవారందరికీ సమాధానం చెప్తూ కాసేపలా తిరిగి చీకటి పడుతుండగా ఇంటికి వచ్చిన అశ్విన్ భోంచేసి పడుకున్నాడే కాని నిద్ర పట్టలేదు.
     పరంధామయ్య అన్నపూర్ణలకు అశ్విన్ అర్చన ఇద్దరు పిల్లలు.  పరంధామయ్యది తరతరాలుగా వ్యవసాయ కుటుంబం.  పరంధామయ్య ఒక్కడే సంతానం.  ఆయన బాబాయిలు మేనత్తలు అందరూ ఆయన చిన్నతనంలోనే పై చదువులకు పట్నాలెళ్ళి అక్కడే ఉద్యోగాల్లో సెటిల్ అయ్యారు.  కాని పరంధామయ్య మటుకు ఆ నేల తల్లినే నమ్ముకుని ఉన్న రెండెకరాల  పొలాన్ని సాగు చేసుకుంటూ ఉన్నంతలో పిల్లల్ని బాగా చదివించాడు. .  పిల్లలిద్దరూ కూడా మంచి చదువులు చదువుకుని విదేశాల కు వెళ్ళారు.  వాళ్ళు వెళ్ళిన కొత్తల్లోనే తల్లినీ తండ్రినీ తీసుకెళ్ళి అమెరికా లో ముఖ్యమైన ప్రదేశాలన్నీ చూపించారు.  ఏడాది క్రితం తల్లి చనిపోయింది. తల్లి ఉండగా ఎన్నిసార్లు వచ్చి తమతో పాటు ఉండమని బలవంతం చెసినా రాలేదు.  తల్లి పోయాక  తండ్రిని తమతో పాటు అమెరికా రమ్మంటే రానన్నాడని తనే ఇండియా రావడానికి నిశ్చయించుకున్నాడు అశ్విన్. .  అయితే మళ్ళీ అమెరికా వచ్చే అవకాశం ఉండదని అక్కడ ఉండగానే తండ్రిని పిలిపించుకున్నాడు కొడుకు మనసు నొప్పించలేక అమెరికా వెళ్ళిన పరంధామయ్య అక్కడ బలవంతాన ఉండి మూడు నెలలకే తిరిగొచ్చేసాడు.  ఇప్పుడు ఇండియా వచ్చేస్తాను తమతో ఉండాలని బతిమాలుతున్న  కొడుకుకు రాననే సమాధానం చెప్తున్నాడు పరంధామయ్య.  ఆలోచిస్తూ పడుకున్న అశ్విన్ కి ఎప్పటికో నిద్ర పట్టింది.
     మర్నాడు పొద్దున్న లేచేసరికే తండ్రి పొలానికి వెళ్ళిపోయాడు.  రంగి ఇచ్చిన కాఫీ తాగి స్నానం చేసాక టిఫిన్ చేసి తను కూడా పొలం బయలు దేరాడు అశ్విన్.  పొలమెళ్లేసరికి తండ్రి పాలేర్లందరికీ పనులప్ప చెప్తూ హుషారుగా కనపడ్డాడు.  పాలేరు ఏదో అన్నదానికి నవ్వుతున్న తండ్రి మొహం చూసేసరికి తండ్రిని రమ్మని బలవంతం చేస్తూ తనేమన్నా తప్పు చేస్తున్నాడా అన్న ఆలోచన వచ్చింది అశ్విన్ కి.  కొడుకుని చూసిన పరంధామయ్య కొబ్బరి బోండాలు తెమ్మని వాళ్ళకు చెప్పి దగ్గర్లో ఉన్న చెట్టుకింద ఉన్న మంచం మీద కూర్చుని రమ్మని అశ్విన్ కి చెయ్యూపాడు.  వచ్చి పక్కన కూర్చున్న అశ్విన్ చేతిని చేతిలోకి తీసుకుని
     “చూడు అశ్విన్… నిన్ను చూస్తే నాకు చాలా గర్వంగా ఉందిరా! నా పెంపకం మీద నాకు ఆనందంగా ఉంది.  తలితండ్రులను  పట్టించుకోని వాళ్ళున్న ఈ రోజుల్లో నీ కెరియర్ కూడా ఆలోచించకుండా నా కోసం వచేస్తానంటున్నావు.  నీకు తగ్గదే నీ భార్యా. .  చాలా సంతోషం.  కాని ఒక్కటాలోచించు.  నాలుగు రోజులనుండి ఇక్కడ ఉండి అన్నీ చూస్తున్నావు.  నేను ఎలా ఉన్నాను? భారంగా గడుపుతున్నానా? లేదే… మీ అమ్మ పోయిందన్న బాధ కూడా నాకు లేదు.   ఎవరమైనా పోవలసిన వాళ్ళమే. కాని దేవుడు ఆమెని ముందు పిలిపించుకున్నాడు.  నా టైం ఎప్పుడో వస్తుంది. కాని పోయే లోపల నిస్సారంగా ఎవరికీ ఉపయోగం లేకుండా పోవాలని లేదురా?  నిజమే తగ్గే వయసు.  ఈ రోజున్న ఓపిక రేపుండదు. ఈ సంవత్సరం బానే ఉండొచ్చు.  కాని వచ్చే యేడు ఇంత ఓపిక ఉండకపోవచ్చు.  కాని ఈ సంవత్సరం ఆనందంగా గడుపుతాను కదా? ఆ తర్వాత  చూదాము ఏమి జరుగుతుందనేది. . . . నా  దగ్గర ఆనందం ఉండదా అంటావేమో. . . ఎవరికైనా పిల్లల కంటే ఎక్కువ ఏదీ కాదు.  ఆనందంగా గడపడానికి.  కాని వెనకటి లాగా లేవురా రోజులు.  వెనక మీ తాతయ్యా బామ్మా వాళ్ళున్నారంటే ఇంటినిండా మనుషులుండేవారు.  ఒంటరితనం ఉండేది కాదు.  కాని ఇప్పుడలా కాదు.  మీరంతా మీ మీ పనుల మీద బయటికి వెళ్తే తిరిగి మీ దర్శన భాగ్యం కలిగేది రాత్రికే.  మీ అమ్మ ఉంటే అదో తీరు.  రాత్రి వరకు నేనొక్కణ్ణీ అలవాటు లేని టీవీ పెట్టుకుని కూర్చొని  కాలక్షేపం చేయాలంటే ఎంత కష్టం? అరే! నాన్నా మీరు కాక నాకింకెవరున్నార్రా? ఇప్పుడు నువు అర్జెంటుగా నీ ఇల్లూ ఉద్యోగమూ అన్నీ వదులుకుని వస్తే ఇక్కడ ఏమి చేయగలవు? మనకున్న రెండెకరాల పొలంతో ఆ రోజుల్లో కాబట్టి అన్ని బాధ్యతలని తీర్చుకోగలిగాను.  కాని ఇప్పుడు జీవించడమే ఖరీదయినది.  అందుకని నువు తొందరపడకు.  నిన్ను రావొద్దని నేను అనను.  జననీ జన్మభూమి. కాని ఒకసారి వచ్చాక ఎందుకొచ్చామా అని పశ్చాత్తాప పడకూడదు.  నీకు మంచి అవకాశాలు వచ్చినపుడు రా.  ఇక్కడ నా కోసం ఎదురు చూసేవాళ్ళు, నా గురించి ఆలోచించేవాళ్ళు ఉన్నారు.  బెంగ పడకు. ” అనునయంగా చెప్తున్న తండ్రిని ఏమీ అనలేకపోయాడు అశ్విన్.
     నిజమే ప్రాక్టికల్ గా ఆలోచిస్తే ఇప్పుడు ఉన్న వారున్నట్లుగా తామొస్తే అద్దె ఇల్లూ.పిల్లల చదువులూ,పై ఖర్చులూ… ఆలోచిస్తే భయమేసేంత పరిస్థితి.  అలాగని తండ్రిని ఒంటరిగా వదిలి పోవడానికి మనస్కరించడం లేదు.  అందరూ లక్జరీగానే బతగ్గలరా అంటే కాదు కాని ఒకసారి అక్కడికెళ్ళాక లైఫ్ స్టైల్ మారిపోతుంది. లేదా మారిన లైఫ్ స్టైల్ కి అలవాటు పడిపోతాము.  అదొక సాలె గూడు.  ఇక అందులో నుండి బయటకు రాలేము. లోపల ఉండడానికి కొట్టుకోవాలి.  కొంతన్నా సంపాయించుకుని వస్తే కాని ఇక్కడ గడపలేము.  అక్కడే ఉండి తండ్రి ఒప్పుకుంటే అక్కడికి తీసుకెళ్దామన్నా వీసా?.  మధ్యతరగతి వారికి ఎంత విషాదకరమైన పరిస్థితి? తలితండ్రులను దగ్గర ఉంచుకుందామన్న కోరిక ఉన్నా ఉంచుకోలేని పరిస్థితి.    కొడుకుని తన ఆలోచనకే వదిలి తన పనిలో తాను పడ్డాడు పరంధామయ్య.
     “నాన్నా! నేను ఇంటికి వెళ్తున్నాను. ” తండ్రికి వినపడేట్లుగా కేకేసి ఇంటికి బయలుదేరాడు అశ్విన్.  తండ్రి రాడు.  తాను రాలేడు.  ఏమి చేయాలి? ఆలోచిస్తూ నడుస్తున్న అశ్విన్ ఇంటికి ఎప్పుడు చేరుకున్నాడో గమనించలేదు.  గేటు తీసుకుని లోపలికి వస్తూ తలెత్తి ఇంటిని చూసాడు.  తల్లి గుర్తొచ్చింది.  ఇంటిచుట్టూ పరుగులు పెడుతూ,రకరకాల ఆటలు ఆడిన తమ బాల్యం గుర్తొచ్చింది.  నిన్న తన చుట్టూ పదిమందినేసుకుని కూర్చుని నవ్వుతూ వారితో మాట్లాడుతున్న తండ్రి కళ్ళముందు కనపడ్డాడు.  ఆ మధ్య అమెరికా తన దగ్గరికి వచ్చి ఉన్న తండ్రి గదిలో బందీ లాగా కూర్చొని తామొచ్చేవరకు ఎదురు చూడడం గుర్తొచ్చింది.  ఒక నిర్ణయానికి వచ్చినట్లుగా మనసు తేలిక పడ్డది అశ్విన్ కి.
     “నాన్నా! నేను వెళ్ళోస్తాను.  నీ ఇష్టం.  నీ మనసుకు ఎలా నచ్చితే అలా ఉండు. ఏ మాత్రం ఆరోగ్యం బాలేకపోయినా నాకు చెప్పడానికి ఆలోచించవద్దు.  ఏ సమయంలో నైనా నీకు మేమున్నాము.  నలుగురికీ ఉపయోగపడాలన్న నీ కోరికకి నా వంతు సాయం కూడా నేనందిస్తాను.  ఇది మాత్రం కాదనడానికి వీల్లేదు.  మేము చాలా తొందరలోనే నువన్నట్లుగా మంచి అవకాశాలు చూసుకుని వస్తాము. ” తండ్రి కాళ్ళకు దణ్ణం పెట్టి ప్రయాణానికి సిద్దమవుతూ చెప్పాడు అశ్విన్. 
******************

రచన: డాక్టర్. కె. మీరాబాయి
సరోజ కథనం :-
బి ఎ ఆఖరి సంవత్సరంలో వున్న నేను,  ఇంటర్మీడియేట్ తప్పి, ఆటో నడుపుకుంటున్న సందీప్ ని ప్రేమించి పెళ్ళి చేసుకుంటానని కలలో కూడా వూహించలేదు.
అందుకేనేమో ప్రేమ గుడ్డిది అంటారు. మేము వుండే హౌసింగ్ బోర్డ్ కాలనీ కి నేను చదివే కాలేజీ చాల దూరం. నాకు మోపేడ్ నడపడం వచ్చినా మా నాన్నది బండి కొనివ్వలేని ఆర్థిక పరిస్థితి. నన్ను ఇంతవరకు చదివించడమే గొప్ప విషయం. అది కూడా పేదవాళ్ళకు ఇచ్చే స్కాలర్ షిప్ నాకు రావడం వలన ఎలాగో ఇంతవరకు చదువు సాగింది.
మా కాలేజీ మా ఇంటికి అయిదు మైళ్ళ దూరంలో స్టేషన్ రోడ్ లో వుంది. జూనియర్ కాలేజీ,,  డిగ్రీ కాలేజీ రెండు ఒకే కాంపస్ లో వున్నాయి. ఒకప్పుడు కర్నూలు ఆంధ్ర రాష్ట్రానికి రాజధానిగా వున్నప్పుడు ఈ భవనం గవర్నర్ భవంతి ట. పొద్దున్న ఎనిమిది గంటల నుండి పన్నెండున్నర దాకా జూనియర్ కాలేజీ, పన్నెండున్నర నుండి సాయంత్రం అయిదున్నర దాకా డిగ్రీ,  పిజి క్లాసులు.
పొద్దున్న పదకొండు గంటలకే అన్నం తినేసి,  పుస్తకాలతో బయలుదేరాల్సిందే. మా కాలనీ నుండి బి కాంప్ దాక నడిచి అక్కడ ఎదో ఒక షేర్డ్ ఆటో లో వీలయినంత దూరం వెళ్ళడం, అక్కడినుండి మళ్ళి నడక. ఆయాస పడుతూ క్లాసుకు పరిగెత్తడం.
నేను బి ఏ రెండవ సంవత్సరం లో వున్నప్పుడు ఒక సంఘటన జరిగింది. ఆ రోజు బి కేంప్ సెంటర్ లో నేను అలవాటుగా ఎక్కే ముసలాయన ఆటొ కనబడలేదు.
“ స్టేషన్ రోడ్ కేనా ? ఎక్కండి “ అంటూ పిలిచాడు ఒక ఆటో అబ్బాయి. ఒత్తైన జుత్తు, సన్నని మీసం,  శుభ్రం గా వున్న బట్టలు – చూస్తే చదువుకునే విద్యార్థి లా వున్నాడు.
“ అ యమ్మ ముసలోళ్ళ బండి తప్ప ఎక్కదులే. ఆటో కుర్రాళ్ళకు ఆడపిల్లలను రేప్ చేయడమే పని అనుకునే రకం” వెకిలి గా నవ్వుతూ అన్నాడు ఇంకో ఆటొ బండి అతను.
“ ఇదిగో ఇట్లాంటి కూతలు కూస్తే రౌడిలనే అనుకుంటారు. “ అంటూ అమాట అన్నవాడిని ఒక తోపు తొసి,  “ మీరు బండి ఎక్కండి “ అన్నాడు.అక్కడినుండి తప్పించుకుంటే చాలు అన్నట్టు గభాలున ఎక్కేసాను. ఆటోని సి కేంప్ లో ఆపి వేరేవాళ్ళను ఎక్కించుకుంటాడు అనుకున్నాను. కానీ ఎక్కడా ఆగకుండా కాలేజీ దారి పట్టాడు.
“ అదేంటి ఎవ్వరినీ ఎక్కించుకోలేదే? షేర్డ్ ఆటో అని ఎక్కాను “ అని సందేహంగా అన్నాను.
“ ఫరవాలేదు. మీరు అంతే ఇవ్వండి. క్లాస్ కు ఆలస్యం అవుతుందని ఆపలేదు. వెనక్కి వెళ్ళేటప్పుడు ఇంకో ఇద్దరిని ఎగస్ట్రాగా ఎక్కించుకుంటే సరిపోతుంది. “ మర్యాద గా అన్నాడు.
అలా పరిచయమయ్యాడు సందీప్.
ఆ రోజు సాయంత్రం కాలేజీ నుండి బయటకు వచ్చేసరికి నా కోసమే ఎదురు చూస్తున్నట్టు సందీప్ కనిపించాడు. తటపటాయిస్తూనే ఆటో ఎక్కాను. మరో నలుగురు అమ్మాయిలు సి కేంప్ వెళ్ళాలని ఎక్కారు.
అది మొదలు సందీప్ ఆటో లోనే వెళ్ళెదాన్ని. ఆఖరి స్టాప్ లో దిగేది నేనే. అందరూ దిగిపోయాక కబుర్లు చెప్పేవాడు.
ఒకరోజు బుధవార పేట లో అందరూ దిగిపోయాక “ఒక్క నిముషం “ అంటూ రమ హొటెల్ కు వెళ్ళి టిఫిన్ కట్టించుకు వచ్చాడు. “ అమ్మకు జ్వరం. వంట చెయ్యలేదు. మా ఇల్లు ఇక్కడే. “ అని పక్కనే వున్న సందులోకి పరిగెత్తుకు వెళ్ళి అయిదు నిముషాలలో ఖాళీ చేతులతో వచ్చాడు..
సరిగ్గా అతని ఇంటర్ పరీక్షల ముందు వాళ్ళ అమ్మ కు బి పి, సుగర్ ఎక్కువై పడిపోయిందట. వుండేది వాళ్ళిద్దరే. ఆమెను హాస్పిటల్ లో చేర్పించాల్సి వచ్చింది. పరీక్షలు రాసాడు గానీ గట్టెక్కలేకపొయాడు. అంతకు ముందు వాళ్ళ అమ్మ ఒక కేంటీన్ లో పనిచేసెది. ఇక పని చెయలెని స్థితి కావడం తో చదువుకు స్వస్థి చెప్పి ఆటొ నడపడం మొదలు పెట్టాడు. తన గురించి క్లుప్తంగా చెప్పాడు.
తల్లిని. ప్రేమించే వాడు స్త్రీలను గౌరవిస్తాడని ఎక్కడో చదివాను. చిన్న వయసులోనే బాధ్యత తెలుసుకున్నందుకు అతనిమీద గౌరవం కలిగింది. నా మీద కనబరచే శ్రద్ధ గమనించి అభిమానం మొలకెత్తింది. నా సలహా మీద అతను తప్పిన పరీక్ష రాసి పాస్ అవడం తొ ఇష్టం కలిగింది. నా చదువు పూర్తి అయ్యేనాటికి అది ప్రేమగా మారింది.
తరువాత మామూలే. అమ్మ, నాన్న నన్ను కట్టడి చేయడం, నేను ఇంట్లో నుండి వచ్చేసి అతన్ని గుడిలో పెళ్ళి చేసుకోవడం,  అమ్మా వాళ్ళు కర్నూలు వదిలి వెళ్ళిపోవడం. జరిగాయి.
అదే ఏడాది సందీప్ అమ్మ గుండెపోటుతో పోయింది. మేము వెంకట రమణ కాలనీలో చిన్న ఇంటికి మారాము. ఒక కంప్యూటర్ సెంటర్లో మూడువేల జీతానికి వుద్యోగంలో చేరాను. సందీప్ కి నచ్చచెప్పీ బి ఏ దూర విద్యలో చేయించాను. ఇంట్లోనే ముందుగదిలో సాయంత్రం వేళ గాజులు,  చీరల ఫాల్స్,  బొట్లు గోళ్ళ రంగులు వంటివి అమ్మకానికి పెట్టాను. అమ్మకాలు పెరగడంతో, బ్యుటీషియన్ కోర్స్ చేసి,  పుట్టింటి నుండి నాకు వచ్చిన ఒకే ఒక నగ, ఒంటిపేట బంగారు దండ అమ్మి, కాస్త రద్దీ వుండే చోట షాపు అద్దె కు తీసుకుని గాజుల అంగడి, బ్యూటీ పార్లర్ మొదలుపెట్టాను.
పెళ్ళి అయిన రెండేళ్ళలో మా జీవితాలను సఫలం చేస్తూ కవల పిల్లలు  శ్రావణి,  శర్వాణి కలిగారు.
సందీప్ ని టీచర్ ట్రైనింగ్ చేయమని ప్రోత్సహించాను. ఆ సమయంలో ఇంటి బాధ్యత, షాఫులో పని,  పిల్లల ఆలన పాలన ఒంటిచేత్తో ఎలా ఈదానో భగవంతుడికే తెలుసు. బి ఈ డి డిగ్రీ వచ్చాక,  సందీప్ పోటీ పరీక్ష రాసి, ఎంపికయ్యాడు. దగ్గరే వున్న పల్లెలో చిన్న స్కూల్ లో వుద్యోగం వచ్చింది. ఆటో డ్రైవర్ నుండి ప్రభుత్వ పాఠశాలలో టీచరుగా ఎదిగిన అతన్ని చూసి గర్వపడేదాన్ని. “ఇదంతా నీ సాహచర్యం వలననే సాధ్యమైంది “ అన్నాడు సందీప్ చమరించిన కన్నులతొ.
గడిచిన ఈ పద్ధెనిమిది ఏళ్ళలో సందీప్ చేయి పట్టుకుని ఇల్లు వదలి వచ్చినందుకు ఎప్పుడూ పశ్చాత్తాప పడవలసిన అవసరం రాలేదు
జీవితంలో ఒకే ధ్యేయం, ఒకే లక్ష్యంగా అడుగులు వేసాము. పిల్లలు ఏ కొరత లేకుండా పెరగాలి. మమ్మల్ని కాదనుకున్న మా అమ్మా, నాన్న గర్వపడాలి. వాళ్ళ అద్రుష్టమో, మా శ్రమ ఫలితమో మా షాపులో దొరకని సౌందర్య సాధనం లేదనీ,. అలాగే బ్యూటీ పార్లర్ లో చక్కని సర్విస్ అందిస్తున్నామనీ మంచి పేరు తెచ్చుకున్నాను. ఎప్పుడూ రద్దీగా వుంటూ ఆదాయం గురించి చింత లేకుండ పోయింది. శ్రావణి, శర్వాణి చక్కగా చదువు కుంటున్నారు.
పగటి పూట షాపులో అమ్మకాలు చూసుకోవడానికి షాపులో ఇద్దరు కుర్రాళ్ళని పెట్టాడు సందీప్. నాకు ఒక మధ్య వయస్కురాలు సహాయకురాలుగా వుంది. మరో సహాయకురాలిగా చలాకీగా వుండే పడుచుపిల్లని పెట్టుకుంటే బావుంటుందని అనిపించి ప్రకటన ఇచ్చాను. ఆది చూసి వచ్చిన ఆరు మందిలో అందంగా, చలాకీగా వున్న కోమలను ఎంపిక చేసుకున్నప్పుడు ఈ నిర్ణయం నా జీవితాన్ని అతలాకుతలం చేస్తుందని అనుకోలేదు నేను.
సందీప్ కథనం:-
సరోజను చూసిన మొదటి రోజే ఆమె అంటె ఇష్టం కలిగింది. అయితే అంత చదువుకున్న అమ్మాయి నన్ను ప్రేమించాలనుకోవడం అత్యాశ అని నా మనసును బుజ్జగించే వాడిని. ఆమె ప్రేమను గెలుచుకున్న రోజు ప్రపంచాన్ని జయించాను అని మురిసి పోయా. ఆమె నా చేయి అందుకున్నాక జీవితమంటే వెన్నెలలో పడవ పడవ ప్రయాణం కాదనీ,  అంతులేని పోరాటమనీ అర్థమయ్యింది. జీవితంలో నిలద్రొక్కుకోవడానికి, ఆర్థికంగా స్థిర్త పడడానికి, సమాజంలో గౌరవ ప్రదమైన స్థానం పొందడానికి, మా ఇద్దరు చిన్నారులకు ఏ లోటు లేకుండా పెంచడానికి, ప్రతి పైసాను ఆలోచించి ఖర్చుపెడుతూ,  పేదరికంతో పోరాడడానికే మా జీవితంలో మొదటి పది సంవత్సరాలు గడిచి పొయాయి.
జంటగా బాధ్యతలను మోయడంలో, బరువును పంచుకోవడంలో,గూడు నిర్మించుకోవడంలో సాగింది మా అనుబంధం.
జరీ చీర కట్టుకుని, మల్లె పూలు పెట్టుకుని, మంచి గంధం వాసనతో సరోజ నన్ను చేరిన రాత్రులు నా అనుభవంలోకి రాలేదు. కట్టవలసిన పిల్లల బడి జీతాలు, చెల్లు బెట్టవలసిన బాకీలు, ఇవే మా ఇద్దరి మధ్యన మాటలు.
కోమల రాకతో అంతవరకు నాలో దాగి వున్న అసంత్రుప్తి నిద్ర లేచింది. రెడు పదుల వయసులో మిస మిస లాడె యౌవ్వనంలో వున్న కోమలి బిగుతైన చుడిదార్లలో,  వయ్యారంగా నా ముందు తిరుగుతుంటె నలభై ఏళ్ళ వయసులో నాలో కొత్త కోరికలు తల ఎత్తాయి.
కాకతాళియమో, కావాలని నన్ను రెచ్చగొట్టడమో నన్ను రాచుకుంటూ పోయి సారీ అనేది.
శర్వాణిని,  శ్రావణిని పదవ తరగతి పరీక్షలకు చదివించడంలో తలమునుకలగా వున్న సరోజ షాపుని నామీద వదిలేసింది. దగ్గరే వున్న ఐస్ క్రీం పార్లర్ నుండి హొటెల్ ఫామిలీ గదులలో కబుర్ల వరకు సాగిన మా చనువు,  నా స్నేహితుడు వూళ్ళో లేనప్పుడు అతని ఇంటిలో మేమిద్దరం ఒకటి కావడం దాకా వచ్చింది.
చాటుమాటు గా సాగుతుందనుకున్న మా వ్యవహారం కోమలి తనని పెళ్ళి
చేసుకోవడం తప్పనిసరి అయ్యేట్టు చేస్తుందని,  సరోజకు అన్యాయం చేయవలసి వస్తుందనీ నేను వూహించ లేదు.
కోమలి కథనం:-
అమ్మ నాలుగు ఇళ్ళలో అంట్ల గిన్నెలు తోమి నాలుగు రాళ్ళు తెస్తే నాన్న ఆ డబ్బుతో తాగి అమ్మని చావగొడతాడు. ఏ రోజూ ఇంట్లో కడుపునిండా తిండి వుండేది కాదు. నన్ను కూడా చదువు మానిపించి పనిలో పెట్టమంటాడు నాన్న. నాన్నతో కొట్లాడి అమ్మ నన్ను పది దాకా చదువుకోనిచ్చింది. అమ్మ పని చేసే ఇళ్ళ లోని అమ్మగారిలా నేనూ మంచి చీరలు కట్టుకుని,  కారులో తిరగాలని ఎన్నో కలలు కన్నాను.
సరోజ మేడం నాకు వాళ్ళ బ్యూటీ పార్లర్లో పని ఇచ్చినప్పుడు ఆమె దేవత అనిపించింది. అంత డబ్బు వుండీ ఆమె సాదా చీరలే కడుతుంది. అందంగా తయారవ్వాలని అస్సలు అనుకోదు. తన వద్ద పని చేసేవాళ్ళ దగ్గర చాలా ఖచ్చితంగా వుంటుంది. సందీప్ గారితొ కూడా ఆమె సరదాగా మాట్లాడడం నేను చూడలేదు.
సందీప్ గారు చక్కగా తయారవుతారు. బాగా మాట్లాడుతారు. ఆయనకు నేనంటే ఇష్టం అనిపించింది. కావాలని తాకుతూ వెడితే ఏమీ అనేవారు కాదు. నా అందం మెచ్చుకున్నట్టు చూసేవారు. ఇంకాస్త చనువుగా మసలితే ఆయన నాకు స్వంతం అవుతారనిపించింది. అతను నా వాడయితే దర్జాగా బ్రతకవచ్చు ఆన్న ఆశతో నేనే మరింత దగ్గర అయ్యాను. సరోజ గారు కూతుళ్ళ చదువు విషయంగా తీరిక లేకుండా షాపుకు రాకపోవడంతో నా పని సులువయ్యింది.
నేను కోరుకున్న జీవితం పొందడానికి ఇదే సులభమైన మార్గం అనిపించింది. సందీప్ గారిని మోహంలో ముంచి నావాడిని చేసుకోడానికి ప్రయత్నించాను. ఆయన కోరిక తీర్చి నా చుట్టు తిప్పుకున్నాను. సందీప్ గారు నానుండి దూరం కాలేని పరిస్థితి కల్పించడానికి నాకు ఎక్కువ కాలం పట్టలేదు.
నాకు మూడో నెల నిండిందని చెప్పినప్పుడు సందీప్ అదిరి పోయాడు. ఎంత కావాలంటే అంత డబ్బు ఇస్తామన్నారు. అబార్షన్ చేయించుకొమని బ్రతిమలాడారు. డాక్టర్ నా ప్రాణానికే ముప్పు అన్నదని,  పెళ్ళి చేసుకోక పోతే చచ్చిపోతాననీ కన్నీళ్ళు పెట్టుకున్నాను. అతన్ని వీధిలోకి ఈడ్చి పంచాయితీ పెడతానని బెదిరించాను. తప్పని పరిస్థితి లో సందీప్ నాకు తాళి కట్టాడు. అయితే సరోజ మేడం ఇంత పని చేస్తుందని నేను అస్సలు వూహించలేదు.
శ్రావణి, శర్వాణి కథనం :-
వున్నట్టుండి ఒక రోజు నాన్న కోమలను వెంటబెట్టుకుని ఇంటికి వచ్చారు. ఇద్దరి మెడలో పూలహారాలున్నాయి. “ నేను కోమలను పెళ్ళి చేసుకున్నాను. ఈ రోజు నుండి తను మనింట్లోనే వుంటుంది. “ అని అమ్మతో చెప్పారు. అమ్మ షాక్ తిన్నట్టు అలా నిలబడిపోయిందీ. ఇదేమి అన్యాయమని నాన్నని నిలదీయలేదు. ఆరిచి గోలచేసి పోట్లాడ లేదు. పాలిపోయిన ముఖంతో బొమ్మలా నిలబడిన ఆమ్మను చూసి భయం వేసింది మాకు.
మా కుటుంబం ఈరోజు ఈ స్థితిలో వుండడానికి అమ్మ ఎంత శ్రమించిందో, తనకు అంటూ ఒక సరదా, సంతోషం అనుకోకుండా పాటుబడుతుందో అర్థమవుతున్న వయసు మాది.
మా కన్నా నాలుగేళ్ళు పెద్దదేమో కోమల. తనని ఎంతో ప్రేమించే అమ్మను అన్యాయం చేసి ఈ పెళ్ళి చేసుకోవాలి ఆన్న పాడు బుద్ధి నాన్న కు ఎందుకు పుట్టింది? నాన్న కోమలను తన గదిలోకి తీసుకెళ్ళి తలుపు వేసుకున్నారు. అమ్మ ఏమయిపోతుందో అన్న బెంగతో అమ్మ ఒడిలో తలపెట్టి పడుకున్నాము.
తరువాత అమ్మ నాన్నతో మాట్లాడలేదు. లాయరు గారితో చెప్పించింది. మా షాపు, బ్యూటీ పార్లర్, ఇల్లు మా ముగ్గురికి వదిలేసి విడాకులు ఇవ్వకపోతే కేసు పెడతాననీ, నాన్న కష్టపడి సంపాదించుకున్న ప్రభుత్వ ఉద్యోగం పోవడమే కాక జైలుకి పోవలసివస్తుందనీ.
అమ్మ ఇంతకి తెగిస్తుందని నాన్న వూహించలేదేమో. అమ్మ ముఖంలోకి చూసే ధైర్యం లేనట్టు తల వంచుకున్నారు. విజయ గర్వంతో ఇంట్లో అడుగు పెట్టిన కోమల చిన్నబోయిన ముఖంతో నాన్న వెంట బయటకు నడిచింది.
ఇప్పుడు మా ఇంట్లో మేము ముగ్గురం వుంటున్నాము. నాన్న కోమలతో సహా తను పనిచేస్తున్న స్కూలు వున్న పల్లెకు వెళ్ళిపోయారు. అమ్మ మా ఇద్దరినీ టవున్ జూనియర్ కాలేజీలో చేర్పించింది. మాకు అమ్మను చూస్తే గర్వంగా వుంది. నాన్న చేసిన మోసానికి అమ్మ క్రుంగిపోయి మంచం పట్టలేదు.ధైర్యంగా మాకు కొండంత అండగా నిలబడింది. అమ్మ నాన్న నుండి విడిపోవడం మాకు అవమానంగా అనిపించడం లేదు. “నాకు, నా పిల్లలకు అన్యాయం చేయవద్దు అని నాన్నతో సర్దుకుపోయి, ఆ కోమలను సవతిగా అంగీకరించి వుంటే అమ్మను ఇంత గౌరవించే వాళ్ళము కాదేమో!
ఆడది అంటే అబల కాదు, ఆదిశక్తి అనినిరూపించిన అమ్మ నిర్ణయం ఆదర్శప్రాయంగా అనిపిస్తోంది మా ఇద్దరికీ. తన ఆత్మ గౌరవం కాపాడుకోవడానికి అభిమానవతి అయిన అమ్మ తీసుకున్న నిర్ణయం తప్పంటారా ?
————. ————- ———— ————
రచన: రవీంద్ర కంభంపాటి
ఆ రోజు  రాజమండ్రిలో లోవరాజు గాడి ఫ్రెండొకడి స్వీటు షాపు ఓపినింగంట ..ఉదయాన్నే బయల్దేరదీసేడు లోవరాజు గాడు. ‘నీ ఫ్రెండెవడో కూడా నాకు తెలీదు , మళ్ళీ నేనెందుకురా బాబూ’ అంటే , ‘ఏమో ..ఎవరు చెప్పొచ్చేరు .. దార్లో నీకు ఏదైనా కధ దొరుకుతుందేమో ‘ అంటూ నవ్వేసరికి , ఇంక తప్పక బయల్దేరేను.
ఊరు దాటి హైవే ఎక్కగానే ఉన్న వీర్రాజు హోటలు దగ్గిర ఆడి బండి ఆపి , ఆ హోటలు వెనకేపుకెళ్తే వచ్చే తాటితోపు వేపు నడుస్తూంటే , ‘అదేంటీ .. టిఫిన్ తిండానికి కాదా ఇక్కడాగింది ?’ అడిగేను  .
‘.. ఫర్లేదులే..టిఫినూ తిందువుగాని.. ఇక్కడి దాకా వచ్చి మన మడికి తాతారావు గాడి తాటి ముంజెలు తినకపోతే  వచ్చే పాపం ఎంత పుణ్యం చేసుకున్నా పోదు .. కాబట్టి .. ముందు ముంజి కాయలు కొట్టించుకుని తిందాం ‘ అంటూ , అక్కడ తాటి చెట్టు కింద ముంజికాయలు గుట్టగా వేసుకుని కూచునున్న తాతారావు గాడిని పలకరించేసరికి , ఆడు చేతిలో ఉన్న కత్తితో రెండు ముంజి కాయలు కొట్టి , మా ఇద్దరికీ అందించేడు .
‘ఈ ముంజికాయని చేత్తో పొడిచి , గుజ్జు తీసుకుని తినొచ్చు , కానీ ఎవడైతే ముంజి మొత్తాన్నీ నోటితో పీల్చేస్తాడో ఆడే అసలైన మగాడు ..అంటూ ఒక్కో ముంజెనీ లటుక్కున పీల్చేస్తున్న లోవరాజు గాడి వేపు నేను ఆశ్చర్యంగానూ , తాతారావు నవ్వుతూనూ చూస్తున్నాము !
‘అదేంటీ .. నువ్వింకా మొదలెట్టలేదా ?…సరే .. నువ్వు మెల్లగా తింటూండు .. నీకు ఓ గొప్ప లవ్వు స్టోరీ చెబుతాను’ అన్నాడు
‘ముందు నువ్వు చెప్పు … గొప్పదో కాదో నేన్జెబుతాను ‘ అన్నాను 
నవ్వుతా చెప్పడం మొదలెట్టేడు లోవరాజు 
‘నీకు జనిపల్లి  రామ్మూర్తి మాస్టారు గుర్తున్నారా ?’
‘ఎందుకు గుర్తు లేరూ ? మన సైన్సు మాస్టారు.. ఓ రెండేళ్ల క్రితం పోయేరనుకుంటా కదా  ‘ అన్నాను 
‘అవును .. ఆయనకి గుండె జబ్బు బాగా ముదిరిపోయింది .. ఆ పోయేదేదో డాక్టర్ల చేతి మీదుగా కాకుండా , ఇంట్లో వాళ్ళనందరినీ చూసుకుంటూ హాయిగా పోతాను అని పట్టుబట్టడంతో ఆయన్ని ఆసుపత్రి నుంచి ఇంటికి తీసుకొచ్చేసేరు. 
 ఆయన పోవడానికి ఓ రోజు ముందు వాళ్ళ ఆవిడ కుసుమ ని  పిలిచి ‘ .. నాకు వీలైనంతలో మిమ్మల్నందరినీ బాగా చూసుకోడానికి ప్రయత్నించేను .. నా వల్ల ఏదైనా తప్పు జరిగి , నిన్ను బాధపెడితే క్షమించు ‘ అని ఆవిడ చేతులు పట్టుకుని ఆయనంటే , ఆ కుసుమ గారు  ‘దేవుడిలాంటి  మనిషి మీరు .. మీరు తప్పు ఎందుకు చేస్తారండీ ‘ అంటూ భోరుమని ఏడ్చేసేరు. 
‘నేనేం దేవుణ్ణి కాదు .. నాకు తెలిసి ఒకరిని చాలా బాధ పెట్టేను ..మరి తెలియకుండా ఎంతమందిని బాధపెట్టేనో తెలీదు .. .తనని మటుకు నేను తప్పకుండా క్షమించమని అడిగేనని చెప్పు .. ‘  అని ఆయనంటే .. ఆశ్చర్యపోతూ ‘ఎవరి గురించి మాట్లాడుతున్నారు ?’ అని కుసుమ గారడిగేరు !
‘నిన్ను పెళ్లి చేసుకోక ముందు .. మా వీధిలో ఉండే పోస్టుమాస్టరు చెల్లుబోయిన సుబ్రహ్మణ్యం గారమ్మాయి నిర్మలని ఇష్టపడ్డాను . ఇద్దరం పెళ్లి చేసుకుందామనుకున్నాం .. కానీ .. కులాలు వేరని ఇంట్లో ఒప్పుకోలేదు .. ఇలా లాభం లేదని .. ఇద్దరం ఊళ్ళోంచి పారిపోదామనుకుని , ఆ రాత్రి రైల్వే స్టేషన్ కి వచ్చేయమని చెప్పేను .. నేను బయల్దేరదామనుకుంటే .. మా అమ్మ నూతి గట్టు మీద కూచుని .. ‘నన్ను నూతిలోకి తోసేసి .. నీ దారి నువ్వు చూసుకో నాయనా ‘ అంది . ఇంక నేను ఆ స్టేషన్ కి వెళ్ళలేదు .. ఆ నిర్మల ఎంత బాధపడుంటుందో ఏమిటో . ఆ తర్వాత ఇద్దరం ఎప్పుడూ మాట్లాడుకోలేదు ..  కలుసుకోలేదు .. ఇప్పుడు తను ఎక్కడ ఉంటుందో కూడా తెలీదు .. కానీ తనకి  ఆ రోజు మాట ఇచ్చి మోసం చేసేననే బాధ మటుకు నన్ను లోపల తినేస్తూంది .. అవకాశం ఉంటే .. తనకి క్షమాపణ చెప్పుకోవాలనుకున్నాను .. కానీ నాకు ఆ యోగం ఉన్నట్టు లేదు ‘ అని రామ్మూర్తి గారంటే , కుసుమ గారు ఏమీ మాట్లాడకుండా ఉండిపోయేరు . 
‘ఈ విషయం నీకు చెప్పి బాధ పెట్టేను ‘ అని ఆయనంటే .. ‘నిజం చెప్పేరు .. అందుకు సంతోషించాలి గానీ బాధ ఎందుకు ?.. మీకు నయమయ్యాక .. ఆవిడెక్కడుందో కనుక్కుందాం .. ‘ అని కుసుమ గారంటే , రామ్మూర్తి గారు తృప్తిగా కళ్ళు మూసుకుని నిద్దరోయి , ఆ రాత్రే నిద్దర్లో వెళ్ళిపోయేరు . 
దశదిన కర్మలూ అవీ అయ్యాక , కొడుకు వెంకటేశ్వర్లుని పిలిచిన కుసుమగారు , విషయం చెప్పి .. ‘ఆ నిర్మల ఎక్కడుందో కనుక్కోవాలి .. వీలైతే మీ నాన్నగారి తరఫున క్షమాపణలు చెప్పుకోవాలి ‘ అని అనేసరికి , ఆశ్చర్యంగా తల్లిని చూస్తూండిపోయిన వెంకటేశ్వర్లు , ‘ఈ డిజిటల్ యుగంలో కనుక్కోవడం పెద్ద కష్టం కాదమ్మా ‘ అనేసి వెళ్ళిపోయేడు . 
ఆ రాత్రంతా ఇంటర్నెట్లో అవీ ఇవీ వెతికేసిన వెంకటేశ్వర్లు మర్నాడు ఉదయానికల్లా తల్లి దగ్గిరకెళ్ళి , ‘ఆ నిర్మల గారి వివరాలు  కనుక్కున్నాను .. ఫేస్బుక్ లో ఉంది ఆవిడ..  భర్త పోయినట్టున్నారు ..మనకి దగ్గిర్లోనే  ..  రాజమండ్రిలో ఉంటూందావిడ .. పిల్లలకి కూడా పెళ్లిళ్లు అయిపోయినట్టున్నాయి ..ఫేస్బుక్ లో ఫోటోలు పెట్టిందావిడ ‘ అని చెప్పి , ఆవిడ ఫోటో చూపించబోతే , ‘వద్దులే .. వీలు చూసుకుని ఆవిణ్ణి కలిసి , మీ నాన్న గారి క్షమాపణ సంగతి చెప్పు ‘ అనేసి లోపలికి వెళ్లిపోయిందావిడ . 
ఆ తరువాత మెల్లగా ఫేస్బుక్ ద్వారా ఆ నిర్మల గారితో పరిచయం  పెంచుకున్న వెంకటేశ్వర్లు , రాజమండ్రి కి ఓ పని మీదొస్తున్నానని , వచ్చేటప్పుడు మా తోటలోవి అమృతపాణి అరటిపళ్ళు ఓ నాలుగత్తలు పట్టుకొస్తున్నానని చెబితే , సరే రమ్మందా నిర్మల గారు!
ఆ ఆదివారం పొద్దున్నే వాళ్ళ మండపేట నుంచి ఉదయాన్నే రాజమండ్రి బయల్దేరి వెళ్లిన వెంకటేశ్వర్లు ఆ మధ్యాన్నం నీరసం మొహం వేసుకుని ఇంటికొచ్చేడు . 
‘ఏవైందని ..’ ఆతృతగా  అడిగిన కుసుమగారితో చెప్పేడు ‘అప్పట్లో ఆవిడికి నాన్న కన్నా గొప్ప సంబంధం వచ్చిందట ..ఆ రోజు స్టేషన్ కి వెళ్లకపోతే నాన్న విషయం అర్ధం చేసుకుంటాడు అనుకుని , ఆవిడసలు స్టేషన్ కే వెళ్లలేదట ‘ అని వెంకటేశ్వర్లు చెబుతూంటే , గోడ మీదున్న రామ్మూర్తి ఫోటో వేపు జాలిగా చూసిందా కుసుమగారు ‘ అంటూ కధ ముగించేడు లోవరాజు !
‘ఇందులో గొప్ప లవ్వు స్టోరీ ఏముందీ ? ఆ నిర్మల గారేమీ  రామ్మూర్తి గారిని ప్రేమించలేదు కదా ?’   అని నేనంటే .. ‘ఇద్దరూ కలిసి ప్రేమించుకుంటేనే గొప్ప లవ్వు స్టోరీ అవ్వాలా ఏమిటీ?.. నువ్వే ఆలోచించు ‘ అని బయల్దేరదీసేడు లోవరాజు !
రచన: వసంతశ్రీ
కావేరీ ఇంటి పనమ్మాయి వాళ్ళ స్వంత ఊరు వెళ్ళిపోతున్నాదట. అందుకని పని మానేసింది. కొత్త పనిమనిషిని పెట్టుకోవడం అంటే పని తర్ఫీదు ఇవ్వడం చాలా కష్టమైన పని అని ప్రతి ఆడవారికి తెలుసు.
కావేరీ పాత పనమ్మాయి లక్ష్మి పొందిగ్గా, నిదానంగా చేస్తూ ఉండడంతో  సుఖంగానే ఇన్ని రోజులూ గడిచిపోయాయి.
తీరా సత్యవతిని పనిలో పెట్టుకున్నాక కథ మొదటికి వచ్చినట్లయింది.ఏ పల్లెటూరి నుంచి వచ్చిందో కానీ కొత్తగా సిటీలో అడుగుపెట్టిన సత్యవతికి బొత్తిగా ఫ్లాట్ ల గురించి కానీ,  ఇంట్లో పని చేయడం గానీ అలవాటు లేదు అని మొదటి గంటలోనే అర్థమైపోయింది కావేరికి.
సింకులో మెతుకులు లేకుండా తియ్యాలని, kitchen వెనుక బాల్కనీ మోరీలో  గిన్నెలు తోమడం మొదలు పెట్టమని వగైరా అన్నీ ఇన్స్ట్రక్షన్స్ ఇచ్చి డిటర్జెంట్స్, హార్పిక్ వంటివన్నీ  పెట్టే గూడు చూపించింది. సింక్ లో నుండి పట్టుకెళ్లి గిన్నెలు తోమడం మొదలు పెట్టమని చెప్పిన కావేరికి ఇంత సర్ఫ్ పొడి వేసుకొని పాత్రలు తోమడం మొదలు పెట్టిన సత్యవతిని చూసి నోరెళ్ళ బెట్టింది.
vim లిక్విడ్ నీళ్లలో ఎలా కలపాలో చూపించి గిన్నెలు తోమే విధానం నేర్పిస్తూ ..” ఇలా తోమాలి ఇలా కడగాలి, మళ్ళీ ఇంకొకసారి మంచి నీళ్ళ తో  కడగాలి” అని చెప్ప సాగింది.
ఇల్లు తుడిచే పని చెప్పబోతే కాస్త నజ్జుగానే ఉంది ఆ పని కూడా. తర్వాత బట్టలు ఉతకడానికి బయలుదేరింది సత్యవతి.
“ముందు షర్టులు తడుపు,  అక్కడున్న నీలం సబ్బుతో బట్టలకి సబ్బు రాయి” చెప్పింది కావేరి.
ఎందుకైనా మంచిది ఒక సారి చూద్దామని వెళితే.. విమ్ బార్ తో బట్టలకు సబ్బు పెడుతోంది. కూని రాగాలతో  పాటని కూని చేస్తూ…పైపెచ్చు కావేరీ ని చూసి
 “ఏంటమ్మా నురగ రావటం లేదు “అని కంప్లైంట్.
ఈ సత్యవతితో పనిచేయించుకోవడం అంటే పిచ్చి పట్టేలా ఉంది అనిపించింది కావేరీకి.
మర్నాడు ఆదివారం అందరూ పొద్దున్నే హడావిడిగా ఉండే సమయంలో ఫోనొచ్చింది. కావేరి అత్తగారికి ఒంట్లో బాలేదని మర్నాటి నుంచి పిల్లలకు పరీక్షలు ఉండటంతో పక్కింటి వాళ్ళకి పిల్లలని అప్పచెప్పి కావేరీ,  భర్త అత్తగారి ఊరు చేరి, అదేరోజు సాయంత్రానికి ఆవిడని కార్లో తీసుకు వచ్చారు. ఇక్కడ హాస్పిటల్లో జాయిన్ చేయవచ్చని.
హాస్పిటల్ లో చూపించిన తర్వాత కావేరి అత్తగారు లలితమ్మగారు నెమ్మదిగా కోలుకోవటం మొదలు పెట్టారు.
పెద్దావిడ చూసుకోవడం,  భర్త క్యాంపుల ఉద్యోగం,  ఇటు పిల్లల పరీక్షలు వీటితోనే సతమతమవుతూ ఉంటే సత్యవతి చేత వాతా కానీ పనితో ఇంకా  చికాకుగా ఉంది.
ఎంత హడావిడిలో ఉన్నా నో గడబిడ, సుతరామూ లేని వడివడి మన సత్యవతి తరహా.
అనుకున్నప్పుడు మరో పని మనిషి దొరకడం అంత సులువు కాకపోవడంతో పని నేర్పించుకుంటూ కొనసాగిస్తోంది కావేరి.
సత్యవతి భర్త దుబాయ్ వెళ్లాడని,  తనకు పిల్లలు ఇంకా లేరని తెలియడంతో పొద్దున్నుంచి సాయంత్రం దాకా తనకు సహాయంగా ఉండిపొమ్మని చెప్పింది కావేరి. అయితే సత్యవతి పనితో తల ప్రాణం తోకకి రావడం అనేది కావేరీ విషయంలో నిజమైంది.
 అత్తగారికి బాత్రూంలో వేడి నీళ్లు పెట్టమని చెప్పింది. ఈలోగా పిల్లల స్కూల్ కి టైం అయింది బాబు టై  కనిపించకపోతే వెతికి,  ఇచ్చి రమ్మని  పంపింది. అప్పుడే కుక్కర్ విజిల్ వేసింది. కుక్కర్ ఆపమని ఒక కేక పెట్టింది కావేరి. తిరిగి చూస్తే అత్తగారికి వేడినీళ్లు ఇవ్వలేదు. వేరే పనికి వెళ్తే మొదట చెప్పిన పని మర్చిపోవడం సత్యవతి అలవాటు. మొబైల్ పట్టుకునో,  టీవీ చూస్తూనో ఉండిపోతుంది.
కిచెన్ లో కాళ్ళు, చేత్తో  కొట్టుకుంటుంటే సత్యవతి కూల్ కూల్ గా బాల్కనీ లో కూలబడి ఫోన్లో కబుర్లు చెప్తుంటే  పిచ్చెక్కిన ట్టుంటుంది పాపం కావేరికి.
ఈ సరికి కావేరి అత్తగారు సణుక్కోవడం మొదలు పెట్టారు.సత్యవతి చెప్పిన పనుల్లో సగం మళ్ళీ తిరిగి చూసుకుంటూ చేసుకుంటూనే రోజువారీ కార్యక్రమాలు నడుస్తున్నాయి.
అదే సమయంలో కరోనా వైరస్ వ్యాప్తి వల్ల ఎవరూ ఇల్లు కదలలేని పరిస్థితి రావడంతో ఇద్దరు పిల్లలు, భార్య, భర్త అత్తగారుతో పాటు సత్యవతిని కూడా భరించడం తలకు మించిన భారమవుతోంది పాపం కావేరికి.
సత్యవతిని ఇంకెన్నాళ్లు భరించాలో తెలియటం లేదు కావేరికి. ఉగాది పండుగ వచ్చింది. పంచాంగంలో తన రాశి ఫలితాలు చూసుకునేందుకు వెళ్ళింది కావేరి.
******
రచన:అనుపమ పిళ్ళారిసెట్టి.
ఓ చిరాకు….. కంటబడితే
చిన్నగా చేయి విసురు…వెళ్ళిపొమ్మని
కళ్లెర్ర చేసి చూపు….పట్టుదలగా నిలబడితే
వ్యధతో చిన్నగా తిట్టు…పంపించేయాలని…
                 ఎందుకంటే….వాడు ఓ బికారి!
రోతతో కూడిన చూపు….రాక ఆలస్యం అయినందుకు
మెత్తని మందలింపు…. భయపెట్టేటందుకు
అమరిక గా ఓ ఆజ్ఞ…. పని కానిచ్చేటందుకు
నొప్పించే భాష్యం… స్థానంలో ఉంచాలని
              ఎందుకంటే…… అతను ఓ పనివాడు!
ఓ విచారణ….. పనితనం గురించి
ఓ కృత్రిమ దిద్దుబాటు…గౌరవం నిలుపుకోవాలని
విధిగా ఒప్పందం….పనులు పూర్తి కానిమ్మని
ఓ చిన్న మెచ్చుకోలు….ప్రోత్సాహ పరచేందుకు
         ఎందుకంటే…..తన ఆధీనంలో ఉన్నాడని!
భయముతో కూడిన చూపు…సమ్మతిస్తారో   లేదోనని
మర్యాదతో చిరునవ్వు… ప్రశంస అందుకోవాలని
తృప్తిగా తల వంపు ….క్షమ అందినందుకు
సంజ్ఞతో ఒప్పందం…పదవి సడలదని
            ఎందుకంటే….ఆయన అధికారి మరి!
రచన: సి. ఉమాదేవి

      నండూరి సుందరీ నాగమణి బ్యాంక్ మేనేజర్ గా విధులు నిర్వహిస్తూనే అక్షరఆర్తి నింపిన స్ఫూరినందుకుని విభిన్న అంశాలతో నవలలు, కథలు మనకందించడం ముదావహం. శాస్త్రీయసంగీతంలో ప్రవేశం వీరికున్న సంగీతాభిలాషను మనకు విశదపరుస్తుంది. గడినుడి ప్రహేళికలు వీరందించిన ఆటవిడుపులే. పూలమనసులు కథాసంపుటి వైవిధ్యభరితమైన కథాంశాలతో సమస్యలను స్పృశిస్తూనే పరిష్కారాన్ని సూచించడం రచయిత్రి మనసులోనున్న సామాజిక అవగాహనను ప్రస్ఫుటం చేస్తుంది.
        పిల్లలు విదేశాలకు వెళ్లినప్పుడు తల్లిదండ్రులను రమ్మని వారికి ఆ దేశంలోని ప్రదేశాలను చూపించాలని ఆశిస్తారు. అయితే పరిస్థితులు అతలాకుతలమై తమ మనుగడే వికటించినపుడు స్వదేశానికి తిరిగి వచ్చెయ్యడం తెలిసిన విషయమే.  అయితే అందులో కూడా తాము నేర్చుకున్న జీవనవిధానాలు ధైర్యం, చాకచక్యం,  మనోబలం, కష్టపడటం మనిషినెలా తీర్చిదిద్దాయో చక్కటికోణంలో ప్రతిఫలించిన కథ,  దేశమాత చల్లని ఒడి, తెలియుము ఒక దేవుని గుడి!
         మరో చక్కని కథ దానము చేసిన తరుగనిది. తమ ఇంటిలో పనిచేస్తున్న అచ్చమ్మ కొడుకును చదివించిన సదాశివ ఆ కుర్రాడికి చక్కని బ్రతుకుబాట పరుస్తాడు. ఉన్నత పదవిని అందుకున్న అచ్చమ్మ కొడుకు తనను చదివించిన వారికి కానుకలు సమర్పించుకుంటాడు. అన్నం అరిగిపోతుంది, వస్త్రం చిరిగిపోతుంది  కాని విద్యకు నాశనం లేదు. మరింత వృద్ధి చెందుతుంది.  సదాశివ చూపినబాటలోనే ఎంతోమందికి ఎదుగుదలను కలిగిస్తాననడం కథాశీర్షికకు అక్షరసుమాలే!
           అహంకారం, అభిజాత్యం తన మనసులో నిక్షిప్తం చేసుకున్న వ్యక్తి భవానీప్రసాద్.  అతడి కొడుకు నవనీత్ ఆటోలోనుండి దిగుతుండగానే గమనించని ఆటో డ్ర్తెవర్ ముందుకు నడపడంతో క్రిందపడి గాయపడతాడు. ఆ సమయంలో వారి వాచ్ మ్యాన్ భార్య రాములమ్మ తన తమ్ముడు వార్డ్ బాయ్ గా పనిచేస్తున్న నర్సింగ్ హోమ్ కు తీసుకునివెళ్తుంది. భవానీ ప్రసాద్ కొడుకు దగ్గరకు చేరేలోపే అతడి కొడుకుకు వైద్యం పూర్తవుతుంది. తన అహంకారానికి పశ్చాత్తాపపడుతూ అందరితో మంచిగా మాట్లాడుతూ, ఆదరంగా మెలగాలనే మానవతావిలువలను తెలిపిన కథ ఇచ్చుటలో ఉన్న హాయి.
       బంటీ-బనానా నేటి సామాజికతీరును ప్రతిఫలించిన కథ. స్మార్ట్ ఫోన్లపై పిల్లలకున్న ఆసక్తిని విశదపరిచిన కథ.  జీవనరాగం హృదయాన్ని కుదిపిన కథ. భార్యను కోల్పోయిన వ్యక్తి మానసిక సంఘర్షణ తట్టుకోలేక ఆమె జ్ఞాపకాలలో భార్య ఉందనే భ్రమతో ఒకసారి, లేదనే స్పృహతో మరోసారి తల్లడిల్లుతున్న వైనం పాఠకులను సైతం కంటతడి పెట్టిస్తుంది. తండ్రి ఇల్లు వదిలేసి వెళ్లిపోతే కొడుకు జీవన్ తన వేదనను అక్కతో పంచుకుంటాడు. తండ్రి నివసించిన ఇంటిని వయోజన విద్యాకేంద్రంగా తీర్చిదిద్దుతాడు. అతని మనసున ఉత్సాహం భూపాలరాగమై అతడిలో నూతనశక్తిని ప్రవేశపెట్తుంది.  కథాసంపుటానికి శీర్షికగా నిలిచిన కథ పూలమనసులు. పూలను అమ్ముకునే వ్యక్తి  ఒక మూర పూలను తనకు తక్కువగా ఇచ్చి, అవి వేరేవారికిచ్చి తనను మోసం చేసిందనే భావనలో ఉన్న వ్యక్తి రమణి. ఇక ఆగలేక పూలమ్మిన యాదమ్మను పదిహేను రూపాయలకు రెండు మూరలకు బదులుగా ఒక్కమూరే ఇచ్చావని నిలదీస్తుంది. అయితే తన పొరపాటును అంగీకరించిన యాదమ్మ తాను మరచిన మూరలను రమణికి అందిస్తుంది. మనసులో తననుకున్నదానికి భిన్నంగా యాదమ్మ ప్రవర్తనను చూసిన రమణిలో అంతర్మథనం మొదలవుతుంది. కథ చక్కటి ముగింపునందుకుంది.
       ప్రేమించు –ప్రేమ పంచు కథలో శిలాక్షరాలుగా నిలిచిన మాటలు ఎన్నో మనసును తట్టిలేపుతాయి.  మంచిని ప్రేమించండి, ఎవరిమీదా కోపం, అసూయలు పెట్టుకోకండి.  అసహనానికి దూరంగా ఉండండి. అప్పుడే ప్రతి క్షణంలోను మీరు జీవిస్తారు.  ఈ మాటలే కథను తీర్చిదిద్ది చక్కటి ముగింపునందిస్తాయి. మరిన్ని మంచికథలున్న కథాసంపుటి తప్పక చదవాల్సిన పుస్తకం. తన విలువైన కాలాన్ని కథాతోరణాలుగా మార్చి మనకందించిన నండూరి సుందరీ నాగమణి అభినందనీయురాలు. 
రచన: ఉమాదేవి కల్వకోట
ఉదయాన్నే ఇల్లంతా ఒకటే గందరగోళం.
అందరిలో అసహనం,అశాంతి…అయోమయం.
ఒకరిపై ఒకరు చిరాకులూ పరాకులు…మాటల యుద్ధాలు.
పనమ్మాయి రాకపోవడమే దీనంతటికీ కారణం.
రెండురోజులుగా ఆమెకి జ్వరం.
కరోనా భయంతో ఉంచారామెను దూరం.
సామాజిక దూరం పాటించండంటూ టీవీల్లో ఒకటే హెచ్చరికలు.
అందుకే కష్టమైనా ఆమెను కొన్నాళ్ళు రానీయరాదనే నిర్ణయం.
పర్యవసానమే ఈ గందరగోళం.
బాగున్నప్పుడు ఆమెను పట్టించుకున్నదెవరనీ!
ఈ సామాజిక దూరం పనివాళ్ళకి ఈనాటిదా..
వీరిపట్ల జరుగుతున్న సామాజిక అన్యాయం మనమెరుగనిదా?
ఇది తరతరాలుగా సాగుతున్న శ్రమ దోపిడి.
యజమానులకు మాత్రం వేలల్లో లక్షల్లో వేతనాలు.
పనివాళ్ళకు ఒకటి రెండు వెలివ్వడానికి ఎన్నో మతలబులు.
గంటా రెండుగంటలలో ముగిస్తుందామె తన దినవారీ పనితంతు.
ఆమె రానప్పడు ఇంటిల్లిపాదీ చేయాలి పనులతో కసరత్తు.
పనమ్మాయికి రాకూడదు ఏ రోగమూ, అనారోగ్యము.
వచ్చిందంటే అది పని ఎగ్గొట్టే  ప్రక్రియేనని యజమానురాలి అభిప్రాయం.
మనకు చేస్తే జలుబు.. ఉద్యోగాలకు సెలవు.
ఆమె మాత్రం తగ్గీ తగ్గకుండానే కావాలి పనికి హాజరు.
ముసలి అయితే పని సరిగాలేదని విసుర్లు.
వయసులో ఉన్నదయితే అనుమానపు ముసుర్లు.
ఆమెతో చాటుమాటుగా ఆ ఇంట్లో మగాళ్ళ వెకిలిచేష్టలు.
బయటపడితే తప్పెవరిదయినా ఈమెకే ఊస్టింగు.
తమ పిల్లలకు మాత్రం బంగారు బాల్యపు సరదాలు.
పనివారి పిల్లలకు మాత్రం అమ్మ గైర్హాజరీలో  హాజరవాలనే నిబంధనలు.
తమ పిల్లలదేమో అమాయకపు బాల్యం…పనిపిల్లలకేమో బ్రతుకు భారం.
ఈ కరోనా కలకలంతోనైనా దొరికింది పనివారికి కొంత విశ్రాంతి.
లేదంటే రెక్కలు ముక్కలు చేసుకునె పరిస్థితి.
ఇప్పుడు బాగా తెలుస్తోంది అందరికీ ఆమె విలువ.
అర్థమవుతోంది ఆమె పనిమనిషికాదూ మన ఇంటి మనిషని.
ఇప్పటికైనా పనివారిని ఆదరిద్దాం..మన సహోదరిగా ప్రేమిద్దాం.
మీరెన్నో కష్టాలు పడుతూ, మాకందిస్తున్నారెన్నో సౌఖ్యాలూ సదుపాయాలు.
పనివాళ్ళూ!మీకు జోహార్లు…. మీకు జోహార్లు.
రచన: రామా చంద్రమౌళి

గాయపడ్డ గాలి రెక్కలను చాచి
వృక్షం నుంచి వృక్షానికి పునర్యానిస్తూ , స్ప్సర్శిస్తూ , సంభాషిస్తూ
ఒళ్ళు విరుచుకుంటున్న ఆకాశంలోకి అభిక్రమిస్తున్నపుడు
కాలమేమో మనుషుల కన్నీళ్ళను తుడుస్తూ తల్లిలా
ద్రవకాలమై, ద్రవధ్వనై, ద్రవాత్మయి,
చినుకులు చినుకులుగా సంగీత నక్షత్రాలను వర్షిస్తూ
అరణ్యాలపై, ఎడారులపై, సముద్రాలపై, పాటలను కురుస్తూ
వెళ్తూంటుంది .. తన కొంగు అంచులు జీరాడుతూండగా
సెకన్‌లో మిలియన్‌ వంతు
ఒక రసానుభూతి .. తన పూర్ణవెన్నెల రాత్రయి వికసిస్తూనే
చకచకా శతాబ్దాల చరిత్ర పుటల్లోనుండి
పాదముద్రలనూ, కొన్ని ఖడ్గ ప్రహార శిథి శబ్దాలనూ ,
కొన్ని దుఃఖాశ్రువులనూ .. కొన్ని కోటగోడల్లోని మృత గతస్మృతులనూ
కోట్లకొద్ది గాజుగోళీల్లా .. ఒక వరదై ముంచుకొస్తుంది పైకి
ఇటు తెల్లవారేదాకా స్తబ్దరతిలో అలసిపోయిన నగరాలు
ఇక నగ్నదేహాన్ని జలతారు కిరణాలతో కప్పుకుంటూండగా
అక్కడొక సముద్రం అటువేపు ఒత్తిగిళ్ళుతూంటుంది – 
ఏ దేశ నగర ప్రాంగణాల్లోనైనా
అద్భుత భవనాలూ, సుందర విగ్రహాలూ, ఆశ్చర్యకర నిర్మాణాలూ ఉంటాయి
వాటిని మనుషులు  విగ్రహాలై చూస్తూంటారు
భూమిపైనున్న భవనంతో పాటు భూమిలోని పునాదులను స్పహిస్తూ
ఎక్కడా .. ఆ నిర్మాణాలకు రాళ్ళెత్తిన
కూలీ ఉనికి మాత్రం లిఖించబడి ఉండదు
కాలం చెమట సముద్రాలను ఎప్పుడో తన్నుకుపోయింది
మిగిలినవన్నీ చరిత్రావశేషాల సాలెగూళ్ళు
గతమంతా దాడులు .. ఉల్లంఘనలు .. మోహవివశతల్లో పాదతాడనలు
రథచక్రాల  విమోహమోహ గర్జనలు
భూమికోసమో, రసోద్దీప్త స్త్రీకోసమో .. యుద్ధాలు –
ప్రపంచీకరణో, స్థానికీకరణో
అడవులనూ, భూగర్భాలనూ, నభోద్ధత శీర్షాలనూ
ఉత్తరిస్తూ, ఉద్గమిస్తూ, మనిషి
చేతిలో ఖడ్గంతో అవనతుడైన తర్వాత
ఒకే ఒక స్ఫురణ, ఒకే ఒక సజీవ దృశ్య జ్వలన
నగరాలు నగరాలన్నీ ప్రవహిస్తూ ప్రవహిస్తూ
గ్రామాలు గ్రామాలుగా పరివర్తిస్తూ
పల్లెలు పల్లెలుగా .. తిరోగమిస్తూ ప్రజ్వలితమౌతూన్నట్టు
అంతిమంగా .. పురోగమనం తిరోగమన రూపంలో కూడా ఉంటుంది
అస్తమయం ఉదయానికి ముగింపుకాదు.. ఉదయానికి మరో ఉదయబీజమే –   
Translated by Mydavolu Venkata Sesha Sathyanarayana             
Some Slashes of Swords,
a Few Debris  Sounds
The wounded wind, stretching out it’s wings,
gliding from tree to tree, touching tender leaves,
chatting with everything on the way,
speeding into the yawning yonder blue,
and here the time runs
 like a mother wiping off the tears,
as liquid time, as liquid sound and as liquid soul
drop after the drop, showering melodies,
drenching the woods, deserts, oceans
with spilling songs.
While her sari frills brush the floor,
she feels ecstatic but well for just a jiffy!
Again she becomes a full-moon night,
keeps deluging the world
with a few erased footprints
from the time-worn brittle chronicles.
Some trailing sounds of slashing swords,
a long dribble of tears of sorrow
and many dead reminiscences
hidden behind the ruined fortresses,
those gushing streams soon become
bright, pellucid balls and roll along
waking up the slumbering naked urbanscape
under the maroon veil of morning Sun.
In any country, there exist tall, fabulous buildings,
lovely sculptures, wondrous structures,
before them we stand watching awestruck!
But never we find anywhere engraved
 the names of those umpteen labourers
who carried the lime and stone to raise those ultimate edifices.
The sweat of time had long ago swept away the seas.
The remnants are mere cobwebs over the dusty relics.
The past is all a deafening cacophony
of blatant breaches, wild blitzkriegs
the thundering sounds of trampling garrisons,
and the grinding growls of Chariot wheels
for land or for women,
wars, wars and wars.
Be it globalisation or localization,
the humans slash their swords
at every known and unknown enemy
went besieging the woods,
the earth and the mountain ranges.
Now there’s only one thought,
one burning oeuvre.
The cities turning into villages,
and in turn into nameless settlements,
in an infernal retrogression
and in the end we realize that sometimes
progression appears in fact like a fast recession!
Yes, the dusk is not the end of a dawn,
but only another brighter dawn
a new beginning!

రచన: డి.ఉషారాణి
స్వదేశమును విడిచి విదేశమునకు వెళ్లినoదుకే
చావు కేకను అత్తరులా చల్లుకొని వచ్చారు
స్వదేశమును వీడినoదుకు పాపములా వచ్చిందే పైశాచిక కరోనా
విదేశీయుల పైశాచిక చేష్టలకు నిలువెత్తు సాక్ష్యం ఐతేనే
మానవుల ప్రాణాలను బలిగొనే కరోనా ఆవిర్భవించింది
 మానవ మేధస్సుకు చిక్కని మహమ్మారి కరోన వైరస్
మానవ మేధస్సుకి సవాలును విసిరితేనే
కళ్ళముందు మనిషి ప్రాణాలను హరిస్తున్నది
చరిత్ర పుటల్లో మానవునికి ప్రశ్నగా నిలుస్తున్నదే కరోనా
మనిషి మనిషికి అడ్డుగోడలా అనుమాన చిచ్చు రేపితేనే
చిన్నిపాటి నిర్లక్ష్యం కుటుంబాన్ని మరణఛాయాల్లో నెట్టుతున్నది
మనిషి ఉనికిని స్మశానము వైపు తీసుకెళుతున్నదే కరోనా రక్కసి
మనిషిని మరణము వైపు నడిపే యమపాశం ఐతేనే
సమస్త మానవాళి మరణము వాకిట్లో రగిలిపోతున్నది
మనిషి స్వీయగృహనిర్భoదమే కరోనాను నాశనం చేసే ఆయుధం
ఆరోగ్య సూత్రాలతో అందరూ యుద్ధమును ప్రకటిస్తేనే
కూకటివేళ్ళతో కరోనా రక్కసీ వసివాడిపోయేది
శాస్త్రీయతను మదించే మందును కనుక్కున్నపుడే నశించును కరోనా
