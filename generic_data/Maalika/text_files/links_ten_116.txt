 
రచన: సాలగ్రామ ఎస్. ఎస్. ఎస్. వి. లక్ష్మణమూర్తి
 
జిల్లా పరిషత్ పాఠశాల ప్రాంగణమంతా రంగు రంగుల దుస్తుల ధరించి వచ్చిన విద్యార్థులతో సందడిగా ఉంది. కొన్ని సంవత్సరాలు పాటు తమకు చక్కగా పాఠాలు చెప్పడమే కాకుండా సందేహాల నివృత్తి కూడా చేసి,  చదువులో ముందుండేలా ప్రోత్సహించిన ఉపాధ్యాయులకి,  ఆ సంవత్సరం పాఠశాల ను విడిచిపెడుతున్న విద్యార్థులంతా కృతజ్ఞతా పూర్వకంగా ఏర్పాటు చేసుకున్న వీడ్కోలు వేడుక కోసమే ఈ సందడంతా…
రజని ప్రార్ధనా గీతంతో ప్రారంభమయిన వీడ్కోలు సభ దేవి, లక్ష్మీల వ్యాఖ్యానంతో ముందుకు సాగింది. ఉపాధ్యాయులు సుబ్బరాజుగారు మాట్లాడుతూ పాఠాలను సులువుగా ఎలా చదువుకోవాలి, ఏ ఏ  ఆహార నియమాలు పాటించాలో చెప్పారు.
పరీక్షలలో ఏ ఏ విభాగాలు అధ్యయనం చేస్తే సులువుగా మార్కులు సంపాదించుకోవచ్చో రామమూర్తి గారు చెబితే
చివరగా ప్రధానోపాధ్యాయులు మాట్లాడుతూ గత సంవత్సరాల విద్యార్థులు సాధించిన అత్యుత్తమ ఫలితాలను వివరించి ఈ సంవత్సరం విద్యార్థులకు వాటికంటే ఎక్కువ సాధించే సత్తా ఉందని,  దాని కోసం ప్రయత్నించాలని సూచించారు.  తరువాత కొంత మంది విద్యార్థులు పాఠశాలతో పెనవేసుకున్న జ్ఞాపకాలను పంచుకున్నారు.
గుణసూర్య మరియు కొంతమంది విద్యార్థులు ఈ సభ సజావుగా సాగడానికి ఉదయం నుండి అటు ఇటు తిరుగుతూ అక్కడ కావలిసినవి అందిస్తూ కష్టపడుతున్నారు.
సభలో ఉన్నవారిని అలరించడానికి మాధురి మరియు స్నేహితుల బృందగానం, ఆమని మరియు స్నేహితులు చేసిన నృత్యం కార్యక్రమంలో ప్రత్యేక ఆకర్షణ గా నిలిచాయి.
అందరూ నిలబడి జాతీయ గీతం పాడిన తరువాత సభ ముగిసింది. విద్యార్థులంతా ఎవరి ఇళ్ళకు వారు బయలుదేరారు.  ఏర్పాట్లు చూస్తున్న గుణ సూర్య బృందం మాత్రం అక్కడవన్నీ తిరిగి యధాస్థానంలో సర్దే పనిలో ఉన్నారు.
ఉపాద్యాయులంతా కలిసి ఒక చోట ఉన్న పెద్ద బల్ల చుట్టూ కుర్చీలలో కూర్చుని పరీక్షలకు సంబంధించిన కాగితాలు పూర్తి చేసే పనిలో నిమగ్నమై ఉన్నారు. మాటల మధ్యలో వారికి గుణసూర్య గురించి ప్రస్తావన వచ్చింది. తెలివితేటలు దండిగా ఉన్న గుణసూర్య ఈ మధ్య స్నేహితులతో ఎక్కువ సమయం గడుపుతూ చదువు పట్ల నిర్లక్ష్యంగా ఉన్నట్లు గుర్తించారు. ఈ  విషయంలో అతనిని ఒకసారి పిలిచి మాట్లాడి అతనిలో నిద్రాణమైన శక్తిని మేల్కొలిపితే పాఠశాలకు మంచి పేరు తీసుకురాగలడని వారందరూ నిర్ణయించుకుని గుణసూర్యని వెళ్లేముందు తమకు కనపడి వెళ్ళవలసిందిగా కబురు పంపించారు.
పనులన్నీ ముగించుకున్న గుణసూర్య స్నేహితులని బయట వేచి ఉండమని తను ఒక్కడే ఉపాధ్యాయుల వద్దకు వెళ్ళాడు.
అప్పుడు కాంతారావు గారు “ గుణసూర్యా,  నువ్వు తరగతిలో బాగా చదివే విద్యార్థులలో ఒకడివి.  అలాంటిది ఎందుకని ఈ మధ్య ఎక్కువ మార్కులు రావడం లేదని”ప్రశ్నించగా
జ్వరం వచ్చి చాలా రోజులు అనారోగ్యంతో పాఠశాలకు రాకపోవడం, అప్పటి పాఠాలు చదవకపోవడం వలన పూర్తిచేయగలనో లేదో అనే భయంతో దృష్టి పెట్టలేకపోతున్నానని గుణసూర్య చెప్పాడు.
పరీక్షలకు ఇంకా 15 రోజులకి పైనే ఉందని ఆ పాఠాలన్నీ పూర్తి చేసుకొని అవగాహన పొందాలని రామమూర్తిగారు సూచించారు.
సుబ్బరాజుగారు మాట్లాడుతూ బాబూ,  ఇప్పటి దాకా  తరగతిలో బాగా చదివే విద్యార్థుల్లో ఒకడిగా ఉన్న నువ్వు స్నేహితులతో తిరుగుతూ సమయాన్ని బాగా వృధా చేస్తున్నావు. అవన్నీ ప్రక్కన పెట్టి  ఈ 15 రోజులూ బాగా చదివితే నువ్వు మళ్లీ నీ స్థానానికి చేరుకోగలవు. ఆ సామర్థ్యం   నీకుందని గుణసూర్య తో వివరంగా చెప్పారు.
వారికి ధన్యవాదాలు చెప్పి గుణసూర్య స్నేహితులు ఉన్న వైపు నడిచాడు.  మౌనంగా వస్తున్న గుణసూర్యను చూసిన స్నేహితులు ఏమైందోనని అనుకుంటుండగా, వారికి జరిగింది చెప్పి పరీక్షలకు చాలా తక్కువ సమయం ఉంది కాబట్టి  మనమందరం పరీక్షలయ్యేదాక కలుసుకోకూడదని ఒప్పందం చేసుకుని ఎవరి ఇంటికి వారు వెళ్లిపోయారు. ఇంటికి వచ్చిన క్షణం నుండే గుణసూర్య చదువు మీదే దృష్టి పెడుతూ ఏకాంత ప్రదేశంలో కూర్చుని పాఠాలన్నీ అవగాహన చేసుకున్నాడు. తిండి,  నిద్ర తప్ప మిగిలిన సమయమంతా చదువుతూ శ్రద్ధయా లభతే విద్యా  అని అనుభవపూర్వకంగా తెలుసుకున్నాడు. పరీక్షల సమయం రానే వచ్చింది. పరీక్షలన్నీ అనుకున్న దానికన్నా చాలా చక్కగా పూర్తి చేయడంతో ఆనందంగా ఉన్నాడు.  కొన్ని రోజులు ఆటపాటలతో గడిపాడు.
ఒకరోజు ఉదయాన్నే నాన్నగారు పిలిచి బాబూ ఈ రోజు హనుమజ్జయంతి కదా అలా ఆంజనేయస్వామి గుడికి వెళదామని చెప్పడంతో, చక్కగా తయారై వెళ్లి తమలపాకులు అలంకరణగా గంధసింధూరంతో పూజించబడిన కార్యసిద్ధి హనుమాన్ ని దర్శించుకుని అప్పాలు ప్రసాదంగా స్వీకరించి తిరిగి వస్తుండగా ఒకరు ఎదురుపడి ప్రధానోపాధ్యాయులు ఇపుడే బస్సు దిగారు, ఉన్నపళంగా నిన్ను  పాఠశాలకు రమ్మన్నారు అని చెప్పి వెళ్ళిపోయాడు. వెంటనే పాఠశాలకు వెళ్లగా ఫలితాలు వచ్చాయని అందరినీ పిలవమని చెప్పడంతో పిలవడానికి పరుగెట్టాడు.  అందరినీ పిలుచుకుని వచ్చేటప్పటికి అక్కడ అందరూ మార్కులు చూసుకుంటూ సంతోషంగా ఉన్నారు.  చివరలో మార్కులు చూసుకున్న గుణసూర్య పాఠశాలకు ప్రధమ స్థానంలో ఉండడంతో ఆనందాశ్చర్యాలకు లోనయ్యాడు.  కాసేపటికి అతను జిల్లాలో మొదటి స్థానంలో ఉన్నట్లు సమాచారం రావడంతో అందరూ అభినందనలుతో ముంచెత్తారు.
గ్రామానికి మంచిపేరు తీసుకొచ్చిన గుణసూర్య  అతని తల్లితండ్రుల మీద గ్రామ పెద్దలు,  బంధువులు పొగడ్తల వాన కురిపించారు. ఒక్కసారిగా గుణసూర్య కు ఇంతటి సంబరాలకు కారణమయ్యిన ఉపాధ్యాయ బృందం గుర్తుకువచ్చింది. సరియైన సమయానికి తనకు మార్గదర్శనం చేసిన వారి వద్దకు పరుగు పరుగు న వెళ్లి కృతజ్ఞతలు చెబుతూ నమస్కారం చేసాడు.
***
 
 
రచన: శశికళ వోలేటి
 
“సూర్రావు గారింట్లో బొమ్మల కొలువు పేరంటం. గబగబా క్షణాల్లో తయారయిపోవాలి మరి. “…… అప్పుడే కాలేజ్ నుండి వచ్చి, అలసటగా వాలిపోయిన నాతో అమ్మ!!!
మా అమ్మంతే!! నాందీప్రస్థావనలు లేకుండా నిర్ణయాలూ, ప్రయాణాలూ ప్రకటించడం ఆమెకలవాటు.
“సూర్రావుగారెవరమ్మా?? ఆ పేరంటమేదో నువ్వెళ్లు. నా వల్ల కాదు. దసరా అని కూడా లేదు. ఆ కాలేజ్ వాళ్లు క్లాసులు తీసుకుని తీరాలని చంపుతున్నారు. ఛీ! ఆ గ్రూప్ వన్ రిజల్ట్స్ వచ్చి ఏదో తేలిపోతే బావుండు. గవర్నమెంట్ ఉద్యోగం. పని తక్కువ, రాబడి ఎక్కువ. ఈ అరవచాకిరీ నావల్ల కాదు”! అలసటగా సోఫామీద వాలిపోయా!
ఈ మాత్రానికే అలా వాలిపోతే ఎలాగే! నీ వయసులో నాకు మీరు ముగ్గురూ పుట్టేసి, ఇంటెడు చాకిరీ ఉండేది. అయినా ఆడుతూపాడుతూ చేసేసేదాన్ని……”!
“తల్లీ! నీ బతుకు పుస్తకం ఇప్పకు. వినీ వినీ చెవుల తుప్పు వదిలిపోయింది. నువ్వెళ్లు. నేను రాను”!
అమ్మ మెల్లగా విషయంలోకి వచ్చింది. ఫలానా యశోదగారు పేరంటానికొస్తారుట. వాళ్లబ్బాయి కోసం అనఫీషియల్ గా నన్ను చూస్తారుట. అదీ సంగతి.
సీన్ కట్ చేస్తే……
మేము సూర్రావుగారింట్లో ! తివాచీల మీద కూర్చుని. యశోదగారూ, నేనూ ఒకరినొకరం దొంగచూపులు చూసుకుంటూ!!
సూర్యారావుగారు మావూళ్లో చాలా ధనికబ్రాహ్మణ కుటుంబీకులు. పాత అగ్రహారపు పొలాలతో పాటూ, తెలివితేటలతో చేసిన వ్యాపారాలూ… ఆయనని సమాజంలో ధనికవర్గాలలో ప్రముఖుని చేసాయి. ఇద్దరు ఆడపిల్లల తరువాత పదేళ్లకి మరీ ఎక్కువయిపోతున్న సంపదంతా అనుభవించడానికి మరో ముగ్గురు ముద్దులొలికే ఆడపిల్లలు. అయిన వారింట ఆడపిల్లలకు అచ్చట్లూ ముచ్చట్లకూ లోటేముంటుంది.
****.
” రమా”!……… సన్నగా చిన్నపిలుపు.
పక్కకు తిరిగి చూసా! ఆ విశాలమైన హాలుకు ఆనుకుని ఉన్న డైనింగ్ రూం నుంచి . తలుపు చాటు చేసుకుని ఒక నడిమి వయసు స్త్రీ. నేను ఆమెకేసి చూడగానే అమ్మవైపు చూపిస్తూ పిలవమని సైగ చేస్తున్నారు. ఆమెను ఎక్కడో చూసినట్టే ఉంది. ఆకుపచ్చ ముతకజరీచీర కట్టుకుని ఉన్నారు. మొహంలో కనిపిస్తున్న అలసట, వంటింటికే పరిమితం అయినట్టు కనిపిస్తున్న ఆమె బహుశా ఆ యింటి వంటావిడ అయ్యింటారేమో. అమ్మ భుజం తట్టి ఆమెవేపు తర్జని చూపించా.   వంటింటి మసకచీకటిలో ఉన్న ఆమె మొహం అస్పష్టంగా ఉంది.
 
అమ్మ అయోమయంగా చూసి, మెల్లగా లేచి వంటింటి వైపు వెళ్లింది. అరగంటయింది. అమ్మ రాలేదు. మెల్లగా మాటకలిపిన యశోదగారూ నేనూ అరగంటలో బానే కబుర్లు చెప్పేసుకున్నాము. మా ఇద్దరికీ ఒకరంటే ఒకరు నచ్చినట్టే ఉంది. అమ్మను పిలవడానికి మెల్లగా లేచి వంటింటి వేపు వెళ్లా. వంటింటి పెరటి గుమ్మంలో ఉన్నారు ఇద్దరూ ఒకరి చేతులు ఒకరు పట్టుకుని. ఆవిడ కొంగుతో కళ్లు తుడుచుకుంటోంది. నన్ను చూసి ” రమా! ” అంటూ అమ్మకి చూపించింది. నన్ను పిలిచింది అమ్మ.
” సుమీ! గుర్తుపట్టేవా? మా సూరమ్మొదిన. మా పెద్ద అమ్మమ్మగారి మనవరాలు. నేను నీ చిన్నప్పుడు పేరంటాలకి జగన్నాధపురం వాళ్లింటికి తీసుకెళ్లేదాన్ని”.
“అవునా! నమస్కారమండి” … అంటున్న నన్ను కావలించుకుని , ” నీ మొహం! అండీ ఏవిటే. చిన్నప్పుడు అత్తా అని తిరిగేదానివి. మా ఇంట్లో వెండిగిన్నె పట్టిచ్చావు కూడా . గుర్తుందా?”
ఆ హడావిడిలో ఏం చెప్పాలో తెలీక, “అవునండి” అనేసా, కానీ గుర్తురాలేదు. ముతకచీరలో, నెరిసిన జుట్టు వేలిముడేసుకుని. , మెళ్లో ఎర్రతాడుతో, బోసి చెవులతో, పసుపుబారిన ఎత్తుపళ్లతో దిగువ మధ్యతరగతి మనిషిగా ఉన్నారు. వెండిగిన్నెల గురించి మాట్లాడడం కాస్త వింతగా అనిపించింది.
మళ్లీ పేరంటంలో కాసేపు కూర్చుని, తాంబూలం తీసుకుని, సూర్రావుగారి భార్య లక్ష్మిగారికి, యశోదగారికీ చెప్పీ బయటకొచ్చేస్తూ, అమ్మ మళ్లీ వాళ్ల సూరమ్మగారికి చెప్పడానికి లోపలికి వెళ్తూ నా దగ్గర ఒక రెండువేలు ఉన్నాయా అని అడిగింది. పర్స్ లో ఆరోజే అందుకున్న నా జీతాన్ని తడుముకుని ” లేవమ్మా” అనేసా! అమ్మ బేగ్ మర్చిపోయింది. లేకపోతే నేను ఇచ్చినా తీసుకోదు. నా కళ్లముందు నా జీతానికి లెక్కచిక్కని నా ఖర్చులు గుర్తొచ్చాయి. అందుకే అబద్ధం.
లోపలికెళ్లిన అమ్మ మొహం ఎర్రగా చేసుకుని బయటకొచ్చింది. “ఏంటమ్మా” అని అడిగితే చెయ్యి పిడికిలి విప్పింది. ఐదొందల నోటు.
“చెప్పినా వినలేదే. నీకివ్వమని డబ్బులు చేతులో పెట్టింది. ఏవిటో ఆ పాత ప్రేమలూ, అభిమానాలూ! ఇంత లేమిలోనూ పెట్టుగుణమే! జమీందారీయే! సిగ్గేసిందనుకో. మనం ఇవ్వాలి నిజానికి. ఇంక అక్కడ రభసెందుకని తీసుకున్నా! ” అమ్మ చెప్తుంటే ఆశ్చర్యంగా చూసా!!
కార్లో కూర్చున్నాకా అమ్మ చెప్పసాగింది. సూర్యకాంతం వదిన్ని ఇలా చూస్తానని కలలో కూడా అనుకోలేదే. పెద్ద జమీందారీ చూసిన మనిషి. ఇలా వంటలు చేసుకోడమేమిటీ? అయినా అదే హుందాతనం. చిరునవ్వు! చాలా బాగా చూసుకుంటారుట. ఆడపిల్లలు తను పెడితే కానీ అన్నం తినరుట. చాలా గౌరవంగా చూస్తారుట. పదివేలు జీతం, ఉండడానికి గదీ…. ఏదో చెప్పుకొస్తోంది వెర్రిది”.
అమ్మ చాలా అప్ సెట్ అయిపోయినట్టుంది పాపం.
“మా పెద్దతాతగారు దివాన్ గా చేసేవారు. బోలెడు భూములు, పెద్ద జమీ సంపాదించారు. మా మావయ్య ఒక్కడే వారసుడు. మా అత్తయ్య పార్వతీ గొప్ప ఆస్థిపాస్థులతో వచ్చింది. మా సూర్యాకాంతం వదిన పుట్టినపుడు అత్తయ్యకు ఏదో మానసికరోగం వచ్చింది. ఒకరోజు ఎవ్వరూ చూడకుండా నూతిలోకి దూకేసి చచ్చిపోయింది. మా మేనమావ మళ్లీ పెళ్లి చేసుకోకుండా ఉండిపోయి కొన్నాళ్లకు దేశాటనకని వెళ్లి మళ్లీ తిరిగిరాలేదు. ఉన్నాడో లేదో కూడా తెలీదు.
 
మా తాతగారు బాగా లేని కుటుంబంలోండి అబ్బాయిని ఇల్లరికం తెచ్చి సూరమ్మొదినకి పెళ్లి చేసారు. మూడు నాలుగు అబార్షన్ల తరువాత బిడ్డసంచీ తీసేసరికి, ఆడపడుచులూ, బావగార్లూ వాళ్ల పిల్లలతో వీళ్ల పంచ చేరారు. సూరమ్మొదిన అమాయకురాలు. విపరీతమైన పెట్టుగుణం. ఇంతమందికీ నవ్వుతూ వండి వారుస్తూ వాళ్లంతా తన కుటుంబమే అనుకునేది.
సడన్ గా నాకు వాళ్ల ఇల్లు గుర్తుకొచ్చింది. పెద్ద అద్దాల మేడ. పెద్దహాలులో సోఫాలు, ఫోను. ,ఇత్తడి పూలకుండీలు. మండువాలో ఓ మూల పెద్ద భోషాణం. మేడమీద ఉయ్యాలబల్ల. అయితే ఎక్కడా తీరూతెన్నూ లేకుండా సోఫాలమీద, కుర్చీల మీద విప్పి పడేసిన పట్టుచీరలూ, అందమైన కార్పెట్ల నిండా నూనెమరకలూ!
నా చిన్నప్పుడు భోగిపళ్ల పేరంటానికి వెళ్లాము వాళ్లింటికి. వీధి హాల్లో మొగాళ్లంతా పేకాటలు ఆడుతున్నారు. మమ్మల్ని చూసి సూరమ్మగారి మొగుడనుకుంటా లేచొచ్చీ లోపలికి వెళ్లండమ్మా అని పంపారు. ఇంటినిండా ఆడవాళ్లు,  పిల్లలు. ఎవరూ తయారయి లేరు. జుట్లు విరబోసుకుని , కాళ్లు చాపుక్కూర్చుని కొందరూ, పిల్లలని ముస్తాబు చేస్తున్నవాళ్లు కొందరూ, భోషాణంలోంచి దుక్కల్లాంటి వెండిసామాను తీస్తూ ఒక పెద్దావిడ, ఒకమూల పడున్న పెద్ద చేమంతి , గులాబీల బుట్టలు, తేగలు, చెరుగ్గడలూ……. ఆ దృశ్యం మనసులో ముద్రపడిపోయింది. ఎందుకో అంత చిన్న వయసులోనే మనసుకు నచ్చని దృశ్యం.
మమ్మల్ని ఎవ్వరూ పలకరించలేదూ, కనీసం నవ్వలేదు. ఆ పెద్దావిడ మాత్రం ” సూరమ్మ వంటింట్లో ఉంది. వెళ్లవమ్మా ” అంది అమ్మతో. ఇద్దరం వంటింట్లోకి వెళ్లాం. ఇద్దరు వంటవాళ్లూ, పెద్ద బెనారస్ పట్టుచీర కట్టుకుని వడ్డాణం, వంకీలూ, కాసులపేరు, ఇంతలావు చంద్రహారాలూ, మావిడిపిందెల నక్లేస్, బంగారానివీ పొళ్ల గాజులూ వేసుకుని చామంఛాయలో ఒకావిడా ఏవేవో పిండివంటలు చేస్తున్నారు.
అమ్మను చూసి ఆవిడమొహం వెలిగిపోయింది. ” వచ్చావే రమా! ” అంటూ కావలించుకుని, ” నా పుట్టింటి వేపు ఇదే నాకు అన్నీ”… అంటూ అమాయకంగా వంటావిడతో చెప్తున్న ఆవిడ ఎందుకో తెగ నచ్చేసారు. నా చేతిలో ఓ పెద్ద వెండి మట్టుగిన్నెలో చేగోడీలూ, గవ్వలూ పెట్టి, ” పెరట్లో అరుగుమీద ఆడుకుంటూ తిను “…. అని పంపారు.
అంత పెద్ద పెరడు నేను ఎప్పుడూ చూడలేదు. బోలెడు చెట్లూ, పిచ్చిపిచ్చిగా అల్లుకుపోయిన తీగలూ, పొదలతో ఆ శీతకాలసాయంత్రం ఎంత భయంగా అనిపించిందో!
పెద్దనుయ్యి, చుట్టూ చప్టా నిండా బోలెడు అంట్లు. డజన్లకొద్దీ వెండికంచాలు, గ్లాసులు, కటోరీలు, వెండి ప్లేటులు, దీపం సమ్మెలు, బిందెలు, చెంబులు, గంగాళాలు. నాకు మా ఇంట్లో ఉన్న పండగలకి, పూజలకీ  తీసే రెండు చిన్న వెండికంచాలు గుర్తొచ్చాయి.
నేను తినేసి గిన్నె నూతిచప్టా మీద పెట్టేసి డిసంబర్ పూలు కోసుకుంటున్నాను.. ఈలోపున పెరటితలుపు తెరుచుకుని చాకలమ్మాయి బట్టలమూటలతో వచ్చింది. అటూయిటూ చూసి నేను  ఖాళీచేసిన వెండిగిన్నె తీసి పాతబట్టల మూటలో పెట్టేసింది. నేను వెంటనే పొదమాటునుండి వచ్చి, ” ఏయ్! దొంగా! అది పెట్టక్కడ” అంటూ అరిచాను. ఆ అమ్మాయి భయపడి గిన్నె బయటకి తీసి, చప్టా మీద విసిరేసి , వెనక్కి తిరిగి వెళ్లిపోయింది.  విషయం సూరమ్మగారికి చెప్తే , గట్టిగా నవ్వేసి నా బుగ్గ పుణికింది తప్పా ఏమీ అనలేదు. వెళ్లేప్పుడు మూడు స్టీల్ డబ్బాల్లో ఏవో పిండివంటలు , నా చేతిలో రెండొందలూ, భోషాణం నుండి గుట్టల చీరల్లోంచి అమ్మకు ఒక బెనారస్ పట్టుచీర ఇవ్వడం ఇప్పటికీ గుర్తుంది తనకు. ఆ సంపన్నురాలా ఈ సూరమ్మగారు . చాలా చేదు నిజం!
కారులో అమ్మ ఇంకా ఏదో చెప్తూనే ఉంది. ఈవిడ అమాయకత్వానికీ, మొగుడి చేతగానితనానికీ బంధువులు పందికొక్కుల్లా పడి అయినకాడికి దోచేసురున్నారుట. వాళ్ల పిల్లల చదువులూ, పెళ్లిళ్లకూ ఆస్తులన్నీ హారతికర్పూరంలా ఆవిరయిపోయాయట. మంచం మీద తీసుకుని తీసుకుని భర్త రెండేళ్ల క్రితం పోయారట. తన బావగారి కొడుకే ఈవిడని చూస్తున్నాడుట. అతనికీ చిన్నజీతం, పిల్లలూ అని భారం అవ్వకుండా వీరింట్లో ఇంటిపురోహితుడు గారు వంటకోసం ఏర్పాటు చేసారుట. వంటే కాకుండా ఆడపిల్లల సంరక్షణ కూడా తనే చూస్తుందట.
కారు సిరిపురం దగ్గరకు వచ్చేసరికి ఆపమని చెప్పి, “అమ్మా !చిన్న షాపింగ్ ఉంది. ఐదునిమిషాలు  అంతే”….. అంటూ జవాబుకోసం చూడకుండా గబగబా కారుదిగి ” కాయా క్లినిక్” లోకెళ్లి నాక్కాలసిన బ్యూటీప్రోడక్ట్స్ కొనుక్కుని వచ్చి కూర్చున్నా. కాయా బేగ్ తెరిచిన అమ్మకి తెలుసు ఆ సౌందర్యసాధనాల ఖరీదు కనీసం ఎనిమిది వేలుంటుందని. అమ్మ మొహం చూడ్డానికి భయం వేసింది.
” అదే మనకీ, ఆవిడకూ ఉన్న తేడా” …. ఆ ఒక్కముక్క చాలు మనసు సిగ్గుతో కుంగిపోడానికి. అమ్మ ఇంటికొచ్చాకా కాస్త ముభావంగానే ఉంది.
భోజనాలప్పుడు నాన్నగారితో చెప్తోంది అమ్మ సూరమ్మగారి గురించి. నాన్నగారి మొహంలో విపరీతమైన కన్సర్న్. ” పోనీ మనింటికి వచ్చేయమనలేక పోయావా రమా!”
“ఖచ్చితంగా రాదండి. ఆవిడ ఆత్మాభిమానం నాకు తెలుసు”
“సూరమ్మ వదినెవరమ్మా? ఎప్పుడూ వినలేదు”…. అన్నయ్య ప్రశ్న.
అమ్మ ఎందుకో నాన్నగారి కేసి కినుకగా చూసింది.
“హేమూ! సూర్యకాంతం నాకు మేనమామ కూతురు. మీ నాన్నతో నా పెళ్లయిందంటే ఆ మహాతల్లే కారణం. మా పెళ్లిలో మా నాన్న కట్నం డబ్బు పదివేలు సర్దలేకపోతే మీ నాయనమ్మా, తాతగారూ పెళ్లిపీటల మీంచి ఈయన్ని లేపేసారు! అప్పటికింకా మీ నాన్నకి చదువు పూర్తవలేదు. ఉద్యోగం లేదు. వాళ్ల మీద ఆధారపడి ఉన్నారు. దాంతో గట్టిగా ఎదురు మాట్లాడలేకపోయారు.
మా సూర్యకాంతం వదిన , వాళ్లాయన్ని, మా పెద్దతాతగారినీ  ఒప్పించి, అప్పటికప్పుడు  వాళ్లు పదివేలు తెచ్చిస్తామంటే అయ్యింది నా పెళ్లి.
వాళ్లు మాట నిలబెట్టుకున్నారు కానీ తీరుస్తానన్న మా అమ్మానాన్నా మాట నిలబెట్టుకోలేకపోయారు. అప్పడికే నాకు బంగారుగొలుసు కూడా చేయించింది తను. ఎక్కడో వేలునిడిచిన చుట్టరికం. ఆ రోజుల్లో పదివేలంటే ఈ రోజు లక్షల్లో మాటే!
 
ఆ రోజుల్లోనే వీళ్లది అమాయకత్వం అని, వెర్రిమాలోకాలు అని బంధువులంతా నవ్వేవారు. అది మానవత్వం అని తనకే తెలుసు.
ఆవిడ పెద్దగా లోకాన్ని చదవలేదు కనుకా గడుసుదనం రాలేదు. ఇంత దోచేసినా ” పోనీలేవే! ప్రాప్తం లేదు నాకు” అంటోంది ఆ వెర్రితల్లి.
“పర్స్ లో నెలజీతం పెట్టుకుని ఆవిడకిద్దామంటే రెండువేలు లేదంది మీ చెల్లి”…… అమ్మింక ఆవిషయం జన్మలో మర్చిపోదు.
” ఆవిడే ఐదొందలు ఇచ్చింది దీనికి. అదీ పెట్టుగుణం  అంటే!
 
********
 
ఇరవై కేలండర్లు మారాయి. ఆరోజ కలిసిన యశోదగారి అబ్బాయితోనే నా పెళ్లయిపోవడం, ఆ వెనువెంటనే అమెరికా వెళ్లిపోడం జరిగింది.
నా పెళ్లికి అమ్మ సూర్రావుగారింటికి వెళ్లి వాళ్ల సూరమ్మొదినకు చీరపెట్టి ఆహ్వానించింది. కవర్లో పదివేలు పెట్టి ఇస్తే, నవ్వుతూ తిరస్కరించి, చిన్నదానివి నువ్వు ఇవ్వడమేమిటే అందట ఆవిడ. పైగా పెళ్లికి రాకుండా లక్ష్మిగారితో చీర, పసుపు, కుంకుమ పంపారు.
అమెరికా వెళ్లేలోపు వెళ్లి అమ్మ కనిపించమంది కానీ చాలా ప్రయారిటీల్లో అది కొట్టుకుని పోయింది.
తరువాత కొన్నేళ్లూ పెట్టిన పరుగులూ, ఉరుకులూ, పిల్లలూ, కెరియర్ల ఒత్తిడిలో భారత్ వచ్చిందే తక్కువా. అమ్మానాన్నా, అత్తమామలు అమెరికా వస్తూ పోవడం తప్పా..
గత నాలుగేళ్లుగా అమ్మానాన్నలను నేను చూడలేదు..వాళ్ల అవసరాలు తగ్గాయి కదా అని నేనూ అమెరికాకు పిలవలేదు. అంతంత మాత్రపు ఆరోగ్యాలతో దేశం కాని దేశంలో అడ్డం పడితే అది పెనుభారమే! ఎదురు చేసే ఓపికా, సహనం నాకూ లేవు.
ఎప్పుడూ ఏదో ఒక పనే. స్వదేశం పిల్లలతో రావడం ఎప్పుడూ ఓ ఆర్ధికభారం అనుకునే సంకుచితత్వం కారణమేమో! యూరప్ ట్రిప్ లూ, చైనా , ఈజిప్ట్ సందర్శనకున్న వెసులుబాటు ఇండియా వచ్చి, అనారోగ్యంతో ఉన్న అమ్మని చూడడానికి దొరకలేదు నాకూ, తమ్ముడికీ!
అన్నయ్య మాత్రం విదేశీ అవకాశాలన్నీ ఎడం చేత్తో కొట్టేసి, అమ్మానాన్నలను కంటికి రెప్పలా చూసుకున్నాడు.
మళ్లీ ఇన్నేళ్లకు అమ్మకోసమే రావలసి వచ్చింది. అయితే చూడడానికి అమ్మేలేదు.
యాంత్రిక జీవితం హృదయాన్ని రాయిచేయడంతో మాతృత్వం రాళ్లల్లో  చెమ్మని బయటకు తేలేకపోయింది. ఎందుకో మనసులో ఒక రిలీఫ్. బహుశా అమ్మే నా మనస్సాక్షి యేమో!
 
అమ్మకూ నాకూ ఎన్నో వ్యత్యాసాలు, వ్యతిరేకతలు! అనుక్షణం నన్ను సరిదిద్దే తన ఖచ్చితత్వమంటే నాకు జంకు. నా స్వభావంలోని చీకటికోణాలన్నీ తనకు తెలుసు. ” నా”, ” నా కుటుంబం” తప్పా ఇంకేమీ పట్టని, అవసరం తీరేకా అత్తింటినీ, పుట్టింటినీ దూరం చేసేసిన నా స్వార్ధబుద్ధిని అమ్మ ఒక్కతే ఎత్తిచూపగలిగింది.
అమ్మను కోల్పోయిన  క్షణం నాలో ఆత్మావలోకనం మొదలయింది. అమ్మ ఆఖరిచూపులు దక్కని నాకు ఎందుకో అమ్మ రూపం అస్పష్టంగా తయారయింది మనోఫలకం మీద.
అమ్మ ఆఖరియాత్ర అత్యంత ఘనంగా చేసిన అన్నయ్యకు నావంతు ఖర్చుగా డాలర్లు ఇవ్వబోతే సున్నితంగా తిరస్కరించాడు. అమ్మ బంగారమంతా నా చేతిలో ఆదరంగా పెట్టారు వదినామరదళ్లు. చాలా భారంగా అనిపించింది అవి తీసుకోడానికి.
ఆఖరుకి అన్నయ్యే అన్నాడు , “నువ్వు ఇద్దామనుకున్నది ఏదయినా ఛారిటీకి ఇచ్చేయరా తల్లీ. అమ్మ సంతోషిస్తుంది, అని. నాన్నగారూ ఆమోదంగా తలూపారు. అమ్మ తన జీవన సంధ్యాసమయాన్నంతా సేవామార్గానికే తరలించింది మరి. అన్నయ్య చెప్పిన వృద్ధాశ్రమానికి కారులో వెళ్లాను.
ఆశ్రమం ఆఫీసులో అమ్మపేరిటి ఐదువేల డాలర్లు డొనేషన్ ఇచ్చి బయటకొస్తుంటే, బాగా పరిచయం ఉన్నట్టున్న అమ్మాయి కనిపించింది. ” చేతన”…. సూర్రావుగారి పెద్దమ్మాయి.
తనే గుర్తుపట్టి పలకరించింది.
“హాయ్! సుమన్ మేమ్! మీరేంటి ఇక్కడ? . నేను చదువయిన కొత్తలో టీచ్ చేసేప్పుడు సీనియర్ ఇంటర్ చదివేది.
చెప్పాను, నేను వచ్చిన కారణం. తనెందుకొచ్చిందో చెప్పింది.
“సూరమ్మ బామ్మని చూడ్డానికి వచ్చా. పెద్దవారయిపోయారు కదా. ఇక్కడే ఉంటున్నారు. ఇక్కడయితే ఆవిడకి రెస్ట్, మెడికల్ ఎయిడ్ దొరుకుతుందని ఇక్కడ పెట్టాము. ప్రతీవారం ఎవరో ఒకళ్లం వచ్చి చూసి వెళ్తాము. మమ్మల్ని పెంచి పెద్దచేసిన బామ్మ కదా”….. నవ్వుతూ చెప్తోంది.
సూరమ్మగారి పేరు బుర్రలో రిజిస్టర్ అవ్వడానికే కొన్నిక్షణాలు పట్టింది. మనసు సిగ్గుతో గతుక్కుమంది.
“చూడచ్చా వెళ్లి”, అడిగా.
రూం నంబర్ చెప్పి వెళ్లిపోయింది.
మామూలుగానే వృద్ధాప్యమన్నా, అస్వస్థతన్నా కాస్త విముఖత్వం నాకు. సూరమ్మగారిని ఎలాంటి పరిస్థితుల్లో చూడాలా అనుకుంటూ వెళ్లా.
బాగా ధనికవర్గాల వారికి అన్ని సౌకర్యాలతో కట్టిన వింగ్ అది. లిఫ్ట్ లో మూడో అంతస్థులో ఉన్న ఆమె ఫ్లాట్ తలుపు కొట్టా. ఎవరో ఇరవై ఏళ్ల అబ్బాయి, చక్కటి స్ఫురద్రూపి తలుపుతీసాడు. సూరమ్మగారి గురించి వచ్చానని తెలిసి ఆమె రూంలోకి తీసుకెళ్లాడు.
నన్ను చూస్తూనే ” రమా! ” అంటూ సంబరంగా పిలిచింది.
 
కాస్త మతిమరుపు వచ్చిందని చెప్తున్నాడు అబ్బాయి. చక్కగా ఆరోగ్యంగా ఉన్నారు సూరమ్మగారు మెత్తటి కాటన్ చీరకట్టుకుని. మనసులోనే సూర్రావుగారి కుటుంబానికీ, తమకోసం పనిచేసిన పెద్దావిడకు ఆఖరిరోజులు హాయిగా గడవడానికి అంతగొప్ప ఏర్పాటు చేసిన వారి వితరణకు మనసులోనే జోహార్లు చెప్పుకున్నా.
నేను రమకూతుర్ని అని చెప్పి, అమ్మ వెళ్లిపోయిన సంగతి చెప్పకుండా ఆవిడను చూడడానికి వచ్చానని చెప్తే మొహం ఇంత విప్పారింది ఆమెకు.
ఒక ముప్పావుగంట కబుర్లు అయ్యాకా ఆ అబ్బాయి గురించి చెప్పింది. తను పెంచుకున్న బావగారి కొడుకుకు ఆఖరి నాల్గవ సంతానంట. పెద్దబ్బాయికి సూర్రావుగారే షిప్పింగ్ కంపెనీలో ఉద్యోగం వేయించారుట. ఆడపిల్లలిద్దరికీ పెళ్లయిందట. ఈ పిల్లాడు చిన్నప్పటినుండీ చదువుల్లో స్టేట్ ఫస్టేట.
ఆ అబ్బాయి రాజేష్ చెప్తున్నాడు. కంప్యూటర్ సైన్స్ లో బీటెక్ చేసాడుట. యూనివర్సిటీ టాప్ చేసాడుట. కేంపస్ జాబ్ తీసుకోలేదుట. జీ ఆర్ ఈ లో చాలా మంచి స్కోర్ రావడంలో యుఎస్ లో టాప్ యూనివర్సిటీల్లో ఎమ్ ఎస్ చేయడానికి ఆఫర్స్ వచ్చాయిట. ఇంట్లో ఆర్ధికపరిస్థితులు సహకరించనందున వచ్చేయేడు ప్రయత్నిద్దామనుకుంటున్నాడుట. ఎంతో హుందాగా చెప్తున్నాడు.
డబ్బుసాయం చెయ్యమంటాడా?
సూరమ్మగారు మా కుటుంబానికి చేసిన సాయానికి మారుసాయం అడుగుతారేమో! ఏం చెప్పాలి?
నిజానికి అమ్మపేరున పదివేల డాలర్లు డొనేట్ చేద్దామనుకున్నది, అక్కడ దాతలు బానే ఉన్నారనిపించి ఐదువేలే చేసింది తను. పోనీ ఆ ఐదువేల డాలర్లూ ఈ పిల్లాడికిస్తే??
కళ్లముందు తన పిల్లలు, వాళ్లకి మూడు నాలుగేళ్లలో మెడికల్ స్కూల్ కి పంపడానికి అర్ధమిలియన్ డాలర్ల ఖర్చు కనిపిస్తున్నాయి. ఈ ఐదువేలకీ ఇంకో వందవేలు వేసి వసుంధరాస్ లో కొనబోయే నగలూ, ఇన్నేళ్ల తరువాత వచ్చినందుకు ఆడపడుచులకీ, వదినా మరదళ్లకీ పెడదామనుకుంటున్న పట్టుచీరల ఖర్చూ…… ఇంకా ఎన్నో కళ్లముందున్నాయి.
“వద్దులే. నేనే చెయ్యాలా యేంటి సాయం. బాగా బలిసిన ఆ సూర్రావుగారిలాంటి వాళ్లెవరో ఖచ్చితంగా చేస్తారు. నాకెందుకు అక్ఖరలేని, అక్కరకు రాని మెహర్బానీ”… నా అంతరంగంలో నాకే ప్రత్యేకమైన , సొంతమయిన స్వార్ధపాలోచనలు.
ఇంక వెళ్తానంటూ లేచాను.
సూరమ్మగారు నన్ను దగ్గరకు పిలిచి ఆప్యాయంగా కావులించుకున్నారు. ” బావుందే రమా! నిన్నిలా చూడడం. నా పుట్టింటి వేపు నువ్వొక్కత్తివే నాకు”….. ఆవిడ నన్ను మా అమ్మ అనే అనుకుంటున్నట్టున్నారు మధ్యమధ్యన.
మెల్లగా మంచంమీంచి లేచి , వాకర్ పట్టుకుని పక్కనే ఉన్న చిన్న అలమారా తెరిచి ఆవిడ చీరల బొత్తి కిందనుంచి ఏదో తీసారు. మళ్లీ మంచం మీద కూర్చుని దగ్గరకు పిలిచారు. రాజేష్ కు సైగ చెయ్యగానే బుట్టలోంచి రెండు ఆపిల్ పళ్లు తీసి ఇచ్చాడు. సూరమ్మగారు ప్రేమగా నా చేతులో అవన్నీ పెట్టారు. గంధం రంగుకు వంగపండురంగు అంచున్న పాతకాలపు బెనారస్ పట్టుచీర. ఈ రోజుల్లో ఆ నేత చూడము. అంత బాగుంది.
 
” రమా! తాతగారి ఆస్తిలో నాకు మిగిలిన ఆఖరి వస్తువు. చీర పాతదే కానీ బంగారు జరీ. కరిగించుకుంటే ఐదుతులాలు వస్తుందిట”….।. అమాయకంగా ఎత్తుపళ్లతో నవ్వుతూ చెప్తున్న ఆవిడిని చూస్తూ  నిశ్చేష్టనై ఉండిపోయా!
“అదీ పెట్టుగుణమంటే”….. అమ్మమాటలు చెవిలో గింగుర్లెత్తుతున్నాయి.
ఒక్కసారి మిలియన్ డాలర్ల పైనే ఉన్న మా బేంక్ నిలువలు, అమెరికాలో, ఇండియాలో సంక్రమించిన, సంపాదించిన ఆస్థిపాస్థులు కళ్లముందు కదిలాయి.
“రమా! నిన్నొకటి అడగచ్చా”….. సూరమ్మగారు ! లేమిలోనూ చెయ్యిచాపని జమీందారురాలు! ఇన్నాళ్లకు ఏదో కావాలని అడుగుతున్నారు.
“తప్పకుండానండి. అడగండి”. ఆ క్షణంలో ఆవిడ ఎన్ని లక్షలు అడిగినా యివ్వడానికి సిద్ధంగా ఉన్నా.
” మా రాజేషు గాడు అమిరికా వెళ్తాట్టే! నీకు వీలయితే శ్రమనుకోకుండా ఎప్పుడయినా వాడికి ఫోన్ చేస్తావా. వెర్రివెధవ. మనూరు దాటి ఎక్కడకీ వెళ్లలేదు. “….. ఆవిడ నా కళ్లల్లోకి చూస్తూ అడుగుతున్నారు.
అమ్మ నా పక్కనే ఉన్నట్టనిపించింది. ఇంక నావల్ల కాలేదు. నా రాతిగుండె కరుడు వీడి కరిగింది. వెల్లువలా ఒక్కపెట్టున దుఃఖం నన్ను చుట్టేసింది. డబ్బు తరువాతే బంధాలను నిలబెట్టిన నా అస్థిత్వం కుంగిపోయింది సిగ్గుతో.
ఉండలేక బయటకొచ్చేసా. రాజేష్ నా వెనుకే వచ్చి, సూరమ్మగారి మాటలకు క్షమార్పణ అడుగుతున్నాడు.
నేను మాట్లాడలేదు. మౌనంగా నా బేగ్ తెరిచీ మిగిలిన ఐదువేల డాలర్లున్న కవర్ తీసి రాజేష్ చేతిలో పెట్టా. మళ్లీ నీ మనసు మారేలోగా ఇచ్చేయ్ ….. నా అంతరాత్మ ఇచ్చిన చేతావని.
“వీలయినంత తొందరగా అమెరికా వెళ్లిపో రాజేష్! వచ్చే యేటి పరిస్థితులు ఎలా ఉంటాయో! ఈ డబ్బు నీకు అమెరికా వచ్చి కొన్నాళ్లు నిలబడడానికి సరిపోతుంది. నేనుండే వూరిలో యూనివర్సిటీలో కానీ జాయిన్ అయితే నీకు షెల్టర్ కూడా ఇవ్వగలను. ” నా బిజినెస్ కార్డ్ తీసిచ్చా.
నాతో పాటూ లిఫ్ట్ లోకి వస్తూ రాజేష్ అన్నాడు.
“మీరు ఇదంతా చెయ్యక్కరలేదు మేడమ్. మీ మంచిమాటలు చాలు నాకు”, కవర్ నాకు తిరిగిస్తూ!
” రాజేష్! నేను చేసిందేమీ లేదు. ఇది మా అమ్మ ఋుణం. తను బ్రతికుండగా తీర్చడానికి ప్రయత్నించింది. అవ్వలేదు. సూరమ్మగారు మాకు ఆ అవకాశం ఇవ్వలేదు. ఇన్నాళ్లకు ఆ ఋుణం తీర్చే అవకాశం నాకు వచ్చింది. అంతే” !
ఇప్పుడు మా అమ్మ మొహం స్పష్టంగా నాకు కనిపిస్తోంది .
ఆ చూపు నన్ను స్కాన్ చేస్తున్నట్టు లేదు. చిరునవ్వుతో నన్ను ఆమోదస్తున్నట్టు ఉంది.
 
 
 
 
 
 
 
 
 
 
 
 
 
 
రచన: శ్రీదేవి కూసుమంచి
జగన్నాధం మాష్టారు గారికి లేకలేక  ఇద్దరు కుమారులు ..కలవ పిల్లలు .రాము,శరత్ .ఇద్దరి పిల్లలని ఎంతో ప్రేమతో పెంచేరు.పిల్లలు పెద్ద వాళ్ళ అయ్యారు.ఆ ఉరిలో ఉన్న ప్రాథమిక పాఠశాలలో 10వ తరగతి వరకూ చదివించేరు.
మాధ్యమిక విద్యకై పట్నములో  ఒక ప్రముఖ కాలేజీలో చేర్చడం
జరిగింది.అయితే పట్నము వెళ్ళేక రాము ప్రవర్తనలో ఎటువంటి మార్పు రాలేదు.పూర్వములానే బాగ చదువుతూ ,ఇంటర్ మొదటి సంవత్సరములో కూడ మంచి మార్కులతో కాలేజి ప్రథమ స్థానములో పాసవ్వడం జరిగింది
కాని శరత్ ప్రవర్తనలోని పెద్ద మార్పు వచ్చింది.పెద్దలతో మాట్లాడేటప్పుడు గౌరవం ,మర్యాద లేకుండ మాట్లడటం,తినే తిండే లో మార్పు..ఇంటర్ ప్రథమ సంవత్సరములో మొత్తము సబ్జక్టులు ఫెయిల్ అయిపోయాడు..తండ్రి పిలిచి ఏంటిది..పదివ తరగతి వరకూ తరగతి ప్రథమ స్థానములో ఉండే వాడవు ఇప్పుడేమైంది.. పోనీలే గాని అక్కడ మూడు బుట్టలతో పువ్వులు ఉన్నాయి.
అందులో మొదటి బుట్ట తీసుకురా అన్నారు.సరే నాన్న గారు అంటూ మొదటి బుట్ట శరత్ తీసుకువచ్చాడు.తండ్రి దగ్గరకి..ఏంటి నాన్న గారు ఈ పువ్వులు మంచి పరిమళాన్ని వెదజల్లుతున్నాయి.. చాలా బాగుంది ఈ పరిమళం  అన్నాడు శరత్ ..తండ్రి వెంటనే
బాగున్నాయా..మంచి వాసన వస్తుందా..
సరేలే ..
ఇప్పుడు రెండో బుట్టతో వున్న పువ్వులు కూడా తీసుకురా..సరే నాన్న గారు..తెస్తుండగా ఇవి అసలు ఏ వాసన లేవండి..అయితే ఆ బుట్టలో సగం పువ్వులు ఈ మొదటి బుట్టలో వెయ్యు…అనగానే ఈ రోజు మా నాన్న కేమైంది..అనుకుంటూ బయటికి ఏమి అనకుండా రెండో బుట్టలో పువ్వులు మొదటి బుట్టలో వేసాడు.ఇప్పుడు మూడో బుట్ట తీసుకురా..ఏంటి నాన్న ఇదంతా..ముందు తీసుకురా..
అని జగన్నాధం అనగానే..సరేలెండి అని మూడవ బుట్ట వద్దకు వెళ్ళేడు వెళ్ళగానే..భయంకరమైన ధుర్గాంధాన్ని వెదజల్లుతున్నాయి ఆ పుష్పాలు..ఏంటి నాన్న గారు భరించలేకపోతున్నా ..చూడటానికి అందంగా ఉన్నా ఇంత భయంకరమైన వాసనని వెదజల్లుతున్నాయని అడిగేడు..జగన్నాధం దానికి సమాధానం చెప్పకుండా…ఈ వాసన లేని రెండో బుట్టలో మిగిలి ఉన్న పుష్పాలు   మూడో బుట్టలో వేసి ..ఈ రెండు బుట్టలు పెరటిలో ఉన్న గదిలో పెట్టు అన్నారు..ఏమైందో అర్థం కావటం లేదు.తప్పదు మరి..ఏమి చేస్తాములే అంటూ బయటికి విసుగు కనబడకుండా
తండ్రి చెప్పినట్టు చేసాడు శరత్ .
మరుసటి రోజు తెల్లవారేక..తండ్రి శరత్ ..శరత్ అంటూ పిలవడం మొదలుపెట్టేరు..ఏమైంది..ఏమైంది అంటూ విసుగుగా శరత్ వచ్చాడు
శరత్ నిన్న పెరటి గదిలో పెట్టిన పూల బుట్టలు రెండూ తీసుకుని రా ..
ఎందుకు నాన్న..
తీసుకుని రా
చెపుతున్నాను ..
సరే నాన్న…రెండు బుట్టలు తెచ్చి తండ్రి దగ్గర పెట్టేడు శరత్ .నిన్న నువ్వు వాసన లేని పువ్వులను రెండు బుట్టలలో వేసావు కదా..వాటిని మరల వేరు వేరుగా తీసి వాసన చూడు..ఏంటొ ఇతని ఛాదస్తం అని మనసులోనే అనుకుని వాసనలు చూసే సరికి ..నిన్న ఏ వాసన లేని పుష్పాలు .నేడు వాసన సంతరించుకున్నాయి..మంచి పరిమళాలు వెదజల్లే పువ్వులపై వేసే వాటికి మంచి మరిమళపు వాసన..దుర్గంధమైన వాసన వెదజల్లే పువ్వులు పై వేసే పువ్వులు భరించలేని వాసనతొ ఉన్నాయి..
అసలేమిటి దీని అంతరార్థం అనుకునే సరికి ..శరత్ కి అర్థమైంది…నేను చెడ్డ వారితో సహవాసం చేయబట్టే కదా…నేను ఇంటర్ ప్రధమ సంవత్సరం ఫెయిల్ అయ్యాను..అన్నయ్య మంచి వారితొ స్నేహం చేయబట్టి కాలేజీ ప్రధమ ర్యాంకులో ఉత్తీర్ణుడైనాడు..ఏదేన సహవాసంతోనే మన గుణాలు కూడ మారుతుంటాయి అని తలచి తండ్రి పాదాలపై పడి మన్నించండి..మరెప్పుడు నేను చెడు సావాసాలు చేయను..నేటి నుండి బుద్దిగా చదువుకుని మునుపటి శరత్ లా మంచి మార్కులు తెచ్చుకుంటాను..నన్ను నమ్మండి అని బోరున ఏడవటం మొదలుపెట్టేడు..
నువ్వు తప్పుని గ్రహించావు ..చాలు ఇక నుంచి మంచిగా చదువుకో….జీవితములో  కాలము చాలా విలువైనది..దాని వృధా చేసేమంటే ..జీవితమే వ్యర్థమౌతుంది..కష్టపడే వయసులో కష్టపడాలి..సుఖపడే సమయంలో సుఖపడాలి..అందుకే నీతో ఈ పని చేయించా అని తండ్రి బిడ్డని ఓదార్చి సన్మార్గములోకి నడిపించాడు….
రచన:  విశాలి పేరి
 
“ఇది మీకు భగవంతుడు ఇచ్చిన ఇంకో జన్మ. ఆలోచించి నిర్ణయాలు తీసుకోండి.. జీవిత చరమాంక దశలో ఉన్నారు. కాస్త వైరాగ్య ధోరణిలో ఆలోచించండి ” అని మాతాజీ అన్నారు.
“మాతాజీ. చాలా ఆలోచించానండి. నేను వెళ్లకపోతే అక్కడ చాలా గొడవలు జరుగుతాయి.. నా పిల్లలకి లోక జ్ఞానం లేదు. వెళ్ళి అక్కడ అన్నీ వ్యవహారాలు సద్దుమణిగాక తిరిగి వస్తాను..” రత్నమ్మ అంది
“మళ్ళీ చెబుతున్నాను.. అవన్నీ వదిలేసే ఇక్కడకు వచ్చారు, ఇప్పుడు మళ్ళీ వాటి జోలికి ఎందుకు మీకు?  అవేవీ మీవి కాదనే కదా ఆస్తి మొత్తం పిల్లల పేరున రాసేశారు.. మళ్ళీ ఇప్పుడు వాటి పైకి మనసుని తిప్పకండి, ఎంతో పుణ్యం చేసుకుంటే కానీ చివరి దశలో ఈ వారణాశిలో ఉండము, ఇక్కడ ఉండీ ఆ లయకారకుడి పిలుపు ఎప్పుడు వస్తుందా అని ఎదురుచూడాలి, బోలెడు పరీక్షలు పెడితే కానీ ఆయన దగ్గరకు రానివ్వడు.. ఇంకోసారి ఆలోచించుకోండి రత్నమ్మ గారూ, ఇవన్నీ ఆయన పెట్టే పరీక్షలు.. మీరు దేనికి చెలించకూడదు, ప్రశాంతమైన మనసుతో ఆలోచించండి, ఇవన్నీ భవబంధాలు   ” అని  అన్నారు మాతాజీ.
మాతాజీ అన్న మాటలకి రత్నమ్మ ఏమీ సమాధానం చెప్పలేదు, కిటికీలో నుంచి దూరంగా ఉన్న మామిడి చెట్టువైపు చూస్తూ ఉండిపోయింది.
********
రత్నమ్మ. చాలా శ్రీమంతురాలు. పల్లెటూర్లో యాభై ఎకరాల వరకు ఉంది. ఆమెకు ముప్పై ఏళ్ళు ఉన్నప్పుడు భర్తపోయాడు. అప్పుడు ఆవిడకు ఇద్దరు పిల్లలు వయస్సు పదేళ్లు  పెద్దవాడికి, ఎనిమిదేళ్లు చిన్నవాడికి. భర్తపోయిన కొత్తలో చాలా నిరుత్సాహపడిపోయింది రత్నమ్మ. ఇంక జీవితంలో ఏదీ అవసరం లేదనుకుంది. కానీ తన జీవితం ఇప్పుడు తనపిల్లల కోసం. తాను పోతే వారి జీవితం కుక్కలు చింపిన విస్తరి అవుతుందని గ్రహించింది. పిల్లలిద్దరినీ చాలా క్రమశిక్షణలో పెంచింది. యాభై ఎకరాలని తానే స్వయంగా చూసుకోసాగింది. అది కాక చుట్టుపక్కల కొన్ని రిసార్ట్స్ కట్టి ఆ వ్యాపారంలో కూడా బాగా సంపాదించింది. పదేళ్ళల్లో పిల్లల కి మంచి చదువులు వచ్చాయి.  వ్యాపారంలో  కూడా చాలా సంపాదించింది.
పిల్లలకి రత్నమ్మ చెప్పిందే వేదం. ఆవిడ ఇష్టప్రకారమే కోడల్ని తెచ్చుకుంది. కోడళ్లు కూడా ఆమె ఎంత చెబితే అంతా! ఏ రోజు ఆవిడ మాటకు ఎదురు తిరగలేదు. ఇలా నల్లేరు మీద నావలా జీవితం  సాగుతుండగా ఒక రోజు రత్నమ్మ కి కాన్సర్ అని డాక్టర్లు చెప్పారు. ఆవిడ కు చాలా పెద్ద పెద్ద డాక్టర్ల దగ్గర వైద్యం చేయించడానికి కొడుకులు సిద్ధపడ్డారు. కానీ రత్నమ్మ. ఇంక తాను వచ్చిన పని అయ్యిపోయింది.. పిల్లల కోసం బ్రతికింది. ఇక పిల్లలను కోడళ్ల చేతిలో పెట్టాక తాను ఇంక నిష్క్రమించాలని భగవంతుడు నిర్ణయించుకున్నాడని గ్రహించింది.
ఆస్తి అంతా కొడుకుల, కోడళ్ల పేర రాసేసింది.  కాశీ వెళ్ళిపోవాలనుకుంది. పిల్లలు వద్దంటున్నా కాశీలో ముముక్షి భవన్ లో ఉండటానికి నిర్ణయించుకుంది. ఇక తప్పేది లేదని పిల్లలు ఆవిడకు ముముక్షి భవన్ లో ఒక ఇల్లు కొని ఇచ్చారు. అక్కడే డాక్టర్ల చేత వైద్యమూ చేయించసాగారు. రోజూ అక్కడ జరిగే మాతాజీ భక్తులతో చేసే సత్సంగాలు, పొద్దుటే రోజూ చేసే గంగా స్నానము, ఆ తరవాత విశ్వనాథుడి దర్శనమూ, మళ్లీ సాయంత్రము గంగా హారతి చూడటం. ఇలా ఆవిడకు కొత్తగా ఏదో లోకంలో తేలిపోయింది రెండేళ్ల  పాటు.
ఆ సమయంలో ఆవిడకు ఆవిడ ఇల్లు కానీ, పిల్లలు కానీ కోడళ్లు కానీ గుర్తుకురాలేదు. ఏదో తెలియని కొత్త అనుభూతితో శరీరం అంతా ప్రకాశవంతమయ్యింది. ఆ కాశీ విశ్వేశ్వరుడు దయ వల్ల ఆవిడ కాన్సర్ రోగం మాయమైపోయింది. పూర్వం కన్నా ఇప్పుడు చాలా బలంగా ఉన్నట్టు అనిపించింది ఆవిడకు. కాశీ లో మాతాజీ చెప్పే దివ్యభోదనలతో రోజులు చాలా ఉత్సాహంగా దొర్లిపోయాయి. పూర్తి వైరాగ్యంలో కాలం గడపసాగింది రత్నమ్మ! ఆ రెండేళ్లలో  కొడుకు, కోడళ్లు నాలుగు సార్లు వచ్చి వెళ్ళారు.
ఇలా ఉండగా ఒకరోజు పెద్ద కొడుకు నుంచి ఫోన్ వచ్చింది.. “ఎన్నో ఏళ్లుగా కోర్ట్ వ్యవహారంలో ఉన్న 150  కోట్ల ఆస్తి వారికే వచ్చినట్లు ”  చెప్పాడు పెద్దకొడుకు.
ఆ వార్త విన్నాక రత్నమ్మ గారి మనస్సు మనస్సులో లేదు.. ఆ డబ్బు పిల్లలు ఏంచేసి పాడు చేసేస్తారో, పెద్దకోడలు పుట్టింటివారికి దోచిపెడుతుందో, చిన్నకోడలు ఏమాత్రం అనుభవం లేని రియల్ ఎస్టేట్ లో పెడుతుందో అన్న భయం ఎక్కువయ్యింది రత్నమ్మగారికి.
మరునాడే తన ఊరికి వెళ్ళడానికి టికెట్ తీసుకుంది. మాతాజీ చాలా వారించారు..”రత్నమ్మ గారూ. అన్నీ వదిలి ఈ విశ్వేశ్వరుడు సన్నిధికి వచ్చేశారు మీరు. ఆ భగవంతుడు మీ వైరాగ్యానికి పెట్టే పరీక్ష ఇది.. , మీరు ఇలాంటి వాటికి లోబడకండి. ఆ డబ్బు మీది కాదు. అది ఎవరు ఏ విధంగా చేసుకుంటే మీకెందుకు? మీ పిల్లలకి కూడా అనుభవం రానివ్వండి, బాగా పండిన దోశపండు తొడిమను వదిలినట్టు ఈ మోహాలన్నీ విడిచిపెట్టాలి, మళ్ళీ పాత జీవితంలోకి వెళ్ళకండి.  అసలు ఈ శరీరం, ఈ జీవితం  మీది కాదు. క్యాన్సర్ తో బాధపడేది మీ పాత శరీరం, ఈ కొత్త శరీరం భగవంతుడి జ్ఞానజ్యోతితో ప్రకాశిస్తోంది, మళ్ళీ ఆ అంధకారంలోకి తీసుకొని వెళ్ళకండి   ” అని చాలా విధాలుగా చెప్పి చూశారు..
“మీ జీవితాన్ని సంపాదించిన ధనంతో కాదు మీరు గడించిన పుణ్యంతో  లెక్కబెట్టాలి, మీకు ఆ విశ్వేశ్వరుడు ఇచ్చిన సదవకాశం ఈ శరీరంతో పుణ్యం చేసుకోవడం.” అని మళ్ళీ మాతాజీయే అన్నారు.
“క్షమించండి మాతాజీ! ఒక్క నెలలో అన్ని విషయాలు సద్దుబాటు చేసి వచ్చేస్తాను, నన్ను ఇబ్బంది పెట్టకండి ” అని నమస్కరించి బయలుదేరారు రత్నమ్మ గారు.
****
రత్నమ్మ ఫ్లైట్ దిగగానే కొడుకులిద్దరూ, కోడల్లిద్దరూ ఆవిడను రిసీవ్ చేసుకోడానికి వచ్చారు. రాగానే ఆవిడ చెయ్యి పట్టుకొని కుశల ప్రశ్నలు వేశారు. చాలా రోజుల తరవాత పిల్లల్ని కలిసిందేమో.. చాలా ఎమోషనల్ అయ్యింది రత్నమ్మ. కారులో ఇల్లు చేరుకుంది. ఇంట్లోకి వచ్చాక, పెద్దకోడలు అందరికీ కాఫీ ఇచ్చింది. కాసేపు కబుర్లు, కుశల ప్రశ్నలయ్యాక చిన్న కొడుకూ, కోడలు. “ఇక మేము బయలుదేరుతాము ” అని అన్నారు
అయ్యోమయంగా చూసింది రత్నమ్మ.. “అది. ఇప్పుడు మేమిద్దరం ఒకే ఇంట్లో ఉండటం లేదు అమ్మా! వాడు పక్క వీధిలో ఉన్న మన బంగ్లాలో ఉంటున్నాడు, ఇలా అకేషనల్ గా కలుసుకొని ఎంజాయ్ చేస్తున్నాము. నువ్వే చెప్పూ ఒకే ఇంట్లో ఉంటూ గొడవలు పడే కన్నా, వేరుగా ఉంటూ కలిసి ఉండటమే మేలు కదా ” అని ఆవిడకు జవాబు చెప్పే అవకాశం ఇవ్వకుండా అంతా తానే చెప్పేశాడు పెద్ద కొడుకు.
రత్నమ్మ ఇల్లు చేరి రెండు రోజులౌతోంది. కొడుకులూ, కోడళ్లు ఒకే ఇంట్లో ఉండేవారు తాను కాశీకి వెళ్ళే సమయానికి, కానీ తాను తిరిగి వచ్చేటప్పటికి ఇద్దరూ వేరు వేరు కాపురాలు. వ్యాపారాలు కూడా విడివిడిగానే చేస్తున్నారు. ఒకటిగా ఉంటారనుకున్న పిల్లలు ఇలా వేరు వేరు అయ్యేటప్పటికి తట్టుకోలేకపోయింది రత్నమ్మ. కోడళ్ల  ప్రవర్తనలో కూడా చాలా మార్పు వచ్చింది. చాలా అణిగిమణిగి ఉండే కోడళ్లు ఇప్పుడు కాస్త జూలు విదులుస్తున్నారనిపించింది.  అన్నిటికీ సమాధాన పడింది, ఇక ఆ డబ్బు విషయం మాట్లాడాలని అందరినీ ఒకరోజు తన దగ్గరకు రమ్మంది. వాళ్ళతో మాట్లాడి ఎలాగైనా ఒకటి చేయాలి. ఆ నూటాభై కోట్లతో కొత్త వ్యాపారం ఏది చెయ్యాలో చెప్పాలనుకుంది.
ఆవిడ కోరుకున్నట్టుగానే ఒకరోజు సాయంత్రం ఆవిడ కుటుంబం అంతా ఆవిడ దగ్గర కూర్చుంది. చాలా సేపు ఆవిడ ఆరోగ్యం గురించి వాకబు చేసారు ఆవిడ కొడుకులు. చాలా ఆనందపడింది. అప్పుడు పిల్లలతో రత్నమ్మ” ఆ నూటాభై  కోట్ల ఆస్తి మన ఊరిలో ఇంకొన్ని ఎకరాలు కొని రిసాస్ట్స్ కట్టించాలని అనుకుంటున్నాను, ఇంకా కొంత డబ్బు” అని ఏదో  చెప్పబోతుండగా..
“లేదు అత్తయ్య గారు. ఆ డబ్బుతో మేము సిటీలోనే రియల్ ఎస్టేట్ లో  పెట్టాలని అనుకుంటున్నాము ” అని పెద్దకోడలు అంది..
రత్నమ్మ ఈ ఎదురు సమాధానం తట్టుకోలేపోయింది..” అది కాదు. మీకు ఇక్కడ వ్యవహారాలు తెలీవు..” అంటూ ఏదో చెప్పబోతూ ఉండగా
“అత్తయ్యా. వ్యవహారం తెలియకపోతే కొన్నిరోజులకు అదే తెలుస్తుంది.. నడక వచ్చే  పిల్లాడిని నడిచేలా చెయ్యాలి. ఎత్తుకొని మీరు నడిపిస్తే ఆ పిల్లాడికి నడక ఎలా వస్తుంది. అలాగే తయ్యారు చేశారు మా భర్తలని ” అని నిష్టూరంగా చిన్నకోడలు అంది..
వస్తోన్న కోపం తమాయించుకొని ” కాస్త డబ్బులు చేతబడగానే మాటలు బానే వచ్చాయి..హ్మ్మ్. నా కొడుకుల కోసం కష్టపడ్డాను.. ఇంత డబ్బు సంపాదించాను.. ఎన్నో కష్టాలు పడ్డాను, ఇలా డబ్బుని దుర్వినియోగం చేస్తుంటే చూడలేను ఆవాలు ఒక్కొక్కటే ఏరి పోగేసి ముద్ద చేసి ఇచ్చినట్టు ఇచ్చాను ఈ ఆస్తిని..” అని అంది
” చూడండి అత్తయ్యా. అన్నీ వదిలేసి వెళ్లిపోయిన మీరు మళ్ళీ వెనక్కి రావడానికి కారణం ఈ డబ్భే కదా, ఇకపోతే మీరు కష్టపడి పెంచింది మీ పిల్లలనే, ఏదో ఘనకార్యం చేసినట్టు ఫీల్ అయ్యిపోకండి..  ఈ డబ్బు మా ఇష్టప్రకారం వాడుకుంటాము. ఈ విషయంలో మీ సలహాలు మాకు వద్దు ” అని చిన్న కోడలు తేల్చి చెప్పింది.
కొడుకులు ఏమాత్రం వారిని ఊరుకోమని చెప్పకపోవడం మరింత బాధపెట్టింది రత్నమ్మని. అలా చూస్తూ కుప్పకూలిపోయింది..
తనలో నుంచి ఏదో బయటకు వెళ్ళిపోతున్న భావం.. “వైరాగ్యం వచ్చినప్పుడు భగవంతుడు అది నిజమైన వైరాగ్యమా కాదా అని పరీక్ష పెడతాడు. మీ జీవితం ఆయన బిక్ష.” ఇలా మాతాజీ మాటలు వినపడుతున్నాయి.. కానీ శరీరంలో తాను లేదు…
 
రచన:  వారణాసి రామకృష్ణ
 
ఇoడియాలో సరదాగా గడుపుదామని అమెరికా నుండి వచ్చి ఫ్రెండ్ వెంకట్ రెడ్డికి ఫోన్ చేస్తే ఎంతకీ తియ్యట్లేదు.  కంగారుగా వాడి ఇంటికెళ్తే వాళ్ళావిడ ఎదురై భోరుమని ఏడుపు ప్రారంభిoచింది.
కొంపదీసి వెంకట్ గాడు గానీ బాల్చి తన్నేసాడా..ఛీ ఛీ పాడు ఆలోచన అనుకుంటూ “ఏంటమ్మా వెంకట్ రెడ్డి ఇంట్లో లేడా” అడిగితే  “అయ్యో అన్నయ్య! రెండ్రోజులైంది,ఆయన ఎవరితో మాట్లాడడంలేదు! గదిలోంచి బైటికి రావట్లేదు. నాకెందుకో భయంగా ఉంది” అంటూ మళ్ళీ భోరుమంది.  ఏమయ్యిందానని గదిలో కెళ్ళి చూస్తే ముసుగు కప్పుకుని ఓ మూల కనిపించడు.  నన్ను చూడగానే వెంకట్  కెవ్వుమని కేక పెట్టాడు.  ఆ అరుపుకు నేను భయపడి చచ్చి గట్టిగా అరిచాను.
“అరె నువ్వా ?అదేంట్రా అట్లా అరిచావు?” వెంకట్ రివర్స్ లో అడిగితే
“వెధవా నువ్వెందుకు కేక పెట్టావు?” ఇంకా గుండె దడ తగ్గలేదు నాకు.
“అరెస్టు చెయ్యడానికి పోలీసులు వచ్చారనుకున్నా!” వణుకుతూ చెప్పాడు.
“అరెస్టా? నిన్నెందుకు అరెస్ట్ చేస్తారూ?” అడిగితే  నెత్తి మీది ముసుగు తీసి భయంగా చెప్పాడిలా –
“ఇండియాలో ఇప్పుడు మగవాళ్ళంతా కేసుల భయానికి దడిసిపోతున్నారు, తెలుసా?”
“కేసులా? ఏం కేసుల్రా?” కొంచం నేనూ  భయపడ్డాను.
“ఆడవాళ్ళంతా ఇప్పుడు మగాళ్ళ మీద ‘మీ టూ’ కేసులు పెడుతున్నారు ”
“మీ టూ? అంటే?”  అర్ధం కాక బుర్ర గోక్కుoటే  “అమెరికాలోనే మొదలైంది నీకే తెలీదా?”  అంటూ
మీ టూ ఉద్యమం గురించి చెప్పుకోస్తూ లోగడ  ఏ ఏ సెలబ్రిటీ లతోఎవరెవరు అసభ్యంగా ప్రవర్తించారో వాళ్ళు   ఫిర్యాదులు చేస్తే కేసులు, అరెస్టులు గోల అంటూ అన్నీ చెప్పాడు.
“సరే!నువ్వేమైనా సెలబ్రిటీనా? నీ మీద ఫిర్యాదు ఎవరు చేస్తారు? నీకెందుకురా భయ్యిం ”
“ఆఫీసులో నా అసిస్టెంట్ మణికి లీవ్ శాంక్షన్ చెయ్యలేదని, వర్కు బాలేదని సరళని చీవాట్లు పెట్టా! దాంతో ఇద్దరూ కక్ష గట్టేరు. మొన్న లంచ్ అవర్లో మీ టూ అని వెంకట్ రెడ్డి అని ఏదో గుసగుస లాడుతూ నన్ను చూడగానే సైగలు చేసుకున్నారు. అప్పుడే అనుకున్నా-ఈ  బకారా గాడ్ని  మీ టూ లో కేసులో ఇరికిస్తే పనై పోతుందని ఇద్దరూ డిసైడ్ అయ్యారని !”
“ఎహే పో!  నువ్వు నీ పిచ్చి అనుమానాలు?” కొట్టి పారేశాను.
“అమ్మో! వీళ్ళు కాకపొతే పక్కింటి పిన్నిగారు గ్యారెంటీ కేసు పెడుతుంది! ఆవిడ చీర కొంగు లాగేను”
“చీర కొంగు లాగేవా? ఎందుకు లాగేవు ?” అనుమానంగా చూసి కోపంగా అడిగాను.
“బుద్ది లేక! ఓ రోజు సైకిల్ మీద వెళ్తుంటే పిన్నిగారు  రిక్షాలో వెళ్తూ కనిపించేరు. సరిగ్గా అప్పుడే ఆవిడ  చీర కొంగు రిక్షా చక్రంలో చిక్కుకోవడం చూసి  ప్రమాదం తప్పిద్డామని కొంగు లాగేను. అప్పుడు  పిన్నిగారు  ఉరిమి చూసేరు!”  చెప్పి భయంతో వణికి పోయాడు. ఎక్కడో తేడా అనిపించి
“సైకిల్ మీద వెళ్తుండగా జరిగిందా?” అడిగాను.
“అవున్రా! ఆ తర్వాత వాళ్ళు ఇల్లు మారేరు. మొన్న మళ్ళీ పిన్ని గారు  మార్కెట్లో తీక్షణం గా చూసి నిన్ను ఎక్కడో చూశాన్రా అబ్బాయ్ అంది. అప్పట్నించి.. “ అంటూ చిటికెన వేలు పైకెత్తి చూపి
“భయంతో దాని క్కూడా పోవట్లేదు” బాధగా మొహం పెట్టాడు.
నేను వాడ్ని ఎగాదిగా  చూసి “ఎంతకాలమయ్యింది?” ఆడిగాను.
“ఏంది? బాత్రూం పోకనా?”
“తూ, అదికాదుబే! కొంగు లాగిన సంఘటన జరిగి!
“అదా! పాతికేళ్ళు అయ్యే ఉంటుంది”  వెంకట్ చెప్పగానే తుళ్ళి పడి “ఏంట్రా? పాతికేళ్ళ కిందటి సంగతి ఇప్పుడు చెప్తున్నావా? నేనింకా ఈమధ్య అనుకున్నా! అంటే పిన్నిగారి వయస్సు ఇప్పుడు…”
లెక్కలేస్తూ బుర్ర గోక్కుంటే  “డెబ్బైకి తక్కువుండదు! “ తాపీగా చెప్పాడు.
“ఎదవ!ఎదవన్నర ఎదవ! అప్పుడు నీ వయసు ఎంత ?
“నాకప్పుడు  పదేళ్ళు బాసూ”
“తూ! ఎప్పుడో నువ్వు బుడ్డోడుగా వున్నప్పుడు  కొంగులాగితే ఇప్పుడు ఈ వయసులో ఆవిడ నీ మీద కేసు పెడుతుందా! బుద్ది లేదూ, పిచ్చి అనుమానాలు కట్టిపెట్టు ” కోపం ముంచుకొచ్చి తిట్టి వాడిని హాల్లోకి లాకొచ్చా!
అప్పుడు   టీవీలో– మీ టూ ఇంటర్వ్యూ వస్తోంది. బోలెడు మంది ఆడవాళ్ళు  యాంకరమ్మ ప్రశ్నలకి సమాధానం ఇస్తున్నారు. ఒక అమ్మాయి  సినిమాలో ఛాన్స్ కోసం వెళ్తే నిర్మాత అసభ్యంగా ఎలా ప్రవర్తించాడో భోరుమని ఏడుస్తూ  వివరించింది. తర్వాత పక్కనే ఉన్న ఇంకో ముసలమ్మ మీదకి కెమెరా ఫోకస్ చెయ్యగానే  బోసినవ్వులు నవ్వుతూ  “అప్పడు నాకు ఇరవై ఏళ్ళు! అందంగా ఉండేదాన్ని. సిన్మా షూటింగ్ అయ్యాక బోడిలింగం గారు  నా చెయ్యి పట్టుకుని   ” సిగ్గుతో  ఆగిపోయింది.
“ఏమైందో చెప్పండి ?” యాంకరమ్మ నవ్వుతూ పళ్ళు బైట పెట్టి కుతూహలంగా అడిగింది
ముసలమ్మ ముసిముసి నవ్వులు రువ్వుతూ “చెప్పలేను బాబూ.. తెగ సిగ్గేస్తోంది” అంటూ మూతి ముప్పై మూడు వంకర్లు తిప్పింది. “చెప్పాలి! మీలాంటి సీనియర్లు చెప్తేనే అలాంటి మృగాళ్ల బండారం బైటికివచ్చేది! “ అంటూ యాంకరమ్మ “ ప్రముఖ దర్శకనిర్మాత సినీ స్టూడియో అధినేత శ్రీ  బోడిలింగం  గారు ఇప్పుడుఎలా  స్పందిస్తారో లైవ్ లో చూద్దాం”  చెప్పగానే టీవిలో మంచంమీద ఆఖరి  దశలోఉన్న  బోడిలింగం గారు కనిపించారు. పక్కనే మరో యాంకరమ్మ అదో రకంగా నవ్వి మూతి దగ్గర మైక్ పెట్టిoది.
“మీరు 50 ఏళ్ళ క్రిందటచేసిన  నిర్వాకం ఇప్పుడు బైటికొచ్చింది, ఏం జరిగిందో చెప్పండి “
“ఎ.. వ..రూ ?! ” వణికిపోతూన్న స్వరంతో బోడిలింగ గారు“హేవిటో! చెవులూ ఇనపడ్డం మానేశాయి. !పద్మశ్రీ గానీ ఇచ్చేరా?” ఆశగా పక్క మీంచి లేవబోయి మళ్లీ అక్కడే చతికిలబడ్డాడు.
“మీరు అలనాటి ప్రముఖనటీమణి కనకం గారి పట్ల అసభ్యంగా ప్రవర్తించారని ఆవిడ ఫిర్యాదు చేస్తున్నారు!”
యాంకరమ్మ కాస్త గట్టిగా అరిస్తే కనకం పేరు వినగానే ముసలాయన కళ్ళు మెరిసి
“ హే..వి..టీ..కనకమoటున్నారు?”  బోసినోరు తెరిచాడు.
“అవును కనకంగారే! ఆవిడ మీద  అఘాయిత్యానికి  పూనుకున్నారని అభియోగం! ”
యోగం అన్న చివరి మాట వినిపించి మొహ చింకి చాటంతచేసుకుని చటుక్కున లేచి కూర్చున్నాడు.
” అబ్బో..యోగం..మహాభోగం!ఏం చెప్పమంటారు ఆ గోల్డన్ డేస్!కనకం నిజంగా కనకమే! ఒంటినిండా కనకం కుమ్మరిస్తే కానీ  ఒప్పననేది! మహా గడుగ్గాయి పిల్ల..”  గత స్మృతులతో ముసలాయన మొహం వెలిగి పోగా దీర్ఘాలు తీస్తూ అప్పటి సంగతులు వల్లె వేశాడు.  అవి వింటూ కనకం సిగ్గుతో ఇక్కడ మెలికలు తిరుగుతుండేసరికి యాంకరమ్మ “ కనకం గారిమీద మృగాళ్ళ దౌర్జన్యం.. చూస్తూనే ఉండండి మీటూ లైవ్ షో బ్రేక్ తర్వాత..”  అంటూ కిసుక్కుమని గోలి సోడా కొట్టినట్టు నవ్వింది.
ప్రోగ్రాం చూస్తున్న వెంకట్ కెవ్వుమని కేక వేసి “చూశావా! ముసలమ్మ కనకం గారు  బైట పెట్టగా లేనిది  పిన్నిగారు కొంగు లాగితే  చెప్పదా? అమ్మో, పోలీసులోచ్చేస్తారు, పరువు మూసిలో కలిసి పోతుంది ”
వణికిపోతూ మళ్ళీ  గదిలోకి దూరి నెత్తిన ముసుగు వేస్కుని మూల కూర్చున్నాడు.
చేసెదేమీ లేక నేను బుర్ర గోక్కుని వెనక్కి తిరిగి వస్తూ అసలు ఇండియా లో ఏం జరుగుతోందో వార్తలు తెలుసుకుందామని  షాపులో దినపత్రిక కొనుక్కుని రోడ్డు మీదకి రాగానే ఒకాయన వచ్చి
“అదేంటి సార్ అక్కడ కొన్నారు? మీ అదృష్టం బావుండి ప్రమాదం తప్పింది ” అన్నాడు.
అర్ధం కాక వెర్రి చూపు చూస్తే “షాపులో ఆడమనిషి పేపర్లు అమ్ముతోంది పేపర్ ఇచ్చెటపుడో, డబ్బులు   ఇచ్చేటపుడో ఆవిడ చెయ్యి మీకు తగిలినా మీ చెయ్యి ఆవిడకి టచ్చు అయ్యినా ఎంత ప్రమాదం? కొంపదీసి చెయ్యి తగిలించారని ఆవిడ కేసు పెట్టిందే అనుకోండి! బుక్కయిపోరూ? ఎప్పుడూ మగాళ్ళు అమ్మే షాపులోనే  కొనండి! మగాళ్ళకి రోజులు బాగోలేవు ”  సలహా చెప్పి చక్కా పోయాడు. వామ్మో ఇదొక ఉపద్రవమా? ఇంతలో ఆటో కనిపిస్తే “వస్తావా” అడిగాను.  తీరా అడిగాక పరీక్షగా చూస్తే షర్టు ప్యాంటులో అమ్మాయి! వార్నాయినోయ్!  చచ్చాను, పైగా వస్తావా అని కూడా అడిగాను గుండెలు అదిరిపోతుంటే ఆటో అమ్మాయి  “రాను సార్! స్కూల్ పిల్లల్ని పికప్ చేసుకోవాలి” అంటూ వెళ్లి పోయింది. గండం గడిచిందిరా దేముడా అనుకుని సిన్మా కెళ్తే ఒక్క మగ పురుగు  కనిపించలేదు.
ఇంతలో లేడీ మేనేజర్ అట గబగబ వచ్చి
“లేడీస్ స్పెషల్ షో వేస్తున్నాం సార్!మగాళ్ళకి టిక్కెట్లు ఇవ్వడం లేదు. రిస్కు తప్పించుకోటానికి “ అన్నది.
“రిస్కా? రిస్కేంటమ్మా ?” ఆశ్చర్యంగా అడిగితే నవ్వి చెప్పిందిలా..
“ధియేటర్లో సీట్లు ఆడోళ్ళ పక్కన మగవాళ్ళకి వస్తే చీకట్లో చెయ్యో కాలో తగిల్తే ఆడవాళ్ళు కేసులు పెడితే ధియేటర్ యజమాని కోర్టుకు వెళ్ళాలి.ఈ గోల పడలేక లేడీస్ స్పెషల్  బస్సు మెట్రో లో సెపరేట్ బోగీ ఉన్నట్టు ధియేటర్లో ఆడవాళ్ళ కోసం ఒక షో,  మగాళ్ల  కోసం ఒక షో వేస్తున్నాం !  గొడవే లేదు కదా సార్“
ఆహా! దేశం ఎంత ప్రగతి సాధిస్తోంది! నుదురు బాదుకుని ఇంటికొచ్చి చూస్తె1  మా నాయనమ్మ ఎర్రటి ఎండలో వీర లెవిల్ మేకప్ వేసుకుని మంచి పట్టు చీర కట్టుకుని కారెక్క బోతూ నన్నుచూసి
“ఒరే రాముడూ!నువ్వు వస్తావా?” అడిగింది.  మా నాయనమ్మ గొప్ప చిత్రకారిణి.  ఉద్యోగం చేస్తూనే బొమ్మలు గీస్తూ  ఆ రోజుల్లో గొప్ప పేరు సంపాయించింది.
“ఎక్కడికే ? ఓ పక్క ఎండలు మండి పోతుంటే ఈ పట్టు చీరేంటి? మేకప్పేంటి ?” చిరాగ్గా అడిగాను.
“ప్రెస్ క్లబ్ లో మీ టూ ప్రోగ్రాం పెట్టి నన్నూ రమ్మన్నారు, టీవీ కవరేజీ ఉందట”
“మీటూ ప్రోగ్రాం కా ? నువ్వెందుకూ అక్కడికి?”
“మీ నాన్నేకేమో బిజినెస్ పన్లు, మీ అమ్మకి టీవీ సీరియళ్ళు, నువ్వేమో అమెరికాలో బిజి! ఇక నాతో మాట్లాడే వాళ్ళు ఎవర్రా? బొమ్మలు వేసే ఓపికా లేదు, పొద్దుబోయేది ఎట్లా?అందుకని చక్కగా మీ టూ ప్రోగ్రాం కెళ్ళి చిన్నప్పుడు నా వెంట బడ్డ మాజీ మినిస్టర్ పేరూ, లవ్ లెటర్ ఇచ్చిన ఫిలిం డైరెక్టర్ పేరు అసూయతో ప్రమోషన్ ఇవ్వని మా రిటైర్డ్ బాసు బండారం బైట పెడితే మస్తు టైం పాసు “ గర్వంగా  తెల్ల జుట్టు ఎగరేసింది.
“ఎప్పుడో జరిగిన వాటి గురించి ఇప్పుడు ఎందుకే బామ్మా?”
“ఎందుకేంట్రా?  తిక్క కుదిరి బుద్ది రావాలి ఇప్పటికైనా వెదవ వేషాలు వేసిన వాళ్ళందరికీ  ”
“అంటే? ఎప్పుడో వెధవ వేషాలు వేసిన వాళ్ల కి ఇప్పుడు బైట పెడితే గానీ  బుద్ది  రాదంటావు?”
“అప్పట్లో ఇన్నిఅవకాశాలు లేవుగా! ఆ వెధవలకి ఇప్పుడైనా బుద్ది రావొద్దూ? ”
“చావుకు ఎదురుచూస్తున్న వాళ్లకి బుద్ది రావటం సంగతి దేవుడెరుగు, ఇప్పుడు బుద్దిగా ఉండాల్సిన సమాజం ఏమవుతుంది?ఎప్పుడో జరిగినవన్నీ బైట పెడితే ప్రయోజనం ఏంటి? నేటి తరానికి  ఏ సందేశం ఇస్తుంది? గతం ఏదో కొంచెం బానే  ఉండేదన్న నమ్మకం, ఆడవారి పట్ల గౌరవం ఉండేవి అన్నభావన యువతలో ఉండాలి. దాన్ని అనుసరించాలి ,వాళ్ళు పాటించాలి అంతే గానీ గతంలో ఇలాంటివీ  జరిగాయి గతం కూడా  చెత్త అనే భావన వచ్చేలా చేస్తే  స్పూర్తి కొరవడదూ?మరింత తెంపరితనం పెరగదూ? పోకిరీలు ఇంకా  బరితెగించరూ?”
“అందుకని పాత సంగతులు తవ్వొద్దూ అంటావు?”
“తవ్వటం వల్ల ప్రయోజనం ఏంటి అని అడుగుతున్నా!దానికంటే వెకిలి చేష్టలు పోకిరీ పనులు ఇప్పుడుచేసే వాళ్ళని మీ టూ లో బైటికి లాగి వెంటనే శిక్షలు అమలు అయ్యేలా చర్యలు తీసుకుంటే సమాజం బాగు పడుతుంది.  తప్పుడు పనులు చేసే వాళ్ళు ఆలోచిస్తారు, భయపడతారు”
“నిజమేరా! డ్రైనేజీ కెలికి బైటికేస్తె దుర్వాసనతో వాతావరణం కాలుష్యం అవుతుంది. కంపు బైటికి పొక్కకుండా వ్యవస్థని బాగు చేసుకోవాలి ! ప్రక్షాళన చెయ్యాలి! ఆడవారిపట్ల చిన్నచూపు కొందరు మగాళ్లకే కానీ దాన్ని మొత్తం మగ జాతికి ఆపాదించలేం”
“భలే  చెప్పావ్ బామ్మా!ఇప్పుడు వెళ్ళు మీ టూ మీటింగ్ కి !”
“ఏవిటీ? వద్దన్నావూ? ”  బామ్మ ఆశ్చర్యం గా చూసింది.
“అప్పుడు వద్దన్నది పాతకి పాతర వెయ్యనందుకు! ఇప్పుడు వెళ్ళమంటున్నది అభద్రతాభావం పోగొట్టి ఈ తరం మహిళకి గొప్ప నమ్మకం తెచ్చే కొత్త వ్యవస్థని స్వాగతిస్తున్నoదుకు!”
“అవున్రా, వెళ్లి చెయ్యాల్సిన తక్షణ కర్తవ్యం ఏమిటో గుర్తు చేస్తాను!” అంటూ కారెక్కింది.
ఇంతలో  వెంకట్ ఫోన్ చేసి  “ఆఫీస్ కి రావట్లెదు ఏమైందని మణి సరళాలిద్దరూ ఇంటికొచ్చిమరీ వాకబు చేశారు.” హుషారుగా చెప్పాడు.
“మరి లంచ్ టైం లో వాళ్ళిద్దరూ మీ టూ, వెంకట్ రెడ్డి  అన్నారన్నావు!”
“వాళ్ళిద్దరూ ‘మీ టూ శ్రీ రెడ్డి’ గురించి మాట్లాడుకున్నారట!” హి హి హీ మంటూ తేలిగ్గా నవ్వేశాడు.
“పిన్నిగారి సంగతేంటి? పోలీస్ కేసు పెట్టిందా?”
“ పిన్నిగారు మా అమ్మకి ఫోన్ చేసి రిక్షా చక్రంలో చీర ఇరుక్కోకుండా కొంగులాగి ప్రమాదం తప్పించింది  మీ కుర్రాడే   థాంక్స్ చెప్పండి ఆ బడుద్దాయికి అందట ” సంబరoగా చెప్పాడు.
“ఐతే నీవన్నీ అపోహలేనని అర్ధమయ్యి అనుమానం పిశాచి పీడా విరగడయ్యిoదంటావు !”
“ఇంకా అడుగుతావా?అయినా ఎవరు పోకిరీ ఎవరు మర్యాదస్థుడు ఆ మాత్రం మహిళలకి అర్ధం కాదా బాసూ?ఊరికే ఎవ్వరిమీదా అభియోగాలు చెయ్యరు కదా?!”
“అమ్మయ్య ! రక్షించావ్ ”  తేలికపడ్డ మనసుతో నవ్వేను.
 
***                      ***
 
 
రచన: అమరజ్యోతి
 
చిమ్మ చీకటి. . .
అమావాస్య. . .
కన్ను పొడుచుకున్నా.  . . కానరాని  వెలుగు
నెమ్మదిగా అడుగులో అడుగు వేసుకుంటూ వెళ్తోంది.
కాళ్ళ కింద నలుగుతోన్న ఎండుటాకుల చప్పుడు.
దూరంగా  ఎక్కడో  నక్క  ఊళ. . .
గుడ్లగూబల అరుపులు.  . .
అతి భయంకరమైన   నిశ్శబ్దంలో.  . . . .
ష్. . . . . . . . . . . . . ష్. . . . . . . . . గాలి.  . . . .
చేతిలో టార్చ్ లైట్  వెలిగించింది.
పెద్ద పెద్ద చెట్లు  ఊడలు విరబోసుకుని  దెయ్యాలలా.  . .
అతి కష్టంగా నడుస్తోంది  ఓ పక్క బురదలో కూరుకుపోతూ.  . .
నడుస్తోంది. . . . అలా.  . . అలా. . .
మైళ్ళకు మైళ్ళు.  . . అలసిపోతోంది.  . సోలిపోతోంది.  . .
దాహంతో నాలుక పిడచకట్టి పోతోంది.  అయినా గమ్యం చేరుకోవాలి.
ఇదే లక్ష్యం.  . ఒకటే ఆరాటం.  . ప్రాణాన్ని పణంగా పెట్టి నడుస్తోంది.  . సాగుతోంది
అనుకున్నది సాధించడం ఒక్కటే లక్ష్యం.
ఒక్కటే గురి.  . .
అదిగదిగో దూరంగా వెలుతురు  కనిపిస్తోంది.  నక్షత్రాల్లా. . . మెరుస్తూ.  . . చెట్లపై
ఇంకా.  . ఇంకా.  . వెళ్తోంది.  . . ఆ చెట్ల తోపుల్లోకి
పైకి చూసింది.    కళ్ళను మిరిమిట్లుకొల్పుతూ. . . నక్షత్రాల్లా.  .  కనిపించినవి రకరకాల పూలు
రంగు రంగుల పూలు.    అబ్బ ఎన్ని రంగులో. . తెలిసిన రంగులే కాక ఎన్నో రకాల షేడ్స్,
తన జన్మలో ఎప్పుడూ చూడనివి,  వినను కూడా లేనివి.  మతిపోతోంది.
అన్నీ కావాలన్న ఆరాటం.  కానీ తనకి ఒక్కటి సరిపోతుంది.  అసలు ఒక్కటే తీసుకోవాలి.
అదే ధర్మం న్యాయం.  సరే ఇప్పుడు ఎంచుకోవాలి.  ఎదో ఒక్కటే.  . . ఏది ?ఎలా? మనసు పరి పరి విధాల పోతోంది.
ఎలా. . ఎలా సరే తప్పదు  కనుక  ఒక బంగారు రంగు పుష్పంపై చేయి వేయబోయింది.  అందకుండా వెనక్కెల్లింది.
మరో ప్రయత్నం చేసింది   ఇంకా వెనక్కెల్లింది  ఎంత ప్రయత్నించినా  వెనక్కి పైకి పోతోంది అందకుండా.  . .
సరే మరో దవళ వర్ణపు  పుష్పాన్ని  అందుకోబోయింది, .  అదీ  అందుకోబోయింది.  సున్నితంగా కోసుకోవచ్చనుకుంది.  కానీ తనదీ అదే దారి అందలేదు.
ఊదారంగు,  ఎరుపు రంగు,  నీలం,  ఆకుపచ్చ, పసుపు, ఆఖరికి నలుపురంగు పూవునూ ప్రయత్నించింది.
ఏదీ దక్కలేదు వెక్కిరిస్తూ పైపైకి పోతున్నాయి.  చాలా భాదగా వుంది.  ఏదుపోస్తోంది.  నా బంగారుతండ్రి కి,  నా ఒక్కగానొక్క కొదుక్కీ,  నా మురిపాల మూటకు నా బంగారు బాబుకు ఒక్క పూవూ బహుమతిగా ఇవ్వలేనా ?
పుట్టిన తర్వాత ఇంతవరకూ ఏది అడిగినా కాదనలేదే ఇప్పుడెలా ?ఆలోచిస్తోంది ఏ రకంగా సంపాదించాలి ?
సహాయం చేసేవరేవ్వరూ లేరు.  ఎలా. . ఎలా. . ఏంతో సతమతమవుతోంది.  మధన పడుతోంది.  ఏమిటిది ?ఎందుకిలా ?
ఆఖరికి చెట్టు కూడా  ఎక్కుదామని  ప్రయత్నించింది.  ఒక్కసారిగా పిడుగులు పడ్డట్టు శబ్దంతో కూడిన  అరుపులు. . .
వద్దు.  . వద్దు.  . రావద్దు.  . అంటూ.  . . ఒక్కసారిగా  ఉలిక్కిపడి  తేరుకుంది.  ఎవరు.  . . ఎవరు?  ఇవన్నీ ఈ పూభోణీల
అదే  అమ్మాయిల  తల్లిదండ్రుల  గొంతు కదూ.  . !అవును గుర్తుపట్టింది.  తనూ.  . . కోపంగా అరుస్తూ.  . అదే స్థాయిలో అడిగింది.  ఎందుకు ?ఎందుకు  వద్దు చెప్పండి ?మాకు అర్హత లేదా ?ఎందుకు లేదు ?ఏమి తక్కువ ?
అవును.  . ఆస్తి  తక్కువ.  . ఒక  గొంతు  కర్కశంగా.  .
అవును  భూములూ,  పుట్టలూ లేవు.  మరో గొంతు.  . .
సినిమా హీరోలా లేడు. . మరో గొంతు కీచుగా.  . .
అక్కా, చెల్లి,  వున్నారు. . . మరో విషపు నాగు గొంతు.  . .
నాన్నకు  హోదా లేదు  అంతస్థులేదు.  . . మరో దయ్యం  గొంతు. . .
అమ్మా, నాన్నా బతికే వున్నారు. మరో పిశాచo. . అరిచింది.
అందుకే వద్దు.  మాకు మీ సంబంధం వద్దు.  .
మీ అబ్బాయికి  మా అమ్మాయిని ఇవ్వం  తీర్మానించారు.
ఆ పూలలాంటి అమ్మాయిలను  కన్నతల్లిదండ్రులు.
అయినా, పట్టుదలగా,  చెట్టు ఎక్కబోతూంటే. . .
వాళ్ళు బాణాలు  వేస్తున్నారు. ఎన్నో.  . ఎన్నెన్నో.  . .
అన్నీ అబద్దపు బాణాలు,  విషపు బాణాలు.  . . .
అబ్బో.  . . . .     కొన్ని గుచ్చుకుంటున్నాయి.
వద్దు వద్దు.  . . అరుస్తూ.  . . లేచింది నిద్ర లోంచి  విశాలిని.
భయంతో  బిక్కచచ్చిపోయింది. ఒళ్ళంతా చెమటతో తడిసి ముద్ద అయ్యింది.
ఒక్కసారి చుట్టూచూసింది.  తన గదిలోవుంది.
వచ్చింది  కల అని  అర్ధమైంది. ఒక్కసారిగా, దుఃఖం, ఏడుపు తన్నుకొచ్చాయి.
చేతుల్లో మొహం కప్పుకొని ఏడ్చేసింది.  కాస్సేపటికి కాస్త తేరుకుంది.
ఎందుకిలాంటి కల వచ్చింది ?
కొడుకు  పెళ్లి విషయంలో తను పడుతున్న వేదన ఈ రూపంలో.  . .
తల విదిల్చి లేచింది.  బాత్రూంలోకెళ్ళి  మొహం కడుక్కుని వచ్చింది.  జడ వేసుకుని,  చీర మార్చుకుని,  కాస్త పౌడరద్దుకుని,  బొట్టు పెట్టుకునేసరికి కాస్త మనసు ప్రశాంతమయింది.  కాస్త టీ పెట్టుకు తాగింది.  డాబా పైకెళ్ళింది.
విశాల ఆకాశం పరిశీలనగా చూస్తుంటే,  మనస్సు సేదదీరింది.  హాయిగా వుంది.  కూర్చుని ఆలోచించింది.  ఒక సం//నుంచీ తను కొడుక్కి పెళ్లి చేద్దామని సంబంధాలు  చూడడం మొదలు పెట్టింది.  ఎవరినైనా ఇష్టపడుతున్నాడేమో.  . . అని అడిగి చూసింది.  లేదని  చెప్పాడు.
అమ్మాయి నీకు,  నీకు అమ్మాయి నచ్చటమే ముఖ్యమనీ,  కులమతాల ప్రసక్తి కానీ,  కట్నకానుకల ప్రసక్తి కానీ మన ఇంట్లో వుండవని, నీకు అవి ఇష్టం లేవని తెలిసే చెప్తున్నా. . చెప్పింది.  అయినా తన ఇష్టానికే వదిలేసేడు.  తను చూసిన అమ్మాయినే  నచ్చితే చేసుకుంటానన్నాడు.  చిన్నప్పటి నుంచీ కష్టపడి చదువులో ముందంజలో ఉండేవాడు.  ఆటల్లో కూడ.  . . స్కూల్లోను,  కాలేజి లోను ఎన్నో బహుమతులు  గెలుచుకున్నాడు.  రాష్ట్రస్థాయిలోనూ,  జాతీయ స్థాయిలోనూఎన్నో అవార్డులు,  ప్రశంసాపత్రాలు పొందాడు.  దేశమే గర్వించే విధంగా ఎందరివో దీవెనలు అందుకున్నాడు.  ఉద్యోగంలో చేరేక వాళ్ళ కంపెనీ తరపున పోటీలలో పాల్గొని వారికీ ఎంతో ఖ్యాతిని ఆర్జించి పెట్టాడు.
దేశం గర్వించే బిడ్డను కన్నందుకు,  అలా పెంచినందుకు చాలా సంతృప్తిగానే  వుంది.  అందంగా వుంటాడు.  ప్రతి బిడ్డా తల్లి కంటికి అందగాడే అనుకోకండి.  నిజంగానే అందంగా వుంటాడు.
మరి. . . ఇన్ని వున్నా పెళ్ళి ఎందుకు కుదరట్లేదు ?
ఈ సమాజం  మనిషిని  కొలిచే కొలతలు.  . డబ్బు,  హోదా,  ఆస్థులు, అంతస్తులు.  .  ఎలా  సంపాదించినా  పరవాలేదు.  ఛీ.  . ఛీ.  . . అసయ్యం వేస్తుంది.  వ్యక్తిగతంగా వున్న విలువలు,  ప్రతిభల కన్నా. . అవే ఎక్కువ.  చాల భాధ,  విరక్తి కలిగేవి వారి మాటలు వింటుంటే.  . . ఎంతమంది  ఆదర్శవాదులు,  సంఘ సంస్కర్తలు ఎంత కృషి  చేసినా  ఏముంది?
ఈ సమాజంలో  కులమతాల  పిచ్చి,  డబ్బు పిచ్చి  నరనరాన  జీర్ణించుకు పోయాక,  వేళ్ళూనుకు పోయాక,
అత్యాశల  జీవితాలు  గడుపుతారు.  ఆ కుళ్లును కడుక్కోరు.  అంతే.  . ఛి.  . ఛి.  . ఇక ఆలోచించలేకపోయింది.
భాదామయమైన  మనసును దారి మళ్లించే  క్రమంలో పనులు యాంత్రికంగా చేస్తోందే కానీ.  . . మళ్ళీ. . ఆలోచనలే.  . .
నిన్న అత్తయ్యగారు  ఫోనులో అన్న మాటలు మరీ ముళ్ళుల్లా  గుచ్చుకున్నాయి. వున్న ఒక్కగానొక్క కొడుక్కి పెళ్ళి చేయలేక పోతున్నానట. ఎంతసేపూ సమాజం, సభలూ అని తిరుగుతున్నానట.  వాడి కోసం తానేమి అసలు చేయలేనట్లు,  నిర్లక్ష్యంగా వున్నట్లు,  ఉద్యోగం చేస్తోన్నపిల్లాడిని అలా ఎలా వదిలేసేవ్ అంటూ ఎన్ని మాటలన్నారని
ఆమెకే మనవడిపై  ప్రేమ వుంది నాకు లేనట్లు అంటున్నారు.  విపరీతమైన కోపం వచ్చింది.  ఎప్పటి నుంచో  తనలో వున్న బాధ,  వేదన తన్నుకొచ్చింది.  ఇక ఆమెతో ఇన్నాళ్ళూఅనకుండా వున్నవి ఆవేశంగా అడిగేసి,  కడిగేసింది.
నేను బాబు పెళ్ళికోసం  ఎన్నివిధాలుగా ప్రయత్నిస్తున్నానో  మీకు తెలియదా?నన్నెలా అనగలుగుతున్నారు?
అసలీ  దుస్థితి అంతా. .  ఇప్పుడు అమ్మాయిలు  తక్కువగా  వుండడం వలెనే కదా.  . . అబ్బాయిల తల్లిదండ్రులకు ఈ అవస్థలు? అసలిదంతా మీలాంటి వారి వల్లే కదా. . .  గత ఇరవై ఏళ్లకు ముందు స్కానింగ్ లో  కడుపులో వున్నది అమ్మాయని  తెలిస్తే చాలు  అబార్షన్లు  చేయించేసేవాళ్ళు.  నాకు,  మీ కూతురికి అలానే చేయించేసేరు. ఆమె ఎంతగా మొత్తుకున్నా విన్నారా?మీ కొడుకు కట్నాలిచ్చి పెళ్ళి చేయలేడని,  నాకింకా  చిన్న వయసేనని ఇద్దరు పిల్లలను చూసుకోలేనని వంక చెప్పేరు.  నాకు,  మీకు నచ్చచెప్పే అంత వయసు,  జ్ఞానం లేవు.  మిమ్మల్ని ఎదిరించి ;మాట్లాడే శక్తీ  మీ అబ్బాయికి లేవు.  ఇన్ని కారణాల వల్ల ఐతే  ఏమి ?ఈ  రోజు  పలుకరించే కూతురు లేకుండా అయిపోయాను.
నేటి సమాజంలో అబ్బాయిలు ఎక్కువగా, ,  అమ్మాయిలు  తక్కువగా  ఉండటానికి కారణమయ్యేరు. అమ్మాయిలు, అబ్బాయిలతో సమానంగా  చదువుకుని వుండి, ఎంచుకునే ఛాయిస్ లు  వున్న క్రమంలో,  అబ్బాయిల పరిస్థితి ఇలానే వుంటుంది మరి.  అన్నీ తెలిసి నిందిస్తున్నారు.  అని అన్నీ అనేసి  మనసు తేలిక చేసుకుంది.  విపరీతంగా గతాన్ని,  తలుచుకుని  వేదన చెందిన మనసు,  అలసిన తనువూ,  కనులకు విశ్రాంతినిస్తూ.  . . . . నిద్రలోకి జారుకున్నాయి.
ఎప్పటిలానే తెల్లవారింది.  ఎవ్వరి బాధలతోను, ఎవ్వరి క్షోభలతోనూ,  సంభందం లేకుండా,  తన పని తను చేసుకు పోతోంది ఈ ప్రకృతి. వాకింగ్  చేసి వచ్చిన విశాలిని వాకిట్లో పడిన దిన పత్రికను అందుకుంది.  జిల్లా ఎడిషన్ లో మదర్స్ డే సందర్భంగా, ఇద్దరు తల్లుల ఫోటోలు వేసి వారి గురించి రాసారు.  ఒకామె ఇంటర్వ్యూ పై రాసిన హెడ్డింగు పై తన దృష్టి పడింది.
అమ్మకే మరో జన్మని ఇవ్వబోతున్న బంగారు తల్లి.  అని  ఆసక్తి గా చదివింది.  ఇంజనీరింగ్ లో అత్యుత్తమ ప్రతిభ కనపరిచి, అత్యధిక  మార్కులు సాధించి ,  గవర్నర్ చే అభినందనలు అందుకున్న అమ్మాయి. . అవని కిడ్నీ ఫెయిల్. అయి అనారోగ్యంతో ఆపరేషన్ చేయాల్సిన  స్థితిలో వున్న తన తల్లికి  తానే  కిడ్నీ ఇవ్వటానికి  సిద్ధపడిందని,  ఇలాంటి  కూతుర్ని కన్న తల్లిగా గర్విస్తున్నాననీ,  అయితే  పెళ్ళి   కావాల్సిన  పిల్లను ఇలా అవుకుగా చేయటం తనకు  ఇష్టం లేదనీ, లక్షలు ఖర్చు పెట్టి  కొని  వైద్యం  చేయించుకునే స్థోమత  తమకు లేదనీ,  అవనికి ఎంత వద్దని వారించినా, వినటం లేదనీ  ఆమె బాధను  వ్యక్తం చేసింది.  ఇది చదివిన  విశాలిని హృదయం  కదిలి కన్నీరొలికింది.
కాస్సేపు ఆగి బాగా ఆలోచించి లేచింది.  స్నానం చేసి వచ్చింది.  కాఫీ కలిపి తెచ్చుకుంది.  ఆ పత్రిక విలేఖరి  ద్వారా  అవని అమ్మ సరోజ గారి ఫోను నెంబర్ తెలుసుకుని ఆమెకు ఫోన్ చేసి మాట్లాడి,  ధైర్యం చెప్పింది.  నేనున్నాను  ఒక సోదరిలా.  . భయపడవద్దంది. వారి ఇంటి అడ్రెస్స్,  డాక్టర్ ఎవరో తెలుసుకుని  వారి ఫోన్ నెంబర్ తీసుకుంది.
తమ లయన్స్ క్లబ్ మెంబెర్స్ కు,  ’చైతన్యజ్యోతి’’మహిళా సభ్యుల గ్రూపుకూ, తన బెస్ట్ ఫ్రెండ్స్ సర్కిల్  అందరికి వాట్స్ యాప్ లో మేసేజ్ లు  పెట్టింది. ఈ ఆపరేషన్ విషయమై తనకు మరో పరిష్కారం  కావాలని,  అవనికి  ఆపరేషన్ చేయకుండా తన వంతు  కృషి  చేస్తాననీ, కిడ్నీ ఇచ్చేవారుంటే,  తనకు  తెలియచేయమని  అభ్యర్ధించింది.  అందరూ తమ తమ మార్గాల్లో  ప్రయత్నాలు మొదలు పెట్టారు.
తన స్నేహితురాలు ‘’మానవ సేవే  మాధవ సేవ‘’ బాడీ డోనార్స్  సంస్థ ను ఎంతో నిస్వార్ధంగా నడుపుతోన్న ఎం.  ఎస్.  లక్ష్మిని  సహాయం చేయమని కోరింది.  తన ఫ్రెండ్ రమకు  వూర్లో నే ఉంటున్న  సరోజగారి అడ్రెస్ చెప్పి
అక్కడికి రమ్మని కోరింది.  తానూ తన వెహికల్ పై వెళ్ళింది.  వారి ఇల్లు చూసి అబ్బురపడింది. పాత కాలం నాటి పెంకుటిల్లే  అయినా ముచ్చటగా  ఉంచారు.  ఇంటి  ముంగిట ముత్యాలతో పెట్టినట్లు  వున్న ముగ్గు. పక్కనే వున్న కాస్త స్థలం లోను ఎన్నో మొక్కలు పచ్చగా.   లోపలి నుంచీ చక్కగా లంగా, ఓణి లో వున్న అమ్మాయి వచ్చి లోపలికి తీసుకెళ్ళినది. తనను అవనిగా పరిచయం చేసుకుంది.  గదిలో పడుకున్న తల్లి దగ్గరకు తీసుకెళ్ళి పరిచయం చేసింది.  విశాలిని, రమలు ఇద్దరూ తాము తెచ్చిన  పళ్ళను టీపాయిపై  పెట్టి తమ గురించి విపులంగా చెప్పారు.
ఉదయం పేపర్లో చూసిన దగ్గర నుంచీ.  . అంతా. . . . ఆమె కళ్ళు తుడుచుకుంది. నిస్సహాయురాలినై పోయానండి అని.
కూతురు భవిష్యత్తు పై ఆమె ఆవేదన,  ఆరాటం నిస్సహాయత ఏడ్చి, ఏడ్చి కన్నీరింకిన ఆ కళ్ళే చెబుతున్నాయి. విశాలిని  అవనిని  దగ్గరకు తీసుకుని, చెక్కిలి నిమిరి నుదిటి పై ముద్దు పెట్టింది.  మీకు,  అవనికీ ఎమీ కాదమ్మా బాధపడకండి.  మా మిత్రులందరం  మీకు ఆపరేషన్ జరిగేలా చూస్తాం,  అవని అవసరం లేకుండా.  . . భయపడకండి. రెస్ట్ తీసుకోండి. మేము వెళ్తాం మీకు అవసరమైన ఏర్పాట్లు చేస్తున్నాం.  . అని అవని తల్లిని  ఓదార్చి, బయలుదేరారు.
గేట్ వరకు వచ్చిన  అవనిని అభిమానంగా.  . . చూస్తూనే, బయటకు  కదిలింది  విశాలిని. ఉదయం  లేచేసరికే శుభవార్త. అవని విషయంలో  తాత్కాలికంగా ఏర్పరచిన  సమూహమ్ లో మిత్రుల నుంచీ సందేశాల రూపంలో రాత్రి నుంచీ నడుస్తున్నట్లున్నది.  తానే చూడలేదు.  వారి   సమిష్టి  కృషి లో శ్రమ తెలుస్తోంది. మొత్తానికి  సాధించేరు.
చాలా సంతోషం కలిగింది.  చాలా రోజులు పట్టొచ్చనుకున్నాను.  కిడ్నీ దాత దొరికారనీ,  వాళ్లకి ఇచ్చేంత మొత్తం  సమకూరిందనీ,  డాక్టర్ గారికి ఈ సంగతి చెప్పి మీరు ఆపరేషన్ ఎప్పుడు చేసినా,  మీ ఇష్టమే అని చెప్పామని,  డాక్టర్లు తమ వంతు కృషీ చేసి ఆమెకు త్వరగా ఆరోగ్యవంతురాలిని చేస్తామని  చెప్పారట.  బహుశా నేడో, రేపో ఆపరేషన్ ఏర్పాట్లు చేయొచ్చని ఆనందంగా చెప్పేరు.  ఓహ్.  . . thanks. . బాబా.  . . కన్నీరు చిప్పిల్లగా. . . . మనస్పూర్తిగా. . . .
మరో పది రోజులకు అంతా సుఖాంతమైంది.  సరోజగారి ఆపరేషన్ సక్సస్ కావడం,  ఆమె ఆరోగ్యంగా వుండడం.  అందరి సహాయ సహకారములతో,  అందరం సంతృప్తిగా  వున్నారు.   సమిష్టి కృషికి మెచ్చుకుంటూ,  దిన పత్రికల్లో వార్తగా,   అందరి అభిప్రాయాలనూ ప్రచురించారు.  డాక్టర్లు చేసిన సేవకు,  వారి సౌజన్యానికి  ధన్యవాదాలు తెలిపారు.
మరో నెల రోజులు విశాలినికి  తెలియకుండా గడిచి పోయాయి.  ఎలా అంటే. . . అదేనండీ అమ్మాయిల వేటలో.  .ఆ రోజు  సరోజగారిని చూసి వచ్చేక విశాలినితో రమ  అవనిని  మన  రఘుకు అడిగితే.  . . . ఎలా ఉంటుందని.  . ?
ఒక్కసారిగా ఆశ్చర్య పోయింది. విశాలిని తన మనసులో వున్నది ఎలా తెలిసిందా అని.  నిజమే రమా. . . అవని అన్నింటిలోనూ చాలా బావుంటుంది.  అందం,  చదువు,  వినయం,  విధేయతా,  సంస్కారం,  కలగలసిన అపురూపమైన వ్యక్తిత్వం గల అమ్మాయి.  ;కానీ. .  ఆ అమ్మాయి కి చేసిన సహాయాన్ని ఇలా వినియోగించుకోవడం  అన్న ఆలోచనే  అమానుషంగా. . . వుంది.  మనం అడిగితే వాళ్ళు కాదనరు.  కానీ వారి కృతజ్ఞతను మనం  మనకు అనుకూలంగా మలుచుకోవడం దారుణం.  నాకే కాదు రఘు కూడా  అస్సలు ఒప్పుకోడు.  వద్దు   రమా  అంది.  అలా.  . ఎలా.  .
అనుకుంటావు ?వాళ్ళకూ ఇలాంటి అబ్బాయి  దొరకాలి కదా !అంది.  లేదు రమా.  . ఆ అమ్మాయి ఇప్పుడే జీవితం చూస్తున్నది మంచి భవిష్యత్తు వున్నది.  తన ఆలోచన మేరకు  తనకు నచ్చిన వ్యక్తిని  ఎన్నుకుంటుంది. మనందరి కృషితో జరిగిన మంచి పనికి ప్రతిఫలాన్ని ఆశించినట్లు ఉండడం  నాకు మనస్కరించడం లేదు. వదిలేయ్ అంది.  మధ్యాహ్నం పోస్ట్.  . అన్న పిలుపుతో.  . వచ్చిన పుస్తకాలతో పాటు ఒక ఇన్లాండ్ కవర్ ను చూసి  ఆశ్చర్యం.
అందమైన అక్షరాలతో చిరునామా. . తనదే.  . తనకే రాసేరు ఎవరబ్బా?విప్పితే.  . . ఇలా. . .
పూజ్యులు విశాలిని గారికి,
నమస్కారములు.  నా పేరు సుష్మ.  మీకు గుర్తుంటాను నేను ఎందుకంటే  మీ అబ్బాయి కోసం నన్ను చూడటానికి మా ఇంటికి  వచ్చారు.  నేను నచ్చానని చెప్పారు.  కానీ నాన్న ఎందుకో ఈ సంబంధం పట్ల ఆసక్తి  చూపించలేదు.  మీతో ఏమి చెప్పేరో నాకు తెలియదు.  నాకు నచ్చారు అని చెప్పలేకపోయాను.  అంత ధైర్యం లేదు నాన్న దగ్గర
కానీ ఆంటి, మీరు ఈ మధ్య  అవనిని కాపాడిన తీరు, తన కోసం మీరు పడ్డ శ్రమ,  చేసిన కృషి అన్నీ నా స్నేహితుల ద్వారా విన్నాను.  మీరంటే విపరీతమైన అభిమానం కలిగింది.  ఈ విషయాలన్నీ నాన్నకు చెప్పి ఆ రోజే మీ అబ్బాయి,  మీరు  నాకు నచ్చారన్నసంగతి గుర్తు చేసేను.  ఇప్పుడు నాన్న కూడా ఇష్టపడ్డారు. మీలాంటి అమ్మ ఉన్న వ్యక్తి తప్పకుండా, మంచి హృదయమ్ కలవాడై వుంటాడు.  మీకు ఇష్టమైతే నన్ను మీ కుటుంబంలో చేర్చుకోండి.  అమ్మ లేని నాకు ఆ లోటు తీర్చండి.  అమ్మ ప్రేమను చవి చూసే అదృష్టం కలిగించండి.  మీరు నాన్నగారితో మాట్లాడి మా పెళ్ళికి ఏర్పాట్లు చేస్తారని  ఆశిస్తున్నాను.
ఇట్లు
సుష్మ
చదవడం పూర్తి చేసిన విశాలిని  కళ్ళనిండా నీళ్ళునిండాయి. ఇలాంటి అమ్మాయి కోసమే  కదూ !తాము చూస్తున్నది,  కోరుకున్నది అనుకుంటూ రఘుకూ.  రమకూ ఈ శుభ వార్తను చెప్పటానికి లేచింది ఆనందంగా.  . . . .
 
 
 
 
 
 
రచన:  రామలక్ష్మి జొన్నలగడ్డ
 
మా పాత మారుతి కారు సిగ్నల్‌ సమీపించిందో లేదో ఎర్ర దీపం వెలిగింది. ‘‘ఫరవాలేదు, పోనీయ్‌’’ అన్నాడు చెంగూ బాబాయ్‌ డ్రైవరుతో.
‘‘మన ముందో కారుంది సార్‌’’ అన్నాడు డ్రైవర్‌.
‘‘ఎవడ్రా వాడు, రెడ్‌ లైట్‌ పడితే కారాపేయడమే’’ విసుక్కున్నాడు బాబాయ్‌.
తెల్లబోయి బాబాయిని చూశాను. నియమపాలనే ధ్యేయమనే తనేనా ఈ మాటన్నది! కానీ బాబాయ్‌ నన్ను చూడ్డం లేదు. కారు తలుపు అద్దంమీద చేత్తో పాముతున్న బిచ్చగాడికోసం – అద్దం కిందకి దింపాడు. ఆశగా తనని చూస్తున్న వాడితో, ‘‘నా కారు అద్దాన్ని చేత్తో ముట్టుకుంటావుట్రా లం…’’ అంటూ బూతులు లంకించుకున్నాడు. బిచ్చగాడు హడిలిపోయి పారిపోయాడు.
బాబాయ్‌ దగ్గర అలాంటి భాషాపాండిత్యముందని ఊహించలేదేమో షాక్‌ తిన్నాను.
సిగ్నల్‌ పడగానే కారు మళ్లీ కదిలింది. ‘అమెరికా ఇన్‌ ఇండియా’ సూపర్‌ మార్కెట్‌ రాగానే, ‘‘ఆ పక్కన ఆపు’’ అన్నాడు బాబాయ్‌. ‘‘నో పార్కింగ్‌ ఏరియా సార్‌! పార్కింగ్‌ ఏరియాలోకి వెడదాం’’ అన్నాడు డ్రైవర్‌.
‘‘అందులోకి వెడితే అదో పెద్ద సముద్రం. ఫరవాలేదు, పక్కనే ఆపు’’ అన్నాడు బాబాయ్‌. కారు ఆగగానే, యూనిఫాంలో ఉన్న ఒకతనొచ్చి షాపు పార్కింగ్‌ ఏరియాకి దారి చూపాడు. బాబాయ్‌ అతడితో ఏం మాట్లాడాడో, అతగాడో యాబై రూపాయల నోటు అందుకుని సలాంచేసి వెళ్లిపోయాడు. మేము షాపులోకి వెళ్లాం.
ఆ షాపు యజమాని ప్రకాష్‌, బాబాయ్‌ స్నేహితుడు. నిజానికి అమెరికాకీ ఆ షాపుకీ ఏ సంబంధం లేదు.
‘‘ఫిరోజ్‌ ఖాన్‌ తల్లి విధవరాలు. ఘాందీ ఇంటిపేరున్న ఓ పార్సీని పెళ్లాడి ఫిరోజ్‌ ఘాందీ అయ్యాడు. స్వతంత్రోద్యమంలో ఫిరోజ్‌ తన ఇంటిపేరు స్పెల్లింగు గాంధీగా మార్చాడు. అతణ్ణి పెళ్లాడిన ఇందిర అలాగైంది ఇందిరా గాందీ. తరతరాలుగా జనమా కుటుంబాన్ని గాంధీ-నెహ్రూ కుటుంబంగా భ్రమించి, పట్టం కడుతున్నారు. అంతా పేరులోనే ఉంది. మా ప్రకాష్‌ తన షాపుకీ పేరెట్టడం వెనుక ఇంత కథ ఉంది’’ అన్నాడు బాబాయ్‌.
నల్లధనాన్ని తెలుపు చేసుకుందుకీ షాపు తెరిచాడు ప్రకాష్‌. బాబాయ్‌ నన్నా షాపంతా తిప్పి, అలాంటి షాపులే మన వ్యవస్థలో ఎందరికో ఆసరా ఔతున్న వివరాలు మనసుకి హత్తుకునేలా చెప్పాడు.
‘‘నేను ఫలానా అని తెలిస్తే, ఈ షాపులో మనకి ట్రీట్‌మెంట్‌ వేరే ఉంటుంది. అందుకే ప్రకాష్‌ లేనప్పుడు నిన్నిక్కడికి తీసుకొచ్చాను’’ అంటూ బాబాయ్‌ అక్కడున్న ఓ స్టాల్లో కొన్ని చాక్లెట్లు కొన్నాడు. పన్నుండదని బిల్లొద్దన్నాడు. బయటకొచ్చేక నాకో చాక్లెట్టిచ్చాడు. నేను రేపరు విప్పి ఏంచెయ్యాలా అనుకుంటుండగా, తన రేపరుని ఉండగా చుట్టి రోడ్డుమీదకి విసిరేశాడు. నాకు మనసొప్పక రేపర్ని జేబులోకి తోసేశాను.
మా కారు రోడ్డుకి అటుంది. రోడ్డు దాటుతూ బాబాయ్‌ రెండు సార్లు పక్కనే ఉమ్మాడు.
కారెక్కాక ఎవరికో ఫోన్‌ చేసి, ‘‘ఏరా, మీ సినిమాకి ప్రియరంజని డేట్సిచ్చిందా?’’ అన్నాడు బాబాయ్‌. ఏం బదులొచ్చిందో ఏమో, ‘‘ఏంటీ, పల్చటి దుస్తుల్లో వాన సీనుకొప్పుకోలేదా? అసలు బట్టలే లేకపోతే ఓకేనా?’’ అన్నాడు. తర్వాత ప్రియరంజని ఏయే సినిమాల్లో ఎలాంటి దృశ్యాల్లో నటించిందో, పోర్నోగ్రఫీని మించిన భాషలో ఏకరువు పెట్టి, ‘‘దానికోసారి గుర్తు చెయ్యి’’ అన్నాడు.
ప్రియరంజని నాకు తెలుసు. ఇప్పుడే ఇరవైల్లో అడుగెడుతోంది. చాలా బాగుంటుంది. తొందర్లో ఓ పెద్ద హీరోతో పిక్చరుకి మాటలు జరుగుతున్నాయని వార్త. ఆమె గురించి అంత అసభ్య పదజాలం వినడం – అదీ బాబాయ్‌ నోట అదోలా అనిపించింది నాకు.
ఇంటి దగ్గర మధ్యాహ్నం పన్నెండుకి బయల్దేరాం. సాయంత్రం ఆరు దాకా ఊళ్లో తిప్పుతూ, అంతవరకూ తెలియని కొత్త (చీకటి) కోణాల్ని – వన్డేల్లో రోహిత్‌శర్మ సిక్సర్సులా, అలవోకగా ప్రదర్శించాడు బాబాయ్‌.
దారిలో వేణుగోపాలస్వామి గుడొచ్చింది. నాస్తికుణ్ణి కాను కానీ భక్తుణ్ణీ కాను. సామాన్యుల ప్రతినిధుల్ని శాసించగల హోదా ఉన్న ఆదర్శ ప్రజానేత చెంగూ బాబాయ్‌ – దేవుడి విషయంలో ప్రదర్శించే కొత్తకోణం చూడాలనిపించి, ‘‘దర్శనం చేసుకుందామా?’’ అన్నాను. ‘‘ఇప్పుడు కాదు, రేపు’’ అన్నాడు బాబాయ్‌.
ఇంటికెళ్లేలోగా ఆలోచనల్లో కాస్త వెనక్కి వెళ్లాను…
–              –              –              –              –
నాన్న రైతు. దశాబ్దాలుగా పల్లెటూళ్లో ఉంటున్నా – పట్నవాసం ఆయన కల. ఇద్దరు కొడుకుల్నీ, ఇద్దరు కూతుళ్లనీ పెంచి పెద్ద చేసి పెళ్లిళ్లు చేశాడు. అంతా విదేశాల్లో ఉన్నారు. నేను ఐదోవాణ్ణి. కడగొట్టువాణ్ణి. అన్నలు, అక్కల్లాగే నేనూ ఊరొదిలిపెడితే – తను వెళ్లి పట్నంలో స్థిరపడాలని ఆయన ఆశ. నాకేమో పల్లెలన్నా, దేశమన్నా ప్రాణం. నాన్న వారసుడిగా ఇక్కడే స్థిరపడి దేశంకోసం ఏమైనా చెయ్యాలనుంది.
నాన్న తెలివైనవాడు. తన మాట చెప్పడు. నేనేమన్నా కాదనడు. కానీ చెంగూ బాబాయ్‌ని రప్పించాడు.
మా ఇంట్లో అంతా చెంగూ అంటారు కానీ, బయట బాబాయ్‌ చెంగల్రాయుడు సార్‌గా సుప్రసిద్ధుడు. నాన్నకి తోడబుట్టినవాడు కాదు కానీ, వాళ్లది అంతకంటే దగ్గరి అనుబంధం. తను నాన్నకంటే పదిహేనేళ్లు చిన్న. పట్నంలో పెరిగాడు. నాన్న పెళ్లప్పుడు తనకి ఏడేళ్లుట. ఆ పెళ్లప్పుడు ఈ ఊరు తెగ నచ్చేసి, సెలవొస్తే చాలు, వచ్చేసేవాట్ట. అమ్మ, నాన్నల దగ్గర బాగా చనువు. పెద్దయ్యేక ఇక్కడే పొలం కొనుక్కుని, రైతుగా స్థిరపడిపోతాననేవాడు. అలా చదువు నిర్లక్ష్యం చేసి, టెన్తు క్లాసు దాటలేదు. తండ్రికి కోపమొచ్చి, ‘‘చదువురాని మొద్దువి. వ్యవసాయం చెయ్యాలనుంటే, ముందు వేరే ఓ రంగంలో నీ సమర్థతను నిరూపించుకో. అప్పుడు నీకు కోరిన ఊళ్లో పొలం కొనిపెడతాను’’ అన్నాట్ట. అప్పుడు బాబాయ్‌ రాజకీయాల్లో చేరేడు. చదువులో టెన్తు దాటకపోయినా కొన్నాళ్లు రాష్ట్రానికి ఇంటెరిమ్‌ విద్యాశాఖామంత్రిగా ఉన్నాడు. తను బాగా జూనియర్‌ కావడంతో, పార్టీలో సీనియర్సంతా ఒక్కటై తనని పక్కన పెడితే – వేరే పార్టీలో చేరాడు. అంతలో మధ్యంతర ఎన్నికలొచ్చాయి. తన పార్టీ అధికారానికి రావడంలో, మరీ అమిత్‌ షా అంత కాకపోయినా, కొంత కీలకపాత్ర వహించాడు. మంత్రి పదవులకంటే పార్టీ పదవులైతేనే పార్టీమీద పట్టుంటుందని, తెరవెనుక రాజకీయాల్లో స్థిరపడ్డాడు. ఇప్పటికి నాలుగు పార్టీలు మారినా ఎక్కడా వివాదాల్లో ఇరుక్కోలేదు. ‘మీడియాలో ఆట్టే కనపడకు, వినపడకు’ అన్నది తన పోలిసీ. అందుకేనేమో మా ఇంటికి చడీచప్పుడూ లేకుండా ఓ ప్రయివేట్‌ టాక్సీలో వచ్చాడు.
ఇంట్లో అడుగెడుతూనే వంగి అమ్మ, నాన్నల కాళ్లకి దణ్ణం పెట్టాడు. నాన్న బాబాయ్‌ని లేవదీసి, ‘‘మా చంటాడూ ఇలా దణ్ణాలు పెడతాడు. యాంత్రికంగా దీవిస్తాం. మరి నువ్వు దణ్ణం పెట్టగానే మాకీ పులకింతలేంటీ – ఊరొదిలి ఎదిగావ్‌ కదా, నీ దణ్ణానికి విలువ పెరిగిపోయినట్లుంది. మావాడికా మాట చెప్పు’’ అన్నాడు.
బాబాయ్‌ ఎందుకొచ్చాడో అప్పుడే నాకర్థమైపోయింది. తను సామాన్యుడా, అన్నయ్య అమెరికాలో చదువుకి వెడితే, క్షణాలమీద బ్యాంకు లోనిప్పించాడు. చిన్నక్క పెళ్లికి పైసా కట్నం తీసుకోని వరుణ్ణి చూశాడు. పెద్దబావకి ఓ కంపెనీ పింకు స్లిప్పిస్తే, బాబాయ్‌ ధర్మమా అని మరో కంపెనీలో చేరి ఫారిన్‌ వెళ్లిపోయాడు.
నాన్న దృష్టిలో బాబాయిప్పుడు కన్నాశుల్కంలో గిరీశం. నేను వెంకటేశం.
ఆరు గదుల మండువా ఇల్లు మాది. బాబాయికి వీధరుగునానుకుని కుడివైపున ఉన్న గదిచ్చారు. అక్కడ సోఫా కమ్‌ బెడ్‌ ఉంది కానీ బాబాయ్‌ అడిగాడని నేనే తెచ్చి మడతమంచం వేశాను. ఒకప్పుడా గదినానుకుని పైకప్పు లేని గచ్చు దొడ్డుండేది. సహజమైన పగటి కాంతిలో, నీలాకాశాన్ని చూస్తూ, చల్లగాలి స్పర్శకి పులకరిస్తూ, చితుకుల మంటమీద కాగిన వేణ్ణీళ్ల స్నానం అదో అనుభవం. ఆధునికత ఆ గచ్చుదొడ్డిని బయటి గాలి, వెలుతురు సోకని బాత్రూంగా  మార్చింది. వేణ్ణీళ్లకి గీజరు, షవరు కాక – అక్కడే మరుగుదొడ్డి కూడా.
మర్నాడుదయం బాబాయ్‌ నాకు మొబైల్లో మహాప్రవక్త అన్నాజీ విడియో చూపించాడు. ‘చెడు వినకు. చెడు కనకు. చెడు అనకు. పెద్దల్ని గౌరవించు. నియమాలు పాటించు. భాష, నడతల్లో సంస్కారం తప్పనివ్వకు. తప్పులు మానవసహజం. నీవల్ల జరిగిన ప్రతి తప్పునీ నీకు నీవుగా గ్రహించి – ఏరోజుకారోజు దైవసన్నిధిలో పశ్చాత్తాపపడి నిన్ను నీవు సంస్కరించుకో’ – రెండు నిముషాల్లో అన్నాజీ చెప్పిన మాటల సారాంశమిది.
వినడమయ్యేక మొబైల్‌ ఆఫ్‌ చేసి, ‘‘అన్నాజీ అసామాన్యుడు. ఆలోచిస్తే, వేదమంత్రాలంత లోతైన మాటలు ఆయనవి. ఈ సందేశాన్ని వంటబట్టించుకుంటే – మనం డాలర్ల కలలు కనడం కాదు. అమెరికా వాళ్లే రూపాయల కలలు కంటారు. నాకైతే, రోజూ ఆయన సందేశం విన్నాకనే మిగతా పనులు. నువ్వూ రోజూ ఆయన సందేశం వినడం అలవాటు చేసుకో’’ అంటూ బాబాయ్‌ ఆ విడియోని నా మొబైల్‌కి పంపాడు.
అంతలో అమ్మ కాఫీకప్పుతో అలా వచ్చింది. నేనక్కణ్ణించి వెళ్లిపోబోతే, ‘‘కూర్చోరా, నీతో ఇంకా మాట్లాడాలి’’ అన్నాడు బాబాయ్‌.
అమ్మ నవ్వి, ‘‘ఇది మా సత్యం పాలు పితికే టైము. ఆ టైముకి వీడక్కడ ఉండాలి’’ అంది.
‘‘ఏం – సత్యం కొత్తగా పాలలో నీళ్లు కలుపుతున్నాడా’’ అన్నాడు బాబాయ్‌.
సత్యం నమ్మకస్థుడైన పాలేరు. వయసులో నాన్నకంటే పెద్దవాడు. బాబాయ్‌కి సత్యం బాగా తెలుసు. సత్యాన్ని అనుమానించడం మమ్మల్ని మేము అవమానించుకోవడమే. ఆ విషయం బాబాయ్‌కి తెలియదనుకోను.
అమ్మ బాబాయ్‌కి ఏంచెప్పిందో నాకు తెలియదు. నేను పెరట్లోకి వెళ్లిపోయాను.
సత్యం పాలు పితకడం అయింది. తన వెనుకనున్న చెక్కబల్లమీద చెంబుని ఉంచాడు. ఆ చెంబు పక్కనే ఓ స్టీలుగ్లాసుంది. అందులో గుమ్మపాలు, అంటే అప్పుడే పితికిన పాలలో తొలిచుక్కలు ఉంటాయి. గోరువెచ్చగా, ఉండీలేనట్లున్న తీపితో అవి నాకెంతో నచ్చుతాయి. పరగడుపునే గుమ్మపాలు తాగడం అమ్మ నాకు చిన్నప్పుడే అలవాటు చేసింది.
సత్యం గ్లాసు అందించి, ఆ వెంటనే కాస్త దూరంగా రాటకు కట్టేసిన తువ్వాయి మెడలో తాడు సడలించాడు. తువ్వాయి ఛెంగుఛెంగున తల్లి దగ్గరకు వెళ్లింది. చిరు ముట్టెతో తల్లి పొదుగును కుమ్ముతోంది. తల్లి ఆవు మెడను తిప్పి తువ్వాయిని ప్రేమగా నాకుతోంది.
నాకా దృశ్యం ఎన్నిసార్లు చూసినా తనివి తీరదు. తల్లీబిడ్డల అనుబంధానికి సృష్టిలో అంతకుమించిన సన్నివేశం ఉంటుందనుకోను. పురాణకథలకు భాష్యంలా – ఆ దృశ్యం నాలో రకరకాల భావనల్ని రేపుతుంది.
ఆవు పాలు దూడకోసం. మేము ఆవుకి రక్షణ కల్పించి, తిండిపెట్టి, పోషించేది కేవలం పాలకోసం. దూడకి దక్కాల్సిన పాలలో అధికభాగం వాడుకుంటూ, దానికి చివర్లో కాసిని పాలచుక్కలు వదులుతాం. తల్లి పాలు దక్కకుండా చేసినా, దూడకి కూడా రక్షణ కల్పించి, తిండి పెట్టి, పోషించి పెద్ద చేస్తాం. ఎదిగేక ఆ దూడ కూడా ఏదోలా మళ్లీ మాకే ఉపయోగపడుతుంది. నిజానికి మేమా ఆవునీ, దూడనీ దోపిడి చేస్తున్నాం. కానీ ఆ ఆవుకీ, దూడకీ, మాకూ స్నేహానుబంధముంది. పరస్పరస్పర్శలో మాలో కలిగే స్పందనలు ఎంతో ఆహ్లాదకరం.
మన ప్రజాస్వామ్యంలో – ప్రజలు, ప్రభుత మధ్య అనుబంధం కూడా ఇలాంటిదేనని నాకు అనిపిస్తుంది.
మా ఇంటి పెరట్లో కొనసాగే ఈ స్నేహానుబంధంలో ఉన్న దోపిడి స్ఫురించకపోతే, మన ప్రజాస్వామ్యంలో జరిగేది దోపిడి అనుకోవడమెలా? ఈ సందిగ్ధమేనేమో నా ఆశయసాధనలో ముందడుగెయ్యకుండా ఆపుతోంది!
కొందరిది మార్కిస్టు దృక్పథం. కొందరిది సామ్యవాదం. కొందరిది స్త్రీవాదం. నాకున్న సందిగ్ధాలు లేనివాళ్లు వారి వారి వాదాలతో నిశ్చింతగా ముందుకెడుతున్నారు. వారిది సబబా, నాది సబబా అన్నది చాలా ఏళ్లుగా నన్ను వేధిస్తున్న ప్రశ్న. సమాధానం దొరక్క, ప్రశ్న దగ్గరే ఆగిపోతున్నాను. దొరికితే – చాలామంది అమాయకుల్ని కాపాడ్డంలో నా వంతు పాత్ర నిర్వహించగల్గుతానని ఆశ!
ఎక్కడ ప్రశ్న పుట్టిందో, అక్కడే బదులు దొరకొచ్చన్న భావనతో – వీలున్నప్పుడల్లా ఇక్కడికొచ్చి మా ఆవూ దూడల అనుబంధాన్ని చూస్తుంటాను. గుమ్మపాలదేముంది – సత్యం తనే ఇంట్లోకొచ్చి నాకందించి వెడతాడు….
‘‘ఏమిటాలోచిస్తున్నావ్‌!’’ ఉలిక్కిపడి వెనక్కి తిరిగితే – బాబాయ్‌!
తనెందుకొచ్చాడో తెలుసు కాబట్టి ముందరి కాళ్లకు బంధమెయ్యాలని, ‘‘నీతో కలిసి వ్యవసాయం చేయాలని సరదాగా ఉంది!’’ అన్నాను.
‘‘పిల్లలు పెద్దల్ని గౌరవించే సంద్రాయం మనది. పెద్దలమీద గౌరవంతోనే, రైతుకావాలన్న ఆశయాన్ని వదిలి రాజకీయాలవైపు మళ్లాను. మరి అన్నయ్య కూడా నిన్ను రాజకీయాల్లోకి మళ్లించాలనుకుంటున్నాడు. ఆ విషయం తెలుసా నీకు?’’ అన్నాడు బాబాయ్‌.
‘‘నీకైతే చదువిష్టం లేదు. నేను నిజంగానే చదువురాని మొద్దుని. రాజకీయాలకు పనికిరాను’’ అన్నాను.
‘‘కానీ నువ్వు మొదువి కాదనడానికి చాలా నిదర్శనాలున్నాయి’’ అన్నాడు బాబాయ్‌.
నిజమే! పదిపన్నెండేళ్లప్పుడే మా ఊరి లైబ్రరీలో పుస్తకాలన్నింటినీ ఔపోసన పట్టేశాను. క్లాసు పాఠాలు తోటివాళ్లకంటే నాకే బాగా అర్థమయ్యేవి. కానీ చదివేది జ్ఞానానికో, వినోదానికో ఐతేనే నాకిష్ట్టం. అందుకే,  పరీక్షల్లో  వాళ్ల మార్కులు ఎనబైలూ తొంబైలూ, నావేమో నలబైకీ యాబైకీ మధ్యలోనూ! టెన్తుదాకా అదే వరస.
స్కూల్లో చాలా సందేహాలొచ్చేవి: మాతృభాషని ప్రేమించమనేవారు. క్లాసులో తెలుగు మాట్లాడితే నవ్వేవారు. దేశాన్ని ప్రేమించమనేవారు. బాగా చదివితే అమెరికా వెళ్లిపోవచ్చనేవారు. దేశానికి రైతే వెన్నెముక అనేవారు. వ్యవసాయం చెయ్యడం చిన్నతనం అనే భావాన్ని మనసులో నాటేవారు.
ఎక్కడో ఏదో లోపముంది. చదివిన ఇతర పుస్తకాల్ని బట్టి ఆ లోపం కొంచెం కొంచెంగా అర్థమయ్యేది.
మంచి మార్కులకోసం ఏంచెయ్యాలో తెలుసు. ఆ మార్కులు నన్ను విదేశాలకు మళ్లిస్తాయని భయమేసేది.
ఊరన్నా ఊళ్లోవాళ్లన్నా నాకిష్టం. ఇల్లన్నా ఇంట్లోవాళ్లన్నా ఇష్టం. ఇష్టమైనవాళ్లతో కలిసుండనివ్వని పెద్ద చదువులు ఎందుకనిపించేది. అంతా ఇంజనీరింగు, మెడిసిన్‌లకై కృషి చేస్తుంటే – నేను ఆడుతూ పాడుతూ చదివి బియ్యే ఎకనామిక్సు చేశాను. అదీ మా ఊరికి ఐదారు కిలోమీటర్ల దూరంలో ఉన్న కాలేజిలో.
‘‘నాన్న మాటలు నిజం కాదు. పుత్రప్రేమ, అంతే!’’ అన్నాను. బాబాయ్‌ నవ్వి, ‘‘పట్నంలో పెరిగిన నేను, పల్లెటూళ్లని ప్రేమించడానికి కారణం అన్నయ్యే! అలాంటివాడు తన నలుగురు పిల్లల్ని విదేశాలు పంపించేశాడు. చివరివాడివైన నిన్నూ పట్నం తోలెయ్యాలనుకుంటున్నాడు. తనకీ పట్నం వెళ్లాలనుంది. నువ్వో నేనో, పల్లెటూళ్లో ఉండిపోయి సాధించేది ఏముండదు. మీ నాన్నలాంటి రైతులకే కాదు, నేటి యువతకీ గ్రామాలపట్ల మోజు పుట్టేలా ఏదో చెయ్యాలి. అందుకు రాజకీయాలే సరైన మార్గం’’ అన్నాడు.
బాబాయ్‌లో ఏదో విశేషముంది. నా ఆశయసాధనకి తన దగ్గర ఉపాయం దొరకొచ్చనీ, అది రాజకీయం కావచ్చనీ అనిపించడానికి ఎంతోసేపు పట్టలేదు. ఇంతకీ అసలు విషయమేమిటంటే – బాబాయ్‌కి రాజకీయాల్లో పూర్తిగా తనవాడనిపించే ఓ మనిషి కావాలి.
‘‘ప్రకృతి, మనిషి సహజీవనం చేసే ప్రదేశం పల్లెటూరు. ప్రకృతిని మనిషి నాశనం చేసే ప్రదేశం నగరం. నగర సంస్కృతి పల్లెల్ని నీరసపరుస్తోంది. ప్రకృతి మనిషికి దేవుడిచ్చిన వరమంటారు. ప్రకృతిలోనూ, మనిషిలోనూ కూడా దేవుడున్నాడంటారు. అంటే పల్లెటూళ్లను కాపాడగలిగింది దేవుడు మాత్రమే! అందుకే నేను అన్నింటికీ దేవుణ్ణి నమ్ముతాను. నువ్వూ నాకులా దేవుణ్ణి నమ్మితే, మన ఆశయసాధనకి రాజకీయాలే గొప్ప సాధనం కాగలవని నా నమ్మకం. ఆ ఉద్దేశ్యంతోనే నీకు ఉదయం అన్నాజీ మాటలు వినిపించాను’’ అన్నాడు బాబాయ్‌.
నేనెంతలా ప్రభావితమయ్యానంటే – తర్వాత ఇదిగో ఇలా బాబాయ్‌తో కలిసి నగరంలో తిరిగాను….
–              –              –              –              –
మర్నాడుదయం నిద్ర లేచి, బాబాయ్‌తో కలిసి అన్నాజీ సందేశం విన్నాను.
‘‘ఈరోజు వేణుగోపాలస్వామి గుడికెడుతున్నాం. నీ సంగతి చెప్పు. నాకులా దర్శించుకోగల సత్తా నీకుందా? లేకుంటే నీకు వీలైనట్లే దర్శించుకుందువుగాని’’ అన్నాడు బాబాయ్ నాతో. ‘‘నీకులా అంటే?’’ అన్నాను అర్థం కాక.
‘‘ఈరోజుకి చన్నీళ్ల స్నానం చెయ్యాలి. నేత బట్టలు కట్టాలి. గుడి మనింటికి రెండు కిలోమీటర్ల దూరం. నడిచే వెళ్లాలి. కాళ్లకి చెప్పులుండకూడదు. గుడి చుట్టూ మూడు ప్రదక్షిణలు చెయ్యాలి. క్యూలో ధర్మదర్శనం చేసుకోవాలి. దర్శనమయ్యేదాకా చిరాకు, కోపం ఉండరాదు. ఎవరేమన్నా- నవ్వుతూ బదులివ్వాలి. తిడితే పడాలి కూడా’’ అని బాబాయ్‌ అంటే, అదో థ్రిల్‌ అనుకున్నాను కానీ అదెంత కష్టమో, బయల్దేరాక తెలిసింది.
స్నానాదులు పూర్తి చేసుకుని – కాళీ కడుపుతో ఇంట్లో బయల్దేరేసరికి తొమ్మిది దాటింది. కాళ్లకి జోళ్లు లేకుండా రోడ్డుమీద అడుగెట్టేసరికి ముళ్లమీద నడుస్తున్న అనుభూతి. రెండు కిలోమీటర్లు రెండొందల కిలోమీటర్లలా అనిపించాయి. అరగంట దూరానికి సుమారు గంట నడిచాం. దారిలో కాళ్లకి జోళ్లు లేని పేదవాళ్లు చాలామందే కనబడ్డారు. కానీ వాళ్లది ఆలయప్రయాణం కాదు, జీవనయానం. అదీ నాకులా కాకుండా చలాకీగా, హుషారుగా!
గుడికెళ్లేసరికి ఎండెక్కింది. కాళ్లు కాలుతున్నాయి. గుడి ఆవరణ పెద్దది. మూడు ప్రదక్షిణాలకే ముక్కోటి దేవతలూ కనిపించారు. స్వామి దర్శనానికి టికెట్టు పది రూపాయలే. టికెట్టు కొన్న భక్తులకి నిముషాల మీద దర్శనం ఐపోతోంది. వాళ్ల సంఖ్య ఎక్కువున్న కారణంగా ధర్మదర్శనానికి బాగా ఆలస్యమైపోతోంది. ఆ రోజు మాకైతే పన్నెండయింది. ఒకోసారి తనకి రెండు కూడా దాటిపోతుందని బాబాయ్‌ అన్నాడు.
గుళ్లో పులిహోర, దద్ధోజనం ప్రసాదాలుగా ఇచ్చారు. ఆవురావురుమంటున్న నా ఆశలమీద నీళ్లు చల్లుతూ, ‘‘ఇవి ఇంటికెళ్లి అందరితో కలిసి తినాలి. తర్వాత మనం మామూలుగా భోంచెయ్యొచ్చు’’ అన్నాడు బాబాయ్‌.
చేతికొచ్చిన ప్రసాదం నోటికందకుండా పొయ్యేసరికి నాలో ఉక్రోషం, కోపం ఒక్కసారిగా కలిసి పొంగాయి. ఎలాగో తమాయించుకుని, ‘‘ఏమిటిది బాబాయ్‌! మనిషి మనిషికోసం చేసిన నియమాల్ని ఒక్కటి కూడా పాటించని నీకు, దేవుడి విషయంలో ఇంత పట్టింపు అవసరమా?’’ అన్నాను నిష్ఠూరంగా.
బాబాయ్‌ నవ్వి, ‘‘మన దేశంలో అధిక సంఖ్యాకులు సామాన్యులు. మనిషి చేసిన నియమాలు, శాసనాలు తమకే విధంగానూ ఉపయోగపడవని సామాన్యుల భావన. అందుకే వాళ్లు వాటిని అనునిత్యం అతిక్రమిస్తున్నారు. సామాన్యుల జీవితాలు బాగు చెయ్యడానికి ఎన్నుకున్న ప్రతినిధుల్ని శాసించగల హోదా నాది. అందుకే నేను అన్నింటా సామాన్యుణ్ణే అనుసరిస్తాను’’ అన్నాడు.
‘‘అది సరే – మరి దేవుడి విషయంలో మాత్రం ఈ పట్టింపెందుకూ అంటున్నాను’’ అన్నాను చిరాగ్గా.
‘‘ఆమాత్రం ఊహించలేవా? సామాన్యుల్ని కాపాడ్డానికి నా చేతనైనది చెయ్యడం నా బాధ్యత. వాళ్లకోసం మనుషులేం చెయ్యలేరని తెలిసేక, ఇక వాళ్లని దేవుడే కాపాడాలని గ్రహించాను. అందుకే దేవుడి నియమాల విషయంలో ఇంత పట్టింపు’’ అన్నాడు బాబాయ్‌.
దేశానికి ఏదైనా చెయ్యాలన్న నా ఆశయం విషయంలో ముందడుగు ఎందుకు పడడం లేదన్న ప్రశ్నకు సమాధానం దొరికినట్లే అనిపించింది. మరిప్పుడు ముందడుగు పడుతుందా అన్నది కొత్త ప్రశ్న!
—0—
రచన: మాచవోలు శ్రీధరరావు
 
“అదొక పసి కోడె దూడ. గ్రామంలోని తన కోడెల బృందం నుండి తప్పించుకొని దూరంగా గల అడవిలోకి చేరుకుంది. ఎడతెఱపి లేకుండా కురిసిన గాలివాన వేగానికి ఆగలేక దూరంగా గల చెట్ల కొమ్మలపై పడడంతో శరీరానికి చిన్న చిన్న గాయాలు కూడా అయ్యాయి. గాలివాన తగ్గిన తర్వాత చూస్తే పశువుల కాపరి కనిపించ లేదు. తన వారెవరూ కనిపించ లేదు. ఎటు పోవాలో పాలుపోక ఆడవి అంతా తిరిగింది. తిరిగి తిరిగి అలసి పోయి అలాగే పడి నిద్ర పోయింది.
సూర్య కిరణాల తాకిడితో మఱునాడు లేచి అటూ ఇటూ చూసేసరికి చిన్న చిన్న జంతువులు కొన్ని పచ్చిక మేస్తూండడంతో ఆకలేసి తనూ పచ్చిక మేయ సాగింది. అంత రుచి గల పచ్చికను ఇదివరకెప్పుడు మేసి యెఱుగదు. అలాగే దగ్గరలొని నీటి గుంటలోని నీరు త్రాగి మళ్ళీ తిరుగ నారంభించింది. ఇలా రోజులు పక్షాలుగను, పక్షాలు మాసాలుగను, మాసాలు ఋతువులుగను, ఋతువులు సంవత్సరాలుగను గడువ సాగాయి. దూడ బలిష్ఠంగా తయారయింది. అసలే కోడె, పనేమీ లేదు – తినడం , తిరగడం – కంటి నిండా నిద్ర, కడుపు నిండా తిండి, గంగా జలాల వంటి పానీయం, చల్లని నీడల విశ్రాంతి. ఇంకేం కావాలి!
ఇలాగే తిరుగుతూ తిరుగుగూ ఒకరోజు అడవిలోని ఒక పెద్ద మైదానానికి చేరుకుంది. అక్కడి సెలయేటిలోని నీటిని త్రాగి ప్రక్కనే గల చెట్టు క్రింద సేద తీరి గర్వాతిరేకంతో పెద్దగా ఒక ఱంకె వేసింది. అంతే, దగ్గరలోని కొండను ఢీ కొన్న ఆ శబ్ద తరంగాల సమూహం మఱొక పెద్ద ఱంకెగా ప్రతిధ్వనించింది. ‘హూ, నన్నెదిరించే వాళ్ళెవరని అనుకున్నదేమో, ఈ సారి శబ్దాన్ని మఱింతగా పెంచింది. సమాధానం కూడా అదే స్థాయిలో రావడంతో కోపాతిశయంతో చెలరేగి కొమ్ములతో నేలను త్రవ్వ సాగింది. బాగా అలసిపొయ్యే వరకు త్రవ్వి త్రవ్వి ఆ మట్టి ప్రక్కగా కాసేపు కూల పడింది.  తను త్రవ్విన ప్రదేశంలో ఏర్పడిన గుంతలో జల ఊరడం గమనించి సంతోషంగా ఆ నీటిని త్రాగింది.
కాని ఇంతలో తాను త్రవ్వి పోసిన మట్టి ఒక పెద్ద దిబ్బగా తయారై అక్కడుండడాన్ని చూచి ఇంతకు ముందు తనకు వ్యతిరేకంగా ఱంకె వేసినది యీ కొండేనని, ఇప్పుడు సమీపంలోకే వచ్చేసిందే, దీని కింత పొగరా దీని పని పడతా ననుకుంటూ తన వాడి యైన కొమ్ములతో ఆ మట్టి కొండను ఢీ కొనసాగింది. కుమ్మి కుమ్మి ఆ మొత్తం మట్టిని పెళ్ళగించి ప్రక్కనే గల తను తీసిన గోతిలోకి తోసివేసేసింది. కొండను పూర్తిగా నిర్మూలిస్తే కాని దానికి  ప్రశాంతత సమకూరలేదు.” ఇదేనయ్యా నేను చెబుతానన్న కథ అంటూ ముగించాడు  చిన్ననాటి మిత్రుడు కృష్ణమూర్తి.
అదేమిటి? నేనేదో నీ దగ్గర ఒక మంచి ప్లాట్ తీసుకొని చక్కగా కథ నల్లుకొని కథల పోటీకి పంపుదామనుకుంటూంటే నాలుగు మాటలు చెప్పేసి ఇదే కథంటే ఎలా? ఇప్పుడేమి చెయ్యమంటావు” అన్నాను.
“చెబుతానన్నాను, చెప్పాను. అంతకు మించి నాకు తెలియదు. ఇక నీ యిష్టం.” అన్నాడు మూర్తి. పైగా “ఈ కథ నీకిచ్చేశాను, నీ యిష్టమొచ్చినట్లు వాడుకో” అంటాడే తప్ప అంతకు మించి చెప్పడాయె.
“సరే నేనే ఎలాగో పూర్తి చేసి నీకు వినిపిస్తానులే” అంటూ వచ్చేశాను.
రెండు నిముషాలు కళ్ళు మూసుకుని ఆలోచించడం ఆరంభించాను. ఎనిమిది మంది హేమామేమీలైన పృచ్ఛకుల మధ్యన నుదుటి మీద విజయ తిలకంతో వెలిగి పోతూ దర్పాన్ని ప్రదర్శిస్తున్న అష్టావధాని నా కళ్ళ ముందు కనిపించాడు. అంతే, సమస్యా పూరణలోకి దిగి పోయాను. ‘సమస్య వెనకాలే సమాధానాలూ వుంటాయి ‘, ‘సమస్యల్లోనే మఱికొన్నిటికి సమాధానాలు దొరుకుతాయి ‘, ‘పోగొట్టుకున్న చోటే వెతుక్కోవాలి ‘ ‘పుట్టించిన వాడే గట్టెక్కిస్తాడు ‘ – పరిష్కారాన్వేష్వణా సమయంలో మామూలుగా స్ఫురించే ఈ అంశాలన్నీ నా మదిలో మెదల సాగాయి.
ఎప్పుడో చిన్న తనంలో నేర్చుకున్న ‘స్టాటిస్టికల్ మేథమేటిక్స్ ‘ లోని ఎక్స్ ట్రా పొలేషన్ ఇంటర్ పొలేషన్ అనే రెండు అంశాల వైపుగా బుర్ర వెళ్ళింది. ఏవో కొన్ని బిందువులు దొరికాయంటే వాటిని లోపలి వైపుగా పొడిగించుకొని వెళితే దాన్ని ఇంటర్ పొలేషన్ అనీ, వెలుపల వైపుకు పొడిగించుకొని వెళితే ఎక్స్ ట్రా పొలేషన్ అనీ లెక్కలను కూడా పూర్వా పరాలలోనికి పొడిగించుకోవడం ద్వారా పరిష్కరించుకో వచ్చంటుంది ఆ గణితం – జీవితాన్ని ఆకళింపు చేసు చేసుకోవడానికి ఆ లెక్కల లోని సారాంశాన్ని వాడుకున్నట్లుగానే.
“తల్లులార! ఎలాగైనా నాచేత ఒక విజయవంతమైన కథను వ్రాయించండంటూ జయమ్మకూ, సరస్వతమ్మకూ (విజయం కోసం, మంచి వాక్కు కోసం) చెఱొక నమస్కార బాణాన్ని విడచి ఆలోచనల్లోకి వెళ్ళి పోయాను. విచిత్రంగా ఒక్క ఐదు నిముషాల్లో నా మస్తిష్కంలో కృష్ణమూర్తి కథకు కొనసాగింపుగా ఒక చిన్న ఊహ మెరిసింది.. మఱి ఆలస్యం చేయకుండా కాగితం, కలం తీసుకొని కథలోకి వచ్చేశాను.
“అయితే ఆ కోడె ‘కొండగా భావించిన మట్టి దిబ్బను’ పెకళించి ఆ మట్టిని తిరిగి గుంతలోకి తోసెయ్యడానికి గల కారణాన్ని కృష్ణమూర్తి చెప్పినట్లుగా కాక నేను వేఱుగా ఊహించాను. ఆ కోడె బుర్రలో కొత్త ఆలోచ నొకటి పుట్టడమే అలా చేయడానికి కారణమన్నది నా ఊహ. తాను త్రవ్విన గోతి వేఱెవరికో ఎందుకు ఉపయోగపడాల అని అనుకున్నట్లుంది. అంతే కాదు, గుట్ట చిన్నదే అని తెలిసినా ఒక పెద్ద కొండను ఎదుర్కొనే రీతిలోనే దాన్ని ఢీ కొనాలని భావించింది. అందుకే గుట్టను కొమ్ములతో కుమ్మి కుమ్మి మొత్తం మట్టిని మరలా ఆ గోతిలోకి వేయ సాగింది.
తన మందను వీడి అడవిలోకి వచ్చానన్న దిగులు, బాధ ల్లాంటివి పూర్తిగా తగ్గిపోయాయి. ‘ఈ అడవి నాది, నాదే’ అన్న ఆలోచనలకు అంకురార్పణ కూడా ఇప్పుడిప్పుడే జరిగినట్లుంది. అందుకేనేమో ఇలా ఎప్పుడు పడితే అప్పుడు, ఎక్కడ పడితే అక్కడ త్రవ్వడం, పూడ్చివేయడం ఎక్కువయింది. అంతే కాదు, వేఱే చిన్న జంతువులపై అజమాయిషీ చేస్తూండడం, వాటిల్లో తగవులాటలను (వుంటే) తీరుస్తూండడం, లేకపోతే కల్పించడం వంటి లక్షణాలను వంట పట్టించుకుంది. అడవిలో విచ్చల విడిగా తిరుగుతూ దొరికింది తింటూ దొరకనిది దొరక బుచ్చుకుంటూ వికృత క్రీడ లాడుతూ అడవి జీవనానికి బాగా అలవాటు పడిపోయింది. ఇప్పుడు ఎద్దుగా ఎదిగిన ఈ కోడె తాను వీడి వచ్చిన పల్లెకు తీసికెళ్ళినా వెళ్ళే స్థితిలో లేదు. వయసులో వున్న బలిష్ఠమైన గిత్తగా తయారయింది.
తనలాగే తప్పిపోయి అడవిలోకి వచ్చి చేరిన మరొక ఆవుతో పరిచయం పెంచుకుని సంసారం చేయసాగింది. కాల చక్రంలో ఈ రెంటికీ మరి రెండు కోడె దూడలు పుట్టడం, అవీ పెరిగి పెద్దవడం  అలా అలా జరిగిపోయింది. ఇక ఈ ఎద్దులన్నీ కలసి అడవిని దున్నివేయ  మొదలెట్టాయి. చిన్న చిన్న జంతువులను అదలించి వాటి ఆహారానికి అడ్డు తగలడం, వాటిని దూరంగా తఱమడం  వంటి పనులు చేస్తూండడంతో  కొమ్ముల వలెనే  అహంకారమూ పెరిగింది. ఈ అడవికి తామే సొంతదారులమని చెప్పకనే చెప్పసాగాయి. తమ జాతీయులపై (ఆవులు, ఎద్దులపై)ఆత్మీయతను వేఱే జంతువులపై ఆధిక్యతను ప్రదర్శించడాన్ని అలవరచుకున్నాయి. వీటిని కలుపుకోవడం, వాటికి వ్యతిరేకంగా సమూహాలను కూడ గట్టడం బాగా నేర్చుకున్నాయి. పెద్ద జంతువుల్ని సైతం చికాకులకు గురి చేయ నారంభించాయి. సింహాన్నయినా దెబ్బ తీయ గలిగిన కరటక దమనకులను మనం ఎఱుగనిది కాదు కదా!
వేట కోసం, స్వార్ధం కోసం, వ్యాపారం కోసం, దుష్ట మానవుడు చట్టాలను వెక్కిరిస్తూ పరిసరాల పరిరక్షణను తుంగలో తొక్కి అడవిలోని చెట్లను కొట్టివేయ పూనుకున్నాడు. నీరు – నీడ అనూహ్యంగా తగ్గిపోయాయి. తమ సామ్రాజ్యానికి గండిపడే రోజులొస్తున్నాయని కూడా గ్రహించిందా ఎద్దు కుటుంబం. “అయినా ఈ ముప్పు వల్ల క్రూర మృగాలనబడే వాటికే కదా నష్టం. – వాటిలో కొన్నింటిని చంపి వేస్తారు, మఱి కొన్నింటిని ‘జూ ” లకు తరలిస్తారు. మనకేమిటి! మనమైతే ఎలాంటి తత్వాన్ని కలిగి యున్నా, ఎలంటి పనులు చేసినా  ప్రజల దృష్టిలో ఎన్నటికీ సాధు జంతువులమే. ఇది అడవిగానే వున్నా ఊరుగా మారినా మనకేమి? అవసరాన్ని బట్టి ఇటు అడవిలో నైనా కొనసాగ వచ్చు, కాదంటే తిరిగి జన జీవనంలోకైనా వెళ్ళిపోగల “అవకాశం” మనకుంది. ఈ ‘అవకాశ వాదమే ‘ మన ప్రధాన ఆయుధం”అన్న ధీమాతో అడవిలో విచ్చల విడిగా సంచరించ సాగాయి.
“ఏ గాలి కా గొడుగు”, “ఎవరింట వారి కండువా” వంటి పాఠాలెన్నో వంట పట్టాయి. ఎక్కడో పల్లెలో షావుకారు మందలో తల్లి దంద్రుల, బంధు మిత్రుల చాటు ముద్దు బిడ్డగా తిరుగాడిన కోడె దూడ నేడిలా అయింది.
“అంతా కాల మహిమ!  నాడు పంచతంత్ర కర్త విష్ణు శర్మగారు ప్రవచింపని, బహుశః గాంచని ఆరవ తంత్రాన్ని నేర్వడం వల్లనే ఈ కోడె ఇంతలా ఎదిగిందనడంలో సందేహం లేదు”, అనుకుంటూ
కథ పూర్తి చేసి మా ఆవిడ తెచ్చిచ్చిన అల్లం టీ పట్టించేసి “ఇదిగో ఒక్క సారి కథ విని పోదువు గాని రా” అని పిలచినా “నాకు వేఱే పనుంది. ఇప్పుడు కాదు, తర్వాత” అంటూ ఆమె లోనికి వెళ్ళడం మిత్రుడు కృష్ణమూర్తి కడపట్లో ఎదురవ్వడం ఒకే సారి జరిగాయి. “నీ కోసమే ఎదురు చూస్తున్నా” నంటూ ఆయన్ని లోనికి ఆహ్వానిస్తూనే “హల్లో, మూర్తి గారొచ్చారు. ఒక్క టీ పట్టుకు రావా” అంటూ కిచన్ వైపు తిరిగి పెరట్లో కెళ్ళిన ఆవిడకు వినిపించేటట్లుగా కాస్త పెద్దగానే చెప్పాను మూర్తి గారు నవ్వుతూంటే “అదేమిటి, మేమిద్దరం ఒకరినొకరు హల్లో అంటూ పిలుచు కోవడం నీకు తెలియంది కాదుగా, నవ్వుతున్నా వేంటి ” అన్నాను. “అది కాదు, మూర్తి గారొచ్చారు, ఒక టీ పట్రామ్మా –  అని అదేదో ఒక యాడ్ వుంది కదా అది గుర్తుకొచ్చి నవ్వొచ్చింది” అన్నాడు మూర్తి. “అయ్యా నువ్వు చెప్పేది కూడా నిజమే. నాకూ టీ అంటే అందునా ఆవిడ చేతి టీ అంటే మరీ యిష్టం.” అన్నాను. ఇంతలో ఆవిడ అన్నట్టుగానే రెండు టీ కప్పులతో వచ్చేసింది. “ఇప్పుడే కదా ఇచ్చావు” అంటే “ఫర్వా లేదులెండి, ఈ కొంచెం గానే వున్న కప్పు మీకిస్తున్నాను” అంటూ ఇద్దరికీ యిచ్చేసి తను లోనికెళ్ళింది.
“కథ నెలా పూర్తి చేశావో తెలుసుకుందామన్న ఆత్రుత పట్టలేక వేంటనే వచ్చేశాను. ఏదీ చూద్దాం” అంటూ  టీ త్రాగేసినంత ఉత్సాహంగా కథను కూడా పూర్తి చేశాడు మూర్తి. “చాలా బాగా చెప్పావు” అంటున్నఫ్ఫుడు ఆయన గొంతుకలోను, ముఖ కవళికల్లోను ఆవేశం పాలు కాస్త ఎక్కువగానే కనిపించింది.  హృదయాంతరాళాల్లో మరుగుతున్న ఆవేదనకు మాటల రూపాన్నివ్వ సాగాడు.
“దేశానికి స్వాతంత్ర్యం వచ్చి అప్పటికి దాదాపు పది పదిహేనేళ్ళయ్యుంటుంది.  అంటే దేశ మాత స్వేచ్ఛ కోసం మహానుభావులు పడిన కష్టాలను వారి త్యాగ నిరతి అప్పటి కింకా సామాన్య జనుల గుండెల్లో కదలాడుతూనే వున్న రోజులవి. రెండు శతాబ్దాలుగా పూర్తిగా పరదేశీయులచే దోచి వేయబడి, బానిసత్వంలో మ్రగ్గిన మన దేశాన్ని తిరిగి ఎప్పుడెప్పుడు స్వర్ణ భారతంగా తయారు చేసుకుందామా అని దేశ ప్రజ వువ్విళ్ళూరుతూండిన శుభ ఘడియలవి. దేశభక్తి గంగోదకంలాగా జనవాహినిలో మిళితమై ప్రవహిస్తున్న రోజులవి. ఎక్కడో పుట్టి పల్లెల్లో వ్యవసాయం, పట్టణాల్లో వ్యాపారమో ఉద్యోగమో చేసుకుంటూ ప్రజా సేవ చేద్దామనే ఒక మంచి ఆలోచనతో ఔత్సాహికులు కొందరు రాజకీయాల్లోకి అడుగు పెట్టిన మాట వాస్తవమే!
అయితే  అందులోకి వచ్చిన తర్వాత కాల క్రమేణా వారి ఆలోచనా సరళిలోను బుద్ధుల లోను అనేక మార్పులు చోటు చేసుకుంటూ వచ్చాయి. ధనం,అధికారాల పట్ల వ్యామోహం పెరుగ సాగింది. తదనుగుణంగా నీతి
-5-
తప్పడం, మాట తప్పడం, అక్రమ ధనార్జన ఇవన్నీ ఒకదాని వెంట ఒకటి వచ్చాయి.  ధనము వెనుకే బలము, అహము కలసి నడుస్తాయంటారు కదా! అహమనే అగ్నికి కులమనే ఆజ్యం తోడయ్యింది. మతం, భాష, ప్రాంతం ఇవన్నీ   చిదుగుల్లాగా సాయపడ్డాయి. ఇక సామాన్య జనం ఈ దావానలంలో పడే శలభాలుగా మారిపోయారంటే ఏ మాత్రం అతిశయోక్తి కాదు.
ఓటు వేసే అధికారమే ప్రజలది –  వేసిన  ఓటును వెనక్కి తీసుకునే హక్కయితే లేదు. ఒక్క సారి గెలిస్తే చాలు, ఆ నేతలదే ఇక రాజ్యం. అభివృద్ధి కోసం (ఎవరి అభివృద్ధో మఱి) ఎంచక్కా పార్టీలెన్నయినా మారవచ్చు.
ధనం, బలం, అధికారం, వారసత్వాధికారాలను సంపాదించి పెట్టేదీ రాజకీయమే, వీటిని నిలబెట్టేదీ రాజకీయమే! ప్రజలను కులాలు,వర్గాలు,ప్రాంతాలుగా విడగొట్టి ప్రజాస్వామ్యాన్ని ఖూనీ చెయ్యడానికి కొందరు ఆడుతున్న క్రీడే ‘రాజకీయం ‘ ఈ క్రీడను వృత్తిగా చేసుకొని విజేతలుగా నిలుస్తున్న నేతలూ, మీకు హ్యాట్సాఫ్.” ఆవేశంతో ఊగిపోతున్న మిత్రునికి అడ్డు తగిలాను, ” నువ్వు చెప్పేది నిజమే అయినా ప్రజలను మరీ తక్కువగా అంచన వేయ వద్దు. వారు ఈ క్రీడను ఆడే ఆటగాళ్ళు కాకపోయినా అనునిత్యం ఏం జరుగుతున్నదనేది టీవీలు యితర మీడియాల ద్వారా తిలకిస్తూనే ఉన్నారు. అంతేకాదు, అబద్ధ ప్రచారాలను, మోసపూరిత చర్యలను కూడా ఇట్టే పసికట్ట గలరు. అందరినీ సరిగ్గానే అంచనా వేయగలరు. ఎవరికి ఓటెయ్యాలో, ఎవరికి వెయ్యకూడదో తెలుసుకోలేనంత అమాయకులైతే కాదు, ఇంత కాలంగా నేతల మాటలను, చేతలను, నటనను, వాస్తవాన్ని –  అంతా గమనిస్తూనే వున్నారు, చూడండి, క్రికెట్ స్టేడియంలో ఆడే వాళ్ళు ఇరవై రెండు మందే అయినా ప్రత్యక్ష ప్రేక్షకులు వేలల్లోను పరోక్ష ప్రేక్షకులు కోట్లలోను వుంటారు. ఈ చూచే వాళ్ళు ఆడక పోయినా ఆట ఎలా ఆడాలో తెలిసిన వాళ్ళే! అంతకు మించి మంచి విశ్లేషకులు అన్న విషయాలను మరువకండి.  ఎన్నిక లెప్పుడొస్తాయా అని ఎదురు చూస్తున్నారు. మన వాళ్ళందరూ “వ్రేలి” పదను చూపడానికి సిద్ధంగా వున్నారు.” అన్నాను.
“అంతేనంటావా?” కొంచెం అనుమానంగాను, మరికొంచెం ఆశావహంగాను అడిగాడు మూర్తి.
“నిస్సందేహంగా అంతే! ఆ నాడు మందలో నుంచి తప్పిపోయిన ఆ పసి కోడె దూడ నేడెలా తయారయిందో ఇదీ అంతే. ఇదే రాజకీయపు మహత్తు అంటే”.
“అయితే ఆ ఎద్దు కుటుంబపు ఆధిక్యత, ఆగడాలు అలాగే కొనసాగుతూనే వుంటాయంటావా?” మళ్ళీ అందుకున్నారు మూర్తి గారు.
“అని నేనన్నానా? ఇంత విషయం విడమరచి చెప్పాక కూడా ఇంకా ఎందుకీ అనుమానం? అక్కడి కోడె దూడకైనా కాలం గడిచిన కొద్దీ ‘రాజకీయ ‘ మనేది అబ్బింది. ఇదే సమయంలో సామాన్యులు సైతం ఈ క్రీడను అర్థం చేసుకుంటున్నట్లే ఆ ఎద్దు కుటుంబపు ప్రవర్తన నర్థం చేసుకొని అడవిలోని మిగిలిన జంతుజాలం కూడా అప్రమత్తమౌతాయి. అయితే కొంచెం వెనకా ముందో కావచ్చేమో కాని న్యూటన్ మూడో సూత్రం గతి తప్పే అవకాశమే లేదు. అంతెందుకు, ఇప్పుడీ ఎద్దు కుటుంబం తిరిగి గ్రామానికి వెళ్ళినా అవి ఆశించేటట్లు పరిస్థితులక్కడ సుముఖంగా వుండవు – ఎందుకంటే ‘రాజకీయ’ మనబడే ఈ ఆరవ తంత్రం అన్ని చోట్లకూ విస్తరించింది. అందరూ కొద్దో గొప్పో నేర్చుకునే వుంటారు. కొందరికి వృత్తి కావచ్చు మఱి కొందరికి ఆత్మ రక్షణార్థము  కావచ్చు – అంతే తేడా.” ఇప్పుడు కృష్ణమూర్తి  ముఖంలో ప్రశాంతత కనిపించింది.
“అయితే నీ కథకిక తిరుగు లేదు. చక్కగా ఆలోచించావు, ఆలోచింప చేశావు, మంచి కథ వ్రాసినందుకు శుభాకాంక్షలు” అన్నాడు మూర్తి.
“అయ్యా మీరు చెప్పిన నాలుగు మంచి మాటలకు అటూ ఇటు అల్లికల జోడించి చేసింది, నాదెట్లవుతుంది” అన్నాన్నేను.
“నీదని నేను నాదని నువ్వు అనుకుంటూ వాదించుకునేకంటే ఇద్దరం ఏకాభిప్రాయాని కొద్దాం” అంటూనే “అసలిది నీది, నాది మాత్రమే కాదు. నూట ముప్ఫై కోట్ల భారతీయులది. ఇప్పుడేమంటావ్” అన్నాడు మూర్తి.
“అవును నువ్వు చెప్పింది అక్షరాలా నిజం. అందుకే ఈ కథ నూట ముప్ఫై కోట్ల భారతీయులకు అంకితం” అన్నాను.
ఇద్దరం సంతృప్తిగా చేతులు కలిపాము.
భారత్ మాతా కి జై.
రచన: తులసి భాను
 
వర్షా ఎప్పుడూ పాటలేనా నీకు..పదా, నీకు షాలిని ని పరిచయం చేస్తాను..తనిప్పుడు సెలెబ్రిటీ తెలుసా.. అని దామిని దాదాపు వర్షని లాక్కెళ్ళుతున్నట్టు తీసుకెళుతోంది ..
అబ్బా ఇదొక్కపాటన్నా విననీ, నా ఇళయరాజ పాటకి, నన్ను దూరం చేయకే రాక్షసి..అని అంటోంది వర్ష..ఇయర్ ఫోన్స్ లో పాట వింటోంది కదా తను కొంచెం గట్టిగా మాట్లాడినట్లు తెలీలేదు వర్షకి..
షాలిని , హర్ష, శరత్, దివ్యా ఒకేసారి, వర్ష వైపు చూసారు ..
వెంటనే అందరూ తనని చూస్తున్నారని పాటని ఆపేసింది వర్ష, ఇయర్ఫోన్స్ తీస్తూ నవ్వింది పలకరింపుగా అందరినీ చూస్తూ..
ఏ ఇళయరాజ పాట మీరు వినేది అడిగాడు హర్ష..ఇదే రాజయోగం పాట చామంతి మూవీ అనేసింది వర్ష..
ఓ,.. మంచిపాట.. మనిషికో స్నేహం పాట నా ఫేవరెట్..అన్నాడు హర్ష..
షాలిని తను వర్ష, వర్షా షాలిని అని ఆందరికీ పరిచయం చేసింది దామిని..అందరూ కబుర్లలో పడ్డాక మళ్ళీ తన పాటల ప్రపంచంలోకి వెళ్ళిపోయింది వర్ష..
హర్ష అప్రయత్నంగానే గమనిస్తున్నాడు వర్షని..ఇంకా పసితనం పోని క్యూట్ మొహం, కళ్ళు మూసుకుని పాటలు వింటూ ఉన్న వర్షని చూస్తే హర్షకు మనసుకి బావుంది..అస్సలు అమ్మాయిలంటేనే చిరాకు అంటాడు హర్ష..పెళ్ళి ప్రేమ అనేవి తనకి అర్ధమే కావు అంటాడు హర్ష..ఈ రోజు వర్షని చూస్తే మాత్రం అభిమానం కలుగుతోంది..
వర్ష తనకిచ్చిన జ్యూస్ గ్లాసుని తీసుకుంది, పాటలు ఆఫ్ చేసింది..
వర్షా మీరు ఏం జాబ్ చేస్తున్నారు అడిగాడు హర్ష వర్ష పక్కన కూర్చుంటూ..
నేను టీచర్ అంది..సిటీలో కాదు, మా అమ్మ ఊరిలో ..ఇప్పుడు ఫ్రెండ్ పెళ్ళికి వచ్చాను, మరి మీరు అడిగింది..
నేను సాఫ్ట్ వేర్ ఇంజనీర్..అన్నాడు హర్ష..వర్షా మీరు ఇక్కడ ఎన్ని రోజులు ఉంటారు,
అమ్మో ఎక్కువ రోజులు ఉంటే నా స్కూల్ పిల్లలు ఊరుకోరు..అసలే నేను చాక్లెట్లు తీసుకెళతానని ఎదురుచూస్తూ ఉంటారు..మీ సిటీవాళ్ళకి ఫారెన్ చాక్లేట్స్ ఎలానో మా ఊరిపిల్లలకి ఈ పట్నం చాక్లెట్స్ అంటే పిచ్చి..అంది తమాషాగా నవ్వుతూ..
హర్ష అపురూపంగా ఆమె మాటలు వింటూ ఆమెనే చూస్తున్నాడు..వర్షా నేను మంచి అబ్బాయినే, నాకు మీ ఫోన్ నంబర్ ఇస్తారా..నేను మీ ఊరికి వస్తాను, వచ్చేముందు మీకు ఫోన్ చేసి వస్తాను..అన్నాడు హర్ష
..ఇస్తాను, మీరు ఎలాంటి అబ్బాయైనా, నాకు కరాటే వచ్చు, పిచ్చివేషాలేస్తే సిటీకి వచ్చి మరీ మీతో ఫైట్ చేస్తా అంది అల్లరిగా నవ్వుతూ వర్ష, తన నంబర్ ఇస్తూ..
హర్ష హాయిగా నవ్వేసాడు..యు ఆర్ టూ క్యూట్ అన్నాడు..మనస్ఫూర్తిగా..
సరే సరే బై చెప్పేసి వెళ్ళిపోయింది వర్ష..మొదటిసారి, ఎప్పుడూ జరగనట్లు తన నుంచి తానే విడిపోతున్నట్లు అనిపించింది హర్షకి, వర్ష దూరం వెళుతున్నకొద్దీ..
వర్ష పిల్లలికి బోర్డు మీదవి రాసుకోమని చెప్పి తాను పుస్తకం చూసుకుంటూ ఉంది..కాసేపటికి తనని ఎవరో చూస్తున్నట్టు అనిపించి గేటు వైపు తలెత్తి చూసింది..హర్ష నుంచుని చూస్తూ ఉన్నాడు, వర్ష చూడగానే ఆప్యాయంగా నవ్వాడు..వర్ష లేచి వెళ్ళింది..
హాయ్ హర్షా చెప్పకుండా వచ్చావే..అంది..
మీ అమ్మగారిని పరిచయం చేస్తాను అన్నావుగా అన్నాడు కళ్ళారా వర్షని అపురూపంగా చూసుకుంటూ…
మల్లీశ్వరి తోటపని చేసుకుంటూ ఉంది..మధురమైన పాతపాటలు సన్నగా వచ్చేలా పెట్టుకుంది, కుందేళ్ళు కోళ్ళు పావురాలు తోటలో తిరుగుతూ ఉన్నాయి..తోట మధ్యలో చిద్విలాసంగా నవ్వుతూ ఉన్న కృష్ణయ్య ప్రతిమ ఒకటి పెట్టి ఉంది..తాను బృందావనానికి వచ్చానా అన్నట్టు అనిపించింది హర్షకి..
అమ్మా ఇతనే హర్ష..అని మా అమ్మ మల్లీశ్వరి..అని పరిచయం చేసింది..
దా బాబు అని మట్టిచేతులు కడుక్కుని ఇంట్లోకి వచ్చింది మల్లి..
మొలకలొచ్చిన పెసలు ఉల్లి పచ్చిమిర్చి ఉప్పు కలిపి ఇచ్చారు..ధనియాలు శొంఠి వేసి కాచిన శొంఠి కాఫీ ఇచ్చారు..భలే ఉన్నాయే అనుకున్నాడు హర్ష..
వర్ష మళ్ళీ స్కూలుకి వెళ్ళిపోయింది..మల్లి వంట చేస్తుంటే వంటింట్లోంచీ పెరట్లో ఉన్న కూరగాయల మొక్కలను చూస్తూ మల్లి మాటలు వింటున్నాడు..వర్షకి నువ్వు నచ్చావు బాబు, మీ అమ్మానాన్న కూడా వచ్చుంటే బావుండేది అడిగింది మల్లి..వారు ప్రస్తుతం యూ ఎస్ ఏ లో ఉన్నారు..వచ్చే వారం వస్తారు, చెప్పాడు హర్ష..
వర్ష కూడా నాలానే ప్రకృతిని, సహజత్వాన్ని ఎక్కువ ఇష్టపడుతుంది, కాలాన్ని బట్టీ అందరూ ఎలా ఉంటే మనమూ అలా అన్నట్టు కాకుండా తనకు నచ్చినరీతిలోనే ఉంటుంది వర్ష, మరి తన అలవాట్లు నీకు నచ్చుతాయో లేదో అంది సందేహంగా మల్లి..వర్ష ఎలా ఉన్నా నాకు ప్రాణం అత్తమ్మా అనేసాడు హర్ష..ఠక్కున తలతిప్పి హర్షని చూసింది మల్లి..చిన్నగా నవ్వింది..
మరో నెల లోపే హర్ష, వర్ష దంపతులయ్యారు, పెళ్ళికి హర్ష తల్లిదండ్రులు రాలేకపోయారు..హర్ష సిటీలో, తన కంపెనీ పనులు చూసుకుని ఊరు వస్తుంటాడు..
వర్ష ఊరిలోనే స్కూలుని, తల్లిని చూసుకుంటూ ఉంది..ఆ రోజు హర్ష వస్తాడని ఎదురుచూస్తోంది వర్ష..ఒక కబురు తన ప్రియసఖుడికే ముందు చెప్పాలని తల్లికి కూడా ఇంకా చెప్పలేదు వర్ష..ఎనిమిది అయ్యింది..వర్షా ఇంక తినేసెయ్యమ్మా, మద్యాహ్నం కూడా హర్ష వస్తాడని, అతనితో తింటానని కూర్చుని ఇప్పటివరకూ తినలేదు, తినేసేయ్, అంది మల్లి..
సరే అని అన్నం తింటోంది వర్ష..
హర్ష కొంచెం చిరాకుగా వచ్చాడు..మల్లి ఎదురెళ్ళింది, పట్టించుకోకుండా తమ గదిలోకి వెళ్ళిపోయాడు హర్ష..వర్ష హర్ష చిరాకుని గమనించుకోలేదు,
మల్లికి తెలిసింది ఏదో బాలేదని..
వర్ష అన్నం చేతులు కడుక్కుని గబగబా లోపలికివెళ్ళింది..హర్ష డ్రెస్ మార్చుకుని కూర్చుని ఏదో ఆలోచిస్తున్నాడు..హర్షూ నేను నీకో మాటచెప్పాలి అంది గారాబంగా వర్ష..
హర్ష కళ్ళెత్తి చూసి ఏమిటి అన్నాడు..
మన ప్రేమకి ప్రతిరూపం మనమధ్యకి రాబోతున్నారు అంది చిరుసిగ్గుతో పొట్ట మీద చెయ్యేసి చూపిస్తూ..
హర్ష మొహం వెలిగిపోయింది..వర్షను చెయ్యిపట్టి దగ్గరకు తీసుకున్నాడు..ఒక నిముషమే అలా, వెంటనే వర్షా ఇప్పుడే వద్దురా అనేసాడు..
ఏయ్ ఏం మాట్లాడుతున్నావు నువ్వు..ఎందుకు వద్దు పిల్లలు ..అయినా ఇప్పుడు వద్దనుకుంటే ఎలా..అంది వర్ష..
నేను , నాకు , అని సరిగా చెప్పట్లేదు హర్ష..
హర్షా నీకు తెలుస్తోందా, నువ్వు మన ఒక మంచి సంఘటనని ఎంతలా పాడుచేస్తున్నావో, ఏమి ఆలోచిస్తున్నావు , నాకు చెప్పవా అంది స్నేహంగా వర్ష..
వర్షా అమ్మావాళ్ళు నన్ను అమెరికా రమ్మంటున్నారు, మనం వెళ్ళొద్దాము, అక్కడ మన సొంత కంపెనీ పనులు కొన్ని నేను చూడాలిరా, వెళ్దాము అన్నాడు హర్ష..
ఇప్పుడా అంది సంశయంగా వర్ష..అసలు ఏం జరుగుతోంది హర్షా, నేను నీతో ఈ సమయాన్ని ఊహించుకున్నదేంటి, ఇప్పుడు జరుగుతున్నదేంటి అని నీరసపడింది వర్ష..
మనం రేపు సిటీ వెళ్ళాలి వర్షా ఫారెన్ వెళ్ళే పనుల కోసం..అన్నాడు హర్ష..ఎన్నిరోజుల ట్రిప్ హర్షా అడిగింది వర్ష..టూ ఇయర్స్ అన్నాడు..
ఏంటీ మరి అమ్మ సంగతి అడిగింది..
అత్తమ్మని కూడా తీసుకెళదాము అన్నాడు…
అమ్మ ఈ ఊరు దాటి , సరిగ్గా రెండ్రోజులు కూడా ఎక్కడా ఉండదు, అలాంటి అమ్మ దేశం దాటి రాదు..అంది వర్ష..
అలా అంటే ఎలా, మాట్లాడి ఒప్పిద్దాము అన్నాడు..
నాకు తెలుసు పర్ణశాల లాంటి ఈ ఇల్లు వదిలి అమ్మ ఎక్కడికీ రాదు..అంది..
అయితే మనిద్దరం వెళ్ళొద్దాము..అన్నాడు..
అమ్మనొదిలి అంత టైమ్ నేను ఉండను అంది స్పష్టంగా ..
వర్షా నేను అడిగేది మా అమ్మానాన్న దగ్గరికి..అన్నాడు స్థిరంగా…
అమ్మతోనే నేనుండాలి అని పెళ్ళికి ముందే చెప్పానుగా అంది..
అప్పుడు ఇలా అవసరం పడుతుందని నాకు ఎలా తెలుస్తుంది..అన్నాడు..
కష్టం హర్షా, మామూలుగానే కష్టం, ఇప్పుడు పాపను మోస్తూ నేను ఎక్కడకూ రాను అమ్మని వదిలి..అంది..
ప్చ్ ఇది కూడా ఒకటా ఇప్పుడు , వర్షా సరైన ప్లానింగ్ లేకుండా పిల్లలు ఎందుకు మనకి ఇప్పుడు అన్నాడు..
హర్షా అప్పుడు మనం తొందరపడి పెళ్ళి చేసుకోకుండా ఉండాల్సింది, అంది..
 
సరే ఇప్పుడు ఏమయ్యింది, డాక్టర్ తో మాట్లాడితే పిల్లల బరువు తొలగించుకోవచ్చు అన్నాడు…
వర్ష కోపంగా హర్షను చూసి ఇవాళ నీకేమన్నా పిచ్చి పట్టిందా, అమ్మను వదిలి రమ్మంటావు, పిల్లలు వద్దంటావు … ఏంటిది హర్షా, నేను ప్రేమించిన వాడివేనా నువ్వు..అని బాధపడుతోంది వర్ష..
మల్లీశ్వరి మర్రోజు ఇద్దరినీ గమనించి ఇద్దరికీ ఏదో మనఃస్పర్ధ వచ్చిందని అర్థం చేసుకుంది..
రాత్రి భర్తకి తీపికబురు చెప్పి ఆనందపడి, పొద్దున్నే అమ్మకి చెప్పాలి, అమ్మ కళ్ళల్లో వెలుగు చూడాలి అనుకుంది, కానీ చివరికేమయ్యింది, విషయం చిక్కుముడిలా తయారయ్యింది అని బాధపడుతోంది వర్ష…
హర్ష, తయారయ్యావా వర్షా సిటీకి వెళ్దామా ఇంక అని అడిగాడు..
నువ్వు వెళ్ళిరా హర్షా నేను రావట్లేదు అంది..మల్లి,
వర్షా వెళ్ళిరా సిటీకి, స్కూలుపిల్లల్ని నేను చూసుకుంటానుగా అంది తనకి విషయం సరిగా తెలియదు కాబట్టి ..
అత్తమ్మా ..అంటూ హర్ష తమ ఫారెన్ ట్రిప్ గురించి చర్చ మొదలుపెట్టబోయాడు,
వెంటనే వర్ష అమ్మా నాకు ఆరెంజ్ జ్యూస్ చేసియ్యవా అని అడిగింది..హర్ష కి వద్దు,చెప్పద్దు అన్నట్టు సైగ చేసింది..
స్కూలుకి బయల్దేరి బయటకు వచ్చారు ఇద్దరు..ఉర్లోని జామ తోటలో కూర్చుని మాట్లాడుకుంటున్నారు…హర్షా నేను అమ్మని వదిలి రాను, నువ్వు ఈ సమయంలో నన్ను వదిలివెళ్ళటం కూడా నాకు ఇష్టం లేదు అంది…
అరే నన్ను మా అమ్మావాళ్ళ దగ్గరకు వెళ్ళొద్దంటావా అన్నాడు కోపంగా..పెళ్ళికిముందు , నా చిన్నప్పటినుంచీ అమ్మావాళ్ళూ , నేనూ ఎప్పుడూ ఒక్కచోట కలిసిలేము..అమ్మావాళ్ళకి నాకు ఏవో పనులతో విడివిడిగా ఉండటం మొదట్నుంచీ అలవాటు అయిపోయింది..నేను హాయిగా నీతో అత్తమ్మతో మన పర్ణశాలలో ప్రశాంతంగా ఉండిపోతాను,
నువ్వూ అత్తమ్మా నేను కలిసేఉందాము ఎప్పుడూ అన్నావు, ఇప్పుడేమో ఇలా,
అయితే ఏంటిప్పుడు వర్షా, నేను మా అమ్మావాళ్ళతో ఉండాల్సిన అవసరం ఇప్పుడొచ్చింది, మరి వెళ్ళాలా, వద్దా..అడిగాడు..
నీ ఇష్టం హర్షా అని నీరసంగా అంది, శారీరకంగా , మానసికంగా అలిసిన వర్ష…
సరే సిటీకి పదా, మనిద్దరి పాస్‌పోర్ట్ , వీసాల పనులు చూసుకుందాము అన్నాడు..
నేను రాలేను హర్షా..అంది వర్ష…
నా భార్యవి నువ్వు, నాతో రావా అడిగాడు…
ఊహూ రాను అని అంటూ తల అడ్డంగా ఊపింది…
నేను తీసుకెళ్ళకుండా ఉండను అన్నాడు..
వర్ష మౌనంగా లేచి వెళ్ళబోయింది,
వర్షా సమాధానం చెప్పు అని కోపంగా అడిగాడు…
అలా రెండునెలలు వాదనలతో నడుస్తోంది వర్ష, హర్ష మధ్య…అది తెలుస్తూ, ఏమీ చెయ్యలేక  మల్లీశ్వరి  నలిగిపోతోంది   వర్ష తల్లి కాబోతున్న విషయానికి మల్లి చాలా సంబరపడి, వర్షని ఇంకా అపురూపంగా చూసుకుంటోంది,
హర్ష కోపంతో వర్ష తల్లి కాబోతున్న విషయానికి కనీస విలువను కూడా ఇవ్వట్లేదు…
 
ఏంటీ ఈ మగవారి మనస్తత్వం , ప్రేమించేటప్పుడు అంతా నువ్వే అని నెత్తిన పెట్టుకుంటారు, పెళ్ళి అయ్యి బాధ్యతల్లో పడ్డాక నువ్వెవరో అన్నట్లు ప్రవర్తిస్తారు అని మల్లి వర్షకి చెబుతూ బాధపడుతోంది..అప్పుడే వచ్చి అది విన్న హర్ష , అత్తమ్మా, వర్షని మీమాటలతో ఎందుకు నాకు దూరం చెయ్యాలని చూస్తున్నారు, కూతురికి ఒక తల్లి చెప్పే మాటలేనా అవి, అని అడుగుతున్నాడు కోపంగా..వర్ష , హర్షని చేయి పట్టుకుని లోపలికి తీసుకెళ్ళి , అమ్మ మనిద్దరం బావుండాలని ఎంతో ఆశిస్తుంది, అలాంటి అమ్మని ఏం అంటున్నావు నువ్వూ, ఆ..అని కోప్పడింది వర్ష…మగవారి గురించి తనకున్న అర్థం లేని అభిప్రాయం నీకు నూరిపోయటం నేను విన్నానుగా అన్నాడు..నువ్వు చేసేదే అనుకుంటున్నాము, అందులో నిజం ఉంది తప్ప అర్థం లేని అభిప్రాయం ఏముంది, నువ్వు చేసేది ఎంతో నిర్లక్ష్యంగా ఉండి, నన్నెంత బాధ పెడుతోందో అమ్మేగా ప్రత్యక్షంగా చూస్తోంది..అంది కోపంగా…మరి నువ్వు నా తల్లిదండ్రుల దగ్గరికి రావటానికి అడ్డుచెప్పేది, మీ అమ్మ వల్లేగా, ఆవిడేగా కారణం, ఆవిడెలాగూ మీ నాన్నని అర్థం చేసుకోకుండా అహంకారంగా దూరం చేసుకున్నారు, ఇప్పుడు నీకూ అలానే నేర్పిసతున్నారు, మీ అమ్మా బిడ్డలకి మొగుడు ఒక అలంకారం మాత్రమే అనుకుంటా, మొగుడు , మొగుడి కుటుంబం అంటే విలువే లేదు మీకు ఛా…అన్నాడు కోపంగా హర్ష….ఏంటిది హర్షా అమ్మంటే నీకు గౌరవం అనుకున్నాను, ఆవిడంటే ఇలా ఒక చెడ్డ అభిప్రాయం నీకుందా అంది బాధగా వర్ష..ఇదొక్క విషయంలోనే నాకు ఆవిడంటే చిరాకు అన్నాడు హర్ష..హర్షా , ప్లీజ్ ఇంకొక్క మాట నువ్వు మాట్లాడావంటే బాగోదు, నువ్వు వారంలో ఈ ఇల్లు వదిలి, మీ అమ్మానాన్న దగ్గరికి వెళ్ళిపో, వారం తరువాత నువ్వు ఈ ఇంట్లో ఒక్క క్షణం ఉన్నా నేనొప్పుకోను..అనేసింది వర్ష కోపంగా..సరే ..అని తానూ కోపంగా అనేసాడు హర్ష..
 
అదంతా విన్న మల్లి బాగా ఆలోచించింది…మల్లీశ్వరి హర్ష తల్లిదండ్రులు అయిన జానకి, ప్రభాకర్ లకు ఫోన్ కలిపింది..జానకి ఫోన్ లో ఉంది..వదినా బావున్నారా అడిగింది మల్లి..హా వదిన మీరు బావున్నారా అడిగింది జానకి..వదినా మీరూ అన్నయ్య ఒక పదిరోజులు మా దగ్గరకి వచ్చి వెళ్ళండి, మీ అబ్బాయి పెళ్ళి కి కూడా రాలేనంత బిజీ మీరని తెలుసు కానీ దయచేసి మీ ఇద్దరూ రండి..అంది మల్లి..కష్టం కదా వదినా, పరిస్థితులు బాలేవనే హర్షని కూడా ఇక్కడికి రమ్మన్నాము..అంది జానకి ..వదినా, డబ్బు నష్టం గురించి ఆలోచించకండి, అంతకుమించిన అవసరాలు కూడా మనిషికి ఉంటాయిగా, మీ వదినగా హక్కుగానే అడుగుతున్నా, నా మాట కాదనద్దు ప్లీజ్ అంది మల్లి జానకిని ఒప్పించుకోవటానికి..పిల్లనిచ్చిన తల్లి ఎందుకు అంతలా అడుగుతున్నారో అనుకుని..సరే వదిన వచ్చే వారం ఈపాటికి నీ దగ్గరే ఉంటాము అని మాటిచ్చింది జానకి..
 
ఆ రోజు పొద్దున్నే వచ్చేసారు జానకి, ప్రభాకర్..అప్పటికే మల్లి లేచి ఇంటి ముందు తోట, వెనక పెరడు అంతా నీళ్ళు చల్లి ముగ్గులు పెట్టేసింది..బొగ్గులకుంపటి ముట్టించి పాలగిన్నె పొయ్యి మీద పెట్టింది, స్టవ్ మీద నీళ్ళు కాచి ఫిల్టర్ లో డికాక్షన్ కి కాఫీపొడి వేస్తోంది..ఇంటిముందున్న చిట్టిగంట మధురంగా మ్రోగింది..ఆ శబ్దం విని మల్లి వెళ్ళి తలుపు తీసింది..అప్పటికే ఫొటోల్లో చూసి ఉన్నారు కాబట్టి బానే గుర్తుపట్టి వదినా అని పలకరించుకున్నారు వెలిగిపోతున్న నవ్వుమొహాలతో జానకి, మల్లి..రండన్నయ్యా అని ప్రభాకర్ వాళ్ళని ఆహ్వానిస్తూ వర్ష రూమ్ తలుపు తట్టింది మల్లి..వర్ష , హర్ష బయటకువచ్చారు..అమ్మా ..మీరు ఇక్కడ అని హర్ష ఆశ్చర్యంతో కూడిన ఆనందంతో వెళ్ళి తల్లిని గట్టిగా  ఆలింగనం చేసుకున్నాడు..తల్లి స్పర్శ హర్షకు ప్రశాంతంగా చల్లనిగాలి తాకినట్టు హాయిగా ఉంది, అప్రయత్నంగా హర్ష కళ్ళల్లో నీళ్ళు ..జానకి వర్షను చూస్తూ చేయి చాపింది..అయిదునెలల చిట్టికడుపుతో వర్ష , అప్పుడే నిద్రలేచిన ముద్దుమొహంతో ముగ్ధమనోహరంగా కనిపిస్తోంది..తానే రెండడుగులు ముందుకెళ్ళి వర్షను ప్రేమగా దగ్గరకు తీసుకుంది జానకి, తమ రక్తపాశమైన చిట్టిపాపను స్ప్రశిస్తున్నట్టు వర్ష పొట్ట మీద చెయ్యి వేసి మ్రృదువుగా నిమిరింది..వర్ష కళ్ళు ఆనందంతో మెరిసాయి, అత్తగారి స్నేహానికి, జానకి ప్రేమగా వర్ష నుదుటిన ముద్దు పెట్టింది..వర్ష ప్రభాకర్ కాళ్ళకు దండం పెట్టింది..మల్లికి అవన్నీ కళ్ళకు నిండుగా అనిపించాయి…
మల్లి చేసిపెట్టిన కమ్మటి వంటలతో కడుపునిండా భోజనం చేసారు జానకి ప్రభాకర్..తమలపాకులకు సున్నం రాసి వక్కపొడి పెట్టి ఇచ్చింది మల్లి..పిల్లల పెళ్ళి అయ్యాక తాంబూలాలు పుచ్చుకుంటున్నాముగా వదినా అని ఇద్దరూ ముసిముసిగా నవ్వుకున్నారు..ప్రభాకర్ భుక్తాయాసంతో సోఫాలో కూర్చునే గురకపెట్టి మరీ నిద్రపోతున్నాడు..వదినా రాత్రుళ్ళు నిద్రమాత్రలు వేసుకున్నా కూడా కంపెనీ వ్యవహారాలతో టెన్షన్ పుట్టి, నిద్రపట్టక చస్తాము..ఇక్కడ నీ చేతి కమ్మటిభోజనం, నీ ఇంటి ప్రశాంతవాతావరణంలో ఆయన వళ్ళు మరిచి ప్రశాంతంగా నిద్రపోతున్నారు అంది జానకి ఆప్యాయంగా మల్లి చెయ్యి పట్టుకుని ..అలా పదిరోజులు అనుకున్నవాళ్ళు నెల రోజులు దాటినా మల్లి పర్ణశాలను, కడుపుతో ఉన్న వర్షను కళ్ళారా చూసుకోకుండా ఉండలేక, వెనక్కి తిరిగి వెళ్ళాలనిపించక ఇక్కడే ఉండిపోయారు..క్రృత్రిమంగా లేనిపోని హోదాలు, అంతస్థులు తెచ్చిపెట్టుకుని, తమని తామే కోల్పోయే ఆర్ధికలావాదేవీల జీవితం కంటే, సహజసిద్ధమైన జీవితశైలిలో జీవిస్తుంటే మనసుకి ఒత్తిడి  ఎక్కువ తెలీకుండా, ఎంత ప్రశాంతంగా జీవించవచ్చో మల్లి ద్వారా అనుభవంలోకి వచ్చింది జానకీ వాళ్ళకి..ఎందుకో ఈ వయసులో వెనక్కెళ్ళి పద్మవ్యూహం లాంటి గజిబిజి జీవితం గడిపేకంటే, అమ్మప్రేమ లాంటి ప్రక్రృతికి దగ్గరగా ఉండే జీవితమే బావుందనుకుని మల్లి వాళ్ళ దగ్గరే ఉండిపోవాలనుకుని నిర్ణయించేసుకున్నారు, రాబోయే మనవరాలితో ఆటలను ఆడుతున్నట్టు కూడా ఊహించేసుకుని మల్లి జానకి ప్రభాకర్ మురిసిపోతున్నారు..
ఆరోజు మల్లి జానకికి చెబుతోంది..వర్ష నాన్నగారు, ఆడపిల్ల అనే కారణంగా వర్షను కడుపులోనే తుంచేయమన్నారని, తాను అస్సలు ఒప్పుకోలేదనే కోపంతో తనకి నరకం చూపించాడని, వర్ష పుట్టాక కూడా ఒకసారి పిచ్చికోపంతో వర్షని నేలకేసి విసిరికొట్టాడని, అద్రృష్టం బావుండి కింద మెత్తనిబొంత ఉండటంతో వర్ష బతికిందని చెప్పి మల్లి జానకి చేతుల్లో మొహం పెట్టుకుని వెక్కివెక్కి ఏడ్చింది..ఎన్నేళ్ళ కన్నీళ్ళు గుండెల్లో దాచి ఉంచుకుందో మరి ఏడుపు ఆగట్లేదు మల్లికి, జానకి ఓపికగా మల్లి తేరుకునేదాకా మల్లిని కదిలించలేదు, కాసేపాగి మల్లిని నేనున్నానుగా నీకు నీ కష్టసుఖం పంచుకునేందుకు అన్నట్టుగా గట్టిగా దగ్గరకు తీసుకుంది..అదంతా విన్న హర్ష రూమ్ లోకి వెళ్ళి తన చెంప మీద తానే కొట్టుకున్నాడు, ఇది ఊహించి వెనకాలే వచ్చిన వర్ష హర్ష చేతిని పట్టుకుంది..వర్ష కళ్ళల్లో కళ్ళు పెట్టి చూడలేక హర్ష తలను వేరేవైపు తిప్పుకున్నాడు, సన్నగా హర్ష కళ్ళల్లో నీళ్ళు ..హర్ష తలను తన భుజంపైన ఆనించుకుని తన పొట్టమీద చేయి వేసుకుంది వర్ష, తనకు ఇద్దరూ పిల్లలే అన్నట్టుగా…అప్పుడే హర్ష మొదటిసారి ఆప్యాయంగా వర్ష పొట్ట మీద చెయ్యి వేసి ప్రేమగా నిమిరాడు, అదే క్షణంలో మొదటిసారి పాప వర్ష బొజ్జలో కదిలింది..వర్షకు ఆనందమే ఆనందం అనిపించింది..హర్షా పాప మొదటిసారి కదిలింది, అమ్మా, అత్తమ్మా, మావయ్యా పాప కదులుతోంది అని సంబరంగా చెబుతోంది అందరితో..ఆ రోజు సాయంత్రం చిన్న పండుగ చేసుకున్నారు అందరూ కలిసి పర్ణశాలలో….
 
 
రచన: GSS కళ్యాణీ సచీంద్ర
 
“తాతయ్యా .. నాకొక కథ చెప్పవా?”, అంటూ రాత్రి భోజనాలు ముగిశాక తాత మాధవయ్య పక్కలోకి చేరి గారాబంగా అడిగాడు అయిదేళ్ల చింటూ.
“ఓ అలాగే! నీకొక మంచి కథ చెప్తాను విను. ఒకప్పుడు రాము అని ఒక బాలుడుండేవాడు. వాడు ప్రతి రోజూ సూర్యోదయంకన్నా ముందే  లేచి చక్కగా స్నానాది కార్యక్రమాలు పూర్తి చేసుకుని భగవంతుని పట్ల నమ్మకము, భక్తి కలిగిఉండి బడికెళ్ళి గురువుకు నమస్కరించి, చక్కగా చదువుకుంటూ పెద్దలను గౌరవిస్తూ తల్లిదండ్రులకు మంచి పేరు తెస్తూ ఉండేవాడు. రామూకి బడికెళ్లేటప్పుడు రోజూ వాళ్ళ అమ్మ తినడానికి కొన్ని చిరుతిళ్లు ఇచ్చేది.  ఒక రోజు రాము బడికెడుతూ ఉంటే ఒక ముసలి తాత ఆకలితో కనిపించాడు. రాము తన దగ్గరున్న చిరుతిళ్ళు ఆ తాతకుపెట్టి వాళ్ళ ఇల్లెక్కడో కనుక్కుని మరీ వాళ్ళింట్లో తాతను జాగ్రత్తగా దిగబెట్టి బడికి ఆలస్యంగా వెళ్ళాడు. దాంతో వాళ్ళ మాస్టారు ఆలస్యంగా ఎందుకొచ్చావని రామూని కోప్పడ్డారు. నిజాయితీగా అసలు సంగతే చెప్పాడు రాము . రాము మంచి గుణాన్ని వాళ్ళ మాస్టారు ఎంతో మెచ్చుకుని తోటి విద్యార్థులకి రాము ప్రవర్తనను ఆదర్శంగా తీసుకోవాలని చెప్పారు. రాము పెద్దవాడయ్యే కొద్దీ అందరూ మెచ్చుకుంటూ ఉండేసరికి పొగరు పెరిగి దుర్మార్గులతో స్నేహం చెయ్యడం మొదలుపెట్టాడు. దాంతో రామూకి కొన్ని దురలవాట్లు అయ్యాయి. దానివల్ల ఆరోగ్యం పాడయ్యేసరికి తన తప్పు తెలుసుకుని తిరిగి మంచి మార్గంలోకి వచ్చి చదువును చక్కగా పూర్తి చేసి జీవితంలో ఉన్నతంగా స్థిరపడి తన మంచి పేరు నిలబెట్టుకున్నాడు రాము”, అని ఆపాడు మాధవయ్య.
“దుర్మార్గుడంటే ఎవరు తాతయ్యా?”, అడిగాడు చింటూ.
“దుర్మార్గుడంటే చెడ్డ దారిలో వెళ్ళేవాడు. అంటే పెద్దలను గౌరవించని వాడూ, అందరినీ ఏదో ఒక విధంగా పీడించేవాడూ, దొంగతనం వంటివి చేసేవాడూ,దుర్గుణాలు ఉన్నవాడూ, ధర్మాన్ని ఆచరించని వాడూ, అధర్మాన్ని భయం లేకుండా చేసేవాడూ  “, అన్నాడు మాధవయ్య.
“మరి దురలవాట్లు  అంటే?”, ఇంకో ప్రశ్న వేసాడు చింటూ.
“దురలవాట్లు  అంటే మన ఆరోగ్యానికి హాని కలిగించేవి, ఇతరులకు, సమాజానికి కూడా కొంత కీడు చేసేవీ అన్నమాట. ఉదాహరణకు పొగ తాగటం, మద్యం సేవించడం చెడు అలవాట్లు. వాటి వల్ల ఆ అలవాటున్న వారి ఆరోగ్యం త్వరగా పాడవుతుంది” , సమాధానమిచ్చాడు మాధవయ్య.
అర్థం అయినట్టు తల ఊపాడు చింటూ.
“మరి రామూ లో మార్పు అంత తొందరగా ఎలా వచ్చిందీ?”, మళ్ళీ అడిగాడు చింటూ.
“చిన్నప్పుడు రాము అలవరచుకున్న భగవద్భక్తీ, క్రమశిక్షణ పెద్దయిన తరువాత కూడా ఉపయోగపడ్డాయి. మంచి అలవాట్లు చిన్నప్పుడే చేసుకుంటే అవి మనము చెడు మార్గం వైపు పోకుండా మనల్ని ఎప్పుడూ కాపాడతాయి. ఒక వేళ దారి తప్పితే సరైన దారిలోకి సులభంగా వచ్చేలా చేస్తాయి“, చెప్పాడు మాధవయ్య.
చాలా శ్రద్ధగా విన్న చింటూ ఇంకా ఏవో కబుర్లు మాధవయ్యతో చెప్తూ నిద్రలోకి జారుకున్నాడు.
* * *
మాధవయ్య తమ స్వగ్రామమైన శ్రీహరిపురంలోని పాఠశాలలో ఉన్నతోపాధ్యాయుడిగా పని చేసి పదవీ విరమణ పొందాడు. ఆయనంటే గ్రామంలో అందరికీ ఎంతో గౌరవం. అందరూ ఆప్యాయంగా మాధవం మాస్టారూ అని పిలుస్తూ ఉంటారు. ఎందరో పిల్లలను చదువులో ప్రోత్సహించి , వారికి చక్కటి విద్యాబుద్ధులు నేర్పి, ఉన్నతులుగా తీర్చి దిద్దిన ఘనత మాధవయ్యకు ఉంది. అంతేకాకుండా ఆయన పలు మార్లు ఉత్తమ ఉపాధ్యాయుడిగా కూడా సత్కారాలు అందుకున్నాడు.
ఆయన  కుమారుడైన రఘు వైద్యవిద్యను అభ్యసించినప్పటికీ తన తల్లిదండ్రులపైన, ఆ గ్రామంపైనా ఉన్న మమకారంతో అక్కడే ఒక వైద్యశాలను ఏర్పాటు చేసుకుని తమ ఊరి వారందిరికీ వైద్యం చేస్తూ  మంచి పేరు సంపాదించాడు. రఘు భార్య మీనాక్షి ఇంటి పని చేసుకోవడంలోనూ , అత్తమామలకు కావలసినవి సమకూర్చడంలోనూ  ఎప్పుడూ క్షణం తీరిక లేకుండా ఉంటుంది. మాధవయ్య, ఆయన భార్య అన్నపూర్ణలు మాత్రం చింటూ పుట్టేంతవరకూ ఎక్కువ సేపు భగవద్ధ్యానంలో గడిపేవారు. చింటూ పుట్టిన తరువాత వాడే వాళ్ళ లోకమైపోయాడు. వారి రోజంతా చింటూని ఆడించడంలోనూ, వాణ్ణి చదివించడంలోనూ వాడి అవసరాలన్నీ చూడటంలోనూ గడిచిపోతూ ఉంటుంది.
***
ఒక రోజు చింటూ బడి నుండీ వస్తూనే టీవీ లో ఏదో మంచి చలనచిత్రం ప్రసారమౌతోందనీ, అది చూడటానికి తన తోటి వారంతా ఇళ్లకు పరుగు పరుగున వెళ్ళారనీ చెప్పి తాను కూడా అది చూస్తానని చెప్పాడు. అది ఒక అగ్ర కధానాయకుడి చిత్రం కావడంతో మీనాక్షి, అన్నపూర్ణ, మాధవయ్య కూడా చింటూ తో పాటూ చలనచిత్రం చూడటం ప్రారంభించారు.
ఆ చలనచిత్రం మొదలుకాగానే మొట్ట మొదటి సన్నివేశంలో కథానాయకుడు తన స్నేహితులతో కలిసి గుప్పు గుప్పున పొగ వదులుతూ మద్యం సేవించడం చూపించారు.
“తాతయ్యా.. వాళ్ళు చేస్తున్న పనులు దురలవాట్ల కిందకి వస్తాయి కదా? మరి ఎందుకు చేస్తున్నారు?”, అడిగాడు చింటూ.
“మొత్తం కథ చూస్తే కానీ కథానాయకుడు అలా ఎందుకు చేస్తున్నాడో తెలియదురా “, అన్నాడు మాధవయ్య.
మొదటి సన్నివేశమే అలా ఉండటం పెద్దవాళ్ళెవ్వరికీ నచ్చలేదు. కానీ విజయవంతం అయిన చిత్రం కావడంతో ఓపికగా చూడసాగారు. రెండవ సన్నివేశంలో కథానాయకుడు తన స్నేహితులతో కలిసి కళాశాలకు వెళ్లి అక్కడి తరగతి గదిలోకి ప్రవేశించి వారికి పాఠం నేర్పుతున్న గురువును కించ పరిచే విధంగా మాట్లాడటం మొదలు పెట్టాడు. ఉపాధ్యాయుడిగా పని చేసిన మాధవయ్యకు ఆ సన్నివేశం కోపం తెప్పించింది. తదుపరి సన్నివేశంలో కళాశాలనుండి బయటకొచ్చిన కథానాయకుడు ఒకరిద్దరితో ఏదో విషయంపై గొడవపడి వారిని నెత్తురోడేలా కొట్టడం ప్రారంభించాడు.
ఇవ్వన్నీ చూస్తున్న చింటూ చిట్టి బుర్ర ప్రశ్నలతో నిండిపోయింది.
అంతలో కథానాయిక సరైన దుస్తులు ధరించకుండా రంగ ప్రవేశం చేసింది. కథానాయకుడు, కథానాయికల మధ్య తీసిన శృంగార సన్నివేశాలను పెద్దవాళ్ళే చూడలేకపోయారు.
“అబ్బా! ఇంక ఈ చిత్రం చాలు”, అని మీనాక్షి అనగానే అదే సరైన నిర్ణయం అని ముక్త కంఠం తో ఏకీభవించారు మాధవయ్య అన్నపూర్ణలు.
“ఎందుకు?”, అడిగాడు చింటూ.
“నువ్వు బడి నుండి వచ్చాక ఏమీ తినలేదు కదా? నీకోసం నీకిష్టమైన ఫలహారం చేశా. తిందువుగాని రా”, అని చింటూ ని వంటగదిలోకి తీసుకెళ్లింది అన్నపూర్ణ. మీనాక్షి కూడా వారిననుసరించింది.
చలన చిత్ర ప్రభావం వల్ల  మాధవయ్యకు మనసు చిరాకుగా అనిపించింది. కాసేపు పాటలు వింటే కొంత ప్రశాంతత కలుగుతుందని తన గదిలోకి వెళ్లి రేడియో లో పాటలు ప్రసారమయ్యే కేంద్రం పెట్టాడు మాధవయ్య. అందులో కొత్త పాటల కార్యక్రమం వస్తూ ఉంది. ఆ పాటలకున్న సంగీతం కానీ వాటి సాహిత్యం కానీ మాధవయ్యకు ఎంత మాత్రమూ నచ్చలేదు. ఆ సంగీతం వింటే గుండెల్లో ఏదో దడ పుడుతున్నట్లు అనిపించింది. సరేనని ఆ రోజు దినపత్రిక చదువుదామని చూస్తే దాని ముఖచిత్రమే భయంకరంగా తోచింది మాధవయ్యకు. ఎందుకంటే ఆ రోజు ఒక ప్రమాద సంఘటనకు సంబంధించిన చిత్రాలను రంగులలో ప్రచురించారు ఆ పత్రికవారు. మిగతా వార్తలన్నీ కూడా చాలా మేరకు వివిధ ప్రాంతాలలో జరిగిన దొంగతనాలూ, హత్యలూ , మానభంగాలవంటి అతి నీచమైన విషయాల గురించే ఉన్నాయి. మాధవయ్య మనసంతా అల్లకల్లోలం అయ్యింది. “ఎటు పోతున్నదీ ప్రపంచం”, అని అనుకున్నాడు.
మనశ్శాంతి కోసం తమ ఊరిలోని గుడికి వెడదామని అనుకున్నాడు మాధవయ్య. అనుకున్నదే తడవుగా బయలుదేరాడు. గుడికెళ్ళి చాలా రోజులయ్యింది అనుకుంటూ వెళ్లిన మాధవయ్యకు గుడి తలుపులు మూసిఉండటం ఆశ్చర్యం కలిగించింది. తన చిన్నప్పుడు ఆ గుడి ఎప్పుడూ తెరిచే ఉండేది మరి. విషయం కనుక్కుందామని చుట్టూ చూసిన మాధవయ్యకు పక్కనే కొబ్బరి కాయలు, పూజా సామగ్రి అమ్మే దుకాణం కనిపించింది. అక్కడికి వెళ్లి ఆ యజమానిని చూసి నిర్ఘాంతపోయాడు మాధవయ్య. ఎందుకంటే ఆ దుకాణం యజమాని పేరు నారాయణమూర్తి. ఆయన హరికథలు చెప్పడంలో దిట్ట. ఆ గ్రామంలో మాధవయ్య తరంలో వారందరికీ ఆయన సుపరిచితులు. ఒకప్పుడు గుడి లో తరచూ హరికథలు చెప్పేవారు. వాటిని వినడానికి పక్క గ్రామాలనుండి కూడా జనం వచ్చే వారు. ఇప్పుడాయన ధరించిన మాసిపోయిన బట్టలు, పెరిగిన గడ్డం చూస్తేనే ఆయన పరిస్థితి బోధపడింది మాధవయ్యకు. ఆయన ముఖ వర్చస్సు మాత్రం ఏమాత్రం తగ్గలేదు అనుకుని “నమస్కారమండీ. మిమ్మల్ని నేనెరుగుదును. మీరు ఇలా ఈస్థితిలో ఎలా?”, అంటూ తన కొచ్చిన సందేహాన్ని నారాయణమూర్తి ముందు బయటపెట్టాడు మాధవయ్య.
“ఏం చెప్పనండీ? ఒకప్పుడు ఈ ఆలయానికి బోలెడు మంది భక్తులు వచ్చి నేను చెప్పే హరికథలు వింటూ సాయంత్రాలు ఎక్కువగా ఇక్కడే కాలక్షేపం చేసే వారు. నేను బీద వారికి దానం చెయ్యగలిగేటంత ధనం నాకు అప్పట్లో వచ్చేది. ఇప్పుడు పరిస్థితులు పూర్తిగా మారిపోయాయి. సాంకేతికత బాగా పెరిగిన తరువాత అందరూ చరవాణులతోనూ, లాప్ టాప్ లతోనూ కాలక్షేపం చేస్తున్నారు. లేదంటే ఇళ్లల్లో టీవీ లు పెట్టుకుని అందులో వచ్చే చలనచిత్రాలు చూడడానికే ఇష్టపడుతున్నారు. హరికథలు వినడానికి కాదు సరికదా గుడికి వచ్చేవారు కూడా బాగా తగ్గిపోయారు. ఏదోఒకటి చెయ్యకపోతే జీవనాధారం ఉండదని ఈ దుకాణం పెట్టుకున్నా. ఈ ఆలయ పూజారికి కూడా ఇదివరకు దక్షిణ రూపంలో కొద్దో గొప్పో వచ్చేది. ఇప్పుడది రాకపోయేసరికి పట్నం వెళ్లి పెళ్లిళ్లు, పేరంటాలు, వ్రతాలు చేయిస్తూ డబ్బు సంపాదిస్తున్నాడు. పట్నం వెళ్ళినప్పుడల్లా గుడి ఆలస్యంగా తెరుస్తాడు”, అని చెప్పాడు నారాయణమూర్తి.
ఈ సమాధానం విన్న మాధవయ్యకు చాలా బాధ అనిపించింది. కాసేపు ఏకాంతంగా కూర్చోవాలనిపించి ఆ ఊరిలోని ఉద్యానవనానికి వెళ్ళాడు మాధవయ్య.
***
ఎప్పుడూ పిల్లలతో కళకళలాడే ఉద్యానవనం ఇప్పుడు పిల్లలు పెద్దగాలేక బోసిపోయినట్టుగా తోచింది మాధవయ్యకు. దూరంగా అరుగుపైన ఎవరో తెలిసిన వారిలా కనబడుతూఉంటే ఎవరా అని చూసాడు మాధవయ్య. “ఎరా మాధవా? ఎలా ఉన్నావ్?”, అంటూ ఎంతో చనువుగా ఆప్యాయంగా పిలిచాడు ఆ వ్యక్తి. అప్పుడు మాధవయ్య ఆ వ్యక్తి కృష్ణమూర్తి అని గుర్తు పట్టాడు. మాధవయ్య, కృష్ణ మూర్తి చిన్ననాటి ప్రాణ స్నేహితులు. ఇద్దరూ కలిసి చదువుకున్నారు. కలిసి ఆడుకున్నారు. ఒకరినొకరు అరేయ్ ఒరేయ్ అని పిలుచుకునేటంత దగ్గరి బంధం. చదువు పూర్తయిన తరువాత కృష్ణమూర్తి పట్నం వెళ్ళిపోయి అక్కడ వ్యాపారం చేసి చాలా ఆస్తి సంపాదించాడు. తన ముగ్గురు కొడుకులలో ఇద్దరు అమెరికాలో స్థిర పడ్డారు. మూడో కొడుకుకి తన వ్యాపార బాధ్యతను అప్పజెప్పి శేష జీవితం తన స్వగ్రామంలో గడపాలని శ్రీహరిపురం లో ఇల్లు తీసుకుని, తన భార్య రుక్మిణితో కలిసి ఉంటున్నాడు కృష్ణమూర్తి.
“నేను బాగానే ఉన్నాను కృష్ణా. నువ్వేమిటి చాలా రోజులకి కనబడ్డావ్?”, అడిగాడు మాధవయ్య.
“మొన్ననే పట్నం వెళ్లి వచ్చాను. ఏదో కాస్త చల్ల గాలి కోసం ఇక్కడ కూర్చున్నాను. అవును నువ్వేమిటి ఏదో దీర్ఘంగా ఆలోచిస్తున్నట్టున్నావ్? వచ్చేటప్పుడు నిన్ను గమనించాను. కొంచెం దిగులుగా కనబడుతున్నావేమిటా అని అనుకున్నాను. అంతా బాగానే ఉంది కదా?”, అడిగాడు కృష్ణ మూర్తి.
“అదేరా! భావి తరాల భవిష్యత్తు గురించి ఆలోచిస్తే చాలా ఆందోళనగా ఉంది”, అన్నాడు మాధవయ్య.
“ఇప్పుడేమయ్యిందని?”, అడిగాడు కృష్ణమూర్తి.
“మన రోజుల్లో మన పెద్దవాళ్ళు మనకు నీతి కధలు బోధిస్తూ , ధర్మాన్ని ఆచరించడం యొక్క ప్రాముఖ్యత ను తెలుపుతూ ఎన్నెన్నో విషయాలు చెప్పేవారు. ఈ కాలం పిల్లలకు అటువంటి మంచి విషయాలు చెప్పేందుకు పెద్దవారికి బొత్తిగా తీరిక దొరకడంలేదు. అందుకు కారణం రకరకాల ఇతర వ్యాపకాలు రావడమే! ఒకప్పుడు కాలక్షేపం అంటే గుడికెళ్ళి హరికథ వినడం. దానివల్ల మనసుకు హాయి కలగడమే కాక మనిషికి అవసరమైన జ్ఞానం వచ్చేది. పురాణాలు, ఇతిహాసాల వల్ల ఎటువంటి సమస్యనైనా ఎదుర్కోగలిగే మానసిక స్థితి మనకు కలిగేది. ఒకరినొకరు ఆప్యాయంగా పలకరించుకోవడంతో మానవ సంబంధాలు బాగుండేవి. కానీ ఇప్పటి పరిస్థితి అందుకు భిన్నంగా మారుతోందని అనిపిస్తోంది”, అని అన్నాడు మాధవయ్య.
“ఔను! నువ్వు చెప్పేది నిజమే!”, అని కృష్ణ మూర్తి అంటూ ఉండగా దూరంగా ఎవరో ఇద్దరు పిల్లలు కొట్టుకుంటూ కనిపించారు.
“అరెరే! ఏమిటీ అలా కొట్టేసుకుంటున్నారూ?”, అని మాధవయ్య, కృష్ణమూర్తి ఆ పిల్లల దగ్గరకు గబా గబా వెళ్లారు.
“ఏం బాబూ? ఎందుకు ఆ పిల్లాడిని అలా కొట్టేస్తున్నావ్?”, కొడుతున్న పిల్లాడిని గట్టిగా అడిగాడు మాధవయ్య.
“నీకెందుకు తాతా? వాడు నా బంతి తీసుకున్నాడు. అందుకే కొడుతున్నా”, అన్నాడా పిల్లాడు.
“అయితే మాత్రం? ఇవ్వకపోతే మీ అమ్మకో నాన్నకో చెప్పాలి. అంతేగానీ అలా కొడతారా?”, అడిగాడు కృష్ణ మూర్తి.
“మా పెద్దవాళ్ళందరూ ఇంట్లో చలన చిత్రం చూడటంలో లీనమై ఉన్నారు. ఈ విషయం చెప్పినా పట్టించుకోరు. అయినా మొన్నొచ్చిన చిత్రంలో నాకిష్టమైన కథానాయకుడు ప్రతి నాయకుడిని ఇలాగే కొడతాడు”, అన్నాడు పిల్లాడు.
“తప్పు నాయనా. అలా కొట్టుకోకూడదు”, అంటూ ఇద్దరినీ విడదీసి సర్దిచెప్పి వాళ్ళ ఇళ్లకు పంపించి మళ్ళీ కూర్చున్నారు మాధవయ్య, కృష్ణమూర్తులు.
“నువ్వు చెప్పింది అక్షరాలా నిజం మాధవా! ఈ పిల్లలను ఇప్పుడే సరిదిద్దకపోతే పెద్దవారైన తరువాత చాలా కష్టం. సమాజానికి హాని చేసేవారౌతారనడంలో అతిశయోక్తి లేదేమో”, అన్నాడు కృష్ణమూర్తి.
“అవును కృష్ణా. నా చుట్టూ ఇంత జరిగిపోతున్నా నాకిన్నాళ్ళూ తెలియక పోవడం నన్ను చాలా బాధిస్తోంది. కనీసం ఇప్పటికైనా తెలిసింది. కానీ మార్పు రావాలంటే అది చాలా కష్టమైన పని. దాదాపు అసాధ్యంగా తోస్తోంది. ఇంత బాధ్యత ఎవరు తీసుకుంటారు ? ఇంతటి పనిని ఎవరు చెయ్యగలరు?”, అన్నాడు మాధవయ్య.
“మార్పు ఖచ్చితంగా రావాలి. నా ఉద్దేశంలో అది నీ వల్లే సాధ్యం”, అన్నాడు కృష్ణమూర్తి.
“నా వల్లా? నాలో ఆ శక్తి లేదనుకుంటున్నాను. చూస్తున్నావుగా! వృద్ధుణ్ణి అయిపోయాను. నేను ఇప్పుడు మొదలుపెట్టినా ఖచ్చితంగా పూర్తి చెయ్యలేను. నా ఆయుష్షు ఇంకెన్నాళ్లో నాకు తెలియదు కదా?” , అన్నాడు మాధవయ్య.
“మాధవా! ఎందరో విద్యార్థులను సన్మార్గంలో పెట్టిన అనుభవం నీకుంది. అంతే కాదు ఎందరో జీవితాలను కూడా చక్కదిద్దావు. నువ్వే ఈపని చేయగలవు. ఆలోచించు. ఇంక వయసు సంగతి అంటావా? సత్సంకల్పానికీ వయసు కీ సంబంధం లేదు. మనసుకీ వయసు కీ  కూడా సంబంధం లేదు. చిన్నప్పుడు మనం చదువుకున్న రాజు, ముసలివాడు కథ గుర్తుందా? టెంక నాటుతున్న ముసలివాడిని రాజు ఎందుకని ప్రశ్నిస్తే తన భావి తరాలకు మంచి ఫలాలు దక్కాలని సమాధానమిస్తాడు ముసలివాడు. ఇదీ అంతే. అలోచించి ఏమి చేస్తే బాగుంటుందో చెప్పు”, అని అన్నాడు కృష్ణ మూర్తి.
కృష్ణ మూర్తి మాటలు మాధవయ్యలో నమ్మకాన్ని, తనపై తనకు విశ్వాసాన్నీ కలిగించాయి. తానే సమాజంలో మంచి మార్పు కోసం ఏదన్నా చెయ్యాలన్న ధృడ సంకల్పంతో ఇల్లు చేరాడు మాధవయ్య.
***
రాత్రి భోజనం ముగిశాక ఎంతకీ నిద్ర పోకుండా ఏదో ఆలోచిస్తున్న భర్తను “ఏమిటండీ విషయం. ఎందుకలా ఉన్నారు?”, అని అడిగింది అన్నపూర్ణ. జరిగిందంతా చెప్పాడు మాధవయ్య. “పిల్లలను సరైన దారిలో పెట్టగలిగే వారు ఇంట్లో తల్లిదండ్రులు, బడిలో పాఠాలు బోధించే గురువులు. మీరేమైనా చెయ్యాలి అంటే ఈ రెండు మార్గాలలో ఒకటి ఎంచుకోవాలి. సరే ఆలోచించండి. సత్సంకల్పానికి ఆ భగవంతుడి సహాయం ఎప్పుడూ ఉంటుంది”, అని పడుకుంది అన్నపూర్ణ.
భార్య మాటలలో తాను ఆలోచిస్తున్న సమస్యకు పరిష్కారం కనబడింది మాధవయ్యకు. దాని ఆధారంగా ఒక ఉపాయం తట్టింది. వెంటనే హుషారుగా అన్నపూర్ణతో ఆ ఉపాయం గురించి చెబితే “శుభం! మీరు ఏదన్నా ముఖ్యమైన కార్యం తలపెడితే నా పూర్తి సహకారం మీకుంటుంది. ఇంక ఆలస్యమయింది. పడుకోండి”, అంది అన్నపూర్ణ.
మరుసటి రోజు తెల్లవారుతూనే కృష్ణమూర్తి దగ్గరకు వెళ్ళాడు మాధవయ్య.
“కృష్ణా! మా ఆవిడతో విషయం చెప్పిన తరువాత నాకొక మంచి ఆలోచన వచ్చింది. నీకు కూడా నచ్చితే ఆచరణలో పెడదాం”, అన్నాడు మాధవయ్య.
“ఏమిటది?”, అడిగాడు కృష్ణమూర్తి.
“నేను ఒక కార్యక్రమం మొదలుపెడతాను. ఆ కార్యక్రమంలో చేరిన పిల్లలకు మామూలు చదువుతో పాటూ మనిషిగా ఉత్తమ వ్యక్తిత్వంతో పెరగడానికి అవసరమైన జ్ఞానాన్ని ఇచ్చే అంశాలు నేర్పుతాను. ఉదాహరణకు భక్తిని అలవరచడం, మన గ్రంధాలపై అవగాహన కలిగించడం, మన పురాణాల గురించిన విశేషాలూ, అలాగే మన చరిత్ర నుండి తెలుసుకోవలసిన మంచి విషయాలు, మన సంప్రదాయాల ప్రాముఖ్యతల గురించి వివరించి చెప్పడం, భగవద్గీత, రామాయణం వంటివి ఈ కాలానికనుగుణంగా ఎలా ఉపయోగపడతాయో తెలియపరచడం వంటివన్నమాట. ఇందులో ఒక్క పిల్లలకే కాదు, ఆ పిల్లల ఇంట్లో ఉన్న పెద్దలకూ కొన్ని బాధ్యతలుండేలా చూస్తాను”, అన్నాడు మాధవయ్య.
“ఆహా! అద్భుతమైన ఆలోచన! మరి ఆ కార్యక్రమం పేరూ?”, అడిగాడు కృష్ణమూర్తి.
“ఇంకా ఏమి అనుకోలేదు. ‘చైతన్యం’ అని పెడితే బాగుంటుందేమో” , అన్నాడు మాధవయ్య.
“పిల్లలు పువ్వులవంటివారు. కాబట్టి అలా పెడితే ఎలా ఉంటుంది?”, అన్నాడు కృష్ణమూర్తి.
“అవును. నేను చేపట్టే ఈ కార్యక్రమం, మోడులకు కొత్త చిగుళ్లు వచ్చే వసంతం లాగా మన సమాజంలో పూర్వమును పోలిన కొత్త మార్పును తీసుకురావాలి. పువ్వులవంటి చిన్నారులకు సంబంధించినది కాబట్టి ఈ కార్యక్రమం పేరు ‘చైతన్య కుసుమాకరం’ అని పెడదాం. కానీ దీనికి కావలిసిన డబ్బు సమకూర్చడం ఎలా అని ఆలోచిస్తున్నాను”, అన్నాడు మాధవయ్య.
“ఆ విషయం నాకొదిలేయ్.నేను జీవితాంతం చాలా డబ్బు సంపాదించాను. నీక్కావలసిన మొత్తం నేను ఇస్తాను. మన గ్రామానికి ఎంతో కొంత చేసి నా ఋణం తీర్చుకోవాలని నాకు ఎప్పట్నుంచో ఉంది. సరైన అవకాశం కోసం ఎదురు చూస్తున్నాను. ఇప్పుడొచ్చింది”, అన్నాడు కృష్ణమూర్తి.
మాధవయ్య ఆనందానికి అవధులు లేవు. తాను తలపెట్టిన కార్యక్రమానికి కావలసినవన్నీ కొద్ది రోజుల్లోనే ఏర్పాటు చేసేసుకున్నాడు. విషయం తెలిసిన మీనాక్షి, రఘులు కూడా తమ వంతు సహాయం అందించడానికి ముందుకు వచ్చారు.
ఇక ఈ కార్యక్రమం గురించి అందరికీ తెలియబరచడానికి టీవీ నే సరైన మార్గమని భావించి దాని గురించి చలనచిత్రం మధ్యలో ఒక ప్రకటన వేయించాడు మాధవయ్య. వివరాల  కోసం తనను సంప్రదించమని ఆ ప్రకటనలో ఇచ్చాడు. ప్రకటన ఇచ్చిన రెండు రోజుల వరకూ ఎవ్వరూ రాలేదు. మాధవయ్య ఏమిచెయ్యాలా అని అనుకుంటూ ఉండగా ఒక రోజు ఇద్దరు వ్యక్తులు తనను కలవడానికి వచ్చారు. వారిని చూస్తూనే వారు వెంకటేశం, నరసింహం, అని గుర్తు పట్టాడు మాధవయ్య. వారు తనవద్దే చదువుకుని ఆ గ్రామంలోనే ఉంటూ ప్రభుత్వ ఉద్యోగాలు చేస్తున్నారు.
“మాధవం మాస్టారూ! నమస్కారం. మేము మీరు చేపట్టిన కార్యక్రమం గురించి  విన్నాము. మీ దగ్గర చదువును నేర్చుకుని మేము జీవితంలో స్థిరపడగలిగాము. మా పిల్లలను మీ చేతిలో పెడితే వారిని గురించిన చింత మాకుండదని మరో ఆలోచన లేకుండా మీ కార్యక్రమంలో వారిని చేర్పించాలని నిర్ణయించుకుని వచ్చాము”, అని వారు మాధవయ్యతో అన్నారు.
“చాలా సంతోషం. ఈ కార్యక్రమం నియమనిబంధనలు, తక్కిన వివరాలూ ఈ కరపత్రం లో  ఉన్నాయి. చదివి ఒక మంచి రోజు చూసుకుని మీ పిల్లలను తీసుకురండి”, అంటూ కరపత్రాలను వారికిచ్చాడు మాధవయ్య.
 
ఆ కరపత్రంలో ఇలా వ్రాసి ఉంది:
“ఈ కార్యక్రమానికి మీకూ మీ పిల్లలకూ స్వాగతం. పిల్లలకు అవసరమైన విద్యతో పాటూ వారు సత్జ్ఞానాన్ని పొందుతూ సన్మార్గంలో సాగేందుకు వారి తల్లిదండ్రులు , ఇంట్లో ఉన్నవారూ పాటించవలసిన నియమనిబంధనలు:
 
“కార్యక్రమం యొక్క ప్రణాళిక చాలా బాగుంది మాస్టారుగారూ! మరి మేమెంత రుసుము చెల్లించాలి?”, అడిగాడు వెంకటేశం.
“కేవలం సమాజ అభివృద్ధి కోసం ఏర్పాటు చేసిన ఈ కార్యక్రమాన్ని మేము ఉచితంగానే అందిస్తున్నాము. మీకు తోచినంత విరాళం ఇవ్వచ్చు. అందుకు బలవంతమేమీ లేదు”, అన్నాడు మాధవయ్య.
“ఇంత మంచి కార్యానికి మా స్థోమతను బట్టి ఎంతోకొంత తప్పకుండా ఇస్తాము. వెళ్ళొస్తాము మాస్టారుగారూ”, అన్నాడు నరసింహం.
ఒక మంచి రోజు చూసి తమ పిల్లలను మాధవయ్య దగ్గరకు పంపటం ప్రారంభించారు వెంకటేశం, నరసింహంలు. పిల్లల ప్రవర్తనలో వచ్చిన మార్పు చూసి వారి చుట్టుపక్కల వారు కూడా తమ పిల్లలను మాధవయ్య తలపెట్టిన కార్యక్రమానికి పంపటం మొదలుపెట్టారు. క్రమేణా ఒకరి నుండి ఒకరికి ‘చైతన్య కుసుమాకరం’ యొక్క లాభాలు తెలిసి వారి వారి పిల్లలను ఆ కార్యక్రమంలో చేర్పించారు. కొంత కాలానికి గ్రామంలోని పిల్లలంతా మాధవయ్య చేపడుతున్న కార్యక్రమం లో సభ్యులైపోయారు.
తాను చేపట్టిన కార్యం విజయవంతం కావడంతో మాధవయ్యను అభినందించడానికి ఒక రోజు కృష్ణమూర్తి మాధవయ్య ఇంటికి వచ్చాడు. ఇద్దరూ కలిసి కబుర్లు చెప్పుకుంటూ గుడివైపు నడిచారు. దారిలో కనబడిన ఉద్యానవనం మునుపటి వలె కాకుండా పిల్లలతో కళకళలాడుతూ కనబడింది. వారికెదురొచ్చిన పిల్లలూ, పెద్దలూ మాధవయ్యకు గౌరవంగా నమస్కారం చెయ్యటం గమనించి కృష్ణమూర్తి , “అబ్బో! మాధవా ! నీ కార్యక్రమం మనముండగానే సత్ఫలితాలనిస్తోందే!” అన్నాడు.
“అవును కృష్ణా! ఇంతత్వరగా మార్పు వస్తుందని నేను కూడా అనుకోలేదు”, అంటూ గుడిలోకి ప్రవేశించాడు మాధవయ్య.
గుడి కూడా భక్త జనం తో నిండి ఉంది. నారాయణమూర్తి పూర్వం వలె గుడి ఆవరణలో హరికథ చెప్తూ కనిపించాడు. మాధవయ్య కనబడగానే పలకరింపుగా చిరునవ్వి నవ్వి కూర్చోమని సైగ చేసాడు నారాయణమూర్తి. హరికథ పూర్తయిన తరువాత మాధవయ్య వద్దకు వచ్చి, “మీ పుణ్యమా అని మా పూర్వీకులు నా కిచ్చిన సంపదను కాపాడుకునే భాగ్యం నాకు మళ్ళీ కలిగింది. మన ఊరి వారికి హరికథలో ఉండే మాధుర్యం రుచి తెలిసింది”, అన్నాడు నారాయణమూర్తి.
“అంతా ఆ భగవద్కృప”, అన్నాడు మాధవయ్య.
***
మెల్లిగా ‘చైతన్య కుసుమాకరం’ గురించి చుట్టుపక్కల గ్రామాలకు తెలిసింది. వారు వచ్చి మాధవయ్యను కలిసి ఆ కార్యక్రమాన్ని వారి వారి గ్రామాలలో కూడా ప్రారంభించారు. సమాజంలో చూస్తూ ఉండగా గొప్ప మార్పు కనబడింది. పెద్దవాళ్ళందరూ కార్యక్రమంలో నియమాలకు కట్టుబడి, తమ పిల్లల భవిష్యత్తును దృష్టిలో ఉంచుకుని  హింసాత్మకంగా ఉన్న చిత్రాలకు వెళ్లడం మానుకున్నారు. దానివల్ల కొత్త చలనచిత్రాలు నీతిని, సంప్రదాయాలను ప్రతిబింబించే విధంగా రావడం మొదలుపెట్టాయి. దిన పత్రికలలో గ్రామ ప్రజల విజయగాధలకు ప్రాముఖ్యతను ఇవ్వడం మొదలు పెట్టారు.జనంలో భక్తి భావన, మానవత్వం, నీతి పెరిగాయి.
అలా నలభైఏళ్ళు గడిచిపోయాయి. మాధవయ్య తరం వారంతా లోకాన్ని విడిచి వెళ్లిపోయారు. కానీ ‘చైతన్య కుసుమాకరం’ మాత్రం ఇంకా విజయవంతంగా సాగుతూనే ఉంది.
***
ఒక రోజు శ్రీహరి పురం గ్రామస్థులు ప్రముఖ శాస్త్రజ్ఞుడిగా పేరుపొందిన శ్రీవత్స వేణుమాధవ్ యొక్క సన్మాన కార్యక్రమం నిర్వహిస్తూ  ఆయనను మాట్లాడవలసిందిగా కోరారు.
వేదిక పైన నిలబడ్డ వేణు గొంతు సవరించుకుని ” అందరికీ నమస్కారం. మీకు నేను వైద్యరంగంలో పరిశోధనలు చేసిన శాస్త్రజ్ఞుడిగా పరిచయం. కానీ నేను ఈ ఊరిలో మాధవయ్యగారి మనవడుగా మీ అందరి మధ్యా పెరగడం నా అదృష్టం. మా తాతగారు నా చిన్నతనంలో ఎన్నో నీతి కథలను బోధించేవారు. ఆ కధలలో నేను నేర్చుకున్న నీతి, నిజాయితీలు నాకిప్పటికీ నన్ను నేను నిరూపించుకోవడంలోఉపయోగపడుతూనే ఉన్నాయి. ఆయన చేపట్టిన ‘చైతన్య కుసుమాకరం’ అనే కార్యక్రమంలో పాల్గొనడం వల్లే నాకు ఈ రోజు ఈ కీర్తి లభించిందని నేను గర్వంగా చెప్పగలను. మన గ్రామంలోనే కాకుండా మన చుట్టూ పక్కల గ్రామాలలో కూడా ఎంతో మంది ఈ కార్యక్రమంలో పాల్గొని నాలాగా వివిధ రంగాలలో పేరుప్రతిష్టలు సంపాదిస్తున్నారు. ఈ ‘చైతన్యు కుసుమాకరం’ యొక్క పరిమళాలు ఇప్పుడు దేశమంతటా వ్యాపించినందుకు నాకు చాలా ఆనందంగా ఉంది. అలాగే ఈ కార్యక్రమం యొక్క విశేషాలు ప్రపంచ దృష్టిని కూడా ఆకర్షిస్తున్నాయి. ఇది మన గ్రామానికి ఎంతో గర్వకారణం. ఈ సమయంలో ఆనందం పంచుకోవడానికి మనమధ్య మా తాతగారు కూడా ఉంటే చాలా బాగుండేది “, అంటూ తన కన్నీటిని తుడుచుకున్నాడు.
అంతలో అక్కడున్న జనంలోంచీ రమేష్ అనే యువకుడు నిలబడి, “బాధ పడకండి వేణు గారు. మీ తాతగారు మీకు మాత్రమే మంచిని నేర్పి ఉంటే ఈ సమాజం ఎంతో నష్టపోయేది. కానీ మాధవయ్య గారు ఈ గ్రామంలో ఉన్న పిల్లలందరినీ తన సొంత పిల్లలల్లే చూడటంవల్ల అందరినీ సరైన దారిలో పెట్టాలనే ఆలోచన  ఆయనకు వచ్చింది. అందువల్ల ఆయన మొదలు పెట్టిన కార్యక్రమంలో చేరిన వాళ్ళందరమూ ఆయన పిల్లలమే! ఆయన ఆశయం నెరవేరేలా చూడటం మా అందరి బాధ్యత. మా మనసులలో ఆయన ఎప్పుడూ సజీవంగానే ఉండి మాకవసరమైన ప్రోత్సాహాన్ని అందిస్తూనే ఉన్నారు. ‘చైతన్య కుసుమాకరం’ ఎప్పటికీ వాడని కుసుమం”, అని అన్నాడు.
ఆ మాటలకు అక్కడి వారు చేసిన కరతాళ ధ్వనులతో ఆ ప్రాంతమంతా మార్మోగిపోయింది. వారందరి మనసులూ ఆనందంతో నిండాయి. సభా కార్యక్రమం ముగిసింది. అంతర్జాతీయంగా ‘చైతన్య కుసుమాకరం’ విజయవంతం కావడానికి తాను ఏ విధంగా సహాయపడగలనా అని ఆలోచిస్తూ ఇంటిదారి పట్టాడు వేణు.
*****
 
 
