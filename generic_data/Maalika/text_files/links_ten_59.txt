



రచన: ఉమా వెంకట్
ఓ స్త్రీ నువ్వు మహిళగా ఓ కూతురిగా, అమ్మగా, తోబుట్టువుగా, భార్యగా, ప్రేయసిగా, స్నేహితురాలిగా అత్తగా, చెల్లిగా ఇలా అన్ని రూపాలు ఉన్న ఓ వనిత….
మహిళ గా నువ్వు ఎంతో చేయగలవు కానీ నువ్వు ఒక ఆడపిల్ల అని సమాజం గుర్తుచేస్తుంది, వెనుకకి లాగడానికి ముందు ఉంటుంది,  కారణం సమాజంలో ఉన్న చీడ పురుగుల వల్ల ఆడదాని ఔనత్యాన్ని చాటి చెప్పే అవకాశం రాకముందే ఆడపిల్ల ఒకరికి భార్య గా మరొకరికి కోడలు ఇంకొకరికి తోడికోడలు ఇలా ఎన్నో పాత్రలు పోషించడానికి సిద్ధంకా అంటూ ప్రతి నిమిషం వెన్నంటే ఉంది తరుముతుంది.  ఆడపిల్ల పుడితే అమ్మో అనో లేక వారసత్వం పోతుంది అనో ఆలోచనతో ఉన్న సమాజం ఏనాడో పోయింది…ఆడపిల్ల ప్రస్తుత కాలంలో మగవారికి సమానంగా అభివృద్ధికి తోడ్పడుతుంది…
కూతురిగా నువ్వు నీ కర్తవ్యం నిర్వర్తించాలని నువ్వు ఎంతో ధైర్యం కూడగట్టుకొని నీవంతు ప్రయత్నం చేస్తున్నా ఓ వనిత…నువ్వు తలుచుకుంటే మగవాడి కన్న వంద రెట్లు ఎక్కువగా శ్రమించగలవు….  తల్లిదండ్రులు నీ తమ్మ కొడుకులు వారిని ఎంత వరకు హింస పెట్టకుండ చూసుకోగలరు తెలీదు కానీ ఆడపిల్ల మాత్రం శ్రమించే తండ్రిని చూసి పట్టుదల పెంచుకుంటుంది…. కష్టంలో ఉన్న తల్లిని చూసి కృషి తో అనుకున్నది సాధించడానికి ఎంత కష్ఠాని అయిన ఇష్టంగా మార్చుకుని శ్రమిస్తుంది…. . ఆర్థిక ఇబ్బందులు ఎదుటి వారి కంట పడకుండా పరిస్థితులుని చాకిచక్యంగా సర్దుమణుగు అయ్యేలా కాలం వెళ్లదీస్తుంది…. ఏది ఉన్న లేకున్నా పరిస్థితి బాగున్నా లేకున్నా తిన్న తినకపోయినా వంటి మీద ఉన్న దుస్తులు నుండి ఇంట్లో ఉపయోగించే వస్తువులు వరకు అంత శుభ్రంగా ఉంచడానికి ప్రయత్నిస్తుంది…నలుగురు ఆడది ఆ ఒక్కదానికే పనికొస్తుంది అని చూసే చూపులుకి ఆడపిల్లని తక్కువ అంచనా వేసే వారికి సమాధానం ఒక్కటే స్త్రీ తలుచుకుంటే అసాధ్యం అనే పదంని సుసాధ్యంగా మార్చి చూపిస్తుంది…. .
భార్యగా ఓ స్త్రీ ఒక కుటుంబంలో అడుగు పెట్టినప్పుడు తన భర్తని అత్తమామలను ఆడపడుచులుని ఇలా ఇంటిల్లపాదిని తన రాకతో ఆనందపెడుతుంది. ఆడపిల్ల పుట్టింటిని వదిలి అత్తారింటికి వచ్చేటపుడు తాను తెచ్చే కట్నకానుకలు కోసమో లేక సొమ్ము కోసమో అత్త ఇల్లు ఎదురు చూడట్లేదు కేవలం తన వల్ల వచ్చే గౌరవం, కట్టుబాట్లు,  సంప్రదాయం, ఆనందాలు,  పుట్టింటి సంప్రదాయాలని అత్త ఇంటి గౌరవాన్ని కాపాడగలిగే ఔనత్యాన్ని,  తను నడుచుకునే విధానం, బంధాలు బంధుత్వాలకి విలువని లెక్కిస్తుంద లేక, లెక్కలేనట్టు తీసిపారేస్తుంద అన్ని చూసే రోజుల్లో ఈ వనిత తన బాధ్యతని భారంగా కాకుండా బాధ్యతగా స్వీకరించే స్థానంలో ఉండి కూతురిగా అమ్మానాన్నల్ని ఎంత బాగా చూస్కుంటుందో భార్యగా ముఖ పరిచయాలతో పెళ్లి అనే ఆనకట్ట వేసుకుని, ఇంట్లో ఉండే ప్రతి ఒక్కరి మనస్తత్వాలను అర్ధంచేసుకుని వాళ్ళకి తగినట్టుగా నడుచుకుంటూ వారి అవసరాలు తీర్చుతూ వారిని ఆనందంగా ఉంచడానికి ఇంటి ఇల్లాలు గా మాత్రమే కాకుండా తల్లిలా సమస్తం తానే ప్రతి నిమిషం ఇష్టంగా శ్రమించే ఇల్లాలుగా ఆమె కష్టాని గడప బయటే అణిచివేస్తుంది అత్తారింట్లో భర్త తిట్టిన అత్తమామలు లేదా ఆడపడుచులు ఇలా ఎవరు ఏమన్నా అంత తనవారే అని ఒక చిన్న చిరునవ్వుతో పక్కకి వెళ్లిపోతుంది.  భర్త మంచివాడు అయినా చెడ్డవాడు అయినా భార్య తన్న భర్త బాధ్యతని ప్రేమగానే స్వీకరిస్తుంది కానీ కసాయిలా నిరాకరించడం లేదా నిందించటం చేయదు ఎందుకు అంటారా ఆమె భార్య అవటానికి ముందు ఒక ఆడపిల్ల గనుక. ఆడదాని గొప్ప తనం ముందుగా ముఖ్యంగా తన ఓర్పు సహనంలో కనపడుతుంది,  అమ్మవారి చేతిలో త్రిశూలం ఎంతటి పవిత్రమైన ఆయుధమో అలానే ఆడదాని జీవిత ప్రయాణంలో ఓర్పు, సహనం కూడా అంతే సమానంగా ప్రాముఖ్యం కలిగిన ఆయుధాలు. ఈ ఆయుధాలు స్త్రీ వెంట ఉన్నంత వరకు ఎంతటి దుర్మార్గులు అయిన చెడ్డ వారిని అయిన తన ఆయుధాలను ఉపయోగిస్తూ మంచి వైపు నడిపించటానికి సాయిశక్తులా ప్రయత్నిస్తుంది. భర్యగా తాను చేపట్టే పనులు మరియే బంధం లోనూ కనబడవు, కారణం ఆడపిల్ల స్థానం నుండి భర్య స్థానానికి చేరుకుంది గనుక. ఆమె చేసే ప్రతి పనిలోనూ కుటుంబ గౌరవానికి భంగం వాటిల్లకుండా భర్త పరువుని అత్తమామల పెద్దరికం కాపాడుకునే ప్రయత్నం తప్ప మరో ఆలోచన చేయని మహా అద్భుతమే కోడలు/ భార్య. .
పడతీ, అవని, వనిత, మహిళ, స్త్రీ, ఆడపిల్ల ఇలా ఎన్నో మరి ఎన్నో విధాలుగా ఒకటే అర్దం వచ్చే పిలుపులు పేర్లు అన్ని ఆడదానికి మాత్రమే సొంతం. ఎన్ని రకాలుగా వర్ణించిన తక్కువే సుమీ.  మంచిలో అయినా చెడులో అయనా ఆడది చేసే ప్రతి పని వెనుక ఒక కారణం ఉంటుంది,  ఒక వేశ్య వద్దకు వెళ్లి ఒక మగాడు పది నిమిషాలు సుఖం కోసం వేలకి వేలు కర్చుపెడతాడు అదే ఆపదలో ఉన్నవారి దగ్గెరకు వేళ్ళి పది రూపాయిలు ఇవ్వటానికి ఎంతో ఆలోచిస్తాడు,  కానీ ఇక్కడ ఉన్న వేశ్య కి ఇలాంటి పరిస్థితి రావటానికి కారణం ఏంటి అని ఆలోచిస్తే ఆడపిల్ల ఉన్న ఇంట్లో ఉండే కష్ట నష్టాలు వారిని ఇలాంటి పనులకి లోబడెల చేస్తున్నాయి.  ఆర్థికంగా వెనుకబడిన కుటుంబం నుండి వచ్చే ఆడపిల్లలు లేదా పెళ్ళాన్ని కాదు అని మరో ఆడదాన్ని వారి జీవితంలోకి ఆహ్వానించే మగవారు వల్ల దిక్కు తోచని పరిస్థితి ఎదురు అయినపుడు ఇలా ఎన్నో కారణాలు వల్ల వారు ఇష్టం లేకున్నా వారి జీవిత ప్రయాణాన్ని కొనసాగించాలి గనుక ఇలాంటి పనులకి పాలుపడుతున్నారు అందుచేతనే అటువంటి దుస్థితి పడుతుంది. వేశ్య అయినప్పటికీ ఆడదే గనుక వేశ్యగా బ్రతికినా మంచి మనసుతో ఉంటుంది. వేశ్య మనసు కూడా తల్లి మనసులా బిడ్డ కోసం పరితపిస్తుంది. ఇక ఆమెకి వేశ్య అనే పేరు తప్ప ఆడదానిగా ఒక అమ్మ మనసుతో ఉన్న వనితలా ఏ ఒక్కరి కంటికి కనపడదు కానీ ఇలా కూడా ఆడది తన ఔనత్యాన్ని చాటి చెప్తుంది.
వదిన, ఆడపడుచు వీరి బంధం ఎంతో ముచ్చటయినది ఎందుకు అంటారా ఆడదానికి తల్లి స్థానం ముందుగా ముఖ్యంగ ఆడపడుచు లేదా మరిది వీరి నుండే కలుగుతుంది తల్లి తర్వాత తల్లిగా భావించే గొప్ప అనుభూతిని కలిగించే వదిన స్థానంలో ఉన్న స్త్రీ యొక్క గొప్ప మనసుకి అది అంకితం.  ఓ స్త్రీ నువ్వు ఆడపిల్ల అంటే కూతురు స్థానం నుండి భార్య స్థానంలోకి వచ్చి,  భార్య స్థానం నుండి అమ్మ స్థానంలోకి అడగుపెట్టీ,  అమ్మ నుండి అత్తగారు స్థానానికి చేర్కుని నాన్నమ్మ/అమ్మమ్మ స్థానానికి వచ్చి విశ్రాంతి తీసుకునే సమయాన మరల ఆమె పసిబిడ్డ అవుతుంది మరో పసికందుతో ఆటలు ఆడటానికి  మనసు వురకలేస్తు సిద్ధంగా ఉంటుంది.  తల్లిగా స్త్రీ ఎంతో అద్భుతంగా కనబడుతోంది ఎందుకు అంటే బిడ్డలు ఎంత పెద్ద వారు అయినా ఎన్ని తప్పులు చేసిన పోత్తిళల్లో  పెంచిన అనుభూతిని మరువలేదు గనుక తిరిగి వారిని కాపాడుకోవటానికి అదే కడుపులో పెట్టుకుని వారిని ఎళ్ల వేళల కాపాడుకునే బాధ్యత కలిగిన స్త్రీ మూర్తి తానే తల్లి భూదేవి.  మాతృత్వం యొక్క గొప్ప నీతి ఎంటి అంటే బిడ్డ ఎప్పటికీ పసి బిడ్డే తాను కని పెంచిన బిడ్డ అయిన పెంచిన బిడ్డ అయిన బేధం లేకుండా సమానంగా ప్రేమ పంచగలిగే బంధం తల్లి తోనే ముడి పడియుంటుంది. మహిళల్లో జరిగే మహా పుణ్యకార్యం ఋతుక్రమం.  మహిళ లేనిదే ఋతుక్రమం లేదు ఋతుక్రమం లేనిదే తల్లి లేదు తల్లి లేనిదే ప్రపంచమే లేదు అసలు ఆడదాని అవసరానికి పది నిమిషాలు సుఖానికి దారుణంగా చంపే పిశాచాలకి జీవం రుపం జీవితం ఇచ్చేది స్త్రీ మూర్తి అనే ఆలోచన ఒక్క క్షణం అయిన మనసులోకి వస్తే ఆడదాని గొప్ప అదృష్టం మనం దురదృష్టంగా మార్చుతునామ్ అని తెలుసుకుంటారు. ఇలా పిశాచాలు చేతిలో పడి నలిగిపోయి కూడా ఆడది గొప్పగానే చరిత్రలో మిగిలిపోతుంది కారణం దీపం తను కాలుతూ వెలుగుని ఇస్తోంది ఆడది మానసికంగా శారీరకంగా చంపబడుతూ కూడా ఆనందాన్ని ఇచ్చే పోతుంది పిశాచాలు యొక్క పది నిమిషాలు పైశాచిక  ఆనందానికి బలియైపోతుంది.
ఆడదాని స్నేహం చాలా అపురూపమైన బహుమతి అది ఇద్దరు లేదా ఎంత మంది మధ్య అయినా ఉండొచ్చు ఒక ఆడ,  మగ మధ్య స్నేహం,  స్నేహంగా మాత్రమే ఉంటుందా ? తప్పకుండ ఉంటుంది ఒక బామ్మ, మనవడు మధ్య ఒక తాత,  మనవరాలు మధ్య ఒక చిన్ననాటి స్నేహితులు లేదా ఎవరు అయిన కావొచ్చు స్నేహం అంటే అది మగ,  ఆడ మధ్య అంటే ఎవరో తెలియని మనుషులు మధ్యనే కాదు ఇలాంటి బంధంలో కూడా ఉంటాయి అవి చూసే కళ్ళు ఆస్వాదించే మనసు బట్టి అర్థమవుతుంది. ఎందులో అయిన ఏ బంధంలో అయిన స్త్రీ హస్తం లేనిదే జీవితం, ఈ ప్రపంచం రెండు లేవు ఏదోక రూపంలో వనిత యోక్క సాయం తప్పక  అవసరం పడుతుంది అది తల్లిగా లేదా భార్యగా,  స్నేహితురాలిగా,  ప్రేయసిగా ఏదోక విధంగా ముఖ్య పాత్ర పోషించేది స్త్రీ.
మహిళను చాలా రకాలుగా వర్ణిస్తాం.  పార్వతీదేవి,  పరమశివుని సగభాగం,  అంతటి దేవదేవుడైన మహాశివుడు భార్య మాటను దిక్కరించటం,  ఆమె ఒక స్త్రీ గనుక ఏమి చేయలేదు అని హేళన చేయటం కాని వారి కథలో ఎక్కడ వినలేదు,  అంతటి శివయ్య మహిళ యొక్క గొప్పతనాన్ని భార్య అయిన పార్వతీదేవి ద్వారా అర్ధనారీశ్వరులుగా తెలియచేశారు. ఒక సర్వసాధారణ మహిళ యొక్క ధైర్యసహసాలు గుర్తించి చిన్న చూపుతో కాకుండా పెద్ద మనసుతో ఆలోచిస్తే స్త్రీ జీవితం యొక్క పరిపూర్ణత అనుభూతిని కలిగిస్తుంది.
వేశ్యగా అయిన తన వృత్తిని గౌరవించడం తన ధ్యేయం. నీతి నిజాయితీతో తన పని తాను చేసుకుంటూపోతుంది అలాంటిది ప్రస్తుత సమాజంలో ఉన్న కుళ్ళుతో పోల్చుకుంటే ఒక వేశ్య జీవితం ఎంతో ఉత్తమం అయినది. ఇలాంటి కుళ్ళు కి కారణం అయిన వారు ఇపటికి అయిన ఆడదాని గొప్ప మనసుని అర్దం చేసుకుని వారిని గుర్తించి అదుపులో ఉంటే కారు చీకట్లలో నలిగిపోతున్న ప్రతి ఆడపిల్ల జీవితము చాటి చెప్పి రాబోయే తరాలకి భుజం తట్టి ధైర్యం వరంగా అందించవచ్చు.  అలా అందించగలిగే రోజు స్త్రీ యొక్క జీవితం అందమైన అనుభూతిగా ప్రచురించబడుతుంది…! 
రచన: షమీర్ జానకిదేవి
ఉదయం నిద్ర లేవక ముందే ఫోన్ మ్రోగింది. ఈ సెల్ ఫోన్స్ వచ్చిన తరువాత ఎప్పుడు మాట్లాడలనుకుంటే అప్పుడే. దీని వలన మంచి ఉందీ, అలాగే చెడుకూ దారి తీస్తుంది. భావోద్వేగాలను ఆపుకోలేకపోతున్నాము. పాతరోజుల్లో ఐతే ఎదైనా సమస్య వచ్చినప్ఫుడు ఉత్తరాలు వ్రాసుకునేవారు. . అలా రాయటంలొ సగం పరిష్కారం దొరికేది. ఆవేశం కూడా తగ్గేది.
ప్రొద్దునే ఫోను కూతురు దగ్గర నుండి. మళ్ళీ ఏ సమస్య వచ్చిందా అనుకుంటూ ఫోన్ ఎత్తింది అపర్ణ.
“మమ్మీ నా ముగ్గురు పిల్లలు ఇంట్లోనే ఉంటుంన్నారు”. కూతురు తనకేదో కష్టం వచ్చినట్లుగా చెప్తున్నది.
“అవును కరోనా కదా, అందరూ ఇంట్లోనేగా ఉంటారు. ఇందులో నీకొచ్చిన కష్టం ఏమిటి?” అసలు ఆమె బాధ ఏమిటో తనకర్థం కానట్లుగా అడిగింది అపర్ణ.
మళ్ళీ ఏదో గుర్తొచ్చినట్లుగా “అవునూ, నీకు ఇద్దరు పిల్లలే కదా! మరి ముగ్గురంటావేమిటి?” అని అడిగింది.
“అదికాదు మమ్మీ ముగ్గురంటే నా ఉద్దేశం మా ఆయన మరియు పిల్లలిద్దరని. మా ఆయనేమో వర్క్ ఫ్రమ్ హోమ్. పిల్లలిద్దరికీ ఆన్ లైన్ క్లాసులు. పైగా ఒకరికి శలవలు ఇంకొకరికి పరీక్షలు. అవి కూడా ఆన్ లైన్ లోనే ఉంటాయిట. వీళ్ళందరికీ నేనొక కుక్ కమ్ కేర్ టేకర్ కమ్ సర్వెంట్ ని. ఇక నాకు టైమ్ ఎక్కడ వుంది. నా గురించి నేనెప్పుడు ఆలోచించుకోవాలి?. .  అదేదో అంతర్జాతీయ సమస్యలా. దానికి పరిష్కారం ఏమిటి అన్నట్లు అడుగుతోంది వైష్ణవి.
ఈ కరోనా వలన మానవ జీవితాలన్నీ ఒక గాడిన పడుతున్నట్లుగా అనిపించింది. కుటుంబ విలువలు పెరుగుతున్నాయనిపిస్తోంది.
అపర్ణకి ఇద్దరు కూతుర్లు. పెళ్ళిళ్ళు అయిపోయాయి. పెద్దమ్మాయి వైష్ణవికి ఇద్దరు పిల్లలు, అమ్మాయి, అబ్బాయి. అమ్మాయి పదవ తరగతి, అబ్బాయి ఆరవ తరగతి చదువుతున్నారు. ఆమె భర్త ఒక ఎమ్ ఎన్ సి లో మంచి పోస్ట్ లో ఉన్నాడు.
తన లాగా ఉద్యోగం చేసే పని లేదు. హాయిగా ఇంట్లో ఉండి పిల్లల బాగోగులు చూసుకోవచ్చని అనుకుంది అపర్ణ.
రెండో కూతురు శాంభవి ఆస్ట్రేలియాలో ఉంటుంది. తనకీమధ్యనే పెళ్ళయింది. తమ రిటైర్ మెంట్ తరువాత మంచి మాచ్ చూసి పెళ్ళి చేసారు. అబ్బాయి పేరు శంకర్. చాలా మంచివాడు కూడా. ఇద్దరు ప్రస్తుతం సిడ్నీలో ఉన్నారు. అక్కడే ఉద్యోగం చేస్తున్నారు. .
అపర్ణ ఒక ప్రభుత్వ బ్యాంకులో ఆఫీసరుగా పని చేసి రిటైర్ అయింది. భర్త రమణ కూడా ఒక ప్రైవేటు కంపెనీలో చేసి రిటైర్ అయ్యాడు. ఇద్దరూ ఉద్యోగాలు, ఆడ పిల్లల పెళ్ళిళ్ళు ముగించుకుని కొంచెం సేద తీరుదామనుకుంటున్న సమయంలో ఈ కరోనా వచ్చింది. మళ్ళీ జీవితంలో తెలియని భయం.
వైష్ణవికి ఏదో ఓదార్పు ఇవ్వాలి అనుకుంటూ “మంచిదే కదా వైష్ణవి!. . కరోనా మన కుటుంబ విలువలు పెంచుతోంది కదా. చక్కగా అందరూ ఒక చోట ఉండవచ్చు. నీకు పరుగులు పెట్టే అవసరం ఉండదు కదా. ‘’తన అనుభవాలు దృష్టిలో పెట్టుకుని కూతురుకి సలహా ఇచ్చింది.
వాళ్ళు ఈ మధ్యనే గేటెడ్ కమ్యూనిటిలో అన్ని రకాల సౌకర్యాలతో భూతల స్వర్గంలా ఉన్న ఇంట్లోకి మారారు.
“మమ్మీ! ఆడుకోవటం కూడా ఇంట్లోనే. బయటికి వెళ్ళే వీలు లేదు. స్విమ్మింగ్ పూల్స్, క్లబ్ హౌజ్ లు మూసేసారు. బయటికి రానివ్వటంలేదు. బయట ఫుడ్ తినటానికి లేదు. ఇంట్లో జైల్లో వున్నట్లు వుండాల్సి వచ్చింది”. నేటి మహిళ ఆవేదనకు ప్రతీకగా ఉంది తన గొంతు.
ఇది వింటూ వుంటే తన ఉద్యోగ జీవితం గుర్తుకొచ్చింది.
ఒక బ్యాంక్ ఆఫీసరుగా ఇంట్లో వుండే అవకాశం చాలా తక్కువ. అవసరమైనప్పుడు శలవలు దొరికేవి కావు. ఆ రోజుల్లో ఉద్యోగ జీవితం అలా వుండేది. పని ఒత్తిడి బాగా వుండేది. ఒంట్లో బాగా లేదని సిక్ చేయడం తనకు ఇష్టముండేది కాదు. ఏదో అబద్దం చెప్పి లీవ్ పెడితే నిజంగా సిక్ అవుతామేమో, ఇలా ఆలోచించేది అపర్ణ. రిటైరయినప్పుడు సిక్ లీవంతా లాప్సయింది. అయినా ఇప్పుడనుకుని ఏమి లాభం?. . పిల్లల సెలవుల్లో వాళ్ళతో గడపాలని ఎంతగానో ఉండేది తనకు, కానీ పని ఒత్తిడి వలన అవకాశముండేది కాదు. పిల్లలిద్దరూ చీటికిమాటికి తగవులతో పోట్లాడుతూ వుండే వారు. ఇంటికొచ్చేసరికి రణరంగంలా వుండేది ఇల్లు. ఒకరికి టి వి, మరొకరికి వీడియో గేమ్. అయినా తను టెన్షన్ తో భయపడుతూ వుండేది. దేవుడి దయ వలన చక్కగా చదువుకున్నారు. ఇలా అనుకునే అపర్ణ హౌజ్ వైఫ్ గా వుండలేకపోయానని ఎంతో బాధ పడుతూ వుండేది ఆ రోజుల్లో.
ఇప్పుడు హౌజ్ వైఫ్ గా ఉన్న వైష్ణవి ఎందుకు చేసుకోలేక పోతున్నది?. . పిల్లల్లో విధేయత లోపించిందా?. .  లేక వాళ్ళకు ఆప్షన్స్ ఎక్కువయ్యాయా?. . ప్రపంచమంతా ఇంట్లోనే వుంది.  అయినా ఎక్కడో తెలియని భయం, అసంతృప్తి. ఇదంతా పాశ్చాత్య సంస్కృతుల ప్రభావమా?. . అంత సేపు మాట్లాడిన తరువాత అపర్ణకు అర్థమయిందేమంటే. షుమారు 4000 ఫ్లాట్స్ వున్న గేటెడ్ కమ్యూనిటి అది. అన్ని రకాల సౌకర్యాలు వున్నాయి. పెద్ద క్లబ్ హౌజ్, అన్ని రకాల ఆటలు ఆడటానికి ఆట స్థలాలు, కావల్సిన సినిమా చూడటానికి హోమ్ థియేటర్లు, స్విమ్మింగ్ పూల్స్. లేదు అనే మాట వుండదు అక్కడ.
అమెరికాలో వుండేవారు పిల్లల చదువులకోసం ఇలాంటి ఫ్లాట్స్ ల్లో వుంటారు. అటు అమెరికన్ కల్చర్ ఇటు భారతీయ సంస్కృతి పిల్లల్ని ముందుకు పోనివ్వడం లేదు. ఇక ఇంటికి రాగానే ఇంట్లో కూడా ఆంగ్ల భాష రాజ్యమేలుతుంటుంది.
“అడుగడుగునా పతి దేవుడికి ఏదోకటి చేసి పెట్టాలి. ఇద్దరు పిల్లలు రిమోట్ కోసం కొట్టుకుంటారు. ఒకరు చూసే చానల్ ఇంకొకరికి నచ్చదు. ఇద్దరూ పక్క పక్కనే కూర్చుంటే క్షణం పడదు. మొదటి ప్రపంచ యుద్ధం నయమేమో అనిపిస్తుంది. వంట ఇంట్లోకి ఒక్కరు కూడా రారు, సహయం చేయరు. ఇది చాలదన్నట్లు పని మనిషిని రానివ్వడం లేదు”. కూతురు తన బాధలు చెప్తుంటే, ఒక తల్లిగా ఏమి సలహా ఇవ్వగలదు. అన్నీ వినటం తప్ప. ఇలా చెప్పుకోవటం ద్వారా తనలోని ఫ్రస్ట్రేషన్ కొంత తగ్గించుకునే ప్రయత్నం చేయటం. అంతేగా. వినేవాళ్ళకు ఇవన్నీ తామరాకు మీద నీటి బొట్టులా అనిపిస్తాయి. కానీ అనుభవించేవాళ్ళకు సుడిగుండంలో వున్నట్లుగా వుంటుంది.
కరోనా ఎంతలా కరుస్తున్నావమ్మా. ఈ మార్పు మంచికా. చెడుకా. మంచే అనుకుంటే సరిపోతుందేమో. మనశ్శాంతిగా వుంటుంది. పెరిగిన వేగానికి భగవంతుడు వేసిన సంకెళ్ళు. 
******
రచన: శైలజా విస్సంశెట్టి
‘ఏమో వసంతక్క నాకేమీ అర్ధం కావటం లేదు జరుగుతున్నదంతా కల అయితే బాగుండు అనిపిస్తోందక్కా’. నేను చిత్రా వాళింటికి వచ్చిన ఈ గంట సేపటినుంచి పది సార్లు అయినా అని ఉంటుంది. చిత్ర మా పెద్దమ్మ కూతురు. ఇద్దరం ప్రైమరీ నుంచి డిగ్రీ వరకు కలిసే చదువుకున్నాం. ఇద్దరి అత్తవారి ఊరు కూడా ఒక్కటే కావటం మూలంగా మా చుట్టరికం, స్నేహం అలాగే నిలిచి ఉన్నాయ్ పిల్లలు పెళ్లీడుకు వచ్చినా కూడా. చిత్రని మా మేనమామ కొడుక్కి ఇవ్వటంతో మా మధ్య చుట్టరికం ఇంకా దగ్గరగా చుట్టుకుంది. ఇప్పుడు చిత్ర కొడుకు ప్రణయ్ పెళ్ళి చిత్రని కదిపి కుదిపి పారేసింది. ‘ఏమో వసంతక్క’ అని చిత్ర మొదలుపెట్టేసరికి నా ఆలోచనల నుండి బయట పడ్డాను. నన్ను నేను సర్దుకుని నా ఆలోచనలు పొందు పరచుకుని ‘నేనొక మాట చెపుతాను చిత్రా’ అని గొంతు సవరించుకుంటుండగా ‘వసంతక్కా నువ్వు సాయంత్రం ప్రణయ్ ఆఫీస్ నుంచి వచ్చేవరకు ఉండి వాడికి చెప్పే మాటలు చెప్పి వాడి ప్రేమ అనే పిచ్చి వదిలించి వెళ్ళు.  నాకు ఉపకారం చేసినదానవు అవుతావు’ అంది.
‘అది ఎలాగూ జరుగుతుంది చిత్రా. నువ్వు చెప్పు –  అమ్మాయి చదువు, ఉద్యోగం, అందం నీకు నచ్చలేదా ఏమిటి?’ అని అడుగుతుండగానే ‘అన్ని బాగానే ఉన్నాయ్ అక్కా కానీ పెద్దలం మనం ఉండగా వాడు పెళ్ళి విషయంలో సొంత నిర్ణయం తీసుకోవటం ఏమి బాగోలేదు, ఆ ఆలోచనే నాకు తిండి, నిద్ర సహించకుండా చేస్తోంది’ అన్నది చిత్ర. అప్పటివరకు అర్ధం అయ్యీ అవనట్లు ఉన్న సమస్య అవగతమైంది నాకు. ‘చిత్రా చిన్నప్పటి నుంచి ప్రణయ్ ని నువ్వు ఎలా పెంచావో ఒక్కసారి గుర్తు తెచ్చుకో. నీ పెంపకాన్ని వాడు ఎన్నడూ ఎవరూ ప్రశ్నించే విధంగా ప్రవర్తించలేదు. వాడు అటు చదువులోనూ, ఇటు ప్రవర్తనలోను ఎవరితో వేలెత్తి చూపే విధంగా లేడు. ఇప్పుడు కూడా వాడితో మళ్ళీ కూడా సావకాశంగా మాట్లాడు. ఆ అమ్మాయి కుటుంబ వివరాలు పూర్తిగా తెలుసుకో. ప్రణయ్ తో మరొక్కసారి కూలంకషంగా విషయం చర్చించు. చిన్నపటి నుంచి నీ పిల్లలు పల్లవి, ప్రణయ్ – నా పిల్లలు శాంతి, సాగర్ కలిసి మెలిసి పెరిగారు అందరిలో ప్రత్యేకంగా చెప్పుకోదగ్గ తెలివితేటలు, జీవితం పట్ల అవగాహన ఉన్నవాడు ప్రణయ్ ఒక్కడే. చిన్నపటినుంచి వాడు ఏమి కోరినా నువ్వు మంచి చెడు విశ్లేషించి చెప్పి వాడు కోరిన కోరికలు తీర్చేదానివి. అంతెందుకు వాడు ఇంటర్ అయ్యాకా బైక్ అడిగితే ఇప్పుడు కాదు అని ఇంజినీరింగ్ మూడవ సంవత్సరంలో కొనిచ్చారు మీరు. వాడు కూడా మీరు చెప్పిన మాట విని ఓపికతో మీరు కొనిచ్చేవరకు ఎదురు చూసాడే కానీ ఈ కాలం పిల్లల్లాగా అలక వహించి మిమ్మల్ని సతాయించలేదు. ఇంజినీరింగ్ కూడా మంచి మార్కులతో పాస్ అవుతూనే ఉద్యోగస్తుడయ్యాడు. వాడు ఇష్ట పడ్డాడు అంటే ఆ అమ్మాయి కూడా ప్రత్యేకతలు కలిగే ఉంటుంది. నీకు ప్రణయ్ ప్రేమించటం పట్ల అయిష్టత లేదు వాడు పెళ్లి మనం పెద్దవాళ్ళం ఉండగా తనకి ఇష్టమైన అమ్మాయిని చేసుకోవటం నీ అసలు సమస్య.  నీ బాధను కూడా తప్పు పట్టలేం చిత్రా. ఎందుకంటే మనం కొన్ని విషయాల్లో ఇంకా మారలేదు. మార్పుని కోరుకుంటాం కానీ మార్పుని స్వీకరించటానికి మనకి చాలా సమయం పడుతుంది. నేను ప్రణయ్ ని వాడు చేసిన పనిని సమర్ధిస్తున్నానని అనుకోకు. మనం పిల్లలకి చిన్నప్పటి నుంచి వాళ్లకు నచ్చిన బొమ్మలు, వాళ్లకు నచ్చిన బట్టలు కొని ఇస్తాము. మనకి తెలియకుండానే వాళ్ళ కోరినది ఏదైనా తల్లి తండ్రులుగా మనం తీరుస్తాము అనే ఒక నమ్మకాన్ని మనమే వాళ్లకి కలిపిస్తున్నాము.  కానీ పెళ్లి విషయం వచ్చేసరికి మనం పెద్దవాళ్ళం మన మాటే పిల్లలు వినాలి, మనం మన జీవిత అనుభవంతో చెపుతున్నాము అని, మన చుట్టు ప్రక్కల వాళ్ళు, మన బంధువులు హేళన చేస్తారేమో అనే అనుమానంతో మనం పిల్లల ఆలోచనలను ఖండించి వాళ్ళను బాధ పెట్టి మనం బాధ పడుతున్నాము అనిపిస్తోంది’.
‘వసంతక్కా నువ్వు చెప్పేది నాకు కొంచం అర్ధం అవుతోంది ఇంకా కొంచం వివరంగా చెప్పగలవా’ అన్నది చిత్ర. చిత్ర నా మాటలు అపార్ధం చేసుకోకుండా అడిగిన తీరుకు నా మనస్సు తేలిక అయ్యింది, చిత్రా ఇంకా వివరంగా అంటే ‘ముందు ప్రణయ్ తో మాట్లాడు. ఆ అమ్మాయి వాడికి ఎందుకు నచ్చిందో కనుక్కో. పెళ్ళి అనేది జీవితంలో వచ్చే అతి ముఖ్యమైన మలుపు అని పెళ్ళి వల్ల జీవితంలో వచ్చే మార్పులు, దానివల్ల వచ్చే భాద్యతలు, కుటుంబ గౌరవాలు అన్ని కూడా వివరించి చెప్పు.  ప్రణయ్ వైపు నుంచి ఆలోచిస్తే వాడు నిన్ను ఒప్పించి, సమాధానపరిచి పెళ్ళి చేసుకోవాలి అని చూస్తున్నాడు. అంతేకాని నువ్వు బాధపడి అభ్యంతరం పెట్టేసరికి ఆవేశపడి ఏ గుళ్ళోనో, రిజిస్ట్రార్ ఆఫీసులోనో పెళ్లి చేసుకుని రాలేదు. నీ పట్ల ఉన్న ప్రేమ, వాళ్ళ నాన్నగారి పట్ల ఉన్న గౌరవంతో మీకు తెలియపరచి, ఒప్పించే ప్రయత్నంలో ఉన్నాడు. ఇప్పుడు నువ్వు ఎంచిన  పిల్లని వాడు చేసుకోవటంలేదు వాడు ఎంచుకున్న పిల్లతో సంతోషంగా ఉంటాడు అనే భావనకు రా చిత్రా. ప్రణయ్ పెళ్ళి అనే మార్పు మీ ఇంటి లోని అనుబంధాలకు అడ్డుగోడ కట్టకూడదు. ప్రణయ్ ఎంచుకున్న అమ్మాయిని మీ పెద్దరికంతో, హుందాగా, ప్రేమగా అంగీకరిస్తే వాళ్ళు, మీరు కూడా జీవితమంతా ఏ అరమరికలు లేకుండా సంతోషంగా ఉండగలరు అనిపిస్తోంది చిత్రా. నేను ప్రణయ్ చేసిన పనిని సమర్ధిస్తున్నానని అనుకోకు చిత్రా. ఇవాళ్టి రోజున మనం ఎన్నో ప్రేమ వివాహాలు విడాకుల దాకా వెళుతున్నాయి అని వింటూనే ఉన్నాము. మనం పెద్దలం, పిల్లల అభిప్రాయానికి విలువ నివ్వటం కాక ఆ బంధాన్ని ఎలా కాపాడుకోవాలో, వైవాహిక బంధాన్ని శాశ్వతంగా ఎలా నిలుపుకోవాలి వాళ్లకి సూచనలిస్తూ మార్గదర్శకంగా ఉంటే నేటి సమాజం, ఆ సమాజం లోని వ్యక్తులు ఎదుర్కొంటున్న చాలా సమస్యలు అసలు తలెత్తవ్వు అనిపిస్తోంది చిత్రా’ అంటూ ముగించాను.
‘ప్రణయ్ ప్రేమ పెళ్లి సంగతి మన బంధువులలో ఎవరితోను చర్చించక నీతోనే మాత్రమే చర్చించినందుకు మంచి సలహాలు ఇచ్చావు.  నీ మేలు, నీ మాటలు ఎప్పుడూ మరువను అక్కా’ అంటున్న చిత్రకి ‘ఇంకొక్క మాట చెప్పి ఈ చర్చ ముగిస్తాను చిత్రా అంటూ నీకు వచ్చే కోడలి మనసు అనే బ్యాంకు అకౌంట్ లో నీ ప్రేమ అనే నగదు డిపాజిట్ చెయ్యి చిత్రా.  తరువాత తరువాత నీవు ఆ డిపాజిట్ నుంచి నీకు అంటే నీ వృధాప్యంలో ఆ ప్రేమను డ్రా చేసుకోవచ్చు. మన ఇంటికి వచ్చే కోడలిని మనం మన ఇంటిని నిలబెట్టే వ్యక్తిగా స్వాగతం చెపితే మన ఇంటి అనుబంధాలు, కొత్తగా వచ్చే భాండాలు అన్ని సుఖ సంతోషాలతో బలోపేతమౌతాయి. ఇక నేను బయలుదేరతాను. శాంతి, సాగర్ కాలేజీ నుంచి వచ్చే టైమ్ అయ్యింది. ప్రణయ్ వచ్చేవరకు మరి నేను ఉండక్కరలేదుగా’ అంటూ హ్యాండ్ బాగ్ తీసుకుని వీధి గుమ్మం వైపు అడుగు వేసాను.
రచన: రమ్య
“ఏంటి? మీ అమ్మ వచ్చి మనింట్లో ఉంటుందా? ఆ మెడికల్ చెకప్ లు, హాస్పిటల్ మందుల వాసనలు . . అబ్బో. . నా వల్ల కాదు ఆవిడని భరించడం” అని నిక్కచ్చిగా చెప్పింది నవ్య.
“అదేంటి నవ్య అలా అంటావు అమ్మ ని హాస్పిటల్ కి నేనె తీసుకెళ్తున్నా కదా నీకొచ్చిన ఇబ్బందేంటి మా అమ్మ రావడంలో” అని అడిగాడు వినయ్.
“ఇబ్బంది ఏంటా? ఆవిడేమన్నా నాకు వండి వార్చి సహాయం చేయడానికి వస్తుందా. . ఎంత చాకిరి చెయ్యాలి. . చేతులు వణుకు వల్ల సరిగా తిండి తినలేదు మంచి నీళ్లు కూడా తాగలేదు. . అన్ని కింద వొలిపేసుకుంటుంది. . అవన్నీ క్లీన్ చేసుకోవాలి. . . ఒక్కోసారి టాయిలెట్ కి వెళ్లడం కూడా మర్చిపోయి అది కూడా ఇంట్లోనే చేసేస్తుంది. . ఒకటా రెండా ఎన్నని చెప్పను ఇబ్బందులు” అని వినయ్ మీద గట్టి గట్టిగా అరిచింది.
శాంత స్వభావి అయిన వినయ్ మాత్రం నవ్య కి చిన్నగా నచ్చచెప్పాలని చూస్తున్నాడు
” నవ్యా నీ డెలివరీ అప్పుడు నువ్వెంత కంగారు పడ్డావో మర్చిపోయావా. . మీ అమ్మ కి మోకాళ్ళ నొప్పులు కదలలేదు. . డెలివరీ అప్పుడు ఎలా అని కంగారు పడుతుంటే మా అమ్మ ఎంత ధైర్యం చెప్పింది నీకు. . పురుటికి పుట్టింటికి కూడా పంపించకుండా ఇక్కడే ఉంచుకొని సొంత తల్లి కంటే ఎక్కువగా నీకు సేవలు చేసింది కదా” అన్నాడు బాధగా.
“ఆహా, నేనేమైన చేయమన్నాన. . ఆవిడకి ఇష్టమై ఆవిడే చేసుకుంది” అని నిష్టురంగా అంది నవ్య.
“అది తన బాధ్యత అనుకుంది కాబట్టి కష్టమైనా కానీ ఇష్టం గా చేసింది. ఇపుడు మా నాన్న గారు కూడా లేరు. . ఈ పరిస్థితులలో ఒక్కగానొక్క కొడుకుని నేను కాక పోతే అమ్మ ని ఎవరు చూసుకుంటారు? నువ్వెన్నైనా చెప్పు ఏమైనా అనుకో నేను మాత్రం అమ్మని రేపు ఇక్కడికి తీసుకొస్తున్నా” అని దృఢంగా చెప్పి ఇక వాదించడం ఇష్టం లేక అక్కడనుండి వెళ్ళిపోయాడు వినయ్.
మరుసటి రోజు అత్తగారు శాంతమ్మ ఇంటికి వచ్చింది మొదలు నవ్య ఆవిడని ఏదోక సూటిపోటి మాటలు అంటూనే ఉంది. . ఆవిడ ఏం చేసిన విసుక్కునేది. . నిప్పుల కుంపటి మీద కూర్చున్నట్లు చిటపటలాడుతుండేది. మనవడు నానమ్మ తో ఆడుకోవాలి, కబుర్లు చెప్పాలి అని ఆవిడ దెగ్గరికి వెళ్తున్నా. . నవ్య మాత్రం వాడిని దూరం ఉంచేది. . ఆ మందులు హాస్పిటల్ వాసనలు నీకెందుకురా అని. కొన్ని రోజులకు మందుల వల్ల శాంతమ్మ గారి ఆరోగ్యం కాస్త కుదుటపడినా. . కోడలు అనే మాటలకు మానసికంగా కృంగిపోయింది. . తల్లికి భార్య కి మధ్య నలిగిపోతున్న కొడుకుని చూసి. . ఇక వారికి భారం అవ్వడం ఇష్టం లేక తనకు తానే ఒక ఓల్డ్ ఏజ్ హోమ్ కి వెళ్లిపోయింది. వినయ్ ఎంత బ్రతిమాలిన శాంతమ్మ సున్నితంగా వారించింది.
తల్లిని తిరిగి ఇంటికి తీసుకురావడానికి వెళ్లిన వినయ్ తో “నేను ఈ ఓల్డ్ ఏజ్ హోమ్ లో ఉంటేనే అందరికి మంచిది నాన్న. . మీరూ నేను ప్రశాంతంగా ఉండొచ్చు. . నాకు ఇక్కడ ఏ ఇబ్బంది లేదు. . నా ఈడు వాళ్ళు ఉన్నారు ఒకరికొకరం తోడుగా ఉంటాము, మంచి డాక్టర్స్ ఉన్నారు వాళ్లంతా నన్ను బాగా చూసుకుంటారు. నువ్వేమి కంగారు పడకు బాధపడకు” అని కొడుకుకి నచ్చచెప్పి ఇంటికి పంపించేసింది.
భార్య కి అర్ధం అయ్యేలా ఎలా చెప్పాలో తెలియని వినయ్. . నవ్య వాళ్ల అమ్మ సులోచనకి ఫోన్ చేసి జరిగినదంతా చెప్పాడు. ఇదంతా విన్న సులోచన నవ్య ప్రవర్తనకి చాలా ఆశ్చర్యపోయింది.
“నువ్వు బాధపడకు బాబు ఒక్క పది రోజులు ఓపిక పట్టు నవ్య కి అర్ధం అయ్యేలాగా నేను చెప్తాను. . వీలైనంత తొందరలో మీ అమ్మగారిని మళ్ళీ ఇంటికి తీసుకొచ్చేద్దాం అని వినయ్ కి భరోసా ఇచ్చింది”.
నాలుగు రోజుల తరువాత సులోచన నవ్యకి ఫోన్ చేసి ” అమ్మా నవ్యా నాకు ఆరోగ్యం అసలు బాగుండడం లేదు మోకాళ్ళ నొప్పులు బాగా ఎక్కువైపోయాయి అడుగు తీసి అడుగు వేయిలేకపోతున్నాను దీనికి తోడు నరాల బలహీనత కూడా మొదలైంది , నేను పనిలో కొద్దో గొప్పో సహాయం చేసినన్ని రోజులు నన్ను బాగా చూసుకున్న మీ వదిన. . ఇపుడు ఏ పని చేయలేక మూలపడ్డ నన్ను అనరాని మాటలంటుందమ్మ. . నా మనవలని కూడా నా దగ్గరకి రానివ్వడం లేదు. . నాకు చచ్చిపోవాలనిపిస్తుంది అని భోరున ఏడిచింది”
తల్లి పడుతున్న కష్టాలు విన్న నవ్య. . “ఇంత జరుగుతున్నా కానీ నాకెందుకు చెప్పలేదు? ఉండు వదిన సంగతి నేను చూసుకుంటాను” అని తన వదిన సౌమ్య ని చెడామడా తిట్టేయాలని పుట్టింటికి బయలుదేరింది. కాని అక్కడికి వెళ్ళాక జరుగుతున్నది చూసి ఆశ్చర్యపోయింది.
మంచం నుండి లేవలేక ఇబ్బంది పడుతున్న సులోచనని సౌమ్య కంటికి రెప్పలా చూసుకుంటుంది. . ఆమెని అసలు కాలు కిందపెట్టనివ్వకుండా. . బాత్రూం కి కూడా మంచం దెగ్గరే ఏర్పాటు చేసి చంటి పిల్లల్ని చూసుకున్నట్లు జాగ్రత్తగా ప్రేమ గా చూసుకుంటుంది. కొడలి సపర్యలతో మనవల ముచ్చట్లతో అంత అనారోగ్యం గా ఉన్నా కానీ సులోచన హాయిగా నవ్వుతూ చాలా ఆనందంగా ఉంది .
తల్లి ఆనందం చూసిన నవ్య కి తన అత్తగారి మొహంలో కనిపించిన బాధ గుర్తొచ్చింది. . .   “అమ్మ చెప్పిన మాటలకే బాధపడిపోయి వదినని తిట్టాలని వచ్చాను నేను. . కానీ నేనేం చేసాను. . తల్లి లాగా అన్ని సేవలు చేసిన అత్తగారిని ఎన్ని మాటలన్నాను ఎంత క్షోభపెట్టాను. . . ఛీ నా మీద నాకే అసహ్యం వేస్తుంది” అనుకొని తల్లి ఒళ్ళో వాలిపోయి భోరున ఎడవసాగింది.
నవ్య ఏడుపు కి కారణం అర్ధమైన సులోచన నవ్య తల నిమురుతూ ” చూడమ్మా నవ్య ముసలితనం అనేది మరో బాల్యం తో సమానం. చంటి పిల్లలు ఏం చేసినా తల్లి ఎంత సహనం తో ఓర్పుతో ప్రేమగా వాళ్ళని లాలిస్తుందో . . వయసుమీదపడి ఒంట్లో ఓపికలేక జీవితం చరమాంకం లో ఉన్న మమ్మల్ని కూడా మీరు అంతే ఓపికగా ప్రేమగా చూసుకోవాలి. . . రేపు నువ్వు పెద్దయ్యాక , మీ అత్తగారి కి నువ్వు చేసినట్లే నీ కోడలు నీకు చేస్తే నీకెలా ఉంటుందో ఆలోచించుకో. . ” అన్నది
వింటున్న నవ్య మొహం లో ఒక్కసారిగా భయం బాధ పశ్చాత్తాపం కలగలిసి కనిపించాయి.
“ఊహించడానికే భయం వేస్తుందమ్మా. . నేనెంత మూర్ఖంగా ప్రవర్తించానో నాకు అర్ధమైంది. . నేనన్ని మాటలన్నా తిరిగి నన్ను ఒక్క మాట కూడా అనకుండా మాకు ఇబ్బంది కలగకుండా దూరం గా వెళ్లిపోయిన అత్తగారి గొప్పతనం కూడా తెలిసొచ్చింది. . వెంటనే వెళ్లి మా అత్తగారిని ఇంటికి తీసుకొచ్చి నా తప్పు సరిదిద్దుకుంటాను” అని పరుగు లాంటి నడక తో ఓల్డ్ ఏజ్ హోమ్ కి బయలుదేరింది నవ్య.
తల్లిని గురించిన ఆలోచనలతో బాధగా ఇంటికి వచ్చిన వినయ్ కి ఇంట్లోకి రాగానే. . . నవ్య సంతోషంగా అత్తగారికి, కొడుకు కి అన్నం తినిపిస్తుంటే. . మనవడితో నవ్వుతూ కబుర్లు చెప్తున్న తల్లి కనిపించింది. ఇంటికి తిరిగొచ్చిన తల్లి కళ్ళలో ఆనందం చూసి . . . నవ్య కి తన బాధ్యత అర్ధం అయ్యేలా చేసిన సులోచన కి మనసులోనే కృతజ్ఞతలు చెప్పుకున్నాడు వినయ్.
చెమర్చిన కళ్ళతో తల్లి కొడుకుతో కబుర్లు చెప్తూనే థాంక్యూ అన్నట్లు నవ్య వైపు చూసాడు. . తప్పు నాదే అని నీరు నిండిన కళ్ళతో క్షమాపణ అడిగింది నవ్య. 
రచన: రాజ్యలక్ష్మి బి
రాజ్యం,  లక్ష్మి కలిసి ఒకే బళ్లో హైస్కూల్ దాకా చదువుకున్నారు.  పక్క పక్క యిళ్ళు.  యిద్దరూ అన్యోన్యంగా వుండేవాళ్లు.  రాజ్యానికి చదువంటే యిష్టం.   ముఖ్యంగా గణితం అంటే బాగా యిష్టం..  పెద్దయ్యాక గణిత ఉపాధ్యాయినిగా స్థిరపడాలని నిర్ణయించుకుంది.  యింట్లో వాళ్లకు చెప్పేసింది కూడా.  లక్ష్మికి చదువు మీద పెద్ద మోజు లేదు.  ఏదో చదవాలి కాబట్టి చదువుకుంటున్నది.  సంగీతం అంటే ప్రాణం.  అందుకు తోడు గాత్రం కూడా బాగుంటుంది.  కాలం పరుగెత్తింది.  రాజ్యం గణిత లెక్చరర్ గా కాలేజీలో స్థిరపడింది.  లక్ష్మి డిగ్రీ అయ్యాక సంగీతంలో ప్రావీణ్యం పొందింది.  యిద్దరికీ పెళ్లిళ్లు అయ్యాయి.  జీవితంలో ముఖ్యమైన మలుపు.  రాజ్యం భర్త  సైంటిస్ట్.  రాజ్యం ఉత్తర భారతంలో.  స్థిరపడింది.  రాజ్యం కాలేజీ.  లో గౌరవం.  మంచి పేరు  సంపాదించింది,  విద్యార్థులకు అవసరమైతే ఆర్ధిక సాయం చేసేది.  లక్ష్మి భర్త కాలేజీ లెక్చరర్.  అతను లక్ష్మిని యిష్టపడి పెళ్లి చేసుకున్నాడు..  అతనికి సంగీతం యిష్టం.  కాలేజీ అవగానే నేరుగా యింటికి వస్తాడు.  ప్రతిరోజూ లక్ష్మి ఒక లలితగీతం పాడాల్సిందే.  అన్యోన్య దాంపత్యం.   లక్ష్మి హైదరాబాద్ లో స్థిరపడింది.  జీవితం  హాయిగా సాగుతున్నది.  జీవితంలో యిద్దరికీ యెన్నో మలుపులు.  గృహిణులుగా బాధ్యతలు పెరిగాయి.  కలుసుకోవడం తగ్గింది.  కానీ వాళ్ల మనసులు యెప్పుడూ కబుర్లు చెప్పుకుంటాయి.  బాధలూ, సంతోషాలూ పంచుకుంటూనే వున్నాయి.  మానసికంగా దగ్గరగా వున్నారు.  అందుకనే ఒకరు యీ లోకం నించి తప్పుకున్నా మరొకరిలో ఆ స్ఫూర్తి స్థిరంగా వుంది.
రాజ్యం ఒక రోజు కాలేజీలో బోర్డు మీద ప్రాబ్లెమ్ చేస్తూ చేస్తూ మరోలోకానికి పయనమయ్యింది.
విషయం తెలియగానే లక్ష్మి కన్నీళ్ల పర్యంతమయ్యింది.  కానీ తన కుటుంబ సమస్యలతో వెళ్లలేకపోయింది.  నాలుగునెలల తర్వాత లక్ష్మి రాజ్యం కూతురు సుధను చూడాలని మహారాష్ట్రకు బయలుదేరింది.   రాజ్యం కూతురు సుధ భర్త వ్యాపారవేత్త.
“ఇదిగో యిలా నువ్వు దుఃఖపడుతుంటే నాకు బాధగా వుంది.   నువ్వు రాజ్యం బిడ్డవు.   రాజ్యం చాలా స్థిత ప్రజ్ఞనురాలు.  మీ అమ్మా నేనూ యెన్నో అనుభవాలూ యెన్నో భావాలనూ పంచుకున్నాం.   రాజ్యం పరిపూర్ణ మహిళగా గృహిణిగా,  గురువుగా,  మానవతావాదిగా తన కర్తవ్యాన్ని నెరవేర్చుకుని వెళ్లిపోయింది.  రాజ్యం మానసికం గా మనతోనే వుంది “అంటూ లక్ష్మి సుధను తలనిమురుతూ ఓదార్చింది.   సుధ లక్ష్మిని చూడగానే కన్నీళ్ల పర్యంతమయ్యి వొళ్లో పసిపాపలాగా వాలిపోయింది.
“లక్ష్మి పిన్నీ! నిన్ను చూస్తుంటే అమ్మతో మాట్లాడినట్టుంది.  నువ్వూ,  అమ్మా మనసుతో మాట్లాడుకునే వాళ్లని అమ్మ యెప్పుడూ చెప్తూ వుండేది.  ” సుధకు కన్నీళ్లు ఆగడం లేదు.
“సుధా….  యేడవకు…  నీకు యిప్పుడు పసిపాపాయి వుంది.  నీ చుట్టూ అల్లుకున్న నీ భర్తా నీ అత్తవారూ నీ బిడ్డ.  నాన్నను కూడా చూసుకోవాలి కదా “ ధైర్యం చెప్పింది లక్ష్మి.
“ పిన్నీ……  నా భర్తకు నేనున్నాను, నా బిడ్డకు నేనున్నాను.  మరి నన్ను చిన్నపిల్ల లాగా చూసేందుకు పలకరించేందుకు నాకెవరున్నారు ?ఆకాశమంత అండ గా వుండే అమ్మ   నా సుఖం దుఃఖం భావాలూ మనస్పూర్తి గా పంచుకోవడానికి అమ్మ.  లేదుగా “ అంటూ మళ్లీ వెక్కి వెక్కి యేడ్చింది సుధ.
లక్ష్మి ఓదారుస్తున్న కొద్దీ సుధకు కన్నీళ్లు ఆగడం లేదు.
అందుకని లక్ష్మి మరో గదిలోకి వెళ్లి “సుధా కొంచెం వేడి వేడి aకాఫీ యిస్తావా” సుధను అడిగింది.
సుధ” పిన్నీ  యిస్తాను” అంటూ వంటిట్లోకి వెళ్లింది.
సుధ భర్త పొలం పనిమీద వాళ్ల వూరెళ్ళాడు.  ప్రస్తుతం సుధ, బిడ్డ  రేఖ వున్నారు.
లక్ష్మి సుధ ను.  పరామర్శించడానికి వచ్చింది.  కానీ వచ్చినప్పటినించీ ఆ అమ్మాయి బాధ, కన్నీళ్లు చూస్తుంటే లక్ష్మి మనసు కలుక్కుమంటున్నది.  సుధ యిచ్చిన వేడి కాఫీ తాగుతూ పడక్కుర్చీ లో వాలింది.
సుధ “పిన్నీ యిప్పుడే వస్తాను, పాపాయి నిద్ర పొతొంది.” అంటూ బజారెళ్లింది.
ఒంటరిగా కూచున్న లక్ష్మికి రాజ్యం జ్ఞాపకాలు తెరలు తెరలుగా మనోయవనిక ముందు కదిలాయి.
రాజ్యం చాలా మంచిది అలాగని సాధువుగా వుండేది కాదు.  అన్యాయం అనిపిస్తే సానుకూల దృక్పథంతో అన్యాయాన్ని ఖండించేది.  చాతుర్యం, హాస్యం, సమయస్ఫూర్తి, ముఖ్యంగా సమస్య పైన పూర్తి అవగాహన.  రాజ్యాన్ని తల్చుకున్న కొద్దీ యెన్నో యెన్నో జ్ఞాపకాలు.
ఒకసారి రాజ్యం లక్ష్మి దగ్గరకు వచ్చింది.  అప్పుడు “చూడవే రాజ్యం.  వెధవ పిల్లి వేడి వేడి పాలన్నీ పారబోసింది.  మళ్లీ పాలు కాచాలి “అంటూ లక్ష్మి విసుగ్గా అన్నది.
“బాగుందే……  గిన్నెలో వేడిపాలు యెలా తాగుతుందనుకున్నావు? దానికి తాగాలనిపించింది.  అడగలేదుగా.  మనం దాని సంగతి పట్టించుకోము.  మంచిపని చేసింది.  ”అన్నది రాజ్యం.
———
ఇంకోరోజు “చూడవే రాజ్యం! పువ్వులన్నీ కోసేస్తున్నారు, దేవుడికి ఒక్క పువ్వు వుంచలేదు” అన్నది లక్ష్మి.    “ఇది మరీ బాగుంది, దేవుళ్లందరూ పువ్వుల్లోనే పుట్టారుగా. మళ్లీ వాళ్లకు పువ్వులెందుకు”తమాషాగా కనుబొమ్మలెగరేస్తూ నవ్వుతూ రాజ్యం చూసింది.
 ———
 “రాజ్యం! మొన్న మార్కెట్ లో పర్సు పోయిందికదా.  నీకు బాధ అనిపించలేదా ? “అడిగింది లక్ష్మి.       “ఎందుకు బాధ ?? నాలాంటి అజాగ్రత్త మనిషికి యిలాగే కావాలి.  పాపం యెవరికి దొరికిందో.  హాయిగా వాళ్లు పళ్లు కొనుక్కుని తింటారులే.  అయినా అందులో యెక్కువ లేదులే.  ”అన్నది  రాజ్యం.
ఒకసారి బళ్లో మాస్టారు ఒక అమ్మాయిని పద్యం సరిగా  చెప్పలేదని యెండలో నించోబెట్టారు.   అప్పుడు రాజ్యం “మాస్టారూ అందరూ ఒకేలా నేర్చుకోలేరు, రాధకు ఇంట్లో అమ్మకు జ్వరం.  అంతా పనీ తనిచేసుకు వస్తుంది అందుకని తనకు కొంచెం సమయం యివ్వండి మాస్టారూ యిప్పుడు దీనికీ జ్వరం వస్తే కష్టం “అంటూ వాదించి రాధను యెండలో నించోబెట్టకుండా మాష్టారుని వారించింది.
యిలా యెన్నో యెన్నో తీపి జ్ఞాపకాలు..
జీవితం అందంగా దిద్దుకున్న వాళ్లకు మరణం కూడా అందం గా వుంటుందేమో.  కడిగిన ముత్యం లాగా జీవితం, ఆఖరి వూపిరి కూడా అందం గా నవ్వుతూ ఆగిపోయింది.                      .
అన్నీ సర్దుకుని ప్రయాణానికి వెళ్లినట్టు అందంగా మరోలోకానికి మరలిరాని మరోప్రపంచంలో తన వునికిని మల్లెతావిలా తెలియచేసింది రాజ్యం.
రెండేళ్ల కిందట రాజ్యాన్ని కలిసినప్పుడు జరిగిన సంఘటన గుర్తుకొచ్చింది.
ఆ రాజ్యం ఇంటిముందుకి బత్తాయిపళ్ళు బుట్టలో చంకలో చిన్నిబిడ్డతో మంచి యెండలో ఒక అమ్మి అమ్మడానికి వచ్చింది.   రెక్కాడితే కానీ డొక్కాడని బతుకులు..
రాజ్యం చూపు చంకలోని బిడ్డమీద పడింది.
“నీకు మతి వుందా లేదా నీకేక కన్నా బిడ్డ యేడుపు యెక్కువ గా వుంది.   యింట్లో వుంచక పోయావా “అంటూ రాజ్యం అమ్మిని  కోప్పడింది.
” ఏం చెప్పనమ్మా మూసిన కన్ను తెరవడం లేదు నాలుగురోజులయ్యింది పళ్లమ్ముకుంటే కానీ ఇల్లుగడవదు. ఇది నా చంక దిగడం లేదు “అమ్మి కన్నీళ్లతో రాజ్యాన్ని చూసింది.
“ముందు లోపలికి వచ్చి అరుగుమీద కూర్చో “గేటు తీసి అమ్మిని లోపల కూచోబెట్టింది.
గబగబా లోపలికివెళ్ళి వెళ్లి కొన్ని మాత్రలు ఒక కవరులో, పెట్టి యిచ్చింది.
“రోజూ యీ మాత్రలు పూటకొకటి చొప్పున మూడు పూటలు వెయ్యి “ అంటూ అమ్మికి యిచ్చింది. అంతే కాకుండా బియ్యం,  పప్పులు, కూరలు ఐదువందలు యిచ్చింది.
“ ఒసేయ్, రెండు రోజులు తిరుగుడు అపి యింటిపట్టున వుండు, పసిబిడ్డను చూసుకో “అన్నది.                               ఆ అమ్మి కళ్లల్లో నీళ్లు,  మొహంలో సంతోషం.
“యెంత చల్లని తల్లివి యే మహాతల్లి కన్నదో..  కొన్ని బత్తాయిలు తీసుకో అమ్మా” అంటూ  రాజ్యానికి పళ్లు యివ్వబోయింది.
“ నాకొద్దు నువ్వే వుంచుకో “ అంటూ ఆ అమ్మిని పంపింది రాజ్యం.
రాజ్యంలో  మానవత్వం, మంచితనం,  అర్ధం చేసుకునే గుణం చిన్నప్పటినించీ వున్నాయి.  బళ్లో కూడా యెవరైనా లెక్కలు చెప్పమంటే విసుక్కోకుండా చెప్పేది.  ఘర్షణ అసలు వుండేదే కాదు.
“పిన్నీ” అన్న సుధ పిలుపుతో లక్ష్మి.  ఆలోచనలు ఆగాయి
“సుధా రాజ్యం పెంపకం క్రమశిక్షణ,  నిన్ను నీ అత్తవారింట్లో ఉన్నతంగా నిలబెట్టాయి.  ” అన్నది లక్ష్మి.                               “పిన్నీ నన్ను ఒక విషయం బాగా బాధపెడుతున్నది నీకన్నా నాకు ఆప్తులు యెవరూ లేరు.  అమ్మ తన నగలన్నీ అమ్మవారి పేరు మీద.  దేవాలయానికి యిచ్చింది.  నాన్నకు కూడా తెలియదు.  అది నాకు బాధనిపిస్తుంది.  అమ్మ జ్ఞాపకం కదా నగలు “ కన్నీళ్లతో సుధ లక్ష్మి తో అన్నది.  .
“ పిచ్చితల్లీ మీ అమ్మ.  యేది చేసిన యేదో ఆలోచించే చేస్తుంది.  అందరూ బాగుండాలనే తపన.  అమ్మవారికి యిస్తే నలుగురికి అన్నదానం జరిగితే ఆ పుణ్యం నీకేగా.  నగలను మించిన సంపద అది.  కలకాలం అమ్మ దీవెనలు అమ్మవారి ఆశీస్సులు నీకు శ్రీ రామరక్ష కదా.  సుధా.  అంత మంచిగుణం అందరికీ అబ్బదమ్మా,  పిచ్చి.  పిల్లా,  నగలకన్నా విలువైన తరగని గుర్తింపు రాజ్యం నీకిచ్చి వెళ్ళింది “ లక్ష్మి జీవితసత్యం చెప్పింది.                    సుధలో చీకటి కోణం తొలగి వెలుగుకిరణం ప్రభవించినది.
గోడమీద రాజ్యం ఫోటో వాళ్లను చూసి నవ్వింది
సుధ మనసు పరిమళించింది…..
రచన: ప్రభావతి పూసపాటి
“ రావులపాలెం దిగేవాళ్లెవరో ముందుకిరండి” కండక్టర్ అరుపు తో బస్సులో నిద్దరోతున్నవాళ్ళుఅంతా ఉలిక్కిపడి సర్దుకొని కూర్చున్నారు. నెమ్మదిగా తెల్లవారుతోంది. కిటికీలోనుంచి పచ్చని పంటపొలాలని చూస్తూ రవి పుణ్యమా అని ఇన్నాళ్ళకి మళ్ళి ఇలా సొంతవూరు రాగలిగాను స్వగతంగా అనుకొంది జానకి.
“నువ్వే అమ్మకి నచ్చచెప్పగలవు అత్తయ్య ”  రవి పదే పదే పోరుపెట్టి ప్రయాణం చేయించాడు. రావులపాలెం దగ్గర చిన్న పల్లెటూరు లో వుంటున్నారు మా అన్నయ్య, వదిన..
రవి మా అన్నయ్య వాళ్ల ఒక్కగానొక్క కొడుకు.  నా పెళ్లి అయ్యేంతవరకు నా కొంగు పట్టుకొని నా వెంటే తిరుగుతుండే వాడు. నా దగ్గర బాగా చేరిక.  ఏయే విషయమైనా నా తో సంప్రదించి నా సలహా సంప్రదింపులు తీసుకోవటం వాడికి చాలా అలవాటు. ఈ సారి పెద్దభారమే నామీద వేసాడు.
ఆలోచనలకి బ్రేక్ వేస్తూ బస్సు రావులపాలెం బ్రిడ్జిమీద ఆగింది. కిందకి దిగి రిక్షా చేయించుకొని ప్రకృతిని ఆస్వాదిస్తూ వెళుతుంటే మనసు పాతికేళ్ల వెనక్కి పరుగు తీసింది.
” చదువుకొన్న అమ్మాయి, పైగా పట్నం లో హాస్టల్ లో ఉండి మరి చదువుకొందిఅంటున్నారు మనతో కలిసి ఉండగలుగుతుందా” అమ్మ తన మనసులోని మాట బయట పెట్టింది.
” అబ్బాయ్ ఇష్టపడ్డాడు పైగా వాళ్ళు మనతో కలిసి ఇక్కడ ఊళ్ళో కాపురం వుండరు కదా. మంచి సంప్రదాయం కలవాళ్ళ అమ్మాయి.  ఎలాంటి సందేహాలు పెట్టుకోకు”. నాన్న అమ్మకి సర్ది చెప్పారు.
మాది వూళ్ళో మంచి పేరున్న కుటుంబం,  మా ఇంటిని పంటపొలాల మధ్య విశాలంగా అన్ని వసతులతో కట్టించ్చారు. వొదిన సౌజన్య పేరుకి తగ్గట్టుగా చాల అందంగా, నాజూగ్గా వుంది. నాతొ చాలా స్నేహం గా కలిసిపోయింది. అన్న వదినల్ని చూసి అంతా ముచ్చట పడ్డారు.
” ఈ వాటర్ బండ్ల వలన దారులు ఇరుకు అయిపోతున్నాయి” అంటూ  ఎదురుగ వస్తున్న వాటర్ టాంకర్ కి దారి ఇవ్వడానికి పక్కకి జరిగిన రిక్షా కుదుపుతో ” ఏమైంది ?” అడిగింది జానకి.
ఊళ్ళో ఇప్పుడు అందరు ఈ వాటర్ బండ్ల  నీళ్ళే తాగుతున్నారు కాదమ్మా…. చెరువులు, బావుల నీళ్ల్లు తాగడం మానేశారు కందా…. రిక్షా ని రోడ్డు ఎక్కిస్తూ చెప్పాడు.
నిజమే ఇప్పుడంటే “రక్షితమంచి నీటి పధకం పేరున మంచి నీరు ఇంటింటికి సరఫరా చేస్తున్నారు కానీ అప్పట్లో అందరు బావి నీరు గాని, చెరువుల్లోని నీరు గాని తాగేవారు.   ” ఈ మంచినీళ్లు చాలా చప్పగా వున్నాయి, తాగినా దాహం తీరటం లేదు. ఇక్కడ పంపు నీళ్లు దొరుకుతాయా ?” నెమ్మదిగా నాతొ చెప్పటంవెనకనించి విన్నది అమ్మ…  “ఇదియేమి  చోద్యం…. మంచినీళ్లు చప్పగావుండటం ఏమిటి… మేమంతా తాగటం లేదా ఏమిటి. ?? మా బావి నీళ్లు ఎంత కమ్మగా వుంటాయో, పిదప కాలం పిదప బుద్ధులు….  అమ్మ తన ధోరణి లో విసురుగా మాట్లేడేస్తోంది.. కొత్త కాబట్టి భయం భయం గా వింటూ నిలబడిపోయింది వదిన.  “మాకు పంపులో నీళ్లు మాత్రమే తాగడం అలవాటు, అవి పంచదార నీళ్లలా ఉంటాయి”. నెమ్మదిగా గొణిగింది నా చెవిలో… నా పెళ్లఅయ్యాక హైదరాబాద్ వెళ్ళాక కానీ వదిన అన్నది ఎంత నిజమో… అక్కడ ఊళ్ళోబావి నీళ్లు తాగడానికి ఎందుకు అంత ఇబ్బంది పడిందో అర్థం అయ్యింది ఇక్కడ ఉన్నన్నాళ్ళు సర్దుకు పోయింది తప్పఎప్పుడు అమ్మకి ఎదురు సమాధానం ఇవ్వలేదు.
” ఎవరింటికమ్మ ” రిక్షా అబ్బాయ్ మాటలు మళ్ళి ఆలోచనలకి బ్రేక్ వేసాయి, రిక్షా ఊళ్లోకి వచ్చేసింది.  వూరు చాలా మారిపోయింది.. పూరిగుడెసెలు స్తానం లో పక్క ఇళ్లు వచ్చేసాయి ప్రతి ఇంటిలోనూ టాయిలెట్స్ కనపడుతున్నాయి. వాటిని చూసాక వదిన పెళ్ళైన కొత్త రోజులు గుర్తుకు వచ్చాయి
మణుగుడుపుల తెల్లవారిన  రోజే వదిన పడిన అవస్థ అన్నయ్యని కూడా ఇబ్బందికి గురి చేసింది,  నాన్నగారు ఇంటి ఆడవాళ్ళ గురించి టాయిలెట్స్ కట్టించారు కానీ ఇంటికి చాలా దూరం గా ఓపెన్ టాయిలెట్స్పొ ఉండేవి. పోద్దున్నే చేతిలో చెంబు తో వెళ్ళడానికి చాలా ఇబ్బంది పడింది.  ” బాగుంది సంబడం  మాకు ఎప్పటినుంచో ఇదే అలవాటు. ఈ మాత్రం కూడా సర్దుకోలేదా.  చెంబుతో వెళ్లడం లో నామోషీ ఏమిటిటా..  చోద్యం కాకపోతే “అమ్మ సన్నాయి నొక్కులు వదినకి నాకు వినపడ్డాయి, ఆ మాట వదినకి కళ్లనీళ్లు తెప్పించేశాయి… ” కానీ మౌనంగా భరించింది. వదిన ఆ పరిస్థితిచూసి  నాకు చాల జాలి వేసింది. తన ఇంట్లో అట్టచేడ్బాత్రూమ్స్ అలవాటు వున్న తనకి ఇలా ఆరుబయట వెళ్ళాలి అంటే ఇబ్బందే… కానీ అమ్మకి ఇవన్నీ పట్నం షోకుల్లా అనిపించేవి.
రిక్షా అయ్యరు హోటల్ సందులోకి తిరిగింది. అయ్యరు హోటల్ లోంచి మసాలాదోసా ఘుఘుమలు ముక్కుపుటాలను అదరగోట్టాయి…. వదినకి ఈ అయ్యేరు హోటల్ దోస తినాలని తెగ మోజుగా ఉండేది…  అక్కడికి వెళ్ళటం తినటం అసలు సాధ్యం కాదు, ఒక రోజు రుచి చూస్తుందని ఇంటికి తెప్పిస్తే “మా ఇంట వంటా లేవు ఇలాంటి పాడు అలవాట్లు,  మడి ఆచారం లేని ఈ తిళ్ళు,  ఇలాంటి చోద్యం నేనెక్కడ చూడలేదు”అని అమ్మ చిన్న రాధంతంచేసింది. ఆ మాటలువిన్న వదినకి దోస గొంతు దిగలేదు. చిన్న చిన్న విషయాలు ఐన అమ్మ తన పంతం, తన మాటే నెగ్గాలి అని ప్రతి దానికి ఎదో ఒక పుల్లవిరుపు మాట అంటూ తన అధికారం, పెత్తనం చెలాయిస్తూ ఉండేది.
చెప్పటానికి చూడటానికి చిన్న విషయాల్లాగే వున్న  ఇలాంటి ఎన్నో విషయాలు పెళ్ళైన కొత్తల్లో వదిన ఎదుర్కోవాల్సి వచ్చింది.  అమ్మ మీద గౌరవము వలనో ఎక్కువ ఇక్కడ వీళ్ళతో కలిసి ఉందనుకదా ఎందుకు వాదన అనో, ఘర్షణ వల్లసంబంధ బాంధవ్యాలు చెడిపోతాయనో  వదిన ఎప్పుడు తన అభిప్రాయాలూ చెప్పలేదు. అమ్మవాళ్ళు ఎప్పుడైనా అన్నయ్య దగ్గరికి వెళ్లినా అక్కడ కూడా అమ్మ ఏఏ విషయములోను సర్దుకొనేదికాదు. తనుఒక్కత్తె మనిషి అన్నట్టు, తనకే ఇష్టాయిష్టాలు వ్యక్తపరిచే అధికారం వుంది అన్నట్టు ప్రవర్స్తిస్తు ఉండేది. ఇలా ఒకటా రెండా చాల విషయాలలో అమ్మవదిన ని తన మాటలతో గాయపరుస్తూ ఉండేది,. వదిన తన దగ్గర చాలాసార్లు చెప్పుకొని బాధ పడేది.  కానీ అమ్మ పెద్దరికాన్ని గౌరవించి అణుకువగా మసలేది.
కాలచక్రం గిర్రున తిరిగి కోడలి స్తానం లో వున్న వదిన ఇప్పుడు అత్త స్థానంలోకి వచ్చింది.  తన పెళ్ళైన కొత్తల్లో అమ్మ మాటల వలన, ప్రవర్తన వలన ఎలాంటి భాదపడిందో ఇప్పుడు కోడలి విషయము లో తన మాటల వలన  ఆలా జరగకూడదు అని అనుకొందో కానీ ఇప్పుడు కోడలి తో కూడాఅల్లాంటి పరిస్థితే ఎదుర్కోవాల్సి వచ్చింది.
రవి ఇష్టపడ్డాడని వాడు కోరుకున్న అమ్మాయి తోనే పెళ్లి జరిపించారు. పెళ్లి ఐన రెండో రోజున ఇంకా ఇంట్లో చుట్టాలు చాలా మంది వున్నారు. వదిన పొద్దున్న పూట కదా ఆ నైటీవేసుకోకుండా చీర వేసుకొమ్మన్నదని  “మా ఇంట ఎలాంటి ఆంక్షలు లేవు, ఆ బరువు చీరలు కట్టలేను” అని విసురుగా చెప్పింది. వదినపెద్దమనసుతో అర్థం చేసుకొని సరే నీఇష్టం అని ఆ విషయాన్ని తేలికగా తీసుకొంది.  వారం లో కనీసం రెండు మూడుసార్లు హోటల్ నుంచి భోజనం తెప్పిస్తావు ఎందుకు ఇంట్లో వండుకోవచ్చు కదా అంటే  “మొదటినుంచి ఇంతే,  మాకు బయట తిళ్ళు తినటం అలవాటు, మేము ఇలాగే పెరిగాము” అని తలబిరుసుగా అన్నదానికి కూడా వదిన పోనిలే పిల్లలు ఇంకా చిన్నవాళ్ళేకదా, ఇదే కదా వయసు ఎంజాయ్ చేస్తున్నారులే అని తనకి తానె సర్దిచెప్పుకొంది. జీతం లో సగభాగం బట్టల మీదే ఖర్చు పెడుతోందని గుర్తు చేస్తే  “నా ఇష్టం, నేను ఇంతే, నేను ఎవరి మాట వినను “అని జవాబు ఇస్తే పోనిలే ఇంకా పిల్లల భాద్యత లేదుకదా, రేపు పిల్లలు పుట్టి ఖర్చులు పెరిగితే వాళ్లే పొదుపు చేసుకొంటారు అని సరిపెట్టుకొన్నది. ఇలా ప్రతి చిన్న విషయములోను వదిన తనకుతానే సమాధాన పడుతూ తనకి రవి భార్యకి మధ్య దూరం పెరగ కుండా తనవంతు కృషి చేసింది.
కానీ రవి భార్య ఆ మర్యాద, ఆ గౌరవం నిలుపుకోలేకపోయింది. ప్రతివిషయములోను తన మాటే నెగ్గాలి, తను అనుకున్నదే జరగాలి అన్నభావం తప్ప వదిన లాంటి సర్దుకుపోయే మనస్తత్వం కానీ,  వదిన మంచితనం కానీ గుర్తించలేకపోయింది.  ఘర్షణ ఎందుకు అని ఎంత వొదిగి వున్న ఆత్మాభిమానం దెబ్బతినేలా ప్రవర్తించటం వదిన సహించలేక పోయింది.  వదిన పెద్దరికాన్ని అవహేళన చేసింది, తన మనసు గాయపడేలా ప్రవర్తించింది..  తన ప్రేమ ఆప్యాయత తెలుసుకొని తన ప్రవర్తన మార్చుకునేంతవరకు కొన్నాళ్ళు కోడలి ఇంట కాలు పెట్టను అంటూ ఇక్కడికి వచ్చేసింది. తల్లి వ్యవహారం తో కంగారుపడి ఎవరికీ నచ్చచెప్పాలో తెలియక నా దగ్గరికి వచ్చిఇవన్నీ చెప్పి తల్లి కి నచ్చచెప్పి తీసుకురమ్మని నన్ను పంపించాడు.
“ఇదే ఇళ్ళమ్మ”  రిక్షా అబ్బాయ్ పిలుపుతో ఆలోచనలు తెగి వాడికి డబ్బు ఇచ్చి పంపేసి గేట్ తీసుకొని లోనికి వస్తున్న నన్ను చూసి “ఇదేంటి ఉరుము, మెరుపు లేకుండా ఇలా ఊడి పడ్డావు.  అంటూ హత్తుకొని లోపలి తీసుకొని వెళ్ళింది.
భోజనాలయ్యాక మనసులోని భాద తెలుసుకొందామని ” అసలు ఇక్కడికి ఎందుకు వచ్చేసావు? ఏమి జరిగింది? ఏమి తెలియనట్టు అడిగాను”
ఛాలనాళ్ళనుంచి ఉగ్గపెట్టుకొని ఉందేమో ప్రేమగా అడిగేటప్పటికీ కళ్ళలో నీళ్లుతిరుగుతుండగా మెల్లగా చెప్పటం ప్రారంభించింది.
“జరిగినవాటిల్లో నా తప్పుకాని.. నాకోడలి తప్పుగాని ఎత్తి  చూపించేంత పెద్దవి కావు జానకి….  మా కోడలు నేటితరం అమ్మాయిల్లాగే ప్రవర్తించింది…  కానీ నేను పాతతరం అత్తగారిలా రియాక్ట్ అవ్వకూడదు అనుకొన్నాను అంతే…  నా పెళ్ళైన కొత్తల్లో నేను మీ అమ్మగారికి గౌరవం ఇచ్చి ఎదురు సమాధానం చెప్పలేక పోయాను…. తరం మారింది కదా ఈ కాలం అమ్మాయి కాబట్టి మాటకి మాట బదులు ఇచ్చింది…  అప్పట్లో మంచి కోడలిలా వుండాలని అత్తయ్యగారికి ఎదురు చెప్పకుండా సర్దుకొనిపోయాను, ఇప్పుడు మంచి అత్తగారిలా ఉండాలని ఎదురు సమాధానం ఇస్తున్న కోడలిని తప్పుపట్టడం ఇష్టం లేక దూరంగా వచ్చేసాను అంతే…. పాత తరం లోని వాళ్ళు తమ మాటే నెగ్గాలని ఎలా అనుకొనేవారో, ఈ తరం వాళ్ళుకూడాఅంతే తమ మాటే నెగ్గాలని అనుకొంటున్నారు.. మధ్యలో వున్న మన తరం వాళ్లే ఇరు తరాలవారికి మధ్య వారధిలా వుంటూ ఇంకా మానవీయ సంబంధాలు నిలబడటానికి తమవంతు కృషి చేస్తున్నాము.. అటు మన ముందుతరం వాళ్ల వయసుకి, అనుభవానికి గౌరవం ఇచ్చి సర్దుకొన్నాము, ఇప్పుడు ఈ తరం వాళ్ళ టెంపరితనాన్ని,  పొగరుమోతనాన్నికూడా ప్రేమ అనే భావం తో కప్పిపుచ్చి సర్దుకొంటున్నాము. చూసావా ఎప్పుడు మన తరమే ఇరు వైపులా ఎవరి మనసు నొప్పించకుండా మసలుకునేలా ప్రవర్తించింది. కానీ ఆ మంచితనాన్ని ఆ తరం పట్టించుకోలేదు, ఈ తరం అసలు గుర్తించటమే లేదు… గుక్కతిప్పుకోకుండా మనసులోని విషయం బయట పెట్టింది.
“అవును వదిన నువ్వు చెప్పింది అక్షరాలా నిజం, మన తరం చాల ప్రత్యేకమని చెప్పాలి. అటు పెద్దల మనసు నొప్పికలిగించకుండా మసిలాము. ఇటు పిల్లల మనసు తెలుసుకొని వాళ్ళకి అనుగుణంగా మనల్ని మనం మార్చుకొంటున్నాము. కానీ భాద కలిగించే విషయము ఏమిటంటే అటు ఆ తరం కానీ ఇటు ఈ తరం కానీ మన తరాన్ని సరిగా అర్థం చేసుకోలేదు. నిన్న రవి నా వద్దకు వచ్చి అమ్మకి నచ్చచెప్పి తీసుకొని రమ్మని చెప్పి ఇక్కడికి పంపించాడు. నేను కూడా ముందుగా నీతోకూడా మాట్లాడి అప్పుడు రవి భార్య తో మాట్లాడదామనుకొన్నాను, కానీ నీ మానసిక సంఘర్షణ చూసాక చెప్పవలసింది, తెలియపరచవలసింది నీకు కాదు రవి భార్యకి అని బలంగా అనిపిస్తోంది. అప్పట్లో అమ్మకి చెప్పేంత ధైర్యం లేకపోయింది, కానీ ఇప్పుడు రవి భార్యకి తెలిసివచ్చేలా చెప్పే తెగువ వచ్చింది.  రెండు నదులు ఎంత ముఖ్యమో వాటిని కలిపే వారధి కూడా అంతకన్నా ముఖ్యం అని తెలిసేలా చేస్తాను వదిన “సాయంత్రం బస్సుకి టికెట్స్ తెప్పించమని ఇప్పుడే అన్నయ్యకి చెప్పివస్తాను. అని ధృడ నిశ్చయంతో వెళుతున్న జానకి ని చూసి రామసేతు నిర్మాణం లో తనవంతు సాయం అందించదానికి ఆత్రుత పడుతున్న ఉడుత లా తరాల మధ్య వారధి బలపడటానికి తన వంతు ప్రయత్నం చేస్తున్నట్టు అనిపించింది సౌజన్యకి. . 
రచన: తంగిరాల.మీరాసుబ్రహ్మణ్యం
“ఏమైంది సరళా! పొద్దున్న హడావిడిగా బయలుదేరి వెళ్ళావు. ముఖం వడలిపోయి నీరసంగా కనబడుతున్నావు.” మూడువందల పదో నంబరు ఇంటి ఇల్లాలిని పలుకరించింది అదే అంతస్థులో మూడువందల అయిదులో వుంటున్న కావేరి.
“ఇదే అంతస్థులో లిఫ్ట్ పక్కన వున్న ఇంట్లో పదేళ్ళు వుండి, స్వంత ఇల్లు కట్టుకుని వెళ్ళిపోయిన కమల వాళ్ళింటికి వెళ్ళి వస్తున్నా. పాపం. చిన్న వయసులోనే ఘోరం జరిగిపోయింది. పచ్చగా వున్న దంపతులను చూసి ఆ దేవుడికి కన్ను కుట్టిందేమో. నలభై అయిదేళ్ళకే కమలా వాళ్ళాయనకు నూరేళ్ళు నిడిపోయాయి“ చీరకొంగుతో కళ్ళు ఒత్తుకుంది సరళ.
తాళం తీసి లోపలికి నడుస్తున్న సరళ వెంటే తానూ లోపలికి వచ్చింది కావేరి.
“అయ్యో ఎంతపని జరిగింది. ఏమయ్యింది? గుండె పోటా? ఈ మధ్యన నడివయసులో వాళ్ళకు గుండెపోటు రావడం గురించి ఎక్కువగా వింటున్నాము. మేము ఈ అపార్ట్మెంట్ కు వచ్చిన సంవత్సరానికే కమల వాళ్ళు వెళ్ళిపోయారు. కట్టు, బొట్టు, తీరు అన్నిట్లో ఆమె ప్రత్యేకంగా కనబడేది పాపం.” సానుభూతిగా అంది కావేరి.
“రోజూ కసరత్తు చేసి, మైళ్ళకొద్దీ పరిగెత్తేవాడు కమల వాళ్ళాయన సూర్యారావు. గుండెపోటు ఎందుకొస్తుందీ? నిన్న పొద్దున్న స్కూటర్ మీద వస్తుంటే వెనక నుండి లారీ కొట్టిందట. అక్కడికక్కడే ప్రాణం పోయిందిట. సాయంకాలానికి అంతా అయిపొయింది.మనిషి జీవితం అంతేకదా. నిన్న పోతే ఇవాళకి రెండు.
ఏడ్చి ఏడ్చి మంచానికి అంటుకుపోయింది కమల.
“ఆయన లేకుండా నేను ఎలా బ్రతుకుతాను సరళా. నాకు బయటి ప్రపంచం తెలియదు. నా అంతట నేను బాంక్ నుండి డబ్బు తెచ్చుకోవడం కూడా రాదు నాకు. అన్నీ ఆయనే చూసుకునే వారు. పిల్లల స్కూలు ఫీజులు, కరెంటు బిల్లు, ఇంటిపన్ను కట్టడం సమస్తము ఆయనే చేసేవారు. ఈ పిల్లలు, సంసారం ఎలా ఈదుతానని నన్ను ఒంటరిని చేసి వెళ్ళిపోయారు? ” అంటూ ఒకటే ఏడుపు. నా గుండె తరుక్కు పోయిందనుకో.” చెబుతున్న సరళ గొంతు జీరబోయింది.
“కమల పద్ధతైన మనిషి. అంత చదువుకున్నా సాధారణ ఇల్లాలిలాగా సింపుల్ గా వుండేది. ఒక్కత్తీ ఎప్పుడు బయటకు వెళ్ళి కూడా ఎరుగదు. ఈ కాలంలో ఒంటరిగా ఆడది బ్రతకడం అంటే కత్తిమీద సాము వంటిదే. దేవుడే కమలకు ధైర్యం ఇచ్చి కాపాడాలి.” మళ్ళీ అంది సరళ.
“అయ్యో! కళకళలాడుతూ వుండే ఇల్లాలు. ఎంతకష్టం వచ్చింది? నేనూ వెళ్ళి మాట్లాడించివస్తాను రేపో మాపో. నువ్వు లేచి స్నానం చేసి ఎంగిలిపడు.” అని చెప్పి వెళ్ళింది కావేరి.
కమల ఇక్కడ వున్నరోజుల్లో పరమేశ్వరితో స్నేహంగా వుండేది.
సుర్యారావుకు జరిగిన ప్రమాదం గురించి వినగానే విలవిలలాడి పోయింది ఆమె.
“ఇంత చిన్న వయసులో ఎంత పెద్ద కష్టం వచ్చింది కమలకు. పిల్లలు ఇద్దరూ చిన్నవాళ్ళు. వాళ్ళ చదువులు, పెళ్ళిళ్ళు ఇన్ని బాధ్యతలు ఎలా మోస్తుందో ఏమిటో!” అంటూ కన్నీళ్ళు పెట్టుకుంది పరమేశ్వరి.
” ఇప్పుడు బయలుదేరినా అక్కడికి వెళ్ళెసరికి దీపాలు వేసేవేళ అవుతుంది. అప్పుడు చూడకూడదని అంటారు పెద్దవాళ్ళు.. రేపు వెళ్ళి గుండె దిటవు చేసుకోమని చెప్పి, ఓదార్చి వస్తాను.” అంది
మరునాడు మధ్యాన్నం క్రింది అంతస్థులో వుంటున్న పరమేశ్వరి ఇంటికి వెళ్ళింది కావేరి . ఆమెతో కలిసి వెళ్ళి పరామర్శించి రావాలనుకుంది.
“నేను పొద్దున్నేవెళ్ళి చూసొచ్చాను కావేరీ. ఎలా పలుకరించాలా అని భయపడుతూ వెళ్ళానా? ఇంటి నిండా కమల అక్క చెల్లెళ్ళు , మరిది, తోటికోడలు, వాళ్ళ పిల్లలు గోల గోలగా వుంది”.
“మగవాళ్ళంతా ముందుగదిలో చేరి క్రికెట్ చూస్తూ సిక్స్, ఫోర్ అంటూ అరుపులు. ఆడవాళ్ళంతా లోపలి గదిలో జంధ్యాల గారి పాత సినిమా పెట్టుకుని శ్రీలక్ష్మి హాస్యం చూసి నవ్వుతున్నారు”.
“ కమల నన్ను చూసి లేచి వచ్చింది. నేను వెళ్ళి పనిగట్టుకుని ఏడిపించినట్టయ్యింది. రాత్రి నిద్రపోలేదో ఏమో పాపం కమల బాగా డీలాపడినట్టు కనబడింది. సూర్యారావు గారు చాలా సరదా అయిన మనిషి. మంచివాడు. భార్య అంటే ప్రాణం. పిల్లలను అల్లారుముద్దుగా చూసుకునేవాడు. అటువంటి మనిషిని దేవుడు అల్పాయిష్కుడిని చేసి కమలకు తీరని అన్యాయం చేసాడు. ఎప్పటికి కోలుకుని మామూలు మనుషుల్లో పడుతుందో పాపం.”
“ఇంటిపనికి వంటమనిషిని పెట్టినట్టుంది. ఆవిడ అందరికీ కాఫీలు, జూసులూ అందిస్తోంది. ఇక కూర్చోబుద్ధి కాక లేచి వచ్చేసాను” అందామె.
ఇంకోరోజు కావేరి మరొక ఇల్లాలితో కలిసి వెళ్ళి కమలను చూసి వచ్చింది.
“మమ్మల్ని చూడగానే భోరున ఏడుస్తుందేమో ఎలా ఓదార్చాలో, ధైర్యం చెప్పాలో అనుకుంటూ వెళ్ళానా సరళా! ఆ అవసరం లేకుండా కమల మామూలుగానే పలుకరించింది.”
” ఎంతో అందంగా అలంకరించుకునే కమల బోసిపోయి కనబడింది. మామూలుగా కళ్ళనిండా కాటుక, చేతుల నిండా బంగారుగాజులు, జరీఅంచు చీరలో వుండే మనిషి, నలిగి పోయిన నూలు చీరలో లోతుకు పోయి ఎర్రబడిన కళ్ళు, రేగిన జుట్టుతో కనబడితే గుండె పిండేసినట్టు అయ్యింది నాకు.” అంటూ అక్కడి విశేషాలు సరళకు చెప్పింది కావేరి.
ఆ కాంప్లెక్స్ ఆడవాళ్ళ క్లబ్ సెక్రెటరీ శ్యామల తన వంతుగా నలుగురిని వెంటేసుకుని వెళ్ళి కమలను పలుకరించి వచ్చింది.
“ కమల వాళ్ళాయన పనిచేసే ఆఫీసు మేనేజర్ అట. సుర్యారావు గారి వయసే వుంటుంది. మరి అంత చనువు వుందో ఏమో తిన్నగా వాళ్ళ పడకగదిలోకి వెళ్ళి కూర్చుని కమలతో మాట్లాడుతున్నాడు.. నన్ను చూడగానే బయటకు వచ్చింది కమల” .
“మావారికి రావలసిన డబ్బు, ప్రావిడెంట్ ఫండ్ గురించి చెబుతున్నారు” అని మేము అడగక ముందే చెప్పింది.” అంటూ కొత్త విశేషాలు అందించారు అందరికీ.
ఆ గృహ సముదాయంలో చాలాకాలం వుండి వెళ్ళడం వలన బాగా పరిచయం వున్నవారిని పదమూడోరోజు శుభస్వీకారం రోజు భోజనాలకు పిలిచింది కమల.
శ్యామల,కావేరి, పరమేశ్వరి, సరళతో బాటు ఇంకొంతమంది వెళ్ళారు.
భోజనాలకు సూర్యారావు గారి ఆఫీసు
వాళ్ళను కూడా పిలిచింది కమల. అందరినీ తాను స్వయంగా పలుకరించి “నిదానంగా తినండి” అంటూ ఆ హాలు అంతా కలయ తిరుగుతూ, ఒక్కొక్క భోజనాల బల్ల దగ్గర ఆగి చెప్తోంది .
దానిమ్మ పువ్వు రంగు పట్టుచీరలో, చెవిలో మెరుస్తున్న వజ్రాల కమ్మలు, మెడలో
కెంపుల నెక్లేసుతో అందమైన కమల మరింత అందంగా కనబడుతుంటే ఒకరినొకరు అర్థవంతంగా చూసుకున్నారు అపార్ట్మెంట్ కాంప్లెక్స్ నుండి వచ్చిన ఒకప్పటి కమల సహవాసులు.
“కమల నేను కట్టుకున్న గద్వాల చీర చాలా బాగుందని మెచ్చుకుంది. గద్వాల నుండి చీరలు తెచ్చి అమ్మే అతను ఇంకా వస్తున్నాడా? అని అడిగింది. ఈసారి నేను కట్టుకున్న నెమలికంఠం రంగు చీర గనుక తెస్తే తన అడ్రెస్ ఇచ్చి అక్కడకు పంపమని అంది.” అంది కావేరి.
“కమల వాళ్ళాయన భీమా డబ్బూ, ఆఫీసు నుండి రావలసిన సొమ్ము అంతా కలిపి బాగానే అందుతోంది కమలకు. ఇంక దిగులేముంది?” అనుకున్నారు ఇంటికి వస్తూ.
*. *. *
రెండు నెలలు గడిచేసరికి కమలకు సూర్యరావుగారి ఆఫీసులోనే వుద్యోగం వచ్చినట్టు తెలిసింది అందరికీ.
“కమల చీరకు మాచింగ్ బొట్టు, పెదవులకు లిప్ స్టిక్, ముఖానికి బాగా మేకప్ వేసుకుని హాండ్ బాగ్, ఎత్తుమడమల చెప్పులు వేసుకుని ఎంతో స్టైలుగా ఆఫీసుకు వస్తుందిట.” అని పరమేశ్వరిగారి వార్త.
” ఒక్కోసారి ఆఫీసు పనిగంటలు అయిపోయాక కూడా మేనేజర్ గారి గదిలో కూర్చుని వుంటుందట. పిల్లలు కూడా ఆఫీసుకే వచ్చి అంకుల్ అంటూ ఆయన గదిలోకి చనువుగా వెడతారట. వాళ్ళ స్కూలు ఫీజులు కట్టడం, ఆవిడ బాంకు పనులు ఆయనే చూస్తాడట.” అని శ్యామల గారి కబురు.
“ మేనేజర్ గారి భార్యా, పిల్లలు హైదరాబాదులో వుంటారుట. ఇక్కడ ఆయన ఒంటరిగా వుంటాడుట పాపం.అందుకే కమల ఆయన్ని తరచు భోజనానికి పిలుస్తుందట” అని సరళ మాట.
“ ఆయనే పట్టుబట్టి కమలను ఆఫీసర్స్ క్లబ్ లో మెంబరుగా చేర్పించాడట. సూర్యారావు వున్నప్పుడు ఆ క్లబ్ కి సెక్రెటరీ గా వుండేవాడట. కమల క్లబ్ కి వెళ్ళేటప్పుడు పంజాబీ డ్రెస్ వేసుకుని వెడుతుందిట షటల్ ఆడడానికి అనుకూలంగా వుంటుందని. మొగుడు పోతేనేమిలే? అభిమానంగా చూసుకునే ఆఫీసరు వున్నాడు కమలకు.” అని కావేరి వువాచ.
“ మొన్న మేము అమీర్ పేటకు వెళ్ళినప్పుడు కమల, తన కూతురుతో కలిసి చుడీదారు షాపు నుండి ఇన్ని సంచీలు మోసుకుని దిగి రావడం చూసాను. తల్లి, కూతురూ ఇద్దరూ చుడిదారులే వేసుకున్నారు.గబుక్కున చూస్తే ఇద్దరూ అక్కచెళ్ళెళ్ళు అనుకునేట్టు యంగ్ గా కనబడింది కమల. సుర్యారావు గారు పోయాక బాగా మారిపోయింది కమల.” అంది శ్యామల
“చిన్న తమ్ముడికి ఈ కోవిడ్ దెబ్బతో ప్రైవేటు స్కూలులో వుద్యోగం వూడిపోయింది. కమలకు వాళ్ళ ఆఫీసరు గారి దగ్గర మంచి పరపతి వుందికదా ఏదేనా కాళీ ఉంటే వేయించమని అడగాలి.”
మనసులో అనుకుంది సరళ.
. ————. ————— —————
రచన: మణి గోవిందరాజుల
అప్పటికీ జాగ్రత్తగానే  డ్రైవ్ చేస్తున్న  వరుణ్ ఎదురుగా వస్తున్న కార్ ని గమనించి పక్కకు తప్పుకు పోయేలోగానే అది తన కార్ ని కొట్టినంత పని చేసి అదే స్పీడ్ తో వెళ్ళిపోయింది. కాసేపటిదాకా గుండె దడ తగ్గలేదు వరుణ్ కి. రోజూ  ఇదే తంతు. ఇది వన్వే అయినా ధైర్యంగా వెళ్ళడానికి లేదు. పైనుండి ఆపోజిట్ రాంగ్ సైడ్ లో వస్తున్న వాళ్లేమో కొద్దిగా కూడా తగ్గకుండా ధైర్యంగా వస్తారు. కనీస మ్యానర్స్ లేని వీళ్లనేమి చెయ్యాలి?  కోపంగా తిట్టుకున్నాడు వరుణ్.
కోపంగా లోపలికి వస్తున్న భర్తను చూసి  “మళ్ళీ ఏమి జరిగింది?” అని అడిగి “ఆ! మళ్ళీ ఎవడో రాంగ్ సైడ్ లో ఎదురొచ్చి ఉంటాడు. అవునా?” అడిగింది దీపిక.
“అవును. కొద్దిలో ప్రమాదం తప్పింది. లేచిన వేళ మంచిదయింది” అన్నాడు వరుణ్. వరుణ్ దీపికలు ఈ మధ్యనే ఇండియా వచ్చారు. జన్మభూమికి వచ్చిన ఆనందం రోజూ ఆఫీసుకు వెళ్ళొచ్చేసరికి ఆవిరవుతున్నది. రూల్స్ పాటించని మనుషులను చూస్తుంటే బీపీ పెరుగుతున్నది. అక్కడ అమెరికాలో నేమో ఎవరి రూట్లల్లో వాళ్ళు కళ్ళు మూసుకుని డ్రైవ్ చేయొచ్చు. ఇక్కడే పుట్టి ఇక్కడే పెరిగి భారతీయుల డ్రైవింగ్ తెలిసిన వాడైనా దాదాపు ఇరవై సంవత్సరాలు అక్కడ ఉండి ఆ పద్ధతికి అలవాటు పడ్డ ప్రాణం ఇక్కడి రాష్ డ్రవింగ్ ని తట్టుకోలేకపోతున్నది. తల్లీ తండ్రి “మేము పెద్దవాళ్లమయ్యాము. మా ఆఖరు జీవితాలు ఇక్కడే వెళ్ళిపోవాలి”  అంటే వాళ్ళకోసం కుటుంబాన్ని ఇక్కడికి మార్చుకున్నాడు. వరుణ్ కి డ్రైవింగ్ చాలా ఇష్టం. అందుకే డ్రైవర్ని పెట్టుకోలేదు. కానీ ఈ పరిస్థితులు చూస్తుంటే ఒక డ్రైవర్ని పెట్టుకుంటే బాగుంటుందేమో అనిపిస్తున్నది.
మర్నాడు డ్రైవర్ కోసం ఉన్న ఆప్ లో ఒకర్ని సెలెక్ట్ చేసుకుని  నెలజీతం కింద చేర్చుకున్నాడు. దీపికా, తల్లీ, తండ్రీ సంతోష పడ్డారు. హమ్మయ్య ఇక గొడవ లేదు అని. వాడు ఒకరోజు బాగానే తీసుకెళ్ళాడు. రెండో రోజు దగ్గర అని రాంగ్ రూట్ లో వెళ్తుంటే గట్టిగా వార్నింగ్ ఇచ్చాడు అలా అయితే అవసరం లేదని. “గట్టాంటి రూల్స్ ఫాలో అయ్యే డ్రైవింగ్ మాక్  శాత కాద్ మల్ల… అయినా  మీకు అవసరంలేకపోతే  నేనెందుకు చెయ్యాలె?” అంటూ వాడు ఆ మర్నాటి నుండి రావడం మానేసాడు. ఇద్దరు ముగ్గుర్ని ట్రై చేసి ఇక లాభం లేదని మళ్ళీ తన డ్రైవింగే మొదలు పెట్టుకున్నాడు. సెంటర్లో ఉన్న ఆఫీసుకు  దగ్గర్లో ఇల్లు అనుకుని కూడా అమెరికాలో అలవాటైన ప్రశాంత జీవనం సిటీ రణగొణ ధ్వనుల మధ్య ఉండదని సిటీ అవుట్ స్కర్ట్స్ లో కొత్తగా కట్టిన గేటేడ్ విల్లాలో సెటిల్ అయ్యాడు. నిజానికి ఇల్లూ ఇంటి చుట్టూ వాతావరణం చాలా బాగుంది. కానీ ఆఫీసుకు వెళ్ళి రావడానికే ఒక గంట పడుతుంది. ఆ గంటలో వన్వేలో ఎదురొచ్చేవాళ్ళూ, ఓవర్ టేక్ చేసే వాళ్ళూ, వరుణ్ ని చాలా డిస్ట్రబ్ చేస్తున్నారు. కారూ, బైకూ అని తేడా లేదు. అందరూ మీది మీదికి వచ్చే వాళ్లే. చెప్పాలంటే బైక్ మీద వెళ్ళే వాళ్ళయితే  హార్ట్ అటాక్ తెప్పిస్తున్నారు. రాంగ్ రూట్ లో వస్తూ కూడా ధైర్యంగా ఇంకా చెప్పాలంటే సిగ్గు లేకుండా రయ్యి రయ్యి వంకర్లు తిప్పుకుంటూ ఎదురొస్తున్న వాళ్ళను చూస్తుంటే కోపం పెరిగి పోతున్నది.
బీపీ షుగర్ లెవెల్స్ పెరిగాయనిపించి డాక్టరు చెప్పిన టెస్టులన్నీ చేయించుకుంటే తేలిందీ అదే… డాక్టరు గట్టిగా చెప్పాడు “మీరు కాస్త స్ట్రెస్ తగ్గించుకోవాలి. అయినా మనకొక్కళ్ళకేనా ఈ ప్రాబ్లం? మన దేశం లో అందరూ ఈ సమస్యని ఫేస్ చేయట్లేదా? మీరొక్కరే ఫేస్ చేస్తున్నట్లు  ఆ స్ట్రెస్ అంతా తీసుకుంటారెందుకు?” అని మందలించాడు. వరుణ్ అవస్థ చూడలేని వరుణ్ తల్లీ తండ్రీ  “నాయనా! మాకిక్కడ హాయిగా ఉన్నది. నీ టెన్షన్ మేము చూడలేకపోతున్నాము. మళ్లీ మీరు తిరిగి వెళ్ళండి. ఎక్కడున్నా మీరు హాయిగా ఉండడమే మాక్కావాలి” అని బ్రతిమాలసాగారు.
బంధువులతో సంప్రదిస్తే అందరూ అదే మాట అన్నారు. ఇక్కడ ట్రాఫిక్ రూల్స్ పాటించడమంటే దద్దమ్మ అని ఫీల్ అవుతారు  అంటూనూ. ఫ్రెండ్స్ కూడా మేము డ్రైవ్ చేయట్లేదా అలాగే అవస్థ పడుతూ నువేదొ అమెరికా నుండి వచ్చి ఇప్పటికిప్పుడు రూల్స్ మారాలంటే ఎలా? ఆశ దోశ అప్పడం” ఒకళ్ళు టీజ్ చేసారు.
“జోక్ కాదు మిస్టర్! ఎక్కడ చూసినా ఒక పద్ధతీ పాడూ లేకుండా ట్రాఫిక్ ఉంటున్నది. ప్రభుత్వం ఏమీ పట్టించుకోదా?  పనిష్మెంట్ ఇవ్వదా? ట్రాఫిక్ పోలీసులు మటుకు బాగానే కనపడుతున్నారు” అడిగాడు వరుణ్.
“కొత్తగా అడుగుతావేంటి వరుణ్? ఇక్కడ పుట్టి పెరిగావు..నీకు తెలీదా ఇక్కడ ఎలా ఉంటుందో?”
“నిజమే నా మూలాలు ఇక్కడే ఉన్నాయి. కాని ఇరవై ఏళ్ళక్రితం కంటే ఇప్పుడు బానే ఉన్నా ఇంకా పెరుగుతున్న జనాభా కి ఇది సరిపోదు కదా? చిన్నా పెద్దా తేడా లేదు. అందరూ అడ్దదిడ్డంగా నడిపేవారే. ఒక కుర్రవాడు నాకంటే చిన్నవాడే కదా అని ఆపి ఏదో చెప్పబోతే చాలా అసహ్యంగా మాట్లాడాడు. నాటి బాలలే నేటి పౌరులు, రేపటి ప్రజాపాలకులు అవుతారు కదా. ఇప్పటి యూత్ ఏమి నేర్చుకుంటున్నారు?” ఆవేదనగా అడిగాడు వరుణ్.
“అయ్యో! రామ…ఏదో గుడ్డెద్దు చేలో పడ్డట్లు కాలం గడుస్తున్నది. ఈ రోజు ఇంటికి వచ్చామా? హమ్మయ్య…అనుకోవడమే” మొత్తమ్మీద అందరూ మాట్లాడిన మాటలకు అర్థమది.
ఏమి చెయ్యాలో అర్థం కావడం లేదు వరుణ్ కి. రెండు రోజులు చాలా తీవ్రంగా ఆలోచించాడు. పరిష్కారం తట్టింది. వెంటనే కార్యాచరణలోకి దిగాడు.
తాను తిరిగే రూట్ లో తాను తిరిగే టైం లో మొత్తం వారానికి ఒక వందమంది తేలారు. వారం తర్వాత వారందరికీ కోర్టు ద్వారా సమన్లు  వెళ్ళాయి. “రాంగ్ రూట్లొ వెళ్ళడం వల్ల వరుణ్ వైద్య అన్న నా క్లయింటుకి బీపీ, షుగరు రావడమే కాక గుండెపోటు వచ్చే అవకాశాలు ఎక్కువయ్యాయి. ఇది పూర్తిగా అటెంప్ట్ టు మర్డర్ కింద వస్తుంది కాబట్టి కోర్టులో హాజరయ్యి జవాబు చెప్పవలసినది గా హెచ్చరించడమైనది హాజరు కాని ఎడల కోర్టు ధిక్కారం కింద నాన్ బెయిలబుల్ వారంటు ఇష్యూ చేయడమైనది”  అని దాని సారాంశము. వాళ్లకు ఒక్క ముక్కా అర్థం కాలేదు. కొందరు ఇది ఏదో ఆకతాయి చేసిన పని కొట్టివేశారు. కొందరేమో భయపడి కోర్టుకి హాజరవుదామని నిర్ణయించుకున్నారు.
ప్రజా వ్యాజ్యం కింద ప్రభుత్వం మీద కూడా కేసు పెట్టాడు వరుణ్. “ప్రజల సమస్యలను తీర్చవలసిన బాధ్యత ప్రభుత్వానిది, దురదృష్టవశాత్తు  మన ప్రభుత్వం ఆ పని చేయటం లేదు. అందువల్ల నా క్లయింటుకి ముందెన్నడూ లేని విధంగా ఆరోగ్య  సమస్యలు తలెత్తినాయి. దీనికి బాధ్యులు ఐనవారిలో ప్రభుత్వానిది ముఖ్య పాత్రగా భావించి కేసు పెట్టడమైనది”
ఆ తర్వాత  తానున్న ఏరియా ట్రాఫిక్ పోలీస్ స్టేషన్ కి కూడా పైన చెప్పిన విధంగానే  పంపించాడు. అలా పెట్టడమే కాకుండా ఒకరోజు పేపర్ పూర్తిగా తనకేసు వివరాలను ప్రచురించటానికే అడ్వర్టైజ్ మెంట్ తరహాలో కాలమ్స్ కొనేసాడు. ఆ రోజు సిటీ అంతా అదే ముచ్చట. అందరూ కూడా రెండు వర్గాలుగా విడిపోయి వాదించుకోవటము మొదలు పెట్టారు.
ఆరోజు కోర్టులో కేసు హియరింగ్ కి వచ్చింది. జనం ఇసుక వేస్తే రాలనంతగా వచ్చారు. అందరికీ కుతూహలమే. ఏమి చెప్తారా? ఎలా వాదిస్తారా అనే సహజ కుతూహలం అందరినీ అక్కడికి రప్పించింది.
“జడ్జి గారొస్తున్నారు. సైలెన్స్” బంట్రోతు లోపలికి వస్తూ అందరినీ హెచ్చరించాడు. అందరూ    గౌరవంగా లేచి నించున్నారు.  జడ్జి గారు ఆశీనులయ్యాక కేసు వివరాలు విన్నాక ప్రొసీడ్ అవడానికి అనుమతినిచ్చారు.
మొదటగా  ట్రాఫిక్ పోలీస్ లాయరు లేచి నుంచుని “మి లార్డ్…సరి అయిన కారణం లేకుండా నా క్లయింటుని ఇబ్బంది పెట్టే విధంగా కేసు పెట్టి మా సమయాన్ని వృధా చేసిన  మిస్టర్ వరుణ్ కి తగిన శిక్ష విధించవలసిందిగా కోర్టు వారిని కోరుతున్నాను” అని కూర్చున్నాడు.
నా కేసు నేనే వాదించుకుంటానన్న వరుణ్ వేపు సాభిప్రాయంగా చూసారు జడ్జిగారు. “నో ఆర్గ్యుమెంట్స్ మి లార్డ్” లేచి వినయంగా చెప్పి కూర్చున్నాడు వరుణ్. ఆ తర్వాత  ప్రభుత్వ తరపున వచ్చిన లాయరు కూడా పోలీసు లాయరు లానే తన అభిప్రాయం చెప్పాడు. ఇక అప్పటి నుండి ఒక్కొక్కళ్ళుగా నోటీసులు అందుకున్న బాధితుల తరపు లాయర్లందరూ కూడా అసలు అతనెవరో కూడా తమకు తెలీదనీ, ఎప్పుడూ చూడలేదని తమ మీద కేసు పెట్టటానికి కారణం  కూడా లేదనీ, ఇంత సమయం తమది వ్యర్ధపరచినందుకు అతనినే శిక్షించాలనీ కోర్టుకి విన్నవించుకున్నారు.
“అందరి వాదనలూ అయిపోయాయి. ఒక్కసారి కూడా మీరు మీ వాదనను వినిపించలేదు. ఇప్పుడు వారు కాదు కోర్టు సమయం వృధాపరచినందుకు మిమ్మల్ని  కోర్టు కఠినంగా శిక్షిస్తుందని” మందలింపుగా అన్నారు జడ్జిగారు.
అప్పుడు లేచాడు వరుణ్ “క్షమించాలి మి లార్డ్. నా తరపు నుంచి కూడా విన్నాక నిజంగా నేను కోర్టు సమయాన్ని వృధాపరచినట్లు మీరు భావిస్తే తప్పక శిక్షించండి. మి లార్డ్…పెరిగిన జనాభాకు అనుగుణంగా మనం అన్ని రకాల వనరులను పెంచుకుంటూ వస్తున్నాము. నిజానికి ఇరవై సంవత్సరాలక్రితం నేను అమెరికా వెళ్ళడానికి ముందు కంటే కూడా ఇప్పుడు మనదేశం అన్ని రకాలుగానూ అభివృద్ధి పథం లో నడుస్తున్నది. అక్షరాస్యత పెరిగింది. వాహన వినియోగం పెరిగింది.  సిటీ చుట్టూ  వేయి చేతులతో విస్తరిస్తున్నది. పెరిగిన వాహన వినియోగానికి  అనుగుణంగానే రోడ్లను విశాలం చేస్తున్నారు. అనుకోని ప్రమాదాలు జరగకుండా ట్రాఫిక్ నియంత్రణకు చట్టాలను పెట్టి అతిక్రమించిన వారిని కఠినంగా శిక్షిస్తామని చాల రకాల చట్టాలను పెట్టారు. చాలా సంతోషం. అందులో సిగ్నల్ క్రాస్ చేయకూడదు, వన్వే లో ఎదురుగుండా రాకూడదు, ఫ్రీ లెఫ్ట్ ఉన్నవారికి వారు వెళ్లే విధంగా దారి వదలాలి అనేవి కొన్ని. నేను ఉన్న చోటునుండి ఆఫీసుకు రోజూ ఒక గంట ప్రయాణించి చేరుకుంటాను. ఆ వెళ్లే దారిలో ప్రభుత్వం వారు వాహనాల రద్దీ తగ్గించడానికిగాను పెట్టిన వన్ వే దారిలో నేను ప్రయాణించవలసి ఉంటుంది. వన్వే అంటే నీ ఎదురుగా ఏ వాహనమూ వచ్చి నిన్ను ఇబ్బంది పెట్టదు. నువు సౌకర్యంగా ప్రయణించవచ్చు అని వాహనదారుడికి ఒక రక్షణ ఇవ్వడం లాంటిది. అదే విధంగా నేను ఒకచోట ఎడమవైపుకి స్వేచ్చగా వెళ్ళొచ్చు. అలాగే రెండు చోట్ల సిగ్నల్స్ వస్తాయి. అందరూ నిజంగా అలానే ఫాలో అవుతే నేను ఏ ఇబ్బందీ లేకుండా సమయానికి నా ఆఫీసుకు చేరుకుంటాను…కాని జరుగుతున్నది ఏమిటంటే నేను నా దోవన వెళ్తుంటే రాకూడని దారిలో  వీరందరూ ఎదురుగుండా చాలా  వేగంగా వచ్చి నా గుండె దడ పెరగడానికి కారణమవుతున్నారు. నిజానికి ఇంకా చాలా వేలమందే అలా వెళ్తుండవచ్చు కాని నేను నాకు అడ్డు వచ్చిన వారి ఫొటోలు మాత్రమే తీయగలిగాను. మళ్ళీ విషయానికి వస్తే వారు అనుకోని విధంగా అలా ఎదురు రావడం  వల్ల  నేను సక్రమంగా డ్రైవ్ చేయలేక పోతున్నాను. ప్రతి క్షణం భయంతో కారు నడుపుతున్నంత సేపూ టెన్షన్ తో ఉంటున్నాను. అందువల్ల రక్తపోటు వచ్చి  నేను మందులు వాదవలసి వస్తున్నది. అదే విధంగా ఈ రకమైన వత్తిడి వల్ల నాకు షుగర్ వ్యాధి కూడా వచ్చింది. దానికి సంబంధించిన మెడికల్ రిపోర్ట్స్ కూడా సమర్పించడమైనది. అందులో నేను అమెరికా నుండి ఇక్కడికి వచ్చే ముందు రోజు చేయించుకున్న రిపోర్ట్స్ ఉన్నాయి. అందులో నాకు ఒక్క కంప్లైంట్ కూడా లేదు మరియు  ఇక్కడికి వచ్చాక ఈ సంవత్సరం లో నేను పడ్ద ఆందోళనకి ఫలితంగా వచ్చిన జబ్బుల వివరాలు, గత నెల చేయించుకున్న రిపోర్ట్స్ ఉన్నాయి”
“బాగుంది. మరి నేనేమి చేసాను? నాకు వాహనం కూడా లేదే?” ఒక స్త్రీ లేచి కోపంగా అడిగింది.
ఆమె వరుణ్ రోజూ వెళ్తున్న దారిలోని ఒక సూపర్ మార్కెట్ లో పని చేస్తున్నది.
“అమ్మా! అదే చెప్తున్నాను. నా కారు వేగంగా వస్తున్నప్పుడు  ఎత్తుగా ఉన్న డివైడర్ ని ఎక్కి నా కారుకి ఎదురుగా దూకుతున్నారు. మీకేమన్నా అయితే అన్న కంగారుతో నాకు ప్రతిసారీ బీపీ పెరుగుతున్నది. మీకు ఎన్నో సార్లు చెప్పాను అలా దూకవద్దని. మీరు వినిపించుకోలేదు. నాకు తప్పలేదు. మీరే కాదు అదిగో అక్కడ కూర్చున్నారే ఆ నలుగురు యువకులూ అదే పని చేస్తున్నారు”
“మి లార్డ్! మీ సమయం కాదు వృధా అవుతున్నది. నాది కూడాను. ఎందుకంటే వీరి వాహనాల  నేం ప్లేట్  ఫొటో తీసుకుని, అంటే (ఏదైతే ట్రాఫిక్ పోలీసు చెయ్యాలో అది నేను చేసి) ఆ ఫొటోల ఆధారంగా ఆర్టీవో ఆఫీసుకు వెళ్ళి వారి వివరాలు కనుక్కుని వారి అడ్రెస్ లకు నోటీసు పంపడానికి (ఏదైతే ప్రభుత్వం వారు చేయాలో అది) ఒక లాయర్ని మాట్లాడుకుని వారికి పంపేవరకు గత పదిహేను రోజులుగా ఈ కార్యక్రమానికి తిరుగుతున్న నేను జీతము నష్టము మీద పని చేయవలసి వచ్చింది. మి లార్డ్ వీరంతా ప్రభుత్వం వారు ప్రజా సంక్షేమం కోసం ఏర్పాటు చేసిన  చట్టాలను అతిక్రమించి నా అనారోగ్యానికి కారణమయ్యారు. వారంతా చట్టాన్ని అతిక్రమించడాన్ని చూసీ చూడనట్లు ఉండి ట్రాఫిక్ పోలీసులు, ప్రభుత్వం వారు నా అనారోగ్యానికి కారణమయ్యారు. ఇక డివైడర్ ని ఇష్టం వచ్చిన  చోటల్లా క్రాస్ చేస్తూ వీరు కూడా నా అనారోగ్యానికి కారణమయ్యారు. కొన్ని రోజులు ఇది ఇలాగే కొన సాగితే నేను మరణించడం ఖాయం మి లార్డ్ అందుకే వీరిమీద అటెంప్ట్ టు మర్డర్ కేసు పెట్టవలసి వచ్చింది. వీరంతా చదువుకున్నవారు. కారుల్లో వెళ్ళేవారే కాబట్టి రూల్స్ తెలిసిన వారే. వీరు చేసిన తప్పులకు మళ్ళీ ఏ వాహనదారుడు ఇబ్బంది పడకూడని విధంగా కఠిన శిక్ష విధించావలసినదిగా కోర్టు వారిని కోరడమైనది” తన వాదన ముగించి కూర్చున్నాడు.
జడ్జిగారు కొద్దిసేపు మౌనంగా కూర్చున్నారు. అతని వాదనలో నిజం ఉందనిపించింది. ఎందుకంటే రోజూ తాను అదే ఇబ్బంది పడుతూ తిట్టుకుంటూ వస్తున్నాడు ఆఫీసుకు. “మీరేమి అన్న చెప్తారా? అన్నట్లు ప్రతివాదుల లాయర్ల వేపు చూసాడు జడ్జి…
“మి లార్డ్! ప్రభుత్వం వారు చట్టాలను పెడుతున్నారు. అమలు చేయని వారిని శిక్షిస్తామంటున్నారు. కాని చూసి చూదనట్లు వదిలేస్తున్నారు. అందువల్ల మేము కూడా పట్టించుకోవడం లేదు. ప్రభుత్వం వారు కఠినంగా ఉన్నట్లయితే మాకు భయం ఉండేది. ఆ భయం మాలో కలిగించలేకపోవడం ప్రభుత్వం వారి తప్పిదం. ఇందులో మా తప్పేమీ లేదు కాబట్టి మమ్మల్ని నిర్దోషులుగా విడుదల చేయవలసిందిగా మనవి. అదే విధంగా మా తప్పు లేకపోయినా మమ్మల్ని కోర్టుకు లాగి మా పరువుపోవడానికి కారణమైన వరుణ్ వైద్య మీద పరువు నష్టం దావా ఎందుకు వేయకూడదొ కారణాలు  చెప్పవలసిందిగా మిస్టర్ వరుణ్ వైద్యను అడుగుతున్నాము” చెప్పి కూర్చున్నాడు ప్రజల తరపు లాయరు.
“ప్రజలు చట్టాలను గౌరవించనంత కాలమూ పరిస్థితులు ఇలానే ఉంటాయి. అందుకని బాధ్యులు ప్రజలే మి లార్డ్” తాను కూడా లేచి చెప్పాడు ప్రభుత్వం తరపు లాయరు.
“ట్రాఫిక్ కంట్రోల్ కొరకు నియమించబడ్ద అధికారి తన విధి సమంగా నిర్వహించలేదు. చట్టాన్ని అతిక్రమిస్తూ ప్రజలు తమ బాధ్యత మర్చిపోతున్నారు. విధి నిర్వర్తించని అధికారినీ, రూల్స్ అతిక్రమించిన ప్రజలనూ చూసీ చూడనట్లు వదిలేసి ప్రభుత్వం తప్పు చేస్తున్నది. అయితే ఇప్పుడు వీరందరినీ ప్రధమ తప్పిదముగా మన్నించి జైలు శిక్ష వేయకపోయినా తప్పు తప్పే.   అందుకని నేను చెప్పబోతున్న తీర్పు ఏమిటంటే వీరంతా నష్ట పరిహారం కింద ఒక్కొక్కరు లక్షరూపాయలు  మిస్టర్ వరుణ్ వైద్యకు చెల్లించడమే కాకుండా ప్రతీ సిగ్నల్ దగ్గరా, వన్వే ఎంట్రన్స్ దగ్గరా వారం రోజులు రోజూ ఒక పాతిక గుంజిళ్ళు తీయాలి. ఇంకా పట్టుబడిన ప్రతీ పౌరుడూ తక్షణమే ట్రాఫిక్ పోలీస్ గా విధి నిర్వహించాలి. తన విధిని సరిగా నిర్వహించని అధికారి పట్టుబడితే  వంద గుంజీళ్ళు తీయాలి. ఇంత వైఫల్యానికి కారణమైన ప్రభుత్వం మిస్టర్ వరుణ్ వైద్యకు కోటి రూపాయల నష్టపరిహారం చెల్లించాలి” తీర్పు ఇచ్చి లేచారు జడ్జిగారు.
కోర్టులో హాహా కారాలు మిన్ను ముట్టాయి. “ఉట్టిగా ఎదురొచ్చి డ్రైవ్ చేసినందుకు మాకింత శిక్ష వేస్తావా? నీ సంగతి ఇప్పుడే తేలుస్తాము. రండిరా అందరూ. వాహనం సరిగా నడపలేదని కదా కేసు పెట్టింది? ఇప్పుడీ వాహనాలతోనే అతని పని పడదాము” అంటూ అందరూ  అరుణ్ వైద్య బయటికి రాగానే కార్లతో, బైకులతో వెంటాడసాగారు.
“వద్దూ!! వద్దూ!! ఇంకా మీ జోలికి రాను” గట్టిగా అరవసాగాడు వరుణ్. “వరుణ్! లే…లే…ఏంటీ పీడకలేదన్నా వచ్చిందా?” గట్టిగా కుదపసాగింది దీపిక.
లేచి చుట్టూ చూసి “హమ్మయ్య! కలే కదా?” అనుకుని గ్లాస్ మంచి నీళ్ళు తాగి పడుకున్నాడు వరుణ్ తన దేశ పౌరుల నిర్లక్ష్యాన్ని తలుచుకుంటూ
******************
రచన: కొత్తపల్లి రవికుమార్
“స్వప్నా! మనం కొత్తగా స్టార్ట్ చేయబోయే ప్రాజెక్ట్ ‘అజ్ఞాతం వీడింది’ అనే వీక్లీ ప్రోగ్రామ్ కి నిన్ను చీఫ్ ని చేస్తున్నాను.  ఇది ఎప్పటి నుండో చేద్దామనుకున్న నా డ్రీమ్ ప్రాజెక్ట్.  కానీ సరైన మనిషి దొరక్క ఆ ప్రాజెక్ట్ ని ఇప్పటి దాకా స్టార్ట్ చేయలేదు.  ఇది చాలా జాగ్రత్తగా చేయవలసిన ప్రాజెక్ట్.  మన మధ్యే ఉంటూ అసమాన ప్రతిభా వంతులుగా మారి,  అందరికీ ఆదర్శమై మరల కనుమరుగైన వారిని వెతికి పట్టుకుని వారి జ్ఞాపకాలని,  అనుభవాలని,  సందేశాలని ప్రేక్షకులకి అందించాలి.  వారితో చాలా జాగ్రత్తగా మాట్లాడుతూ వారి నుండి అన్నీ రాబట్టాలి.  నువ్వు మాత్రమే చేయగలవన్న నమ్మకంతో నేను నీకు అప్పజెప్పుతున్నాను.  నా నమ్మకాన్ని వమ్ము చేయవని ఆశిస్తున్నాను.  ఆల్ ది బెస్ట్ స్వప్న అండ్ కంగ్రాచ్యులేషన్స్!” అని స్వప్నకు బాధ్యతలు అప్పజెప్పాడు,  నో బౌండరీస్ TV సియీవో సత్యదేవ్.
అతను స్వప్నను అంతలా నమ్మడంలో పెద్ద అతిశయోక్తి లేదు.  ఎందుకంటే సాధారణ న్యూస్ రీడర్ గా తన ప్రస్తానాన్ని మొదలుపెట్టి అంచెలంచెలుగా అందరినీ దాటుకుని అనతికాలంలోనే ఒక ప్రోగ్రామ్ డిజైనర్ స్ధాయికి చేరింది.  తన ఈ మజిలీ లో ఎన్ని ఆటుపోట్లు వచ్చినా తన తెలివితో వాటిని తట్టుకుంది.  తన తోటి జర్నలిస్టులతో ఎన్ని ఇబ్బందులు ఎదురైనా తన ప్రతిభా పాఠవాలతో తిప్పి కొట్టింది.  తోటి ఆడవాళ్ళే కాదు మగవాళ్ళకి కూడా సాధ్యపడని ఎన్నో ప్రోగ్రామ్ లని పట్టుదలతో చేసింది.  ఈ చిన్న వయసులోనే ప్రతీ ప్రోగ్రామ్ ని డిఫరెంట్ గా ఆలోచిస్తుంది.  ఎంతోమంది సెలెబ్రిటీల ఇంటర్వ్యూలతో పాటు సిఎమ్,  ఆఖరికి పిఎమ్ ఇంటర్వ్యూ కూడా తీసుకుంది.  తన ఇంటర్వ్యూలో స్వప్న అడిగిన కొన్ని ప్రశ్నలకు సిఎమ్,  పిఎమ్ లు కూడా సమాధానం చెప్పలేక నీళ్లు తాగారు.  ఇవన్నీ దగ్గరనుండి చూసాడు కాబట్టే సత్యదేవ్ ఈ ప్రాజెక్ట్ ని స్వప్నకి అప్పజెప్పాడు.
అందం,  ప్రతిభ,  ఆత్మస్ధైర్యం ఉన్న అమ్మాయిలు చాలా అరుదు అంటారు.  కానీ స్వప్న విషయంలో అది అబద్ధం అనిపిస్తుంది.  మోడ్రన్ డ్రెస్ వేసుకున్న లక్ష్మీ దేవిలా వెలిగిపోతుంటుంది.  ఎవరైనా అన్యమనస్కంగానైనా స్వప్నను చూస్తే ఒక్క నిమిషం పాటు కళ్ళు తిప్పుకోలేరు.  అందుకే స్వప్నని చూసి అందరూ ఒకింత ఈర్ష్య తో చూస్తుంటారు.  ఇన్ని లక్షణాలు ఉన్న స్వప్నకి పొగరు కూడా అంతే స్ధాయిలో ఉంది.  తనని కించిత్ హేళన చేసినా కాళిలా తాండవం చేస్తుంది.  అందుకే అందరూ స్వప్న జోలికి పొరపాటున కూడా రారు.  ఆఖరికి స్వప్న తల్లి తండ్రులు కూడా.  పాతికేళ్లు దాటాయి,  పెళ్ళీడు వచ్చింది పెళ్ళి చేసుకోమని ఎంత మొత్తుకున్నా తనకి ఈ ప్రొఫెషనల్ లైఫ్ ఎంతో ముఖ్యమని,  అయినా పెళ్ళి చేసుకుని ఎవరు బాగు పడ్డారని,  పెళ్ళి చేసుకుని కష్టాల పాలయ్యే వాళ్ళని రోజుకు వంద మందిని చూస్తున్నామని వితండ వాదం చేసేది.  ఇక కూతురికి ఏమీ చెప్పలేక ఆ దేవుడి మీదే భారం వేసారు స్వప్న తల్లిదండ్రులు.
*    *    *
ఆ రోజు నో బౌండరీస్ TV వార్షికోత్సవం.  అందరూ ఎప్పుడూ వేసుకనే మోడ్రన్ డ్రెస్ లు కాకుండా ట్రెడిషనల్ డ్రెస్సులలో ముస్తాబయ్యారు.  స్వప్న కూడా లేత గులాబీ రంగు చీరలో పుత్తడి బొమ్మలా ఉంది.  కామ దేవతకి ప్రతిరూపంలా ఉంది.  పెళ్ళి కాని అబ్బాయిలు స్వప్నని అలా చూస్తుండి పోయారు,  సత్యదేవ్ తో సహా.  ఈ ఇయర్ లో అనుకున్న టార్గెట్ లు,  రీచ్ అయిన టార్గెట్ లు,  వాటి సక్సెస్ లో తమ ప్రతిభా పాఠవాలను చూపించిన జర్నలిస్టులను ఒకరి తర్వాత ఒకరిని పిలిచి అభినందిస్తున్నారు.  అందరూ సత్యదేవ్ చేతుల మీదుగా మెమెంటో,  క్యాష్ ప్రైజ్,  సన్మానాన్ని అందుకుంటున్నారు.
ఈ ఏడాది బెస్ట్ ప్రోగ్రామ్ డిజైనర్ గా ప్రతీ ఏడాది లాగే స్వప్న ఎంపికయ్యింది.  కానీ ఎందుకో స్వప్నని అభినందిస్తునప్పుడు ఈ సారి కొత్తగా కనిపించింది సత్యదేవ్ కి.  మెమెంటో ఇచ్చి షేక్ హ్యాండ్ ఇచ్చి అభినందించాడు.  సుతిమెత్తని,  తామరాకుల పువ్వులాంటి ఆ చేతిని వదల బుద్ధి వేయలేదు సత్యదేవ్ కి.  కానీ అందరి ముందు తన డిగ్నిటీ తగ్గించుకోకూడదన్న భావనతో ఆ పూటకి స్వప్న చేయి వదిలి సన్మానించాడు.  కానీ కార్యక్రమం జరుగుతున్నంత సేపు స్వప్నని తేరిపార చూసాడు సత్యదేవ్.  నువ్వే నా రాజ్యానికి రాకుమారివి అని గట్టిగా మనసులో అనుకున్నాడు,  ఎక్కడ పైకి అంటే తన పరువు తీస్తుందోనని.
*     *     *
“అజ్ఞాతం వీడింది” ఈ వారం ఎపిసోడ్ లో భాగంగా స్వప్న గోదావరి జిల్లాలకు బయలుదేరింది.  గోదావరి జిల్లాల్లో కోనసీమలో పుట్టి,  పెరిగి,  రాజధానిలో అడుగు పెట్టి,  పెద్ద ఇండస్ట్రియలిస్ట్ గా పేరుగాంచిన ‘రవిశంకర్ ప్రసాద్’,  ఇప్పుడు మరల తన పుట్టిన ఊళ్ళోనే ఉంటున్న విషయం తెలిసి,  ఇంటర్వ్యూ చేద్దామని బయలుదేరింది స్వప్న.  కారు హైవే మీదనుండి గోదావరి జిల్లాలో అడుగు పెట్టి లూప్ లైన్ లో కోనసీమ ఎంట్రన్స్ ద్వారం లోంచి కోనసీమ లోనికి అడుగు పెట్టింది.  తను ఎప్పుడూ చూడని కోనసీమ అందాలను తనివితీరా కళ్ళతో ఆస్వాదిస్తోంది.  ఆ కోనసీమ అందాలకి తనని తాను మైమరచిపోయింది.
అందం అంటే అంతా ఇంత అందం కాదు.  పచ్చని తివాచీ కప్పుకున్న నిండైన పొలాలు,  ఊళ్ళోకి సాదరంగా స్వాగతం పలికే చక్కని రహదారులు,  రహదారులకిరువైపులా కాపలా కాస్తున్న బలిష్టమైన చెట్లు,  మట్టితో అలికిన ఇళ్ళు,  అలికిన ఇళ్ళల్లో నాట్యమాడుతున్న ముగ్గులు,  ఆ అందమైన ఇళ్ళకు ప్రత్యేక ఆకర్షణగా గోమాతలు,  ఆ గోమాతలను అనుసరించే కల్మషం లేని లేగ దూడలు.  మిగతా ప్రాంతాల సంగతేమో కానీ గోదావరి ప్రాంత ఊళ్ళు నిజంగానే అందానికే కేరాఫ్ అడ్రస్ లుగా అనిపించాయి స్వప్నకి.  ఆ అందాలన్నింటినీ తన కెమెరాలో బంధిస్తోంది స్వప్న.  తన అందాల ఆస్వాదానానికి బ్రేక్ పడినట్లుగా ఒక ఇంటి ముందు కారు ఆగింది.
“డ్రైవర్! ఇక్కడ కారు ఆపావేంటి?” అని అడిగింది స్వప్న.
” దారిలో జనాలను అడిగితే,  సార్ ఇల్లు ఇదేనని చెప్పారు మేడమ్!” అని సమాధానమిచ్చాడు డ్రైవర్.
కారు దిగి వాచీలో టైమ్ చూసింది స్వప్న.  సరిగ్గా సాయంత్రం నాలుగున్నర అయ్యింది.  ఆ ఇంటి కేసి చూసింది.  ఒక రెండెకరాలలో చిన్న దుబ్బు గడ్డి ఇల్లు అది.  ఇంటి చుట్టూ నాలుగువైపులా రకరకాల పూల మొక్కలు,  రకరకాల కూరగాయల పాదులతో చాలా అందంగా ఉంది.  చుట్టూ చూసింది.  పెద్దగా జనాభా కనబడలేదు.  కొంచెం దూరంగా కూరగాయల పాదుల దగ్గర ఎవరో ఒక పెద్దాయన పని చేస్తూ కనబడ్డాడు.  దగ్గరకు వెళ్ళింది.  మట్టి కొట్టుకుపోయిన బట్టలతో,  మాసిన గెడ్డంతో,  తలపాగా చుట్టుకుని ఉన్నాడు.  ఒక డెబ్భై ,  డెబ్భైదేళ్ళు ఉంటాయనిపించింది.
ఆయన దగ్గరకు వెళ్ళి “ఏమయ్యా! రవిశంకర్ గారి ఇల్లు ఇదేనా?” అని అడిగింది స్వప్న.
“అవునమ్మా ఇదే! పదండి.  నాతో పాటే రండి.  ” అని తన కూడా తీసుకెళ్ళాడు ఆ పెద్దాయన.
ఆ ఇంటి వసారాలో ఉన్న కుర్చీల్లో కూర్చోమని ఇంటి లోపలికి వెళ్ళాడు ఆ పెద్దాయన.  కాసేపటి తర్వాత తెల్లటి పైజమా,  లాల్చి వేసుకుని ఇంట్లోంచి వచ్చిన పెద్ద మనిషిని చూసి ఆశ్చర్య పోయింది స్వప్న.  ఇందాక పొలంలో పనిచేసిన ఆ పెద్దాయనే తను ఇంటర్వ్యూ చేయబోయే పెద్ద మనిషి రవిశంకర్ ప్రసాద్ అని రూఢీ చేసుకుంది.  వారి కుర్చీలకెదురుగా ఉన్న పడక కుర్చీలో కూర్చొన్నాడు రవిశంకర్.
“చెప్పండి మేడమ్! నాతో మీకు పనేంటి? ఇంతకీ మీరెవరు? ఇలా ఎందుకు వచ్చారు?” అని అడిగాడు రవిశంకర్.
“నా పేరు స్వప్న.  నేను నో బౌండరీస్ TV లో జర్నలిస్టుగా పనిచేస్తున్నాను.  మేము కొత్తగా ప్రారంభించిన అజ్ఞాతం వీడింది అనే కార్యక్రమం లో మిమ్మల్ని ఇంటర్వ్యూ చేద్దామని వచ్చాను.  మీరు ఏమీ అనుకోకపోతే ఈ పూట మీరు మాకు ఇంటర్వ్యూ ఇవ్వండి సార్!” అని ముద్దుగా బతిమిలాడింది స్వప్న.
తన మనవరాలి వయసున్న స్వప్న అలా ముద్దుగా అడిగేసరికి కాదనలేకపోయాడు రవిశంకర్.  “అలాగే కానీయమ్మా!” అని ఇంటర్వ్యూకి తన గ్రీన్ సిగ్నల్ ఇచ్చాడు.  “లైట్ స్టార్ట్,  కెమెరా ఆన్,  స్టార్ట్ రోలింగ్ ” అని ఇంటర్వ్యూని ప్రారంభించింది స్వప్న.
“అందమైన ఈ కోనసీమ జిల్లాలో పుట్టి,  పెరిగి,  తనకు దొరికిన అరకొర వసతులతో ఉన్నత చదువులు చదివి,  పట్నం వెళ్ళి,  వ్యాపారం మొదలు పెట్టి,  పారిశ్రామిక రంగంలో తనకంటూ ఒక ప్రత్యేకమైన గుర్తింపును తెచ్చుకుని,  ఇప్పుడు అజ్ఞాతంలోకి వెళ్ళిన ప్రముఖ పారిశ్రామిక వేత్త,  అందరికీ సుపరిచితులు శ్రీ రవిశంకర్ ప్రసాద్ గారితో ఈ వారం అజ్ఞాతం వీడింది ఎపిసోడ్.  ఆయన్ని ఇంటర్వ్యూ చేయడానికి నేను రెడీగా ఉన్నాను.  మీరు రెడీయా!” అని కార్యక్రమాన్ని మొదలు పెట్టింది స్వప్న.
“నమస్కారం! రవిశంకర్ ప్రసాద్ గారూ!” అని నమస్కరించింది స్వప్న.
“నమస్కారమమ్మా!” అని ప్రతి నమస్కారం చేసాడు రవిశంకర్.
“ఇంటర్వ్యూలో మొదటిగా,  మీ ఇంట్లో ఎంతమంది ఉంటారు సార్!” అని అడిగింది స్వప్న.
“నేను,  నా భార్య భారతి” అని తన భార్యను చూపించాడు రవిశంకర్.
“మీరు పారిశ్రామిక వేత్తగా ఎన్నో ఎత్తుపల్లాలు చూసారు.  అన్నింటినీ దాటుకుని ఉన్నత శిఖరాలకు ఎదిగారు.  పట్నంలో బహుళ అంతస్తుల భవంతులలో ఉన్నారు.  మీరు మరలా ఈ పల్లెటూళ్ళో,  ఈ ఇంట్లో ఎలా ఉండగలుగుతున్నారు?” అని అడిగింది స్వప్న.
“నేను పుట్టింది ఇక్కడే.  పెరిగింది ఇక్కడే.  రేపు ఈ కట్టె కాలాల్సింది ఇక్కడే.  కాబట్టి నాకు ఈ ఇల్లు కొత్తగా కనిపించదు.  నాకు ఈ ఇల్లు వేద భూమితో సమానం.  నేనే కాదు,  ఎవరైనా తిరిగి తమ మూలాల దగ్గరకు వెళ్ళాల్సిందే. ” అని చెప్పాడు రవిశంకర్.
“అంటే మీ ఉద్దేశ్యంలో కష్టపడి పైకి వచ్చిన వారందరూ తమ మూలాలను మర్చి పోతున్నారు అంటారా?” అని అడిగింది స్వప్న.
“అలా అని నేను అనడం లేదు.  కాల గమనంలో నాకు రాసి పెట్టి ఉంది కాబట్టి ఆ పేరు,  దర్పం వచ్చాయి.  అన్నీ మన ప్రజ్ఞ వల్ల,  మన మేథా శక్తి వల్ల వచ్చాయనుకోవడం మూర్ఖత్వం అని నా నమ్మకం.  అంతా దైవేచ్ఛ.  ఈ విషయం మాత్రం తెలుసుకోవాలి అంటున్నాను. ” అని చెప్పాడు రవిశంకర్.
“అంటే మీరు దేవుడిని నమ్ముతారా?” అని ప్రశ్నించింది స్వప్న.
“వై నాట్? మనిషి ఎంత ఎదిగినా మనుషులను వెనుకనుండి నడిపేది ఒక శక్తి మాత్రమే.  ఆ శక్తి దేవుడని అనుకుంటే నేను కూడా దేవుడిని నమ్ముతాను” అని సమాధానమిచ్చాడు రవిశంకర్.
“సాంకేతిక పరిజ్ఞానం ఇంత పెరిగి,  రాకెట్ లలో చంద్రమండలానికి చేరుకునే ఈ రోజుల్లో మీలాంటి ప్రతిభావంతులు దేవుడి గురించి మాట్లాడడం వింతగా ఉంది సార్!” అని చెప్పింది స్వప్న.
“ఇందులో వింతేముంది.  చంద్రమండలం ఎంత దూరం ఉందో కనుక్కుని దానికి తగ్గ రాకెట్లను తయారు చేసి చంద్రమండలం మీదకి పంపడం మన మేధావుల నైపుణ్యంతో ఎదిగిన సాంకేతిక పరిజ్ఞానానికి నిదర్శనం.  దానికి నేను సెల్యూట్ చేస్తున్నాను.  కానీ ఎంత సాంకేతిక పరిజ్ఞానం పెరిగినా కనుక్కోలేనివి చాలా ఉన్నాయి.  అందులో మచ్చుకు ఒక్కటి చెప్తాను.  ఒక ఆడది ఒక బిడ్డకు జన్మనిచ్చిన వెంటనే ఆ బిడ్డ బాహ్య ప్రపంచంలోకి రాగానే ఈ బాహ్య వాతావరణాన్ని తట్టుకోలేక ఆ బిడ్డ గుండె,  ఊపిరితిత్తులు,  జీర్ణ వ్యవస్థ కృసించుకుని పోతాయి.  ఆల్ మోస్ట్ ప్రాణం పోయే పరిస్థితి వస్తుంది.  అప్పటివరకు తనలో లేని మార్పును ఒక్కసారిగా ఆ అమ్మ గమనిస్తుంది.  అదేమిటంటే ఆ స్థితిలో ఉన్న తన బిడ్డ నోటికి తన స్తనాన్ని అందివ్వగానే ఆ స్తనం నుండి ఇప్పటివరకు రాని కోలోస్ట్రమ్ అనబడే జిగురులాంటి పసుపు పచ్చని పదార్ధం ఉత్పత్తి అయ్యి ఆ బిడ్డ నోటి ద్వారా కడుపులోకి వెళ్ళి జీర్ణ వ్యవస్థ సరిగ్గా పనిచేసి మోషన్ అయ్యి ఆ బిడ్డ బతుకుతాడు.  కానీ పరిజ్ఞానం ప్రకారం మనం ఎంత ఎదిగినా,  సమర్ధవంతమైన గైనకాలజిస్టులు సైతం కనిపెట్టలేనిది ఏమిటంటే ఆ కోలోస్ట్రమ్ అనబడే పదార్ధం ఎలా పుడతుందో? డాక్టర్లు సైతం నమ్మేదేటంటే సాక్షాత్తూ ఆ జగన్మాతే ఈ పదార్ధ రూపంలో వచ్చిందని.  దేవుడు ఉన్నాడనడానికి ఇంత కన్నా మంచి ఉదాహరణ అక్కర్లేదేమో!” అని చెప్పాడు రవిశంకర్.
ఒక్కసారి ఆ సమాధానం విని నిశ్చేష్టురాలయ్యి,  రవిశంకర్ ని ఆరాధనా పూర్వకంగా చూసింది స్వప్న.  ఇన్నాళ్ళ తన కెరీర్ లో ఎంతో మందిని తన ప్రశ్నలతో ఇబ్బందికి గురి చేయడం చూసింది కానీ మొట్టమొదటి సారి ఎదుటి వారి సమాధానానికి ఫ్లాట్ అయ్యింది.  తేరుకుని మరల రవిశంకర్ ని ప్రశ్నలు అడగడానికి సమాయత్తమయ్యింది.
“సార్! ఇంత పల్లెటూళ్ళో పుట్టి,  ఇంత పరిజ్ఞానాన్ని ఎలా సంపాదించారు? మీ గరువులు ఎవరు?” అని అడిగింది స్వప్న.
“పరిజ్ఞానం అనేది ఒకళ్ళు బలవంతంగా నేర్పేది కాదు.  ఎన్ని సౌకర్యాలు కల్పించి,  ఎంత మంచి గురువుల చేత చెప్పించినా నేర్చుకోవాలనే తాపత్రయం లేనప్పుడు మనం ఏమి చేసినా వృథానే.  అదే నేర్చుకోవాలన్న కసి ఉన్నప్పుడు మట్టిలో కూడా మాణిక్యాలు ఉద్భవిస్తాయి.  ఇక గురువుల సంగతి అంటారా! అమ్మ ఒడే మనకు పెద్ద గురువు.  మన చుట్టుపక్కల ప్రాంతాలే పెద్ద బాలశిక్షలు.  అంతెందుకు,  మా గోదావరి తీర ప్రాంత ప్రజలకు చుట్టూ ఉన్న అందాలే గొప్ప గురువులు.  ఒక్కసారి మనసు పెట్టి చూడాలే గానీ గోదావరి చుట్టుపక్కల ప్రకృతే అన్నీ నేర్పిస్తాయి.  సూరిబాబు కన్నా ముందే మేల్కొని మనందరినీ మేల్కొలిపే కోళ్లను చూసి,  బారెడు పొద్దెక్కే దాకా పడుకోకుండా సోమరితనాన్ని ఎలా వదిలి పెట్టాలో నేర్చుకోవచ్చు.  సూరీడు పొద్దున్నే గుడ్ మార్నింగ్ చెప్పగానే నావొట్టుకొని గోదావరిలోకి వెళ్ళిపోయే ఆ జాలరోళ్ళని చూసి,  డ్యూటీలు ఎంత పెర్ ఫెక్ట్ గా చేయచ్చో నేర్చుకోవచ్చు.  వాళ్ళు వలేసినప్పుడు వాటినుండి తప్పించుకునే చేపలను చూసి,  కష్టాలొస్తే ఎలా తప్పించుకోవచ్చో నేర్చుకోవచ్చు.  ఒడ్డునే ఉండి ఒంటికాలితో తపస్సు చేస్తా లటుక్కన చేపలనట్టుకొనే కొంగలనుండి,  వచ్చిన అవకాశాలను ఎలా చేజిక్కించుకోవచ్చో నేర్చుకోవచ్చు.  ఒకదాని వెనకాలే మరొకటి నడుస్తూ పొలానికి వెళ్ళే ఆవుల నుండి క్రమశిక్షణ అంటే ఏమిటో నేర్చుకోవచ్చు.  చేతికి వాచీ లేకపోయినా సూర్యుడి ప్రతాపాన్ని బట్టి సకాలంలో అన్ని పనులు చేసే రైతుల నుండి టైమ్ తో పాటు టైమింగ్ ను కూడా ఫాలో కావచ్చు.  ఇవన్నీ మనకు తెలియకుండా ఆ దేవుడు ఇచ్చిన గరువులే!” అని చెప్పాడు రవిశంకర్.
రవిశంకర్ ని అలా చూస్తుండి పోయింది స్వప్న.  “మేడమ్ ” అన్న కెమెరామెన్ పిలుపు విని ఈ లోకంలోకి వచ్చింది.
“సార్, ఇన్ని సూక్తులు చెప్తున్న మీరు రియల్ ఎస్టేట్ రంగంలో ఎందుకు అంత శ్రమించారు? సమన్విత రియల్ ఎస్టేట్స్,  సుచరిత డెవలపర్స్ ఇలా పారిశ్రామిక రంగంలో ఎంతో ఎత్తుకు ఎదిగి,  లెక్కకు మించి ఆస్తులను కూడబెట్టి ఇప్పుడు ఇలా మీరిద్దరూ ఇక్కడ ఇలా గడపటమేంటి? అసలు మీకెంతమంది పిల్లలు? వాళ్ళ దగ్గరకు మీరెప్పుడు వెళ్తారు?” అని అడిగింది స్వప్న.
“ఇందాకే చెప్పాను కదమ్మా! మనం ఎంత ఎదిగినా దానికి కారణం కేవలం మన తెలివితేటలు ఒక్కటే కాదు.  దైవ సంకల్పం కూడా ఉండాలి.  గత జన్మలో నేను చేసిన పుణ్యాలకు గాను నాకు ఈ జన్మలో ఇంత మంచి లైఫ్ ఇచ్చాడు దేవుడు.  భర్త అడుగు జాడల్లో నడిచే భార్య,  రత్నాల్లాంటి ఇద్దరు అమ్మాయిలు,  హోదా,  డబ్బు.  ఇవన్నీ ఆ దేవుడు నేను అడక్కుండానే ఇచ్చినవి.  లైఫ్ అన్నాక అన్ని స్టేజస్ దాటాల్సిందే.  పెళ్ళీడు వచ్చాక పెళ్ళి చేసుకోవాల్సిందే.  పిల్లల్ని కనే టైమ్ లో కనాల్సిందే.  వాళ్ళని సుఖంగా చూడడంలో కాలంతో పాటు పరిగెట్టాల్సిందే.  అందులో ఎన్నో గెలుపోటములు రుచి చూడాల్సిందే.  అందులో భాగంగానే ఈ ఐశ్వర్యాలు,  ఈ హోదాలు.  మనం పరిగెట్టడం ఆపేసిన తర్వాత మన తరువాతి తరం వాళ్ళు పరిగెట్టడం మొదలు పెడతారు.  ఇదంతా కంటిన్యూస్ ప్రోసెస్.  దీనికి అంతం లేదెక్కడ.  పరుగు మొదలు పెట్టడానికి ముహూర్తం అక్కర్లేదు కానీ మనం పరుగు ఎక్కడ ఆపాలో మాత్రం తప్పక తెలిసుండాలి.  ఆ దేవుడు నన్ను ఎంత వరకు పరిగెట్టమన్నాడో అంత వరకు పరిగెట్టాను.  అందుకే నేను ఎక్కడ ఆపాలో అక్కడ ఆపేశాను.  ఇద్దరి పిల్లలకి వాళ్ళకి నచ్చిన వాళ్ళతోనే పెళ్ళిళ్ళు చేసాను.  ఆ సమయంలోనే నేను చేసే దానధర్మాలకు పోనూ,  మా చేతి పట్టున కొంత ఉంచుకుని మిగిలి ఉన్న ఆస్తిని ఇద్దరికీ సమానంగా పంచి ఇచ్చాను.  రేపొద్దున్న మా పిల్లలు మాకేమిచ్చారు అని అడగకుండా వారికి ఉపయోగపడే సమయంలోనే అన్నీ సెటిల్ చేసేసాను.  వాళ్ళు వాళ్ళ బిజినెస్ లలో బిజీగా ఉన్నారు.  మేము ఇక్కడ సంతోషంగా ఉన్నాం.  వాళ్ళు పండగలకి,  పబ్బాలకి వస్తుంటారు,  వెళ్తుంటారు.  మమ్మల్ని రమ్మని పిలిచినా ఇప్పటి నుండీ వారికి మేము భారమవ్వాలనుకోలేదు.  ఏ కాలో,  చెయ్యో మూల పడిన తర్వాత ఎలాగూ వారి పంచనుండడం తప్పదు.  అలాగని వాళ్ళు మనకు సర్వీస్ చేయాలనుకోవడం కూడా మన మూర్ఖత్వమే.  తల్లిదండ్రులకు సేవ చేయాలనే సుహృద్భావం వాళ్ళకుండాలి.  అది ఒకళ్ళు చెప్తే రాదు. ” అని చెప్పాడు రవిశంకర్.
“సార్! మీరు వేదాంతం మాట్లాడుతున్నారు” అని అడిగింది స్వప్న.
“అదేనమ్మా మన దౌర్భాగ్యం.  జీవిత సత్యాలు మాట్లాడితే వేదాంతం మాట్లాడారు అంటారు” అని చెప్పాడు రవిశంకర్.
“సార్! మీరు తలచుకుంటే చాలా మంది పనివాళ్ళతో ఈ తోటలో పనిచేయించుకోవచ్చు.  కానీ మీరే కష్టపడడంలో ఉన్న ఆంతర్యం ఏమిటి?” అని అడిగింది స్వప్న.
“కష్టేఫలీ అనే నానుడిననుసరించే నేను ఈ పని చేసుకుంటున్నాను.  మనం ఎంత కష్టపడితే అంత ప్రతిఫలాన్ని మన చేతికందిచ్చేది ఈ భూమి ఒక్కటే.  ఇక నేను పని చేయడమంటావా! అది మన అభీష్టం మేరకు ఉంటుంది.  నాకు ఈ పని చేయడమంటే చాలా ఇష్టం.  ఈ దశలో ఈ మొక్కలే నా నేస్తాలు.  మనం వాటిని ఎంత బాగా చూసుకుంటే అంతలా పువ్వుల్లో పెట్టి మనకందిస్తాయి.  ఇంకో విషయం ఏమిటంటే,  ఇన్నాళ్ళూ మనం పడిన టెన్షన్ లను మర్చిపోవచ్చు.  బిపి,  షుగర్ లు కూడా కంట్రోల్ లో ఉంటాయి.  ” అని సమాధానమిచ్చాడు రవిశంకర్.
“సార్! చివరగా ఒక ప్రశ్న.  అన్ని ఆటుపోట్లను చూసిన ఒక మేధావిగా ఇప్పుడిప్పుడే ఎదుగుతున్న యూత్ కి మీరిచ్చే సందేశం ఏమిటి?” అని అడిగింది స్వప్న.
“ఫస్ట్ ఆఫ్ ఆల్ నేను మేధావిని కాను (నవ్వుతూ).  ఇక సందేశాలంటావా! అవి వినటానికి చాలా బాగుంటాయి.  కానీ ఆచరణలో పెట్టేటప్పటికి దానిలో ఉన్న లోటుపాట్లు తెలుస్తాయి.  అయినా నేను ఈ మార్గంలో వెళ్ళాను,  మీరూ ఈ మార్గంలోనే వెళ్ళండి అని సందేశం ఇవ్వడం ఎంత మాత్రం కరెక్ట్ కాదు.  ఇప్పుడున్న యూత్ మనకన్నా బాగా కష్టపడుతున్నారు.  పైకి ఎదగడానికి కొత్త,  కొత్త దారులు వెతుక్కుంటున్నారు.  కానీ నేను చెప్పచ్చేదొకటే,  మీరు ఏ దారిలో వెళ్ళినా అది సరియైనదా కాదా అని ఒకటికి పదిసార్లు ఆలోచించండి.  పక్కవాడి ఎదుగుదలను కొలమానంగా తీసుకోకండి.  మీ వరకు మీరు మీ తాహతకు తగ్గట్టు కష్టపడుతున్నానా లేదా అని ఆలోచించండి.  ఎందులోనైనా తృప్తి అవసరం.  తృప్తి లేనప్పుడు మీ సంపాదనకు,  మీ కష్టానికి ఎల్లలుండవు.  అప్పుడు ఎంత సంపాదించినా మీ జీవితంలో విలువైన మనశ్శాంతి కరువవుతుంది.  ఇక ఆఖరిగా,  అహంభావాన్ని మీ దరిదాపుల్లోకి కూడా రానీయకండి మీరు,
