రచన: … చంద్రప్రతాప్ కంతేటి
విపుల / చతుర పూర్వసంపాదకులు
Ph: 80081 43507

నా వృత్తిలో భాగంగా దేశ దేశాల కథలు, మన దేశానికి చెందిన తెలుగు, తెలుగేతర కథలూ వేలకొద్దీ చదివాను. వాటిలో కొన్ని ఎప్పటికీ మరుపుకు రావు. ఎల్లవేళలా మనసుని వెంటాడుతూనే ఉంటాయి. అవి ఏ భాషలో వచ్చాయో. . రచయితలెవరో, అనువాదకులెవరో గుర్తులేకపోవడం నా దురదృష్టం. అలాంటి కథలు నెలకొకటి చొప్పున నా మాటల్లో క్లుప్తంగా చెబుతాను. పాఠకులెవరైనా ఇది ఫలానా వారి కథ, ఫలానా భాష కథ అని గుర్తుపడితే మరీ సంతోషం. ఆ రచయిత గురించి తరువాతి సంచికలో చెప్పుకోవచ్చు. నా దృష్టిలో రచయితంటేనే క్రాంతదర్శి. . ప్రాతఃస్మరణీయ శక్తి!
ఎందరో రచయితలు. . అయితే కొందరే మహానుభావులు! వారికి పాదాభివందనాలు!!
**********
మధ్యాహ్నం మూడు గంటలు..
ఆకాశం మబ్బు పట్టి ఉండడంతో ఎండ వేడి అనిపించడం లేదు.
వృద్ధుడైన సయ్యద్ బాషా ఇంటి తలుపులు ధడాల్మని తెరుచుకున్నాయి. తెల్లని మల్లె పువ్వు లాంటి పైజామా, లాల్చి, రూమీ టోపీ ధరించి తెల్లని కురుచ గడ్డాన్ని నిమురుకుంటూ తన ఇంటి నుంచి బయటకు వచ్చాడు. తలుపు తాళం వేసి లాల్చీ జేబులో తాళం చెవులు వేసుకున్నాడు. భద్రత కోసం కాబోలు ఒకటికి రెండుసార్లు తాళం లాగి చూసుకుని వీధిలోకి నడిచాడు. అతని సోడాబుడ్డి కళ్ళద్దాల నుంచి కనుగుడ్లు లావుగా గోళీ కాయల్లా కనబడుతూ ఉండడంతో ఇంటి ఎదురుగా ఉన్న చింత చెట్టు కింద కర్రా బిళ్ళా ఆడుకుంటున్న పది పన్నెండేళ్ల పిల్లలు ‘బాషా.. బాషా’ అంటూ పెద్దగా అరిచారు.
”ఓరి కుర్ర కుంకల్లారా… ఏంట్రా మీ అల్లరి? ఆడుకోండి హాయిగా” అని వాళ్ళని ముద్దుగా విసుక్కుంటూ బాషా నవ్వుతూ గడ్డం సవరించుకుంటూ అక్కడ నుండి బయలుదేరాడు.
ఊళ్లోని పిల్లలందరికీ బాషా అంటే.. వినోదం! సన్నగా, రివటలా ఉండే అతను గాలికి ఊగుతూ నడుస్తుంటే వారికి తమాషాగా ఉండేది.. అందుకే చనువుగా ఆటపట్టిస్తూ ఉంటారు. ఆయన కూడా ఎప్పుడూ వాళ్లపై విసుక్కోలేదు.. కోపం తెచ్చుకోలేదు మహా అయితే “భడవల్లారా ఉండండి మీ సంగతి చెప్తా” అంటాడే తప్ప మరేమీ అనడు.
ఊళ్లో పెద్దలకు కూడా బాషా అంటే ఒక రకమైన గౌరవం ప్రేమ!
దారిలో ఎవరో పెద్దాయన ఎదురై “కాకా బాగున్నావా ?” అడిగాడు.
“బాగున్న బిడ్డ! అంత అల్లా దయ.. పక్కూరు వెళ్తున్న బేటా” అంటూ చేతులు ఊపుతూ నాలుగడుగులు ముందుకు వేశాడు బాషా.
దారి పొడవునా ఆడవాళ్లు, మగవాళ్లు ‘కాకా’ అంటూ ఆయన్ని పలకరించే వాళ్లే!
అందరికీ నవ్వుతూ జవాబు చెబుతూ ముందుకు సాగుతున్నాడు బాషా.
పిల్లలు మాత్రం ఆయన తోకే వస్తూ ‘అల్లా దయ..’ ‘బహుత్ షుక్రియ’ అంటూ ఆయన మాటల్ని వేళాకోళంగా అంటూ గడబిడ చేస్తూ పెద్దగా నవ్వుతున్నారు. ఆయన మాత్రం వారిని పట్టించుకోవడం లేదు.
కొందరు పెద్దలు మాత్రం ఆ పిల్లల్ని గద్దిస్తున్నారు
”ఏంట్రా తాతగారితోనా వేళాకోళాలు? బడేమియాకి నమస్తే చెప్పి వెళ్లిపోండి” అంటూ.
“ఫర్వాలేదు… పర్వాలేదులే! వాళ్ళ సరదా వాళ్లది.. వాళ్ళని ఎందుకు తిడతావు” అంటూ ఆ పెద్దల్ని మందలిస్తూ బాషా మెల్లగా ఊరు వెలుపలికి చేరుకున్నాడు. కూడా వస్తున్న పిల్లలు ఊరి పొలిమేరల్లో ఆగిపోయారు.
పొలాల గట్ల మీద బాషా ఊగుతూ నడుస్తుంటే వరి కంకులు గాలికి ఊగుతూ ఆయనను ఆట పట్టిస్తున్నాయి.
పొలాల్లో వంగి పని చేసుకుంటున్న కొందరు ఆడా మగా కూలీలు లేచి నిలబడి ”కాకా సలామాలేకుం.. కాక సలామాలేకుం” అంటూ నవ్వుతూ నమస్కారాలు పెడుతున్నారు.
”వాలేకుం సలాం బేటా… అంతా అల్లా దయ” అంటూ చేతులు ఊపుతూ ముందుకు సాగుతున్నాడు సయ్యద్ బాషా.
వార్ధక్యం వల్ల కాబోలు నడుస్తున్నా మాట్లాడుతున్నా ఆయాసం వస్తోంది.. అయినా మనిషిలో హుషారు తగ్గలేదు. ఎందుకంటే తను వెళుతున్నది పక్కూరి పోస్ట్ ఆఫీసుకు కదా!
ఆ విషయం చిన్న పిల్లలతో సహా ఊళ్ళో అందరికీ తెలుసు.
అయినా ‘ఈ ఎండలో ఎందుకు కాకా’ అని మాత్రం ఎవ్వరూ చెప్పరు.
పొలాల్లో నడుచుకుంటూ బీడు భూముల్లో పెద్ద చెట్లు కనబడితే వాటి నీడ కాసేపు సేద తీరుతూ ఒక గంటలో సయ్యద్ బాషా పక్క ఊరికి చేరుకున్నాడు.
పక్కఊర్లో కూడా కొందరికి బాషా పరిచయమే.
”సలాం కాక… సలాం కాక” అంటూ ఒకరిద్దరు అతనికి నమస్కారం చేసి వెళ్లిపోయారు.
రెండు చేతులెత్తి ”అల్లా అచ్చా కరేగా.. అల్లా అచ్చా కరేగా” అంటూ వారిని ఆశీర్వదిస్తూ పోస్ట్ ఆఫీస్ ఉన్న సందులోకి మళ్లాడు సయ్యద్ బాషా.
ఆ సందు చివరి ఇల్లే పోస్ట్ ఆఫీస్!
పోస్ట్ ఆఫీస్ ఆవరణలో తిరుగుతున్న పోస్టుమాస్టర్ అల్లంత దూరంలోనే సయ్యద్ బాషాను చూసి –
”ఓరి దేవుడా! మళ్ళీ వస్తున్నాడు ఈ ముసలాయన” అన్నాడు తల కొట్టుకుంటూ.
అక్కడే కూర్చుని బాతాఖానీ వేస్తున్న నలుగురైదుగురు యువకులు “ఏమైంది భాయ్? ఎవరు ఆయన? నువ్వెందుకు తల కొట్టుకుంటున్నావ్?” అడిగారు కుతూహలంగా.
ఆయన పెద్దగా నిట్టూర్చాడు తప్ప ఏం మాట్లాడలేదు.
అంతలో సయ్యద్ బాషా అక్కడికి రావడం పోస్టుమాస్టర్ కి నమస్కారం చేయడం జరిగింది.
అక్కడున్న నలుగురు ఐదుగురిలో ఒకరు లేచి నిలబడి పెద్దాయనకు బెంచి మీద కూసింత చోటిచ్చారు కూర్చోవడానికి.
”సాబ్ మా అబ్బాయి నుంచి ఉత్తరం ఏమైనా వచ్చిందా?” ఆశగా అడిగాడు బాషా పోస్టుమాస్టర్ ను.
ఎండన పడి రావడంతో అతని గొంతులో అలసట తాండవమాడుతోంది.
పోస్ట్ మాస్టారు ఏమీ జవాబు ఇవ్వకుండా అక్కడే ఉన్న కడవ నుంచి ఒక గ్లాసు చల్లని నీళ్లు తెచ్చి సయ్యద్ బాషాకి అందించాడు.
”యా అల్లా… బహుత్ షుక్రియా” అనుకుంటూ ముసలాయన గ్లాస్ అందుకుని నీళ్లు తాగాడు. సగం గ్లాసు నీళ్లతో వరండా పక్కకెళ్ళి ముఖం కడుక్కున్నాడు. జేబురుమాలు తో తుడుచుకుంటూ వచ్చి మళ్ళీ బల్ల మీద కూర్చుని ప్రశ్నార్ధకంగా పోస్ట్ మాస్టర్ ముఖంలోకి చూశాడు.
పోస్ట్ మాస్టారు విచారంగా అతని వంక చూస్తూ “రాలేదు కాకా! వస్తే మీ అబ్బాయి ఉత్తరం నేనే నేరుగా తీసుకొచ్చి మీ ఇంటి దగ్గర ఇస్తాను.. మీరు తడవ తడవకీ శ్రమ పడి రాకండి” అన్నాడు.
గొనుక్కుంటూ లేచాడు సయ్యద్ బాషా.
అసలే తెల్లటి మొహం మరింత పాలిపోయింది విచారంతో!
”ఈ కాలం పిల్లలకు ఏం పనులో… పాడు పనులు! కన్నతండ్రికి ఒక ఉత్తరం ముక్క రాయాలన్న జాస కూడా ఉండదు” అని తనలో తానే సణిగినా అందరికీ బాషా మాటలు వినబడ్డాయి.
పోస్ట్ మాస్టర్ కి షుక్రియ చెప్పి కొండంత నిరాశతో తిరిగి తన ఊరికి బయలుదేరాడు.
అతను ఊగుతూ నడవలేక నడవలేక నడుస్తుంటే పోస్ట్ మాస్టారు ఆయనవంకే జాలిగా చూస్తూ నిలబడ్డాడు.
అతను సందు మలుపు తిరిగాక అక్కడ కూర్చున్న తన దోస్తులతో –
”ఈ పెద్దాయన కొడుకు మిలిటరీలో పని చేసేవాడు. ఐదేళ్ల క్రితం యుద్ధంలో చనిపోయాడు. ఆ టెలిగ్రామ్ స్వయంగా నేనే వెళ్లి ఆయన ఇంటికి వెళ్లి ఇచ్చాను. బాధాకరమైన ఆ విషయం చెప్పి వచ్చాను.. బాగా దుఃఖించాడు. భార్య ఎప్పుడో పోయింది .. ఒంటరి జీవితం! ఆ తర్వాత ఏడాదికి అది మర్చిపోయాడో లేక మతిచెడిందో మళ్ళీ వచ్చాడు ‘మా అబ్బాయి నుంచి ఉత్తరం ఏమైనా వచ్చిందా సారు?’ అంటూ. నాకు ఏం చెప్పాలో తోచలేదు. ‘నీ కొడుకు చనిపోయాడు కదా’ అని మళ్లీ చెబితే అతను ఏమైపోతాడో అని ఆందోళన! అందుకే ‘రాలేదు కాకా’ అని చెప్పి పంపించాను. అప్పటి నుంచి గత నాలుగేళ్లుగా రెండు వారాలకు ఒకసారి కొడుకు ఉత్తరం కోసం వస్తూనే ఉన్నాడు. ఇంకెన్నాళ్లు వస్తాడో ? నేనింకెన్నాళ్లు అతనికి అబద్దం చెబుతూ ఉండాలో” వివరంగా చెప్పాడు చెమగిల్లిన కళ్ళు తుడుచుకుంటూ.
పోస్ట్ మాస్టర్ స్నేహితులు సయ్యద్ బాషా కథ విని కదిలిపోయారు. పాపం అనుకున్నారు.
* * *
పొలాల్లో నడుచుకుంటూ ఇంటికి వెళ్తున్న కాకాని కూలీలు ఎప్పటిలా పలకరించినా మాట్లాడలేదు. ఎవరినీ పట్టించుకోకుండా విచారంగా తలదించుకుని పోతూనే ఉన్నాడు. వాళ్ళకి కూడా అసలు విషయం తెలుసు కనుక ఆ పైన అతన్ని ఎవరు పలకరించలేదు.
ఈ విచారం మరచి పోవడానికి అతనికి మరో రెండు వారాలు పట్టవచ్చు నేమో! లేదంటే ఇంకా ఎక్కువైనా పట్ట వచ్చు.
అది ఎంత కాలం అన్నది అల్లా ఒక్కడికే తెలుసు!
***
నా విశ్లేషణ :
బాగా గుర్తుంది ఇది పాకిస్తానీ కథ. మలిసంధ్య ఏ స్థాయి మనిషికైనా పెనుశాపమే! తిరిగి రాని కొడుకు కోసం.. కొడుకు ఉత్తరం కోసం సయ్యద్ బాషా ఎన్నాళ్లయినా ఎదురు చూస్తూనే ఉంటాడు. తిరిగి రాడని నచ్చచెప్పడానికి ఆ వృద్ధుడికి ఎవరున్నారు? రెక్కలుడిగిన ఒంటరి పక్షి! గ్రామ పెద్దలు ఎవరైనా చొరవ తీసుకుని చెబుదామంటే మళ్ళీ అతను ఏ చిత్తభ్రమలోకి జారిపోతాడోనన్న భయం అందరిలో గూడు కట్టుకుని ఉంది. కనుక ఎవరూ ఆ సాహసం చేయరు.
కొడుకు బతికే ఉన్నాడన్న భ్రమలో అలా ఆయువు ఉన్నంతవరకూ బతికేస్తూనే ఉంటాడతను. ఇలాంటి ఒంటరి ముసలి పక్షులు ప్రపంచమంతా ఉన్నారు.
ఇటీవల సామాజిక మాధ్యమాల్లో ఒక పోస్టు చూశాను. కళ్ళు సరిగా కనబడని ఒక ముసలావిడ చేతి కర్ర సాయంతో ఓ సెల్ ఫోన్ దుకాణానికి వస్తుంది. ”అయ్యా ఈ ఫోన్ పనిచేయడంలేదు కాస్త చూస్తావా?” అని అడుగుతుంది షాపు వాడిని.
అతను దాన్ని పరిశీలించి ”ఫోన్ బాగానే ఉంది గదవ్వా !” అంటాడు.
”అట్లయితే మూణ్ణెల్ల సంది దుబాయ్ నుంచి నా కొడుకు ఫోన్ రాడంలేదేం బిడ్డ… గందుకే ఫోన్ చెడిందని వచ్చిన” అంటుందా అవ్వ.
తెల్లబోయి చూస్తాడు షాపతను.
”దుబాయ్ నుంచి కాల్ చేస్తే ఈడ(ఇండియా)కి రాదా బిడ్డా?” అంటే అతను ఏమీ జవాబు చెప్పలేకపోయాడు.
సయ్యద్ బాషాలా చనిపోయిన బిడ్డల పరిస్థితి అలా ఉంటే – కొందరు బిడ్డలకు సొంత దేశంలో ముసలి తల్లిదండ్రులు బతికున్నా చచ్చినట్టే లెక్కగా మారిపోయిన ఒక విచిత్రమైన తరంలో మనం బతుకుతున్నాం.
రచన: గిరిజారాణి కలవల
   ముందు గోపమ్మ అంటే ఎవరో చెప్పాలి కదా! గోపమ్మ అసలు పేరు కృష్ణవేణి. తల్లితండ్రులు గోపమ్మ, గోపయ్య.. పెద్ద కూతురు పేరు లక్ష్మి.
రెండో కూతురు కృష్ణవేణి. గోపయ్య పంచాయతీ ఆఫీసులో స్వీపర్ పని చేసేవాడట. గోపమ్మ మా అత్తగారి ఇంట్లో పనిచేసేదట. తల్లితో పాటుగా కృష్ణవేణి కూడా మా ఇంటికి వస్తూండేదట. అట.. అని ఎందుకన్నానంటే.. అప్పటికి ఇంకా నాకు నా అత్తారింటికి దారి తెలీదు. క్రీస్తుపూర్వంలాగా.. నా పెళ్లి పూర్వం కాబట్టి ఆ తల్లి గోపమ్మ నాకంతగా తెలీదు. తల్లి తర్వాత ఈ కృష్ణవేణి పూర్తి డ్యూటీలోకి వచ్చేసిందట… ఆ తల్లి గోపమ్మని అలా పిలిచి పిలిచి.. ఆ పేరే అలవాటై పోవడంతో మా ఇంట్లోవాళ్లు ఈ కృష్ణవేణికి కూడా.. గోపమ్మ పేరే స్ధిరపరిచారట. నేను అత్తగారింట్లో అడుగుపెట్టేసరికి , సీనియర్ గోపమ్మ రిటైర్ అయినట్టుంది. ఈ జూనియర్ గోపమ్మ పని చేస్తూండేది. అప్పటికే తనకి పెళ్ళి అయింది. మొగుడు అంజి పగలు రిక్షా తొక్కేవాడు. వచ్చిన డబ్బులతో రాత్రి మందు కొట్టేవాడు. ఆ తర్వాత ఆ తాగిన మత్తులో గోపమ్మని కొట్టేవాడు. ఆ మూడు పనులే వాడు చేసేది.
తెల్లారేసరికి మామూలుగా అయిపోయేవారు ఇద్దరూనూ.. భర్తకీ.. పిల్లలకీ తిండి బాధ్యత గోపమ్మదే.. కష్టజీవి.
గోపమ్మ మా ఇంట్లో పొద్దున్నే వాకిలి బయట పేడ నీళ్ళు కళ్ళాపి జల్లి ముగ్గు పెట్టడంతో మొదలయిన పని.. తర్వాత.. అంట్లు తోమడం.. గదులు చిమ్మి తడి గుడ్డతో తుడవడం.. బట్టలు ఉతికి ఆరేయడం చేసేది. ఇప్పటి కాలం పనిమనుషులులా ఒప్పుకున్నంత పనే చేస్తాను, ఆ పైన పూచికపుల్ల కూడా తీయను అనే రకం కాదు. ఏ పని చెప్పినా కాదనకుండా చేసేది. రెండు పూటలా కూడా పనికి వచ్చేది. పై పనులు కూడా.. రేషన్ షాపు పనులూ.. బియ్యం ఏరడం.. చింతకాయలూ, ఉసిరికాయల సీజన్లో దంచడాలూ… పండగలప్పుడు బూజులు దులపడాలూ చేసేది. ఏ పని చెప్పినా హుషారుగానే చేసేది. అది అడక్కపోయినా ఇలా పై పనులు చేయించుకుంటే దానికి తగ్గట్టు డబ్బు చేతిలో పెట్టేదాన్ని.
డబ్బులు మాత్రం లెక్కలు తెలీదు. జీతం డబ్బులు చేతిలో పెట్టి, ‘నేనెంత ఇచ్చానే’.. అంటే.. “ఒక వందా, ఒక యాభై, ఒక పదీ, ఇంకో పదీ, ఇంకో పదీ,ఇంకో ఇరవై “ ఇలా అనేది.. మొత్తం ఎంతా అంటే తెలిసేది కాదు. “నేను తక్కువ ఇస్తేనో?” అని అడిగితే, “మీరు అలా చెయ్యరుగా!” అని నవ్వేసేది.
పెద్దవాడు రమేష్, రెండోవాడు సురేష్..
దాని పెద్దకొడుకుకి ఎంత వయసుంటుందో… నేను చెప్పాల్సివచ్చేది… ఎందుకంటే అడిగితే… “మీ పెళ్లి కి నేను కడుపుతో ఉన్నాను. దాన్ని బట్టి నువ్వే లెక్కగట్టి వాడికెన్నేళ్ళో చెప్పమ్మా!” అనేది. ఆ లెక్కన మా పెళ్లి అయిన సంవత్సరం.. అప్పటికి దానికి ఎన్నో నెలో.. కలిపి లెక్కకట్టి చెప్పేదాన్ని. ఏ ఏటికా ఏడు దానికి చెప్పాల్సిన వచ్చేది. 
రెండోవాడు పుట్టినపుడు, నిండు నెలలతో వుండి కూడా,ఆ సాయంత్రం కూడా పనికి వచ్చి, మొత్తం చేసి వెళ్ళింది.
మర్నాడు పనికి రాలేదు.. గోపమ్మ అక్క లక్ష్మి వచ్చి.. ” మా సెల్లికి రాతిరి నొప్పులొచ్చాయమ్మా.. ఆసుపత్రికి తీసుకెళ్ళిన పావుగంటకే పెసవం అయింది అబ్బాయి పుట్టాడు. ఈ పురుడు పదకొండురోజులూ పనికి నేను వస్తాను. తర్వాత గోపమ్మే వస్తుంది”అంది.
ఆశ్చర్యపోయాను నెలలు నిండికూడా నిన్నటి వరకూ ఎంత బాగా పనిచేసుకోగలిగింది. అదే మన ఇళ్లలో బెడ్ రెస్టులూ అంటూ కదలనే కదలనివారుంటారు. ఆ పురిటి నొప్పులు కూడా భరించలేని సుకుమారులు మన పిల్లలు. నొప్పి భరించలేను, ఆపరేషన్ చేసేయండి అంటూ పరపరా కోయించేసుకుంటారు. కొందరు డాక్టర్లు కూడా అంతంత సేపు వెయిట్ చేయలేకనో, మరే కారణం చేతనో సిజేరియన్ చేయడానికే సిద్ధం అయిపోతుంటారు.
ఇలాంటి గోపమ్మలు అంత ఖర్చు లు భరించి, ప్రైవేటు ఆసుపత్రిలో చేరలేరు. ఉచితాసుపత్రిలోనే, లేకపోతే ఇంటి దగ్గరే నాటు మంత్రసానుల దగ్గరే కానుపులు చేయించుకుంటారు. ఫ్యామిలీ ప్లానింగ్ ఆపరేషన్ ల మీద కూడా ఇలాంటి వారికి సరైన అవగాహన ఉండేది కాదు. మగవారు చేయించుకుంటే నీరసపడిపోతారనే అపోహ ఎక్కువగా వుండడంతో.. వీళ్ళ ఇళ్ళల్లో మగవాళ్ళు పిల్లలు పుట్టకుండా ఆపరేషన్ చేయుంచుకునేవారు కాదు. ఆడవాళ్ళు చంకలో ఒకరు,ఉయ్యాల్లో ఒకరు, మళ్లీ కడుపులో ఒకరు ఇలా వుంటూనే వుండడతో ఇక ట్యూబెక్టమీ చేయించుకుందామనే ఆలోచనే వుండేది కాదు. ఎంతమందినైనా కనడానికి సిద్ధం అయేవారు. అధిక ప్రసవాల వల్ల వారిలో ఏర్పడే రక్తహీనత, నీరసం, తరచూ వచ్చే అనారోగ్యం పట్టించుకునేవారు కాదు. అయినా ఎంతమందిని కన్నా కూడా పెంచడం వీళ్ళకి పెద్ద కష్టమేమీ కాదు. చదువులు చెప్పిద్దామనే ఆలోచన వుండేది కాదు. పదో ఏడు రాగానే..ఏదో ఒక పనిలో పెట్టేసేవారు. అప్పటి నుండే పిల్లలు ఎంతో కొంత సంపాదించేసేవారు. ఆడపిల్లలు అయితే పాచి పనులకూ,మగ పిల్లలు అయితే హొటల్ లో క్లీనర్ గానో, మెకానిక్కుల దగ్గర హెల్పర్ గానో పెట్టేసేవారు.
ఎంత ఈజీగా ప్రసవం అయిందో కదా గోపమ్మకి అనుకున్నాను. “బాలింతరాలు కదా! కొన్నాళ్ళు రెస్ట్ తీసుకోమను. మూడోనెల వచ్చాక వస్తుందిలే పనికి. అప్పటిదాకా నువ్వు చెయ్యి.” అన్నాను.
“అమ్మో! లేదమ్మా! మూడునెలలు అంటే నాకు కుదరదు. నేను పని చేసుకునే ఇళ్లు నాకు ఉన్నాయి కదా ! అయినా మా ఇళ్లలో ఇలాంటివన్నీ మామూలే. ఏం ఫర్వాలేదమ్మా!. ” అంది లక్ష్మి. ఇక ఏం మాట్లాడలేకపోయాను.
  పదకొండురోజుల తర్వాత మామూలుగానే పనికి వచ్చేసింది గోపమ్మ. చంటిపిల్లాడు సురేష్ ని కూడా చంకని వేసుకుని వచ్చేది. సందులో పక్క వేసి పడుకోపెట్టేది . చీమలు కుడతాయేమో అని నాకు భయం వేసి, హాల్లో పడుకోపెట్టమనేదాన్ని. పని మధ్యలో, వాడు ఏడిచినప్పుడల్లా , వాడికోసారి పాలు పడుతూ ఉండేది. అయినా వాళ్ళ ఇళ్ల లో ఇలా పాచిపనులకీ, పొలం పనులకీ వెళ్ళేటపుడు.. పిల్లల్ని తీసుకెళ్ళడం కుదరకపోతే ఇలా పాలుతాగే పసిపిల్లలకి కొద్దిగా నల్లమందు పాలలో కలిపి పట్టేస్తే.. ఎక్కువసేపు నిద్ర పోతారట.. గోపమ్మే చెప్పింది నాకు. ఎడపిల్లలని కాపలా ఉంచి తల్లులు పనికి వెళ్లి పోయేవారట. అయ్యో పాపం కదా! అనిపించింది నాకు.
   మా ఇల్లే కాకుండా ఇంకో రెండు మూడు ఇళ్ళలో పనిచేసేది గోపమ్మ. పగలంతా కష్టపడి పనిచేయడంతో రాత్రయేసరికి అలిసిపోయి ఒళ్లు తెలీకుండా నిద్ర పోయేది. ఒకసారి ఆ నిద్ర లో.. చంటిపిల్లాడిని పక్కలో వేసుకుని మొద్దు నిద్రపోయింది. వాడికి ఆకలేసి ఏడుస్తూంటే, ఆ నిద్రమత్తులో పాలరొమ్ము వాడి నోటికి అందించింది. పసివాడికి ఊపిరి తగులుతోందో లేదో కూడా చూసుకోకుండా నిద్రలో మునిగిపోయింది. రొమ్ము ముక్కుకి నొక్కుకిపోయి, గాలి తగలక ఊపిరి ఆడక తెల్లారేసరికి పిల్లాడు విగతజీవి అయిపోయాడు. తర్వాత ఎంత భోరుమని ఏడిచినా ఏం లాభం? జరగాల్సిన విషాదం జరిగిపోయింది.
    ఆ సంఘటన నుంచి తేరుకోవడానికి చాలా రోజులే పట్టింది గోపమ్మకి. ఆ తర్వాత మళ్లీ కొన్నాళ్ళకి మరో పిల్లాడు పుట్టాడు. విజయవాడ దుర్గమ్మకి మొక్కుకుంటే పుట్టాడని ,ఆ పిల్లాడికి దుర్గారావు అని పేరు పెట్టింది.
  యధాప్రకారం ఇళ్ళలో పాచిపనులు.. చేస్తూనే ఉంది. జీతంతో పాటుగా ఓ మనిషి కి సరిపడా అన్నం తప్పనిసరిగా పెట్టాలని డిమాండ్ చేసేది గోపమ్మ.. ఇప్పటి పనిమనుషులు.. మన ఇళ్ల లో మిగిలిన అన్నం, టిఫిన్ లు ఇస్తే పారేయడమే తప్ప పట్టుకెళ్ళడం లేదు.. కానీ గోపమ్మ మాత్రం.. ఏది ఇచ్చినా తీసుకెళ్ళేది. ఉదయం టిఫిన్, రెండు పూటలా కాఫీ.. అన్నం ఇవ్వాలి. అన్నం, కూర, పప్పు.. ఇలా అందరిళ్ళలో నుంచి తీసుకెళ్ళినవి ఓ పూట వాళ్ళకి సరిపోయేవి. ఏ పూటైనా రిక్షా కి గిరాకీ లు సరిగ్గా దొరకక డబ్బులు చేతిలో ఆడకపోతే.. ఆ పూట అంజికి తాగుడు డబ్బులు కూడా గోపమ్మే సర్దాలి. లేకపోతే భీభత్సం చేసేసేవాడు. ఓ సారి ఇలాగే తన దగ్గర లేవని అన్నా కూడా డబ్బులు కోసం గోపమ్మని తెగ సతాయిస్తూ కొట్టడానికి రాబోతోంటే… తప్పించుకుందికి చేతికి దొరికిన రోకలి బండ అంజి మీదకి విసిరేసింది. అది వాడి కాలికి తగిలి బోర్లా పడిపోయాడు. అసలే అర్భకపు ప్రాణి అంజి.. ఆ దెబ్బకి కాలు విరిగింది. మోకాలు కింద భాగంలో ఫ్రాక్చర్ అయింది .ఏతావాతా గోపమ్మకే అదనపు భారం మీద పడింది. ఆరునెలలు రిక్షా తొక్కలేకపోయాడు. ఆ కాలుకి కట్టు కట్టించింది. సిమెంట్ కట్టు మీద నమ్మకం లేదు వాళ్ళకి. ఐసాపాలెం అనే ఊళ్ళో.. కోడిగుడ్డు సొన ఇంకా ఏవో ఆకు పసరు తో వైద్యం చేయిస్తే విరిగిన ఎముకలు అతుక్కుంటాయనే నమ్మకం. దాంతో నెలకోసారి ఆ వూరు తీసుకెళ్లి, వైద్యం చేయించేది. ఇవన్నీ గోపమ్మకి ఖర్చుతడిసి మోపెడైంది.
   “ఎప్పుడూ కష్టజీవితమే నాది. అయినా మా ఇళ్లలో ఏ ఆడదీ సుఖపడినదీ, ఏ బాధలూ లేనిదీ ఉండదమ్మా! మా బతుకులన్నీ ఇలాటివే అనేది.”
నిజమే అనిపించేది నాకు. ఆ కుటుంబాలలో మగాళ్ళు తొంభై శాతం మంది ,ఇలాంటి చెడు అలవాట్లతోనే వుండేవారు. కుటుంబ పోషణ ఏ మాత్రం పట్టించుకునేవారు కాదు. జీవితాన్ని చాలా తేలికగా తీసుకుంటారు. నిర్లక్ష్యంగా ఉండడం, పైపెచ్చు భార్యలని హించించడం కనపడుతూ వుండేది. చాలా మంది ఈ తాగుడే కాకుండా ఇతరత్రా అలవాట్లుతో అర్ధాయుష్కులే అయ్యేవారు. పిల్లలకి చదువులు ఉండేవి కాదు… ఆడపిల్లలయితే తల్లులతో పాటు పాచిపనులకి పది పన్నేండేళ్ళ నుంచే నేర్చుకోవడం మొదలెట్టేసేవారు.మగపిల్లలయితే, ఏదైనా పని కాఫీ హొటళ్ళలోనో, మెకానిక్ ల దగ్గరో, లేదంటే పుల్ల ఐసులు అమ్ముకుంటూనో, అదీ లేదంటే రోడ్లు మీద ఆవారాగా తిరుగుతూ గోళీ లు ఆడుకుంటూ, చిన్నపుడే బీడీలు, సిగరెట్లు గుట్కా లు అలవాటు చేసుకుంటూ.. తర్వాత వాటిలో ప్రావీణ్యం సంపాదించడాని ప్రాక్టీస్ చేసుకుంటూ ఉండేవారు.
   అలాంటి కుటుంబమే గోపమ్మది. తన సంపాదనతోనే మొగుడ్ని, ఇద్దరు కొడుకులని మేపేది. రెండో కొడుకు దుర్గారావు పుట్టినప్పటి నుండీ కూడా వాడు ఏదో ఒక జబ్బుతోనే ఉండేవాడు. పదేళ్లు వచ్చినా అర్భకంగానే ఉండేవాడు. పాపం గోపమ్మ వాడి ఆరోగ్యం కోసం, ఎప్పుడూ ఆసుపత్రుల చుట్టూ తిరుగుతూ ఉండేది. గుండెకి నెమ్ము చేసిందని చెప్పేది. జీతంలో సగం పైన వాడి ముందుకీ,తిండితో సరిపోయేది. వాడికి బలవర్ధకమైన ఆహారం పెట్టమని డాక్టర్ చెప్పారని, రోజూ పాలు, కోడిగుడ్లు పెడుతూండేది. ఎప్పుడూ ఈసురోమంటూ వుండేవాడు.
ఒంటి చేత్తో ఇంటి భారం మోయలేకపోయేది. అప్పుడప్పుడు తనకో కూతురుంటే బావుండేది, పనిలో తనకి కాస్త తోడుగా ఉండేదని అనుకునేది. దేవుడు దాని మొర విన్నాడు కాబోలు.
 ఒకరోజు తనతో పాటుగా ఓ పిల్లని తీసుకువచ్చింది. మాసిపోయిన గౌనూ , చింకిజుట్టూ, చేతిమీద ఇంకా పచ్చిగా రసి కారుతూ కాలిన గాయమూ, ఏడుపు చారికలు కట్టిన మొహమూ…అలా ఉంది ఆ పిల్ల.
“ఎవరు గోపమ్మా? ఈ పిల్ల మీ వాళ్ళ పిల్లలా లేదే..” అని అడిగితే, గోపమ్మ చెప్పిన సంగతి విని షాక్ అయ్యాను.
    ప్రతీరోజూ తన పనిఅయిపోయాక , ఇంటికి వెళ్ళే దారిలో బస్ స్టాండ్ లో గోపమ్మ ఫ్రెండ్స్ బేచ్ అందరూ కూర్చుని మీటింగ్ పెట్టుకోవడం అలవాటు. వాళ్ళ వాళ్ళ బాధలూ,పనిచేసేచోట పడే కష్టాలూ, ఇలా వారి వారి లోకాభిరామాయణాలు చెప్పుకుని.. కాసేపు ముచ్చట్లాడి.. ఆ తర్వాత ఇళ్ళకి చేరేవారు.
ఒకరోజు ఇలాగే కబుర్లు చెప్పుకునే టైములో, బస్ స్టాండ్ లో, ఓ మూలన గోడ పక్కన నేలమీద పడుకుని ఉన్న, సుమారు ఎనిమిదేళ్ళపిల్ల గోపమ్మ కంట పడింది. ఎవరో ప్రయాణీకులే.. వాళ్ళ పిల్లని.. నిద్రపోతోంటే అక్కడ పడుకోపెట్టి.. ఏ బాత్ రూమ్ కో వెళ్ళుంటారనుకుంది. మర్నాడు ఉదయం పనికి వచ్చేటప్పుడు కూడా చూసినప్పుడు కూడా ఆ పిల్ల అక్కడే ఉండడం చూసి.. దగ్గరకి వెళ్లి వాకబు చేసిందట.. ఎవరివి? ఎందుకిక్కడే నిన్నటి నుంచి ఉన్నావు? మీ వాళ్ళు ఎవరూ కనపడలేదేంటీ? అని అడిగేసరికి ఆ పిల్ల వెక్కుతూ ఇలా చెప్పిందట. . ” హైదరాబాద్ లో ఓ అమ్మగారింట్లో పనికి మా అమ్మ నన్ను పంపించింది. వాళ్ళింట్లో అంట్లు తోమడం, బండలు తుడవడం.. బట్టలు ఉతకడం, కూరగాయలు కట్ చేయడం అన్ని పనులూ చేసేదాన్ని.. వాళ్ళ చిన్న పాపని ఎత్తుకుని ఆడించాలి.. పార్కులో తిప్పాలి.. సరిగ్గా చేయకపోతే అన్నం పెట్టేది కాదు.. బాగా కొట్టేది కూడా.. ఓ సారి పాపని ఎత్తుకున్నపుడు.. నా చేతి లోంచి జారి పాప కింద పడిపోయింది.. దెబ్బలేం తగలలేదుకానీ.. కొంచెం ఏడిచింది అంతే.. ఆ అమ్మగారు కోపంతో.. అట్లకాడ కాల్చి నా చేతి మీద వాత పెట్టేసింది.. చూడు” అంటూ తన చేతిని చూపించిందట.
“అయ్యో.. మరి మీ అమ్మకి చెప్పకపోయావా?” అని గోపమ్మ అడిగితే..
.” మా అమ్మ ఫోన్ చేసినా, అమ్మగారే మాట్లాడేది.. నాకు ఇచ్చేది కాదు.. నెంబర్ కూడా నాకు తెలీదు.. అసలు మా అమ్మ ఉండే ఊరికి ఎలా వెళ్ళాలో కూడా తెలీదు… మా ఊరు నుంచి అమ్మగారు తన కారులో తీసుకువెళ్లారు నన్ను.. ఏ బస్సు ఎక్కితే మా ఊరు వస్తుందో నాకు తెలీదు… వాత పెట్టేసరికి నాకు ఏడుపు, భయం వచ్చి.. వాళ్ళందరూ పడుకున్నాక.. నెమ్మదిగా తలుపు తీసుకుని బయటకి వచ్చేసాను… రోడ్డు మీద వెళ్లే వాళ్ళని బస్సు ఎక్కడ ఎక్కాలి అని అడిగితే దారి చెప్పారు.. ఏదో బస్సు ఎక్కేసి.. ఇదిగో ఈ ఊళ్లో దిగి ఇక్కడే ఉండిపోయాను.. ” అంటూ తన కధ చెప్పిందట.
“చూడమ్మగారూ! ఆ మహాతల్లి.. ఎంత వాత పెట్టిందో… పచ్చి పుండులా ఉంది పాపం.. ” అంటూ ఈ పిల్ల చెయ్యిని ముందుకి చాపి చూపించింది. అబ్బ.. వళ్ళు జలదరించింది… పసిపిల్ల అని కూడా చూడకుండా అలా వాత పెట్టడానికి ఆవిడకి చేతులు ఎలా వచ్చాయో.. అనుకున్నా.. “ముందు డాక్టర్ గారి దగ్గరకు తీసుకువెళ్లి మందు ఇప్పించు ఆ పిల్లకి.. తర్వాత ఎక్కడనుంచి వచ్చిందో.. ఏంటో కనుక్కుందాం..” అంటూ ఐదొందలు ఇచ్చి పంపించాను.
    తర్వాత ఓ పదిరోజులకి ఆ గాయం తగ్గు మొహం పట్టింది. గోపమ్మ సంరక్షణలో ఆ పిల్ల కూడా కాస్త తేరుకుంది. ఎంతడిగినా తన ఊరిపేరు చెప్పలేకపోయింది..తన పేరు రత్న అనీ.. తన తల్లి పేరు సామ్రాజ్యం అనీ.. తండ్రి పేరు పిచ్చయ్య అనీ… తండ్రికి టీ బంకు ఉందనీ చెప్పింది.. అంతకుమించి ఇంకేం వివరాలూ చెప్పలేదు. ఎలా కనుక్కోవాలో తెలీలేదు గోపమ్మకి…
అప్పట్లో… ఇలా ఫేస్బుక్లూ .. వాట్స్ఆప్ లూ లేవు.. ఒకరినుంచి మరొకరికి షేర్ చేసి తెలియబరచడానికి.. అంతగా ఎవరైనా
 వచ్చి అడిగితే అప్పుడు చూసుకోవచ్చు అనుకుని ఆ పిల్లకి లక్ష్మి అని పేరు పెట్టి.. తనింట్లోనే ఉంచేసుకుంది. అసలు ఎవరూ కూడా వచ్చి వాకబు చేసిన పాపాన పోలేదు. దాంతో గోపమ్మ కూడా.. ఈ పిల్ల దేవుడిచ్చిన కూతురే అనుకుని.. తన కొడుకులతో పాటే పెంచింది. లక్ష్మి కూడా గోపమ్మ ని ‘అమ్మా’ అని పిలుస్తూ… గోపమ్మ పని చేసే ఇళ్ల లో తాను కూడా పని చేస్తూ సహాయంగా ఉండేది. ఎప్పుడు పుట్టిందో.. ఎవరికి పుట్టిందో.. ఏ వూరిదో తెలీకపోయినా… గోపమ్మకి కూతురే అయిపోయింది. మా ఇంట్లో నేను మా అమ్మాయి పుట్టినరోజునాడు లక్ష్మికి కూడా పుట్టినరోజు జరిపేదాన్ని. కొత్తబట్టలు కుట్టించి… తనతో కూడా కేక్ కట్ చేయించి ఫోటోలు తీయించేదాన్ని. ఎంత మురిసిపోయేదో ఆ పిల్ల. స్కూల్ లో చేర్పించి చదువు నేర్పిద్దామని నేనూ, గోపమ్మా ఎంత ప్రయత్నించినా లక్ష్మికి ఇంట్రస్ట్ లేకపోయేది. గోపమ్మతో పాచిపనులకి పోవడానికే ఇష్టపడేది.
రచన. పంతుల ధనలక్ష్మి.
శారద తన మనవలని చూస్తోంది. పాప, బాబు పోటీలు పడి ఇసుక కోటలు కడుతున్నారు. పెద్ద కెరటాలు వచ్చినప్పుడల్లా అవి కొట్టుకుపోతున్నాయి. ”అంతేకదా! అడ్డుకోలేనివి వస్తే అలాగే వెళ్ళిపోతాయి. మనుషులయినా!అయినా బంధాలు ఎదురీదమంటాయి. ఎదురీదితే మాటిమాటికీ ఎదుర్కోవాలి. ఎంతకాలమో తెలీదు.”అనుకుంటోంది.
అలా ఎంతసేపు చూసిందో ! పిల్లలిద్దరూ అమ్మానాన్నలతో చిన్న కెరటాలలో గెంతుతూ అరుస్తున్నారు.
“ఇంక ఇంటికెళదాము పదండి. చీకటిపడింది. ”అన్నది సుస్వర.
కారులో ఇంటికొచ్చినా శారదకి ఆలోచనలు తగ్గలేదు. ఏదయినా పుస్తకం చూద్దామని ఒక నవల తీసింది. కానీ అందులో తన జీవితం అద్దంలా కనిపిస్తోంది.
మరచిపోలేని గతం. కళ్ళముందే !
శారద తండ్రి ఒక మామూలు గుమస్తాగా తక్కువ సర్వీసు చేసి రిటైరయ్యారు. ఐదుగురు ఆడపిల్లలు ఇద్దరబ్బాయిలు. పెద్ద కొడుక్కి ఉద్యోగం రాగానే అతని పినతల్లి వచ్చి “మా మనవరాలిని చేసుకో నీ కోడలుగా! అక్కయ్య మరీమరీ చెప్పిందనే అడుగుతున్నాను.”అన్నది పిన్ని.
అంటే శారద చిన్ననాయనమ్మ.
అసలు ఉద్యోగం వచ్చిన వెంటనే ఉత్తరప్రదేశ్ కి వెళ్ళి పోవడం అక్కడే చిన్న నాయనమ్మ ఉండటం వలన
“సరే” అన్నారు అన్నయ్య పెళ్ళికి. వదిన వాళ్ళమ్మ చాలా గడుసుది. మిగతా ఆడపిల్లల భారం తన కూతురు అల్లుడు పై పడుతుందని పూర్తిగా అటుపక్కే బదిలీలు అయేటట్టు అన్నయ్య మావగారి ఏర్పాట్లు.
అప్పటికి శారద తండ్రి ఉద్యోగములో ఉన్నారు కాబట్టి పట్టించుకోలేదు. కాని తండ్రి రిటైరయ్యేసరికి కొడుక్కి నలుగురు పిల్లలు.
ఉత్తరం రాస్తే “ నెలనెలా మీకు డబ్బు పంపిస్తే మా పిల్లల చదువులు, ఆడపిల్లల పెళ్ళిళ్ళూ ఎలా చేస్తాం?” అంటూ కోడలే ఉత్తరం రాసేది.
ఏమీ అనలేకపోయారు శారద తండ్రి. ఉత్తరం కొడుక్కి చూపించలేదన్న విషయం తెలుసుకోలేకపోయారు.
ఒకరోజు అకస్మాత్తుగా గుండెపోటుతో శారద తల్లి చనిపోయింది. నిజానికి వైద్యం చేయించలేకపోయారు. పోయాక టెలిగ్రామ్ ఆఫీసుకిస్తే అన్నయ్య కుటుంబం అంతా వచ్చి కర్మ పూర్తి చేసి వెళ్ళిపోయారు. ఇద్దరాడపిల్లలనయినా తనవెంట తీసికెళ్తాడని అనుకున్నారు.
“అక్కడ ఇల్లు చిన్నది. అన్నిటికీ ఇబ్బందే! ఏదో నలుగురు పిల్లలతో నేను నెట్టుకొస్తున్నాను.” అని చెప్పింది కోడలు. వాళ్ళు వెళ్ళి పోతుంటే ఏమీ చెయ్యలేని అసహాయస్థితికి బాధతో మౌనం వహించారు.
దిగులుగా కూర్చున్న తండ్రిని కనీసం ఓదార్చలేదు. శారద అక్కని తండ్రి పని చేసిన ఆఫీసులో ప్యూను పెళ్ళి చేసుకుంటానని చెప్పడంతో బంధువుల సహాయంతో పెళ్ళి చేసారు. ఇంకా శారద చెల్లెళ్ళు, చిన్నన్నయ్య ఉన్నారు. చిన్నన్నయ్యకి మంచి మార్కులు రాక టీచరు ట్రెయినింగ్ లో సీటు రాలేదు. ఎన్ని ఉద్యోగాలు ప్రయత్నించినా రాలేదు. ఎంప్లాయిమెంటు ఆఫీసుచుట్టూ తిరగడమే. ఒక్క కాల్ రాలేదు. చివరికి ఎలాగో ఒక చిన్న ఉద్యోగం వచ్చింది. ఏడాదిన్నర అయేసరికి ఏదో సమ్మె గొడవలు వచ్చి ఆ ఉద్యోగం పోయింది.
అదో బెంగ రామనాథంగారికి.
ఈ లోపు శారద చెల్లికి ఎవరింటిలోనో వంటకి రోజూ సాయం చేస్తే నెలకి ఎంతో కొంత అని రోజూ వెళ్ళేది. వాళ్ళింటికి ఒకరోజు చుట్టాలు వచ్చేరు. ఆ అబ్బాయికి శారద చెల్లి సరళ నచ్చడంతో పెళ్ళి చేసుకుంటానన్నాడు. చాలా సామాన్యంగా పెళ్ళి అయిపోయింది. కానీ వేరే వూరు అవడంవలన ఆ సంపాదన కూడ లేదు. ఇక ఉద్యోగం పోయిన అన్నయ్య విసుగుతో కోపముతో ఇల్లు వదిలి వెళ్ళిపోయాడు. దిక్కుతోచని పరిస్థితి.
“ఏమే శారూ! నువ్వు ఇంటర్ లో చేరుతావా?” లలిత రాజులమ్మాయి అడిగింది. అట్లతద్దికి వాళ్ళింటికి సరదాగా రమ్మంది. కాసేపు ఆటలాడుకుని గోరింటాకు పెట్టుకుని కూర్చున్నారు.
“ఎలా చేరుతాను? మా నాన్నగారు చదివించలేరు.”బాధగా అంది శారద.
“మా కుటుంబంలో కాలేజీలకు పంపరు.”
“మరి ఎలా చదివావు?
“మెట్రిక్ చదివించారు. ఇంటికే ఒక టీచరు వచ్చి చెప్పేవారు. లెక్కలు సైన్సు ఇంకో టీచరు వచ్చి చెప్పేవారు.”
లలిత పరిచయం విచిత్రంగా జరిగింది. శారద వాళ్ళింటి ముందునుంచి వెళ్తుంటే
వాళ్ళింటి నుండి బయటకు వస్తున్న తనతో టెన్త్ చదివిన రాజా ఇంత పుస్తకాల కట్ట పట్టుకుని బయటకు వస్తూ కనిపించేడు. “ ఏయ్! శారదా ఏ కాలేజీలో జాయినయేవు?”
“నేను జాయినవలేదు. నువ్వు?”
“నేను కృష్ణా కాలేజీలో చేరేను. ఈ యింట్లో మా అన్నయ్య ఫ్రెండ్ వద్ద ఎమ్ పి. సి
పుస్తకాలున్నాయంటే ఇస్తాడని వచ్చేను.” అన్నాడు.
“నాకు ఇంటర్ పుస్తకాలు ఎవరయినా ఇస్తే బాగుంటుంది. ఇంటర్ ప్రయివేటుగా చదువుతాను.” అన్నది శారద.
“వాళ్ళింటిలోనే ఉన్నాయి. ఇంకో తమ్ముడివి. అతను సియిసి గ్రూప్. ” అన్నాడు.
“నేనడిగితే ఇస్తారా? వాళ్ళు నాకు తెలీదు” అన్నది.
“నేను చెబుతాను.” అని వెంటనే లోపలికి వెళ్ళి అతనిని తీసుకొచ్చాడు.
“రాజా చెప్పాడండీ! కానీ మా చెల్లి చదువుతానంటోంది. ఇద్దరూ కలిసి చదువు కోండి. ప్రైవేటుగానే కదా!”అన్నాడు.
వెంటనే లోపలికి రమ్మని లలితను పరిచయం చేసాడు. అలా అయింది.
రోజూ ఇంట్లో వంటచేసి వాళ్ళింటికి వెళ్ళేది. ఇద్దరూ డాబామీద కూర్చుని కొబ్బరాకుల నీడలో చాప వేసుకుని చదువుకునేవారు. అర్థమైనవి చదివేసుకుని నోట్సులో రాసేది శారద.
ఇంగ్లీషు పాఠాలు తండ్రినడిగి తెలుసుకుని మరునాడు లలితకి చెప్పేది. ఎక్కడికైనా వెళ్ళాలంటే శారదతోనే కలిసి పంపేవారు. బయటకు వెళ్ళేటప్పుడు తన లంగా వోణీలు ఇచ్చి కట్టుకోమనేది.
పరీక్ష ఫీజు కట్టాలంటే తన మెట్రిక్ మార్కులు కాపీ పెట్టాలి. శారదకన్నా రెండేళ్ళముందు రాసింది. ఆ నెంబరు గుర్తులేదు. అప్పుడు మార్కులు తెచ్చుకోలేదు. శారదకి తెలిసిన ఒకాయన యూనివర్సిటీలో వుంటే వెళ్ళి అడిగింది. ఆయన అతికష్టంమీద ఫైల్ తీసి చూస్తే లలితవి రెండు సబ్జక్టులు ఉండిపోయాయి. తనకి ఇంటర్ రాయటం కుదరదు. ఇద్దరూ ఎంతో కష్టపడి చదివినా ఫలితంలేదు.
సరిగ్గా అప్పుడే తాతగారు పోయారని లలితని ఊరు తీసికెళ్ళిపోయారు.
శారదకి పరీక్ష ఫీజు కట్టడానికి డబ్బు లేదు. ఎవరూ సాయం చెయ్యలేదు. ఫైన్ తో కూడ టైమయిపోయింది. ధారాపాతంగా ఏడ్చింది. ఆ మరునాడు ఎదురింట్లో చిన్నపిల్లలకి ప్రైవేటు చెప్పమన్నారు.
“అయ్యో! ముందే కుదిరితే ఇంటర్ పరీక్షలు రాసేదాన్ని కదా!” అనుకుంది. ఇంటికి వస్తుండగా లలిత వాళ్ళ పక్కింటాయన ఆయన ఏదో ఆఫీసరే!
“ఏమమ్మా! మీ ఫ్రెండు దగ్గరకి రావట్లేదు? “అడిగారు.
ఏమనాలో తోచక ఫెయిలయిందని చెప్పటమెందుకని “వాళ్ళు ఊరెళ్ళారు.”అని చెప్పేసింది.
వెంటనే ఆయన “మీరు చదూకోడం నేను రోజూ వింటున్నాను. బాగా చదువు తున్నారు. నీకో విషయం చెప్పాలి”అన్నారు.
“మా ఆఫీసులో టెంపరరీగా పోస్టుంది. ఆరునెలలు చెయ్యవచ్చు. చేరతావా? మీ మాటలు విని అడుగుతున్నాను. నీకు అవసరం అని” అన్నారు.
తండ్రిని అడిగింది. “అతను నాకు తెలుసు. పరవాలేదు చేరు.” అన్నారు.
అలా ఉద్యోగ ప్రవేశం. ఫైల్స్ వేరే వేరే ఆఫీసులకి పట్టికెళ్ళి పెద్దాఫీసరుచేత సంతకం పెట్టించి తీసుకురావాలి. అవి లేనప్పుడు కార్బన్ పేపరు పెట్టి రెండో మూడో కాపీలు రాయమంటే చూసి చేతితో రాయాలి.
“అన్నట్టు సెప్టెంబరులో ఇంటరు పరీక్షలు రాయి. ఈలోపు ఆఫీసులో నాలుగు మిషన్లున్నాయి టైపు నేర్చుకో. మన ఆఫీసువాళ్ళు రోజూ ఎవరోవొకరు చెబుతారు” అన్నారు.
అందరూ సరే అన్నారు. నెలకి మూడువందల జీతంతో ఇల్లు గడుస్తోంది. పరీక్ష ఫీజు కట్టింది.
ఒక రోజు ఆఫీసుకి వెళ్ళేసరికి అందరూ కంగారుగా వున్నారు. ఏదో పేపర్ కనపడలేదని వెతికేరు. ఈ లోపు జీపు వచ్చింది. “కమీషనర్ గారొచ్చేరు.” అన్నారు.
వెతుకుతున్న పేపరు దొరకలేదు “అంత నిర్లక్ష్యమా? నేను ఇంటర్వ్యూలు చెయ్యాలి. ఒక గంటలో నాకు ఫైలు కావాలి. లేకపోతే” అని ఆపేరు.
యుడిసిని అడిగింది శారద. ఆవిడ ఏడుస్తూ చెప్పింది.
“సాయంత్రం రాసిపెట్టిన పేపరు. ఇవ్వకపోతే ఉద్యోగాలూడతాయి. ”
వెంటనే శారద ఒక ఫైలు వెతికి “ఇదేనా?”అడిగింది.
అందరూ “అవును అదే”!
స్వీపరు పడేసిన పేపర్లు తుడుస్తుంటే టైపు నేర్చుకోడానికి పనికొస్తాయని తీసుకుంది. ఒక పక్క ఖాళీగావున్నాయని.
వెంటనే ఆఫీసరుకి ఇచ్చి విషయం చెప్పగానే అక్కడేవున్న కమీషనరుకి చెప్పేరు. ఆయన వెంటనే మెచ్చుకుని శారద చేస్తున్న పోస్టుకి ఆర్డరునిచ్చేరు.
అదే ఆఫీసుకి మరొక రికార్డు అసిస్టెంటు బదిలీమీద వచ్చేడు.
శారదకి చాలా విషయాలు చెబుతూ “పెళ్ళి చేసుకుంటాను”అన్నాడు.
ఆఫీసరుతో సహా సంతోషించి రామనాథంగారితో చెప్పేరు.
“అతనిది మన కులం కాదని” అన్నారు.
అంతవరకు ఉద్యోగం పోయిందని వెళ్ళిన చిన్నన్నయ్య తెలిసినవాళ్ళద్వారా ఉద్యోగం సంపాదించుకొని వాళ్ళ అమ్మాయిని పెళ్ళికూడ చేసేసుకుని వచ్చేడు.
శారదకి పెళ్ళి సంబంధాలు వస్తున్నాయి. ఇంకా చెల్లెళ్ళ బాధ్యత, పురుళ్ళూ అవీ చూడాలని తప్పించుకోడానికి వేరు కాపురం పెట్టారు.
శారదకి వచ్చిన సంబంధం కుదిరితే పెళ్ళిఖర్చు పెట్టాలని వచ్చినవాళ్ళకి “శారదకి చాలా గర్వమని, టెంపరని ఉద్యోగం మానదని”రహస్యంగా చెప్పసాగారు వదినలు.
సంబంధాలు నచ్చేయని చెప్పటం వెళ్ళేక అది తప్పిపోవటం జరిగింది.
ఒకరోజు వదినలు పండగ పేరుతో ఇంటికి వచ్చి మాట్లాడుకుంటే శారద విన్నది.
పెళ్ళి చెడగొడుతున్నారని తెలిసి బాధపడింది.
ఆఫీసులో పనిచేసే బాబ్జీనే చేసుకుంటానని చెప్పింది.
అన్నావదినలు పెళ్ళి ఆపడానికి ప్రయత్నించేరు. ఆఫీసువాళ్ళు రిజిష్టర్ పెళ్ళి జరిపించారు.
ఆ కోపంతో “ఇంటి పరువు తీసింది. నాన్నా!మేమే చూసుకుంటాము నిన్ను. ఇంటికి రానివ్వద్దు దాన్ని” అన్నారు.
బాబ్జీ రూమ్ కి చేరుకుంది. “మీ అమ్మగారు చెల్లి వాళ్ళకి చెప్పరా?”ఇంటికి రాగానే అడిగింది.
“నా పెళ్ళి నాయిష్టం. ఆళ్ళకెందుకు?”అన్నాడు.
పడిపోయిన కాగితాలతో చిందరవందరగా ఉంటే చీపురుతీసి తుడిచింది.
“నేను బయటికెళ్ళి హోటలునుండి భోజనం తెస్తాను. నీదగ్గర డబ్బులు ఉన్నాయా?”అని నా బాగ్ తీసుకుని గబగబ డబ్బు తీసాడు. అది ఇంట్లో ఇవ్వగా కిరాణా షాపుకి ఇవ్వాల్సిన డబ్బు.
“అంతెందుకు?” అడిగింది. వినిపించుకోలేదు. వెళుతూ “మా ఫ్రెండ్స్ వస్తారు పార్టీ యివ్వాలి.” అన్నాడు. వాళ్ళు నలుగురు వచ్చేరు కలిసి. రెండు పెద్ద బాటిల్స్ సోడాలు మిరపకాయబజ్జీలు తింటున్నారు, తాగుతున్నారు, భార్య వుందన్న ధ్యాస లేదు. ఏమీ చెయ్యలేక ఊరుకుంది మాట్లాడే అవకాశం లేదు. తప్పు చేసానన్నభావం కలిగింది. కనీసం భోజనం తేలేదు. అర్థమైంది. ఆఫీసులో కొంతమందికి ఎలాటివాడో తెలిసినా చెప్పలేదు. కలిసి తాగేవాళ్ళు లంచాలు తీసుకునేవాళ్ళు అందుకే మరునాడు ఆఫీసుకి తయారయింది. ఆ యింటివారు వింతగా అనుమానంగా చూసేరు. పలకరింపుగా నవ్వింది. గుసగుసలు విని అర్థం చేసుకుంది. నెల గడిచింది. ఇంటిలోకి సరుకులు ఏమీ తేవటం లేదు. తనకి వచ్చిన జీతం తాగుడికే. అదిగాక అప్పులు తీర్చడానికి పెళ్ళిచేసుకున్నానని చెప్పేడు. ప్రతిరోజు బలవంతంగానే…
ఎవరికీ చెప్పుకోలేకపోయింది. ఆఫీసుకు వెళ్తోంది కొంచెం తయారయినా
“ఎందుకు? ఆ స్టెనోగాడి కోసమా? రోజూ నా ముందే నీ అందం పొగిడేవిడు. ఆడు ఈడు కోసమా?” అంటూ బయలుదేరేముందు జుట్టు పీకేసేవాడు. ముందే వెళ్ళి పోయేవాడు.
నరకం అంటే ఏమిటో చూపెట్టేడు. యముడు ఎలా పెడతాడో తెలీదు గానీ కనిపెట్టి కొత్త హింసలు పెట్టేవాడు. మూడునెలలు తిరిగేసరికి గర్భవతి.
ఆ రోజు ఆఫీసులో ఇన్స్పెక్షన్. ఆఫీసులో ఎంతమాత్రం ప్రవర్తన తేడా కనిపించదు. ఏమయినా ముందు జాగ్రత్తగా ఉండేవాడు ఎవ్వరికీ అనుమానం రాదు. చెప్పినా తన మీద నింద రాకుండా చూసుకుంటాడు.
ఆఫీసులో జరిగిన పెద్దతప్పును పట్టుకున్నారు. అది తెలిసి ఆఫీసరుకి “మీరు వర్రీ అవకండి. నేను చూసుకుంటాను.” అన్నాడు.
ఆ రాత్రి పదిగంటలకి ఇన్స్పెక్టరుతో వచ్చేడు.
“సార్!నా వైఫ్!”అన్నాడు. ఎర్రటికళ్ళతో చూసేడు.
అర్థమైంది. అంటే ఆ రాత్రికి.. !
వాళ్ళు తాగుతున్నారు. ఇంటిగలావిడ విషయం తెలుసుకుని ఆవిడ అతను కలిసి పోలీసుకంట్రోల్ రూముకు ఫోను చేసారు. వెంటనే పోలీసులొచ్చి తాగుతున్న ఇద్దరినీ తీసికెళ్ళేరు. శారద పెళ్ళయిన దగ్గరనుండీ జరిగినవి కంప్లయింటు రాసింది. ఇంట్లో వుండగానే చెయ్యిపట్టి లాగడం వలన చేతిగాజులు పగిలిన ముక్కలున్నఆధారంతో తీసుకెళ్ళారు. శారదని పిలిచి అడిగారు. ”జైలుశిక్ష పడుతుంది. విడాకులు తీసుకుంటే ఇద్దరూ సంతకాలు పెట్టి పరస్పర వొప్పందం మీద తొందరగా విడాకులు వస్తాయి”అన్నారు.
ఈ విషయం ఆఫీసులో తెలిసి “అలాటివాడిని పెళ్ళి చేసుకోడం తప్పునీదే” అన్నారు.
తనకి ఉద్యోగమిచ్చిన ఆఫీసరు “ సారీ! అమ్మా అతనిలాటివాడని నాకు తెలీదు. లేకపోతే పెళ్ళి చేసేవాళ్ళం కాదు. పోలీసుస్టేషనులో ఉండటంవలన సాక్ష్యాలతో తీసికెళ్ళటం వలన సస్పెండ్ చేసారు. పోలీసులే లాయర్లని ఏర్పాటు చేసారు. విడాకులకి పెట్టుకోవటం వలన, ఆఫీసరు సలహాతో “జైలుశిక్ష వేయిస్తే తిరిగొచ్చేక నీ మీద పగతో ఏమైనా చేస్తాడు. అందుకని నీకు ఏమి జరిగినా బాధ్యుడవుతాడని రాయించుకుని ఆఫీసుకి అన్నిచోట్లా యిచ్చి ఉంచేక వదలమని చెప్పు” అన్నారు.
అదీ నిజమేననిపించింది. ఆరునెలల తరువాత కోర్టుకి పిలిచారు ఇద్దరినీ.
కోర్టులో చేసినవి అన్నీ వప్పుకున్నాడు. ”భరణం కావాలా?”అని అడిగేరు.
“ఏమీ వద్దు. విడాకులు యిచ్చి నా జోలికి రాకుండా వుంటే చాలు”అన్నది.
విడాకులు వచ్చేయి. ఉద్యోగం పోవటంవలన, బైండోవరు రాయటంవలన దూరంగా వెళ్ళిపోయాడు.
అది తెలిసి వదినలు బాధపడుతూ వచ్చి ఇంటికి రమ్మని పిలిచేరు.
వేరే వూరుకి బదిలీ చేసారు. తండ్రిని చెల్లెళ్ళని తీసుకుని వెళ్ళిపోయింది. అప్పుడే సుస్వర పుట్టింది. పుట్టిన నాలుగేళ్ళకి చెల్లెలికి సంబంధం వస్తే తనకి చెప్పకుండా కుదిర్చేరు. బంధువులలో ముఖ్యమైన వారిని పిలిచి పెళ్ళి ఎలాచేయాలి? ఎవరు ఎంత ఖర్చుపెడతారు?”మాట్లాడటానికి శారదని పిలిచేరు. ఏదీ కాదనకుండా అడిగినదే కాకుండా మధ్యలో ఇవికావాలి అంటే అన్నీ సద్దుబాటు చేసింది. కానీ పెళ్ళిలో శారదని ఒక ముత్తైదువగా చూడలేదు. ఏది ముట్టుకున్నా తప్పే అని బంధువులే అవమానించారు. అన్నవదినలు సరేసరి.
మరో ఏడాదికి తండ్రి రామనాథంగారు చనిపోయారు.
ఆస్తిపాస్తులు ఏమీ యివ్వలేని తండ్రికి కర్మకాండలు జరిపించడానికి దెబ్బలాడు కున్నారు. చివరికి శారదే ఆ డబ్బు సద్దింది.
అలా బదిలీలమీద ఊళ్ళు మారుతూ సీనియారిటీ మీద ఒక చిన్న బ్రాంచికి ఆఫీసరయింది. దేనికీ లోటులేదు. సుస్వరని చదివించింది. కానీ చిన్నతనంలో స్కూల్లో “మీ నాన్నగారి పేరేమిటి?ఎక్కడుంటారు?”అని అడుగుతుంటే ఇంటికొచ్చి అడిగేది.
“వస్తారు.” అని చెప్పేది శారద.
హైస్కూల్ లో చదువుతున్నప్పుడు మాత్రం ఒకరోజు ఇంటికొచ్చి “నేను స్కూలుకి వెళ్ళను” అన్నది.
ఇక అసలు విషయం చెప్పాలని జరిగిన విషయాన్ని చెప్పింది.
అంతే ఆ రోజునుండీ ప్రతీదీ వాదించడం ఇష్టం వచ్చినట్టు ఖరీదయిన బట్టలు వస్తువులు కావాలని పేచీ పెట్టడం.
ఇంకోవూరికి బదిలీ అయింది. అద్దెకి ఇంట్లో దిగినప్పుడల్లా “సారు ఏంచేస్తారు? ఎక్కడుంటారు?” ప్రశ్నలు.
సారు ప్రైవేటుగా పనిచేస్తారని చెప్పేది. అప్పుడప్పుడూ కూతురిని తీసుకుని ఎక్కడో అక్కడికి తీసికెళ్ళి భర్త దగ్గరకు వెళ్ళి వచ్చేనని చెప్పేది. ఈలోపు ఇదివరకు పని చేసినచోట చేసినవాళ్ళు బదిలీమీద వచ్చి ఆఫీసులో అందరికీ ఊళ్ళోని చెప్పి ఆఫీసులో అవమానపడేటట్టు చేసేవారు.
ఆఖరుకి పేపరు బోయ్ కూడ పేపరు బిల్లు ఇచ్చి “సారు లేరా?”అడిగి రేపు వస్తాలెండి” అనేవాడు.
“ఏం? ఆడవాళ్ళు పేపరు బిల్లు ఇవ్వకూడదా” అడగాలనిపించేది.
ఆఫీసుకి వచ్చేవాళ్ళు “ సారు ఎక్కడుంటారు? సార్ కూడ ఈ డిపార్ట్ మెంటేనా?” అని అడిగేవారు.
రిటైర్మెంటు వస్తోందని ఒక సొంతయిల్లు కట్టుకుని బదిలీ చేయించుకుని మారిపోయింది. తన అక్కచెల్లెళ్ళని అన్నవదినలని బంధువుల్ని పిలిచింది. అందరూ వచ్చేరు. భోజనంచేసి వెళుతూ “ధైర్యం అంటే నీది. ఒక్కర్తివీ పిల్లని పెంచుకుని నిలబడ్డావు” అని మెచ్చుకున్నారు.
అప్పటికి శారదను అవమానపరచిన బంధువులలో చాలామందికి పిల్లలకి సరి అయిన ఉద్యోగాలు లేకపోవడం, కొడుకులు కూతుళ్ళు కులాంతర వివాహాలు చేసుకోవడం, కొంతమంది విడిపోవటం, ఎన్నో జరిగేయి. ముఖ్యంగా శారదని ఎవరు బాగా అవమానించేరో వాళ్ళ కుటుంబాలలోనే కొడుకులకి ఉద్యోగాలులేక, కూతుళ్ళు కులాంతర వివాహాలు పీటలమీద పెళ్ళిళ్ళు ఆగిపోవడం పెళ్ళికాకుండా గర్భవతులవడం ఇలాటివి జరిగేయి.
శారద వారికి అలా జరగాలని కోరుకోలేదు. అయినా వాళ్ళకి జరిగేయి. ఎప్పుడూ వాళ్ళని కించపరచలేదు. కూతురుకి ఒక సంబంధం వచ్చింది. సుస్వరకి బాగా నచ్చింది. సెంట్రల్ గవర్నమెంటు ఉద్యోగం. వాళ్ళకి పిల్లనచ్చింది. “కట్నం వద్దు గానీ ఆడపడుచు లాంఛనాలు, అత్తగారు లాంఛనాలు, అన్నీ వెండివస్తువులు, బంగారం ఉంగరాలు రెండు దగ్గర బంధువులకు ఖరీదయిన బట్టలు పెట్టాలి” అన్నారు.
పెళ్ళి మాటలయాక వాళ్ళతో మాట్లాడుతూ చిన్నవదిన “ మా ఆడపడుచుది కులాంతర వివాహమండీ! మీ పద్ధతులు తెలియవు. మేమన్నీ చెబుతాములెండి” అన్నది.
దాంతో వాళ్ళు “ఆ!అవునా?అలా అయితే కన్యాదానం ఎవరు చేస్తున్నారో వాళ్ళని దత్తత తీసుకోమనండి! లేకపోతే మేము చేసుకోము” అన్నారు. దత్తత కార్యక్రమం జరిపించి ఫోటోలు వీడియోలు పెట్టమన్నారు.
ఆ కార్యక్రమం అవగానే “ శుభలేఖలలో కన్యాదానం చేసేవారి పుత్రిక అని రాయండి!” అన్నారు.
పెళ్ళి మానుకోడం ఇష్టంలేక శారద సరే అన్నది. కానీ పాత ఆఫీసు వారికి తన ఆఫీసువారికి శుభలేఖ ఇస్తుంటే, వారు “ అదేమిటి? సుస్వర మీ అమ్మాయి కాదా? పెంచుకున్నారా? పెళ్ళికి లోను తీసుకున్నారు?
ఇలాటి ప్రశ్నలతో అవమానించేరు. ఏం చేయగలదు? కూతురి పెళ్ళి అయిపోతే చాలనుకుంది. అవమానం భరించింది.
సుస్వర పెళ్ళయ్యాక రెండుసార్లు సీమంతం చేసి పురిటి ఖర్చులు శారదనే పెట్టుకోవాలన్నారు. వాళ్ళు బారసాలకి వచ్చేరు. ఏదో చిన్న గొలుసు పెట్టి శారదని మాత్రం బాలతొడుగు చేయించమన్నారు. వచ్చినప్పుడల్లా ఏదో ఒక వంకతో అవమానించేవారు. ఎంత ఖర్చు పెట్టినా “ ఇంకా అది కావాలి. ఇది మాకు ఆనవాయితీ ఇది పెట్టండి “ అనటమే పని. కూతురి జీవితం గురించి ఆలోచించి ఏమీ అనలేక పోయేది శారద.
పిల్లలని చూసుకోడానికి శారదని రిటైరయియాక కూతురు తన ఇంట్లోనే ఉండమంది.
మనవలని చూస్తూ ఆనందంతో గడుపుతోంది శారద. పెన్షను గురించి పట్టించు కోలేదు. మొత్తం అల్లుడికి కూతురికి వదిలేసింది. ఏవో చదువుకోవటం, సర్దుకుని తినటం. తనకంటూ ఏమీ కావాలని అడగలేదు.
అయినా ముఖాన బొట్టు, మెడలో తాడు చూసి పని మనుషులు, ఇంటికి వచ్చినవారు “సారు ఏంచేస్తారు? ఎక్కడుంటారు?” అనడిగేవారు.
ఇవే ప్రశ్నలు! ఎనభై ఏళ్ళు వచ్చినా జవాబు చెప్పలేని ప్రశ్నలు. మనసు చివుక్కుమనే ప్రశ్నలు.
అలా సముద్ర తీరంలో పైన తేలియాడే అలల ఆనందం మనవలతో. లోపల సముద్రపు లోతులలో ఎన్నో విషాదాల అనుభవాలు దాచుకున్న మనసుతో శారద జీవనం!!
దూరంగా సముద్రంలో నడుస్తున్న నావ. ఉండుండి గబగబ కదులుతోంది, మునిగిపోతుందేమో అనిపిస్తోంది.
కానీ మళ్ళీ నిలబడుతోంది. తీరానికి చేరేవరకూ ఇంతేనేమో!
శారద కూడ ఎవరయినా అడిగితే కదిలిపోయే నావలా! మళ్ళీ తీరం చేరడానికి నడిచేనావలా!
కానరాని లోకం చేరడానికి శారద జీవితనావ పయనిస్తోంది!
తీరం ఎప్పుడు చేరుతుందో!
*****
రచన: వేణుగోపాల్ యెల్లేపెద్ది
ఈ రోజు తెలుగు భాషా దినోత్సవమని తెలిసి నిన్నరాత్రి  నిద్రకు ఉపక్రమించే ముందే ఒక చిన్న సంకల్పము చేసితిని!
పొద్దున్న లేచినది మొదలు, కార్యాలయమునకు వెళ్లు వరకూ ఒక్క ఆంగ్ల పదమూ నా నోటి వెంట రాకూడదు!
(కార్యాలయమునకు పోయినాక ఎటూ తప్పదు)
ఒక వేళ అటుల పలుకలేకుంటే  మౌనముగా ఉందామని నిర్ణయించుకున్నా!
క్లుప్తముగా అదీ నా సంకల్పము!
మరి తెలవారకుండా ఉంటుందా! అయ్యింది ఇక వినండి నా పాట్లు!
రాత్రి గడియారములో  పొద్దున్నే లేద్దామని alarm పెట్టుట వరకే నా వంతు. పొద్దున్న అది మ్రోగుతూనే ఉంటుంది  ఒక్క కసురు కసిరితే లేచి దానిని ఆపి  తాను లేచి దినచర్యలు మొదలు పెట్టుకోవటము శ్రీమతి వంతు!
యధావిధిగా అది మ్రోగినది!
ALARM ఆపవే!! అన్న అరుపు నోటి దాకా వచ్చినంతపని అయినప్పటికీ నా సంకల్పము గుర్తొచ్చి  తమాయించుకుని నేనే లేచి బుద్ధిగా దానిని ఆపి  దేవుడా నా సంకల్పము నెరవేర్చు అని ప్రార్ధించుకుని మంచము దిగా!
ఇది చూసి నా శ్రీమతికి తొలిఝామునే ఆశ్చర్యము!
ఇక దంతధావనముకు పోతే అక్కడ tooth paste అయిపోయింది!
మళ్లా అరుపు నోటి దాకా వచ్చింది ఏమేవ్  tooth paste ఎక్కడ ?? .
మళ్లా నాకు నేనే సర్ది చెప్పుకుని నిశ్శబ్దముగా అలమారలోని సరుకుల పెట్టెలో tooth paste ఎక్కడుందో నిదానముగా వెతుక్కుని  ప్రశాంతముగా పని ముగించుకుని వచ్చా!
ఇది చూసిన మా శ్రీమతికి రెండవ ఆశ్చర్యము!
(కొంచము తేడాగానే నా ప్రవర్తన ఉన్నప్పటికీ తాను coffee పెట్టి తేవటానికి వెళ్లినది)
ఇక నాకు పనేమిటి  పెద్ద పండితుడిలాగా English News Paper తిరగేయటమే!
ఎప్పటిలానే paper చేతిలోకి తీసుకున్నాను! ఒక్క సారి పిడుగు పడినంత అలజడి!
అమ్మో ఈ paper చదివితే ఇక నాకు ఆ వచ్చే రెండు తెలుగు మాటలు కూడా రావని!
పక్కన పడేసి మౌనముగా  coffee కోసము ఎదురు చూస్తూ
కళ్లు మూసుకుని శ్రీ రామా శ్రీ రామా అనుకుంటూ కూర్చున్నా!
ఏమండీ కాఫీ! అన్నది భుజము మీద చేయి వేసి!
నేను కళ్లు తెరిచి ఏమనాలో తెలియక!
శ్రీ రామ! శుభోదయం అన్నా!!
(Coffee పట్టుకు వచ్చే లోపే చిందులు తొక్కే నన్ను అలా ధ్యానము లో చూసి మా ఆవిడకు అది మూడో వింత)
మామూలుగా అయితే నేను ప్రశాంతముగా coffee తాగుతూ  మా శ్రీమతిని ప్రశాంతముగా ఎదురకుండా coffee త్రాగనీయకుండా ఈ రోజు breakfast ఏంటి  geyser వేసావా  office ki late చెయ్యకు ఈ రోజు
ఇలా ఎన్నో ప్రశ్నల వర్షము కురిపిస్తా!
నాలోని ఆ husband గాడే ఎప్పటిలా పైకి వచ్చాడు కానీ అవన్నీ అడగటానికి నాకు సరైన తెలుగు మాటలు పైకి రాలేదు!
ఇక ఏమి చెయ్యను మూసుకుని నా పనులు నేనే చేసుకుందామని నిశ్చలముగా పనులు మొదలుపెట్టాను!
నెమ్మదిగా నేనే geyser వేసుకున్నా  నా తుండుగుడ్డ నేనే తీసుకున్నా నెమ్మదిగా తయారయ్యి వచ్చి hallలో కూర్చున్నా!
(ఈ విధముగా కార్యాలయమునకు తయారవుట మా శ్రీమతి మా పెళ్లి నాటి నుంచీ ఒక్కరోజూ చూడలేదు!
(ఇది ఆమెకు నేను చూపించిన నాలుగో వింత)
ఒక ప్రక్క ఈ వింతలన్నీ గమనిస్తూనే  ఏమోలే అనుకున్నదో ఏమో  ఏమీ అడగకుండా నెమ్మదిగా అల్పాహారము తెచ్చి చేతికి అందించింది!
మామూలుగా అయితే నా దిన చర్య ఆ అల్పాహరము తింటూ  చరవాణిని చేతపట్టుకుని అవసరమున్నవీ లేనివీ సందేశములు చూస్తూ  అందరినీ నేటి కార్యాలయములోని పనులు అడుగుతూ ముందుగానే తాపత్రయపడిపోతూ ఉంటాను!
ఎప్పటిలాగానే నా చెయ్యి చరవాణిపైకి పోయినది! అమ్మో వద్దులే అని ఊరుకున్నా!
నేను వద్దనుకున్నా అవతలి వారు ఊరుకుంటారా ? ఫోన్లు వస్తూనే ఉన్నాయి! ఇప్పుడు నేను ఏమి స్పందించి ఆంగ్లములో ఏమి పేలుతానో అని భయపడి  చరవాణిని దూరముగా ఉంచి ప్రశాంతముగా అల్పాహారము తిన్నా!
జీడిపప్పులు వేసిన ఉప్మా! ఎంతో బాగుంది అనిపించింది!
ఉండబట్టలేక!” భలే ఉందోయ్ ఇంకాస్త ఉంటే పెట్టు “అన్నా!
అంతే మా శ్రీమతి ఆశ్చర్యమంతా ఆమె ముఖముపైనే ఉన్నదా అన్నట్లు ముఖకవళిక పెట్టినది!
(ఇది ఆమెకు ఉదయాన్నే ఐదవ వింత)
నిజమే బొబ్బట్లు చేసి ఇచ్చినా నోట్లో కుక్కుకుని  చరవాణిలో మాట్లాడుకుంటూ వెళ్లిపోవటమే గాని బాగుంది అన్న చిన్న మాట కూడా పెగలదు మననోట్లోంచి!
అటువంటిది ఉప్మాకే మురిసిపోయి కితాబు ఇచ్చాను కదా! అదీ ఆమె ఆశ్చర్యము!
ఇక మా driver సెల్వం గాడు వస్తే కారులో కూర్చుని కార్యాలయానికి తుర్రుమని  హమ్మయ్య నా నోము ఫలించినది అని ఊపిరి తీసుకోవటమొక్కటే తరువాయి !
సెల్వంకు తమిళమూ  అంట్ల మంగలపు ఆంగ్ల ముక్కలు తప్ప రావు!
రోజు వాడు వచ్చేలోపే వాడి భాషలోనే ( butler english ) లో పది సార్లు call చేస్తా! Where man ? Come soon man? అంటూ సతాయించేస్తాను!
ఇప్పుడు వాడిని అదిరించే వీలు కూడా లేకపోయింది!
ఏమి చెయ్యను ప్రశాంతముగా వాడు వచ్చే వరకూ నిర్మలముగా కూర్చున్నా!!
(అలా నిశ్చలుముగా ఉన్న నన్ను చూచుట శ్రీమతికి ఆరవ వింత)
ఏమో ఎందుకులే అడగటము అనుకుందో ఏమో  ఏమీ మాట్లాడకుండా నన్నే అదేదో విధమైన సంతోషపు చిరునవ్వుతో చూస్తూ ఉంది)
నాకైతే నిముషమొక్క యుగముగా ఉన్నది!
ఇంతలోనే సెల్వంగాడు వచ్చి నా office bag తీసుకుని వాంగ సార్! అన్నాడు!
నాకు వచ్చిన తమిళం ముక్క అదొక్కటే అని వాడి నమ్మకము!
హమ్మయ్య సమయము అయిపోయింది.
I DID IT I HAVE WON TODAY!! అని అరుస్తూ పిచ్చి గెంతులెయ్యాలనిపించి మళ్లా తమాయించుకున్నా!
నా వైనాన్ని పొద్దుటి నుంచీ చూస్తున్నా  ఏమీ అనని నా శ్రీమతికి ధన్యవాదములు చెపుదామనిపించింది!
Bye అని చెప్పకుండా! ఏమోయ్ వెళ్లొస్తానే అన్నా!!
(అంతే ఇది ఏడవ వింత ఆమెకు)
పాపము ఎన్నని భరిస్తుంది ? ఇక తట్టుకోలేకపోయింది!
ఏమండి! మీరు బాగానే ఉన్నారా అంది!
నాకు ఆ ప్రశ్న బహు వింతగా అయిందిప్పుడు ?
ఊ బాగానే ఉన్నా! ఏమి ఎందుకలా అడుగుతున్నావు ?అన్నా ??
ఏమీ లేదండి  మీరు రోజూ ఇలానే ఉండొచ్చుకదా చక్కగా  అని నా చేయి పట్టుకుని చిన్న ముద్దిచ్చింది!
(పొద్దుటినుంచీ శ్రీమతికి వింతల మీద వింతలు చూపించిన నాకు ఇంత పెద్ద వింత ఒక్కసారిగా చూపించింది శ్రీమతి)
మూడుగంటల వ్యవధిలో తెలుగు నిర్మలంగా ఉండటము ఎలాగో నాకే తెలియకుండా నేర్పినది!
శ్రీమతి ప్రేమ ఎంతటిదో చూపినది! సమయపాలన నేర్పినది!సంయమనము నేర్పినది!
ఇప్పుడు అనిపిస్తున్నది ఆ తెలుగు తల్లి సేవచేసుకుంటే నా జీవితము చక్కబడినట్లే!!!
తెలుగు పై హఠాత్తుగా ఆసక్తి పెంచుకున్న ఒక భర్త కథ!!
రచన: డా. జల్లా నాగరాజు
“అనుకున్నంత పనీ జరిగింది. మన అనిల్ ఇంటర్ తప్పాడు!”
ఫోను  టేబుల్ మీద పెట్టి భారంగా అన్నాడు ప్రభాకర్.  “అయ్యో రామా”! దిగ్భ్రాంతిగా చూసింది ప్రభాకర్ భార్య సంధ్య. నుదురు రుద్దుకున్నాడు ప్రభాకర్. ఇప్పటి పిల్లలు చాలా సున్నితంగా ఉంటున్నారు.  వాడికసలు లెక్కలు మొదట్నుంచి ఇష్టం లేదు.  బావ బలవంతంగా ఎంపీసీలో చేర్పించాడు.
	“మనం వెళ్దాం పద. చెల్లాయి రమ్మంది. బావ వూళ్ళో కూడా లేడు. ఇంతకీ మన పుత్రరత్నం ఎక్కడ?”
	“వాడి గదిలోనే ఉన్నాడు పిలవండి” అంటూ వెళ్ళటానికి సిద్ధమవుతోంది సంధ్య. ప్రభాకర్ కొడుకు గది తలుపు తీసి చూస్తే లొపల కిరణ్‌ ఇయర్ ఫొన్స్ పెట్టుకుని డ్యాన్స్ చేస్తున్నాడు.
	“తలుపు నాక్ చెయ్యాలిగా డాడ్…” ఊగుతూనే అన్నాడు కిరణ్‌.
	“ మరేమీ ఫర్లేదు లేవోయ్‌. అత్తయ్య వాళ్ళింటికి వెళ్తున్నాం పద!” గంభీరంగా అన్నాడు ప్రభాకర్. ప్రభాకర్ కి కొడుకు వరస ఏమీ అర్ధం కావటం లేదు. కిరణ్‌ ఎంబియే చేసాడు. ఉదయం తొమ్మిది నుంచి సాయంత్రం అయిదు దాకా కూర్చుని చేసే ఉద్యోగం నా వల్ల కాదంటాడు. రొజంతా ఫ్రెండ్స్ తో తిరగటమే పని. నా గమ్యం ఇంకా దొరకలేదు అంటాడు. ఇవన్నీ ఆలొచించుకుంటూ ప్రభాకర్ కుటుంబంతో కారులో చెల్లెలు ఇంటికి చేరెటప్పటికి అతని చెల్లెలు సుశీల ముక్కు చీదుతూ ఏడుస్తోంది.
	సంధ్య సుశీలను ఊరడించింది. “బావెప్పుడు వస్తున్నాడు క్యాంప్ నుంచి?” అడిగాడు ప్రభాకర్.
“ఎల్లుండు వస్తున్నారు…” దిగులుగా చెప్పింది సుశీల. “బావను అట్టే చిందులు వెయద్దని చెప్పు. అనిల్ ఎక్కడ?” అంటూ లోనికి వెళ్ళాడు ప్రభాకర్.
బెడ్రూంలో బిక్క మొహంతో అనిల్, పక్కనే పెద్ద అమ్మాయి చిత్ర కూర్చుని ఉన్నారు. చిత్ర ఇంజినీరింగ్ చదువుతోoది. అనిల్ కళ్ళు బాగా ఎర్రగా ఉన్నాయి. బాగా ఏడ్చినట్లున్నాడు.
	“ఏం దిగులు పడకురా. పరీక్ష పోయినంత మాత్రాన ప్రపంచం ఏమీ అంతం అయిపొలేదు. మళ్లీసారి రాసుకుందాం లే. ఈసారి బాగా చదువు!” భుజం తట్టాడు. బయటికి ఎటైనా తీసుకెళ్తే కాని  వాడి మూడ్ మారదనిపించింది.
“ఛలో మనం బయటికి వెళ్దాం!” అంటూ అనిల్ ని, కొడుకు కిరణ్‌ ని తీసుకుని బయల్దేరాడు. దగ్గర్లో ఉన్న ఓ ఫన్ పార్క్ కి వెళ్ళి షాపింగ్‌, గేమ్స్‌ అంటూ రెండు గంటలు తిరిగాక, “ మావయ్యా ఆకలేస్తొంది..” అన్నాడు అనిల్.  “డాడ్. పక్కనే మెక్ డొనాల్డ్ ఉంది” సలహా ఇస్తున్నట్లు చెప్పాడు కిరణ్‌. “మీకు మంచి టిఫిన్ పెట్టిస్తా పదండి”  అంటూ నగరంలో మంచి పాపులర్ అయిన అన్నపూర్ణ రెస్టారెంట్ కి తీసుకు వెళ్ళాడు. అప్పటికే రాత్రి దాదాపు తొమ్మిది దాటుతోంది. ఆ హోటల్‌ జనంతో రద్దీగా ఉంది. బయట చాలామంది వేచి చూస్తున్నారు.
“మనకి టేబుల్‌ దొరకాలంటే ఓ అరగంట పడుతుంది” చిరాగ్గా చెప్పాడు కిరణ్‌. “నేను ముందే ఫోనులో టేబుల్‌ బుక్ చేసానోయి…!” అంటూ లోనికి తీసుకెళ్ళాడు ప్రభాకర్.
హోటల్‌ వంటకాల ఘుమఘుమలతో, వాటిని ఆరగిస్తున్న కస్టమర్లతో నిండుగా ఉంది. వాళ్ళిద్దరికీ ఇష్టమైన ఇడ్లీ-సాంబార్‌, ఉల్లి దోశ తినిపించాడు. కిరణ్‌ టిఫిన్ తింటూ వాట్సాప్ లో  బిజీగా ఉన్నాడు. ప్రభాకర్ తాను తెప్పించుకున్న మైసూర్ బజ్జీ తింటుండగా హొటల్లొకి తెల్ల లాల్చీ, పంచ కట్టుకున్న ఒక ముసలాయన ప్రవేశించాడు. చేతిలో ఠీవిగా కర్ర, కళ్ళకు గాంధీ కళ్ళజోడు. వయసు దాదాపు డెబ్భై ఉండొచ్చు. కానీ మనిషి ఆరోగ్యంగా, పుష్టిగా ఉన్నాడు. హోటల్‌ సిబ్బంది అయనకు నమస్కారాలు చెప్తున్నారు. ఇద్దరు కుర్రాళ్ళు ఆయన్ని పలకరిస్తూ భోజనం పాకెట్ల సంచులతో లోనుంచి బయటకు వెళ్లారు.
తన పక్కనుంచి వెళ్తున్న అయనకు లేచి నమస్తే చెప్పాడు ప్రభాకర్. ఆయన ప్రభాకర్ భుజం తట్టి, పిల్లల వంక చూసి నవ్వి,  నేరుగా వంటగదిలోకి వెళ్ళాడు. పిల్లలిద్దరికీ అయనెవరో అర్ధం కాలేదు.
“ఆయన రామలింగయ్యగారు. ఆయనే ఈ హోటల్‌కి ఓనర్. ఇప్పుడు చూడండి ఏం జరుగుతుందో..” చెప్పాడు ప్రభాకర్.
అయిదు నిమిషాల్లో పెద్దాయన, పక్కనే ఓ కుర్రాడు రెండు పెద్ద సంచులతో కిచెన్ లోంచి బయటికి వచ్చారు. ప్రభాకర్, పిల్లలు టిఫిన్ ముగించి బిల్లు కడ్తున్నారు. బండిదాకా సంచులు తెస్తానంటున్న కుర్రాడ్ని వారిస్తూ, “నాకింకా ఒపిక ఉందిరోయ్” అంటూ రామలింగయ్య వాటిని తీసుకుని బయట ఉన్న తన స్కూటీ దగ్గరకెళ్ళాడు.
“మనం ఆయన్ని ఫాలో అవుతున్నాం పదండి..” చెప్పాడు ప్రభాకర్. పిల్లలకేమీ అర్ధం కాలేదు. ముగ్గురూ స్కూటీని అనుసరిస్తూ వెనుక కారులో బయల్దెరారు. రోడ్డుపై ట్రాఫిక్ తగ్గింది. గాలి బలంగా వీస్తోంది. స్కూటీ మీద నెమ్మదిగా వెళ్తోన్న రామలింగయ్యకి కళ్ళజోడు ఉన్నా కూడా రోడ్డు మసగ్గా కనిపిస్తోంది.  చేతులు వణుకుతున్నాయి. ఒంటి మీద శాలువా గాలికి అడ్డంగా లేస్తూ ఇబ్బంది పెడుతోంది. అయినా కూడా అతని కళ్ళు చురుగ్గా దేనికోసమో వెతుకుతున్నాయి. అల్లంత దూరంలో ఓ షాపు ముందు పడుకున్న పడుకున్న కొంతమందిని చూసి అతని కళ్ళు మెరిసాయి. బండి అక్కడ ఆపి, సంచిలో ఉన్న భోజనం పాకెట్లు వాళ్ళకు పంచాడు. వాళ్ళు దండాలు పెడుతూ అవి అందుకున్నారు. వెనుక కారులో అసక్తిగా గమనిస్తున్నారు ముగ్గురూ.
“ఈ వయసులొ ఆయనికెందుకంత శ్రమ. వాళ్ళ వర్కర్స్ కిస్తే వాళ్లు పంచేస్తారుగా…? అన్నాడు సునీల్. “వర్కర్స్ తో పాటు ఆయన స్వయంగా ఇస్తేనే ఆయనకు ఆనందం.” చెప్పాడు ప్రభాకర్.  మళ్ళీ బయల్దేరాడు రామలింగయ్య. కొంతదూరం వెళ్లాక ఒక సందులో రోడ్డు వారగా పడుకున్న శాల్తీలు కొన్ని కనిపించాయి. అక్కడ బండి ఆపిన రామలింగయ్యని చూసి అక్కడ పడుకున్నవాళ్ళు లేచి కూర్చున్నారు.  వాళ్ళళ్ళో చాలామంది పండుముదుసలులు, కొంతమంది చిన్న పసికందులు కూడా ఉన్నారు.  రామలింగయ్య భోజనం పాకెట్లు తీస్తుండగా వెనుక నుంచి ఆయన్ని సమీపించారు ముగ్గురూ. వాళ్ళని చూసి ముందు కొంచెం కంగారుపడ్డా, ప్రభాకర్ ని గుర్తు పట్టాడు ఆయన.
“సార్. పిల్లలు కూడా పంచాలని ఉత్సాహంగా ఉన్నారు” చెప్పాడు ప్రభాకర్. వాళ్ళ పేర్లు చెప్పి ఆయనకి పరిచయం చేసాడు. ఆయన నవ్వుతూ సంచులు కిరణ్‌, అనిల్ కి ఇచ్చాడు. తటపటాయిస్తూనే భోజనం పాకెట్లు పంచారు ఇద్దరూ. వాళ్ళు ఎంతో ఆకలితో వాటిని అందుకుంటుంటె కిరణ్‌ కి ఏదో తెలియని అనుభూతి కలిగింది. అనిల్ కి ఇదంతా ఏమీ అర్ధం కాలేదు.
“రేపు వీళ్ళని తీసుకుని వస్తున్నావుగా…?” ప్రశాంతంగా అడిగాడు  రామలింగయ్య. తల వూపాడు ప్రభాకర్.
“నన్ను ఆ హోటల్‌ లో చేర్పిస్తున్నావా మావయ్యా…?” బెరుగ్గా అడిగాడు అనిల్, రామలింగయ్య వెళ్ళిపోయాక.
పెద్దగా నవ్వాడు ప్రభాకర్. “భయపడకోయ్. అలాంటి ప్రోగ్రామ్ ఏమీ లేదు. ఈ వయసులో కూడా అయనెలా పని చేస్తున్నాడొ మీకు చూపిద్దామనే తీసుకొచ్చాను…!”
“ ఆయనెందుకిలా పంచుతున్నాడు…?” ఆసక్తిగా అడిగాడు కిరణ్‌.
“ రేపటిదాకా ఆగు. నీకే తెలుస్తుంది…”
—
	మరుసటి రోజు ఉదయం కిరణ్‌ కి పేపర్ లో న్యూస్ చూపించాడు ప్రభాకర్. దాని సారాంశం ‘అన్నపూర్ణ హోటల్ గ్రూప్ యజమాని రామలింగయ్యకు సామాజిక సేవారంగంలో రామన్ మెగసెసే అవార్డు ప్రదానం”.  ఆ రోజు మధ్యాహ్నం దాదాపు పన్నెండున్నరకి  ప్రభాకర్ అనిల్ ని,  కిరణ్‌ ని తీసుకుని  రాజేశ్వరి అనాధ శరణాలయానికి చేరుకున్నాడు. అప్పటికే అక్కడ ప్రెస్ మీటింగ్ కి ఏర్పాట్లు జరుగుతున్నాయి. ఒక హాలులో కొంతమంది విలేఖర్లు, ఫోటొగ్రాఫర్లు కూర్చుని ఉన్నారు. విషయం తెలుసుకుని నగర మేయర్, స్థానిక ఎమ్మెల్యే కూడా అక్కడికి చేరుకున్నారు. వాళ్ళ అనుచరులతో అక్కడ హడావిడిగా ఉంది.
ఒకతను పక్కతనితో చిన్నగా గొణిగాడు “ఇంటర్యూ ఇక్కడ పెట్టారేమిటి? నేనింకా వాళ్ళ హోటల్ ఆఫీసులో పెడతారనుకున్నా?”
పక్కతను అన్నాడు “ఈ శరణాలయం కూడా వీళ్ళే నడుపుతున్నారట. బహుశా ఇది కూడా మీడియాకు చూపించాలనేమో…!!!”
ప్రభాకర్ తన పిల్లలతో వెనుక వరసలో కూర్చున్నాడు. “మనం ఇక్కడికెందుకు వచ్చాం మావయ్యా…?” అమాయకంగా అడిగాడు అనిల్. కిరణ్‌ వాట్సాప్ లో బిజీగా ఉన్నాడు.
“ఆ పెద్దాయన జీవితం నుంచి మనం తెలుసుకోవాల్సినవి చాలా ఉన్నాయి. నువ్వే చూడు…”
ఇంతలో రామలింగయ్య వంటి పైన ఏప్రాన్ తో అక్కడికి వచ్చాడు. ముఖం మీద చెమట చెప్తోంది అయన ఇప్పటిదాకా కిచెన్ లో ఉన్నాడని.
“అందరికీ నమస్కారం. నా విన్నపాన్ని మన్నించి ఇక్కడకు వచ్చిన మీ అందరికీ నా ధన్యవాదాలు. ముందు మనం భోజనాలు పూర్తి చేసాక మీరు మీ ప్రశ్నలు అడగవచ్చు. అయితే దాని కన్నా ముందు, మీ నుంచి ఒక చిన్న సాయాన్ని కోరుతున్నాను. దయచేసి నాతో రండి…” అంటూ అందరినీ లోపలి గ్రౌండ్ లోకి తీసుకువెళ్ళాడు.
అప్పుడే ఓ గంట మోగింది. అక్కడ ఆడుకుంటున్న పిల్లలు,  గదుల నుంచి మరి కొంతమంది ఉత్సాహంగా గ్రౌండ్ చివరలో ఉన్న హాలులోకి పరుగెట్టారు. పిల్లలు శుభ్రమైన దుస్తులలో చక్కగా ఉన్నారు. రామలింగయ్య అందరినీ ఆ హలులోకి తీసుకువెళ్ళాడు. పిల్లలందరూ రెండు వరుసలుగా ఉన్న టేబుల్, స్టూళ్ళపై బుధ్దిగా కూర్చున్నారు. అక్కడ ఒకాయన పిల్లలతో ప్రార్ధన చేయించాడు. హాలు చివర కిచెన్ ఉంది. అక్కడ కుర్రవాళ్లు వంట పాత్రలు మధ్య నున్న బల్లమీద పెడ్తున్నారు.
“మనం మొదటి ముద్ద దేవుడికి పెడతాము. పిల్లలు దేవుళ్ళతో సమానం అంటారు. ఇక్కడ పిల్లలకి వడ్డించడంలో మీరు కూడా ఒక చేయి వేస్తే వాళ్ళు ఎంతో ఆనందపడ్తారు” అంటూ ఆ పాత్రలు పాత్రలు వాళ్ళకి అందించాడు రామలింగయ్య. వాళ్ళు ముందు కొంచెం ఆశ్చర్యపడ్డా, తర్వాత ఆనందంగానే అవి అందుకుని పిల్లలకు వడ్డించారు. ప్రభాకర్ పిల్లలను కూడా ముందుకు తోశాడు. తటపటాయిస్తూనే కిరణ్, అనిల్ కూడా వడ్డన కార్యక్రమంలో పాల్గొన్నారు. పిల్లలు భోంచేశాక అందరికీ చేతులు జోడించి నమస్కరించారు. రామలింగయ్య అందరినీ తీసుకుని గ్రౌండ్ మధ్యలో పెద్ద రావి చెట్టు కింద వేసిన టెంటు లోకి తీసుకువచ్చాడు. అక్కడ అరిటాకులపై అందరికీ మంచి విందు భోజనం చేయించాడు. చివరలో జిలేబీలు, కిళ్ళీలు తిన్నాక మళ్ళీ అందరూ మీటింగ్ హాలులోకి వెళ్లారు. అందరికీ ఆవులింతలు వస్తున్నాయి.
మేయర్, ఎమ్మెల్యే పూల దండలతో, బోకేలతో రామలింగయ్యని అభినందించి, కాసేపు ప్రసంగించి కూర్చున్నారు. ఇక అడగమన్నట్టు చూశాడు రామలింగయ్య.
	 “గత ఇరవై ఏళ్లుగా పలు నగరాల్లో ‘అన్నపూర్ణ’ భోజనం హోటళ్ళను అతి తక్కువ రేట్లతో నడుపుతూ  అనాథలకు, బిచ్చగాళ్ళకు ఉచితంగా భోజనం మూడుపూటలా అందిస్తూ సేవలు అందిస్తున్నారు. మీ సంస్థ అందిస్తున్న సేవలకు పద్మశ్రీ అవార్డు ప్రకటించటం పట్ల ఈ సంస్థ అధ్యక్షులుగా మీరెలా ఫీల్ అవుతున్నారు?” ఒక విలేఖరి ఉత్సాహంగా అడిగాడు.
	“ఇది నా ఒక్కడి వాళ్ల సాధ్యమయ్యే పని కాదు. నేను, నా స్నేహితులు ఒక ఐదు నగరాల్లో మాత్రమే ఈ సంస్థను నడుపుతున్నాం. మిగతా నగరాలలో ఎందరో  యువకులు స్వచ్చందంగా ముందుకు వచ్చి ఈ సంస్థ ఉద్దేశాన్ని ముందుకు తీసుకెళ్తున్నారు. అలాగే కొంతమంది దాతృత్వం. ఇది సమిష్టి కృషి ఫలితం” అన్నాడు రామలింగయ్య.
“కాని ఇలా మీరు చేయటంవల్ల  బెగ్గింగ్ ని మీరు సపోర్ట్ చేస్తున్నారని మీకు అనిపించటం లేదా…?”  మరో విలేఖరి ప్రశ్న సంధించాడు.
“ప్రతి మనిషికి మంచి ఆరోగ్యం, స్వయం సంపాదన లేక మరో ఆర్థిక ఆసరా, మరీ ముఖ్యంగా తనవాళ్ళ తోడు, ఉంటే మన సమాజంలో ఇక బిచ్చమెత్తుకునేవాళ్ళు కనిపించరు. వీళ్ళకు మేము ఒక నీడని ఇవ్వలేకపోవచ్చు. కాని మాకున్నంతలో వీళ్ళను ఆకలితో చనిపోకుండా చేయడానికే మా ఈ ప్రయత్నం. వీలున్నంతలో కొంతమంది ఉదారులైన డాక్టర్ల సాయంతో ఉచిత ఆరోగ్య సహాయం కూడా చేస్తున్నాం!”
“అసలు ఇలా రోడ్డుమీద అనాధలకు రొజూ భోజనాలు పంచాలన్న ఆలోచన మీకు ఎలా కలిగింది?”
 	“ఈ ఆలోచనకు బీజం ఇక్కడే పుట్టింది. ఇప్పుడు మీరు చూస్తున్న ఈ అనాధ పిల్లల శరణాలయం ఒకప్పుడు  ఓల్డేజ్ హోమ్.. అలాగే నాకూ, మా ఆవిడకు ఆశ్రయం ఇచ్చిన ఇల్లు!” రామలింగయ్య సాలోచనగా కళ్ళ జోడు తీసి తుడుచుకుంటూ అన్నాడు.
అందరూ ఒక నిమిషం తృళ్ళిపడ్డారు. ‘ఎంతో పేరున్నఈ పెద్దమనిషి ఒకప్పుడు ఈ ఓల్డేజ్ హోమ్ లో ఉన్నాడా?’ వాళ్లకేమీ పొంతన కుదరలేదు.
రామలింగయ్య చేతికర్రతో నడుచుకుంటూ హాలు కార్నర్లో ఉన్న ఒక రూము తలుపు తెరిచి చూపించాడు. “ ఇదే మేమున్న గది..”
ఫోటోగ్రాఫర్లు ఆ గదిలో ఫోటోలు తీయటానికి ముందుకు వెళ్లారు. గదిలో ఒక పాత మంచం, పక్కన ఒక షెల్ఫ్, టేబుల్-కుర్చీ ఉన్నాయి. గోడ మీద దండతో ఒక పెద్దావిడ ఫోటో ఉంది. ఫోటోని చూపిస్తూ తడి చేరిన కళ్ళతో చెప్పాడు రామలింగయ్య.
“తనే నా భార్య రాజేశ్వరి. చివరి రోజులు తను ఈ మంచం మీదే గడిపింది కొడుకును తల్చుకుంటూ”.
ఆశ్చర్యంగా వింటున్నారు అందరూ.
“మాది సంతోషంగా గడుపుతున్న చిన్న మధ్య తరగతి కుటుంబం. నేను మెడికల్ రిప్రెజెంటేటివ్ ని.  మాకు ఒక అబ్బాయి. వాడు బీటెక్ లో ఉండగా మా కుటుంబానికి ఒక సంఘటన శరాఘాతంలా తగిలింది. జాగింగ్ లో ఓ రోజు నేను కళ్ళు తిరిగి పడిపోయాను. లేచి చూస్తే హాస్పిటల్ బెడ్ మీద ఉన్నా. డాక్టర్ నేను పలకలేని జబ్బు పేరు చెప్పాడు. దాదాపు క్యాన్సర్ లాంటిది. ముందు చూపు కొరవడి మెడికల్ ఇన్సూరెన్స్ చేయించకపోవడంతో  దాచుకున్నదంతా వైద్యానికే ఖర్చయింది. ఉన్న ఇల్లు, ఊళ్ళో స్థలం అన్నీ అమ్ముకోవాల్సి వచ్చింది. ఉద్యోగం పోయింది. దాదాపు ఎనిమిదేళ్లు మంచం మీదే గడిపాను. కానీ నా అర్ధాంగి నన్ను కంటికి రెప్పలా చూసుకుంది. నేను మళ్ళీ ఇంటికి వచ్చేటప్పటికి నా చుట్టూ ప్రపంచమే మారిపోయింది. కొడుకు పెళ్లి తర్వాత ఉద్యోగం బదిలీ మీద ఢిల్లీ వెళ్లిపోయాడు. మమ్మల్ని ఈ శరణాలయంలోనే చేర్పించాడు.  వాడి మీద బెంగతోనే రాజేశ్వరి ఈ గదిలోనే నన్ను వదిలి వెళ్లిపోయింది..” గద్గద స్వరంతో చెప్తూ ఆగిపోయాడు రామలింగయ్య. అతని కళ్ళు శూన్యంలోకి చూస్తున్నాయి. అతని కళ్ల ముందు ఇరవై ఏళ్ల కిందటి సంఘటన దొర్లింది.
ఆ రోజు రామలింగయ్య భార్య కన్ను మూసిన మరుసటి రోజు. కొడుక్కి కబురు పంపినా ఇంకా రాలేదు. కారక్రమాలు అన్నీ పూర్తి చేసేటప్పటికి సాయంత్రం అయింది. స్నేహితులని పంపించేసిన రామలింగయ్య ఎటు నడుస్తున్నాడో తెలియకుండా ఒక విరాగిలా వెళ్తున్నాడు. వర్షం హోరున కురుస్తోంది. అతని కళ్ల నుంచి కారుతున్న కన్నీరు వర్షంలో కలిసిపోతోంది. నడిచి నడిచి రోడ్డు పక్కన ఒక చెట్టు కింద పడిపోయాడు. రాత్రయింది. కాసేపటికి వర్షం తెరిపి ఇచ్చింది. నెమ్మదిగా లేచి కూర్చున్నాడు రామలింగయ్య. ఏడ్చిన కళ్ళు మసకగా ఉన్నాయి. వర్షానికి తడిసిన శరీరం వణుకుతోంది. ఇంతలో ఎవరో తన చేతిలో రెండు ఇడ్లీలు ఉన్న చిన్న ఆకు పెట్టారు. కళ్ళు చికిలించి చూశాడు. ఎదురుగా పదేళ్ళ పాప. పక్కనే ఒక బుట్టతో ఒక పెద్దావిడ. నుదుటి మీద పెద్ద బొట్టు. పాప చెంగున పరిగెడుతూ అక్కడ దూరంగా ఉన్న కొందరు బిచ్చగాళ్లకు ఇడ్లీలు పంచడానికి వెళ్లింది. ఆ పెద్దావిడలో లీలగా తన తల్లి రూపం కనిపించింది రామలింగయ్యకి. “అమ్మా” అని అరుస్తూ దబ్బున కింద పడ్డాడు. ఆమె ఆందోళనగా అతని చేయి పట్టుకుంది. అతని వళ్ళు జ్వరంతో కాలిపోతోంది.
     రామలింగయ్య లేచేటప్పటికి తెల్లరింది. నుదుటి మీద తడిగుడ్డ ఉంది. ఓ గుడిసెలో చాప మీద పడుకుని ఉన్నాడు. నెమ్మదిగా లేచాడు. ఇంతలో తలుపు తెరుచుకొని లోనికి వచ్చింది రాత్రి తనను ఆదుకున్న పెద్దావిడ. “లేచావా బాబూ. రాత్రంతా జ్వరం. కషాయం తాగించాను” అంటూ నుదుటి మీద చేయి పెట్టి చూసింది.
“జ్వరం తగ్గింది బాబూ. లేచి ముఖం కడుక్కో. ఏమైనా తిందువుగాని.. ” అంటూ వేప పుల్ల ఇచ్చి ఆమె బయటికి వెళ్లింది. బైటికి వచ్చి చూశాడు. అక్కడ చిన్న బండి మీద వేడి వేడి ఇడ్లీలు, దోశలు వేస్తోంది. పక్కన ఒక కుర్రాడు అవి సప్లయి చేస్తున్నాడు. దాదాపు ఓ పదిమంది దాకా నిలబడి తింటున్నారు. ఆవిడతో మాట్లాడాక తెలిసింది ఆవిడ పేరు అన్నపూర్ణ. టిఫిన్ బండి నడుపుకుంటూ జీవనం సాగిస్తోంది. వాళ్ల ఊళ్ళో భర్త పోయాక పొలం మరిదులు లాగేసుకుంటే, ఉన్న దాంతో పిల్లల్ని పెంచి,  వాళ్ల పెళ్లిళ్లు చేశాక తను పట్నం వచ్చేసింది. ఆమె కొడుకు ఈవూళ్లోనే మెకానిక్ గా ఉంటున్నాడు. ఈమె ఈ ఊరొచ్చాక, టిఫిన్లు, భోజనాలు చేసుకుంటూ గడుపుతోంది. సూరి అనే ఒక పనివాడు ఆమెకు సాయపడ్తుంటాడు. ఆమె పిల్లల దగ్గర ఉండదు. ఓపిక ఉన్నంత కాలం పని చేసుకుంటూ తానే వేరేవాళ్ళకి ఆసరా ఉండాలి అంటుంది. కొడుకు, కూతురు అప్పుడప్పుడు వచ్చి డబ్బులు తీసుకెళ్తుంటారు.  రాత్రి తను చూసిన పాప ఒక అనాథ. దాని బాగా చదివించాలని పెద్దావిడ కోరిక. పాపని దగ్గర్లోని చిన్న బడికి పంపుతోంది. రాత్రిపూట మిగిలిన భోజనాలు, టిఫిన్లు చీకట్లో రోడ్డు మీద పడుకున్న అనాథలకు పంచుతుంది.
“నన్ను నీ అసిస్టెంట్ గా పెట్టుకో అమ్మా. నేను కూడా వంటలు బాగా చేస్తాను” అన్నాడు రెండు రోజుల తర్వాత కొంచెం తేరుకున్న రామలింగయ్య గిన్నెలు కడుగుతూ.
ఆవిడ వద్దంటున్నా నెమ్మది నెమ్మదిగా పెద్దావిడకు సాయపడుతూ అక్కడే ఉండిపోయాడు రామలింగయ్య. రాత్రిపూట ఆరుబయట నవారు మంచం మీద పాపకు కథలు చెప్తూ పడుకునేవాడు. రామలింగయ్య కూడా వంటల్లో నేర్పుకలవాడు. క్రమంగా వీళ్ళకి కస్టమర్లు బాగా పెరిగారు. రాత్రుళ్లు అన్నపూర్ణమ్మ, పాపతో పాటు అతను కూడా రోడ్ల మీద ఉండే అన్నార్తులకు భోజనాలు పెట్టేవాడు. ఆమెని అప్పుడప్పుడు అడిగేవాడు.
“ఈ వయసులో ఎందుకమ్మా ఇంత కష్టపడతావు. నీ బిడ్డల దగ్గర ఉండొచ్చు కదా?” దానికి ఆమె చాలా నిబ్బరంగా బదులిచ్చేది. “నాకు ఓపిక ఉన్నంత కాలం పని చేయటం నాకు చాలా ఆనందం ఇస్తుంది బాబూ. ఒకళ్ల దగ్గరికి వెళ్ళి వాళ్ళకి బరువుగా మనం ఎందుకు వుండాలి? మనకి శక్తి ఉన్నంతకాలం కష్టపడాలి…శక్తి లేని వాళ్ళకి ఎప్పుడూ సాయం చేస్తూ ఉండాలి’’. ఆమె ఫిలాసఫీ రామలింగయ్యకి చాలా నచ్చింది.
ఆరునెలలు గడిచిన తర్వాత అన్నపూర్ణమ్మ నిద్రలోనే వెళ్లిపోయింది.ఎంతో ప్రసన్నంగా నవ్వుతూ. వాళ్ల పిల్లలు వచ్చారు. కార్యాలు అయ్యాక పాపని అన్నపూర్ణమ్మ బంధువులు తీసుకెళ్ళబోతే రామలింగయ్య వారించాడు. ఆ రోడ్డు చివర ఉన్న పచారీ దుకాణం ఓనరు గుర్నాధం రామలింగయ్యని, అన్నపూర్ణమ్మ బంధువులని తన షాపుకి పిలిపించాడు. ఆయన పెద్దావిడ వ్యాపారంలో పెట్టుబడికి అప్పు, కిరాణా సామగ్రి ఇస్తుండేవాడు. గుర్నాధం ఓ కాగితం రామలింగయ్యకి, పెద్దావిడ పిల్లలకి చూపించాడు. దాని ప్రకారం అన్నపూర్ణమ్మ ఆయనకి అన్నీ కలిపి ఒక వేయి రూపాయల బాకీ పడింది. అది చూసి ఆమె కొడుకు, కూతురు ఎటోళ్ళు అటు వెళ్ళిపోయారు. రామలింగయ్య దృష్టి గుర్నాధం దుకాణం పార్టిషన్ చేసి పక్కన ఉన్న స్టోర్ రూమ్మీద పడింది. గుర్నాధాన్ని ఒప్పించి అది అద్దెకు తీసుకుని, మరో మూడువేలు అప్పుగా తీసుకుని అక్కడ చిన్న టిఫిన్ సెంటర్ తెరిచాడు. సూరికి టిఫిన్ బండి ఇచ్చి పంపించి, ఇంకొక పనివాడిని టిఫిన్ సెంటర్లో పెట్టుకున్నాడు. తన అనుభవాన్ని, మార్కెటింగ్ పరిజ్ఞానాన్ని ఉపయోగించి వ్యాపారం పెంచాడు.  బయట టిఫిన్ బండ్లు పెరిగాయి. గుర్నాధం తన దుకాణాన్ని ఖాళీ చేసి రామలింగయ్యకిచ్చి భాగస్వామిగా మారాడు. పార్టిషన్ ని తీసేసి ఒకే హోటల్ చేశాడు రామలింగయ్య. బయట ‘అన్నపూర్ణ హోటల్’ అని బోర్డు పెట్టాడు. క్రమంగా బిజినెస్ పెరిగింది. పాత స్నేహితుల సాయంతో హోటల్ వ్యాపారాన్ని విస్తృతం చేశాడు. 
———
ఆసక్తిగా వింటున్నారు విలేఖర్లు, మిగతావాళ్లు.
	“అన్నపూర్ణమ్మ నేర్పిన పాఠం నేను  ఎన్నడూ మరువలేదు. ఓపిక ఉన్నంతవరకు పని చేస్తూనే ఉండు. సాయం చేయగల్గినంత వరకు ఇతరులకు సాయపడు అని ఆమె చెప్పింది. నేను అదే పాటిస్తున్నాను. ఒకరి ఆకలి తీర్చితే కలిగే ఆనందం మాటల్లో చెప్పేది కాదు. అది అనుభూతి చెందితే కానీ మనకు తెలియదు.. నేను సంపాదించినదానిలో వచ్చే లాభాలు ఈ భోజనం పాకెట్ల పంపిణీకి వినియోగిస్తున్నాం. ఒకప్పుడు ఈ ఓల్డేజ్ హోంలో ఉండేవాళ్లందరూ ఇప్పుడు మా కార్యక్రమాలలో భాగస్వాములే. వాళ్ళందరూ ఇప్పుడు బైట తమ తమ అద్దె లేదా స్వంత ఇళ్ళలో ఉంటున్నారు. ఈ ఓల్డేజ్ హోంని అనాథ పిల్లల సంరక్షణ గృహంగా మార్చాం. అలాగే నాలాంటి భావాలు కలిగిన మరికొంతమంది స్నేహితులు మాతో కలిశారు. మాలాగా మరికొంతమందిని ఇలాంటి పనుల్లోకి పురికొల్పటమే మేము నిజంగా సాధించిన విజయం…!!!”
	రామలింగయ్యకళ్ళనుంచి ఆనందభాష్పాలు జారుతున్నాయి. హాలంతా చప్పట్లు మోగాయి. కిరణ్ లేచి ఆయన దగ్గరికి వెళ్లి చెప్పాడు “ అంకుల్. నేను మీతో జాయిన్ అవుతాను….!”
	అనిల్ కి భుజం మీద చేయి వేసి చెప్పాడు ప్రభాకర్. “ చూశావా ఆయన ఎంత కష్టాలు పడినా, అన్నీ ధైర్యంగా ఎదుర్కొని ఎంత ఎత్తుకు ఎదిగాడో. అదికూడా ఆ వయసులో. ఫెయిల్ అయ్యానని ఎప్పుడూ దిగులు పడకు. మళ్ళీ మళ్ళీ ప్రయత్నిస్తూనే వుండు. గెలుపు నీదే అవుతుంది. ఇప్పుడు అర్ధం అయిందా నిన్ను ఇక్కడికి ఎందుకు తీసుకు వచ్చానో….”
	నవ్వుతూ తల వూపాడు అనిల్. 
———
ఈ కథకి ప్రేరణ:
1.	తమిళనాడులో వడివేలంపాళ్యం గ్రామంలో ముప్పై యేళ్లుగా రూపాయికే ఇడ్లీ అమ్ముతూ శ్రమకి మరో రూపంగా నిలిచిన 85 యేళ్ళ ‘కమలాతల్’. ఈమె పొద్దున్నే నాలుగింటికి లేచి తన దినచర్య ప్రారంభిస్తుంది. ఈమె కిరోసిన్ స్టవ్ మీద ఇంతకుముందు ఇడ్లీలు వండేది. ఈమె శ్రమకు అబ్బురపడిన మహీంద్రా కంపెనీ అధినేత 2019 లో ఈమెకు గ్యాస్ స్టవ్ తో పాటు ఉచిత సిలిండర్ సప్లయి అందచేశారు.
2.	బెంగుళూరులోని మహిత తన మిత్రులతో కలిసి ప్రారంభించిన Feed Your Neighbour (FYN) ద్వారా అనాథలకు, రోడ్లపై ఉండే ఇల్లు లేని పేదవాళ్ళకి, బిచ్చగాళ్లకు భోజనాలు  అందిస్తూ సేవ చేస్తున్నారు.
3.	ఢిల్లీలోని అంకిత్ తన మిత్రులతో కలిసి ప్రారంభించిన Feeding India ప్రస్తుతం 20 నగరాల్లో గూడులేని నిరుపేదలకు భోజన సాయం అందిస్తోంది. 
4.	పలాసలో ముగ్గురు తెలుగు ఆర్మీ జవాన్లు స్థాపించిన వివేకానంద సేవా సమితి వీలైనంతలో అక్కడి నిరుపేదలకు కడుపు నింపుతోంది.  
రచన: సావిత్రి దుడ్డు
నాన్నమ్మగారు చూపిస్తున్న నగ చాలా బావుంది. చిన్న బంగారు చాక్లెట్ బిళ్ళలు వరుసలా ఉంది. వదిన కోసం చేయించాలి అని బంగారం కొట్టు పెద్దయ్యని రమ్మన్నారు. మా అమ్మ పక్కన కూర్చుని, తన చీర నలిపేస్తూ తనని ఊపేస్తూ “అమ్మ, నాకు ఎప్పుడు కొంటావు?” అని అడిగాను. పెద్దయ్యిన తర్వాత కొనుక్కుందాము అంది అమ్మ. యెంత పెద్ద అవ్వాలి? నేను పెద్దదాన్నయ్యాను అన్నావు కదా. గొడవ చెయ్యకూడదని! అని అన్నాను. ఏమి సమాధానం చెప్పాలో తెలియక, పదిహేను ఏళ్ళు వస్తే పెద్దదానివి అయినట్టు. లెఖ్ఖలు రావని తొమ్మిది నుండి పదిహేను ఏ ఏడాది అవుతుందో లెక్కపెట్టమని వంటింట్లోకి వెళ్ళిపోయింది.
పదిహేను ఏళ్ళు వచ్చాయి. లంగా ఓణి కట్టుకుని, కాసులపేరు పెట్టుకుని వరలక్ష్మి పూజ చేసుకున్నాము, తాంబూలానికి రండి అని వీధిలో అందరిని పిలిచి వచ్చాను. పసుపు రంగు లంగా, ఇటుక రంగు ఓని, పెద్ద జరి, కాసులపేరు, నేను. అందరు నన్ను చూస్తున్నారో లేదో తెలియదుకాని, మా అమ్మ నన్ను చూస్తూనే ఉంది, ఎక్కడ అల్లరి చేస్తూ ఆ నగ పారేసుకుంటానో అని భయపడుతూనే ఉంది. ఆలా ఎలా పారేసుకుంటాను! అది నా కాసులపేరు. నా కోసం అమ్మ నాన్న కష్టపడి చేయించారు. ఆ రోజు చాలా బుద్ధిగా ఉన్నాను అని రాత్రి అమ్మ అంటే, రోజు కాసులపేరు పెట్టుకుంటే ఇంకా బుద్ధిగా ఉంటాను అన్నాను. స్కూల్ కి బావుండదు అని, బ్యాంకు లాకెర్ లో పెట్టేసారు. మళ్ళీ ఎప్పుడు పెట్టుకోవచ్చు అంటే, ఎవరైనా పెళ్ళికి వెళితే పెట్టుకుందువుగాని, అని సమాధానమిచ్చి పడుకుంది.
నాన్నమ్మగారు ఇంటికి వస్తారు, త్వరగా స్కూల్ నుండి వచ్చేయి. మగపిల్లలతో ఆడుకుంటూ కనిపించకు, బుద్ధిగా, నెమ్మదిగా ఉండు, ఎక్కువ మాట్లాడకు, ఒక్క రెండ్రోజులు, అమ్మ ఆర్డర్ వేసింది. సరే అని తలా ఊపి, స్కూల్ కి వెళ్లిపోయాను. సాయంత్రం, నాన్నమ్మగారు కుర్చీ లో కూర్చుని అమ్మ తో మాట్లాడుతున్నారు, నేను నమస్కారం చెప్పి, స్కూల్ బట్టలు బాత్రూం లో విప్పి, స్నానం చేసి, ఇంట్లోకి వచ్చి, అమ్మ చేసిన టిఫిన్ తింటూ టీవీ చూస్తున్నాను.
కాసులపేరు పెట్టుకుంటున్నావా? అని నానమ్మగారు అడిగితే, లేదు, ఎవరు పెళ్లి చేసుకోవటం లేదు అని సమాధానం ఇచ్చాను. ఆవిడ ఖంగారు పడి, అదేమిటి, పదహారు ఏళ్లైనా లేవు, అప్పుడే కాసుల పేరు వేసుకోవడం కోసం పెళ్లి కావాలా నీకు అని అడిగారు. అమ్మ ఇంకా ఖంగారు పడి, ఎవరైనా పెళ్లి చేసుకుంటే నగ పెట్టుకోవచ్చు అన్నానండి, అందుకని ఆలా పెళ్లి అని మాట్లాడుతోంది. నానమ్మగారు, ఏమనుకున్నారో ఏమో, చదువు సరిగ్గా లేదుకదా, పెళ్లి కావాలంటోందేమో అనుకున్నా, అన్నారు. అమ్మకి ఉక్రోషం ఎక్కువ. పైకి ఏమి అనకపోయినా, లోపల బాధపడింది. నాన్నమ్మగారు రెండ్రోజులు తర్వాత ఊరికి వెళ్లిపోయారు.
ఆ రోజు రాత్రి పడుకునే ముందు అమ్మ చెప్పిన మాట, ఎన్ని నగలు ఉన్నా, ఎలాంటి నగలు ఉన్నా, చదువు అనే నగ లేకపోతే ప్రపంచంలో నెగ్గలేవు. ఇంకా ఎం చెప్పాలో ఎంత చెప్పాలో, చెప్పిందో లేదో తెలియదు. ఎన్నో సందర్భాలు వచ్చాయి వెళ్లాయి, కాసులపేరు వేసుకున్నాను కానీ, ఆ ఆనందం, మళ్లీ రాలేదు.
వరలక్ష్మి పూజ చేసుకున్నామని, వీధిలో అందరిని పిలిచి రామ్మా అన్నారు అత్తయ్యగారు. నగలు పెట్టుకో, మరీ కాసులపేరు కాదు, మావయ్యగారు చేయించిన వరాహలపేరు పెట్టుకో. చదువు పదిమందిలో ఎలా ఉండాలో నేర్పింది, సమాధానం ఎక్కడ చెప్పాలో నేర్పింది. అత్తగారిదగ్గర మౌనం నేర్పింది. వరాహలపేరు వేసుకుని ఇంటికి వచ్చిన వాళ్ళకి తాంబూలం ఇచ్చి, నగతో, నగువతో సాయంత్రం గడిచింది.
దేశంకానిదేశం, ఇక్కడ ఎవరికీ తెలుసు నీ కాసులపేరు గురించి. అది బ్యాంకు లాకెర్ లో ఉండని. ఆ సొలిటైర్ పెట్టుకో, అందరికి దాని విలువ అర్ధం అవుతుంది అన్న భర్తగారితో నగ గురించి యుద్ధం ఎందుకని చదువుకున్న చదువు మారు మాట్లాడకుండా చేసింది.
పది ఏళ్ళ తర్వాత, ఇండియా లో ఉన్నాం. కూతురు తో, వరలక్ష్మి పూజ చేసుకున్నాను. లంగా జాకెట్ వేసుకుని కాసులపేరు పెట్టుకుని కూర్చో, అందరు తాంబూలానికి వస్తారు. వచ్చి రాని తెలుగు మాట్లాడితే నవ్వుతారు. కానీ, ఎంత వచ్చో అంత సరిగ్గా మాట్లాడు అని చెబుతున్న నాకు, స్టాప్ అమ్మ స్టాప్. ఐ విల్ టేక్ కేర్ అఫ్ టాకింగ్ పార్ట్ (మాట్లాడడం గురించి నేను చూసుకుంటాను). ఆ చైన్ నాకు వద్దు అంది. ఇట్స్ ఓల్డ్. ఇట్స్ బోరింగ్ అంటున్న పిల్ల మాటలకి సమాధానం ఏమివ్వాలా అని ఆలోచిస్తున్న నాకు, సమాధానం తానే ఇచ్చేసింది.
మామ్, డెకరేట్ వరలక్ష్మి విత్ యువర్ చైన్, అని చెప్పి వెళ్ళిపోయింది. అమ్మవారికి పెట్టమ్మా అని చెప్పిన తన ఇంగ్లీష్ మాటలకి ఇంక మారు మాట్లాడలేదు. కాసులపేరు వేసుకోవాలి ఆనుకున్నప్పటి తొమ్మిది ఏళ్ళ నాకు, అమ్మవారికి వెయ్యమన్న నా తోమ్మిది ఏళ్ళ కూతురికి, ఆలోచనలలో ఎన్నో అంతరాలున్నాయి.
ముత్తైదువులకు తాంబూలం ఇవ్వడానికి సర్దుకుని, వరలక్ష్మి దేవిని తరతరాలకు ఆలోచన పెంచే చదువు ఉండేలా వరాన్ని ఇవ్వమని కోరుకుంటూ, కాసులపేరు అలంకరించి, మంగళహారతి ఇచ్చి నమస్కరించాను. 🙏
రచన:ముక్కమల్ల ధరిత్రీ దేవి
మిట్టమధ్యాహ్నపువేళ
ఎండ కాస్తున్న సమయాన
మొదలయ్యింది  ఉన్నట్టుండి జల్లున…
వాన !! మల్లెలు కురిసిన చందాన !
నేనూహించని ఆనందం !
చేరింది చెంతకు..అతి  నిశ్శబ్దంగా…చిత్రం!
నింగిని భానుడి కిరణాల మెరుపు ఒకవంక
చిరుజల్లుతో చల్లని చిరుగాలి మరోవంక
ఆపై…తడిసిన మట్టి సువాసనలింకొంత !
ఆస్వాదిస్తూ ఆరుబయటికొచ్చి
ఆకసం వేపు చూశా ఒకపరి
అరెరే !! రంగు రంగుల హరివిల్లు !!
మెల్లిమెల్లిగా పరుచుకుంటూ ప్రత్యక్షం
విశాల గగనపు ‘కాన్వాసు’ మీద !
కనిపించని ఏ అద్భుత చిత్రకారుడో
కలుపుకున్న రంగుల్ని అలా పైకి వెదజల్లి
అలవోకగా సృష్టించాడా అన్నట్లు
రూపుదిద్దుకుంది  క్షణాల్లో
ఓ అద్వితీయ కళాఖండం !!
ప్రకృతి ప్రసాదిత మనోహర దృశ్యం!!
ఏడురంగుల కలబోత…
వీక్షించే జనాలకు అదో వింత !
క్షణకాల దర్శనంతో నయనాలే  దర్పణాలై
నా హృదయ ఫలకం మీద ముద్రింపబడ్డది
రమణీయ ఛాయాచిత్రమొకటి !
పరవశిస్తూ పొంగిపోయె మనస్సు
అదిగో,  రంగురంగుల ఇంద్రధనుస్సు !
స్పందించే మనసుంటే
ఆ మనసుకు కళ్ళే ఉంటే
విధాత సృష్టిలో కనిపించనిదేముంది ?
కళారాధకుల భావుకతకు లోటేముంది ?? 
*****
రచన: ప్రకాశలక్ష్మి
అక్రరమాలలోని మొదటి అక్షరం”అ”.
అ అంటే అమ్మేగా మరి।
ఆదికి,అనాదికి మూలం అమ్మ।
సమస్త సృష్టికి మాతృరూపం అమ్మ।
ధరణి పైన నడయాడే దేవత అమ్మ।
దుష్ట శిక్షణ , శిష్టరక్షణ చేసి,
సమస్త మానవాళికి రక్షణ ఇచ్చేది అమ్మ।
అమ్మ ప్రేమ అమృతం,అదేకదా ..మనకు ఆధారం
పాల సంద్రం లో పుట్టిన క్షీరాబ్ధి కన్యక అమ్మ।
సృష్టి స్థితి లయ కారిణి అమ్మ।
ముగ్గురమ్మల మూలపుటమ్మ జగన్మాత
ఆషాడమాసం బోనాలజాతరలు,
శ్రావణమాస లక్ష్మీ పూజలు,
బతుకమ్మలు,దసరా నవరాత్రులు,
దీపావళి అమావాస్య లక్ష్మీపూజలలో,
మహిళ ల వదనాలలో లక్ష్మి కళలుగా,
అంతట తానై నిలిచి, జలంలో,
తైలంలో,ప్రకృతిలో, చెట్టూచేమలో,
సర్వం తానే అని తెలిపే జగన్మాతా,
నీకు నా నమస్సులు
రచన: రమా శాండిల్య
బెంగుళూర్ నుంచి ఒక్కరోజులో వెళ్ళి, తిరిగి రాగలిగిన అద్భుతమైన వినోద, విజ్ఞాన, ఆధ్యాత్మిక, చారిత్రక యాత్ర, ఈ సారి నేను వ్రాస్తున్న ఈ యాత్రాదర్శిని.
బెంగుళూర్ మా ఇంటినుంచి, ఉదయం ఆరుగంటలకు బయలుదేరి, సాయంత్రం ఏడుగంటలకు ఇంటికొచ్చేసాము.

ఈ ట్రిప్పులో, మేము చూసిన స్థలాలు, సోమనాథ్ పురాలోని, శ్రీ కేశవస్వామి ఆలయం. ఈ మధ్యలో ఏ ఆలయానికి ఇంత ‘థ్రిల్’ అయి చూసిన అనుభవమే లేదు. అంత అద్భుతమైన ఆలయం.
రెండవది, ఒక కిలోమీటర్ దూరం నడచిన తరువాత వచ్చే, పంట చేలలో ఉన్న శివాలయం, కావేరీ నది చూసి, అక్కడే ఉన్న కావేరీ క్రాఫ్ట్ ఎంపోరియంలో చందనం, ఎర్ర చందనంతో చేసిన అనేక వస్తువులను చూసి వచ్చాము.
***
కేశవ స్వామి ఆలయం:
ప్రతి అంగుళం వివరంగా చూడవలసిన ఆలయమిది. ఆ శిల్పకళా సౌందర్యం మాటలలో చెప్పలేని అనుభూతిని మిగిల్చినది.
అంగుళ ప్రమాణంలో ఉన్న విగ్రహమూర్తులనుంచీ నిలువెత్తు కేశవ, మాధవ, మధుసూదనుడి విగ్రహమూర్తులను సందర్శించి, ఆ గర్భగుడి సౌందర్యానికి ముగ్ధురాలనైపోయానని చెప్పడంలో ఎటువంటి అతిశయోక్తి లేదు.
ఆ ఆనందంలో, ‘మాధవా, కేశవా, మధుసూదనా!’ అని వచ్చీరాని పాట – గొంతు బావుండదు, స్వరం నిలువదు, అయినా పాడుకున్నాను. అంత తన్మయత్వంతో చూసిన ఆలయం ఈ మధ్య కాలంలో ఇదేనేమో! ఈ ఆలయం చూస్తున్నంతసేపు అన్నమాచార్య కీర్తన, ‘మాధవా, కేశవా, మధుసూదనా!’ అని మనసు పాడుతూనే ఉంది.
ఇంతగా, ఈ ఆలయం గురించి చెబుతున్నానని, పూజలూ అవీ ఆలోచిస్తున్నారేమో! అలాంటివేమీ లేని శిథిలాలయం ఇది. మైసూర్ మహారాజుల పరిపాలనలో అత్యంత శక్తివంతమైన, అన్ని కళలతో, ఆరాధనలతో, వార్షిక సేవలతో అత్యంత శ్రద్ధతో విలువ కట్టలేని ఆభరణాలతో, అష్టైశ్వర్యాలతో సేవలనందుకున్న కేశవయ్య, ఈ రోజు గర్భాలయంలో చేతి వేళ్ళు విరిగిపోయి, ఆయన చేతిలోని మురళిని కూడా విరగొట్టి పెట్టిన శిథిలాలయం మాత్రమే అక్కడ వుంది. ఏ విగ్రహం కూడా, ఆలయంలో ప్రతిష్టకుగాని, పూజకు గాని అర్హతలేకుండా ఉన్నాయి. అయినా ఆ శిల్పసౌందర్యమో, పూర్వం జరిగిన వైభవాన్ని గుర్తుచేసుకుంటూ చూడటమో తెలియదు గాని ఆ ఆలయం నుంచి బయటకు రావాలనిపించటమే లేదు.
ఆ శిల్పాలలో లేని గ్రంథమే లేదు. రామాయణము, మహాభారతము, భాగవతంలో వచ్చే విష్ణుస్వరూపాలన్నీ అక్కడ మూర్తులలో ఉన్నాయి. ఆ మూర్తులను చూస్తుంటే, ఒకప్పుటి ఈ ఆలయ శోభ ఊహించుకుంటే, ఒడలు పులకరించి పోయింది. మహారాజు ఏనుగు నెక్కి, తన పరివారంతో స్వామిని దర్శించిన కథనం, వెనువెంటనే టిప్పుసుల్తాన్ ఆ ఆలయాన్ని భ్రష్టు పట్టించిన విధానకథనం పరస్పర విరుద్ధ భావాలను కలుగ చేసిందనటంలో ఆశ్చర్యం లేదుకదా!
కురుక్షేత్ర సంగ్రామమంతా, ఆలయం చుట్టూ ఒక లైన్లో మూడంగుళాల ఏనుగు బొమ్మల మీద ఎంత వివరంగా చెక్కారో, చూసి తీరవలసినదే! అలా ఆరు లైన్ లలో, నెమళ్ళూ, జింకలు, హంసలు ఏనుగు అంబారిమీద సైనికులను వివరంగా చెక్కిన ఆ శిల్పుల శిల్పకళా చాతుర్యానికి అచ్చెరువు పొందానంతే!!

ఈ ఆలయంలోకి ప్రవేశించగానే వేయి స్తంభాల మంటపం నాలుగు ప్రక్కల ఉంటుంది. ఒకో మంటపంలో పదేసి విగ్రహమూర్తులే లేని గర్భాలయాలు వెలవెలబోతూ ఉన్నాయి. ఒక్కో ఆలయానికి ఆ గర్భగుడిలో ఏ మూర్తి ఉండేదో తెలియచేసే మూర్తి ద్వారం పైన చెవో, ముక్కో, చెయ్యో, కాలో లేకుండా దర్శనమిస్తున్నాయి. ప్రతీ ఆలయం దగ్గరా కనులు చెమ్మగిల్లుతూనే ఉన్నాయి.
ఆలయం ప్రతీ అణువూ శిల్ప కళా సౌందర్యమే! గర్భగుడిలో అయితే ఆకాశ మంటపాల శిల్పాలను ఏకశిలా తోరణాలతో, మూర్తులపైన ఉన్న చోట పద్మతోరణాలతో అద్భుతంగా ఉంది.
ఈ ఆలయం యొక్క చరిత్ర గూగుల్ లో పుష్కలంగా దొరుకుతున్నది. గూగుల్ సెర్చ్ కోసం, ‘సోమనాథ్ పురా’ అని చదవండి తప్పకుండా!
ఈ ఆలయంలో బాడ్ ఎక్సపీరియన్స్ ఏమిటంటే, మొదట దేవాలయానికి వెళ్ళగానే, టిక్కెట్ కోసం కౌంటర్ లేదు, ఒక బోర్డ్ మీద ఆ ఆలయ వెబ్ సైట్ గురించిన వివరాలిస్తారు. అవి ఓపెన్ కావు. అరగంట సమయం వేస్ట్ అయ్యాక సెక్యూరిటీ గార్డ్ కూడా మాతోపాటు కష్టపడితే, ఎలాగో ఒకలాగా ఆ, ’20’ రూపాయల టిక్కెట్ తీసుకుని లోపలికెళ్లాము. లోపలికి వెళ్లబోయేముందు ఆలయ ఆవరణలో ఉన్న లాన్, పెద్దపెద్ద వృక్షాలు, నల్లని మబ్బు పట్టిన ఆకాశము ఆ ఆలయ దర్శనానికి మరింత వన్నె తీసుకు వచ్చాయనిపించింది. బెంగుళూరులో ఉన్నవారే కాకుండా అందరూ చూడవలసిన యాత్రాస్థలమిది.
****
యాత్ర ఉత్తరార్థంలో సంగమ దర్శనం:

మూడు నదుల సంగమం. సోమనాథ్ పురానుంచి కొంచెం లోపలికి అంటే, ముప్పైరెండు కిలోమీటర్ల దూరంలో ఉన్నది.
సోమనాథ్ పురా నుంచి ఒక గంటలోపే ప్రయాణం. ఒక నది ప్రవహిస్తేనే పరిసరాలను సస్యశ్యామలపరుస్తుంది, నదీమ తల్లి. అలాంటిది, మూడు నదులు కలిసే ఈ చోటు అద్భుతమనే చెప్పాలి. ఈ గంటసేపు డ్రైవ్ లో నేననుభవించిన ఆ శాంతీ, ప్రశాంతి చెప్పనలవి కాదు. దారంతా పచ్చని కొండలూ, కురవటానికి సిద్ధంగా ఉన్న నల్లమబ్బులు, బారులు బారులుగా ఎగురుతున్న కొంగలు, అప్పుడప్పుడు చేల మధ్యలో కనపడుతున్న, విరిసిన తామరలతో నిండి ఉన్న చెరువులు, రకరకాల పంటలు, ముఖ్యంగా చెరుకు, కొబ్బరి, మొక్కజొన్న, జొన్న, వరి పంటలతో నేలంతా ఆకుపచ్చని కంబళి పరచినట్లు, కళ్ళ పండుగగా ఉంది.
ఆ దారిలో అరగంట ప్రయాణించి కొండల మధ్యనుంచి సరిగమలు పాడుతూ ఉరకలు వేస్తూ వస్తున్న కావేరీ నదిని, ఇంకొక ప్రక్కనుంచి లోకపావని (కబిని) నెమ్మదిగా కదిలితే శబ్దం వస్తుందేమో అనేట్లు వసున్న కబినీ నదిని తనలో కలుపుకుంటూ స్నేహితురాలి చేయి పట్టుకుని హేమావతి, మరొక స్నేహితురాలు కావేరితో కలిసి, ముగ్గురూ కలిసికట్టుగా ఒప్పులగుప్ప అంటూ అడుతున్నట్లు వయ్యారంగా మూడు నదులు కలిసిపోయి ప్రవహిస్తూ, చేసే ఆ సందడంతా ముగ్గురు ఆడపిల్లలు కలిసి గలగలలాడుతూ అల్లరి చేస్తున్నట్లే ఉంది.
ఒకప్రక్క సంగం విధులు నిర్వహిస్తున్నవారు, ఇంకొక ప్రక్క సంగమస్నానాలు చేసేవారితోను, మరొక ప్రక్క శ్రాద్ధ కర్మలు చేసేవారి తోనూ సందడిగా ఉంది. చేపల కోసం బాతులు వేట, కొంగలు చేసే విన్యాసాలూ చూస్తూ ఎంతసేపైనా గడిపెయ్యవచ్చు!!
*****
అక్కడనుంచి ఒక గంట ప్రయాణం చేసాము. మన కొండపల్లి లాగానే, ఇక్కడ, ‘చెన్నపట్నం’ బొమ్మలకు ప్రసిద్ధి చెందినది. ఆ బొమ్మలు బయటనుంచే చూసుకుంటూ వచ్చేసాము. కర్ణాటక సిల్క్ సిటీగా పేరు గాంచిన, ‘రామనగరం’ లోని హనుమంతుడి గుడికి బయటనుంచే దణ్ణం పెట్టుకుని వచ్చేసాము. సిల్క్ ఫ్యాక్టరీస్ బోలెడున్నాయని, అవి మళ్ళీసారి వచ్చినప్పుడు సిల్క్ బట్టలు చూసిరావాలని నిర్ణయించుకున్నాము.
ఉదయం మేము ఉపాహారం తిన్న, ‘లోకారుచి’ వచ్చింది. దానిలో భోజనానికి 20 నిమిషాలు లైన్ లో నిలుచున్నాము. హోటల్ వారు, మా వంతు వచ్చినప్పుడు పిలిచి, “అన్నీ అయిపోయాయి. ఓన్లీ నార్త్ కర్ణాటక భోజనం ఉంది” అనిచెప్పారు. ఈ హోటల్ లో పూర్తి శాకాహార భోజనం మాత్రమే ఉంటుంది.
ఆ భోజనంలోని అన్నిరకాలు, ఎప్పుడూ తిననివే ఎన్నో రకాలన్నీ వడ్డించారు. అవి, జొన్నరొట్టెలు, కర్ణాటకలో తప్పని సరిగా తినాల్సిన ఐటమ్ ఈ జొన్నరొట్టెలు. చాలా మెత్తగా బావుంటాయి. సెనగపప్పుతో కోసాంబరి అనే వంటకం, గుత్తివంకాయ కొబ్బరిపాల మసాలాతో కూర, సెనగపిండితో గుజరాతీ వంటకం ధోక్లాలాంటిదే కానీ కొంచెం తేడాగా ఉంది, అది ఒకటి చాలా బావుంది. పచ్చి బీన్స్ గింజలతో కొబ్బరి చల్లి చేసిన కూర, పచ్చి చెమ్మకాయలతో కూరా, మజ్జిగ పులుసు, సాంబారు, రసం, పెరుగు, అరటిపండుతో సహా అన్నీ తిని భుక్తాయాసంతో, ప్రక్కనే ఉన్న, మన శిల్పారామం వంటిదే, ‘జానపద’ అని చోటకి వెళ్ళాము.

కర్ణాటక రాష్ట్రములోని, కొండలు, అడవులు, గ్రామాల్లో, కూర్గ్ వారి జీవన విధానంలోని 17వ సెంచరీ నుంచి, ఇప్పటి వరకూ పరిణామక్రమంలో వారు వాడిన వస్తువులు, బట్టలు, పండుగలు, గ్రామదేవతల సంబరాలు, కళలు, చేతిపనులు, అల్లికలు, నగలు, తోలుబొమ్మలాట, యక్షగానం అన్ని రకాల ప్రదర్శనలతో అద్భుతంగా ఉంది. అలిసిన మేము సగం వరకూ చూసి ఇంటిముఖం పట్టాము.
కర్ణాటకలో చూడ తగిన ప్రదేశాలెన్నో ఉన్నాయి. అందులో ఒకటి చూశానన్న సంతోషంతో రాత్రి ఏడింటికి ఇంటికి చేరుకున్నాను.
లోకాస్సమస్తా సుఖినో భవంతు!!
రచన: శ్యామసుందరరావు
ఒకసారి వేటాడాలన్న ఆసక్తితో చేది రాజు వసు తన పరివారముతో వేటకు బయలుదేరాడు కొంచము సేపు వేటాడినాక అలసిపోవటం వల్ల ఆ ప్రాంతములోని ఒక ఆశ్రమాన్ని చేరి అక్కడి ఆశ్రమ ప్రశాంతత ఆహ్లాదకరమైన వాతావరణానికి సంతోషపడి తాను ప్రస్తుతము గడుపుతున్న జీవితము మీద విరక్తి కలిగింది.ఈ భోగభాగ్యాలు సుఖాలు అన్ని అశాశ్వతమని పరమాత్ముడే శాశ్వతమని నిర్ణయించుకొని అన్నిటిని త్యజించి తపస్సు ప్రారంభించాడు.ఈ తపస్సు తన ఇంద్రపదవికి అన్న అనుమానంతో రాజు కోరకుండానే ఇంద్రుడు ఇతర అష్ట దిక్పాలకులు ప్రత్యక్షమైనారు. ఇంద్రుడు రాజుతో ,”రాజా నీ వంటి వారి వలననే భూమి మీద సుఖసంతోషాలు వెల్లి విరుస్తున్నాయి నీవు నీ రాజ్యానికి వెళ్లి రాజ్యపాలన సాగించు, వర్ణాశ్రమ ధర్మాలను నిలబెట్టు. నీవు నాకు మంచి స్నేహితుడివి, నీకు నాకు మధ్య ఏమి భేదము లేదు, నీవు ఎప్పుడు కావాలను కుంటే అప్పుడు నా వద్దకు రావటానికి వీలుగా నీకు ఈ విమానమును బహుకరిస్తాను, నీకు దేవతల మాదిరిగానే అమరత్వ సిద్ది కలుగుతుంది” అని అనేక రకాలుగా ఇంద్రుడు వసు మహారాజును ప్రశంసించాడు ఇంద్రుడు అనేక బహుమానాలను పద్మాలను, వేణుయష్టిని బహుకరించగా రాజు నిత్యమూ ఆ పద్మమాలను ధరించేవాడు
అప్పటినుండి వసు మహారాజు ఇంద్రుడిచ్చిన బహుమానాలతో రాజ్యానికి చేరి యధావిధిగా రాజ్యపాలన మొదలుపెట్టాడు. అలాగే అప్పుడప్పుడు ఇంద్రుడు బహుకరించిన విమానంలో ఇంద్రలోకానికి వెళ్లి వస్తుండటం వలన అప్పటినుండి వసు మహారాజుకు ఉపరిచరుడు అనే పేరు వచ్చింది అంటే ఉపరి తలములో (పైన ఆకాశములో) దేవతలవలె విహరించేవాడు అని అర్ధము. ఇంద్రుని అశీస్సులతో ఉపరిచరుడు చేది రాజ్యాన్ని జయించాడు శక్తిమతి నదీ తీరాన ఒక నగరము నిర్మించి తన రాజధానిగా చేసుకున్నాడు. ఇంద్రుడిచ్చిన పద్మములను మాలగా ధరించి వంశయష్టికి యధావిధిగా పూజ జరిపించి మహా వైభవముగా దేవేంద్రోత్సవము జరపటముతో ఇంద్రాదులకు ఉపరిచరుడు ఆప్త మితృడైపోయినాడు.
శక్తిమతి నదికి సమీపాన గల కోలాహలుడు అనే పర్వతము ఉంది ఈ నది పర్వతము ఒక్కొక్కసారి సజీవత్వము పొందినట్లు ప్రవర్తించేవి. ఒకసారి ఈ పర్వతము నదీ ప్రవాహానికి అడ్డుపడగా, శక్తిమతి కోలాహాలుని చేతిలో బందీ అయింది. అప్పుడు ఆ నది చేసిన ఆక్రందన ఉపరిచరుని చెవిన పడింది. అప్పుడు ఉపరిచరుడు ఆగ్రహముతో కోలాహాలుని ఒక తన్ను తన్నగా వాడు ఎగిరి దూరముగా పడ్డాడు. శక్తిమతి కోలాహాలునితో గడిపిన కొద్దిక్షణాల ఫలితముగా శక్తిమతి గర్భవతి అయింది ఫలితముగా ఆమెకు వసుప్రదుడు, గిరిక అనే ఇద్దరు పిల్లలు జన్మించారు. వీరిని శక్తిమతి ఉపరిచరునికి అప్పగించింది. తరువాతి కాలములో ఉపరిచరుడు వసుప్రదుడిని తన సర్వసైన్యాధకుడిగా నియమించు కున్నాడు గిరికను వివాహమాడాడు.
ఉపరిచరుని భార్య గిరిక ఋతుమతి అయినప్పుడు ఆమెకు మృగ మాంసము ఆహారముగా ఇమ్మని పితృదేవతలు ఆదేశిస్తే ఉపరిచరుడు జింకను వేటాడటానికి బయలుదేరుతాడు. ఆ సమయములో ఆయన మనస్సు అంతా అందాల సుందరి గిరిక ఆలోచనలతో నిండి రేతస్కలనం అవుతుంది ఆ రేతస్సును వృధా చేయరాదని తలంచి దానిని ఒక దొన్నెలో ఉంచి ఆకాశములో ఎగురుతున్న ఒక గద్దకు ఇచ్చి తన భార్య గిరికకు అందజేయమని ఆదేశిస్తాడు ఆ గద్ద తీసుకు వెళ్తున్నదొన్నెను మాంసఖండముగా భావించి మరో గద్ద దాడి చేయగా ఈ పోరులో దొన్నెలో ఉన్న రేతస్సు (వీర్యము) యమునానది జలాల్లో పడుతుంది. ముని శాపము వలన చేపగా మారిన అద్రిక అనే అప్సరస ఆ రేతస్సును మింగుతుంది ఫలితముగా చేప రూపములో ఉన్న అద్రిక గర్భవతి అవుతుంది. ఒకనాడు ఆ చేప జాలరి వలలో చిక్కుంటుంది. జాలర్లు ఆ చేపను వారి రాజుకు అందజేస్తారు ఆ చేపను కోయగా లోపల మనుష్య ఆకృతిలో ఉన్న పిల్లవాడిని గుర్తిస్తారు. చేప శాపవిమోచనం పొంది అద్రికగా మారి దేవలోకాలకు వెళ్ళి పోతుంది
మత్స్యగర్భములో జన్మించిన పిల్లవాడే మత్స్యరాజుగా మత్స్యదేశా ధీశుడై మంచి పాలకుడిగా పేరు పొందాడు ఆ పిల్లను దాసరాజు పెంచి పెద్ద చేస్తాడు. ఆవిడే సత్యవతి. మత్స్య గర్భములో జన్మించింది కాబట్టి మత్స్యగంధి అని, ఆమె శరీరమునుండి వచ్చే సువాసనలు యోజన దూరము వ్యాపిస్తాయి కాబట్టి యోజనగంధీ అనే పేరు కూడా ఉంది.ఈ సత్యవతియే పరాశరుని ద్వారా వేద వ్యాసునికి జన్మనిస్తుంది. ఆ తరువాత శంతన మహారాజును పెళ్లి చేసుకొని భీష్మునికి జన్మనిస్తుంది. ఆ విధముగా సత్యవతి కురువంశానికి మూల కారకురాలు.
ఉపరిచరుడు, గిరికలకు బృహద్రధుడు, ప్రత్యాదహుడు, మణివాహనుడు, సౌబలుడు, యదువు అనే ఐదుగురు కుమారులు కలిగారు. బృహద్రధుడే మగధ దేశాధీశుడైన జరాసంధుని తండ్రి. అలాగే ప్రత్యద్రహుడు చేది రాజ్యాధీశుడు. అతని కుమారుడే శిశుపాలుడు. వారిని వేర్వేరు రాజ్యాలకు అధిపతులను చేసి ఉపరిచరుడు మహారాజర్షిగా ప్రసిద్ధి చెందాడు.  
