రచన: మన్నెం శారద
 
ఈ ఉదంతం ఏ మీడియా సహాయం లేకుండా చుట్టాలందరికీ తెలిసి పోయింది. అందుకోసం తెల్లారగానే “అక్కా” అంటూ వచ్చి మా దొడ్డమ్మ దగ్గర కాఫీ తాగి ఊళ్ళో కబుర్లన్ని మోసుకొచ్చే మా ఎదురింటి అప్పారావు మావయ్య కష్టపడి సైకిల్ తొక్కి మరీ చెప్పొచ్చేడు. అతను ఎలాంటి చుట్టమో- లేదా ఇరుగింటివారో మాకిప్పటికీ తెలియదు. ఆయన ఫైరాఫీసులో పని చేసేవాడు. అప్పుడిలా చీటికి మాటికి అగ్నిప్రమాదాలు లేవుకదా! అందుకని కాళ్లు బార జాపుకుని ఫైరాఫీసు బయట కుర్చీలో కూర్చునే వాడు. చర్చిస్క్వేర్ పక్కనే ఆఫీసు. అందరం బయట కెళ్తే అటునుంచే వెళ్ళాలి. కళ్ళకి నిఘా కెమెరాలు తగిలించుకుని అందర్నీ ఎగాదిగా చూసేవాడు.
ఆ తర్వాత తన శక్తి కొద్దీ వాటికి మెరుగులు దిద్ది తిన్నగా మా దొడ్డమ్మ దగ్గిరకొచ్చి చాల సీరియస్ గా చప్పరించుకుంటూ ఊరిస్తూ చెప్పేవాడు. ఆవిడ అవన్నీ విని “ఏరా, అప్పారావ్ డబ్బులేవన్నా కావాలా!” అని అతను చెయ్యి చాపి వద్దు వద్దంటున్నా యిచ్చేది.
ఈ భాగోతమంతా నేను అలా నిలబడి చూసే దాన్ని..  చాలా చిన్నదానవడం వలన వాళ్ళు నా పరిశీలనాత్మక దృష్టిని తక్కువగా అంచనా వేసేవారు.
ఆ రోజు అలానే అదరా బాదరా వచ్చాడు. “పెద్దక్కా” అంటూ హడావుడిగా.
చిన్నక్క ……మా అమ్మగారు.
అప్పారావు మావయ్య వచ్చినట్లున్నాడు. కూర్చోమను? అని చెప్పింది మా దొడ్డమ్మ నాకు. నేనెక్కువ ఆవిడ కనుసన్నల్లో తిరుగుతుండేదాన్ని. దానిక్కారణం ఆవిడ నన్ను లబ్జు చేసి మా అమ్మమ్మా, మూడో మావయ్యా గురించి వివరాలడుగుండేది. వాళ్ళకి ఈవిడకి ఏదో తగాదాలు. నేను అన్నీ చెప్పేదాన్ని. అందుకు బదులుగా ఆవిడ నాకు బాగా స్వీట్లు పెట్టేది. నేను మంచినీళ్ళిచ్చి “కూర్చో మావయ్యా, దొడ్డమ్మ వస్తోంది” అని చెప్పేను అప్పారావుకి.
అప్పారావు నన్ను ఎగాదిగా చూశాడు.
“ఏవే ఇలా రావే నల్లదానా!” అని పిలిచేడు.
నాకు వళ్ళు మండిపోయింది కాని… ఎదిరించలేని వయసు. పొగ చూరి పోయినట్లున్న మొహం పెట్టుకుని నన్నలా పిలిస్తే నా కెంత బాధగా వుంటుందీ! అతను మాట్లాడుతుంటే చుంచు మూతిలా మూతి ముందుకు సాగుతుంటుంది.
అయిష్టంగా వెళ్ళి నిలబడ్డాను.
“ఏవే, నీ కిదేం బుద్దులే. బల్లికి పిండం పెడతావా? పైగా కాకులు ముట్టుకోపోతే ఏంటేంటో  ప్రామిస్ లు చేసేవేంటి? ఏం చేసేవ్?” అన్నాడు.
నేను అమాయకంగా మొహం పెట్టి  ఏం తెలియని దానిలా చూశాను.
అంతలో మా దొడ్డమ్మ కాఫీ, ఉప్మా తీసుకొచ్చింది. ముందు కాఫీ తాగి తర్వాత ఉప్మా తినటం మొదలెట్టేడు అప్పారావు మావయ్య.
“ఇది విన్నావా  పెద్దక్కా.. మొన్న సురేకాంతం వదినింటికెళ్ళానా, అక్కడంతా దీని సంగతే. సిగ్గేసిందనుకో” అన్నాడు ఉపోద్ఘాతంగా.
నేను కళ్ళు పెద్దవి చేసి జాలిగా మా పెద్దమ్మ వంక చూశాను.
“ఏదో లేరా చిన్నది!” అంది మా దొడ్డమ్మ నవ్వుతూ. “చిన్నదా, హవ్వ, బల్లి సంతానాన్నంత బాగా చూసుకుంటానని ప్రామిస్ చేసిందట ఏవే చూసుకున్నావా? అనడిగేడు వెటకారంగా.
“పోనివ్వరా, పోవే ఆడుకో” అంది మా దొడ్డమ్మ అడ్డుపడి.
ఏం కాలమో, ఏం పిల్లలో! ఎంతెంత అల్లరి చేస్తుందో ఇది! బొత్తిగా భయం లేకుండా పెరుగుతోంది!” అని అంటూనే వున్నాడు. నేను రివ్వున పరిగెత్తి లోపల  పెరట్లో మామిడి చెట్టు దగిర నిలబడి ఆలోచించాను.
నేనంత తప్పేం చేసానో నా కర్ధం కాలేదు. ఇంతలో మణక్క(మణిమాల వచ్చింది. మణక్క నాకన్నా ఎనిమిదేళ్లు పెద్దది.
అంటే అప్పుడు పదమూడేళ్ళుంటాయేమో!
నేను జరిగింది చెప్పేను.
“ఏడ్చాడులే.. అడుక్కోటానికొస్తాడు. మా అమ్మకి ఇలా విషయాలు సేకరించి చెబితే ఇష్టం. పో. ఆడుకో” అంది.
అయినా నాకు కోపంగానే వుంది.
అప్పారావు పడుకుని నిద్రపోతున్నప్పుడు పీక పిసికేస్తే…” అనిపించింది
అప్పారావు భార్య పేరు సత్యవతి.
“ఏవే శారదా, ఇలా రావే!” అంది.
“నేను రానత్తా. మావయ్య నన్ను ఏదేదో అంటున్నాడు” అన్నాను అలా దూరంగా నిలబడి.
“అది కాదే.. కొంచెం కారం అయిపోయింది. మీ అమ్మనడిగి తీసుకురా. నా తల్లివి కదూ!” అంటూ బలవంతంగా నా చేతిలో గిన్నె పెట్టింది.
నాకు చిన్నప్పటినుండి మొగమాటమెక్కువ. కాదనలేక గిన్నె తీసుకుని అమ్మనడిగేసాను.
అమ్మ నన్ను ఎగాదిగా చూసింది.
స్నానం చెయ్యలేదు. రెండు జడల్లో ఒక జడ వూడిపోయి వుంది. చెయ్యిపట్టుకుని దగ్గరకి లాగి “ఏవే.. స్నానం చేసేవా?” అంది.
నేను భయంగా తలడ్డంగా వూపేను.
“పొద్దున్నుండి నువ్వు తప్ప అందరూ స్నానాలు చేసి జడలేయించుకున్నారు. ఎక్కడ తిరుగుతున్నావే నువ్వు. ఆ వళ్లంతా ఆ మట్టేంటీ? అని ఒకటిచ్చింది.
“పోన్లెండి  వదినగారు! వాళ్ల దొడ్డమ్మ పెట్టి వుంటుందిలే. ఏంటా చేతిలో గిన్నె?” అంది మా అరుంధతత్త.
“సత్యవతి అత్తకి కారం కావాలంట”
మా అమ్మ అంతెత్తున లేచింది.
“నిన్ను పనిపిల్లనుకుందా? రోజుకు మూడు గౌన్లు మార్చి పెంచుతున్నాను. అయినా నీ బతుకింతేలే. ఇల్లొదిలి అలా రోడ్లు పట్టుకు తిరిగితే .. ఇంకెలా చూస్తారు నిన్ను?” అంది కోపంగా.
మా అత్త కారం తెచ్చి నాకిచ్చి “ఇచ్చేసిరా. స్నానం చేద్దువుగాని” అంది.
“ఇంకోసారి ఇలాంటి పనులు చెప్పిందా.. సత్యవతికి మర్యాద దక్కదని చెప్పు” అంది అమ్మ వార్నింగ్‌లా.
నేను గిన్నె తీసుకుని రివ్వున బయటకొచ్చేను. ఒక్కసారి నాకు బ్రహ్మాండమైన ఆలోచన వచ్చింది.
ఆ రోజు ఆదివారం.
అప్పారావు చప్పరించుకుంటూ  ఊరి కొంపలన్నీ తిరిగి భోజనానికొస్తాడు “చూస్తా” అనుకున్నాను. అనుకోవడమే తడవు రోడ్డు పక్కన కుప్ప పోసిన ఇసక కొంచెం తీసి కారంలో కలిపేసేను.
నన్ను చూడగానే “తెచ్చావా? ఏంటే ఇంత ఆలస్యం?” అంటూ గిన్నె అందుకుంది సత్యవతి.
“మా అమ్మ తిడుతుంది. మా ఇంట్లో  బోల్డుమంది జవానులుంటే.. నువ్వు నా చేత పని చేయిస్తున్నావని. ఈసారి ఊరుకోనని చెప్పమంది” అని పరిగెత్తుకొచ్చేసా.
కాని మనసంతా వాళ్ల చుట్టే తిరుగుతుంది. సత్యవతి అత్త ఆ కారం వేసి కూర చేసిందా. చేస్తే అప్పారావు అన్నం తిన్నాడా? వాడి పని బాగయిందా.. ఇంకా ఏవిటీ  అరుపులు వినిపించడం లేదని తచ్చాడుతున్నాను.
మా మణక్క నన్నే గమనిస్తోంది.
“ఏంటే! ఏం  ఘనకార్యమన్నా చేసేవా? అంది నన్ను దగ్గరకు పిలిచి.
నాకు వెంటనే పళ్ళికిలించి నవ్వడం ఒక దురలవాటు. నవ్వు ఆగేది కాదు.మాట దాగేదీ కాదు.
మా మణక్కకి చెప్పేశా.
మణక్క పెద్దగా నవ్వేసింది.
“దొంగమొహమా. నవ్వకు. అందరూ పసిగట్టేస్తారు. వెళ్ళి నిద్ర రాకపోయినా ముసుగు తన్ని పడుకో.” అంది.
నేను గబగబా అన్నం తినేసి మా అమ్మమ్మ మంచమ్మీద దూరిపోయి పక్కన పడుకున్నాను.
“ఏవే.. ఇలా వచ్చావు! ఈ రోజేం ఘనకార్యాలు లేవా చేయడానికి?” అంది అమ్మమ్మ.
“తలనొప్పి” అన్నాను మొహం తలగడలో పెట్టి నవ్వు దాచుకుంటూ.
“ఎండలో గానీ తిరిగేవా? జ్వరం గానొచ్చిందా?” అని అమ్మమ్మ నా వంటిమీద చెయ్యేసి చూసింది.
“జ్వరం లేదే! పోన్లే వేడిగాని చేసిందేమో! పడుకో” అని మీద చెయ్యేసింది.
ఏవో గట్టిగా మాటలు వినిపిస్తున్నాయి.
ఒకటి మా అమ్మ గొంతు. రెండోది సత్యవతి అత్తది. మధ్యలో మా మణక్క. అప్పుడప్పుడూ అరుంధతత్త.
నేను కుతూహలంగా చెవులు రిక్కించి వింటున్నాను.
“దాక దాక విసిరేసేడమ్మా మీ మావయ్య. అంతా ఒకటే ఇసక.” అని సాగదీస్తోంది సత్యవతత్త.
“అయ్యో రామచంద్ర! మొన్ననే పట్టించేను కారం. ఇంకా నయం” అని సాగదీస్తోంది అరుంధతత్త.
“ఏది, దాన్ని పిలవండి” సత్యవతత్త అరుస్తోంది.
“ఇదిగో సత్యవతీ! చిన్నతనం నుండీ ఒకచోట వున్నామని గౌరవిస్తున్నాను. నా కూతురికి ఇలాంటి పనులు చెబితే వూరుకోను. మర్యాదగా వెళ్ళు” అమ్మ మాట.
“పాపం దానికేం తెలుసు. అదెవరు పని చెప్పినా చేస్తుంది. నువ్వే ఎలా చేసావో అత్తా” మణక్క అంటోంది.
“ఏంటే గొడవ?” అంది అమ్మమ్మ నావంక చూసి.
“ఏమో! నాకేం తెలుసు” అన్నాను అమాయకంగా.
సత్యవతి సణుక్కుంటూ వెళ్లిపోవడం తెలుస్తోంది.
ఆ వెంటనే కర్ర తీసుకుని మా అమ్మా, వెనక మణక్క, అరుంధతత్త మేమున్న గదిలోకొచ్చేరు.
“ఏం చేసేవే నువ్వు, కారంలో ఇసకగానీ కలిపేవా?”
“ఊరుకోండి, దానికేం తెలుసు? ఆ సత్యవతి చీటికి మాటికి ఇలానే వస్తుంది తగాదాలకి. అసలెలా వండి చచ్చిందో!” అంది మా అరుంధతత్త అమ్మ చేతిలో కర్ర లాక్కుంటూ.
మా మణక్క నన్ను లేవొద్దని కళ్లు మూసుకుని పడుకోమని సైగ చేసింది.
నేను గట్టిగా కళ్లు మూసుకున్నాను.
మా అమ్మమ్మ లేచి కూర్చుని “ఏంటి గొడవ?” అంది.
మా మణక్క అంతా చెప్పి “అందరూ దాన్నే పిలిచి పన్లు చేయించుకుంటారు. మళ్లీ దాన్నే అంటారు పాపం. ఈ చిన్నమ్మకి దాన్ని కొట్టకపోతే నిద్రపట్టదు” అంది కోపంగా.
“అదికాదే మణిమాలా! ఇదెందుకెళ్లి చేయాలసలు. నాకు అనుమానమే! ఏ చెట్టుమీదో వుండేది ఈ టైములో పడుకుందంటే!!” అంది అమ్మమ్మ.
దానిక్కాస్త జ్వరమొచ్చినట్లుంది ఊరుకో.. ఈసారి ఏవన్నా అడిగితే ఇవ్వకండా సత్యవతికి” అంది అమ్మమ్మ.
మా అమ్మ కోపంగా వెళ్లిపోయింది గదిలోంచి.
మా అత్త కూడా వెళ్ళేక మా మణక్క చెప్పింది”కూరంతా ఇసకేనంటే. అప్పారావుగాడు సత్యవతిని కొట్టినంత పని చేశేడంట.  సైకిలేసుకుని బయటకి పోయాడంట.”అని  చెప్పి కిసుక్కున నవ్వింది.
మా యిద్దరి నవ్వులు చూసి మా అమ్మమ్మకి అనుమానం వచ్చింది.
“ఏవే, నిజంగానే కలిపేవా?” అంది.
“మరి పొద్దున్న నన్ను నల్లదానా అన్నాడు  వీడేదో మెరిసిపోతున్నట్లు. బల్లికి దినం చేస్తే వీడికెందుకంట. పరువు పోయిందంట..!!” అన్నాను.
“ఓసి నీ అసాధ్యం కూల! అలాంటి పనులు చెయ్యకూడదని చెబితే వినవు కదా! సరే పడుకో. ఏ మాత్రం తెల్సినా మీ అమ్మ చావబాదుతుంది” అంది అమ్మమ్మ.
మణక్క వెళ్లిపోయింది నవ్వుకుంటూ.
“అవునూ. నీకు దెబ్బలంటే లెక్కలేదటే! అలా తన్నులు తింటావు!” అనడిగింది అమ్మమ్మ.
నేను అమ్మమ్మ వైపు చూశాను.
“అమ్మమ్మా!”
“ఊ”
“నేను బాగోనా?”
నా ప్రశ్నకి అదోలా చూసింది.
“బాగోవాలంటే తెల్లగా వుండాలా?”
“నీ మొహం. మీ ఇంట్లో నువ్వే బాగుంటావ్. నీ కళ్లు చూడు. ఎంత బాగుంటాయో!” అంది అమ్మమ్మ.
మరెందుకు నన్నందరూ ‘నల్లదానా’ అని పిలుస్తారు. వీళ్లింట్లో హేమలత, ఇందిర, లలిత అందరూ బాగుంటారు.. ఇదే.. అని సాగదీస్తారెందుకు?” అనడిగేసేను. ఎంత చిన్న వయసయినా, అల్లరి చేసినా నా మనసులో వీళ్ళనే మాట బాగా పాతుకుపోయింది.
“వాళ్ల బొంద. తెల్లతోలుంటే అందం అనుకుంటారు. అయినా నువ్వు కూడా అంతేనే.. ఎప్పుడు ఆ దొడ్లలో పడి తిరుగుతూ, మట్టిలో ఆడుతూ తిరుగుతుంటావు. వాళ్లు షోకులు చేసుకుని కూర్చుంటారు. నువ్వు కూడా అల్లర్లు మాను” అంది.
“అవునూ.. మొన్న రాజరత్నం వస్తే ఏదో అన్నావంట. పెద్దాళ్లని అలా అనొచ్చా?” అనడిగింది అమ్మమ్మ.
“ఏవన్నాను?”
“తెలియనట్లు!” అని నెత్తి మీద మొట్టికాయ వేసింది.
రాజారత్నం మా అరుంధతత్త అక్కగారు. ఏనాం నుండి చూడ్డానికొచ్చింది.
ఎవరొచ్చినా నాకేం పట్టదు.
నేను కనకాంబరం  మొక్కల దగ్గర కూర్చుని మట్టితో బొమ్మలు చెయ్యడానికి  ప్రయత్నిస్తున్నాను. నా గౌను నిండా, మొహం నిండా మట్టి అంటుకుని వుంది.
ఆవిడ వెళ్ళేది వెళ్లక నా వంక చూసి “ఇది శారద కదూ?” అంది మా దొడ్డమ్మతో. పక్కనే మా అమ్మ వుంది.
అవిడకి రెండువరసల పళ్లు ఎత్తు. బయటకి పొడుచుకొచ్చినట్లుంటాయి.
“దీనికి పెళ్లవడం కష్టమే!” అంది భళ్ళున నవ్వుతూ.
నాకు చెప్పలేనంత కోపం వచ్చేసింది. ఎందుకో మరి.
“అసలు ఎప్పుడూ ఈ పెళ్లి గోల, అందం గోల ఏవిటీ?”
వెంటనే సర్రున ఆవిడవైపు చూసి “మీకవ్వగా లేంది నా కవ్వదా?” అన్నాను కోపంగా.
ఆవిడ నిర్ఘాంతపోయింది.
పళ్లు మరీ బయటకి పొడుచుకుకొచ్చేసేయి.
“శారదా”అంటూ  మా అమ్మ శంకరాభరణంలో శంకరశాస్త్రిలా హుంకరించి అరిచింది.
నేను భయపడలేదు.
“కొడ్తుంది అంతేకదా! నేనేం చేయకపోయినా ఏదో వంకతో కొడుతుంది. అనుకున్నాను.
లేచి నిలబడ్డాను మట్టి చేతులతో.
“చిన్నపిల్ల.. ఏవీ అనుకోకు” అని సర్దిచెప్పింది మా దొడ్డమ్మ.
ఆవిడ వెళ్ళిపోయింది. కొంచెం పిల్లకి మంచీ చెడ్డా నేర్పాలి!” అని సణుక్కుంటూ.
ఆ తర్వాత ఏ కళనుందో మా దొడ్డమ్మ మా అమ్మని హెచ్చరించింది.
“దాని కొట్టావా వూరుకోను. ఆవిడలా అనొచ్చా మరి! అందరూ అలా అంటుంటే అది మాత్రం ఎలా సహిస్తుంది?” అంది.
మా అమ్మ అసహనంగా చూసి “నా పెంపకం బాగోలేదని వెళ్లింది”అని ఘీంకరించి వెళ్లింది.
ఆ సంగతి చెప్పేను అమ్మమ్మకి
అమ్మమ్మ కూడా నవ్వింది.
“కాని ఎంతమాటంటే అంత మాటంటావా మరి పెద్దాళ్లని?” అంది.
“మరి ఆవిడ పిల్లల్ని అలా అనొచ్చా?” అనడిగేను.
“నిజవే! కొందరికి వయసొస్తుంది కాని ఎలా మాట్లాడాలో జ్ఞానమేడ్వదు” అని అమ్మమ్మ.
ఆ తర్వాత అప్పారావు మావయ్య కూరలో కారం గురించి పిల్లల మధ్య పెద్ద టాపిక్కయి పోయింది.
అందరూ గుసగుసలాడి పొట్ట చెక్కలయ్యేట్లు నవ్వుకున్నారు. వాళ్లకి నేను హీరోయినయిపోయేను.
“భలే చేసేవే. రాత్రంతా ఇద్దరూ తన్నుకు చచ్చారనుకో” అని చెప్పింది అమ్మాజి. ధమంజి వచ్చి “ఏవే శారదా! మేం చెయ్యలేని పని నువ్వు చేసేవా?” అన్నాడు పరమశివం.
అలా అందరూ నన్ను పైకెత్తేసేరు.
రాత్రి పదవుతుండగా పడుకున్న నన్ను మా అన్నయ్య సైగ చేసి లేచి రమ్మని పిలిచేడు.
నేను మెల్లిగా లేచి వెళ్లి పిల్లిలా నడుచుకుంటూ బయటికొచ్చేను.
“ఏంట్రా?”
“ష్.. మెల్లిగా” అన్నాడు.
“ఏంట్రా?” అన్నాను మళ్లీ గుసగుసగా.
“అప్పారావుగాడి కూరలో ఇసక పోసేవంట నిజవేనా?”
“ఊ” అన్నాను భయంగా వాడి కళ్లలోకి చూస్తూ.
వాడు వెంటనే నాకు షేక్‌హాండిచ్చి “నేను సినిమాకెళ్లడం చూసి మా అమ్మకి చెప్పి తన్నించేడు. బాగా చేసేవ్!” అన్నాడు.
“అది చెప్పడానికా నిద్ర లేపావ్! మా అమ్మ చూసిందంటే…” అన్నాను భయంగా.
చిన్నమ్మ నిద్రపోయిందిలే! ఇలారా” అన్నాడు. తన కూడా వెళ్లేను.
వాడు నా చేతికి బ్లేడు యిచ్చేడు.
“ఎందుకు?” అన్నాను భయంగా.
“నేనీ మూల దాకుంటాను. వెళ్లి వాడి సైకిలు సీటు కోసేయ్..” అన్నాడు.
“వద్దురా, ఈ రోజే కూర గోలయింది. తెల్సిపోతుంది.” అన్నాను.
“ఫర్వాలేదు. ఏం కాదు.” అన్నాడు.
“నువ్వే చెయ్యొచ్చు కదా!” అన్నాను.
“ఆల్రెడీ నేను చక్రాల్లో గాలి తీసేసేసేను. అత్త నన్ను చూసింది. అందుకే నీకు  చెబుతున్నా” అన్నాడు.
నేను భయంగానే వెళ్లి అటూయిటూ చూస్తూ సీటు పరపరా కోసేసి రివ్వున పరిగెత్తుకొచ్చి “భయమేస్తుందిరా” అన్నాను.
” ఏం ఫర్వాలేదు. వెళ్లి పడుకో” అన్నాడు.
నేను వెళ్లి ముసుగు తన్ని పడుకున్నాను.
చాలా భయమేసింది. నిద్ర పట్టలేదు.
తెల్లవారేక ఎంత గొడవవుతుందో. అసలే అప్పారావు మావయ్య కాక మీద వున్నాడు. ఆలోచిస్తూ నిద్రలోకి జారిపోయేను.
ఎవరో తడుతూ లేపుతున్నారు.
“లేవవే శారదా! వెధవ మొద్దు నిద్రా నువ్వునూ!”
నేను మెల్లిగా కళ్లు తెరిచేను.
 
సశేషం..
రచన: భువనచంద్ర
 
మనుషులు ఎందుకు తగుతారు? జీవితంలో ఓటమి భరించలేకా? అది ఎటువంటి ఓటమైనా కావచ్చు.. తాగినంత మాత్రాన ఓటమి గెలుపుగా మారుతుందా? ఆలోచిస్తోంది మిసెస్ మాధవి రావు. తాగుడు వల్లే గుడిసెలో, సిటీలో జనాలు శలభాల్లా రాలిపోయారని తెలుసు. కానీ దాన్ని ‘కలరా ‘ కి ముడిపెట్టారు. అన్నీ వున్న సుందరీబాయ్ ఇక్కడకి వచ్చి మరీ ఇంత చిత్తుగా ఎందుకు తాగింది? ప్లాష్ బాక్ అంతా మళ్ళీ రివైండ్ అయ్యింది.
 
**********
 
“మాధ్వీ! ఇవ్వాళ నేను కాసేపు నీలా గడపాలి…! ” కొంచం ముద్దగా అంది సుందరి, మిట్టమద్యాహ్నం ఇంటికొచ్చి కావలించుకొంటూ.
“ఏమయ్యింది సుందు! ” ఆదరంతో అడిగింది మాధవి.
“తాగాను. కొంచమే అనుకో. అయితే పిచ్చిగా తాగాలని వుంది. తాగి ఒళ్ళు తెలియకుండా పడిపోవాలని వుంది. అందుకే ఫుల్ బాటిల్ తెచ్చాను. సోడా కూడా ఉందిలే. నువ్వు మాత్రం ఆ బాస్టర్డ్ లాగా… ” బొటబొట కన్నీళ్ళు కార్చింది సుందరీ బాయ్.
“ఓకే…ఓకే… అసలేమయింది సుందూ…! ” కాస్త జాలిగా, ఎంతో అనూయంగా అడిగింది మాధవి.
“నేను ఆడదాన్నా.. కాదా? ” కళ్ళెత్తింది సుందరి.
“ఛా… డౌటెందుకు? ” నవ్వొచ్చినా ఆపుకుని అన్నది మాధవి.
“బాగా చూడు.. చూసి చెప్పు ” చున్నీని తీసేసి ఉండగా చుట్టి మూలకి విసిరేసి అన్నది సుందరి.
“ఏవిటి సుందరి! నువ్వు ఆడదానివి కాదని ఎవరన్నారు? ” లేచి చున్నీని తీసుకొచ్చి సుందరి చేతికిస్తూ అన్నది మాధవి.
” ఓ గ్లాసు కావాలి !” విననట్టుగా అంటూ చున్నీని పక్కకు పారేసింది సుందరి. గుజరాతీల అవయవాలన్నీ పుష్టిగా, నిండుగా తీర్చిదిద్దినట్టున్నాయి. మాధవి ఆడది గనక సరిపోయింది. అక్కడ గనక మొగవాడు ఎవరేనా వుంటే ఏం జరిగేదో చెప్పడం చాలా తేలిక.
ఇష్టం లేకపోయినా గ్లాస్ తెచ్చి ఇచ్చింది మాధవి. ఆత్రంగా విస్కీ బాటిల్ మూత తీసి రెండు పెగ్గుల విస్కీ పోసి మిగతా గ్లాసుని పెట్ సోడాతో నింపి గటా గటా తాగేసింది సుందరి.
సుందరికి మందు కొట్టడం కొత్తేమి కాదు. కాలేజీలో చదివేటప్పుడే స్నేహితురాళ్ళతో కలిసి ఎవరికంటా పడకుండా దొంగతనంగా అప్పుడప్పుడు మందుకొట్టేది. అప్పుడైతే కేవలం బీరో , వైనో, ఇంకాస్త ‘ మజా ‘ కావాలనుకొంటే లిమ్కాతో మిక్స్ చేసిన జిన్నో పుచ్చుకునేవాళ్లు.
ఎప్పుడో కానీ ‘ విస్కీ ‘ జోలికి పోయేది కాదు. అయితే సుందరి మందుకి బానిస కాదు. అకేషనల్ డ్రింకర్ మాత్రమే. జరీవాలా పుట్టినరోజున పడగ్గదిని “శోభనం” గదిగా అలంకరించి పాలగ్లాస్ కి బదులు విస్కీ సోడా + తినుబండారాలు పెట్టేది.
చిత్రం ఏమంటే మిగతా రోజుల్లో చాలా మర్యాదగా సున్నితంగా కందిపోతుందేమో అన్నంత జాగ్రత్తగా హాండిల్ చేసే జరీవాలా ఆ రోజు మాత్రం పిచ్చి కసిగా, పరమ శత్రువుగా ప్రవర్తించేవాడు. ఒక కక్షతో రమిస్తున్నట్టుగా రమించేవాడు. ఆ మరుసటి రోజున సుందరి ఒంటి నిండా గత రాత్రి ఆనవాళ్ళే. అతను అలా ప్రవర్తిస్తే ఆమెకి చాలా సంతోషం కలిగేది. ఒక మృగం ఇంకో మృగాన్ని రెచ్చగొట్టినట్టుగా సుందరి కూడా జరీవాలాని రెచ్చగొట్టేది.
“టెల్ మీ మాధ్వీ! … నాలో ఏ బిగువు తగ్గిందనీ? చూడు. వీటిని చూడు కవ్వించేలా లేవూ? ఇదిగో యీ భాగాలన్నీ చూడు. ఏ ఋష్యశృంగుడికైనా పిచ్చెక్కదు వీటి పొందిక చూసి! ” గ్లాస్ లో మిగిలిన సగాన్ని ఒక్క గుటకలో తాగేసి అన్నది సుందరి.
“యూ నో మాధ్వీ! ఆడది పడక సుఖాన్ని ఇచ్చేటప్పుడు రంభలా ఉండాలంటారు కదూ… నేను మాత్రం పచ్చి లం_ లాగా సుఖాన్ని ఇచ్చేదాన్ని. అలాగే సుఖాన్ని కూడా అలాగే పిండుకునేదాన్ని. గాన్.. ఎవ్రీ థింగ్ యీజ్ గాన్ విత్ ద విండ్.  ఏం జరిగిందంటావా? చెప్పను. జరిగిన అవమానాన్ని చెప్పుకోవడం అంటే మళ్ళీ మళ్ళీ ఉరేసుకు చావడమే. ఒద్దు.. నేను చెప్పను గాక చెప్పను. బట్.. నేను యీ అవమానంతో మాత్రం బతకలేను. బతకాలంటే ఒకటే ఉపాయం. అతను నాకు కావాలి… నిజంగా.. అతను నాకు కావాలి. ఇప్పుడు గనక అతను ఇక్కడికి వస్తే … ఓయ్.. మాధ్వీ.. నిజంగా అతను ఇక్కడకి వస్తే పచ్చి నగ్నంగా నిలబడి నన్ను నేను అర్పించుకుంటాను… అ.. త.. ను… నాకు… ” మత్తులో బెడ్ మీద వాలిపోయింది సుందరి.
 
********
 
 
 
సుందరి హర్ట్ అయ్యింది. ఎక్కడ, ఎందుకు హర్ట్ అయ్యిందో మాధవికి తెలియదు. కానీ మాధవి ఆలోచిస్తోంది. “అతడు నాకు కావాలి ” అని కలవరిస్తోంది సుందరి. ఆ “అతడు” ఎవరు? అతను ఇక్కడికెలా వస్తాడు? ” “ఇక్కడకి కొస్తే ” అని మామూలుగా అందా? కావాలనే అన్నదా? అయినా ఇక్కడి కొచ్చే మగాళ్ళు ఎవరు, ఒక్క ఆనందరావు తప్ప.
షాక్ తిన్నట్టయింది మాధవికి. అంటే సుందరి కన్ను ఆనందరావు మీద పడిందా? అతనో తెల్లని కాగితంలాంటి వాడు. సుందరి కత్తిలాంటిది. కావల్సినదాని కోసం ఎంతకైనా ‘తెగిస్తుంది ‘.  అంతే కాదు సుందరి దృష్టిలో మగాళ్ళు ఆటవస్తువుల్లాంటి వారు. సుందరికేమో మగాళ్ళని కవ్వించి తన చుట్టూ తిప్పుకుంటూ ఏడిపించడం అలవాటు. దొరికి దొరకకుండా ఏడ్పించే టాలెంటు సుందరికి మెండుగా వుంది.
సుందరినీ, ఆనందరావుని కలిపి ఒక్క క్షణం కూడా వూహించలేకపోయింది మాధవి. బెడ్ మీద సుందరి సన్నగా గుర్రుపెడుతోంది. విస్కీ బాటిల్ లో మందు సగం  మాత్రమే వుంది.
తలుపు చప్పుడైతే ఉలిక్కిపడింది మాధవీరావు. ఎలాగ తలుపు తీయడం. సుందరి బట్టలు అస్తవ్యస్తంగా ఉన్నాయి. గభాల్న ఓ దుప్పటి ఆమెకి కప్పి, విస్కీ బాటిల్ ని సోడా బాటిల్ ని వంటింట్లో డబ్బాలు పెట్టుకొనే కప్ బోర్డ్  లో పెట్టి, తలుపు తీసింది మాధవి.
“సారీ..డిస్టర్బ్ చేశానా? ” నవ్వుతూ కొంచం ఇబ్బందిని కూడా జోడించి అన్నాడు ఆనంద రావు.
“ఓహ్.. అదీ.. అంటే… అదీ… సారీ… రండి ” పొంతన లేని పదాలతో ఇబ్బందిగా ఆహ్వానించింది మాధవి.
“మీరేదో కంగారుగా ఉన్నట్టున్నారు. పోనీ తరవాత రానా? ”  గుమ్మానికి అవతలే నిలబడి అన్నాడు ఆనందరావు.
“నో..నో.. మీకేం…మీరు రావచ్చు…” గుమ్మంలోనుంచి తొలగి దారియిస్తూ  అన్నది మాధవి.
లోపలికి రాగానే బెడ్ మీద ఉన్న సుందరిని చూశాడు ఆనంద రావు “సుందరిగారు ఇక్కడా? ఒంట్లో బాగాలేదా? “అడిగాడు ఆనందరావు.
“నిజం చెపితే… ” ఆగింది మాధవి. ఠక్కున నేల మీద కూర్చుంటూ. తనూ నేల మీదే కూర్చున్నాడు ఆనందరావు.
“ఊ..నిజమే చెప్పండి. మీరు పది జన్మలెత్తినా అబద్ధం ఆడలేరని నాకు తెలుసు. ” అన్నాడు ఆనంద రావు.
“ఎందుకో తెలియదు కానీ తను బాగా డ్రింక్ చేసింది. మనిషి చాలా మంచిది ఆనంద రావు గారు… చాలా సెన్సిటివ్…”
“ఎందుకు తాగిందో తెలుసా? ” అడిగాడు అనందరావు.
“అదే విచిత్రంగా ఉంది. తను చెప్పిన మాటల ప్రకారం ఒకరి మీద తీవ్రమైన ద్వేషమూ కక్షా వున్నాయి. మరొకరి మీద భీకరమైన కాంక్ష వుంది… ఇంతకీ వాళ్ళిద్దరూ ఎవరో నాకు కనీసం ‘సూచన’  గానైనా అందలేదు. ” సిన్సియర్ గా అంది మాధవి.
పకపకా నవ్వాడు ఆనందరావు.
“ఎందుకు నవ్వుతున్నారు? ”  అయ్యోమయంగా అడిగింది మాధవి.
“చూశారా…. బియ్యానికి పిడకకీ ఒకే మంత్రం అన్నట్టు, అటు ద్వేషానికి ఇటు కాంక్షకీ కూడా ఒకే మందు అన్న మాట. టూ బాడ్స్ అట్ వన్ షాట్ అంటారు చూశారా? అలాగన్న మాట. ఒకే దెబ్బకి రెండు తీరతై ! ” నవ్వాడు ఆనంద రావు.
నిద్రలోనే సుందరి వెల్లకిలా తిరిగి పడుకోవడంలో దుప్పటి ఇరుక్కుని ఆమె ఒళ్ళు క్లియర్ గా ఎక్స్ పోజ్  అయింది.
సిగ్గుతో గభాల్న లేచి మరో దుప్పటి తెచ్చి సుందరికి కప్పింది మాధవి. చూడాలను కాకపోయినా అప్రయత్నంగా సుందరి ఒంపుసొంపుల్ని ఓ క్షణం పాటు చూశాడు ఆనంద రావు. కళ్ళు గిర్రున తిరిగాయి. ఆనందరావుకి అదే మొదటిసారి.. ఒక ఆడదాన్ని అంత దగ్గరగా అర్ధనగ్నంగా చూడటం. ఠక్కున కళ్ళు మూసేసుకున్నాడు.
“సారీ..తను సృహలో లేదు ! ” సుందరి తరఫున సంజాయిషీ చెపుతున్నట్టు బిడియంగా అన్నది మాధవీ రావు.
“సారీ నేను చెప్పాలి. మరోసారి ఎప్పుడైనా వస్తాను. ” నిద్రలో నుంచి మేల్కొన్నవాడిలా నేల మీద నుంచి లేచి అన్నాడు ఆనంద రావు.
“వీళ్ళ కారు రోడ్ మీద ఉండి ఉంటుంది. బహుశా డ్రైవర్ కూడా కార్ లోనే ఉంటాడు. అతన్ని పిలిచి వాళ్ళ ఇంటికి కబురు పెడితే బాగుంటుందా? నాకేమీ తెలియటం లేదు. ” నిస్సహాయమైన స్వరంతో అర్ధించింది మాధవి.
“వొద్దు మాధవీ గారూ! ఆ పని చెయ్యకండి. డ్రైవర్ కూడా మగవాడేగా..! ఈ స్థితిలో ఆమెను కదపడం మంచిది కాదు. ఇంటికి కబురంపడం అంత కన్న మంచిది కాదు. ఎందుకంటే, ఒక వేళ ఇంట్లోనే దెబ్బలాడి వచ్చిందనుకోండి.. అప్పుడు పరీస్థితి మరింత విషమిస్తుంది. సాయంత్రం దాకా అలాగే పడుకోనివ్వండి, ఏడుగంటలకి మళ్ళీ నేను ఇక్కడకి  వస్తాను. అప్పటి దాక ఆవిడ నిద్రలేవకపోతే అప్పుడు ఆలోచిద్దాము, ఏం చెయ్యాలో..సరేనా? ” అనూనయంగా మాధవితో చెప్పి బయటకి నడిచి తన వెనుకనే తలుపుని దగ్గరకు లాగాడు ఆనందరావు.
ఆనందరావు కి పిచ్చెక్కినట్టుంది. స్త్రీత్వం అంటే ఇదా! మై గాడ్..! ఒక్కసారి మాధవిని అలా అర్ధనగ్నంగా ఉంటే ఎలా ఉంటుందో ఊహించుకొనే ప్రయత్నం చేశాడు ఆనందరావు.  కానీ మనసు మాత్రం సుందరినే మళ్ళీ మళ్ళీ తలచుకుంటూ, ఆ ‘క్షణ ‘ పు సౌందర్యాన్ని మరీ మరీ రివైండ్ చేసుకుంటోంది.
నడుస్తున్నవాడు కాస్త టకాల్ని ఆగాడు. “ఏమిటీ విచిత్రం క్షణం మాత్రం చూసిన సుందరి అర్ధనగ్న  శరీరం క్షణక్షణానికి గుర్తుకొచ్చి ఓ రకమైన ‘వెర్రి ‘  లో మనసుని పడేస్తుంటే, ఎంత ప్రయత్నించినా అలాగే మాధవిని వూహించుకోడానికి మనసు ఎందుకు తిరస్కరిస్తోంది? ఇద్దరూ ఆడవాళ్ళేగా, ఏమిటీ తేడా? ” అని మనసునే తర్కించుకోవడం మొదలెట్టాడు ఆనందరావు.
పిచ్చివాడిలా రోడల్నీ తిరుగుతూ తిరుగుతూ, పరిపుష్టంగా, బలంగా, బింకంగా కవ్వించే సుందరి సోయగాలని మరీమరీ అయిష్టంగానే, అసంకల్పితంగానే మనసులో మళ్ళీ మళ్ళీ చూస్తూ ఓ రెండు గంటలు గడిచాక అతనికి అర్ధమైంది. కాళ్ళు విపరీతంగా నెప్పులు పుడుతున్నాయని.
చుట్టూ చూస్తే నవ్వొచ్చింది. గానుగెద్దు గుండ్రంగా తిరిగినట్టు ఊరంతా తిరిగి తన యింటి ముందే నిలబడి వున్నట్టు. జేబులోనుంచి తాళం చెవి బయటకు తీసి గది తలుపులు తెరిచాడు.
ఎప్పుడూ లేనిది అద్దంలో పరీక్షగా తన మొహాన్ని చూసుకున్నాడు. మొహం అంతా ఉబ్బినట్టు, కళ్ళుబాగా ఎర్రబడ్డట్టు గమనించాడు. మొహం అంతా సెగలు….
‘స్త్రీ స్వరూపం ఇదా? ‘ అని మళ్ళీ మళ్ళీ అనుకున్నాడు. మాధవి కూడా ఇలానే ఉంటుందా? అయితే మాధవి బొద్దుగా ఉండదు. సన్నజాజిలా నాజూకుగా ఉంటుంది. తటాల్న ఓ ఆలోచన మెరుపులా మనసులో మెరిసింది.
సుందరి శరీరం క్షణక్షణం గుర్తుకొస్తోంది. మాధవిని అలా ఊహించుకుందామన్నా మనసు నిరాకరిస్తోంది. కారణం ప్రేమకి కామానికి ఉన్న తేడా. సుందరి శరీరం మనసుని వేడేక్కించగలదు. మాధవిని చూస్తున్నది మనసుతో.. కళ్ళతో కాదు. ప్రేమ పవిత్రం. ప్రేమించిన వ్యక్తి శరీరమూ పవిత్రమే. అందుకే మనసు ‘ అలా ‘ ఊహించడానికి తిరస్కరించేది.
ఏదో మబ్బు విడిపోయినట్టయింది. అవును.. మాధవిని నేను ప్రేమిస్తున్నాను. ఎంతగానంటే ఆమె గురించి వూహల్లో కూడా తప్పుగా వూహించలేనంత. ‘ అని అనుకున్నాక ఆనందరావు మనసుకి చెప్పలేని ఓ శాంతి కలిగింది.
యస్.. ఇప్పుడు లక్షమంది సుందరీబాయ్ లు నా చుట్టూ నగ్నంగా నాట్యం చేసినా నా మనసు చెదరదు. ‘ అని గట్టిగా నిట్టూర్చి ఉత్సాహంగా లేచి నిలబడ్డాడు ఆనందరావు.
సాయంత్రమైంది.  పక్షులు రెక్కలల్లార్చుతూ  గూళ్లకు మళ్ళుతున్నాయి. ఆటోరిక్షాలు, సిటీ బస్సులు రొద చేస్తూ వాతావరణ కాలుష్యాన్ని పెంచేస్తుంటే ఆనందరావు మాత్రం తన మానాన తాను ఉషారుగా నడుస్తూ  మాధవి ఇంటి దారి పట్టాడు. దూరం నుంచే అబ్జర్వ్ చేశాడు. సుందరీబాయ్ కారు అక్కడ లేదు. అంటే ఆవిడ ఇంటికి వెళ్ళిపోయిందన్న మాట. మరో నిట్టూర్పు అప్రయత్నంగా వెలుబడింది. ఎందుకు? ఈ నిట్టుర్పులో ఓ చిన్న అసంతృప్తి. ఎందుకు? ఆలోచించాడు ఆనందరావు. బహుశా మనసు మారుమూలల్లో మళ్ళీ ఓ సారి సుందరి అర్ధనగ్న దేహాన్ని చూడాలనే కోరిక ఏమైనా నలుసులాగా మిగిలి ఉందా?
‘మనసు గుర్రము రోరి మడిసీ  ” అన్నవాడు మహాజ్ఞాని.
 
 
*******
 
 
వెంకటస్వామి పరిస్థితి దినదినగండం నూరేళ్ల ఆయుషులాగా వుంది. పరమశివం అదేదో సినిమాలో అన్నట్టు చూపుల్తోనే చురకత్తులు దూస్తున్నాడు. అలా అని ఆ చూపుల్లో కోపం లేదు వ్యంగ్యం వుంది… వెటకారం వుంది… పైశాచిక ఆనందం వుంది.
నందిని అమాయకంగా నగలన్నీ మూటగట్టి సిద్ధంగా వుంచానని చెప్పినా వెంకటస్వామి ధైర్యం చేయలేకపోతున్నాడు. “ఏదో చెయ్యాలి.. చాలా తెలివిగా, తొందరగా తప్పించుకోవాలి. ఆలోచిస్తూ “సర్వింగ్” చేస్తుండగా టేబుల్ మీద పెట్టాల్సిన గ్లాసు పొరబాటున కిందపడి భళ్ళున బద్దలయింది. దోసెలు వేస్తున్న పరమశివం ఫకాల్న నవ్వాడు. వెంకటస్వామి ఏమీ మాట్లాడకుండా గాజుముక్కలన్నీ భద్రంగా ఏరి, ఓ సాసర్‌లో పడేసి వాటీని చెత్తకుండీలో పడేశాడు.
తొమ్మిదింటికి ‘ఆఫ్’ దొరికింది. ఓ క్వార్టర్ బాటిలు కొనుక్కొని మేడమీద ‘మందు సరంజామాలో కూర్చున్నాడు వెంకటస్వామి. పరిపరివిధాల ఆలోచిస్తూ, రెండు గంటలు గడిచినా ఆలోచనలు ఓ కొలిక్కి రాలేదు.
“భలే స్వామి భలే.. ఇవ్వాళ నాకు మందు కొట్టాలనిపించింది. ఇలా అనుకున్నానో లేదో ‘నువ్వు’ ఆల్‌మోస్ట్ క్వార్టర్ బాటిల్ని లాగించేశావు అంటే ఏమి అర్ధం అవుతోందో తెలుసా? నా బుర్రా, నీ బుర్రా ఒకటే విధంగా ఆలోచిస్తూ ఒకేవిధంగా పని చేస్తున్నాయని.. కదూ”
జేబులోనించి ఓ హాఫ్ బాటిల్, ఓ లీటర్ వాటర్ బాటిలూ, ఓ బీడీ కట్ట, అగ్గిపెట్టే తీసి వెంకటస్వామి ఎదురుగ్గ్గా కూర్చున్నాడు పరమశివం.
“ఇంకోటి. అందరూ చిన్న చిన్న జేబులు కుట్టించుకుంటారు. నాకది ఇష్టం వుండదు. జేబు అంటే ఏలా వుండాలొ తెలుసా? పోనీ  ఎంత వుండాలో చెబుతా. మన మహాదేవన్ గారికి ఒక్కతే కూతురు. ఒక్కతే కూతురుండే తండ్రి తన కూతురికి ఎన్ని నగలు చేయిస్తాడో తెలుసా? అన్నిటికీ కలిపి ఓ పెద్ద మూట అవుతుంది.. అంత పెద్ద మూట పట్టేలా వుండే జేబులంటే నాకిష్టం. ఇదిగో ఇటు చూడు ఆ జేబులోంచి అన్ని వస్తువుల్ని తీయడం చూశావు గదా. యీ జేబులో నించి ఏం వస్తుందో చూడు..?” పకపకా నవ్వుతూ జేబులోనించి కాయితం చుట్టిన ఓ ‘కట్ట’ని బయటికి తీసి నేలమీద పరిచాడు. 9 అంగుళాల  చాకులు రెండు, ఆరంగుళాల చాకులు రెండు, ఓ కత్తీ, ఓ దబ్బనం, పుస్తకాలు కుట్టే బండ సూదులూ,  పిన్నీసులూ, ఓ కటింగ్ ప్లేయరూ వున్నాయి. గొంతులొ తడి ఆరిపోయింది వెంకటస్వామికి.
“క్వార్టర్” మందు ఖాళీ అయిపోయిందని భయమా?  డోంట్ వరీ నా దగ్గర హాఫ్ బాటిల్ వుంది. అవునూ.. కోడిపందేళ్లో పాల్గొనే కోళ్ల కాళ్లకి కత్తులెందుకు కడతారో తెలుసా? కోళ్లు ఒకదాన్నొకటి పొడుచుకునేటప్పుడు నెప్పి తెలీకుండా కోడికి ఉగ్గుపట్టినట్టు సారా పడతారు తెలుసా?.. హా..హా.. అది నీ గ్లాసు.. ఇది నా గ్లాసు.. అందులో ఓ పెగ్గు.. ఇందులో ఓ పెగ్గు.. అందులో ఇదిగో నీళ్లు.. ఇందులోనూ నీళ్లే.. వెధవది నీళ్ల బదులు రక్తం కలుపుకు తాగితే ఇంకెంత మజానో… ” నవ్వుతూ గ్లాసందుకున్నాడు పరమశివం.
వెంకటస్వామికి సడన్‌గా కళ్లు తి..రి..గాయి…
మళ్లీ కలుద్దాం
రచన: శ్రీసత్యగౌతమి

ఎలాగయితే ఏం.. మొత్తానికి రోడ్డు దాటి స్టోర్ చేరుకుని నాలుగు మంచి నీళ్ళ బాటిల్స్ కొన్నాడు. ఆ క్షణం ఎవరో టేప్ రికార్డర్ బటన్ ప్లేయర్ ఆపేసినట్లు చెవిలో చర్చి పాట ఆగిపోయింది. స్టోర్ లో డబ్బులిచ్చి వెనుదిరిగాడు, మళ్ళీ రోడ్డు దాటాలి. ఈ లోపున వాహనాల సందడి. ఆ సందడిలో చెవిలో చర్చి పాటలు, మదిలో గుడి గంటలు ఏవీ వినబడలేదు. ఏరన్ కి క్యూరియాసిటీ….చర్చి పాట అగిందా లేక రోడ్డుమీద వాహనాల రొద వల్ల తనకు వినబడటం లేదా? ఇక్కడ ఇంతమంది హడావిడిగా తిరుగుతున్నప్పుడు ఏ స్పిరిట్ మాత్రం తనకు దగ్గిరగా రాగలదు..పోనీ అనైటా చెప్పిన స్టోరీ యే కరెక్ట్ అయినట్లైతే..
అంటే ఇదంతా కేవలం తన భ్రమే నా? ఈ భ్రమని కాసేపు నిజం గా ఫీల్ అయ్యానా? అదెలా సాధ్యం? నేను సైతం నాకు తెలియకుండానే నేను నమ్ముతున్నానా? అందుకే భయపడుతున్నానా? ఇటువంటి ప్రశ్నలు వేసుకోవాల్సిన పరిస్థితి తనకు వస్తుందని తానెన్నడూ అనుకోలేదు.  తాను డిటెక్టివ్ అవ్వడానికి ఏ ధూము-1,  ధూము-2 సినిమాలలో లాగ చేజింగులు, కన్నింగులు, జంపింగుల స్టోరీ దొరుకుతుందనుకున్నాడు. కానీ non-existence ని చేధించవలసి వస్తుందని మాత్రం మెంటల్ గా ప్రిపేర్ అవ్వలేదు.  ఎదో ఇప్పుడిప్పుడే మెల్ల మెల్లగా….
అట్నుంచి రోడ్డుదాటగానే ఇటు బస్ స్టాప్, అనైటా, బిరియానీ పొట్లాలు తనకోసం నిరీక్షణ. ఆ క్షణం ఆలోచనలకి స్వస్తి చెప్పి జేవురించిన నవ్వు ఒకదానిని పులుముకొని..
ఏరన్: లేటయ్యిందేమో కదా..
అనైటా: కొంచెం. ఎవ్రీథింగ్ ఓకే??? (ఏరన్ ముఖంలోకి పరిశీలనగా చూస్తూ)
ఏరన్: హహ.. ఐ యాం ఓకే. ఏం ఎందుకు?
అనైటా: ఏం లేదు. ముఖం చూస్తుంటే.. నేను కూ…డా రావల్సిందేమో, దైర్యంగా వుండేది???? (చిన్న వెటకారం)
ఏరన్:  రావల్సింది గా. ఇక్కడే కూర్చుని భయంతో వణికే బదులు (అక్కసుగా). (పోలీసు కుక్కలా అన్నీ పసిగట్టేస్తుందంకుంటాను ఆ కళ్ళజోడులోంచి, ఈమె సూక్ష్మ సంధాగ్రాహం తగలెయ్య.. -ఏరన్ మనసులోని మూలుగు)
ఇటువంటి సమాధానం తాను expected అన్నట్టుగా ఏ రియాక్షన్స్ లేకుండా కేజువల్ గా తీసిపారేసింది.
 
ఏరన్ మళ్ళీ పది నిముషాలలో తేరుకుని.. మామూలుగా వర్క్ గురించి మాట్లాడడం మొదలుపెట్టాడు. ఈ లోపుల ట్రాలీ ట్రెయిన్ కూడా మరో 15 నిముషాలలో అక్కడికి వచ్చే సూచనలు కనబడ్డాయి. ఇక వేగం గా ఫుడ్డు తినడం పూర్తిచేసే కార్యక్రమంలో పడిపోయారు. ఫుడ్డు తింటూ ఇద్దరూ ఎవరి ఆలోచనలలో వాళ్ళు పడిపోయినట్లున్నారు. వాళ్ళిద్దరిమధ్య మౌనం తాండవించడం మొదలెట్టింది.
ట్రాలీ మళ్ళీ ఎక్కేసి కార్ పార్కింగ్ లాట్ కి దగ్గిరగా.. సిగ్నల్ దగ్గిర దిగారు. ఇక మళ్ళీ నడుచుకుని వస్తూ.. ఇక రేపేమిటి డ్యూటీ అన్నట్లు కళ్ళజోడులోంచి ఒక ప్రశ్నార్ధకపు చూపు విసిరింది, ఏరన్ కి అది అర్ధమయిపోయింది.
వెంటనే తన బాస్ ఆజ్ఞ ప్రకారం తాను ఈ కధకు కీలకమైన రేండవ పాత్రను కలవాలని చెప్పాడు. అనైటా ఆశ్చర్యపోయింది. తనకి తెలియని కీలక పాత్ర ఎవరు? ఈ కధ ఎటు వెళ్ళిపోతుంది? ఉండబట్టలేక అడిగేసింది.
ఏరన్: లేదు.. ఈ పాత్ర కి మీరు చెప్పిన కధకి సంబంధించినది కావొచ్చు, కాకపోవొచ్చు. పూర్తిగా ఎందుకో నాకూ తెలియదు. కానీ హోటల్ లో నన్నొక వ్యక్తిని మాత్రం కలవమని నాకు ఇన్ స్ట్రక్షన్స్ ఉన్నాయి. ముందు ముందుకి నాకే అర్ధమవుతున్నదంట. అంత కన్నా వివరాలు నాకు తెలియదు.
అనైటా: ఆ వ్యక్తి ఎవరో నేను తెలుసుకోవచ్చా?
ఏరన్: చెప్పను అని చెప్పేయకుండా.. ముందు ముందు కి మీకే తెలుస్తుంది, ముందు నన్ను తెలుసుకోనీయండి అని నవ్వుతూ పొలైట్ గా మాటని దాటేసాడు. తానందుకే హోటల్ మారినట్లుగా చెప్పి క్లూ ఇచ్చేసాడు. దీనితో సగం అర్ధమయ్యింది అనైటాకి. అనైటా ఇక ఏమీ మాట్లాడలేదు.  తమ కార్ల దగ్గిరకి వచ్చేసారు.  అనైటా రేపు బ్రేక్ ఫాస్ట్ కి కలుద్దామా అని అడిగింది.
ఏరన్: లేదు. నాకు బ్రేక్ ఫాస్ట్ హోటల్ లోనే కాంప్లిమెంటరీగా ఉంది. నేనే ఫోన్ చేస్తాను.
అనైటా: కార్లో డ్రైవింగ్ సీట్లో కూర్చుని..బెల్ట్ పెట్టుకుంటూ.. “సరే”.
ఏరన్ చూస్తుండగానే కారు స్టార్ట్ చేసుకుని వెళ్ళిపోయింది అనైటా.
ఏరన్ అక్కడే వంటరిగా ఒకటి రెండు నిముషాలు నిలబడి, మెల్లగా తన కార్ తీసుకుని వెళ్ళిపోయాడు. హోటల్కి చేరుకోగానే తక్షణ కర్తవ్యం గుర్తొచ్చింది.. రూబీ ని వెతికి పట్టుకోవాలి !!!
హోటల్ ముందు దిగాడు. కార్ పార్క్ చేసి.. రిసెప్షన్ వైపు నడుచుకుని వెళుతూ అప్రయత్నం గా ఆకాశం వైపులి చూశాడు. చందమామ మబ్బులు వెనుక ఒదిగి కూర్చున్నది, మిగితా ఆకాశమంతా ఒక వెల్వెట్ క్లాత్ లాగ నీలి రంగులో పరుచుకుని ఉంది. ఈలోపున తాను ఫౌన్ టెయిన్ ప్రక్కకి నడుస్తున్నాడే మో.. ఆ ఫ్రెష్ వాటర్ తుంపరలు.. ఫ్రెష్ స్మెల్ తో చల్లగా తనపై పడుతూ చుట్టూ ఆవరిస్తుంటే .. ఏదో మైమరుపు కలిగింది. ఆ వెలుగులో హోటెల్ కూడా దేదీప్యమానం గా వెలుగుతూ కనబడుతుంటే.. తానేదో వెకేషన్ కి వచ్చినట్లుగా ఒక్కసారి ఫీలింగయిపోయాడు. రిసెప్షన్ బిల్డింగ్ లోకి అడుగుపెట్టి, రిసెప్షన్ టేబుల్ దగ్గిర ఎడమ చెయ్యి టేబుల్ మీద, కుడి చెయ్యి నడుం మీద వేసి నిలబపడ్డాడు.. ఎటుపక్కో చూస్తూ.. ఎవరూ లేరేమిటీ అనే ఆలోచనతో.
అలా చుట్టూ చూస్తూ రిసెప్షన్ టేబుల్ వైపు మళ్ళీ దృష్టి సారించాడు ఇంతలో సడన్ గా …
You must be Mr. Aron .. right? .. (చురుకుగా ఒక వాయిస్ పలుకరించింది)
రిసెప్షన్ టేబుల్ అటుపక్కనుండి.. టేబుల్ క్రిందకు వంగీ అప్పటిదాకా ఏదో వెతికినట్లున్నదీ..
అప్పుడే పైకి తలెత్తి.. ఏరన్ ని చూస్తూ ఆ మాట అడిగింది. సడన్ గా వాయిస్ వినేసరికి మనవాడు త్రుళ్ళిపడబోయి అలవాటుగా ముఖంలోకి నవ్వు కొని తెచ్చుకున్నాడు. అమె కేసి చూస్తూ.. తాను మళ్ళీ సర్దుకుని రిసెప్షన్లో కూర్చుంటుండేటప్పుడు ఆమె డ్రెస్ ని గమనించాడు. ఆమె చక్కగా, నిండయిన శరీరాకృతిని కలిగివుండి, వైట్ బ్లౌజ్ దానిపైన కురచగా వున్న బ్లూ బ్లేజర్ ని వేసుకుని ఉన్నది. చక్కని పలువరసతో స్త్రైట్ గా నవ్వుతూ ..అద్భుతం గా కనబడింది.
ఏరన్ : She must be Ruby… (స్వగతం)… yes.. I am Aron.
రూబీ: I am Ruby.
అలా అనేటప్పుడు.. క్రిముసన్ రెడ్ లిప్ స్టిక్ తో వున్న ఆమె గుండ్రని పెదాలు ఇంకా గుండ్రం గా వట్రసుడిలా తిరిగి తన పేరుని పలికి చెప్పింది.
ఏరన్ ఇంకా మైమరచి మాట్లాడేలోపుల… ఒక్క చూపుతో రూబీ ఏరన్ ని ఆపాదమస్తకం స్కాన్ చేసేసింది. తాను ఏదో ఒక జీన్ పేంట్ వేసుకుని.. ఒక టీ షర్టు పైన తగిలించుకున్నాడు. అంత అందమైన అమ్మాయి తనని ఫ్లరిటడ్ గా చూస్తే.. నేనింత అసహ్యం ఉన్నానేంట్రా బాబూ.. అని బ్రెయిన్ లోనే ఒక దర్పణాన్ని వేసుకుని తనని తాను అందులోనే చూసుకొని ఒకసారి అసహ్యించుకున్నాడు. ఇంతలో తన ఆలోచనని చేధిస్తూ రూబీ… మీకోసం ఎవరో అమాండా అనే అమ్మాయి వచ్చి అడిగింది. మీ రూం నెంబర్ తెలుసుకుని వెళ్ళిపోయింది.
అమాండా మూడవ కీలక పాత్ర.. కాని ఎలాగో తెలియదు. తెలుసుకోవాలి అని అనుకున్నాడు ఏరన్. మళ్ళీ మొదటి ఆలోచన కి వెళ్ళి.. రూబీ తో సంభాషణ అమాండాతో పరిమితమయి పోయినందుకు ఏరన్ మనసు కొంచెం గట్టిగా మూలిగింది. ఈ లోపున రూబీ మళ్ళీ కల్పించుకుని… “మీ రూం నెంబర్ 25. డౌన్ థ హాల్ వెళ్ళి లెఫ్ట్ కి తిరగాలి”…… అని డైరక్షన్ చెప్పింది.
తాను తెచ్చుకున్న ఒక బ్యాగు, బ్రీఫ్ కేసు తన వైపు లాక్కుని.. రూం వైపు నడుచుకుని వెళ్ళిపోయాడు. రూం లోకి వెళ్తూనే.. చేతిలోని బ్యాగు విసిరేసి.. బ్రీఫ్ కేస్ ని కూడా బెడ్ మీద పడేసి…. తనకంటూ ఒక స్వంత ప్రపంచం దొరికేసింది.. అందులో తానొక్కడే ఒక్కగానొక్క పౌరుడు అని హ్యాపి గా.. టవల్ తీసుకుని.. షవర్ చేయడానికి వెళ్ళిపోయాడు. తన ప్రయాణ బడలికనంతా పోగొట్టుకొవడానికి కొన్ని వందల సంవత్సరాలనుండి యజ్ఞం చేసినట్లుగా ఫీల్ అయిపోయి.. తనివితీరా స్నానాలాచరించి వచ్చి కూర్చున్నాడు. కళ్ళముందు కనబడిన మినీ బార్ ని ఓపెన్ చేసి చూశాడు. స్కాచ్ కనబడింది. ఇంతకుమునుపు ఏదో లైట్ గా మందుకొట్టాడు.. అనైటా తో మాట్లాడేటప్పుడు. ఇప్పుడు ఈ స్కాచ్ తీసుకుని హాయిగ నిద్రపోయి పండగ చేసుకుందామనుకున్నాడు. అనుకున్నదే తడవు… గ్లాసులోకి స్కాచ్ వేసుకుని ఐసు ముక్కలను కూడా వేసుకుని.. లోపలికి స్వీకరించడం మొదలుపెట్టాడు. రాజైనా, బంటైనా తానే.. …..
“ఈ లోకంతో నా కింకా పని ఏముందీ…Don’t care!” …. అని ఒకసారి పాడుకున్నాడు కూడా.  తన సెల్ ఫోన్ ని కూడా సైలెంట్ మోడ్ లో పెట్టేసాడు.
ఇలా హాయిగా ఆశ్వాదిస్తూ… సగం స్వర్గం లో ఉంటుండగా… ఒక భల్లూకం మీద పడినట్లు భళ్ళున రూం లోని ఫోన్ మ్రోగింది. ఆ శబ్దానికి ఏరన్ త్రుళ్ళిపడి.. తన చేతిలోని స్కాచ్ ని స్పిల్లోవర్ చేశాడు. తేరుకునే లోపునే మళ్ళీ భళ్ళుమని అలాగే సౌండు. ఈసారి స్కాచ్ షర్ట్ మీద పడింది. ఇక తట్టుకోలేక లేచి ఫోన్ దగ్గిరకి వెళ్ళి రింగ్ ఆపేద్దామనుకున్నాడు. కానీ మళ్ళీ అది రూబీ నుండి లేదా బాస్ నుండి కావొచ్చు అని ఓపిక తెచ్చుకుని ఎత్తాడు.  కానీ ఇద్దరూ కాదు.
ఒక్కసారిగా… కెవ్వు..మని చెవి దగ్గిర పెట్టుకున్న ఇయర్ పీస్ చెవికి దూరం గా ఎత్తిపట్టుకున్నాడు.. ఎందుకంటే.. హిస్స్స్స్స్స్స్స్స్స్స్స్…. అనే ఒక స్టాటిక్ సౌండ్ గూబని గుయ్యిమనిపించింది.  ఆ తర్వాత… బరువైన ఉచ్చ్వాస నిశ్శ్వాసాలు ఎక్కడో మూతేసిన స్టీలు డ్రమ్ములోంచి వస్తున్నట్లు… ఆ ఊపిరి బరువులు ఎక్కువై.. రూం అంతా వ్యాపించి.. మధ్య మధ్యలో మూలుగులు గా మారడం మొదలుపెట్టింది. దెబ్బకి ఆ ఫోన్ ని కార్పెట్ మీద పడేసాడు. అయినా మార్పులేదు. తానొక సోఫా మీఎద నక్కి కూర్చుని.. అడిగాడు..
“ఎవరది?”… సమాధానం లేదు.
కొంతసేపు వెయిట్ చేసి ఆ ఫోన్ రిసీవర్ ని మళ్ళీ ఫోన్ మీద పెట్టాడు. కానీ ఆ నెర్వస్ నెస్ ఇంకా తగ్గలేదు. మెల్లగా వెళ్ళి బెడ్ మీద పడుకున్నాడు.. ఈసారి ఫోన్ వచ్చినా ఎత్తకూడదనుకుని. ఈలోగా ఎలాగూ నిద్రపట్టేస్తుంది కదా అని దైర్యం !!
అలా బెడ్ మీద సాగోరి.. ఫ్యాన్ వైపు చూశాడు. ఫ్యాను డయల్ మీద ఏదో ఒక అబ్బాయి రూపం కనీ కనబడనట్లు ఉంది. ఫ్యాను తిరుగుతుంటే డయల్ మీద వున్న రూపం కూడా తిరుగుతుంది. ఏరన్ కి మళ్ళీ జ్వరం వచ్చినంత పనయింది.
ఎవరయివుంటారు?………మళ్ళీ ప్రశ్న… కానీ లేచి ఫ్యాను ఆపడానికి కూడా బలం లేకుండా అయిపోయి బిగుసుకుపోయాడు ఏరన్.
 
(సశేషం)
రచన: మధు అద్దంకి
అమ్మలక్కలాయణం.
 
“కుక్కకాటు” వారింట్లో సందడి మొదలయ్యింది.. అంతా హడావుడిగా పని ఉన్నా లేకున్నా తెగ తిరిగేస్తున్నారు..
అప్పుడే ఒక ఆటో వచ్చి ఇంటి ముందాగింది..అందులోంచి ఒక భారీ శాల్తీ ఉస్సూరంటూ దిగింది.. ఆ శాల్తీ దిగంగానే ఆ ఆవరణలో ఉన్న జనాలందరు ఒక్కరు కూడ మిగలకుండా పరిగెత్తారు.. ఆటో డ్రయివర్ బిత్తరపోయాడు.
ఉస్సూరంటూ దిగిన సదరు శాల్తీ పేరు “జెమ్ గాళ్” ..ఇదేంటి వెరైటీ పేరనుకుంటున్నారా.. ఆవిడకి టెంగ్లీష్ మీద మక్కువతో పెట్టుకున్న పేరది.. అసలు పేరు “రత్న కుమారి” ముద్దుగా టెంగ్లీష్ లో “జెమ్ గాళ్” అని పెట్టుకుంది.
“ఇదిగో ఆటో బాయ్ ఒక్కళ్ళు కూడ కనపడటంలేదు గాని నా సామానంతా ఆ వసారాలోకి పుట్టింగ్స్ నేను నీకు పైసలు ఇచ్చింగ్స్” అంది..
వాడికి ఒక్క ముక్క కూడ అర్ధం కాక అలానే తెల్ల ముఖం వేసుకుని చూశాడు..
“వై  మాన్ అట్లా లూకింగ్? సామాన్స్ ఇన్సయిడ్ పెట్టింగ్స్” అంది.. అయినా వాడికి అర్ధం కాలా.
ఇంక లాభం లేదనుకుని సామాన్లు చూపించి యాక్షన్ చేస్తూ చూపెట్టింది..ఆవిడ  బాధేమిటో వాడికి అర్ధం కాకపోయినా బాగ్ తో ఏమన్నా బాధ ఉందేమో అనుకుని బాగ్ తీసుకుని లోపల పెట్టాడు..
” పైసే దేవ్” అన్నాడు ఆటోవాలా.
” ఏంటి షవుటింగ్ పైసలు  ఇచ్చింగ్స్ నువ్వు స్టాండూ” అంటూ ఆటోవాడికి పైసలిచ్చి పంపించి నెమ్మదిగా లోపలికి నడిచింది జెమ్ గాళ్..
హాల్లో ఉన్న సోఫాలో కూలబడి ” ఓలు దేర్? కొంచం నీళ్ళు గివింగ్స్” అంటూ ఒక్కరుపు అరిచింది.. నీళ్ళివ్వకపోతే కిచెన్లోకి వచ్చేస్తుందేమోనని భయపడి నెమ్మదిగా గ్లాసు నీళ్ళతో వచ్చింది వంట మనిషి శాంతి..
“హెలో పీస్ ఎలా యూ డూఇంగ్” అంటూ పలరించింది జెమ్ గాళ్..
“జెమ్ గాళ్ గారు నేను బావున్నా మీరు?” అనడిగింది శాంతి.
“ఇలా ఏడ్చింగ్స్” అంటూ నిట్టూర్చింది జెమ్ గాల్..
“అవును మారేజ్ హవుస్ కదా ఎక్కడ అందరూ?” అనడిగింది జె.గా
“ఇప్పుడే మీరొచ్చారు కదా రిలాక్స్ అవుదామని వెళ్ళారు అంది” పీస్
“ఒకే..చాలా ఇరిటేషన్ గా ఉంది బాత్ చేసొస్తా నా రూం వేర్” అనడిగింది జె.గా
రండి అంటూ ఆమెని ఒక గదిలోకి తీసుకెళ్ళింది పీస్..
జె.గా గదిలోకి వెళ్ళగానే అందరు బిల బిల లాడుతూ బయటకి వచ్చారు..
హమ్మయ్యా కొద్ది సేపు మనకి శాంతి అనుకున్నారు..
జె.గా స్నానం చేసి బయటకొచ్చేసరికి మళ్ళా అందరూ బిల బిల లాడుతూ వెళ్ళిపోయారు..హాల్ అంతా పరికించి చూసింది జె.గా.. వీళ్ళ దిసీస్ ఇలా కాదు వేరేలా బేటింగ్ అనుకుంటూ ఒక్క పొలికేక పెట్టి చెప్పింది” మర్యాదగా అందరు బయటకి రాకుంటే నేను ఒక్కొక్కరి గదుల్లోకి రావాల్సుంటుంది” అని
ఇక తప్పదు అన్నట్టు అందరూ పిల్లుల్లా బయటకి వచ్చారు..
“ఏమర్రా కిడింగ్స్ అందరూ ఎలా చచ్చింగ్స్?” అంటూ పలకరింపులు మొదలెట్టింది.
పెళ్ళి సమయంలో చావులెందుకులే అక్కా అంటూ ముందుకొచ్చాడు పె.కూ.త ( పెళ్ళి కూతురి తండ్రి) పాపారావు.
“ఓసోసి భలే జొకేశావురా పాపిగా” అంటూ జబ్బ మీద చెళ్ళున ఒక్కటిచ్చింది జె.గా.
“అంత గట్టిగా కొట్టి మరీ మెచ్చుకోవాలా రత్నక్కా?? చూడు జబ్బెలా ఉబ్బిపోయిందో నీ దెబ్బకి” అన్నాడు పాపారావు జబ్బని చరుచుకుంటూ..
“ఇదిగో రత్నక్కా అంటూ ఏమిటా పిలుపు? నేను జెమ్ గాళ్ ని “అన్నది జె..గా
“సరేలే ఎలా పిలిస్తే ఏమి కాని బావగారు రాలేదా? పిల్లలు ఎక్కడ” అంటూ ప్రశ్నలు కురిపించాడు పా.రా( పాపా రావు)
ఆయనకి నాతో రావడానికి టయిం వేర్?? ఎన్ని పనులో..
( పనులు కాదులే..నీ నుండి తప్పించుకునే అవకాశం బావ విడిచిపెట్టడు) అనుకున్నాడు పా.రా
పిల్లలు కూడ చదువుల్లో బిజీ అంచేత నేనొక్కదాన్నే కమింగ్ అంది జె.గా
నువ్వొచ్చావు ఇక ఇల్లంతా సందడే సందడి అక్కా ( చచ్చింది మా గొర్రె) అనుకుంటూ అటు తిరిగి భార్యకి సౌంజ్ఞ చేశాడు..
కాఫీ తీసుకోండి వదినా అంటూ వచ్చింది పా.రా భార్య రాణి..
“ఓహో క్వీన్ ఎలా ఉన్నావ్” అంటూ తనదైన శైలిలో పలకరించింది జె.గా..”
ఇంతకీ మారేజ్ గాళ్ ఎక్కడ” అనడిగింది జె.గా
“ఇదిగో వస్తున్నా అత్తా” అంటూ ముందుకొచ్చింది పె.కూ (పెళ్ళి కూతురు) ఐశ్వర్య..
“హలో వెల్త్ ఎలా డూయింగ్” అంటూ పలకరించింది జె.గా.ఈ రకంగా తనదైన శైలిలో చుట్టాలందరినీ ఒక పట్టు పట్టింది జె.గాల్
తర్వాత పెళ్ళి పన్లన్ని చక చక జరిగిపోయాయి..పెళ్ళివారందరు పెళ్ళి మంటపానికి తరలి వెళ్ళారు.
అక్కడ తనకొచ్చీ రాని టెంగ్లీష్ లో అందరినీ వేయించుకు తినేసింది జె.గాల్..
పెళ్ళి కూతురిని చేస్తున్నప్పుడు అమ్మలక్కలందరు చేరారు.. చేరి
” ఇది విన్నావా జె.గాళక్కా” మన కాముడి కూతురు లేచిపోయిందిట పక్కింటి టైలర్ వెధవతో” అయినా అదేమి చోద్యమమ్మా లేచిపోవడానికి వాడే దొరికాడా తింగరి వెధవ” అన్నది కళ్యాణి.
మరే..ఎక్కడ చూసిన ఇలాంటివేనమ్మా..మొన్నటికి మొన్న మా పక్కింటి పెళ్ళాం లేచిపోయింది ఇలానే ఎవడితోనో.. కలికాలమమ్మా పిదప బుద్దులు..మా రోజుల్లో ఇలా కాదు అంటూ వాపోయింది ఒక బోడెమ్మ.
“అవునులే నీ రోజుల్లో నిన్ను కుళ్ళబొడిచి  పనిచేయించాడులే బావ బోడెమ్మక్కా నువ్వెక్కడికి పోవడానికి లేకుండా ” అన్నది కాకమ్మ..
ఆ మాటలు విని కిసిక్కిన నవ్వింది కూతమ్మ.. ఊఊ అంటూ మూతి తిప్పింది బోడెమ్మ..
ఇంతలో అటు చూడండి అంటూ మోచేత్తో పొడిచింది జె.గా..
అప్పుడే ఫెళ ఫెళ లాడే పట్టుచీర కట్టుకుని, వంటి నిండా నగలు పెట్టుకుని వచ్చింది శ్యామల.
బాగున్నావా శ్యామలా అంటూ అందరూ పలకరించారు.. “బాగున్నా అంటూ” తలూపింది శ్యామల..
“నీ చీర బావుంది శ్యామల ఎక్కడ కొన్నావు” అనడిగింది జె.గా..
ఇక్కడే “యన్.చెంగన్న” బ్రదర్స్ లో కొన్నా.. కంచిపట్టు చీర.. 100% ప్యూర్ జరీ అక్కా” అన్నది శ్యామల.
“ఆ ఈ రోజుల్లో ప్యూర్ జరీ ఎక్కడుంది? అంతా ఉత్తిదే”అని కొట్టి పారేసింది బోడెమ్మ.
“నువ్వద్రుష్టవంతురాలివి శ్యామలా మా తమ్ముడు నిన్ను నెత్తిన పెట్టి చూసుకుంటున్నాడు..నీకు బోలెడు చీరలు, నగలు కొనిపెడుతున్నాడు” అన్నది జె.గా.
” ఆ ఇవ్వకేమి చేస్తాడు..సంపాదించేదంతా నల్ల డబ్బయ్యే మరి..ఎక్కడ దాచుకుంటాడు ” అన్నది బోడెమ్మ.
ఇక ఆ మాటలు వినలేక ” నేను వస్తా వదినా” అంటూ వెళ్ళిపోయింది శ్యామల.
మూతి మూడు వంకర్లు తిప్పింది బోడెమ్మ..
పెళ్ళి కూతురు ఫక్షన్, పెళ్ళి, సత్యనారాయణ వ్రతం ఎప్పుడయ్యాయో తెలియలేదు కబుర్లల్లో పడ్డ ఈ అమ్మలక్కలకి. వీళ్ళు వాళ్ళు అని లేకుండా ఒక్కరిని కూడ విడిచిపెట్టకుండా సమూలంగా , కామంట్లు చేసి వారి నోటి దురద తీర్చుకున్నారు.. చివరాఖరుకి అలిసిపోయి ఇంటికెళ్ళిపోయారు..
మళ్ళా ఇంకో ఫంక్షన్ కోసం వెయిటింగ్ నోటి దురద తీర్చుకోడానికి.
 
ఇదండీ అమ్మలక్కలాయణం..ఇటువంటివారు మనందరికీ తగులుతూనే ఉంటారు కదూ..
కూర్పరి: సత్యసాయి కొవ్వలి
ఆఖరు తేదీ: ఏప్రిల్ 15
పంపవలసిన చిరునామా: editor@maalika.org

ఆధారాలు:
అడ్డం
1    ఈఏడాది మన దేశానికి రిపబ్లిక్ డే అతిధి
4    ‘లక్కు’లేని పురుగుల స్రావాల నుండి వచ్చేది .. సీలు వేయడానికి వాడేది
5    ఉప్పు తయారు చేయడం కోసం గాంధీగారు చేసిన యాత్ర
6    ఈరోజు.. తిరగేస్తే ఒక తెలుగు దినపత్రిక
8    ఆకాశము.. నాగార్జున సినిమా
10    బొమ్మనా బ్రదర్సులో తెలుగు డాల్
11    శ్రీనివాసుడు కొలువున్న కొండ
14    కీలెరిగి పెట్టేది
15    పాకిస్థాన్ జనకుడు
16    రామారావు మాష్టారు పొడి పేరు. కిక్కెక్కించే కిళ్ళీ మొదటి భాగం
17    నాయుడు గారు పదవిలోకి రాగానే చేసిన అప్పుల రద్దు
18    నాగార్జున నడిపిన కౌన్ బనేగా కరోడ్ పతి పేరులో లో మొదటి భాగం
21    తెలుగు ప్రాంతీయం
23    ‘స్త్రీ’ రచయిత
25    పొలంలో పెరిగే గడ్డి
26    నాగార్జున నడిపిన కౌన్ బనేగా కరోడ్ పతి పేరులో లో చివరి భాగం
28    పులి విసిరినది పంజాబులో కొచ్చింది
30    తోట పని చేసే ఆయన తిరగబడితే
32    దారిన పోయే ఆయన పేరు
34    కేమేరా కన్ను
నిలువు
1    ఓన్లీ వన్ .. మహేష్ బాబు
2    మాయల ఫకీరు కుక్కగా మార్చినదీవిడనే
3    జలుబే.. పది రోగాల పెట్టు
7    నాని పునర్జన్మ ఎత్తి ఇలా అయిపోయాడు పాపం.. రాజమౌళి గారి ధర్మమా అని
9    అతి మెల్లగా నడచే వాళ్ళని పోల్చేది దీనితోనే
11    త్యాగరాజారాధానోత్సవాలు జరిగేదిక్కడే
12    మాదక పదార్ధాలు సేవిస్తే వచ్చేది
13    మీ డాడీని తెలుగులో పిలవండిలా
15    పొడుగుమెడ జంతువు
16    ఆంగ్ల స్వల్ప విరామచిహ్నం
18    చేపకనులచిన్నది
19    రెండురెళ్ళు నాలుగు, రెండు మూళ్ళు ఆరు…ఇరవై ఇరవైలు నాలుగొందలు
20    కృష్ణుని పట్టమహిషి
22    23 అడ్డంలో ఆయన పట్టినది .. కత్తిని మించినది
24    చర్మం
26    పల్నాటి సీమలో నాగమ్మ ఆడించినది .. సంక్రాంతికి ఆంధ్రాలో తప్పని సరిగా ఆడతారు
27    డబ్బులు తీసుకుని ఏడ్చేది..డింపుల్కపాడియా
29    చేతులుపయోగించి చేసే ఒక కొలత. బొత్తెడు తోడిది
31    తెలుగు ఎక్చేంజి
33    పొలంలో చిన్న భాగం.. దానికోసం తిరగబడి  కయ్యాలెందుకు
రచన: జెజ్జాల కృష్ణ మోహన రావు
 
పరిచయము – భారతదేశానికి స్వాతంత్ర్యము వచ్చిన సమయములో, అనగా 1940-60 ప్రాంతాలలో స్త్రీలకు విద్యావకాశములు, ముఖ్యముగా వైజ్ఞానిక రంగములో ఏ విధముగా ఉండినదో అన్నదే ఈ వ్యాసపు ముఖ్యాంశము. అంతెందుకు ఇరవై ముప్పయి సంవత్సరాలకు ముందు కూడ మహిళలు ఎక్కువగా పంతులమ్మల, నర్సుల, ప్రసూతి డాక్టరుల ఉద్యోగాలలో మాత్రమే ఉండేవాళ్లు. దీనికి మినహాయింపులు చాల తక్కువ.  ఐ.టి. రంగము, బ్యాంకులు విస్తరించిన పిదప ఈ స్థితి మారిందనే చెప్పవచ్చును. కాని నేడు కూడ, విజ్ఞాన శాస్త్రము, యంత్రవిద్య, పరిశోధన మున్నగు రంగములలో స్త్రీల సంఖ్య తక్కువే. స్త్రీలకు ఈ గాజుకప్పు (glass ceiling) భారతములో మాత్రమే కాదు, అన్ని దేశాలలో కొంతవఱకు ఉన్నది. నేను 1940 దశకములో విజ్ఞానరంగములో స్త్రీల పరిస్థితినిగుఱించి ఈ వ్యాసములో క్లుప్తముగా చర్చిస్తాను.  అది కూడ అన్నా మాణి అనే ఒక శాస్త్రవేత్తనుగుఱించి మాత్రమే.
 
విజ్ఞానశాస్త్రములో మహిళల పరిస్థితి – నాడు, నేడు సమాజములో స్త్రీని ఒక తల్లి, భార్య రూపములో చూస్తున్నారు, కాని ఆమె తెలివితేటలకు తగ్గట్లు ఆమె కూడ ఒక గొప్ప శాస్త్రవేత్త కాగలదని అందఱు మనస్ఫూర్తిగా ఊహించలేకున్నారు. అలా ఆమె శాస్త్రవేత్తగా మారినా, ఆమెకు ఆ రంగములో ఔన్నత్యము పొందడానికి ఎన్నో అడ్డంకులు ఉన్నాయి. ఆమెకు ధీశక్తికి తగ్గట్లు వేతనాలు కూడ ఇవ్వడము లేదు. దీనిని ప్రపంచమంతటా చూస్తున్నాము. కేంబ్రిడ్జి విశ్వవిద్యాలయములో 1921లో మొట్ట మొదటిసారిగా ఆడవాళ్లకు డిగ్రీలు పొందే అవకాశము లభించినది! శాస్త్ర విజ్ఞానము, ముఖ్యముగా యంత్రవిద్య (ఇంజనీరింగ్) పురుషులకు మాత్రమే అనే అపోహ ఇంకా పూర్తిగా మాయము కాలేదు.
 
భారతదేశములో 1987-2009 కాలంపరిధిలో మహిళా యువశాస్త్రజ్ఞులకు లభించిన పురస్కారములు 17/133 మాత్రమే. సుమారు 10-12 (మొత్తము 443) మందికి మాత్రమే శాంతిస్వరూప్ భట్నగర్ పురస్కారము ఇవ్వబడినది.  సుమారు 40-50 మంది స్త్రీలకు నోబెల్ బహుమతులు (అన్ని విభాగములలో) దొరికినవి.  మేరీ క్యూరీకి కూడ పురుషుల పక్షపాతమును రుచి చూచినదే. ఆమెకు పోలండు విశ్వవిద్యాలయములో స్త్రీగా ఉండిన ఒక్క కారణానికి మాత్రమే ప్రవేశము ఇవ్వలేదు. నోబెల్ బహుమతి లభించినను ఆమెను  ఫ్రాన్సు దేశపు శాస్త్రీయ అకాడెమి సభ్యురాలిగ చేర్చుకోలేదు!
 
ప్రారంభ దశ –  విజ్ఞానశాస్త్రములో (science) మొట్టమొదట PhD పట్టమును పొందిన భారతీయ మహిళ కమలా సొహొనీ (1912-98). ఆమె బాంబే విశ్వవిద్యాలయములో ఉత్తమశ్రేణిలో ఉత్తీర్ణులయినా, 1933లో Indian Institute of Scienceకు దరకాస్తు పెట్టగా, అది నిరాకరించబడినది, కారణము – ఆమె ఒక యువతి!  “నా సంస్థలో నేను ఆడవాళ్లను తీసికోను”, అని అప్పటి సంస్థ డైరెక్టరు, నోబెల్ బహుమాన గ్రహీత  చంద్రశేఖర వెంకట రామన్ చెప్పారు! ఆమె ఈ ఉదంతాన్ని అలాగే వదలలేదు. నేరుగా బెంగళూరుకి వెళ్లి రామన్‌ను సందర్శించి ముఖాముఖి “నాకెందుకు అడ్మిషన్ ఇవ్వలేదు, నాకు అర్హతలు లేవా” అని అడిగారు. మీనమేషాలు లెక్కించి చివరికి ఆమెకు అక్కడ పరిశోధనలను చేయడానికి అనుమతిని ఇచ్చారు. అప్పుడు కూడ ఆమెకు పూర్ణమైన అనుమతి దొరకలేదు. ఒక సంవత్సరము తరువాత ప్రయోగశాలలో పనిచేయడానికి అనుమతి నిచ్చారు రామన్. ఆమె తరువాత ఆడవాళ్లకు అక్కడ ప్రవేశము దొరికింది. కమలా సొహొనీ భారతీయ మహిళలకు విజ్ఞానశాస్త్రములో పరిశోధనలను చేయడానికి దారి చూపిన  గొప్ప మార్గదర్శి.
 
అన్నా మాణి బాల్యము – అన్నా మాణి తిరువనంతపుర రాజ్యములోని పీర్మేడులో ఒక వసతిగల సిరియన్ క్రైస్తవ కుటుంబములో  23 ఆగస్టు 1918లో జన్మించారు. ఆమె తండ్రి ఒక సివిల్ ఇంజనీరు, అంతేకాక ఏలకికాయల తోటలు కూడ అతనికి ఉండేది. వాళ్ల ఊరిలో ఉండే గ్రంథాలయములోని మలయాళ పుస్తకములను ఎనిమిదవ ఏటికి, ఆంగ్ల పుస్తకములను పన్నెండో ఏటికి చదివి ముగించినదట ఆమె. హరిజనుల దేవాలయ ప్రవేశంకోసం (ఒక జాతి, ఒక మతము, ఒక దేవుడు అనే నినాదముతో) 1925లో వైక్కం సత్యాగ్రహంలో పాల్గొనడానికి వచ్చిన గాంధీజీ దర్శనము ఆమెపై ఆ చిన్న వయస్సులోనే ఎంతో ప్రభావం కలిగించినది. తఱువాతి కాలములో ఆమె ఖద్దరు దుస్తులను ధరించుటకు ఇది కూడ ఒక కారణమై ఉండవచ్చును. ఆమె అక్కలు పెండ్లి చేసికొని స్థిరపడగా, అన్నా తాను ఉన్నత విద్యను అభ్యసిస్తానని  ఆశను వెలిబుచ్చగా కుటుంబ సభ్యులు దానిని ఆమోదించలేదు, వ్యతిరేకించలేదు కూడ.
 
రామన్‌తో పరిశోధనలు – ఆమెకు వైద్యవిద్య చదవాలని ఆశ, అది సంభవించకపోగా ఆమె భౌతిక శాస్త్రమును (Physics) అభ్యసించాలని అనుకొన్నారు . మదరాసులోని రాజధాని కళాశాలలో ఆనర్సు పట్టమును పొందారు .  ఒక సంవత్సరము తఱువాత 1940లో బెంగళూరులోని భారతీయ విజ్ఞాన సంస్థలో (Indian Institute of Science) భౌతిక శాస్త్రములో పరిశోధన (research) చేయడానికి విద్యార్థి వేతనము (scholarship) లభించినది. రామన్ ప్రయోగశాలలో స్ఫటికరూపములైన (crystal) వజ్రము (diamond), కెంపుల (ruby) వర్ణపటములను (spectrum) తీసి అందులోని రహస్యములను అర్థము చేసికొనుటకు ప్రయత్నించారు. అప్పుడు రామన్‌కు, జర్మనీ దేశమునకు చెందిన బార్న్‌ (Max Born), ఇంగ్లండులోని లాన్స్‌డేల్ (Kathleen Lonsdale) మధ్య వజ్రపు వర్ణపటములను గుఱించి వాగ్వాదములు జరుగుతుండేవి. అందువల్ల  ప్రయోగశాలలోని విద్యార్థులు రామన్ సేకరించిన సుమారు 300 వజ్రస్ఫటికములపైన పరిశోధనలు చేసే వాళ్లు. అన్నా మాణి వజ్రము కాంతిని (light) ఎలా ప్రతిదీపనము (floroscence), శోషణము (absorption) చేస్తుందో అనే విషయముపైన, దాని రామన్ వర్ణ పటమును (Raman spectrum) విశ్లేషించారు. వివిధ ఉష్ణోగ్రతలలో ఇవి ఎలాగుంటాయో, తఱువాత ధ్రువణము (polarization) ఎలా మారుతుందో అనే విషయాలను పరిశీలించారు.
 
ఈ వర్ణపటములను తీయడము కష్టతరమైన పని. వాటిని కనిష్ట ఉష్ణోగ్రతలో అనగా ద్రవవాయువు (liquid air) ఉష్ణోగ్రతలో తీయాలి. ఫోటోగ్రఫీ ప్లేటులను గంటలతరబడి (15 – 25 గంటలు) పాదరసపు కాంతిలో ప్రతిఫలించాలి. రాత్రింబవళ్లు కొన్ని సమయాలలో పని చేయవలసి వస్తుంది. దీని ఫలితముగా ఆమె 1942-45ల మధ్య తన ఒక్క పేరుతో మాత్రమే ఉండే ఐదు పత్రములను (five single authored papers) ప్రచురించారు. విద్యార్థిగా పర్యవేక్షకుని పేరు లేకుండ ఏకరచయితగా విజ్ఞాన పత్రములను ప్రచురించడము విజ్ఞానశాస్త్రములో ఒక మహత్తరకరమైన విషయము. ఇది ఒక మహిళగా అన్నా మాణి సాధించారు.
 
రామన్‌కు స్త్రీలపైన వివక్షణ – రామన్ కాలములో స్త్రీపురుషులను ప్రయోగశాలలో విడివిడిగా ఉంచేవారట. శాస్త్రీయపరముగా జరిగే చర్చలలో స్త్రీలకు పాల్గొనే అవకాశమును ఇవ్వలేదట. వ్యక్తి విద్యాపురోగమనమునకు ఇట్టి చర్చలు ఎంతో అవసరము. కాని వాటిని రామన్ లెక్కించలేదు. అలాగుండేది ఆ కాలములో స్రీల విజ్ఞానాభివృద్ధికి అవకాశాలు!  1945లో ఆమె తన PhD సిద్ధాంత గ్రంథమును (PhD thesis) మదరాసు విశ్వవిద్యాలయమునకు సమర్పించారు [తఱువాతి కాలములో IISc ఒక deemed universityగా మారి తానే డిగ్రీలను ఇచ్చే స్థాయిని పొందినది]. ఇక్కడే ఒక విపరీతమైన సంఘటన జరిగినది. మాణికి MSc పట్టా లేదని అందువలన PhD డిగ్రీని ఇవ్వలేదు. ఆమె భౌతిక, రసాయన శాస్త్రములలో ఆనర్సు డిగ్రీని పొంది IISc విద్యార్థివేతనము పొందిన విషయమును పరిగణనలో తీసికొనలేదు. ఆమె సిద్ధాంత గ్రంథము నేడు కూడ రామన్ పరిశోధనా సంస్థ (Raman Research Institute) గ్రంథాలయములో ఉన్నది. అన్నా మాణి గొప్పదనము ఏమంటే ఈ తిరస్కారమును ఆమె మనసులో నుంచుకోలేదు. డిగ్రీ లేమి తన పనిలోని ప్రగతికి ఆటంకము రాలేదని చెప్పుకొన్నారు. అది ఆమె ఉదారస్వభావమును చూపిస్తుంది.
 
వాతావరణశాస్త్రములో పరిశోధనలు – 1945లో అన్నా మాణి ఇంగ్లండుకు వెళ్లడానికి ఒక విద్యార్థి వేతనము దొరికినది. వాతావరణశాస్త్రములో (Meteorlogy) కావలసిన పరికరములపైన పరిశోధనలను సలుపడమే దీని ముఖ్యోద్దేశము. దీనికోసం ఆమె ఇంగ్లండు, స్కాట్లండు దేశములలో వాతావరణ సామాగ్రి ని తయారు చేసే సంస్థలను దర్శించారు. వాతావరణ శాస్త్రమునకు కావలసిన ప్రమాణాలు (standards), వాటిని సాధించు విధానములను అభ్యసించారు.
 
1948లో ఆమె స్వతంత్రభారత దేశానికి మరలివచ్చి పుణేలో ఉద్యోగమును ప్రారంభించినారు. అప్పటి కాలములో థర్మామీటరులను ఉంచే చిన్న రక్షణ గృహాలు కూడ దిగుమతి చేసికొనే వాళ్లట. పరికరాలకు మాదిరులను (model designs) తయారు చేయడము, వాటిని ఉపకరణములుగా తయారు చేయడము (manufacture) , వాటిని క్రమాంకితము చేయడము (calibration), వాటిని స్థాపించడము (installation), వాటిని ఉపయోగించడము (taking observations), ఇత్యాదులను సరిగా చేయడానికి కావలసిన సిబ్బందిని సమకూర్చారు. దీనికి కావలసిన కార్ఖానాలు (workshops), ప్రయోగశాలలను ఏర్పాటు చేసారు. కొన్ని ఏళ్లలో భారతీయ వాతావరణ శాస్త్రములో కావలసిన సామాగ్రిని, ఉపకరణములను దిగుమతి చేసికొనవలసిన అవసరము లేకపోయినది. దీనికి కారకురాలు అన్నా మాణి.
 
తఱువాత అన్నా మాణి సౌరశక్తిని భారతదేశములో ఉపయోగించుకొనే విధానములను గుఱించి పరిశోధనలు సలిపారు. అదే విధముగా ఓజోన్ గాలిని (ozone) కొలిచే పద్ధతులను గుఱించి పరిశోధనలు చేసినారు. విక్రం సారాభాయ్ ఆమెను అడుగగా తుంబా రాకెట్ స్టేషనులో వాతావరణ కేంద్రాన్ని స్థాపించినారు. 1976లో డెప్యూటీ డైరెక్టర్ జెనరల్‌గా పదవిని విరమించారు. ఐనా ఇంకొక 20 ఏళ్లు శాస్త్రజ్ఞురాలిగా పని చేసారు. రామన్ పరిశోధనా సంస్థలో నంది కొండలలో Millimetre Wave Telescopeను స్థాపించుటకు సహాయము చేసినారు. తఱువాత ఎన్నో Reference పుస్తకాలను వ్రాసారు.
 
ఆమెకు 1977లో Indian Academy of Scienceలో సభ్యత్వము లభించినది. ఆమె Indian Meteorological Society, American Meteorological Society, American Geophysical Union, Royal Meteorological Society, Institution of Electronic and Telecommunication Engineers, International Solar Energy Societyలలో సభ్యులుగా ఉండినారు. ఆమెకు 1987లో INSA K R Ramanathan Medalను బహూకరించారు.
 
ముగింపు – శాస్త్ర పరిశోధనలకే తన జీవితాని అంకితము చేసిన ఆమె పెళ్లి చేసికోలేదు. ఆమె అన్ని మతములను సమానముగా పరిగణించేవారు. కుక్కలంటే ఆమెకు ఇష్టము. పక్షులను చూడడము ఆమెకు ఒక వినోదము. 1994 ఆమెకు పక్షవాతము వచ్చి 16 ఆగస్ట్ 2001లో మరణించారు.  భారతీయ మహిళా శాస్త్రజ్ఞులలో ఉత్తమశ్రేణికి చెందినవారిలో ముందువరుసలో అన్నా మాణి స్థానము ఉంటుంది.
 
గ్రంథసూచి –
(1) The Glass ceiling – The Why and the Therefore – Sukanya Datta
(2) Anna Mani – Abha Sur –  Resonance, Nov 2008, 993-95.
(3) Anna Mani – A student remembers – C R Sreedharan, Current Science, October 2001, 81, 1129-31.
 
 
రచన: స్వాతీ శ్రీపాద
 
ఎక్కడ ఉన్నదీ ఏమవుతున్నదీ ఏమీ అర్ధం కాడంలేదు ఆమెకు , తలలోలోపల ఎక్కడో ఏదో తొలిచేస్తున్న భావన. ఎక్కడో ఎవరో మూలుగుతున్నారు.
ఆ స్వరం అంత సుపరిచితంగా వుందేం?
అది ఆమెదే!
ఎక్కడున్నాను? ఏం జరిగింది? జ్ఞాపకం గడ్డిపరకతో
ఆమెకు అతీతంగా సాగింది. ఏదీ స్పష్టంగా లేదు. ఒక్కటీ అర్ధం కాడంలేదు. బాగా గుర్తున్నది కళ్ళల్లోకి దూసుకు వచ్చిన వెలుగు …………….ఆ తరువాత మెలికలు తిరిగిపోయేంత బాధ,…
ఎప్పుడు……….. ఎప్పుడు జరిగిందది
ఈ రోజు ఉదయమా? నిన్న రాత్రా?
ఎందుకిక్కడ ఇలా దేనికోసం ఎదురు చూస్తూ………..
లేచి కూర్చోవాలన్న విశ్వ ప్రయత్నం సఫలం కాలేదు. అది ఆమె వల్ల కాలేదు.
మసక మసకగా అనిపిస్తున్న భావనల్లో భయం తొంగి చూసింది.
పెద్దగా కేక పెట్టాననుకుంది.
కాలు కదపాలన్నా , చెయ్యెత్తి ఎవర్నయినా పిలవాలన్నా , ఏవీ కాళ్ళూ , చేతులూ……….
ఒళ్ళంతా ఒణుకొచ్చేసింది. తెలుస్తున్నదల్లా తలలోలోనికి ఏదో దూరిన పోటు…
వీటన్నిటి మధ్యనా ఎవరిదో ఒక స్వరం..మెత్తగా, మృదువుగా, మధురమైన సంగీతంలా..
వసంత కాలపు పూల జల్లులా…
ఎప్పుడో విన్నట్టున్నదా స్వరం,
ఎప్పుడు? ఎవరిది?
“శ్రీకాంత్ … ”
గొంతు పెకలించుకు ఎండిపోయిన పెదవులపైకి రావాలన్న విశ్వ ప్రయత్నం ప్రయాసగానే మిగిలిపోయింది?
పదాలు పెదవులు దాటి బయటపడలేదు.
ఆమె దృశ్య జగత్తునుండి దూరంగా సాగిపోయింది శ్రీకాంత్ రూపం..
పొడవైన సన్నని ఆకృతి చెక్కిలిపై నవ్వినప్పుడు పడే సొట్ట… కళ్ళనిండుగా ఆహ్వానం పలికే ఆత్మీయత……
అతని చిరునవ్వు  ఏ లోలోపలి సుప్త జగత్తులనో మేల్కొలిపినట్టైంది. ఎప్పుడూ ఎరగనంత ఆనందం అతని లాలింపు కలిగించింది. అతని చూపులో రూపు దిద్దుకున్న ప్రేమ భావన ఆమె అంతరంగతరంగాల్లో అలజడి రేపింది.
రోజులు, వారాలు , నెలలు , సంవత్సరాలుగా, అతన్ని మరచిపోదామన్న తపన . అవును సంవత్సరాలుగా… అయినా ఎప్పటికప్పుడు గాయం మళ్ళీ తిరగబెట్టినట్టు అనునిత్యం అతని ఉనికి మనసును గాయపరుస్తూనే వుంది.
ఎక్కడున్నాడో , ఏం చేస్తున్నాడో తెలియకున్నా…..
మనసెంతగా గాయపడింది అయినా….ఒక్కసారి మళ్ళీ అతన్ని చూడగలిగితే…….
అతి బలవంతాన మూసుకుపోతున్న ఓ కన్నుఓరవాకిలిగా తెరిచి అతని కోసం అన్వేషించింది.
గదినిండా పాలపుంత పొడి చేసి వెదజల్లినంత వెలుగు. కాస్త తెరచిన కన్ను ఆ వెలుగును భరించలేక పోయింది. ఆ జిగేల్మనే వెలుగునుండి తలతిప్పుకోబోయింది. కాని ఏ వైపు తిరిగినా అదే వెలుగు……
“మరేం భయం లేదు శృతీ … నువ్వు క్షేమంగానే ఉన్నావు”
ఆ స్వరం … ఎవరో ఆడవాళ్ళది, మెత్తగా ప్రశాంతంగా…
ఉహు, తనక్కావలసినది కాదు..
ఎదురుగా అలలా కదులుతున్న మొహం మీద దృష్టి సారించాలనుకుంది,  కాని ఆ రూపం స్థిరంగా వుంటేగా…………
తడారిన పెదవులను నాలుకతో తడిచేసుకుంటూ , చూపు స్థిరపరచుకుందుకు కన్ను కాస్త పెద్దది చేసి,
“ఎక్కడ …………? ఎందుకు……….? ” పదాలు స్పష్టంగా లేవు. మాట తడబడుతోంది.
ఇది కలా? నిజమా?
ఎన్ని సార్లు అలాంటి పీడ కలలు రాలే్దు… చెయ్యి కాదు గదా వేలైనా కదపలేకపోతున్నట్టు …… మొహం మీద వాలి రొద పెడుతున్న దోమనో ఈగనో కూడా తోలుకోలేని అసహాయతలో ఉన్నట్టూ…
అలాంటి పీడకలేనా ఇది?
ఎందుకు నేను కదల్లేకపోతున్నాను?…
” నువ్వు అపోలో హాస్పిటల్ లో ఉన్నావు శ్రుతీ …ఇహనో క్షణమో నీ సర్జరీ జరుగుతుంది..పెద్దగా భయపడవలసినదేం లేదు. కాస్త ప్రశాంతంగా స్థిమితంగా వుండేందుకు చూడు … ఇప్పుడిచ్చిన ఇంజక్షన్ కాస్సేపట్లో పని చేస్తుంది,…’”
“కాదు ,…” పైకి అన్నాననుకుంది కాని మాట పెగల్లేదు. తిమ్మిరెక్కుతున్న మనశ్శరీరాలు ఆమె అణువణువునూ బందించివేశాయి.
అతన్ని కలుసుకోవాలి.. అతనికి జరిగినదంతా వివరించాలి… క్షమించమని అడగాలి…
మరోమారు అతన్ని పోగొట్టుకుందుకు సిద్ధంగా లేదామె.. మరోసారి అలా జరక్కూడదు..
అలా జరిగితే ఇహ మరణమే శరణ్యం. శాయశక్తులా లేవడానికి ప్రయత్నించేలోగానే ఊపిరాడనివ్వని మేఘం ఒకటి ఆమెను ఆక్రమించింది., తనతోపాటు ఆమెను ఏదీ తెలియని లోకానికి తీసుకు వెళ్ళింది.
“ఏమంటోంది?” ఆపరేషన్ థియేటర్ లోకి ఆ స్పృహ కోల్పోయిన పేషంట్ ను తీసుకు వెళ్తూ ఒక నర్స్ వెనకాల స్ట్రెచర్ తోస్తున్న మరో నర్స్ ను అడిగింది.
“ఏదో ఉత్తరం అని అనుకున్నాను సరిగ్గా అర్ధం కాలేదు..”
“శ్రీకాంత్ ఎవరు? ఆమె భర్త శివరావ్ కదూ … ”
“అవును .. అయినా ఇప్పుడది ముఖ్యం కాదు … సర్జన్ తలలోని ఇనపరాడ్ తొలగించాక ఆవిడ తన పేరు తను గుర్తుంచుకున్నా అదృష్టమే…”
పది రోజుల తరువాత శృతి కళ్ళు తెరిచేసరికి ఆమెకు గుర్తున్న ఒకే ఒక్క విషయం భరించరాని నొప్పి.
***************
పది రోజులుగా శివరావ్ గడ్డం గీసుకోలేదు. మొదటి మూడు రోజులు హాస్పిటల్ ఇంటెన్సివ్ కేర్ యూనిట్ ముందునించి కదల్లేదు.
ఎవరెంత బలవంత పెట్టినా ఏం తినడానికి అసలు ఒప్పుకోలేదు. వాళ్ళూ వీళ్ళూ బలవంతాన టీలు తాగించారు.
అసలు హాస్పిటల్ కి వచ్చిన వెంటనే అతన్ని పట్టుకోడం ఎవరివల్లా కాలేదు.
పొగిలి పొగిలి ఏడ్చేశాడు.
శృతి అమ్మా నాన్నా ఒక పక్క కూతురి గురించి ఆదుర్దాలో ఉన్నా, అల్లుడిని ఓదార్చక తప్పలేదు.
” దాని దురదృష్టం  బాబూ , ఏం చేస్తాం… అదే స్కూటర్ డ్రై చేస్తున్నావ్ నీకేం కాలేదు దానికి మాత్రం …” రాఘవ మాటలు మధ్యలోనీ ఆపేస్తూ ,
” అదే కదండి … నాకేదైనా అయితే ఇంత బాధుండేది కాదు..పోయి పోయి నేను స్కూటర్ డ్రైవ్ చెయ్యడం ఇలా యాక్సిడెంట్ చేసినా నాకేమీ అవకండా తను గాయపడటం ….” మాట పూర్తి చెయ్యలేక రెండుచేతుల్లో మొహం దాచుకున్నాడు శివరావ్.
” అంతా భగవత్ లీల బాబూ , ఏం చేస్తాం ” కళ్ళొత్తుకుంటూ చెప్పింది శృతి తల్లి శైలజ.
” అయినా వెంటనే ఆస్పత్రికి తెచ్చారు గనక పెద్ద ప్రమాదం తప్పే ఉంటుంది..”
” అవును ప్రాణానికేం భయం లేదన్నారు…..”
ఎవరికి తోచినది వాళ్ళు మాట్లాడుతున్నారు.
దగ్గర వాళ్ళు, తెలిసిన వాళ్ళు ప్రతివాళ్ళూ వచ్చి పరామర్శించడమే..
ఈ లోగా లోపల ఏంజరుగుతో౦దో ఎవరికీ అర్ధం కాలేదు.
” సర్జన్ శర్మ గారికి కాల్ చేశాం.. పేషంట్ ను రెడీ చెయ్యమన్నారు వస్తున్నారు ”
నర్స్ ఎవరో అడిగిన దానికి జవాబిచ్చింది.
అందరూ సర్జన్ కోసం ఎదురు చూస్తుంటే లోపల శృతికి గాయాలు క్లీన్ చేసి ఆపరేషన్ కి సిద్ధం చెయ్యడం మొదలెట్టారు
*******
ఆ సమయానికి సర్జన్ శర్మ పూర్తిగా అలసిపోయాడు. నలభై ఎనిమిది గంటలుగా నిద్రనేది లేకుండా పని చేస్తూనే ఉన్నాడు. ఒక కిడ్నీ ట్రాన్స్ ప్లాంట్ ఆపరేషన్ పూర్తవుతూనే రెండు సిజేరియన్ ఆపరేషన్లు. గ్లోబల్ ఆసుపత్రిలో సిజేరియన్ ఆపరేషన్ కోసం సిద్దమవుతున్నాడు. చివరి క్షణంలో కనుకున్నారు బేబీ బ్రీచ్ అని . అందుకే ఎమర్జెన్సీ ఆపరేషన్…. అప్పటికే నొప్పులు ఎక్కువయాయి.
తొలి కానుపేమో తల్లికి బాధ కొత్త, తట్టుకోలేకపోతోంది. మెలికలు తిరిగి పోతోంది.
నర్స్ వారిస్తూనే వుంది. అనెస్థీషియా  రెడీ అయింది. నాలుగు నిమిషాల్లో నొప్పి తెలియడం మానేస్తుంది. అలసటగా కళ్ళు మూసుకుంది ఆ తల్లి కాబోయే పిల్ల.
” ఇప్పుడిక లాభం లేదు కాళ్ళు బయటకు వచ్చేసాయి. లాస్ట్ స్టేజెస్ క్షణాల్లో డెలివరీ అవుతుంది.” గైనకాలజిస్ట్ శ్యామ అనీస్థిషియా ఇవ్వబోతున్న డాక్టర్ను వారించింది.
” సో ” ఇహ నా అవసరం లేదా అన్నట్టుగా వుంది శర్మ స్వరం.
” కాంప్లికేటెడ్ కదా కాస్సేపు ఆగండి డాక్టర్, పిల్ల తల్లీ క్షేమం అనుకునే వరకు ………..”
నిజమే…
తల్లికాబోతున్న ఆ అమ్మాయి గట్టిగా గాలి వీస్తే ఎగిరిపోయేలా వుంది. పట్టుమని పాతిక కిలోల బరువు మించదు. సన్నగా ఎముకలు తప్ప శరీరంలో ఎక్కడా వీసమెత్తు మాంసం అనేది కనబడటం లేదు.
వయసు కూడా ఇరవై మించదు.
పైగా ఎనిమిది నెలలు పూర్తయి రెండురోజులే అయింది. ఇంకా నెలపైన గడవాల్సిన మాట.
మామూలుగా సన్నసన్నగా నొప్పులు ఆరంభమైనప్పుడు వచ్చుంటే ఏ విధంగానైనా ఆపగలిగే వారేమో …
ముందు దొంగ నొప్పులు అనుకుని ఇంట్లోనే పెరిగేవరకూ ఆగి బాగా దగ్గర దగ్గరగా వచ్చాక వస్తే ఏం చెయ్యగలరు?
తల్లీ పిల్లను కాపాడమంటూ ఆ పిల్ల తల్లిదండ్రులు కాళ్ళావేళ్ళా పడటంతో చేర్చుకోక తప్పలేదు.
అందుకే ముందస్తు జాగ్రత్తగా సర్జన్ కూడా పిలిపించింది.
శర్మ చాలా అలసిపోయి ఉన్నా శ్యామా కాల్ చెయ్యగానే కాదనలేకపోయాడు.
” ఇంకాస్సేపే కాస్త ఓర్చుకో …” శ్యామ మృదువుగా ఓదార్చడం శర్మకు బాగా నచ్చింది.
ఓసారి తలతిప్పి తల్లికాబోతున్న పిల్లను చూశాడు. లోతుకుపోయిన కళ్ళు ,పోషణ లేక ఎరుపెక్కిన జుట్టుచమట ధారల్లో తడిసి పిడచ కట్టినట్టైంది. పాలిపోయిన మొహం మీద చుక్కలు చుక్కలుగా ముత్యాలు పేర్చినట్టు చెమట.
సన్నగా చువ్వలా కనిపిస్తున్నా తల్లి కాబోయే పరిపక్వత వల్ల కాబోలు మాతృత్వపు ఛాయలు స్పష్టంగానే కనిపిస్తున్నాయి.
స్త్రీత్వానికి కావలసిన వంపులు ఎత్తు పల్లాలు సమపాళ్ళలోనే అమిరాయి.
” ఊ .. ఒక్క సారి గట్టిగాఊపిరి పీల్చుకుని బలంగా కిందకు నెట్టు … మరికాస్త … ఇంకొంచం … ..” పట్టిన చెమట  స్లీవ్ తో తుడుచుకుంటూ తొట్రు పడుతున్న శ్యామను చూడగానే జాలేసి కాస్త ముందుకు కదిలాడు శర్మ ఆమెకు సాయపడేందుకు…..
ఇద్దరూ మెడిసిన్ కలిసే చదువుకున్నారు.. ఎంత అనుభవం ఉన్నా శ్యామ వర్రీయింగ్ స్వభావం అతనికి బాగా తెలుసు.
పుట్టే  బిడ్డ చేతుల్లో పడే వరకు ఆమెకు ఆదుర్దానే …
“ఉహు … ఇహ నా వల్లకాదు .. ప్రాణం పోతోంది… ”
” ఓకె శ్యామా ,… డు ఎపిసియాటమీ …” సర్జన్ కమాండ్ అది.
నిమిషాల్లో రెండు వైపులా ఇన్సిషన్ తో బిడ్డ లోకంలోకి వచ్చాడు.
” అబ్బాయి , బాగున్నాడు..” శ్యామా చేతుల్లోంచి బిడ్డను అందుకున్నాడు శర్మ … శ్యామాకు అర్ధం అయింది తల్లిని చూడ వలసిన బాధ్యత తలకెత్తుకుంది వెంటనే.
బిడ్డ సులభంగా ఆరేడు పౌండ్లు ఉంటాడు. విశాలం అనిపించే భుజాలు తెల్లటి రంగు పొడుగ్గా పెరిగిన నల్లటి జుట్టు , తల కూడా కాస్త పెద్దదే..
మొహం వెడల్పుగా గుండ్రంగా వుంది.
శాటిన్ ముక్కలా మెత్తగా ఉన్న చర్మం ఇంకా తల్లి కడుపునుండి వెంట తెచ్చుకున్న వేడిని చిన్న చిన్న గుప్పిళ్ళలో ప్రపంచం దాచుకున్నట్టు ,లేదా యుద్దానికి సిద్ధం అన్నట్టు శర్మ వెంటనే ఆ పిల్లడి నోటీనుండి ద్రవాన్ని వెలికి తీసాడు.మెత్తగా వీపు రుద్దాడు. తొలి శ్వాస పీల్చుకు తన ఉనికిని చాటే కేరు మన్న శబ్దం వినేందుకు ప్రతి ఒక్కరూ ఆత్రంగా ఎదురు చూస్తున్నారు్.
అంత వరకూ శర్మ పెదవులపై తారట్లాడిన చిరునవ్వు మాయమయింది. బిడ్డ నోటినుండి ఉలుకూ పలుకూలేదు. బిడ్డను బల్ల మీద వెల్లకిలా  పడుకోబెట్టి తల వెనక్కువంచి గాలి పీల్చుకుందుకు వీలుగా ఉండేలా చూశాడు.నిమిషం చూసి ఆ బిడ్డ మొహం మీదకు వంగి నోటి మీద నోరుంచి కృత్రిమ శ్వాస అందించాలని చూశాడు, తల పక్కకు జరిపి క్షణం ఎదురు చూశాడు. కాని అతనాశించినట్టు ఏమీ జరగలేదు. పిల్లడిలో మార్పేలేదు.
బిడ్డకు ఊపిరందడం లేదు. వాతావరణం వేడిగా ఉన్నా ఒక్క సారి ఒణికి పోయాడు, అయిదు నిమిషాల్లో ఏదో ఒకటి చెయ్యకపోతే బిడ్డ మెదడుకు ప్రాణ వాయువు అందక , బిడ్డ బతికినా మెదడు ఎదగదు. మరో సారి ఊపిరి ఊదేందుకు ప్రయత్నించేలోగానే తల్లి ఏడుస్తూ గట్టిగా అరవడం వినిపించింది. అంతవరకూ కుట్లు వేస్తూ అడ్డుగా ఉన్నా శ్యామా పక్కకు తప్పుకునే సరికి బిడ్డ ఆ తల్లి కంట బడింది.
” నా బిడ్డను రక్షించండి” సగం ఏడుపుతో స్పష్టంగా లేదా విన్నపం
ఆ తల్లికి ధైర్యమిచ్చేంత సమయం లేదు. బిడ్డ తట్టుకుని ఊపిరి పీలిస్తే ధైర్యమెందుకు చెప్పడం? లేదూ ….
కదలకుండా పడి ఉన్న బిడ్డ నోటీని నోటితో కప్పి మరో సారి శ్వాసనందించాలని చూశాడు, శ్యామా వచ్చి పక్కన నించుంది.
ఒకటికి రెండు మార్లు ఆ బిడ్డ గుండే ఎగిరెగిరి పడ్డ , నిశ్శబ్దమే జవాబైంది.
అలసట , నిస్పృహ , ఎందుకో తెలియకున్నా ఊబికి వస్తున్న కన్నీళ్ళనాపుకుంటూ శర్మ ఇంకా ఏదో చిత్రం జరిగి బిడ్డ ఊపిరి పీల్చి కెవ్వున ఏడుపందుకోవలని ఎదురుచూస్తున్నాడు.
” కమాన్ … గాలి పీల్చు కేరుమనవేం ,”ఒక్కసారి బిడ్డను గట్టిగా కుదుపుతున్నాడు.
అయినా పిల్లడి తల కిందకు వాలిపోతూనే వుంది. మరోసారి గట్టిగా కుదిపి బిడ్డను గుండెకు హత్తుకున్నాడు. అప్పుడే ఆ చివరి క్షణంలో బిడ్డ ఒక్కసారి ఉలిక్కి పడి నట్టు అతని చెతుల్లో ఎగిరిపడటం గుర్తించి ఆశ్చర్యంగా విప్పిన పెదవులు అలాగే ఆగిపోయాయి. బిడ్డ కళ్ళ రెప రెప లు గమనించాడు. నోరు తెరిచి ఊపిరి పీల్చడం గమనించాడు.
ప్రాణమిచ్చే గాలి ఎద గదిని బెలూన్ లా నింపింది. అంతవరకు నీలానికి తిరగబోయిన బిడ్డరంగు లేత గులాబీకి మారి ఏదో తెయని నునుపు నద్దింది.
చిన్నారి పిడికిలి విజయం సాధి౦చినట్టు గాలిలో ఊగింది. అంతలో కేరు మన్న ఏడుపుతో గులాబీ రంగు మొహం ఎరుపుకు తిరిగింది.
క్షణంలో ఆ గది బిడ్డ ఏడుపుతో దద్దరిల్లింది.
” నీ కొడుకు ఏడుపు చూడు ”
బిడ్డడిని అందుకుని తల్లి పక్కన పడుకో బెడుతూ అంది శ్యామ.
“వాళ్ళ అబ్బ పోలికలే … అదే కోపం ”
మిగతా పనులు నర్స్ లకు వదిలి ఇద్దరూ శ్యామా రూమ్ కి వచ్చారు.
” శర్మా , ఈ రోజు నువ్వు లేకపోతే నా వల్ల ఏమీ అయ్యేది కాదు. ఆ బిడ్డ బతికి బట్తకట్టాడంటే నీ వల్లే ” కృతజ్ఞతగా అతని చెయ్యి నొక్కింది శ్యామ
” తల్లీ బిడ్డా క్షేమంగా ఉండటమే గా మనక్కావలసింది”
శర్మ అలసట తగ్గేందుకా అన్నట్టు గట్టిగా ఊపిరి పీల్చుకున్నాడు.
శ్యామ ఫ్లాస్క్ తీసుకుని ఇద్దరికీ కప్పుల్లో టీ పోసింది.
“టీ నువ్వు చేశావా?”
” అవును … నాకు గుర్తుంది యాలకులు వేసిన టీ అంటే నీకెంత ఇష్టమో ”
శర్మ కప్పు అందుకుంటూ ” థాంక్ యూ శ్యామా “అన్నాడు . మాటలు ఉచ్చరించడంలోనే అతని అభిమానం వ్యక్తమయింది.
అలాగే సోఫాలో వాలి నిద్రపోవాలనివుంది. కాని ఇప్పుడు ఎమర్జన్సీ బ్రెయిన్ సర్జరీ ఆపరేషన్ కేస్ వెళ్ళి తీరాలి.
తప్పదు.
” ఓకె శ్యామా … సీయూ ” లేచి ముందుకు కదిలాడు.
తలవంచి మరో సారి కృతజ్ఞత తెలియ జేసింది శ్యామ.
బయటకు వచ్చేసరికి డ్రైవర్ చంద్ర రెడీ గా వున్నాడు.
మామూలుగా అయితే ముందర కూచుని చంద్ర తో పిచ్చా పాటీ మాట్లాడటం మంచి సరదా. కాని ఇప్పుడంత ఓపికలేదు. అందుకే ముందు డోర్ తియ్యబోయిన చంద్రను ఆపి ” వెనకాలకువెళ్తాను ” అన్నాడు.
అపోలో వెళ్ళేందుకు కనీసం అరగంట టైమ్ పడుతుంది.
ఇందాకటి నుండి అదిమి పట్టిన ఆలోచనలు ఒక్కసారి పెల్లుబికాయి.
ఎప్పుడు ఏ సిజేరియన్ ఆపరేషన్ కి వెళ్ళినా ఎక్కడ డెలివరీ కేస్ లు హాండిల్ చేసినా మనసులో మెదిలేది ఒకటే ఆలోచన …. తనకూ ఒక బిడ్డ ఉండే వుంటుంది , ఎక్కడో అబ్బాయో , అమ్మాయో ? పన్నెండేళ్ళు వచ్చి ఉంటాయి. ఎక్కడ ఎలా వుందో … కనీసం చూసుకునే అదృష్టం కూడా దక్కలేదు.
అలసటగా సీట్ వెనక్కు వాలి కళ్ళు మూసుకున్నాడు శర్మ.
నిజానికి జీవితమంతా హైదరాబాద్  లోనే గడిచినా ఆ జ్ఞాపకాల్లో గుండె కోత అనుభ వించలేక చదువవుతూనే అమెరికా వెళ్ళి పదేళ్ళు అక్కడే వుండి వెనక్కు వచ్చాడు. హైదరాబాద్ లో ప్రతి రోడ్డు ఎలా రూపాంతరం చెంది ఈ పదేళ్ళలో ఎంత మారిపోయింది అనే దానికి అతనే ప్రత్యక్ష సాక్షి. ఎవరూ నిద్రలేవని ఉషోదయాల్లో , అందరూ విశ్రమించిన అర్ధరాత్రులు ఎన్ని సార్లు అతనా రోడ్లపైన ఒంటరిగా ప్రయాణించాడో… ఎక్కడైనా పోగొట్టుకున్న జీవితం దొరక్కపోతుందా అని పరితపించాడో..
నిద్ర పట్టని ఎన్ని రాత్రులు  ఏ బిర్లా మందిర్ మెట్లమీదో , టాంక్ బండ్ అరుగులపైనో ఏకాంతం గా గడిపి అక్కడే కునుకు తీసిన రోజులు ఎన్నో….
ఏసీ కారు బయటి వేడిని వడబొయ్యటం వల్ల లోపల కాస్త చల్లగానే వుంది. టింటెడ్ గ్లాస్ కావడం వల్ల బయట దృశ్యాలు లోపలికి కనిపిస్తున్నాయి స్పష్టంగా ..
మూసు కున్న కళ్ళ వెనక ఎన్ని చిత్రాలో …ఫిబ్రవరి నెలే అయినా సిటీ జీవితానికి మోజు పడి తొందరపడి వేసవి ముందే వచ్చేయడం వల్ల ఏ మే నెలో, రోహిణీ కార్తో అనిపించేలా ఉంది వేడి. ఇంకా ఉగాదైనా రాలేదు. శివరాత్రి దాటి మూడు రోజులేగా…
అన్నట్టు శివరాత్రి అంటే తను పాడే పాట గుర్తుకు వస్తుంది.
“శివ పాదముంచనేను శిలనైనను కారాదా …” అంటూ ఎంత ఆర్ధ్రంగా పాడేది.
కాన్వెంట్ స్కూల్లో చదివినా తెలుగు పాటలు ముఖ్యంగా సందర్భానికి , పండుగ పబ్బాలకు తగిన పాటలన్నీ నేర్చుకుంది. శ్రావ్యంగా పాడేది.
ఒకటేమిటి గొబ్బి పాటలు, హరిదాసుల పాటలు, బతుకమ్మ పాటల, అన్నట్టు చిన్నప్పుడు ఇద్దరూ కలిసి బతుకమ్మ కోసం పూలు ఏరుకు వచ్చేందుకు ఉదయమే లేచి వెళ్ళిన రోజులు ఎన్నో….
ఉగాది వస్తోందంటే ఇద్దరికిద్దరూ ఎంత సరదా పడిపోయే వారు,…
తనకింకా బాగా గుర్తు ఒక ఉగాదికి బిన్నీ క్రేప్ ఎర్రని ఫ్రాక్ లో ఎంత అందంగా రబ్బరు బొమ్మలా అనిపించింది. ఆ రోజున ఆ ఎర్రని ఫ్రాక్ మీద చిందిన ఉగాది పచ్చడి మరక నల్లగా మిగిలిపోడమూ గుర్తే..
కాని జీవితమే ఒక మచ్చలా మిగిలిపోతుందని అప్పుడు అనుకోలేదు.
ఆ ఉగాది రోజుల్లోనే గా హఠాత్తుగా అమ్మకు బ్లడ్ కాన్సర్ అని కనుక్కున్నది. సరిగ్గా నెల రోజులు తిరిగే సరికల్లా సరిగ్గా ఉగాదికి ముందు అమ్మ లేకుండా పోయినది. ఇంకా పిల్లలుంటే మిగతా వారికి ప్రేమ పంచి కొడుక్కి ఎక్కడ తక్కువ చేస్తానో అని మరిక పిల్లలు వద్దనుకున్న అమ్మ లేకుండా పోవడం…………
నెల తిరిగే లోగా నాన్న మళ్ళి పెళ్ళి చేసుకుని రావడం, అమ్మ స్థానం భర్తీ చేసేందుకు నానా తంటలూ పడిన పిన్ని ని పిన్నిగానే చూడ గలిగాడు కాని అమ్మగా కాదు…
అలాగని పిన్ని ఏ విధంగానూ బాధ పెట్టలేదు. ఆప్యాయంగానే ఉండేది, అయినా… తనే …..
నా అనుకుందుకు మిగిలినది…..
సడెన్ బ్రేక్ తో కారు ఆగింది.
ముందుకు తూలి నిలదొక్కుకున్నాడు
“సారీ సర్ . సడెన్ గా ఎదురుగా ఆవుదూడ వచ్చేసరికి…”చంద్ర చెప్తున్నాడు..
” సరేలే…”
అయినా ఆలోచనలు తెగిపోయాయి.
కాస్త అలసట తగ్గినట్టే అనిపించింది.
ఐదు నిమిషాల్లో కారు అపోలో ముందు ఆగింది.
*************
ఆపరేషన్ థియేటర్ రెడీ అవుతోంది. స్టెరిలైజ్డ్ పైజమా పైన చెతుల్లేని గ్రీన్ టీ షర్ట్ లోకి మారుతూ కేస్ వివరాలు వింటున్నాడు సర్జన్ శర్మ.
” రోడ్ ఏక్సిడెంట్, స్కూటర్ మీద వెళ్తున్నారు వైఫ్ అండ్ హస్బెండ్ …. స్పీడ్ బ్రేకర్ వద్ద పిలియన్ వెనక స్పేర్  టైర్ మీద పడి పోయింది ఆవిడ … దురదృష్టం చిన్న గునపం ఒకటి కొనుక్కెళ్తున్నారట అది ఆ టైర్ పక్కన అమర్చుకున్నారు పడటం పడటం గునపం తలలో దిగిపోయింది…”
అంతకుముందే తీసిన ఎక్స్ రేలు ఎమ్ . ఆర్.సి ప్రింట్స్ సర్జన్ ముందుంచారు..
“ఏక్సిడెంట్ ఇంటెన్షనల్ కాదుగా …” చాలా కాజువల్ గా అడిగాడు.
అంతకు ముందే ఆవుదూడ ఎదురొచ్చి సడెన్ గా చంద్ర బ్రేక్ వేయటం గుర్తొచ్చి నవ్వొచ్చింది. అనుమానం మనిషి  స్వభావమా అనుకున్నాడు కూడా..
“కాదు అసలు ఆ భర్తను పట్టలేకపోతున్నాం…”
“అతనికేమైనా  దెబ్బలు తగిలాయా… ”
” లేదు … జర్క్ వచ్చేసరికి దూకేశాడు… ఫుట్ పాత్ మీద పడటం వల్ల కాస్త స్క్రాచెస్ అంతే …ఇంతకూ నడి రోడ్డుమీద ఇలా జరిగినా వెనకాల వస్తున్న లారీ వాడు చాలా కంట్రోల్డ్ గా పక్కకు తీసుకుని వెళ్ళిపోయాడు..లేదంటే ఆవిడ మీదనుండి వెళ్ళిపోయేదని అంటున్నాడు..”
స్టెరిలైజ్డ్ స్లిప్పర్లు వేసుకుని ఆపరేషన్ థియేటర్లో అడుగు పెట్టాడు.
కేస్ షీట్ అందుకుని చకచక కావలసిన రిపోర్ట్స్ చూసుకున్నాడు
పేషంట్ వయసు ముప్పై ఆరు….
మిగతా మెడి కల్ రిపోర్ట్స్ చెక్ చేసుకున్నాడో సారి.
“ ఈ అండర్ టేకింగ్ మీద భర్త సంతకం తీసుకోలేదు…. “
“ సారీ సర్ ఒక్క నిమిషం “
పేపర్లు తీసుకోబోయిన అతన్ని ఆపి ’” యాంటీ చేంబర్లోకి రమ్మనండి . అక్కడే సంతకం చేయిద్దాం “
రెండు నిమిషాల్లోఏడ్చి ఏడ్చి ఎర్రబారిన కళ్ళతో సర్వం కోల్పోయిన వాడిలా శివ రావ్ ఆగదిలోకి వచ్చాడు.
“ ఎలాగైనా నా భార్యను కాపాడండి డాక్టర్ తను లేకపోతే నేను బతకలేను…” మరోసారి బోరుమన్నాడు.
“ మా కృషి మేం చేస్తాం ఆపైన దైవాధీనం … “  అసిస్టెంట్ జవాబిచ్చాడు.
అతన్నోసారి పరిశీలనగా చూశాడు శర్మ.
కళ్ళుతుడుచుకుని సంతకం పెడుతున్న అతను ఎవరూ గమనించట్లేదనుకున్నాడు లావుంది, పెదవి చివరన వంకర నవ్వొకటి మెరుపులా మెరిసి మాయమవడం శర్మ దృష్టిని దాటి పోలేదు
అయినా పెద్దగా పట్టించుకోలేదు కాని “ అప్పియరెన్సెస్ ఆర్ డిసెప్టివ్ ’ అనిమాత్రం అనుకున్నాడు.
ఫార్మాలిటీ పూర్తి కాగానే ఇద్దరూ ఆపరేషన్ థియేటర్ లోకి అడుగుపెట్టారు.
చేతులకు గ్లౌజ్ వేసుకుంటూ చాలా కాజువల్ గా పేషంట్ వైపు చూసిన సర్జన్ శర్మ ఫ్రీజై పోయాడు్. ముందుగా అతనికి షాక్ ఇచ్చినది. కుడి బుగ్గమీద సరిగ్గామధ్యలో పెసరబద్దంత పుట్టుమచ్చ.
తడారిపోతున్న పెదవులను నాలుకతో తడి చేసుకుంటూ  “ పేషంట్ పేరు శృతియా?” అతని స్వరం అతనికే భయంకరంగా వినిపించింది.
“అవునన్న” మాట వినబడిందో లేదో కాని అతని చేతిలో గ్లౌజ్ జారిపోయాయి.
*******************************************
చివరి డ్రెస్సింగ్ పూర్తయే వరకు ప్రతి పనీ ఎంతో శ్రద్ధగా చేస్తున్న సర్జన్ శర్మను ఆశ్చర్యంగా చూశాడు అసిస్టెంట్. మామూలుగా చివరి వర్కంతా వదిలేసి వెళ్ళిపోయేవాడు. అలాంటిది అంత ఓపికగా ఉండటమే కాకుండా ప్రతిపనీ ఎంతో జాగ్రత్తగా ఎక్కడ పేషంట్ కి బాధ కలుగుతుందో అన్నట్టు చెయ్యడం, తరువాత కూడా వెళ్ళిపోకుండా ఉండటం వింతగా వుంది.
పేషంట్ ని ఐ సీ యూ లో మరోసారి చెక్ చేసి వెనక్కు తిరిగాడు శర్మ.
“చూడండి ఎవరైనా మంచి నర్స్ ని ఏర్పాటు చెయ్యండి. ఆవిడ నాకు చాలా కావలసిన మనిషి. రోజూ వచ్చి చెక్ చేస్తాను. నేను చెప్పే వరకు డిస్చార్జ్ చెయ్యకండి. షి విల్ బి అండర్ మై కేర్ ”
చెప్పాల్సింది అయిపోయినట్టు వెనక్కు తిరిగాడు.
బయటకు వస్తూనే పేషంట్ తాలూకు వాళ్ళంతా ఆత్రంగా లేచి నిల్చున్నారు.
శృతి తలి దండ్రులను కంటి కొసల్నించే గమనించాడు, గుర్తు పట్టినట్టు లేరు.అయినా వాళ్ళతో ఎప్పుడూ పెద్దగా మాట్లాడినదీ లేదు. ఎక్కడో ఒక సారి ఎదో షాప్ లో కలుసుకున్నారంతే.  నిజమే బట్టతల , కళ్ళద్దాలు ఎవరు మాత్రం గుర్తు పట్టగలరు? ఒకప్పుడు మొహంమీదకు పడే జుట్టు తో ఉన్న మొహానికీ ఇప్పడున్న దానికీ పోలికుంటేగా…
” ఆపరేషన్ జరిగింది …. అయిదారురోజులైతే గాని ఏమీ చెప్పలేం..మీరు ఇంటికి వెళ్లవచ్చు, ఐసీయూ లో ఉంచాం గనక ఎవరైన ఒకరుంటే చాలు  ” అని చెప్పి బయటకు నడిచాడు. కారులో కూర్చున్నాడన్న మాటే గాని మనసు మాత్రం గతం లోకి పరుగెడుతూనే వుంది.
” వద్దు వద్దు గతంలోకి వెళ్ళవద్దు నువు తట్టుకోలేవు” మనసు హెచ్చరిస్తూనే వుంది.
ఇక్కడ అని ఎక్కడో చెప్పలేనంత బాధగా వుంది. పది పన్నెండేళ్ళుగా ఎంత ప్రయత్నిస్తున్నా శృతి పట్ల విముఖత పెంచుకోవలని ఎంత శ్రమపడ్డా లాభం ఉండటంలేదు.
ఏంచెయ్యాలో తోచక కణతలు నొక్కుక్కున్నాడు…
ఇంటికి ఎలా చేరాడో అతనికే తెలియదు.గబగబా పైకి  బెడ్ రూమ్ లోకి వెళ్ళి తలుపేసుకున్నాడు.
అతను చాలా రోజులుగా ఒంటరిగానే వుంటున్నాడు.
అవుట్ హౌస్ లో చంద్ర అతని తల్లి చెల్లెలుతో ఉంటాడు.
తల్లీ కూతుళ్ళే ఇంటి పని వంట పని చూస్తుంటారు.
ముందుగా నైట్ డ్రెస్ తీసుకుని బాత్ రూమ్ లోకి వెళ్ళి షవర్ తిప్పాడు… వేడి వేడి నీళ్ళతో తనివితీరా అరగంట స్నానం చేశాక అలసట తీరినట్టనిపించింది.
శృతి గురించి ఆలోచించిన ప్రతిసారీ గుండె బరువెక్కుతుంది. కోపం తన్నుకు వస్తుంది. జీవితంలో మళ్ళీ ఆ పేరు  ఎత్తకూడదనిపిస్తుంది, కాని ఆ తలపులు లేకుండా ఒక్క క్షణమైనా కదలదు.
ఆమె గురించి ఆలోచించినప్పుడల్లా ఎందుకంత పరవశమో , ఎందుకు గుండె లయ తప్పుతుందో ఎందుకు మనసు ఒక అనిర్వచనీయమైన అనుభూతికి లోనవుతుందో అర్ధంకాదు. ఇంటి చుట్టూ నిశ్శబ్దం ఎంతగా ఆవరించుకుందంటే గది పక్కనున్న పారిజాతం మొక్క ఆకుల్లోంచి ఆడుకునే పిల్లడిలా పరుగులెట్టే గాలి సడి వినిపిస్తోంది.
ఒక్కసారి గట్టిగా శ్వాస పీల్చుకుని ఒక్కనిమిషం ఆ గాలిని అలాగే ఆపి నెమ్మదిగా శ్వాస వదిలాడు.
ఏదో గుర్తొచ్చినట్టు లేచి కిటికీ తెరిచి బయటకు చూసాడు.అప్పుడప్పుడే తెల్లారుతున్నట్టుంది, గాలి కాస్త చల్లబడుతోంది. దానితో బాటు రాలిన పారిజాతాల పూల వాసన.
కింద తెలుపు ఎరుపు కలనేత తివాసీ పరిచినట్టు పూలు.
ఎందుకో ఆ నేలపైన అందంగా పరచుకున్న ఆ రంగులు ఎండమావి నీడల్లా అనిపించాయి. మరీ వేడి గా లేకున్నా , సన్నగా ఏసీ పని చేస్తున్నా చమట పట్టింది. మొదటి సారి తన మీద తనకే కోపం వచ్చింది.
ఆమే జీవితమనుకోడం తన తప్పేనా………
ముఖ్యంగా చివరిమాటలు …………. ఆ రోజున …………
” నాకంటూ ఒక్కళ్ళు కాదు ఇద్దరు ఉన్నారనుకోడం చాలా ఆనందంగా వుందిరా… అయితే గియితే మీ వాళ్ళకు అభ్యంతరలుండాలి కాని నావైపునుండి ఎలాంటి ఇబ్బందీ ఉండదు.. ఏముంది ఎక్కడో అమెరికా వెళ్ళి చదువుకునేది ఇక్కడే స్పెషలైజేషన్ చేస్తాను..నా చదువుతో పాటే మన అబ్బాయీ పెరుగుతాడు….”
” అబ్బాయే అని డిసైడ్ అయిపోయావా?”
” అవును అబ్బాయే …… ఎప్పుడు చెబుతావు మీఇంట్లో …..”
” సమయం చూసుకుని … తొందరేం …”
కాని అవే చివరిమాటలని అతడను కోలేదు.
వారం  రోజుల పాటు కనిపించక పోతే తనకేం ఇబ్బంది వచ్చిందో పాపం అనుకున్నాడు కాని …….
అదే చివరి చూపు అయింది.
అప్రయత్నంగానే లేచి వార్డ్ రోబ్ లో లాకర్ ఓపెన్ చేశాడు.
అందులో భద్రంగా దాచుకున్న విలువైన గోల్డ్ మెడల్స్ , తల్లి ఫోటోల మధ్య గులాబీ రంగు కాగితం సులభంగానే దొరికింది.
దాన్ని చేతిలోకి తీసుకునేప్పుడే మనస్సంతా ఏదో విషాదపు మత్తు పాకినట్టనిపించింది.
నీలం రంగు సిరా రంగు మారి లేత దనం పుంజుకుంటోంది. అయినా అక్షరాలు మాత్రం స్పష్టంగానే ఉన్నాయి.
హడవిడిగా రాసినట్టున్నా కుదురుగానే వుంది రాత.
అక్కడున్న మాటలు అతనికి కంఠతా వచ్చు , అయినా మళ్ళీ చదువుకున్నాడు.
ప్రియమైన మిత్రమా
నాకు పెద్దగా ఉత్తరాలు రాయడం రాదు, కాని రాయక తప్పడం లేదు.
మనకు రాసి పెట్టిలేదు. నీ బిడ్డ గురించి మర్చిపో ..
నా పెళ్లి జరిగిపోయింది.
ఎప్పుడు ఎక్కడ ఎలా అనే వివరాలు అనవసరం
మరెవరినైనా మంచి అమ్మాయిని చూసుకుని పెళ్లి చేసుకో. నన్ను మర్చిపో
కింద కేవలం ఎస్ అనిమాత్రం ఉంది.
చదివిన తరువాత చాలా సేపు గడ్డకట్టినట్టు చలనరహితంగా ఉ౦డి పోయాడు. మళ్ళీ ఇప్పుడు ఇన్నేళ్ళ తరువాతా అదే భావన.
ముందు నమ్మ బుద్ది కాలేదు. తనను ఆట పట్టిస్తోందేమో అనుకున్నాడు.
కాని వాళ్ళింటికి పరుగెత్తాక కొత్తవాళ్ళు కనిపించడం తో గుండె గుబులు ఆరంభమైంది.
“ఇల్లమ్మి వెళ్ళిపోయారు, ఎక్కడికో తెలియదు….”
జీవితం పేక మేడలా కుప్పకూలిన అనుభూతి. తండ్రి ప్రోద్భలంతో పై చదువులకు అమెరికా వెళ్ళేందుకు సిద్దపడ్డాడు..
అక్కడ ముందు సర్జరీలో మాస్టర్స్ చేసి మళ్ళీ న్యూరో సర్జరీ లోనూ మాస్టర్స్ చేశాక ఏడెనిమిదేళ్ళకు ఉండాలనిపించక, ఏమో తను ఎప్పుడైనా కనిపించక పోతుందా అన్న ఆశతో వెనక్కు తిరిగి వచ్చాడు.
తండ్రి, పిన్ని ఎవరెన్ని విధాల చెప్పినా పెళ్ళికి మాత్రం సుతరామూ అంగీకరించలేదు. తన ఇల్లు వేరే ఏర్పరచుకున్నాడు.
ప్రతివారం తలిదండ్రులను చూసివస్తాడు. పిల్లలకు కావలసినవి సమకూరుస్తాడు, కాని పెళ్ళి మాట మాత్రం ఎత్తనివ్వడు.
ఉత్తరం పట్టుకున్న చేతులు కొద్దిగా వణికాయి, రక్త నాళల్లో రక్తం ఇగిరిపోయినట్టు మొహం పాలిపోయింది.
మర్చిపో మర్చిపో అంటే మర్చిపోడం అంత సులభమా ?
ఏం మర్చిపోవాలి? తనతో జీవితం పంచుకుంటానన్న శ్రుతినా , తనకు అందిస్తానన్న బిడ్డనా, జీవితం సుఖమయమని అనుకున్న క్షణాల్లో ఇలా మోసగించిన విధినా ? దేన్ని మర్చిపోవాలి?
మరుపనేది అసాధ్యం అది ఇన్నేళ్ళుగా నిరూపించుకుంటూనే వుంది.
చేతిలో నలిగిన కాగితాన్ని నిదానంగా సరిచేసి , పెరిగిన ఉధ్విగ్నతను ప్రశాంతతగా మార్చుకుని , ఆ కాగితాన్ని మళ్ళీ ఫొటోల మధ్యనుంచి మళ్ళీ మనసు మారే లోగానే లాకర్ మూసేశాడు.
అయినా అప్రయత్నంగానే చెయ్యి లాకర్ ను ఆత్మీయంగా తడిమింది.
ఆ పక్కన క్లోజెట్ లో లేత నీలం రంగు పట్టు బట్తలో చుట్టిన పెద్ద అబ్బాయి బొమ్మ చేతుల్లోకి తీసుకున్నాడు.
అది …. ఏళ్ళ క్రిందట సరిగ్గా అబ్బాయి పుడతాడనుకున్న సమయానికి కొన్న బొమ్మ , ముద్దుగా సన్నీ అనిపిలుచుకుంటాడు.
సజీవంగా ఉన్నాయా అనిపించే కళ్ళు, తనను ప్రేమగా తడుముతున్నట్టే అనిపిస్తాయి. గులాబీ రంగద్దినట్టున్న మొహం నల్లటి కనుబొమ్మలు , నవ్వుతున్నట్టున్న ఎర్రని పెదవులు…
ఆ బొమ్మను చేతుల్లోకి తీసుకుని ఒళ్ళంతా ఒకసారి నిమిరాడు, చేతులు కొంచం వణికాయి,
” ఐ మిస్ యూ సన్నీ ఐ మిస్ యూ ” అప్రయత్నంగా కళ్లల్లో నీళ్ళు తిరిగాయి. ..పెదవులాన్చి నుదుటిపై ముద్దు పెట్టుకున్నాడు.
” నన్ను నీకు దూరం చేసిన శ్రుతిని క్షమించను ఎప్పటికీ క్షమించను…” కోపంగా గొణుక్కున్నాడు.
అంతలోనే ” ఛ ఛ నేనిలా నిందించుతూ పోబట్టే శృతికి అలా జరిగిందేమో… ఎందుకింత నీచంగా ఆలోచించాను ………అసలు జరిగినదేమిటో తెలియకుండా ఎందుకిన్ని సంవత్సరాలు తనను శాపనార్ధాలు పెడుతూ పోయాను… ముందు తను కోలుకోగానే అసలు జరిగినదేమిటో కనుక్కోవాలి”
తేలిక పడ్డ మనస్సుతో మంచం మీద వాలగానే అలసట నిద్రగా మారిపోయింది.
**********************
రచన: అంగులూరి అంజనీదేవి
 
”నీ బాధ నాకు తెలుసు హేమంత్‌! కానీ బాధపడకు. ఎందుకంటే ఆయన మొదటి నుండి అదో టైప్‌ మనిషి! ఏది అనుకుంటే అదే చెయ్యాలనుకుంటాడు. అది అయ్యేంత వరకు వేరే పని ముట్టుకోడు. ఇప్పుడు ఆయన కాన్‌సన్‌ట్రేషన్‌ అంతా కోర్టు ఇచ్చే తీర్పు మీదనే వుంది. అందుకే నేను కూడా ఆయన్ని డిస్టర్బ్‌ చేయదలచుకోలేదు. నేనేం చెప్పినా ఆయన వినే పొజిషన్‌లో లేరు”
”నాన్నను నువ్వు మార్చుకోవచ్చు కదమ్మా!”
”ఆయన్ని మార్చుకోలేక నేనే ఆయనకు అనుకూలంగా మారాను”
”అయినా సొంత చెల్లెళ్లమీద కోర్టుకెళ్లటమేంటి! మరీ ఘోరంగా! వినటానికే బాగలేదు. ఏదైనా వుంటే మాట్లాడుకోవాలి కాని ఈ కోర్టులేంటి! కేసులేంటి! చూసేవాళ్లు, అత్తయ్యలు ఏమనుకుంటారు?”
”వాళ్లు చాలా మంచివాళ్లు హేమంత్‌! మీ తాతయ్యను కూడా మొదటినుండి వాళ్లే ఎక్కువగా చూసుకున్నారు. మీ నాన్న మీ తాతయ్యను మన ఇంటికి రానిచ్చేవాడు కాదు. నువ్వు చిన్నగా వున్నప్పుడు ఆయన నీ దగ్గర గడపాలని ఉత్సాహపడేవాడు. అది చూసి మీ నాన్న ఆయన్ని చాలా చులకన చేసి మాట్లాడేవాడు. ‘వాడినెందుకు కాకా పడతావ్‌! ఎన్నిసార్లు చెప్పినా నీకు అర్థం కాదా? అది ఉద్యోగం చేస్తుందా? నీకు వండిపెడుతుందా?’ అంటూ ఆయన్ని వాళ్ల చెల్లెళ్ల దగ్గరే వుండమని పంపేవాడు. ‘అల్లుళ్లు ఏమనుకుంటారోరా!’ అని ఆయన వెళ్లకుంటే తీసికెళ్లి వదిలేసి వచ్చేవాడు. ఆయన ఆఖరిథలో వున్నప్పుడు మీ అత్తయ్యలు ఆయన్ని మన ఇంటికి తీసుకొచ్చి ‘నాన్న మాకు బరువు కాదన్నయ్యా! మా పిల్లలతోపాటు ఆయనను కూడా మాకో బిడ్డలాగే అనుకున్నాం. కానీ ఆయన నిన్నూ, వదినను కలవరిస్తున్నాడు. మీ దగ్గరే వుంటానంటున్నాడు. వుంచుకో’ అంటూ వుంచేసి వెళ్లారు.
కానీ మీ నాన్న మీ తాతయ్యను సరిగా తిండి తిననిచ్చేవాడు కాదు. ‘ఆయన్నలా తిండి తినకుండా చంపేకన్నా నెలకింతని ఆయన దగ్గర డబ్బులు తీసుకునైనా తిండి పెట్టండి! పెద్ద ప్రాణం తిండిలేకుంటే తట్టుకోలేదు’ అంటూ మీ నాన్నకు తెలియకుండా అన్నం తీసికెళ్లి మీ తాతయ్యకి పెట్టేదాన్ని… అది చూసి మీ నాన్న నన్ను కొట్టేవాడు. నన్ను కొట్టేది మీ తాతయ్య చూస్తే అన్నం ముట్టేవాడు కాదు. ‘కోడల్ని కొడితే పుట్టగతులుండవురా! అదేదో గొప్పతనం అనుకుంటున్నావ్‌!’ అంటూ అసహ్యించుకునేవాడు. అదిచూసి మీ నాన్న ఇంకా రెచ్చిపోయేవాడు. ‘ఇదంతా నీవల్లనే! నువ్వు పెట్టే దొంగతిండి తిని ఆ ముసలాడు ఇంకా ఎన్నేళ్లు బ్రతుకుతాడో ఏమో! నీకెన్నిసార్లు వద్దని చెప్పినా తలకెక్కదు. నేనాయన కొడుకుని… ఆయన డబ్బులయినా నావే! నా డబ్బులైనా నావే! ఆయన చేత అతిగా తినిపించి ఆయన జీవితకాలాన్ని పెంచకు. నువ్వలా చేస్తే నాకే బొక్క… నీకిది తెలిసి చేస్తున్నావో! తెలియక చేస్తున్నావో!’ అంటూ బయటకెళ్లి ఒకటి రెండు రోజులు ఇంటికొచ్చేవాడు కాదు. అది చూడలేక మీ తాతయ్య వాళ్ల కూతుళ్లను పిలిపించుకొని వాళ్ల దగ్గరకి వెళ్లిపోయాడు. వాళ్ల దగ్గరే చనిపోయాడు. మీ అత్తయ్యలు ఇద్దరు కూడా పెద్ద సంపన్నులు కాదు. ఒకామెకు భర్త చనిపోయాడు. రెండో ఆమె భర్త చిన్నచిన్న దొంగతనాలు చేస్తూ గొడవలు తెస్తుంటాడు. సగం మీ తాతయ్య వాళ్లుపడే బాధలు చూడలేకనే త్వరగా పోయాడు. కొంతయినా ఆసరాగా వుంటుందని ఆయన తన తండ్రి తనకు ఇచ్చిన ఆస్తిని వాళ్లకి రాసిచ్చాడు. అది మీ నాన్న ఓర్చుకోలేకపోతున్నాడు” అంది.
తన తండ్రి మరీ ఇంత దుర్మార్గుడనుకోలేదు హేమంత్‌. అందుకే నిశ్చేష్టుడై వింటున్నాడు.
అది గమనించిన శార్వాణి వెంటనే ఆ మూడ్‌లోంచి బయటకొచ్చింది.
”హేమంత్‌! నువ్వు రెడీ అవ్వు. వెళ్లి ఆరాధ్యను కలుద్దాం! వాత్సల్యకి ఫోన్‌ చెయ్యి. తను ఇంట్లో ఎప్పుడుంటుందో తెలుసుకో!” అంది.
”తొందరేముందమ్మా! వెళ్దాములే! నేను ఆఫీసుకెళ్లి వచ్చాక వెళ్దాం!” అన్నాడేకాని వాత్సల్యకి కాల్‌ చెయ్యలేదు.
”వద్దు ఇప్పుడే వెళ్దాం! నువ్వు ఆఫీసుకి సెలవుపెట్టు” అంటూ లక్ష్మీశార్వాణి వాత్సల్యకి కాల్‌ చేసింది.
వాత్సల్య ఆమె కాల్‌ని వెంటనే లిఫ్ట్‌ చేసి ”హలో! ఆంటీ! బావున్నారా?” అంటూ ఆపినా ఆగకుండా ఆరాధ్య గురించి మాట్లాడింది. ఆమె మాట్లాడేది ముందు నిజమా అన్నట్లు విన్నది లక్ష్మీశార్వాణి. ఆ తర్వాత కొద్దిక్షణాలు ఆశ్చర్యపోతూ అవాక్కయింది. వెంటనే హేమంత్‌కి చెప్పాలని అటుఇటు చూసింది.
హేమంత్‌ అక్కడ లేడు. శార్వాణి వాత్సల్యకి కాల్‌ చేస్తున్నప్పుడే వెళ్లిపోయాడు. అతని ఆలోచనలు వేరేగా వున్నాయి. మనసును చిల్లులు పొడుస్తున్నాయి. ఆరాధ్య హైదరాబాద్‌లో వుండి కూడా తనకి తెలియకుండా ఫ్రెండ్స్‌ దగ్గర వుండటమేంటి? ఆమె తల్లిదండ్రులు చేసిన పనులు నచ్చక తను కోప్పడిన మాట వాస్తవమే! కానీ వాళ్లు చేసిందేమిటి? పెళ్లిలో తనకి ఒక్క రూపాయి కూడా ఇవ్వకుండా ఎంతో ఇచ్చామని తప్పుడు ప్రచారం చేశారు. అల్లుడి మర్యాదలు చెయ్యకుండానే ‘అతనొచ్చినప్పుడు నాన్‌స్టాప్‌గా చేసి పెట్టి పంపాము’ అని అన్నారట. ఇవన్నీ తెలిసి కూడా తను నోరెత్తలేదు. ఎప్పటి కప్పుడు తనలో కలిగే ఎమోషన్స్‌ని స్ప్రింగ్‌ని తొక్కిపట్టినట్లు పట్టేసుకుంటున్నాడు. తను ఏది చేసినా ఆరాధ్య కోసమే అనుకుంటున్నాడు కానీ ఆరాధ్య చేసిందేమిటి? తనకు తెలియకుండా అతి రహస్యంగా తనకి దూరంగా వుంది. ఆమెకే అంత పౌరుషం వున్నప్పుడు తనకెంత వుండాలి? తను లేకుండా ఆమె వుండగలిగినప్పుడు ఆమెను చూడకుండా, ఆమె లేకుండా తను వుండలేడా?
ఒకప్పుడు తను ఒంటరి. ఇప్పుడు తనకి తల్లీ, దండ్రీ బంధువులు వున్నారు. ఒక్క ఆరాధ్య లేకపోతేనేం? ఆమె ఒక్కదానికోసం ఇంత మానసిక సంఘర్షణ అవసరమా?
ఆమె ఇలా చేసిందని తెలిస్తే ఫ్రెండ్స్‌ వూరుకుంటారా? వినేలా కొన్ని, వినకుండా కొన్ని ఎన్నెన్ని కామెంట్స్‌ చేస్తారో! కాశిరెడ్డి ఒక్కరు తప్ప మిగతా అందరు పిజ్జాలతో పార్టీలు చేసుకుంటారు.
ముఖ్యంగా రాకేష్‌కి తెలిస్తే ఫేస్‌బుక్‌లో పెట్టేస్తాడు.
ప్రతి క్షణం ఎంతో ప్లానింగ్‌తో వుండే తన లైఫేంటి ఇంత దారుణంగా మారిపోయింది.
”నాన్నా! హేమంత్‌!” అని ప్రేమగా పిలిచింది లక్ష్మీశార్వాణి.
”అమ్మా! వస్తున్నా!” అని వెంటనే తల్లి దగ్గరకి వెళ్లాడు హేమంత్‌.
”మనం అర్జంట్‌గా ఆరాధ్యను చూడాలి” ఆత్రంగా అంది.
పేలవంగా నవ్వి ”తనలో ఏముందనమ్మా అంత ఆతృత పడుతున్నావ్‌.” అన్నాడు.
”ముందు నువ్వు బయలుదేరరా! క్వొశ్చన్స్‌ తర్వాత వేద్దువుగాని…” అంటూ ఆమె రెడీ అయింది.
”ఏముందమ్మా! బయలుదేరటానికి?” అని అయిష్టంగా అన్నాడు.
”ఉండాల్సిందే వుందిరా! ముందు నువ్వు కదులు” తొందర చేసింది.
”ఉండాల్సింది వాళ్లు వుంచుకోరమ్మా! వాళ్లు చెప్పిందే మనం వినాలి. అన్నీ అబద్దాలే చెబుతారు. మనం చెప్పింది వాళ్లు వినరు. మనమేం మాట్లాడినా అబద్దాలంటారు. ఆరాధ్య కూడా వాళ్ల మమ్మీతో ఫోన్లో మాట్లాడనంత వరకే బాగుంటుంది. మాట్లాడిందంటే మారిపోతుంది. పెద్దపెద్ద కళ్లేసుకొని మౌనంగా చూస్తూ మాటలతో నన్ను రెచ్చగొడుతుంది. నేను పిచ్చివాడిలా కేకలేస్తుంటే పక్కకి తిరిగి నవ్వుకుంటుంది. నన్ను కన్‌ఫ్యూజన్‌లో పడేసి వాళ్ల పనులు వాళ్లు నీట్‌గా చేసుకుంటుంటారు. వాళ్లవల్ల నేను బాగా డిస్టర్బ్‌ అయ్యాను. నష్టపోయాను. ఇది ఎంత చెప్పినా ఆరాధ్యకు అర్థం కాదు. నాకు రోజురోజుకి దేన్ని సీరియస్‌గా తీసుకోవాలో దేన్ని తీసుకోకూడదో తెలియటం లేదు” అన్నాడు.
”చిన్నవాడివిరా! అన్నీ ఇప్పుడే నీకు ఎలా తెలుస్తాయి? జీవితం లోలోతుల్లోకి ఇప్పుడేగా వెళ్తున్నావ్‌!”
”ఇలాంటి లోతులు నాకొద్దు అమ్మా! గోతులు తీసే మనస్తత్వాల మధ్యన వుంటూ వీళ్లు నావాళ్లు అన్న భ్రమలో నేను బ్రతకలేను. ఇన్నిరోజులు నా ఫ్రెండ్స్‌ంతా నన్ను చాలా నైస్‌ పర్సన్‌ అనుకునేవాళ్లు. స్ట్రెయిట్‌గా మాట్లాడతాననుకునేవాళ్లు. అదంతా పోయింది.  ఇప్పుడు నేను కూడా మా అత్తగారి ఫ్యామిలీలాగే డొంకతిరుగుళ్లు మాటలు నేర్చుకోవలసి వస్తోంది” అన్నాడు.
ఆమె నవ్వుతూ హ్యాండ్‌బ్యాగ్‌ తగిలించుకొని ”జీవితం అద్దాల మేడ హేమంత్‌! చిన్నచిన్న స్పర్ధలు, అసంతృప్తులు రాళ్లలా మారితే వాటి ధాటికి ఎంత గట్టి అద్దాల మేడ అయినా పగిలిపోతుంది. ఏ రోజుకారోజు జీవితాన్ని కొత్తగా ప్రారంభిస్తున్నట్లు అనుకోవాలి. కొత్త సంగతులు తెలుసుకుంటుండాలి. మనసుకి నొప్పి కలిగించే వాటిని మరచిపోవాలి. రారా! వెళ్దాం!” అంటూ మరో మాటకి అవకాశం ఇవ్వకుండా ఇంట్లోంచి బయటకి నడిచింది.
ఇక తప్పదన్నట్లు తల్లితో కదిలాడు హేమంత్‌.
**********
శార్వాణి, హేమంత్‌ వస్తున్నారని తెలిసి, ఆఫీసుకి కాల్‌ చేసి ఒన్నవర్‌ లేటుగా వస్తానని పర్మిషన్‌ తీసుకుంది వాత్సల్య. ఆమెకు హేమంత్‌ శార్వాణి ఆంటీ కొడుకని తెలిసినప్పటి నుండి మరింత అభిమానం పెరిగింది.
వాత్సల్యను చూడగానే చేతులు చాపి దగ్గరకి తీసుకుంది శార్వాణి ”ఏదీ నా కోడలు? పిలువు” అంది.
వాత్సల్య శార్వాణి చేతుల్లోంచి విడివడి ”మీరు కూర్చోండి! ఆంటీ! హేం! కూర్చో!” అంది.
వాళ్లు కూర్చున్నారు. శార్వాణి కళ్లతోనే చుట్టూ వెతికింది కోడలి కోసం… హేమంత్‌ మామూలుగానే కూర్చున్నాడు. ఫార్మల్‌ డ్రస్‌లో అతను చాలా హుందాగా, గంభీరంగా కన్పిస్తున్నాడు.
”ఆరాధ్య ఇంకా ఇంటికి రాలేదాంటీ! మీరు కాల్‌ చేసినప్పుడే తను నాకు కాల్‌ చేసి ఇప్పుడే హాస్పిటల్‌ లోంచి బయటకొస్తున్నామని చెప్పింది. సరయు కూడా ఆరాధ్య వెంట వెళ్లింది. నో ప్రాబ్లమ్‌!” అంది.
శార్వాణి ఆరాధ్య గురించి ఆసక్తిగా అడుగుతుంటే వాత్సల్య చాలా కుతూహలంగా సమాధానాలు చెబుతోంది.
హేమంత్‌కి అక్కడ కూర్చోవాలనిపించటం లేదు. మూడీగా వున్నాడు. అది అతని ముఖంలో స్పష్టంగా కనబడుతోంది. అతనెందుకలా వున్నాడో వాత్సల్యకు తెలుసు. అందుకే అతన్ని కదిలియ్యాలంటేనే భయపడింది. అప్పటికి రాత్రి కాల్‌ చేసి చెప్పింది ”సారీ హేం! నేను నీకు ఆరాధ్య గురించి ఇన్ఫర్మేషన్‌ ఇవ్వకపోవడం తప్పే! ఆరాధ్యకి హెల్ప్‌ చేస్తున్నానుకున్నానే కానీ నిన్ను బాధ పెడతాననుకోలేదు” అని… అతనేం మాట్లాడలేదు. మౌనంగా వున్నాడు. అతను మౌనంగా వుండటమే వాత్సల్యను ఎక్కువగా బాధపెట్టింది. ఆరాధ్యకన్నా ముందే హేమంత్‌ తనకి ఫ్రెండ్‌! కానీ తనేం చేసింది? ఆరాధ్య తన దగ్గర వున్న విషయం దాచింది. అందుకే అతనివైపు ఫ్రీగా చూడలేకపోతోంది.
హేమంత్‌ లేచి నిలబడి ”అమ్మా! నువ్వు కూర్చో! నేను ఆఫీసుకెళ్తాను. బయలుదేరే ముందు కాల్‌ చెయ్యి. నేను వచ్చి తీసికెళ్తాను” అన్నాడు.
ఆమె ఒప్పుకోలేదు. ”నువ్వు కూర్చో హేమంత్‌! ఆరాధ్యను రానీ!” అంది. ఆమె గొంతులో మమకారంతో కూడిన అధికారం.
హేమంత్‌ తల్లిని నొప్పించలేకపోతున్నాడు. అలా అని అక్కడ కూర్చోలేకపోతున్నాడు.
అప్పుడే లోపలికి వచ్చారు ఆరాధ్య, సరయు.
ఆరాధ్య కన్పించగానే ఓ అద్భుతాన్ని చూసినట్లు కళ్లు పెద్దవి చేసి చూసింది శార్వాణి. ఆమె ముఖం సంతోషంతో వెలిగింది.
వెంటనే లేచి అందరు చూస్తూండగానే ఆరాధ్యకు దగ్గరగా వెళ్లింది శార్వాణి. ప్రేమగా ఆమె పొట్టమీద చేయిపెట్టి తడిమింది. ”బాగున్నావా ఆరాధ్యా!” అంటూ అభిమానంగా అడిగింది. ఆమెకు ఆరాధ్య కొత్త కాకపోయినా తమ వంశవృక్షం ఆరాధ్య కడుపులో పెరుగుతున్నందుకు కొత్తగా వుంది.
శార్వాణి తనకి స్వయానా అత్తగారని ఒక గంట క్రితమే వాత్యల్య ద్వారా తెలిసింది ఆరాధ్యకి… అప్పుడేమీ అన్పించలేదు. కారణం హేమంత్‌తోనే తనకి అటాచ్‌మెంట్‌ లేనప్పుడు ఆవిడతో తనకేం పని అనుకుంది. కానీ తన జీవితంంలో శార్వాణి అంత ప్రేమగా తనని ఎవరూ తడమలేదు. ఆమె చూపులోనే ప్రేమ వుంది. చేష్టలో ప్రేమ వుంది. స్పర్శలో ప్రేమ వుంది. ఎందుకిదంతా? అత్తగారు కావడం వల్లనేనా? అత్తగారిలో కూడా ఇంత ప్రేమ వుంటుందా?
హేమంత్‌ అక్కడే వున్నా ప్రత్యేకించి హేమంత్‌ వైపు చూడలేదు ఆరాధ్య. అది చాలా అవమాన మనిపించింది హేమంత్‌కి…
ఆరాధ్యను తనవైపుకు తిప్పుకుంటూ ”ఏంటమ్మా! ఆరాధ్యా! ఆలోచిస్తున్నావ్‌?” అని అడిగింది శార్వాణి.
”ఏం లేదాంటీ! అంకుల్‌ బాగున్నారా?”
”బాగున్నారు. డాక్టర్‌ నీకు మందులేమైనా రాసిచ్చారా?”
ఆరాధ్య దానికి సమాధానంగా ”ఇంకా డాక్టర్‌ దగ్గరకి వెళ్లలేదాంటీ! రిపోర్ట్స్‌లో పాజిటివ్‌ అనే వచ్చింది” అంది.
అటు ఆరాధ్యను, ఇటు తల్లిని విస్తుపోయి చూస్తున్నాడు హేమంత్‌. ఆరాధ్యకి ఏమైందో! డాక్టర్‌ దగ్గరకి వెళ్లాల్సినంత హెల్త్‌ ప్రాబ్లమ్‌ ఏమొచ్చిందో అతనికి అర్థం కాలేదు. వెంటనే అడగాలంటే ఈగో అడ్డొస్తోంది.
సరయు అక్కడే నిలబడి చూసీ చూడనట్లే ఆరాధ్యను, హేమంత్‌ని గమనిస్తోంది. ఆరాధ్యపట్ల శార్వాణి చూపిస్తున్న ప్రేమను చూస్తుంటే అసూయగా వుంది సరయుకి… ఇలాంటి ప్రేమ కావాలి తనకి… అది ఎక్కడ దొరుకుతుంది? ఎవరి దగ్గర దొరుకుతుంది? తనకి దొరికినవాళ్లు ఇలా ఎందుకు లేరు? తనకి లేనిది ఇంకొకరికి వుండటం చూస్తుంటే ఎంతో బాధగా వుంది సరయుకి…
శార్వాణి ఆరాధ్యను తన పక్కన కూర్చోబెట్టుకుంది. ”ఆరాధ్యా! ఇప్పుడు నువ్వు నా కోడలివి. అందుకే క్షమించమని అడగలేకపోతున్నాను”
”ఎందుకాంటీ క్షమించడం?” అంటూ అర్థం కానట్లు చూసింది ఆరాధ్య.
”ఆరోజు నిన్ను ఇంట్లోంచి బయటికి పంపటం నేను నిన్ను మిస్‌ అండర్‌స్టాండ్‌ చేసుకోవడం వల్లనే అని హేమంత్‌ని చూశాక తెలిసింది”
”అవన్నీ ఇప్పుడు అవసరమా ఆంటీ?”
”కొన్ని సంఘటనలు ఎలాంటి వారినైనా అయోమయంలో పడేస్తాయి. అర్థం చేసుకోలేని స్థితిలోకి నెట్టేస్తాయి”
”మీరు ఫీలవ్వకండి ఆంటీ! ఇంతటితో ఆ విషయాన్ని మరచిపోండి! మీ స్థానంలో నేనున్నా అలాగే చేసేదాన్ని” అంది ఆరాధ్య.
శార్వాణి మనసు అప్పుడుకాస్త కుదుటపడింది.
తేలిగ్గా వూపిరి పీల్చుకుంది.
వాత్సల్య సరయును వంటగదిలోకి లాకెళ్లి ”వాళ్లను మాట్లాడుకోనీయ్‌! మనమెందుకక్కడ?” అంది.
సరయుకి శార్వాణి ఆరాధ్యను క్షమించమని ఎందుకు అడిగిందో అర్థంకాక వాత్సల్యను అడిగి తెలుసుకుంది. ”రోజూ నేను ఆరాధ్య పక్కనే కదా పడుకునేది. ఇలాంటివి చెప్పకుండా దాచటం దేనికి… చెప్పొచ్చు కదా! ఎంతయినా ఆరాధ్య సీక్రెట్‌ మెయింటెయిన్‌ చేస్తుంది తెలుసా?” అంది సరయు.
”దాని బొందలే! అదిక్కడ సీక్రెట్‌గా వుండి నన్ను హేమంత్‌ దగ్గర బాడ్‌ చేసిపెట్టింది”
ఆ మాటలు సరయుకి నచ్చక ”ఇప్పుడు నువ్వు కలిపిన ఈ కాఫీని నువ్వు పట్టుకెళ్లి ఇస్తావా? నేను ఇవ్వనా?”
”నువ్వే ఇవ్వు”
”మరి నువ్వు నావెంటే వచ్చి నన్ను వాళ్లకు పరిచయం చెయ్యి. కానీ సరయు ఇలా సరయు అలా అని నా బయోడేటా మాత్రం చెప్పకు”
”ఓ.కె.” అంటూ ఇద్దరు కలిసి కాఫీ కప్పులతో హాల్లోకి వెళ్లారు.
హేమంత్‌కి ‘హాయ్‌’ చెబుతూ శార్వాణికి ‘నమస్తే!’ చెబుతూ కాఫీ ఇచ్చింది సరయు. వాత్సల్య సరయును వాళ్లకు పరిచయం చేసింది.
ఒక పని అయిపోయినట్లు వాళ్లిద్దరు లోపలకెళ్లి లాప్‌టాప్‌లు ముందు పెట్టుకొని ఆఫీసు వర్క్‌ చేసుకుంటూ కూర్చున్నారు. హేమంత్‌ కాఫీ తాగుతున్నాడన్నమాటే కానీ అబ్జర్‌వేషన్‌లో వుంచిన హేమంత్‌ని డాక్టర్‌ చూసినట్లు ఆరాధ్యనే చూస్తున్నాడు. ఆమె అతనివైపు చూడకపోవడం అతనిని నిర్లక్ష్యం చేస్తున్నట్లుగా వుంది.
ఆరాధ్య కాఫీ తాగకుండా ఎటో చూస్తూ ఆలోచిస్తోంది.
శార్వాణి కాఫీ తాగడం పూర్తయ్యాక ఖాళీ కప్పును టీపాయ్‌ మీద పెట్టి ఆరాధ్యవైపు చూస్తూ ”మీ ఇద్దరు ప్రేమించుకున్నారు. ఆ టైంలో మీకెలాంటి మాట తేడాలు రాలేదు. ఇప్పుడొచ్చాయి. ఎందుకొచ్చాయో ఆలోచించారా? సరే! వచ్చాయి. అవన్నీ పెళ్లి వల్లనే కదా వచ్చింది? వేరే వాళ్ల ఇన్‌వాల్వుమెంట్‌ వల్లనే కదా వచ్చింది! అలా వచ్చిన వాటిని వెంటనే వదిలెయ్యాలికాని మీరు ఒకరిని ఒకరు వదిలేసుకోవడమేంటి? ఇలా వదిలి వుండటానికైతే అంతంత ఖర్చుపెట్టుకొని పెళ్లి కాని, రిసెప్షన్‌ కాని చేసుకొని వుండాల్సింది కాదు” అంది.
”ముందుగా ఏదీ తెలియదు కదాంటీ!” అంది ఆరాధ్య.
”చూడమ్మా! ఏది తెలిసినా ఏది తెలియకపోయినా హేమంత్‌ నీ భర్త. పెళ్లికి ముందు వున్నట్లు ఇప్పుడు కూడా ఎక్కడ షెల్టర్‌ దొరికితే అక్కడ వుండకూడదు. పెళ్లయ్యాక ఏ అమ్మాయి అయినా భర్త దగ్గర వుండటమే మంచి పద్ధతి. రోజులు మారినా పద్ధతులు మారకూడదు. పద్ధతులు మారితే మనిషి ఆలోచనలు గాడితప్పి పోతుంటాయి. గాడితప్పిన ఆలోచనలతో గడిపే జీవితం అదుపులో వుండదు. అదుపులో లేకపోతే ఏదీ మనది కాకుండా పోతుంది. మనది కాని జీవితాన్ని ఎన్ని రోజులు జీవిస్తాం? సమస్యలంటావా? ఎవరి జీవితంలోనైనా వుండేవే! వాటిని ముళ్లున్న సదవకాశాలుగా అనుకోవాలి. నాకు తెలిసి నువ్వు హేమంత్‌ దగ్గర వుంటేనే నీకు కంఫర్ట్‌గా వుంటుంది” అంది.
దానికి సమాధానంగా ఆరాధ్య ఏం మాట్లాడుతుందోనని హేమంత్‌… హేమంత్‌ ఏం మాట్లాడతాడోనని ఆరాధ్య సూటిగా ఒకరిని ఒకరు చూసుకున్నారు. చూపులే కాని మాటలు లేవు.
”మీ ఇద్దరు మాట్లాడుకోవాలి. కోపతాపాలు, లాభనష్టాల గురించి కాదు. నీ కడుపులో పెరుగుతున్న బిడ్డ గురించి…” అంది శార్వాణి.
అప్పుడు షాక్‌ తిన్నాడు హేమంత్‌. బిడ్డేంటి? ఆరాధ్య ఇప్పుడు గర్భవతా? మరి తనకి ఎవరూ చెప్పరేం? తనకి ముందుగా చెప్పుకొని సంతోషించాలని ఆరాధ్యకి లేదా? ఇది మరీ దారుణంగా అన్పించింది హేమంత్‌కి. తనేం చేశాడని తనని ఇంతగా నిర్లక్ష్యం చేస్తోంది. ముఖం చూడు ఎలా తిప్పుకొని కూర్చుందో! తల్లి మీద గౌరవంతో ఆగుతున్నాడు కాని తనకొచ్చే కోపానికి కొడితే ఆ ముఖం పగిలిపోయేది. ఉక్రోషంగా చూస్తున్నాడు హేమంత్‌.
”నాకు టైమివ్వండి ఆంటీ! నేను ఆలోచించుకోవాలి.” అంది ఆరాధ్య.
ఏమాత్రం ఆలోచించకుండా లేచి నిలబడ్డాడు హేమంత్‌.
”అమ్మా! నేను అర్జంట్‌గా ఫ్రెండ్‌ను కలవాలి. రా! వెళ్దాం!” అన్నాడు.
కొడుకును ఎగాదిగా చూసి ఆమె కూడా లేచి నిలబడి ”తర్వాత కలుద్దాం ఆరాధ్యా! నువ్వు ఆలోచించుకో!” అంటూ శార్వాణి కొడుకుతో బయటికి నడిచింది.
”నువ్వు ఆరాధ్యతో మాట్లాడవలసిందిరా!” ఇంటికి రాగానే అంది శార్వాణి.
”దానికంత అర్హత లేదమ్మా! ఇదే సిటీలో వుంటూ జాబ్‌కెళ్తూ నాకు కనబడకుండా తిరుగుతున్నప్పుడే పోగొట్టుకుంది. ఆ హెయిర్‌ స్టైల్‌చూడు ఎంత మారిపోయిందో! పెళ్లయింది కదా! నుదుటన కొంచెమైనా కుంకుమ పెట్టుకోకుండా ఓ స్టిక్కర్‌ అంటించుకొని ఎలా వుందో చూశావుగా! అంత అవసరమా? అసలా తాపత్రయం ఏంటి? ఎందుకు? ఎవరు వెంటబడాలని…?”
”అలా అనకు హేమంత్‌! నువ్వు మాట్లాడితే మారేదేమో!”
”మారేది అయితే తను ప్రెగ్నెంట్‌నన్న విషయం అందరికన్నా ముందు నాకే చెప్పేది. గంటలు, గంటలు ఫోన్లు చేసి వాళ్ల మమ్మీతో మాట్లాడుతుంది కదా! నాకొక్క కాల్‌ చెయ్యలేదా? నేనంత పరాయివాడినయ్యానా?” అన్నాడు.
కొడుకు పడుతున్న మానసిక సంఘర్షణలో న్యాయం వుందనిపించింది.
ఎక్కడైనా కన్నతల్లి తన కూతురు కట్టుకున్న మొగుడుతో సుఖంగా కాపురం చెయ్యాలని కోరుకుంటుంది కాని అంతంత సేపు ఫోన్లో మాట్లాడుతుందా? అదికూడా ‘బాగున్నారా? తిన్నారా? అల్లుడు బాగున్నాడా?’ అని అడగకుండా వేరే మాటలతో పనేమిటి? నాకు ఆరాధ్యను మార్చుకోటానికి రెండు రోజులు పడితే వాళ్ల మమ్మీకి గంట చాలు ఆరాధ్యను నాకు వ్యతిరేకంగా మార్చటానికి… అదేం ఆనందమో నాకర్థం కాదు. ఆవిడకి కూతురు క్షేమం కన్నా స్వార్థంగా ఆలోచించటమే కావాలి. దీనికేమో మూర్ఖంగా ప్రవర్తించటం మాత్రమే వచ్చు. వాళ్ల మమ్మీ నోరువిప్పి నీ మొగుడ్ని చంపెయ్యమన్నా చంపేస్తుంది. అదో పెద్ద శాడిస్ట్‌! ఇదో పెద్ద రోబోట్‌!” అన్నాడు.
ఆఖర్లో హేమంత్‌ అన్న మాట విని ”ఛ…ఛ… అవేం మాటలు హేమంత్‌!” వణికింది శార్వాణి.
”నేనొక సాఫ్ట్‌వేర్‌ అమ్మాయిని పెళ్లి చేసుకోవటం కరక్ట్‌ అవునో కాదో నాకు తెలియదు కానీ నేను వెళ్లిన దారి మాత్రం మంచిది కాదమ్మా! ప్రేమించానన్న ఒకే ఒక్క ఫీల్‌తో రాంగ్‌రూట్‌లోకి వెళ్లాల్సి వచ్చింది” అన్నాడు.
ఆమె ప్రసన్నంగా చూస్తూ ”నువ్వలా నిరాశపడకు హేమంత్‌! నీకోసం కాకపోయినా నీ బిడ్డకోసమైనా ఆరాధ్య మారుతుంది. కాలంతో పాటు అన్నీ సర్దుకుంటాయి. నీకంతా మంచే జరుగుతుంది. నేనున్నాను కదా!” అంది.
”నువ్వున్నావని ఆ రమాదేవికి ఇంకా తెలియదు. తెలిస్తే కదా అసలు  కథ మొదలయ్యేది!” అని పైకి అనకుండా లాప్‌టాప్‌ని బ్యాక్‌ ప్యాక్‌లో పెట్టుకొని ఆఫీసుకెళ్లిపోయాడు.
…కొడుకుతో పాటు గుమ్మం వరకు వెళ్లి తిరిగి లోపలకి వచ్చింది శార్వాణి.
లోపలికి రాగానే మొబైల్‌ అందుకొని కళ్యాణమ్మకి కాల్‌ చేసింది శార్వాణి. ఆరాధ్య గర్భవతి అని తెలియగానే కళ్యాణమ్మ చాలా సంతోషపడింది.
”ఆరాధ్యను అక్కడ వుంచొద్దు శార్వాణి గారు! మీరూ హేమంత్‌ వెళ్లి వీలైనంత త్వరగా ఇంటికి తీసుకురండి! వాళ్లేమైనా చిన్నపిల్లలా! వాళ్లకి తెలియదా? అని మనం అనుకోకూడదు. మనం వున్నన్ని రోజులు వాళ్లు చిన్నపిల్లలే! వాళ్లకి పంతాలు, మాట పట్టింపులు, ఈగోలు తప్ప గర్భవతిగా వున్నప్పుడు ఎలా వుండాలి? ఎలాంటి జాగ్రత్తలు తీసుకోవాలి అన్నది తెలియదు. హేమంత్‌ వినకపోయినా నచ్చచెప్పండి! నేనుకూడా కాల్‌ చేసి హేమంత్‌తో మాట్లాడతాను” అంది.
”సరే!” అంది శార్వాణి. కళ్యాణమ్మ చెప్పక ముందుకూడా శార్వాణి అభిప్రాయం అదే! కానీ హేమంత్‌ని ఆరాధ్యను చూస్తుంటే అది అనుకున్నంత తేలిక కాదనిపిస్తోంది.
కళ్యాణమ్మ మాట్లాడుతుండగానే శార్వాణి మొబైల్‌కి ఆమె భర్త కాల్‌ చేస్తున్నట్లు నెంబర్‌ పడింది. ‘నేను మీకు తర్వాత కాల్‌ చేస్తాను కళ్యాణి గారు!’ అంటూ శార్వాణి కళ్యాణమ్మతో మాట్లాడటం ఆపేసి భర్త కాల్‌ని లిఫ్ట్‌ చేసింది.
ఉపేంద్ర వెంటనే శార్వాణిని అనంతపూర్‌ రమ్మని ఫోన్లో చెప్పాడు. ఆమె ముందు రానన్నది. ఆయన ఒప్పుకోలేదు. ఇద్దరి మధ్యన ఘర్షణ… కాల్‌ కట్‌ అయింది.
భర్త కాల్‌ కట్‌ కాగానే హేమంత్‌ మొబైల్‌కి కాల్‌ చేసింది శార్వాణి.
హేమంత్‌ వర్క్‌ బిజీలో వుండి ”అమ్మా! నేను తర్వాత కాల్‌ చేసి మాట్లాడతాను” అన్నాడు.
హేమంత్‌ కాల్‌ కోసం ఓ పది నిముషాలు వెయిట్‌ చేసింది శార్వాణి.
ఆమెకు టెన్షన్‌గా వుంది.
వెంటనే వెళ్లకపోతే భర్త వూరుకోడు. కొడుకును వదిలి వెళ్లాలని లేదు. ఏం చేయాలో తోచటం లేదు.
హేమంత్‌ కాల్‌ చేశాడు. శార్వాణి కొడుకు కాల్‌ని ఆత్రంగా లిఫ్ట్‌చేసి ”నాన్నా! హేమంత్‌! మీ నాన్న అనంతపూర్‌ అర్జంట్‌గా రమ్మంటున్నాడు రా! నేను వెళ్తున్నాను” అంది.
”అదేంటమ్మా! వుంటానన్నావుగా! అంతలోపలే నాన్నకేమవసరం వచ్చింది. ఆయన ఇపుడు రావటం లేదా!”
”ఆయన అలా వచ్చేరకం కాదురా! నేను వెళ్లాల్సిందే!” అంది.
”వెళ్లకపోతే ఏం?”
”గొడవ చేస్తారు”
”చేస్తే ఏం?”
”నీకు తెలియదు హేమంత్‌! మా ఇద్దరి మధ్యన గొడవ ఏ స్థాయికి వెళ్తుందో! తెలిస్తే నువ్వు బాధపడతావు. నీకు మా మీద వుండే గౌరవం పోతుంది. అది నాకు ఇష్టం లేదు అందుకే నేను మీ నాన్న చెప్పినట్లు విని అనంతపూర్‌ వెళ్తాను” అంది.
”ఏంటమ్మా! ఇది? అంతా అయోమయంగా వుంది” అన్నాడు హేమంత్‌.
”నువ్వేం ఆలోచించకు హేమంత్‌! వెళ్లి ఆరాధ్యను తీసుకొచ్చుకో! నచ్చలేదనో, కష్టమనో, నీతో మాట్లాడలేదనో ఈ కోపాన్ని ఇలాగే కొనసాగించితే నువ్వు చాలా కోల్పోతావు. నీకు నువ్వు సమాధానం చెప్పుకోలేని సందర్భాలను కొని తెచ్చుకుంటావు. అది చాలా దురదృష్టం నాకు తెలిసి చాలామంది దంపతులు తాము కలిసి వుండాలనే కోరిక లేకపోయినా కలిసి వుంటున్నారు. వాళ్లది కేవలం సామాజిక సంప్రదాయం. కానీ నీది అలా కాదు. ఆరాధ్య పట్ల నీకు ప్రేమ వుంది. ఆ ప్రేమను మరచిపోయి చిన్నచిన్న విషయాలకు ఆవేశపడుతున్నావు. ఇలా అయితే పడిపోతావు హేమంత్‌! ప్రశాంతంగా ఆలోచించు. నిలబడాల్సిన టైంలో గట్టిగా నిలబడు. లేకుంటే ప్రతిదానికి పడిపోతూనే వుంటావు!” అంది బాధగా.
”అమ్మా! నువ్వు బాధపడి నన్ను భయపెట్టకు. ఆడపిల్ల ఆరాధ్యకే అంతవుంటే నాకెంత వుండాలి? అది అర్థం చేసుకోవేం?”
”ఏదీ అర్థం చేసుకోకుండానే నేను ఇంత జీవితాన్ని దాటుకుంటూ వచ్చానా హేమంత్‌! పెద్దదాన్ని, నీ తల్లిని, నీకు ఏది చెప్పినా అనుభవంతోనే చెబుతాను. నువ్వు తండ్రి కావడంలో వుండే ఆనందాన్ని ఎందుకు పోగొట్టుకోవాలి. దాని ముందు ప్రపంచంలో వుండే ఏ ఆనందం పనికొస్తుంది. ఆరాధ్య నీ ఇంట్లో లేకుండా నీ పాటికి నువ్వు తన పాటికి తనూ వుంటే ఆ ఆనందం నీకు దొరుకుతుందా? ఆఫ్‌ట్రాల్‌ ఆరాధ్య అని నువ్వు అనుకుంటే నీ జీవితంలో అత్యంత ముఖ్యమైన వాటికి నువ్వు దూరం కావడం తప్ప ఇంకేం వుండదు. ఇంకేం మిగలదు” అంది శార్వాణి.
”శపిస్తున్నట్లు ఏంటమ్మా ఆ మాటలు? ఆరాధ్యే జీవితమా! తను లేకుంటే నాకు జీవితమే లేదా?”
”ఎలా వుంటుందిరా! ఏ మగావాడికైనా ఆలంబన స్త్రీనే! స్త్రీది భూతత్వం. అంటే ఆమె భూమి. మగవాడిని వేళ్లూనుకునేలా చేస్తుంది. ఆమె తోడు లేకుంటే మగవాడికి కాళ్లకింద భూమి వుండదు. వేళ్లూ వుండవు. వూరికే అలా గాళ్లో వేలాడుతుండాల్సిందే! అలాగే వుంటారా? నీకేకాదు. ఎంత గొప్ప మగవాడికైనా స్త్రీతోడు అవసరం. ఆ తోడు లేకుంటే దేశదిమ్మరైపోతాడు” అంది.
”అమ్మా!” అంటూ తనలో తను గొణుకున్నాడు ఏం మాట్లాడాలో అర్థంకాక.
”నువ్విలా వుంటే ఎప్పటికైనా ప్రవాహంలో తేలుతూ, మునుగుతూ కొట్టుకుపోయే గడ్డిపోచలా అయిపోతావు. కానీ నువ్విలా వుండొద్దు. ఈ జీవితం నీకొద్దు. ఈ క్షణం నుండి నీ లైఫ్‌ కలర్‌ఫుల్‌గా వుండాలి. అదే నా కోరిక”
”అమ్మా! నువ్వు వెళ్లటం నాకు ఇష్టం లేదు. అయినా వెళ్తానంటున్నావ్‌! మళ్లీ ఎప్పుడొస్తావ్‌?”
”వస్తానురా! నాన్న వున్నాడుగా! ఆయన ఎలా చెబితే అలా నడుచుకోవడంలోనే నాకు సౌకర్యం వుంది. పదిరోజులు లీవ్‌ తీసుకునే వెళ్తాను” అంది.
”సరే! అమ్మా! నేనొచ్చి ట్రైనెక్కిస్తాను”
”అలాగే హేమంత్‌!” అంది శార్వాణి. ఆమె కళ్లలో కన్నీళ్లు చిప్పిళ్లుతుంటే వాటిని ఆపుకోలేకపోయింది. కాల్‌ కట్‌చేసింది.
***********
 
ఆ రాత్రికి ఆరాధ్య వంట చేస్తే వాత్సల్య, సరయు, ఆరాధ్య కలిసి తిన్నారు.
సరయు క్లయింటు మీటింగ్‌ వుందని లేట్‌గా రావడం వల్ల తినగానే పడుకొని నిద్రపోయింది. ఆరాధ్యకు నిద్ర రావడం లేదు. సరయు చేయి ఆరాధ్యను చుట్టుకొని వుండడం వల్ల కదిలితే సరయు నిద్ర లేస్తుందని అలాగే కదలకుండా పడుకుంది ఆరాధ్య.
ఆరాధ్యకు ఊరినుండి వచ్చేముందు రోజు తల్లి మాట్లాడిన మాటలు గుర్తొచ్చాయి.
”మమ్మీ! ఈ గోల్డ్‌ మీ దగ్గరే వుంచుకొని నాకు డబ్బులివ్వండి! తీసికెళ్లి హేమంత్‌కి ఇస్తాను. లేకుంటే అతను ఊరుకోడు” అంది.
”ఊరుకోక ఏం చేస్తాడు? ఎందుకంత భయపడతావ్‌?”
”నువ్వలాగే అంటావ్‌! అక్కడికెళ్లాక నేను కదా బాధపడేది. అతను నన్నెంత చీప్‌గా చూస్తాడో నీకేం తెలుసు. అతని దగ్గర అంత చులకనై బ్రతికేకన్నా చావడం మేలు. ఈ బ్రతుకు నాకొద్దు” అంది ఆరాధ్య సీరియస్‌గా.
”నువ్వు చస్తే వాడు మళ్లీ పెళ్లి చేసుకొని హాయిగా వుంటాడు. నువ్వెందుకు చావడం? అంత మంచి ఉద్యోగాన్ని, అంత పెద్ద జీతాన్ని వదులుకొని చస్తావా? నువ్వు మరీ పిచ్చిదానిలా వున్నావే!”
”మరి నేను ఎక్కడుండి బ్రతకాలి?”
”ఎక్కడుండైనా బ్రతకొచ్చు. నీకేం తక్కువ? సాఫ్ట్‌వేర్‌ జాబ్‌ చేస్తున్నావ్‌! పెద్ద జీతం వస్తుంది. బ్రతుకు గురించి ఆలోచించాల్సిన కర్మేంటి?”
తల్లి అలా అనడం వల్లనే చావుని వాయిదా వేసుకొని ధైర్యంగా హైదరాబాదు వచ్చింది. వాత్సల్య దగ్గర వుంటానని చెప్పినప్పుడు ‘అలాగే వుండు’ అని సపోర్టు చేసింది కూడా తల్లినే! కానీ వాత్సల్య కన్నా సరయునే తనకి బాగా దగ్గరైంది. నిద్రలో కలవరిస్తున్నప్పుడు తనను దగ్గరకు తీసుకొని పడుకునేది కూడా సరయునే! అందుకే సరయు అంటే తనకి తెలియకుండానే ఇష్టం ఏర్పడింది.
కానీ ఈరోజు శార్వాణి ఆంటీ తనను దగ్గరకు తీసుకొని ప్రేమగా మాట్లాడినందువల్లనో ఏమో ఆరాధ్యకు హేమంత్‌ దగ్గరకి వెళ్లాలనిపిస్తోంది. వెళ్తే డబ్బుతోనే వెళ్లాలి. లేకుంటే అతన్ని చూస్తున్నంతసేపు ఆత్మాభిమానం చంపుకుంటూ వుండాల్సి వస్తుంది.
అందుకే నెమ్మదిగా సరయు చేతిని తొలగించి పక్కనే వున్న మొబైల్‌ అందుకొని తల్లికి కాల్‌ చేసింది.
రమాదేవి ఆరాధ్య కాల్‌ని లిఫ్ట్‌చేసింది.
”హలో… మమ్మీ! బాగున్నావా?” అడిగింది ఆరాధ్య.
”ఈ టైంలో ఎందుకు చేశావే? నిద్రపట్టటం లేదా?”
”లేదమ్మా! నాకో హెల్ప్‌ చేస్తావా?”
”ఏంటే! ఏం కావాలి నీకు?”
”నెలనెలా నేను పంపే డబ్బులతో చిట్టీ వేస్తున్నావు కదా! అది పాడి వెంటనే నాకు డబ్బులు పంపు”
రమాదేవి గుండె దడదడలాడింది. ”ఇప్పుడెందుకే ఆ డబ్బులు? అంత అవసరం ఏమొచ్చింది?” అంటూ పడుకున్నదల్లా లేచి కూర్చుని అడిగింది.
”నాక్కావాలని చెబుతున్నాను కదా!” ఆరాధ్య చాలా ప్రశాంతంగా అంది.
”ఎందుకే అంత విసుక్కుంటావ్‌?” కసురుకుంది రమాదేవి.
”నేను విసుక్కుంటున్నానా? లేదు మమ్మీ! చాలా కూల్‌గా వున్నాను”
”వాడేమైనా కన్పించాడా?”
”ఇవాళ నా దగ్గరకి వచ్చి, నన్ను రమ్మని పిలిచారు”
”అనుకున్నా! వెళ్తున్నావా?”
”వెళ్లాలనే వుంది. డబ్బులు కావాలిగా!”
”వాడికెందుకే డబ్బులిచ్చేది? వాడిదగ్గర లేకుండా వున్నాయా? సాఫ్ట్‌వేర్‌ ఇంజనీర్‌!”
”ఎంత సాఫ్ట్‌వేర్‌ ఇంజనీర్‌ అయినా మూడు లక్షలంటే ఒక్క నెలలో రావుగా మమ్మీ! ఆ నెలలో ఎన్ని ఖర్చులుంటాయి. నా వల్ల అతని డబ్బులన్నీ బ్లాకయిపోయాయి. అందుకే పెళ్లయ్యాక నేను ఏమడిగినా కొనివ్వలేకపోయారు. దానివల్లనే మా ఇద్దరి మధ్యన గొడవలొచ్చాయి. ఇదంతా విని ఆయన ఏది చేసినా నామీద ప్రేమతోనే చేశాడని వాత్సల్యకూడా అంది”
”అదెవరే అనడానికి… దానికేం తెలుసని… ఇవాళ వచ్చి వాడేదో నూరిపోసి నిన్ను మార్చేసినట్టున్నాడు. నీ జీతం, వాడి జీతం వాడొక్కడే తీసుకోవాలని ఆశపడుతున్నాడు. వాడి ఆశలేం తీరవని చెప్పు! ఆ చిట్టీ ఇప్పుడే పాడను. మధ్యలో పాడితే మనకే లాస్‌! ఆ డబ్బుల్ని అలా వుండనీ! ఫ్యూచర్లో సునీల్‌కి ఉపయోగపడతాయి”
”ఇప్పుడు నాకొద్దా?”
”నీకెందుకే! హాయిగా ఉద్యోగం చేసుకుంటూ, రుచిగా అంత వండుకొని తినక. నువ్వు నా మాట విని ఈసారి వాడు నీ దగ్గరకి వచ్చినప్పుడు ఏదో ఒకటి అను. హర్టయి ఇప్పుడప్పుడే నీ దగ్గరకి రాడు. డబ్బులు అడగడు. ఇలాగే ఎవరిపాటికి వాళ్లుండొచ్చు. పోయేదేం లేదు. డబ్బులంటావా! ఎప్పుడో ఇద్దాంలే! తొందరేముంది?”
”తొందరంటే నాకీ మంత్‌ డేట్‌ రాలేదు మమ్మీ!”
అదిరిపడింది రమాదేవి ”ఇదెక్కడి గోలే! ఇదేం పీడే!” అంది.
ఆరాధ్య మాట్లాడలేదు.
గొంతు తగ్గించి ”అయినా ఇప్పటివాళ్లు పిల్లలు వద్దనుకొని కొంతకాలం ఆగుతారట కదా! మీరలాంటి ఆలోచనలేం చెయ్యలేదా?” అడిగింది రమాదేవి.
”ఆయనకు పిల్లలంటే ఇష్టంలాగుంది. అలాంటి ఆలోచనలేం చెయ్యలేదు” టకీమని చెప్పింది ఆరాధ్య. ఇన్నిరోజులు ఏమీ అన్పించలేదు కాని ఇప్పుడెందుకో తల్లి తన భర్తను ‘వాడు’ అంటుంటే వినలేకపోతోంది.
”మరి నీ ఉద్యోగం మాటేమిటి? ఎలా వెళ్తావ్‌? అసలే నీ చుట్టూ వుండేవాళ్లు ఫ్యాషన్‌, ఫ్యాషన్‌గా వుంటారేమో! అంత పెద్ద కడుపేసుకొని ఎలా తిరుగుతావే?”
”అది ఆయన ఆలోచిస్తారులే మమ్మీ! అలాంటివి నాకన్నా ఆయనే ఎక్కువగా ఆలోచించి ఏదో ఒక ప్లాన్‌ చేస్తాడు” అంది ఆరాధ్య.
”వాడేం చేస్తాడే! నువ్వు సంపాయించి తెచ్చిస్తే అకౌంట్‌లో వేసుకొని అంకెలు పెంచుకుంటాడు”
”నువ్వలా అనకు మమ్మీ! ముందు నేను ఆయన దగ్గరకి వెళ్లాలి. నాకు వెళ్లాలనిపిస్తోంది”
”ఎందుకూ! హాయిగా వున్న ప్రాణానికి వాతపెట్టుకోటానికా?”
”నువ్వలాగే అంటావ్‌! నన్ను అర్థం చేసుకోవు”
”పెద్దదాన్ని. నేనేందే నిన్ను అర్థం చేసుకునేది? నువ్వే నన్ను అర్థం చేసుకోవాలి”
”ఎందుకు మమ్మీ వాదిస్తావ్‌?”
”వాడేదో నిన్ను మాయ చేశాడే! లేకుంటే నీకీ పాడుబుద్ది పుట్టేది కాదు. చక్కగా వున్నదానివి వుండకుండా మళ్లీ వెళ్లి తిట్టించుకుని వస్తావా?”
”వూరికే ఎందుకు తిడతాడు? గోల్డ్‌ దగ్గర గోల్‌మాల్‌ జరిగిందనేగా!”
”ఏంటే మెత్తబడుతున్నావ్‌?”
”అదేం లేదు మమ్మీ!”
”ఏదో వుంది. దాస్తున్నావ్‌! లేకుంటే ఈ మాటలేంటి! వినాలంటేనే భయంగా వుంది. వాడు రాక్షసుడే! నిన్ను నరికేసినా నరికేస్తాడు”
”ఇప్పుడు ఆయన ఒక్కరే లేరు. వాళ్ల మమ్మీకూడా వుంది”
”మమ్మీనా? అతనికెవరూ లేరన్నావ్‌?”
”అందరూ వున్నారు. నేను ఆయన దగ్గరకి వెళ్తే వాళ్లంతా నా వాళ్లవుతారు… నాక్కూడా ఫ్యామిలీ లైఫ్‌ వుంటుంది”
”ఫ్యామిలీ లైఫ్‌ గురించి ఆలోచిస్తే నువ్వు ప్రశాంతంగా వుండలేవు. ఇప్పుడు ఎవరికున్నాయి ఫ్యామిలీ లైఫ్‌లు. వాత్సల్యకుందా? సరయుకుందా? ఇంకెందరున్నారో బయట మనకు తెలియకుండా!”
”నాకలా వుండాలని లేదు. హేమంత్‌ వాళ్ల మమ్మీ చాలా మంచావిడ. ఆవిడ ఎవరో తెలిస్తే నువ్వు ఇలా మాట్లాడవు”
”ఎవరే?”
”అప్పుడు నీకు చెప్పానే శార్వాణి ఆంటీ అని… ఆవిడే!”
అవతల వైపు నుండి సడెన్‌గా కాల్‌ కట్‌ అయింది.
ఆరాధ్య మళ్లీ కాల్‌ చేస్తే స్విచ్ఛాఫ్‌ అని వస్తోంది.
అసహనంగా కదిలింది ఆరాధ్య.
సరయు కళ్లు విప్పకుండానే ఆరాధ్యను గమనిస్తోంది. నెమ్మదిగా తన చేయి తీసి ఆరాధ్యమీద వేసి దగ్గరకి లాక్కుంది. దగ్గరగా వుండటం వల్లనో ఏమో ఆరాధ్య మాటలే కాకుండా అవతల వైపు నుండి బిగ్గరగా మాట్లాడుతున్న రమాదేవి మాటలు కూడా విన్పించాయి.
తల్లి మొబైల్‌ స్విచ్ఛాఫ్‌ కావడంతో ఆరాధ్యకు అనీజీగా వుంది. పడుకోలేక లేచి బాల్కనీలోకి వెళ్లింది.
ఆరాధ్య వెళ్లిన వెంటనే సరయు కూడా లేచి మెల్లగా నడుచుకుంటూ బాల్కనీలోకి వెళ్లింది.
”ఏంటే! ఇలా వచ్చావ్‌! నిద్ర రావడం లేదా?” ఏమీ తెలియనట్లే అడిగింది సరయు.
”ప్చ్‌!” అంది విచారంగా ఎటో చూస్తూ.
”నీ శాడ్‌ లుక్స్‌, నిన్నూ చూస్తుంటే సాఫ్ట్‌వేర్‌ అమ్మాయిలా లేవు. నార్మల్‌ లేడీలా వున్నావ్‌!” అంది సరయు ఆరాధ్యను గుచ్చిగుచ్చి చూస్తూ.
”నేను నార్మల్‌ లేడీనే!”
”అలా అనుకుంటే అంతే వుంటాం! ఎంజాయ్‌ చెయ్యలేం!”
”అది కాదు సరయూ!”
”నువ్వింకేం మాట్లాడకు. ఒక్కసారి మనల్ని మనం అద్దంలో చూసుకుంటే ఎంత డిఫరెంట్‌గా కన్పిస్తామో మన ఆలోచనలు కూడా అంతే డిఫరెంట్‌గా వుండాలి. ఎంత డిఫరెంట్‌గా అంటే ఇదిగో ఇప్పుడు మనం వేసుకున్న ఈ కాస్ట్లీ నైట్‌ సూట్‌లా, పాష్‌గా వున్న మన హెయిర్‌ స్టైల్లా!”
”సరయూ! నువ్వు నన్ను అర్థం చేసుకోవడం లేదు. ప్లీజ్‌!”
”అంత ఓపిక నాకు లేదు ఆరాధ్యా! నిన్ను చూసినప్పుడు నీ గురించి విన్నప్పుడు నువ్వు కూడా నాలాంటి అమ్మాయివే అనుకున్నాను. నీకు నేను, నాకు నువ్వు తోడుగా వుండొచ్చు అనుకున్నాను. అంతే తెలుసు నాకు. అలా కాకుండా మరీ అంత డెప్త్‌కెళ్లి ఆలోచించటం నాకు చేతకాదు. అలాంటి పని నేనెప్పుడూ చెయ్యను” అంది.
”అది కాదు సరయు! మా మమ్మీ ఇలా మాట్లాడుతుందని నేను ఎక్స్‌పెక్ట్‌ చెయ్యలేదు. కనీసం నా చిట్టీ పాడి, నా డబ్బులు నాకు ఇచ్చినా నేను హేమంత్‌ దగ్గరకి వెళ్లేదాన్ని. కేవలం ఆ డబ్బుల వల్లనే నేను నా భర్తకి దూరంగా వుండాల్సి వస్తోంది. అతనికి నచ్చచెప్పుకోవాలంటేనే ప్రాణం చచ్చిపోతోంది”
”అలాంటి భర్తకి దూరంగా వుండటమే బెటర్‌! నాకు తెలిసి మీవాళ్లు చాలా మంచివాళ్లు. నీ గురించి బాగా ఆలోచించే పెళ్లిలో ఇస్తామన్న డబ్బుల్ని బంగారాన్ని, ప్లాట్స్‌ని ఇవ్వకుండా ఆపేశారు. ఇస్తే హేమంత్‌ ఈపాటికి అవన్నీ ఖర్చుచేసి నీకంటూ ఏం లేకుండా చేసేవాడు. మీ పెద్దవాళ్లు ఇలాంటి హేమంతుల్ని ఎందర్నో చూసివుంటారు. ఆ అనుభవంతోనే అతన్ని నమ్మడం లేదు. డబ్బులుంటే ఎక్కడికీ పోవు. వాటిని మీవాళ్ల దగ్గరే వుండనీయ్‌!” అంది.
”ఆ డబ్బుల్నే సరయు హేమంత్‌ అడిగేది”
”ఏ డబ్బుల్ని అడిగినా హేమంత్‌ని నేను అప్రిషియేట్‌ చెయ్యను ఆరాధ్యా! ఎందుకంటే అతను నిన్ను తిట్టాడని తెలిసినప్పుడే నాకు ఇంప్రెషన్‌ పోయింది. ఇకపోతే మీ అత్తగారి తెలివి చూశావుగా! నేనూ, వాత్సల్య చూస్తున్నామని తెలిసే నీ ఒళ్లంతా తడుముతూ పెద్ద షో చేసింది. అదంతా ప్రేమనుకుంటున్నావా! కాదు. డ్రామా! వాళ్ల మూడు లక్షలు నీ దగ్గర వున్నాయిగా! అవి తీసుకోవాలనే అదంతా! తీసుకున్నాక నిన్ను ఇంట్లోంచి నెట్టేస్తుంది. అలా నెట్టెయ్యడం ఆవిడకి అలవాటేగా” అంది సరయు.
ఆరాధ్యకు సరయు మాటలు కరక్టే అన్పిస్తున్నాయి.
సరయుకి ఆరాధ్య ముఖంలో తను ఆశించిన మార్పులు కన్పిస్తున్నాయి.
వెంటనే ఆరాధ్య చేతిని తన చేతిలోకి తీసుకొని పిట్టగోడ అంచున కూర్చోబెట్టి తనూ కూర్చుంది సరయు.
ఆరాధ్య హేమంత్‌ దగ్గరకి వెళ్లకుండా ఇక్కడే వుంటే సరయుకి కొన్ని లాభాలు ఉన్నాయి. అవేంటంటే సరయు విడాకులు తీసుకుంటున్న టైంలో లాయర్లకి ఇచ్చిన ఫీజంతా బయట వడ్డీలకి తెచ్చి ఇచ్చినదే! దాని వల్ల అప్పుడప్పుడు డబ్బులు అవసరమై ఆరాధ్యను అడిగితే లేవనకుండా ‘పర్స్‌లో వున్నాయి. తీసుకో’ అంటుంది. ఆఫీసు నుండి ఇంటికొచ్చేటప్పుడు ‘ఇంటికెళ్లి ఏం వండుతాంలే దారిలో ఏదైనా ఫుడ్‌కోర్టులో తినేసి వెళ్దాం!’ అంటే ‘సరే!’ అంటుంది. బిల్‌ కూడా తనే పే చేస్తుంది. అలాంటి ఆరాధ్యను ఎలా వదులుకోవాలి? ఎలాగైనా మౌల్డ్‌ చెయ్యాలి అనుకుంది సరయు. మనిషిని మంచివైపు మౌల్డ్‌ చెయ్యటం కష్టం కాని దానికి వ్యతిరేకంగా చెయ్యటం సరయు లాంటివాళ్లకు చాలా తేలిక.
”సరయూ! ఒక్కటి చెప్పు! నా కాపురం కన్నా సునీల్‌ భవిష్యత్తు ముఖ్యమా! మా మమ్మీ ఎందుకలా ఆలోచిస్తోంది?”
”పెద్దవాళ్లకి ముందుచూపు ఎక్కువ ఆరాధ్యా! ఆ చూపుతోనే నీకు పెళ్లి చేశారు. సునీల్‌ భవిష్యత్తు గురించి కూడా ఆలోచిస్తున్నారు. ఏదైనా మనకన్నా వాళ్లకే ఎక్కువగా తెలుస్తుంది. నువ్వెప్పుడూ వాళ్లను చెడ్డవాళ్లు అనుకోకు…” అంది సరయు.
ఇదికూడా నిజమే అన్పించింది ఆరాధ్యకి.
”కానీ నాకు డేట్‌ రాలేదని చెబితే మా మమ్మీ ఏమన్నదో తెలుసా సరయూ?”
”ఏమన్నది?”
”ఇదేం పీడే! ఇదేం గోలే’ అంది. మా డాడీ కూడా రెండుసార్లు ‘ఊ’ కొట్టి ఫోన్‌పెట్టేశాడు. వినగానే సంతోషిస్తారనుకున్నాను. అలాంటిదేం లేదు. అది కూడా ముందు చూసే అంటారా? లేక వాళ్లకి నేనంటేనే ఇష్టం లేదనుకోవాలా?”
ఒక్కక్షణం ఎటూ చెప్పలేక ఆలోచించింది సరయు.
”ఇష్టం లేకపోవటం కాదు. విపరీతమైన ఇష్టం”
”ఇష్టమా!!”
”ఎందుకంత ఆశ్చర్యపోతావ్‌? అది ఇష్టమే!”
”అదేం ఇష్టమో! క్లారిటీ లేని ఇష్టం…”
”నీకు క్లారిటీ కావాలా?”
‘కావాలి’ అన్నట్లు చూసింది ఆరాధ్య.
”నాకు తెలిసి నీమీద ఇష్టం లేకపోతే మీ మమ్మీ అలా అనేది కాదు. ఎందుకంటే పిల్లల్ని కనటం అనేది వెరీ కామన్‌! అది అందరూ చేసే పనే! మీ ఇంటి చుట్టుపక్కల అమ్మాయిలు, మీ బంధువుల్లో అమ్మాయిలు, చివరకి మీ ఇంట్లో పనిచేసేవాళ్ల అమ్మాయిలు కూడా కంటారు.
కన్నాక రాత్రుళ్లు నిద్ర మానుకొని పాలుతాపుకోవడం, డైపర్లు మార్చుకోవడం, ఏడుస్తుంటే ఎత్తుకొని ఆడించటం, జ్వరాలు, మోషన్స్‌ వస్తే చిన్నపిల్లల హాస్పిటల్స్‌ చుట్టూ తిరగడం… ఈ పనిలో పడి స్నానం చెయ్యలేకపోవడం, తిండి తినలేకపోవడం, చెమట్లు కారుకుంటూ టెన్షన్‌, టెన్షన్‌గా తిరగడం కూడా కామనే!
నువ్వలా అందరిలా కామన్‌గా వుండటం మీ మమ్మీకి కాని, మీ డాడీకి కాని ఇష్టం లేనట్లుంది. వుంటే నిన్నంత ఇష్టపడి బి.టెక్‌ చదివించేవాళ్లు కాదు. సాఫ్ట్‌వేర్‌ జాబ్‌ చేయించేవాళ్లు కాదు” చాలా కూల్‌గా మాట్లాడింది సరయు.
”ఆగాగు! సాఫ్ట్‌వేర్‌ జాబ్‌ చేసే అమ్మాయిలు పిల్లల్ని కనరా?”
”ఎవరి సంగతో నేనెలా చెప్పగలను. నాకు మళ్లీ పెళ్లయి ప్రెగ్నెన్సీ వస్తే మాత్రం రిమూవ్‌ చేయించుకుంటాను. ఆ బాధలు నేను పడలేను. సిజేరియన్‌ జరిగిందంటే పొట్టంతా కుట్లేస్తారు. అవి లైఫంతా అలాగే వుంటాయి. అందం పోతుంది. హజ్బెండ్‌ నచ్చక వదిలేద్దామన్నా వీలుకాదు. ఫ్యాషన్‌ డ్రసెస్‌ వేసుకోలేము. అప్పుడు మనకు నచ్చినవాళ్లెవరూ మనతో మాట్లాడరు. మనతో మాట్లాడేవాళ్లు మనకు నచ్చరు. ప్రతిదీ అడ్జస్ట్‌ కావాలి. అడ్జస్ట్‌ కావడమంటే తెలుసుగా! జీవశ్చవంలా బ్రతకటమే!”
”గొడ్రాలిగా బ్రతికితే అడ్జస్ట్‌ కానవసరం లేదా? అప్పుడు అందంగా వుంటారా? ఫ్యాషన్‌ డ్రస్‌లు వేసుకోవచ్చా? నాకు తెలియక అడుగుతున్నా! నువ్వు చెప్పేది అలాగే వుంది! అందరూ ఇలాగే ఆలోచిస్తే ఈ సృష్టి ఆగిపోతుందేమో కదా!”
”అందరి గురించి ఇప్పుడు అవసరమా ఆరాధ్యా! ఎందుకంత డెప్త్‌కెళ్లి ఆలోచిస్తావ్‌? వుండేదే చిన్న జీవితం… అవకాశం వున్నప్పుడే హాయిగా ఎంజాయ్‌ చెయ్యాలని ఎందుకనుకోవు?”
”నాకు నిద్రొస్తుంది. వెళ్లి పడుకుందాం సరయూ!” అంటూ లోపలికి నడిచింది ఆరాధ్య.
ఆరాధ్య చేయి లోపలకెళ్తున్నప్పుడు కూడా సరయు చేతిలోనే వుంది.
***********
ఆరాధ్యకు డేట్‌ రాలేదన్న విషయం తెలిసినప్పటి నుండి రమాదేవికి నిద్ర రావడం లేదు. నిన్నగాక మొన్ననే పెళ్లి చేసి ఇల్లు గుల్లయింది. మళ్లీ ఇంతలోపలే ఇదో ఖర్చా అన్నదే ఆమె బాధ. తొలి కాన్పు తల్లిగారే చెయ్యాలి. డెలివరీ టైంలో హాస్పిటల్‌ ఖర్చులు ఈరోజుల్లో ఊహించని విధంగా పెరిగిపోతున్నాయి. వాటిని తట్టుకోవడం తనవల్ల అయ్యేపని కాదు. ఒకరకంగా ఆలోచిస్తే అబార్షన్‌ ఖర్చు కన్నా వెలివరీకి అయ్యే ఖర్చే ఎక్కువ! అందుకే బాగా ఆలోచించి ఆరాధ్యకు ఫోన్‌ చేసింది రమాదేవి.
”ఆరాధ్యా! నువ్వు ఇక్కడికి వస్తావా? నేను హైదరాబాదు రావాలా?” అడిగింది రమాదేవి.
”ఇప్పుడంత అర్జంట్‌ పని ఏముంది మమ్మీ రావటానికి…?” వెంటనే ప్రశ్నించింది ఆరాధ్య.
”నీకు అబార్షన్‌ చేయించాలనుకుంటున్నాను”
”నేను పెళ్లయినదాన్ని. నాకెందుకు అబార్షన్‌? నాకూ, ఆయనకు మధ్యన కోపతాపాలు ఇలాగే వుంటాయా? సర్దుకోవా?”
”అంత సర్దుకొని వుండాల్సిన అవసరం నీకు లేదు”
”మమ్మీ! నువ్వు డాడీకివ్వు ఫోన్‌!”
”డాడీ లేడు. బయటకెళ్లారు”
”నువ్వేంటి మమ్మీ! మరీ ఇలా మాట్లాడుతున్నావ్‌?”
”వున్నమాటే అంటున్నాను ఆరాధ్యా! నువ్వక్కడ ఎలా వున్నావో ఏమో అని మీ డాడీకి, నాకూ ఒకటే ఆలోచన అయింది. ఆ భయానికి నాకు జ్వరం కూడా వస్తోంది. ప్రెగ్నెన్సీ అంటే మాటలు కాదు. తిండి తినాలనిపించదు. వాంతులవుతాయి. ఎప్పుడు చూసినా పడుకోవాలనిపిస్తుంది. ఇలా వుంటే నువ్వు ఆఫీసుకెలా వెళ్లగలవు? ఆఫీసుకెళ్తేనే కదా డబ్బులొస్తాయి. ఒక్కరోజా రెండు రోజులా ఎన్నిరోజులని లీవ్‌ పెట్టగలవు. నీకెవరు చేసి పెడతారు. వారం రోజులు మీ ఫ్రెండ్స్‌ వండినా, తర్వాత వారం నువ్వు వండాల్సిందేగా! ఒట్టిమనిషివైతే ఏ పనీ కష్టం కాదు. కానీ నీకు తిండి తినటమే కష్టంగా వున్నప్పుడు అవన్నీ నీవల్ల అవుతాయా? కేర్‌గా వుండాలి. హాస్పిటల్‌కి వెళ్తుండాలి. స్కానింగ్‌లని, టెస్ట్‌లని క్రమం తప్పకుండా డాక్టర్ని కలుస్తుండాలి. నెలలు నిండాక నీకు తిరగడం కూడా ఇబ్బందిగానే వుంటుంది. నిన్ను కనిపెట్టుకొని ఎవరుండాలి?” అంది.
”నువ్వు వుండవా మమ్మీ!” ఎంతో ఆశగా అడిగింది ఆరాధ్య.
”డెలివరీ అయ్యాక కూడా నువ్వు అన్ని పనులు చెయ్యటానికి లేదు. మీ డాడీని వదిలి నీ దగ్గర ఎన్నిరోజులని వుండగలను? ఆయనకి ఇక్కడ తిండికి ఇబ్బంది కాదా? నువ్వు ఆఫీసుకెళ్తే ఆ పసిబిడ్డను ఎవరు చూస్తారు? ఈ ప్రాబ్లమ్స్‌ను నువ్వు ప్రొలాంగ్‌ చేసుకోకుండా నేను చెప్పినట్లు విను. నీకు జాబ్‌ ముఖ్యం కాని బిడ్డ ముఖ్యం కాదు”
దెబ్బతిన్నట్లై ”మమ్మీ! నువ్వేనా ఈ మాట అనేది?”
”నేనే ఆరాధ్యా! ఎందుకంటే నువ్వు ముఖ్యం నాకు. నీ గురించి ఆలోచిస్తున్నప్పుడు ఇంతకన్నా ఏం మాట్లాడగలను” అంది.
”జాబ్‌ అయినా వదిలేస్తాను కాని, నాకు బిడ్డ కావాలి. ఆయనకి పిల్లలంటే చాలా ఇష్టం. ఆయన ఫేస్‌బుక్‌లో కాని, సెల్‌ఫోన్‌లో కాని చిన్నపిల్లల ఫోటోలే ఎక్కువగా వుంటాయి. వాళ్ల ఫ్రెండ్స్‌కి పిల్లలు పుట్టారని తెలియగానే హాస్పిటల్‌కెళ్లి ఆ పిల్లల్ని చూస్తూ చాలాసేపు గడిపి వస్తాడు. అలాంటిది నేను అబార్షన్‌ చేయించుకుంటే ఒప్పుకుంటాడా?” అంది ఆరాధ్య.
”దానంతట అదే పోయిందని చెబుదాం! నువ్వయితే ఇంటికిరా! జాబ్‌ పోతే మళ్లీ రాదు. అది రావటానికి ఎంతో కష్టపడ్డావ్‌! వాడికేం! పిల్లలు కావాలంటే అప్పుడప్పుడు ఏ హాస్పిటల్‌కెళ్లయినా చూసుకొని వస్తుంటాడు. వాడ్ని అలాగే వదిలెయ్‌!” అంది రమాదేవి.
”ఇప్పటికే గోల్డ్‌ ప్రాబ్లమ్‌ అలాగే వుంది. ఇప్పుడిలా చేస్తే ఒక ప్రాబ్లమ్‌కి ఇంకో ప్రాబ్లమ్‌ తోడవుతుంది. నేను రాను”
”అయినా ఇంత చిన్న వయసులో నీకప్పుడే పిల్లలెందుకు ఆరాధ్యా! పిల్లలుంటే ఎంత కష్టమో నీకు తెలియక మొండికేస్తున్నావ్‌! నీకన్నా పెద్దవాళ్లు మీ బాబాయి కూతుళ్లు. వాళ్లకి ఇంకా పెళ్లిళ్లే కాలేదు. నీకిప్పుడే పిల్లలెందుకు?”
”వాళ్లకి పెళ్లిళ్లు అయ్యాకనే నాకు చెయ్యాల్సింది” అంటూ కాల్‌ కట్‌ చేసింది ఆరాధ్య. ఫోన్లో తన తల్లి ఏం మాట్లాడిందో వెంటనే సరయుతో చెప్పింది.
”ఈ విషయంలో నువ్వు మరీ ఇంత స్ట్రాంగా ఎందుకున్నావ్‌! మీ మమ్మీ చెప్పినట్లు వింటే ఏ ప్రాబ్లమ్‌ వుండదుగా!” అంది సరయు.
”ఈ ఒక్క విషయంలో నేను మా మమ్మీ చెప్పినట్లు వినను. ఇన్నిరోజులు ఏమో అనుకున్నాను కాని ఇప్పుడు నేనుకూడా నా గురించి ఆలోచించుకోవాలి. నేను జాబ్‌లో చేరి ఆరునెలలు దాటింది కాబట్టి నాకు మెటర్నిటీ లీవ్స్‌ వుంటాయి. మన కంపెనీ వాళ్లు ప్రతి ఎంప్లాయికి ఇన్సూరెన్స్‌ చేస్తారు కాబట్టి వాళ్లతో కమ్యూనికేట్‌ చేసి ఇన్సూరెన్స్‌ అమౌంట్‌ని డెలివరీ ఖర్చులకోసం క్లయిమ్‌ చేసుకుంటాను. కానీ వాటిలో ఒక్క రూపాయి కూడా హాస్పిటల్లో వాడను. హేమంత్‌కి ఇస్తాను”
”హేమంత్‌కి ఇస్తావా?”
”అవును. హేమంత్‌కి ఇస్తాను. అతను నన్ను గోల్డ్‌ కొనుక్కోమని ఇచ్చిన మనీలో కొంత మనీని మావాళ్లు రహస్యంగా వాడుకొని మిగిలిన డబ్బులతో 17 క్యారెట్ల గోల్డ్‌ కొని ఇచ్చారు. దానివల్లనే నాకు హేమంత్‌కి గొడవలు వచ్చాయి. అందుకే మొన్న హేమంత్‌ ఇక్కడికి వచ్చినా అతని ముఖంలోకి చూడలేకపోయాను. మాట్లాడలేకపోయాను. ఈ సమస్యను ఏ విధంగా సాల్వ్‌ చేద్దామని చూసినా మా వాళ్లు చాన్స్‌ ఇవ్వటం లేదు. అందుకే ఈ డెలివరీ అయ్యేంత వరకు ఎన్ని ఇబ్బందులైనా పడి ఆ డబ్బుల్ని రికవర్‌ చేస్తాను. లేకుంటే నాకు మనశ్శాంతి వుండదు. ఈ గిల్టీ ఫీలింగ్‌ పోదు” అంది.
”మరి హాస్పిటల్‌ల్లో బిల్లెవరు పే చేస్తారు?”
”మా పేరెంట్స్‌ చేస్తారు. తొలి కాన్పు చెయ్యాల్సింది వాళ్లేగా!”
”మరి నువ్వు ఇన్సూరెన్స్‌ అమౌంట్‌ను క్లయిమ్‌ చేస్తున్నట్లు మీవాళ్లతో చెప్పవా?”
”చెప్పను. చెబితే పైసా ఇవ్వరు”
”అంటే! నువ్విప్పుడు బిడ్డను కనాలనుకునేది నీకోసం కాదా? డబ్బు కోసమా?”
”నువ్వెంత డెప్త్‌కెళ్లి కొశ్చన్‌ చేసినా నేనేం ఫీలవ్వను. నా పరిస్థితులు నాలో వున్న సున్నితత్వాన్ని ఎప్పుడో పోగొట్టాయి”
”పోగొట్టాయని నీ పేరెంట్స్‌కి నువ్వు అబద్దాలు చెబుతావా?”
”అలా చెప్పాల్సిన అవసరాన్ని వాళ్లే కల్పించారు”
”ఎంత కల్పించినా నువ్వు అబద్దాలు చెప్పకు. తెలిస్తే తర్వాత వాళ్లు బాధపడతారు. ఇప్పటికే వాళ్లు నీ విషయంలో బాధ పడుతున్నారు. పేరెంట్స్‌ను బాధపెట్టకూడదు”
”నన్ను బాధ పెట్టొచ్చా?”
”నువ్వలా ఫీలయితే ఎవరేం చెప్పగలరు? పేరెంట్స్‌ ఎప్పుడూ పిల్లల్ని కష్టపెట్టరు. అలా పెట్టేవాళ్లయితే నిన్ను చదివిస్తారా? పెళ్లి చేస్తారా? చదువుకున్న దానివి ఆమాత్రం తెలుసుకోలేవా? ఉద్యోగం కూడా చేస్తున్నావ్‌! పేరెంట్స్‌తో ఇలాగేనా వుండేది? నీకంతగా డబ్బులు కావాలంటే ఫ్రెండ్స్‌ని అడిగినా ఇస్తారు. బలవంతంగా పిల్లల్నే కనాల్సిన అవసరం లేదు. ఈ రోజుల్లో ఎవరు కంటున్నారు చెప్పు పిల్లల్ని…? ఎవరో తప్ప నాలాంటి వాళ్లంతా అదో పెద్ద తలనొప్పి అనే అంటున్నారు…” అంది సరయు.
”కానీ ఫ్రెండ్స్‌ను కూడా అడిగాను సరయు! లేవన్నారు. అప్పటి కప్పుడే ఏవేవో రీజన్స్‌ చెప్పి తప్పించు కుంటున్నారు”
”నేనొకతన్ని పరిచయం చేస్తాను. ఎంత కావాలన్నా ఇస్తాడు”
సశేషం….
ఈసారి నీలం చొక్కా మనిషి గురించి ఎన్నో విషయాలు చెప్తున్నారు మంచి మంచి పాటలు కూడా కలిపి.. విందాం పదండి..
ఎక్కడ, ఎలా అంటారా? ఈ నీలంరంగుమీద కాస్త తట్టండి…

రచన: లిపి జ్వలన
 
“ అవార్డుల లక్ష్మి కధ తెలుసా ?” అంటూ ఆనాటి సమావేశం ఆరంభించింది ఆకాశవాణి.
ఆకాశవాణి అంటే రేడియో అనుకుని భ్రమపడేరు..
కాదు కాదు ముమ్మాటికీ కాదు.
ఆకాశం నుండి వార్తలు పుట్టించి అన్ని వైపులా వాటిని వెదజల్లే పుకార్ల పురాణ పద్మావతమ్మ బిరుదు  అది.
పద్మావతమ్మ వయసు కాస్త అటూ ఇటూగా అర్ధశతకానికి  మరో పది . అంటే అర్ధం అవదేమో అరవై కి అటూఇటూ.. పాత న్యూస్ పేపర్లు కొనేవాడి తక్కెడ చూసారా? ఎటుకావాలంటే అటే ఒంగుతుంది. ఎదుటి వాళ్ళు కొంచం జాగర్తగా ఉంటే ఒక చోట స్థిరంగా ఆగిపోతుంది. కాస్త ఆదమరచారా ఎ౦త కావాలో అంతకు రెట్టి౦పుకో ఊగుతుంది. పద్మావతమ్మ వయసు కూడా అంతే.
అవసరం వస్తే పాతికేళ్ళ వయసు నుండి నూట పాతిక వరకూ దిగనూ గలదు, ఎగబాకనూ కలదు.
“ఎవరా అవార్డుల లక్ష్మి ఏమా కధ? చెప్పు చెప్పు “ అంటూ ఆసక్తి చూపారు ఆమె సభాసదులు.
ఆ సభాసదులు పదేళ్ళ బంగారి నుండీ తొంభై దాటబోతున్న రాజమ్మ వరకూ ఎ౦దరో …
నిజానికి అది చిన్నప్పుడు నాతో రోడ్డ్డు మీద గోటీలు,గిల్లి దండూ ఆడినదే, రెండు జతల బట్టలతో ఒకటి ఉతకా ఒకటి తొడగా చేసినదే. ఆ రోజులు దానికిప్పుడు అసలు గుర్తులేవు. అదెందుకు కాని ప్రస్తుతానికి వద్దాం.
దానికిప్పుడు కొత్త గా అవార్డుల పిచ్చొకటి పట్టుకుంది. కొత్తగా అని ఎందుకన్నాన౦టే దానికి చిన్నప్పటినుండీ అదో రోగం, అమావాస్యకీ పున్నానికీ పిచ్చి ముదురుతుంద౦టారు . కాని దానికి అమావాస్యకో కొత్త కోరిక పున్నమికో కొత్త కోరిక పుట్టుకొచ్చేవి ఆ ధ్యాసలో రోజులు నిమిషాల మాదిరి మారిపోయేవి.
పదో తరగతి పరీక్షలముందు సినిమా హీరోయిన్ల పిచ్చిపట్టుకు౦ది. ఆ సంక్రాంతికి తోకచుక్క సినిమా విడుదలైంది. దాన్లో హీరోయిన్ చమేలీ (అసలు పేరు చెంచులక్ష్మి అట) బుగ్గమీద శనగ బద్దంత నల్లని పుట్టుమచ్చ ఉండేది. ఆ చమేలీ డబ్బపండు ఛాయలో ఆ పుట్టుమచ్చతో మహా అందంగా కనిపించేది. ఆ సినిమా చూసిన రిక్షా రంగడు ( సినిమాలు రాగానే చూసేది వాళ్ళేగా ) ఇది రోడ్డు మీద నడుస్తుంటే “ చమేలీ నా చమేలీ “ అని పాడాడట.
అంతే ఇరవైనాలుగ్గంటలూ. అద్దం  ముందు కూచుని చమేలీనేనని నిర్ధారణకు వచ్చేసి వెంటనే కాటుకతో బుగ్గమీద పుట్టుమచ్చ సృష్టించుకు౦ది.
కనుము తెల్లారి అచ్చు చమేలీలా బుగ్గన పెద్ద చుక్క, రెండు జడలు, పూల పూల జాకెట్టు, పొట్టి ఓణీతో స్కూల్ కి వచ్చింది. అందరూ దానికి పిచ్చి ముదిరిందని నిర్ణయి౦చేశారు… చామన చాయకు కొంచం అటుగా ఉండే రంగు గుండ్రటి పెనంలా మొహం ఆ మొహం మీద పెద్ద మచ్చ … ఉన్న అందాన్నీ వికారం చేసుకుంది.
ఆ తరువాత మరోనెల మరో హీరోయిన్  — చదువుకునే రోజుల్లో మేమంతా అందరు హీరోయిన్లకూ సహచరులమైపోయాము.
దాని పిచ్చి అలా కొనసాగుతూనే పోయి౦ది. ఇప్పుడిక పిల్లలు పెరిగి పెద్దయి వారి వారి జీవితాల్లో బిజీగా ఉన్నాక ఖాళీగా కూచుని క్రితం ఉగాది ము౦దు టీవీ చూస్తుంటే వచ్చిందా ఆలోచన.
ఏ రోజు పేపర్ చూసినా ఏ వార్తలు చూసినా ఉగాది పురస్కారాల ప్రస్తావనే. ఉగాది కవి సమ్మేళనాలు , ఉగాది ఉగాది ఉగాది ..
అంతే వచ్చే ఏడాదికల్లా కనీసం ఓ పది ఉగాది  పురస్కాలు సంపాయించకపోయానా నా పేరు ఇంటిపేరుతో సహా మార్చేసుకు౦టానని ప్రతిన పూని౦ది. దీని మొగుడు దీని పిచ్చి భరించలేక పదేళ్ళ క్రితమే పెన్షన్ ఇచ్చే ఉద్యోగాన్ని అనారోగ్యం దొంగ సర్టిఫికేట్తో కొడుక్కి ఇప్పించి భార్యకు పెన్షన్ ఏర్పాటు చేసి సన్నాసుల్లో కలసిపోయాడు.
ఆలోచన వచ్చిందే తడవు ఆఘమేఘాలమీద పెన్షన్ మీద బాంక్ లో అప్పు తీసుకుని మార్కేట్లో ఉన్న కవితా సంపుటాలన్నీ కొనేసింది.
ఉదయం లేస్తూనే పది సంపుటాల్లో పది కవితలని౦చి  పది లైన్లు కలిపి కుట్టి కొత్త కవిత తయారు చెయ్యడం, అది  పట్టుకు పది పత్రికాఫీసులు తిరగడం మొత్తానికి అనతికాలంలోనే పేరున్న కవయిత్రి అని తనకు తనే రాసుకోడం మొదలెట్టింది. ఒకరిద్దరు చిన్న కారు సంస్థలకు విరాలాలిచ్చి అవార్డులు ఇప్పి౦చుకు౦ది. అయితే అంతటితో ఆ దాహం తీరలేదు. తీరదు కూడా … ఇల్లు అమ్మి పుస్తకాలు .. ఒక ఏడాదిలో పది కథాసంపుటాలు ఒక ఇరవై నవలలు రాసి ముద్రించుకుంది.
ఇప్పుదావిడకు మిగిలినవి ఆ పుస్తకాలు , మేమెంతో చెక్కముక్కలే.
ఎవరైనా కనిపిస్తే చాలు ఇదిగో ఈ చీర ఇస్తాను ఒక అవార్డ్ ఇస్తావా అని అడుగుతూ ఉంటుంది
పాపం అవార్డ్ లక్ష్మి . అంటే కాదు నాలా వీధికొకరు పుట్టాలని శపించింది కూడా
 
 
 
