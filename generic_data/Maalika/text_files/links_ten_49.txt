రచన: ఎం.ఆర్.వి.సత్యనారాయణ మూర్తి
వసిష్ట గోదావరి వంతెన మీద నుండి కారు నెమ్మదిగా వెళ్తోంది. కార్తీకమాసం ఉదయం సమయం. గోదావరి మీద మంచు తెరలు ఇంకా విడి వడలేదు. గోదావరిలో నీళ్ళు తక్కువగా ఉన్నాయి. ఇరవై నిముషాలలో రావులపాలెం చేరుకున్నాము.
“కారు పక్కకు ఆపి పువ్వులు తీసుకోండి” రాజేశ్వరి అభ్యర్ధన.
కళా వెంకటరావు విగ్రహం పక్కగా డ్రైవర్ కారు ఆపాడు. చామంతుల దండ, విడి పూలు తీసుకోమని డ్రైవర్ కి వంద రూపాయలు ఇచ్చాను. కొద్ది సేపటికి డ్రైవర్ చామంతుల దండ ఒక కవర్ లో, విడి పూలు ఇంకో కవర్ లో తీసుకు వచ్చాడు. కారు మళ్లీ బయలుదేరి , గౌతమి గోదావరి వంతెన మీద నుండి వెళ్తోంది. చాలా గోతులు ఉన్నాయి. “ఇదేమిటి? వంతెన మీద కూడా రిపేర్ చేయరా?” డ్రైవర్ ని అడిగాను.
“కొత్త వంతెన వచ్చాక, ఈ వంతెన గురించి పట్టించుకోవడం లేదండి” చెప్పాడు డ్రైవర్.
వంతెన కిందకు చూసాను. ఇక్కడ కూడా గోదావరిలో నీళ్ళు తక్కువగానే ఉన్నాయి. ఒకప్పుడు నిండు గర్భిణిగా ఉండే గౌతమి చిక్కి పోయిన గోమాతలా ఉంది. వంతెన దాటగానే డ్రైవర్ కుడి పక్కకు దారి మారి , కారుని గోదావరి తీరం వెంబడి పోనివ్వసాగాడు. ఏటి ఒడ్డున రోడ్ బాగానే ఉంది. కుడి పక్కన గోదావరి , ఎడమ పక్కన కాలువ చూడముచ్చటగా ఉన్నాయి. మంచు తగ్గింది. అరగంటలో కపిలేశ్వరపురం మీదుగా కోటిపల్లి చేరుకొన్నాం. రేవు దగ్గర కారు ఆపాడు డ్రైవర్. నేనూ, నా వెనుకే వైరు బుట్టతో రాజేశ్వరి కారు దిగాం. ఒక బ్రాహ్మడు వచ్చి ‘స్నానం చేస్తారా? సంకల్పం చెబుతాను.’ అని అడిగాడు. లేదని తల అడ్డంగా ఊపాను.
కరోనా తగ్గినా, బయట స్నానాలు అంటే ఇంకా భయంగానే ఉంది. రావి చెట్టు దగ్గర ఉన్న కొట్టులో అరటి డిప్పలు కొని తెచ్చాను. మెట్లు దిగి గోదావరి నీళ్ళు ఇద్దరం నెత్తి మీద జల్లుకున్నాం. వైరు బుట్టలోని సామగ్రి తీసి రాజేశ్వరి అరటి డిప్పల మీద వత్తులు పెట్టి వెలిగించి ఆ దీపాలకు పూలతో పూజ చేసింది. తర్వాత నేను, తనూ కూడా ఆ దీపాలను గోదావరిలో వదిలి నమస్కారం చేసుకున్నాం. తల ఎత్తేసరికి సూర్య భగవానుడు కనిపించాడు. ఆయనకి కూడా నమస్కరించాము. ముక్తేశ్వరం రేవు నుండి జనంతో లాంచి కోటిపల్లి రేవుకి వచ్చి ఆగింది. ఒక నలుగురు గోదావరిలో దిగి స్నానాలు చేస్తున్నారు. ఇందాకా మాకు కనిపించిన బ్రాహ్మడే వాళ్లకి సంకల్పం చెప్పాడు.
గత ఏడాది కార్తీక మాసంలో మేము వచ్చినపుడు రేవు అంతా భక్తులతో నిండిపోయింది. ఇప్పుడు ఆ సందడే లేదు. ఇది భయమా? జాగ్రత్తా? ఏమో? నా ఆలోచనలని భగ్నం చేస్తూ రాజేశ్వరి “ఆ పంతులుగారిని పిలవండి” అని చెప్పింది. నేను ఆయన కేసి తిరిగి చేయి ఊపి రమ్మనమని సైగ చేసాను. ఆయన రాగానే వైరు బుట్టలోంచి రెండు ఆపిల్స్ తీసి నా చేతిలో పెట్టి ఆయనకు ఇమ్మని చెప్పింది. నేను వంద రూపాయలు తీసి పళ్ళు,దక్షిణ ఆయనకు ఇచ్చాను. రాజేశ్వరి రెండు కమలా పళ్ళు ,దక్షిణ ఇచ్చింది. ఆయన మమ్మల్ని ఆశీర్వదించి వెళ్ళిపోయారు.
కారు ఎక్కి కోటీశ్వరస్వామి గుడికి వచ్చాము. స్వామి దర్శనం చేసుకుని బయటకు వచ్చి ధ్వజస్తంభం పక్కనే ఉన్న ఇనుప స్టాండ్ మీద ప్రమిదలలో దీపాలు పెట్టాం.
“నేను కాసేపు కార్తీక పురాణం చదువుకుంటాను. నన్ను డిస్ట్రబ్ చేయకండి” అని చెప్పి పుస్తకం తీసి చదువుకోవడం మొదలుపెట్టింది. నేను గుడి బయటకు వచ్చి ఫోన్ తీసి మెసేజ్ లు చూసుకుంటున్నాను.
రేపు కలెక్టర్ తో వీడియో సమావేశం ఉంది. సూపర్నేంట్ కి ఆదేశాలు ఇచ్చే వచ్చాను. మధ్యాహ్నం కి ఆఫీస్ కి వస్తానని చెప్పాను. అయినా టెన్షన్ గా ఉంది.రాజేశ్వరితో ఆదివారం వెళ్దామంటే , మీరు ఎప్పుడూ వాయిదాలు వేస్తారు, అలా కుదరదు, ఒక పూట సెలవు పెట్టండి. ఈ రోజే వెళ్దామని పట్టు పట్టింది. సరే ననక తప్పలేదు .
ఆలోచిస్తూనే మెసేజ్ లు చూస్తున్నాను. ఎవరో ఒక స్త్రీమూర్తి నా ముందు నుంచే వెళ్లి ,మళ్లీ వెనక్కు వచ్చి నా ముందు నిలబడింది. నేను తలెత్తి ఆమె వంక చూసాను . ఆమె నా వంక పరీక్షగా చూసి వెంటనే ‘చందూ “అని నవ్వింది.
ఆ నవ్వు నాకు బాగా గుర్తు. నవ్వితే బుగ్గలు అందంగా సొట్టలు పదే ప్రియంవద మొహం. అవును. ఆమే .సందేహం లేదు. ఫోన్ జేబులో పెట్టి ,’ప్రియా, బాగున్నావా?’ అన్నాను.
“ఆ! బాగానే ఉన్నాను. నువ్వు ఎలా వున్నావ్? ఎక్కడ పని చేస్తున్నావు? ఒక్కడివే వచ్చావా?” ప్రశ్నల వర్షం కురిపించింది ప్రియంవద. చాలా కాలానికి పెద్ద నవ్వు నవ్వాను.
“నేను ఇరగవరం మండలం తహసిల్దార్ గా పనిచేస్తున్నాను. నేనూ , శ్రీమతి వచ్చాం. ఆవిడ గుడిలో ఉంది.మేము బాగానే ఉన్నాం. నీ ప్రశ్నలు అన్నింటికీ సమాధానాలు వచ్చాయా?” చిలిపిగా అడిగాను.
ప్రియంవద సున్నితంగా నా నెత్తి మీద మొట్టి ,”నీకు ఇంకా చిలిపితనం పోలేదు” అంది సుతారంగా నవ్వుతూ. ప్రియంవద కూతురు తల్లి కేసి ఆశ్చర్యంగా చూసింది.
“ఇతను చంద్రశేఖర్. మార్టేరు హైస్కూల్ లో నా క్లాసుమేటు. చందు, ఇది మా అమ్మాయి ప్రమద్వర. ఏం.టెక్. చేసింది. వైజాగ్ లో లెక్చరర్ గా చేస్తోంది. నీ పిల్లలు ఏం చేస్తున్నారు?” అడిగింది ప్రియంవద.
“నాకు ఇద్దరు కొడుకులు. ఇద్దరూ సాఫ్ట్ వేర్ ఇంజినీర్లే. పెళ్ళిళ్ళు అయ్యాయి. ఒకడు బెంగుళూరు, ఇంకోడు చెన్నై లో ఉన్నారు. అవును, మీవారి గురించి చెప్పలేదు. ఏం చేస్తారు?”
నా ప్రశ్నకు సమాధానంగా చెయ్యి పైకెత్తి “గాల్లో తిరుగుతూ ఉంటారు” అంది ప్రియంవద. నేను అర్ధం కాక ఆమె కేసి చూసాను. ఈలోగా రాజేశ్వరి వచ్చింది. నేను ప్రియంవదని నా బాల్య స్నేహితురాలని పరిచయం చేసాను. పరస్పర నమస్కారాలయ్యాయి. “మీరు ఏం చేస్తారు?” అడిగింది రాజేశ్వరి, ప్రియంవదని.
“నేను కాకినాడ హైస్కూల్ లో పి.ఈ.టి. గా పనిచేస్తున్నాను.నాకు ఒక్కత్తే కూతురు.ప్రమద్వర. వైజాగ్ లో లెక్చరర్ గా పనిచేస్తోంది.” కూతుర్ని పరిచయం చేసింది ప్రియంవద.
“మీ అమ్మాయి పేరు లాగే, మీ అమ్మాయి కూడా అందంగా ఉంది” అని మెచ్చుకుంది రాజేశ్వరి. నలుగురం కలిసి సెల్ఫీ దిగాం. ప్రియంవద ఫోన్ నెంబర్ తీసుకుని హడావిడిగా కారు ఎక్కి శివపురం వచ్చాను. రాజేశ్వరిని ఇంటి దగ్గర దింపి ,నేను ఇరగవరం ఆఫీస్ కి వెళ్లాను. పావుగంట లో ఆఫీస్ కి చేరుకున్నాను.రెండు రోజులు హడావిడిగా గడిచి పోయింది.
ఆదివారం ఉదయం పేపర్ చదవడం అయ్యాకా ఫోన్ చూస్తూంటే, ప్రియంవద తో ఉన్న ఫోటో కంటపడింది. నా మనసు గతంలోకి పయనించింది.
******
శివపురంలో హైస్కూల్ లేకపోవడం వలన నేను మార్టేరు హైస్కూల్ లో చేరాను.సత్య మూర్తి,సూరిబాబు,బాపూజీ,కృష్ణంరాజు, జిలాని అందరం ఒక గ్రూపుగా ఉండే వాళ్ళం. ఎనిమిదవ తరగతిలో ప్రియంవద చేరాకా మా ఆలోచనలు ఆమె చుట్టూ తిరిగేవి.ఎందుకంటే ఆమె చాలా అందంగా ఉండేది. చదువులోనే కాక ఆటల్లో కూడా ప్రియంవద చాలా ముందు ఉండేది. ఖో ఖో చాలా బాగా ఆడేది. రన్నింగ్, హై జంప్ లలో మొదటి స్థానంలో ఉండేది. అందుకే డ్రిల్ మాస్టారు ప్రహ్లాదరెడ్డి గారికి అభిమాన పుత్రిక అయ్యింది. మొదటిసారిగా బాలికల విభాగంలో తణుకు జోన్ పరిధిలో రన్నింగ్, హైజంప్ లలో ఫస్ట్ వచ్చి స్కూల్ ఖ్యాతి పెంచింది. హెడ్ మాస్టర్ సుబ్బరాజు గారు కూడా ఆమెని ప్రోత్సహించి జిల్లా పోటీలకు పంపగా అక్కడా ఫస్ట్ వచ్చింది. ఆ విధంగా క్రీడలు అంటే ప్రియంవద అన్న ముద్ర పడిపోయింది.
నేను బొమ్మలు బాగా వేసే వాడిని. అందుకని ప్రియంవద తన సైన్సు నోట్స్ లో బొమ్మలు వేయమని అడిగేది. నేను ఆనందంగా సైన్సుకి సంబంధించిన బొమ్మలు పెన్సిల్ తో వేసి ఇచ్చే వాడిని. ఆ విధంగా మా ఇద్దరి మధ్య స్నేహం బాగా పెరిగింది. ఏదైనా జోక్ చెబితే ప్రియంవద పెద్దగా నవ్వేది.అప్పుడు ఆమె బుగ్గలు సొట్టలు పడి అందంగా గులాబీ రంగులో మెరిసేవి. అందుకే ఆమె నవ్వు అంటే నాకు చాలా ఇష్టం. హైస్కూల్ చదువు అయ్యాకా ఇద్దరం ఆచంట జూనియర్ కాలేజీ లో చేరాం. నేను శివపురం నుండి మార్టేరు వచ్చేవరకూ మార్టేరు వంతెన దగ్గర నా కోసం వేచి ఉండేది. నేను వచ్చాకా ఇద్దరం సైకిల్ల మీద ఆచంట వెళ్ళేవాళ్ళం. ఇంటర్ లో కూడా ఇద్దరం ఒకటే గ్రూప్. అందుకనే ఎక్కువ కలిసి మెలిసి తిరిగే వాళ్ళం. కాలేజీ లో కూడా క్రీడల పోటీల్లో పాల్గొని బహుమతులు గెలుచుకునేది. ఒక్కోసారి ఎగస్ట్రా క్లాసులు ఉన్నా, క్రీడలకు ప్రాక్టీసు చేయాలన్నా నేను తనకు తోడు ఉండి ,ఇద్దరం కలిసి వచ్చేవాళ్ళం. ఒకోసారి చీకటి పడిపోయేది. నేను, ప్రియంవదని మార్టేరులో వాళ్ళ ఇంటి దగ్గర దిగబెట్టి , అప్పుడు నేను శివపురం వెళ్ళేవాడిని. “నా వలన నీకు చాలా ఆలస్యమవుతోంది” అని బాధపడేది. ఫరవాలేదులే అని నవ్వుతూ వెళ్ళేవాడిని.
ఇంటర్ అయ్యాకా నేను డిగ్రీ చదవడానికి మా మామయ్య గారింటికి వైజాగ్ వెళ్ళిపోయాను. ప్రియంవద డ్రిల్ మాస్టర్ ట్రైనింగ్ కి వెళ్లిందని బాపూజీ చెప్పాడు ఒకసారి కలిసినప్పుడు. తర్వాత వాళ్ళు నర్సాపురం వెళ్లిపోయారని తెలిసింది. ఇన్నాళ్ళకు మళ్ళీ కోటిపల్లిలో కలిసాం.
రాజేశ్వరి టిఫిన్ పట్టుకు రావడంతో గతం వదిలి, వాస్తవంలోకి వచ్చాను.
మరుసటి నెల మా ఆఫీస్ సూపెర్నేంట్ కొడుకు పెళ్లి కాకినాడలో. అదే ముహూర్తానికి రాజేశ్వరి వాళ్ళ పిన్ని మనవడి పెళ్లి విజయవాడలో వుంది. నేను ఇటు కాకినాడ వెళ్ళడానికి, రాజేశ్వరి విజయవాడ వెళ్ళడానికి నిశ్చయించుకున్నాం. నాకూ కాకినాడ వెళ్లి ప్రియంవదని చూడాలని, ఆమెతో మాట్లాడాలని చాలా ఉత్సాహంగా ఉంది. కాకినాడలో పెళ్లి ఉదయం పది గంటలకు. పెళ్లి అయ్యాక భోజనం చేసి కారులో ప్రియంవద ఇంటికి రామారావుపేట వెళ్లాను. చాలా ఆదరంగా ఆహ్వానించింది ప్రియంవద. కాసేపు మామూలు కబుర్లు అయ్యాకా ప్రియంవదని అడిగాను. “నేను వైజాగ్ వెళ్ళాక నీ గురించి తెలియలేదు. మీరు నర్సాపురం వెళ్లిపోయారని బాపూజీ చెప్పాడు. ఎందుకు వెళ్ళారు? చెప్పు.”
ప్రియంవద ఒకసారి దీర్ఘంగా నిట్టూర్చింది. “చెందూ, మనిషి జీవితం ఎప్పుడూ ఒకేలా ఉండదని మాకు అనుభవం అయ్యింది. మా నాన్నగారు మార్టేరు టింబర్ డిపోలో గుమాస్తాగా పనిచేసేవారు. ఒకరోజు కూలీలు పెద్ద కర్ర దుంగని తీసుకు వస్తూండగా, పగ్గం తెగిపోయి కింద పడి నాన్నగారి కాలుమీద పడింది. అంత బరువైన దుంగ పడటంతో ఆయన పాదం పూర్తిగా నలిగిపోయింది. ఫలితంగా పాదం తీసేసారు. పనికి వెళ్ళడం లేదు. ఇల్లు గడిచే దారి లేదు. మేము ఇద్దరం ఆడపిల్లలమే. అక్క కాన్వెంట్ లో టీచర్ గా చేసేది. నేను పి.యి.టి. ట్రైనింగ్ పూర్తి చేసాను. ఇంకా జాబు రాలేదు. అప్పుడు తప్పని పరిస్థితులలో మా పెద్దమ్మగారి ఇంటికి నర్సాపురం వెళ్లాం. పెద్దమ్మకి చాలా పెద్ద టైలరింగ్ షాప్ ఉంది. నేనూ, అక్క టైలరింగ్ చేస్తే, అమ్మ ఇంటి దగ్గర లేసులు అల్లేది. కుటుంబం ఆర్ధికంగా నిలదొక్కుకుంది. ఒక ఏడాది గడిచింది.నాకు కొత్తపేట హైస్కూల్ లో ఉద్యోగం వచ్చింది. అందరం ఎంతో సంతోషించాం . కానీ ఆ ఆనందం ఎక్కువ కాలం నిలవ లేదు. హార్ట్ ఎటాక్ వచ్చి నాన్న చనిపోయారు. అమ్మ,అక్క పెద్దమ్మ దగ్గరే ఉన్నారు. అక్క పెళ్లి బాధ్యత నేను తీసుకున్నాను.
చందూ, మూడు సంవత్సరాలు కడుపు కట్టుకుని, జీతం అంతా పొదుపు చేసి అక్క పెళ్లి చేసాను. తర్వాత అమ్మని నా దగ్గరకు తెచ్చుకున్నాను. అప్పుడే చక్రధర్ నాకు పరిచయ మయ్యాడు. మా పక్క పోర్షన్ లో ఉండేవాడు. సొంతంగా చిట్టిలు నడిపేవాడు. మా అమ్మకు అతను అంటే బాగా గురి కుదిరింది. ఒకసారి వాళ్ళ తల్లితండ్రులు వచ్చినప్పుడు మా అమ్మ వాళ్ళని అడిగింది ‘మా అమ్మాయిని , మీ అబ్బాయికి చేసుకుంటారా?అని “ వాళ్ళకు అభ్యంతరం లేదన్నారు. చక్రధర్ కూడా నన్ను పెళ్లి చేసుకోవడానికి అంగీకరించాడు. కొత్తపేటలోనే సింపుల్ గా మా పెళ్లి జరిగింది. ఒక ఏడాదికి నాకు ఆడపిల్ల పుట్టింది. అంతే, మర్నాడే చక్రధర్ మాయమయ్యాడు.అమలాపురం వాళ్ళ తల్లితండ్రులు దగ్గరికీ వెళ్ళలేదు. నెల గడిచింది, రెండు నెలలు గడిచాయి.అతను రాలేదు. చక్రధర్ కి చిట్టిలు కట్టినవారు నా దగ్గరకు వచ్చి డబ్బులకు వత్తిడి చేయసాగారు.పరువు కోసం ఆ బాకీలన్నీ నేనే తీర్చాను.
అల్లుడు పరారవ్వడం, అప్పులు నా మీద పడటం చూసి అమ్మ దిగులుతో మంచం పట్టింది.’మగదిక్కు లేకుండా ఈ పిల్లని ఎలా పెంచి పెద్ద చేస్తావే?’ అంటూ బాధపడేది. ఆరు నెలలు తిరిగేసరికి అమ్మ ,నాన్న దగ్గరకు వెళ్ళిపోయింది. నేనూ , నా కూతురు మిగిలాం. చక్రధర్ చేసిన అప్పులు అన్నీ తీర్చేసి అక్కడ నుంచి ట్రాన్స్ఫర్ చేయించుకుని కాకినాడ వచ్చేసాను. ప్రమద్వర కాకినాడలో బి .టెక్.చేసి వైజాగ్ లో ఏం.టెక్. పూర్తి చేసింది. డిస్టింక్షన్ లో పాస్ అవడంతో వెంటనే జాబు వచ్చింది వైజాగ్ లో. ఈ పాతికేళ్లలో ఎన్నో బాధలు పడ్డాను.ఎన్నో విమర్శలు ఎదుర్కొన్నాను. మగతోడు లేని ఆడది అంటే అన్దరికీ లోకువేగా. నా జీవన గమనం లో ఎన్ని కష్టాలు వచ్చినా ఆత్మస్థైర్యాన్ని కోల్పోలేదు. బహుశ నేను స్పోర్ట్స్ వుమన్ అవడం వలనే అది సాధ్య పడింది.
ఇప్పుడు అమ్మాయి పెళ్లి నాకు ఒక సమస్యగా మారింది. పిల్ల తండ్రి గురించి అడిగితే ఏం చెప్పాలి?ఆడపిల్ల పుట్టిందని వెళ్లిపోయాడని చెప్పాలా? అప్పులు చేసి అవి తీర్చలేక పారిపోయాడని చెప్పాలా?” ఒక్క క్షణం ఆగింది ప్రియంవద. ఆమె కళ్ళలో సన్నటి నీటి పొర కదలాడింది. నా చిన్ననాటి స్నేహితురాలు, ఎంతో ధైర్యశాలి, అలా బేలగా మారిపోవడం నన్ను కదిలించింది.
“బాధపడకు ప్రియంవదా. నేను నీకు అండగా ఉంటాను. మీ అమ్మాయికి మంచి వరుడిని చూస్తాను.నువ్వు దిగులుపడకు” అన్నాను మనస్ఫూర్తిగా. ప్రియంవద చీర చెంగుతో కళ్ళు తుడుచుకుంది.
“సారీ చందు, నా గొడవతో నిన్ను ఇబ్బంది పెట్టాను. టీ తీసుకువస్తాను” అని లోపలకు వెళ్ళింది. అప్పుడు ఇల్లు పరిశీలించాను . ప్రియంవద, వాళ్ళ అమ్మాయి ఉన్న ఫోటో ఒకటి, దాని పక్కనే ఆసియన్ క్రీడల్లో పతకం గెల్చుకున్న అమ్మాయి ఫోటో కూడా ఉంది. ప్రియంవద టీ తీసుకు రాగానే అడిగాను’ఆ మెడల్ గెలిచిన అమ్మాయి ఎవరు?’ అని. దానికి చిన్నగా నవ్వింది ప్రియంవద. “ఆ అమ్మాయి తేజస్విని. నేను రామచంద్రపురంలో పనిచేసేటప్పుడు నా శిష్యురాలు. రన్నింగ్ లో ఎప్పుడూ ఫస్ట్ వచ్చేది. బాగా ప్రోత్సహించాను. కాలేజీలో కూడా బాగా కృషి చేసి ఆసియన్ క్రీడల్లో మెడల్ గెలుచుకుంది.నా జాబ్ నాకు తృప్తి నిచ్చింది ” ఆనందంగా చెప్పింది.
ఒక అరగంట సేపు ఉండి ఇంటికి బయల్దేరాను. దారిలో ప్రియంవద గురించిన ఆలోచనలే నన్ను చుట్టు ముట్టాయి. ఆ రోజు ఇంట్లో నేనొక్కడినే. రాజేశ్వరి మర్నాడు వచ్చింది. పెళ్లి విశేషాలు అన్నీ చెప్పింది.
“మీకు ఇంకో విశేషం చెప్పాలి. అక్కడ నేనో సెలబ్రిటీ నయ్యాను.” ఆమె మాటలకు నేను ఆశ్చర్యంగా ఆమె కేసి చూసాను. ఆమె నవ్వింది. “మా అన్నయ్య కొడుకు రాజేష్ అమెరికాలో ఉంటున్నాడుగా. వాడికి రికమెండ్ చేయమని ఆడపిల్లల తల్లులు నా వెంట పడ్డారు.” రాజేశ్వరి మాటలు పూర్తి కాగానే నాకు లైట్ వెలిగింది.
రాత్రి భోజనాలు అయ్యి, వంటిల్లు సర్ది హాలులోకి వచ్చింది రాజేశ్వరి. నేను కాకినాడ పెళ్లి విశేషాలు చెప్పి , ప్రియంవద ఇంటికి వెళ్ళడం, ఆమె నాకు చెప్పిన విషయాలు రాజేశ్వరికి చెప్పాను. తను కూడా ప్రియంవద పట్ల జాలిపడింది.
“రాజీ, నువ్వు నాకో సహాయం చెయ్యాలి.మీ రాజేష్ కి , ప్రమద్వరకి పెళ్లి జరిగేటట్లు చూడాలి.”అన్నాను నేను.
“జీవితాన్ని సవాల్ గా తీసుకుని, పోరాడి గెలిచిన ప్రియంవద అంటే నాకు ఇంకా గౌరవం పెరిగింది. ప్రమద్వరని మొన్న మనం కోటిపల్లి లో చూసాంగా. పిల్ల చక్కగా ఉంది, చదువుకుంది, జాబు కూడా చేస్తోంది.” అని చెప్పి వెంటనే వాళ్ళ అన్నయ్యతో మాట్లాడింది. మేము కోటిపల్లిలో దిగిన ఫోటో వాట్సాప్ లో పంపింది. మా బావమరిది, భార్య కూడా అమ్మాయి నచ్చిందని చెప్పారు. ఆ వెంటనే రాజేష్ కి ప్రమద్వర ఫోటో పంపి,’ రేపు నాతొ మాట్లాడు’అని మెసేజ్ పెట్టింది రాజేశ్వరి.
రెండు రోజులు గడిచాకా రాజేష్, మా ఆవిడతో మాట్లాడాడు. అమ్మాయి నచ్చిందని, పై నెలలో ఇండియా వచ్చినపుడు అన్నీ మాట్లాడదాం అని అన్నాడు.
మరుసటి ఆదివారం నేనూ ,రాజేశ్వరి కాకినాడ వెళ్లి ప్రియంవదని కలిసాం. “మేము మిమ్మల్ని ఒక కోరిక కోరాలని వచ్చాం” నవ్వుతూ అంది రాజేశ్వరి. “మీరు ఏమి అడిగినా కాదనను.చెప్పండి”అంది తనూ నవ్వుతూ ప్రియంవద.
“మా అన్నయ్యగారి అబ్బాయి అమెరికాలో ఉంటున్నాడు. మీ అమ్మాయిని, మా అన్నయ్య గారింటికి కోడలుగా పంపమని మిమ్మల్ని కోరడానికి వచ్చాం” అంది రాజేశ్వరి. ప్రియంవద ఆ మాటలకు ఆశ్చర్య పోయింది. ఆమె కళ్ళల్లో ఆనంద భాష్పాలు గిర్రున తిరిగాయి. చటుక్కున రాజేశ్వరి రెండు చేతులూ పట్టుకుంది. రాజేశ్వరి ఒక్క క్షణం ఆమె కేసి తిరిగి”ప్రమద్వర ఇంక మా అమ్మాయి.మీకు అభ్యంతరం లేకపోతే , మేమే కన్యాదానం చేస్తాం “అంది.
“ఇన్ని వరాలు ఒకేసారి ఇస్తే, నేను ఎలా తట్టుకోగలను” అంది ప్రియంవద ఆనందంగా.
రెండు నెలలు తర్వాత రాజేష్ రావడం, ప్రమద్వరని చూడటం, పదిహేను రోజుల్లో వాళ్లిద్దరికీ నేనూ ,రాజేశ్వరి పీటల మీద కూర్చుని పెళ్ళిచేయడం జరిగింది. ప్రియంవద కళ్ళల్లో మళ్లీ మెరుపు చూసాను నేను.
*******

రచన: ప్రభావతి పూసపాటి
“ఉన్నపళంగా బయలుదేరి రా ప్రమీలా! మీ అన్నయ్య అన్నంత పని చేసేలా వున్నారు”  ఫోన్ లో దాదాపుగా అరుస్తున్నట్టు అంది లలిత.
“రేపు శనివారం సెలవుకదా వస్తానులే” కొంచెం నిదానంగానే జవాబిచ్చాను.
“లేదు ప్రమీల మీ అన్నయ్య ఈసారి చాలా దృఢ నిశ్చయంతో వున్నారు, బహుశా అన్ని మాట్లాడి వచ్చినట్టు వున్నారు, ఈసారి మాత్రం నేను ఎంత చెప్పిన వినిపించుకునే స్థితిలో లేరు “లలిత ప్రాధేయ పడుతోందో తెలియపరుస్తోందో తేల్చుకొనేలోపు ఫోన్ డిస్కనెక్ట్  అయిపోయింది. ప్రతిసారిలాగే తాను కంగారుపడి వెళ్లడం, వెళ్ళేలోపే వదిన అన్నయ్యని సమాధాన పరచటం, తాను స్థిమితపడి ఇంటికి రావటం కొన్ని నెలలుగా ఒక తంతులా అయిపోయింది.
       “ఎక్కడ నుంచి అమ్మాయ్ ఫోన్? లలిత నుంచి వచ్చిందా” మ్లానమైన మొహంతో వున్న నన్ను పలకరించారు అత్తయ్యగారు. ఆవిడ పిలుపుతో తేరుకున్న నేను”అవునండి అమ్మ విషయంలో మళ్ళీ ఇద్దరు ఘర్షణ పడినట్టు వున్నారు.  నన్ను ఉన్నపళంగా రమ్మనమని ఫోన్ చేసింది” అని చెప్పాను.
“దానిదేముంది అమ్మాయి! రేపు ఎల్లుండి సెలవులు కదా. నేను పిల్లలు అన్నీ చేసుకొంటాము. నువ్వు నిశ్చింతగా వెళ్ళు” అంటూ పూజ నిమిత్తం పూలు తెచ్చుకునేందుకు పెరటిలోకి వెళ్లారు. తొందరగానే వచ్చేస్తానని శ్రీవారికి పిల్లలకి చెప్పి కారులో బయలుదేరాను..
        లలిత నేను చిన్నపటినుంచి మంచి స్నేహితులం.  మావి కుండమార్పిడి పెళ్లిళ్లు అనే చెప్పాలి. నన్ను ఇష్టపడి లలిత వాళ్ళ పెద్దమ్మగారు తమ అబ్బాయికి నన్ను అడిగి చేసుకొన్నారు. లలిత మంచితనం చూసి మా నాన్నగారు లలితని కోడలుగా చేసుకొన్నారు.  మేము వదిన మరదళ్ళ కన్నా మంచి స్నేహితులగానే వున్నాము. అందువలన సాధారణంగా ఆడపడుచుల మధ్య వచ్చే చిన్న చిన్న మాటపట్టింఫులు,  మనస్పర్థలు మా మధ్య ఎన్నడూ తలెత్తలేదు. లలిత టెలిఫోన్ విభాగం లో పనిచేసి వాలంటరీ రిటైర్మెంట్ తీసుకొంది. అన్నయ్య బ్యాంకు లో పని చేస్తున్నాడు. ఇటీవలే పిల్లలిద్దరికీ పెళ్లిళ్లు చేసాడు.  నాన్న కాలం చెయ్యటం వలన అమ్మని ఊరి నుంచి తీసుకు రావలసి వచ్చింది.  హాయిగా జీవితం గడుపుదామనుకొనే సమయానికి అమ్మ రాక కొంత మానసిక అలజడి కలిగిస్తోంది.
      సహజంగా అత్తా కోడలా మధ్య వుండే అభిప్రాయ భేదాలు, మాట పట్టింపులు ఆ ఇంట లేవు. అమ్మ కూడాచదువుకుంది.  వూళ్ళోఉన్నన్నాళ్ళు పుస్తకాలతో కాలక్షేపం చేస్తూవుండేది. మేమే బలవంతం చేసి టీవీని అమ్మ నాన్నలకని కొని పెట్టాము. మొదట్లో TV పెద్దగా చూసేందుకు ఇష్టం చూపించేది కాదు, కానీ నేనే కొన్ని చానెల్స్ లో సీరియల్స్ వస్తాయి అని అలవాటు చేశాను. అది కొన్నాళ్ళకి వ్యసనం ల అయిపోయినట్టు వుంది
        నాన్న వుద్యోగం చేసి రిటైర్మెంట్ తరువాత ఎప్పుడైనా వూరు వెళ్ళినప్పుడల్లా “మీ అమ్మ TV మనిషి అయి పోయింది. పొద్దస్తమానూ TV తోనే కాలం గడుపుతోంది. ఇరుగుపొరుగుతో మాటలాడటం మానివేసింది. నాలుగు మెతుకులు అక్కడ వండి పడేసి రోజంతా TV ధ్యాస. ఒక మంచి చేదు ఆలోచన గాని ఏదైనా ఉపయోగపడేపని చేద్దామని కానీ లేదు. TV రొద తో మనశాంతి లేకుండా పోతోంది అని వాపోయేవారు. నేను అన్నయ్య “పోనిలే నాన్న ఎటువంటి బాదరా బందీ లేవుకదా, తనకాలేక్షేపం ఎదో తాను చేసుకుంటోంది కదా వదిలేయండి “అని సర్ది చెప్పేవాళ్ళము.  నేను సెలవులకి వెళ్లినప్పుడు మొదటి సారి గా TV సీరియల్స్ ప్రభావం అమ్మ మీద బాగా పడుతోందని గ్రహించాను, అమ్మ అసలు మనమలతో మాట్లాడటం కానీ, వాళ్ళు వచ్చారని సంతోషం చూపించటం కానీ చెయ్యలేదు సరికదా మేమంతా తన టీవీ సీరియల్స్ కి అడ్డు గా ఉన్నట్టు మాటల్లో చెప్పకనే చెప్పింది.  అప్పుడే అమ్మతనం లో మార్పు కనపడింది అది తనలోవస్తున్నపెను మార్పుకి అంకురం అని అప్పుడు గ్రహించలేదు.  అమ్మలాంటివాళ్ళు ఇప్పుడు ప్రతి ఇంట కనపడుతూనే వున్నారు. మా అత్తగారు కూడా TV చూస్తారుగాని అదే లోకమనేలా వుండరు. బహుశా అందుకేనేమో నాకు అత్తగారికి మధ్య అది పెద్ద విషయం అవ్వలేదు కానీ అమ్మ తీరు వేరు ఇప్పుడు TV తోనే అనటం కన్నా దాని కోసమే బ్రతుకుతోందేమో అన్న భావం మమ్మలిని కలవర పడేలా చేస్తోంది
        ఆలోచనల్లో ఉండగానే ఇల్లు వచ్చేసింది. నా కోసమే ఎదురు చూస్తున్నట్టు అన్నయ్య వదిన ముందు హాల్లోనే కూర్చుని వున్నారు. అన్నయ్యనన్ను చూస్తూనే ఎదురు వచ్చి అభిమానంగా దగ్గరకి తీసుకొని “వదిన మాటల తో చాలా కంగారు పడి వచినట్టువున్నావు అంటూ లలిత కాఫీ తీసుకొని రా అని చాల ప్రశాంతంగ పలకరించాడు.. TV లో బ్రేక్ కాబోలు గదిలోనుండి బయటికి వచ్చి అమ్మ నన్ను చూసికూడా తనకోసం కాదులే అన్నట్టు మళ్ళీ గదిలోకి వెళ్ళిపోయిందినాకు అలంటి వ్యవహారం కొత్త కాకపోయినా ఎందుకో ఆలా అమ్మని చూస్తే మనసులో బాధ మెలిపెట్టినట్టు అనిపించింది.. . కాఫీ ల పని అయిపోయాక పెద్ద ఉపోద్ఘాతం లేకుండా” నీకు తెలిసిన విషయమే ప్రమీల అమ్మని ఇక్కడే దగ్గరలో వున్న సాయి సేవ సదనం లో చేర్పిస్తున్నాను, ఇది నేనుసడన్ గా తీసుకొన్న నిర్ణయం కాదు.
 ఎన్నాళ్ళ నుంచో అమ్మని గమనించి, అమ్మ మంచి కోరి తీసుకొన్న నిర్ణయం. నువ్వు కూడా చూస్తూనే వున్నావుగా అమ్మ లో చాలా మార్పు వచ్చింది.  మనిషి జీవితం లో జరిగే వాటికీ స్పందించటం మరిచిపోయింది. మనిషి ఒక మర మనిషి లా మారిపోయింది. ఎంత సేపు TV లో లీనమయి ఉండటం వలన సహజంగా కలగవలసిన అనుభూతుల స్థానంలో సీరియల్స్ లో వాళ్లు చిత్రీకరిస్తున్నపాత్రల స్వభావాలని వంటపట్టించుకొంటోంది.
     అన్నయ్య చెపుతున్నది నిజమే ఏయే సీరియల్ చూసినా ఎక్కువగా పగ ప్రతీకారాలు చూపిస్తున్నారు.  కథాపరంగా అవి అవసరం అయ్యివుండ వచ్చు… కానీ విషం అన్నం లో కలిపి చంపేయటం,  కత్తితో నరికివేయటం ఇలాంటివి చాలా సర్వ సాధారణంగా జరిగే విషయాలే అన్నట్టు చూపిస్తున్నారు, అది పసి
 మనసులమీద, సమాజం మీద ఎంత దుష్ప్రభావం చూపిస్తుందో సీరియల్స్ తీసే వాళ్ళు అంత గమనిస్తునట్టు అనిపించదు.
      “అది కాదు అన్నయ్య అమ్మని కొంత కాలం నేను తీసుకొని వెళతాను.” మాటకి అడ్డు చెపుతూ నా అభిప్రాయం చెప్పదలుచుకొన్నాను.
      అమ్మకి ప్రాబ్లెమ్ ఇక్కడ ఇంట్లో కాదమ్మా. అది ఎక్కడవున్నా ఆవిడని వదలదు. ఎందుకంటే అది మనసుకి బుద్ధికి ఆలోచనలకి పట్టేసిన జాడ్యం…. ” పోనిలే అన్నయ్య, అమ్మ పెద్దది అయిపోయింది కదా.  ఆవిడని ఈ వయసులో కష్ట పెట్టడం ఎందుకు… సర్ది చెపుదామని మాట్లాడబోయాను..
“నా బాధ కూడా అదేనమ్మా, .. అమ్మకి అరవైఐదు ఏళ్ళు వస్తున్నాయి  అమ్మ పెద్దది అవుతోంది. వయసుతో పాటు పెద్దరికం కూడా రావాలి కదా.
మన చిన్నతనంలో గుర్తు ఉందా మన పెద్దవాళ్ళు తాతలు కానీ అమ్మమ్మలు కానీ ఇంట్లో ఉంటే ఎంత ధైర్యంగ ఉండేది, వాళ్ళ రోజు దినచర్య ఎంత ప్రభావ వంతంగా ఉండేది…  మనం కూడా ఎన్ని మంచి అలవాట్లు వాళ్ళని చూసి నేర్చుకున్నాము, ఏదైనా సమస్య వస్తే వాళ్ళఅనుభవం ఉపయోగపడి ఎలా పరిష్కరించుకోవాలి అని చెప్పి పెద్దరికం నిలుపుకొనే వారు. వాళ్ళని చూస్తే వయసు భారం తో వచ్చిన మార్పు వలన మనసులోవారిపట్ల జాలి ఉండేది,, గౌరవం కలిగేది. ఇప్పుడు అమ్మ లాంటి వాళ్ళు పిల్లలికి ఆదర్శంగా నిలబడకపోవటం పోయి వాళ్ళ ఎంటర్టైన్మెంట్, వాళ్ళ కాలక్షేపం అని అనుకోని ఈ యంత్రాల బారినపడి జీవిత మాధుర్యాన్ని చేజేతులా కోల్పోతున్నారు, చెట్టు ముందా విత్తు ముందా అన్న రీతిన వాళ్ళ మార్పుకి కారణం ఈతరమా, మాతరమా అది కాదు ప్రశ్న… ఇంట్లో ని పెద్దవాళ్ళు ఇలా తమకి ఏమి పట్టనట్టు, తమ భాద్యత అయిపోయింది కాబట్టి తమ శేషజీ వితం ఇలా యంత్రాలపాలై గడపాలని అనుకోవటం తప్పు. దానివలన ఇంట్లో సహజంగా ఉండవలసిన వాతావరణం ఉండదు, వాళ్ళవాళ్ళ గదుల్లో ఎవరికీ వారేవుంటూ ఈ సాంకేతిక పరికరాల కోరల్లో బలి అయిపోతున్నారు.
      కానీ అన్నయ్య సాయి సేవ సదనం ఓల్డ్ ఏజ్ హోమ్ కాదు కదా అక్కడ అనాధ పిల్లలు, అభాగ్యులు వున్నారని విన్నాను… అక్కడికి అమ్మని….
     అవును ప్రమీల కరెక్టుగా చెప్పావు అది ఒక మంచి NGO వాళ్ళు చాలా చక్కగా దానిని నిర్వహిస్తున్నారు. నేనుకూడా తీరికి సమయాల్లో వాళ్ళకి మేథ్స్,  ఇంగ్లీష్ కంప్యూటర్స్ నేర్పుతున్నాను. వాళ్ళకి ఒక మంచి అనుభవం వున్న పెద్ద అండ కావాలి.  అలాంటి మనిషి కోసం వాళ్ళు వెదుకు తున్నారు. అమ్మ అంత మంచి వ్యక్తి వాళ్ళకి ఎంతో అవసరం. మనల్ని పెంచటంలోనూ, తీర్చిదిద్దటం లోను అమ్మది ఎంత ప్రముఖమైన పాత్రో మనకి తెలుసు. ఇప్పుడు అక్కడ వున్న మనలాంటి పిల్లలకి
 సరిఅయిన నడవడిక నేర్పే మంచి మనసున్న, అనుభవంవున్న మనిషి చాలా అవసరం. అమ్మ వయసు పెద్దదే అయినా దేమునిదయవలన ఆరోగ్యంగా వుంది. అల్లాంటి అమ్మని ఇలా మరమనిషిలా చూడటం చాలా కష్టంగా వుంది.  ఇప్పుడు మనకి తన అవసరం అంతగా లేదని ఆలా గదిలో బంధింపడి ఆ TV ప్రోగ్రామ్స్ చూస్తూ అదే లోకమన్నట్టు బ్రతుకుతూ ఒక మరమనిషి ల బ్రతుకుతోంది. నేను తీసుకొన్న నిర్ణయం మొదటిలో కొంచెం బాధగా అనిపించినా, అక్కడ మనుషుల్లో వుంటూ మరచిపోయిన అనుబంధాల్ని, మానవత్వాన్ని మరల చిగురింప చేసుకొని మారిన మనిషిలా మళ్ళీ మన అమ్మని చూడాలనే ఉద్దేశంతోనే ఈ నిర్ణయం తీసుకొన్నాను.
     మన సమాజం లో ఇలా ఉపయోగపడే పెద్దలు చాలా మంది వున్నారు.. అందరికి సాధ్య పడకపోవచ్చు కానీ వీలైనంతవరకు అమ్మలాంటి వ్యక్తులని తిరిగి సమాజానికి ఉపయోగపడే లా చేయగలిగితే మరుగునపడిపోతున్న సామాజిక విలువలని మళ్ళీపునరుద్ధరించటం,  మనుషుల మధ్య అనుబంధాల్ని మెరుగుపరచడం సాధ్య పడుతుంది అన్నది నా నమ్మకం. నా నిర్ణయం వలన బంధువుల్లో ఎల్లాంటి అపవాదు వస్తుందో అని లలిత కంగారు పడుతోంది. ఏదైనా మార్పు వస్తున్నప్పుడు అలజడులో సహజం… అమ్మ కూడా అంత తేలిక గా అంగీకరించలేదు. కానీ అక్కడికి వెళ్ళాక అంతమంది మానవత్వం నిండి వున్న మనుషుల్లో వుంటూ తను కూడా మారి పరిపూర్ణమైన జీవితానందాన్ని పొందుతుందని నా ఆశ.  నా నిర్ణయం కూడా సబబు అయినదని, మనస్ఫూర్తిగా అంగీకరిస్తుంది అది నువ్వు చూద్దువుగాని. దీనికి కొంత సమయం పడుతుంది. మీరెవరు కంగారు పడవద్దు. అంటూ సేవ సమితి వారికి అమ్మని తీసుకు వస్తున్నట్టుఫోన్ చేసి తెలపడానికి లోనికి వెళ్ళాడు.
     తేలిక పడిన మనసులతో అమ్మని చూద్దామని నేను వదిన గది వరకు వెళ్ళాము. నిస్తేజంగా యాంత్రికంగా టీవీ ని చూస్తోంది, మర మనిషి ల అయిపోయిన అమ్మ మారిన మనిషిలా అవుతుందన్న నమ్మకం తో వదిన దగ్గర సెలవు తీసుకొని భారమైన మనసుతో వెనుతిరిగాను. 
రచన: రాజ్యలక్ష్మి  బి
 చైతన్యకు కుక్కలంటే పరమ అసహ్యం  చదువుకునే రోజుల్లో రాత్రిపూట అందమైన కలలు కంటూ నిద్ర పోయే సయం లో ఒక కుక్క వల్ల తనకు జరిగిన అవమానం తల్చుకుంటే యిప్పటికీ కంపరమేస్తుంది చైతన్యకు  ఒకరాత్రి ఒక కుక్క సరిగ్గా చైతన్య దుప్పటి కప్పుకుని తన కాలేజీలోని అందమైన వసంతను తల్చుకుంటూ తియ్యటి కల కంటున్నాడు  అది అర్ధరాత్రి సమయం  ఒక కుక్క మొరిగి మొరిగి అరిచీ అరిచీ చివరకు తనను యెవరూ పట్టించుకోవడం లేదని కుయ్యో కుయ్యో అంటూ ఆరోహణ అవరోహణలో రాగాలు మొదలు పెట్టింది  దాని అరుపులకు సానుభూతిగా మరో నాలుగు కుక్కలు శోకాలు మొదలు పెట్టాయి  వాటి శోకాలతో నిశ్శబ్దం గా వున్న వీధంతా ఒక పెద్ద రణరంగం అయ్యింది
 చైతన్య తియ్యని నిద్రకూడా చెడింది  వాటిగోల మహా తారా స్థాయిలో వినపడుతున్నది  అంతే చైతన్య మహా కోపం తో కర్ర తీసుకుని వీధిలోకి పరుగెత్తాడు  కానీ అప్పటికే ఆ కుక్కలన్నీ రాజవీధిలో సైనిక కవాతులాగా తోకలాడించుకుంటూ వెళ్లిపోతున్నాయి  ఒక్క కుక్కా లేదు  ప్రతీరోజు యిదేపని  చైతన్య కు విసుగెత్తి కుక్కల బాధ భరించలేక మరో వీధిలోకి మకాం మార్చాడు
 అక్కడ రాత్రిపూట కుక్కల అరుపులూ రొదలు వినిపించేవి కావు  తన నిద్రా కలలూ హాయిగా జరిగిపోతూ కరిగిపోతూ వుండేవి  ఒకరోజు చల్లనిగాలికి ప్రశాంతం గా హాయిగా నిద్ర పట్టింది  పొద్దున్నే వాతావరణం చూసి రాత్రి వాన పడిందని గ్రహించాడు  అక్కడ రాత్రిపూట నిశ్శబ్దంగా ప్రశాంతంగా గడవడంతో చైతన్యకు మహా ఆనందంగా వుంది
 డిగ్రీ పరీక్షలు దగ్గర పడటంతో రాత్రుళ్లు మేలుకుని చదవడం మొదలుపెట్టాడు  కానీ చదవడం మొదలుపెట్టగానే నిద్రమత్తు ముంచుకొచ్చేది  కుక్కలు అరిస్తే బాగుండు అనుకునేవాడు  మళ్ళి ‘ఆమ్మో ‘ అనుకునేవాడు  కష్టపడి నిద్రాపుకుని చదివాడు  పరీక్షలు ముగిసాయి  సరిగా నిద్ర లేదు కదా ఆ రాత్రి హాయిగా నిద్ర పోవాలనుకున్నాడు వంద ఫిరంగులు పిలినట్టు పెద్ద పెద్ద శబ్దాలు వినిపించాయి  ఉలిక్కిపడి నిద్ర లేచాడు చైతన్య  కొత్తగా వచ్చాయో లేక తన మీద కోపంగా వున్నాయో కానీ కుక్కల అరుపులు మొరగడం వినపడ్డాయి  చెవులు గట్టిగా మూసుకుని పడుకున్నాడు  ఓపిక పట్టాడు   కుక్కలు బిగ్గరగా భయంకరంగా మొరుగుతున్నాయి  కోపంగా నిద్ర కళ్లు నిలుపుకుంటూ దుడ్డుకర్ర పట్టుకుని బయల్దేరాడు
 వీధిచివర చెత్తకుండీ దగ్గర సుమారు పదికుక్కలు భీకరంగా మొరుగుతూ తిరుగుతున్నాయి  చతన్య గురిచూసి కర్ర కుక్కలమీద విసిరాడు  కర్ర గురితప్పి చెత్తకుండీకి కొట్టుకుని పెద్దశబ్దం వచ్చింది  కుక్కలు పారిపోయాయి  అంతలో శబ్దానికి డాబాలమీద పడుకున్నవాళ్ల్లు లేచి “దొంగా ;;;;; దొంగా ;;;దొంగా “అంటూ అరిచారు  అందరూ లైట్లు వేశారు
 చైతన్యకు చెమటలు పట్టి కాళ్లు వణుకుతున్నాయి  ఒకసారి తన ఆకారం చూసుకున్నాడు  గళ్ళలుంగీ చారల షర్టు నిజంగానే యెవరైనా చూస్తే దొంగే అనుకునేలా వున్నాడు  వెంటనే శక్తికొద్దీ పిక్కబలం తో తిరోగమించాడు  అదిచూసి కుక్కలు అతని వెంటబడ్డాయి  కొంతమంది కేకలేస్తూ అతని వెనకాల పరుగెత్తుతున్నారు  అందరినీ తప్పించుకుంటూ పరుగు పరుగున గదికి చేరి లోపలికి గొళ్ళెం వేసుకున్నాడు లుంగీ షర్టూ మార్చుకుని పడుకున్నాడు  వణుకు తగ్గలేదు
 కుక్కలు మొరుగుతున్నాయి  జనం కూడా గుమ్మం ముందు చేరి తలుపులు బాదుతున్నారు  ఇంటి యజమాని బయటకు వచ్చాడు  కుక్కల అరుపులూ జనాల చేతిలో కర్రలూ వింతగా చూసాడు
“ఏమైంది …ఏమైంది “ప్రశ్నించాడు యింటి యజమాని
 “ఒక దొంగ పారిపోతూ యీ గదిలో దూరాడు “అంటూ ఒకతను చైతన్య గది వైపు చెయ్యి చూపించాడు
 ” చైతన్యా — చైతన్యా ‘అంటూ యింటి యజమాని తలుపు కొట్టాడు  ఆవులిస్తున్నట్టుగా నటిస్తూ కళ్లు తుడుచుకుంటూ తలుపు తీసాడు చైతన్య  ఎదురుగా గుంపు కర్రలతో కుక్కలు అరుపులతో కనపడ్డారు
 “”నీ గదిలోకి యెవరైనా చొరబడ్డారా చైతన్యా “ప్రశ్నించాడు యజమాని
 ” లోపలికి గొళ్ళెం వుంటే యెవరొస్తారండీ ? ఏం జరిగింది “అమాయకంగా యెదురు ప్రశ్నించాడు చైతన్య
 ” విన్నారుగా !యిక్కడికి దొంగా రాలేదు గింగా రాలేదు సరేలే చైతన్యా పడుకో ” అన్నాడు యజమాని  వాళ్లు వెళ్లిపోయారు కుక్కలూ వెళ్లిపోయాయి  ‘హమ్మయ్య ‘ పెద్దగండం గడిచింది అనుకున్నాడు చైతన్య
ఆ సంఘటన జరిగినప్పటినించీ చైతన్యకు కుక్కలను చూస్తే కోపం కంపరం వగైరా వగైరాలు పుట్టుకొస్తాయి  
———————–
 చైతన్య బేంక్ వుద్యోగలో చేరాడు  వనజ తో పెళ్లి జరిగింది  చిన్న పట్టణం లో ఒక చిన్న ముచ్చటైన యిల్లు అద్దెకు తీసుకున్నాడు  ఇంటిముందు పూలమొక్కలు పెట్టుకున్నారు  ఒకవెదురు గేటు పెట్టాడు కుక్కలు రాకుండా  వనజ సరదా మనిషి  జాలి దయ మంచితనం కలబోసిన వ్యక్తిత్వం  విధి చివర చెత్తకుండీ చూసి చైతన్యకు భయం వేసింది గతం గుర్తుకొచ్చింది  ఆ యిల్లు వనజకు బాగా నచ్చింది పైగా అన్ని వసతులూ వున్నాయి  చైతన్య తన కుక్కల అనుభవం వనజకు చెప్పలేదు.
 ఒకరోజు వనజ యెంగిలాకులు చెత్తకుండీలో వెయ్యడానికి వెళ్లింది  అక్కడ ఒక కుక్క ఆ యెంగిలాకులు నాకడం మొదలుపెట్టింది  జాలిగుండె కదా వనజకు !వెంటనే పెరుగన్నం తెచ్చి కుక్కకు పెట్టింది  కుక్క గౌరవం గా వనజను చూస్తూ పెరుగన్నం తినేసింది  వనజకు కుక్కలంటే అభిమానం లేదుకానీ ఆ కుక్కమీద యెందుకో సానుభూతి యేర్పడింది  రోజు గేటు దగ్గర పెరుగన్నం పెట్టడం మొదలుపెట్టింది  కుక్కకూడా నెమ్మదిగా గేటు ముందుకు మకాం మార్చింది  చెత్తకుండీ దగ్గరకు వెళ్లడం లేదు  చైతన్య యిదంతా పెద్దగా గమనించలేదు
 ఒక ఆదివారం పొద్దున ఇడ్లిలు తిని తీరిగ్గా మొక్కల దగ్గర వాలు కుర్చీలో కూర్చున్నాడు చైతన్య  అప్పుడు గేటు దగ్గర కుక్క కనపడింది  ఉలిక్కిపడ్డాడు  కంపరం కలిగింది  గతం కళ్ళముందు గిరగిరా తిరిగింది  ఇంకా తనమీద ప్రతీకారమా అనుకున్నాడు.
 “వనజా ;;;;;;;; కుక్క యిక్కడ వుందేమిటీ “అడిగాడు భార్యను
 “పాపం ;;;;; మంచి కుక్కండి —గేటు దగ్గరే వుంది కదండీ పైగా యిది వుంటే రాత్రిళ్లు మనకు కూడా కాపలా కదండీ “అంటూ వనజ కుక్కను సపోర్ట్ చేసింది
 “వనజా —- కుక్కలంటే నాకు గిట్టదు ” అన్నాడు చైతన్య  వనజ నవ్వేసింది  ఆ నవ్వుకు చైతన్య మళ్లీ ఏం మాట్లాడలేకపోయాడు  
—————————— 
 ఒకరోజు వనజ వంట చేస్తుండగా కుక్కల అరుపులు వినిపించాయి  తన కుక్కను వేరే కుక్కలు కరుస్తున్నాయేమోనని గబగబా పరుగెత్తింది  అన్ని కుక్కలూ యీ కుక్కను చుట్టేసి యుద్ధం చేస్తున్నాయి  ఈ కుక్క అభిమన్యుడిలాగా ఒంటరి పోరాటం ధైర్యంగా చేస్తున్నది  గొంతు పెంచి మరీ మొరుగుతున్నది  వనజ తన కుక్కను కాపాడుకోవడానికి వేరే కుక్కల మీద రాళ్లు విసిరింది  కానీ గురితప్పి రాళ్లు తన కుక్కకే తగిలాయి  “కుయ్యో “అంటూ వనజను చూసింది  మిగిలిన కుక్కలు పారిపోయాయి  వనజ బాధ పడింది  వెంటనే పెరుగన్నం తెచ్చి పెట్టింది  అమాయకపు కుక్క “తనకా —కాదా ;;” అన్నట్టు వనజ వైపు చూసింది
 ” రామ్మా తిను “అంటూ లాలనగా పిలిచింది వనజ  కానీ అది ఆత్రంగా రాలేదు  మెల్లగా హుందాగా వచ్చి మరోసారి వనజను చూసింది
 “తిను” అన్నది వనజ  అప్పుడు వంచిన తల యెత్తకుండా గబగబా తినేసి గేటు దగ్గరకెళ్లి పడుకుంది
మధ్యాహ్నం భోజనం అయ్యాక వనజ “హీరో “అంటూ కుక్కను పిల్చింది
“ఇదేమిటి ?— తనకు కొత్తపేరున్నట్టు “తల పక్కకు తిప్పి వెనక్కి తిరక్కుండానే చూసింది కుక్క
 ” బయటకు చెత్తకుండీ దగ్గరకు వెళ్లకు కుక్కలు కరుస్తాయి గేటు దగ్గరే వుండు అర్ధమయ్యిందా “అంటూ వనజ దాన్ని వీపుమీద నిమిరింది  “సరే ‘అన్నట్టుగా చూసి వనజ దగ్గర నిలబడి తల పైకెత్తింది  కుక్కకళ్లల్లో కన్నీటిచుక్కలు  వనజకు జాలీ దయ ఆప్యాయత ! క్రమంగా మమకారం పెరుగుతున్నది.
 ఈ జరిగినదంతా ఆ రాత్రే చైతన్య తో పూసగుచ్చినట్టు చెప్పింది  దానికి పెట్టిన ముద్దుపేరు ‘హీరో ‘కూడా చెప్పింది  చైతన్య యిప్పుడు ఒకవిధం గా యింటికీ వనజకు కుక్క రక్షణగా వుంటుందని తృప్తి పడ్డాడు  
————————–
 క్రమంగా హీరో తన స్థానాన్ని గేటు దగ్గర్నించి ముందు హాల్లో ఒకమూలకు మార్చుకుంది  నెమ్మదిగా వనజ యెక్కడుంటే అక్క్కడ తిరుగుతున్నది  కానీ ఒక్క హల్లోనే ఆలా తిరుగుతుంది  వేరే గదుల్లోకి వనజ వున్నా వెళ్లదు  ఒకరోజు చైతన్య “హీరో “అని పిల్చాడు  ఠక్కున అది తనల్నే అని అర్ధం అయినట్టుగా చెవులు నిటారుగా పక్కకు వంచి చూసింది.
“వనజా నువ్వెప్పుడయినా మన హీరోని నిశితం గా చూసావా “అన్నాడు చైతన్య
వనజ కంగారుగా “మన హీరోకి గజ్జి పుళ్లు లేవండీ “అన్నది
“అదికాదు యీ కుక్క తోకాడించడం చూసావా “అడిగాడు చైతన్య
” అదేం పిచ్చి ప్రశ్న ? యే కుక్కయినా తోకాడిస్తుందిగా ! వింతగా అడుగుతారేమిటీ ” విచిత్రం గా చైతన్యను చూసింది వనజ.
” వనజా పరీక్షగా చూడు మన హీరో తోకాడించడం లేదు “అన్నాడు చైతన్య  వనజ పదినిమిషాలు సీరియస్ గా కుక్క తోకనే కన్నార్పకుండా చూసింది  నిజమే కుక్క తోకాడించడం లేదు  వనజకు చైతన్యకు వింతగా వుంది  
 చైతన్య తన స్నేహితుడు వేణుతో కుక్క తోక ఆడించడం లేదని చెప్పాడు  వేణుకి కుక్కల గురించి కొంత తెలుసు
 వేణు “అలాంటి కుక్కలను యింట్లో వుంచుకోకూడదు  అరిష్టం  వెంటనే దూరం గా వదిలెయ్యాలి ‘ అన్నాడు
 అసలే గతంలో చేదు అనుభవం వుందిగా !అందుకే చైతన్య యీసారి వేణు ఆ మాట చెప్పగానే నమ్మాడు భయపడ్డాడు  వనజకు చెప్పాడు  వనజ అయోమయం గా భర్తను చూసింది
 “పాపం తోకాడించకపోవడం దాని తప్పా ?” దినం గా ప్రశ్నించింది వనజ
 “నీకర్ధం కావడం లేదు !!! అది యిక్కడుంటే మనకు అనర్ధం “కోపం గా అరిచాడు చైతన్య  వనజ మౌనంగా వుండిపోయింది  మర్నాటినించీ హీరోని తప్పించుకుని తిరుగుతున్నది  కానీ మనసులో బాధ పడుతున్నది  కుక్క మాత్రం వనజ చుట్టూనే తిరుగుతున్నది  వనజకు దుఃఖం ముంచుకొస్తున్నది  ఇంటిపనీ వంటపనీ మీద ధ్యాస తగ్గుతున్నది  అదిచూసి చైతన్యకు వేణు మీద యింకా నమ్మకం పెరిగింది
 ఒకరోజు తెల్లవారు ఝామున చైతన్య హీరోకి మత్తుకలిపిన రొట్టె పెట్టాడు  అది నిద్రపోగానే తలుపులు బయటకు తాళం వేసి ఆటోలో దూరం గా వదిలివచ్చాడు
వనజ కుక్క లేదని గ్రహించింది  అర్ధం చేసుకుంది  చైతన్య బాధ పడతాడని అడగలేదు  వనజకు అన్నం సయించడం లేదు  నిద్ర సరిగ్గా పట్టడంలేదు  ప్రతిక్షణం హీరో గుర్తుకొస్తున్నది  దాని జాలి చూపులు గుర్తుకొస్తున్నాయి చెత్తకుండీ దగ్గర దాని బ్రతుకేదో బతుకున్నదాన్ని తనే పెరుగన్నం పెట్టి దగ్గర తీసింది  అదికూడా పెరుగన్నం రొట్టెలు తప్ప ఇక ఏం తినకుండా అలవాటు పడింది  యెక్కడుందో ఎలా వుందో ! వనజకు దిగులు పట్టుకుంది  కానీ చైతన్య బాధ పడతాడని పైకి మాత్రం మాములుగా వుంటున్నది  చైతన్య కు కుక్క గుర్తుకొస్తున్నది  కానీ వేణు చెప్పింది గుర్తుకొచ్చి తను మంచి పనే చేసానని సర్దిచెప్పుకున్నాడు  వనజ దగ్గర కుక్క గురించి ప్రస్తావన రాకుండా జాగ్రత్త పడుతున్నాడు
 వనజ రోజూ యెదురు చూస్తూనే వుంది నెలరోజుల తర్వాత వనజ పగలు పనయ్యిన తర్వాత కూరల మార్కెట్ కు వెళ్లింది  కూరలు కొంటుంటే ఒక వైపునుంచి సన్నని మూలుగు యేదో పరిచమైన గొంతులా వనజకు వినిపించింది  ఎందుకో యదాలాపంగా తలతిప్పి చూసింది వనజ  అంతే కళ్లు చెరువులయ్యాయి  హీరో చెట్టుకింద మూలుగుతూ తన్నే చూస్తున్నది  గబగబా దగ్గరకు వెళ్లింది  ‘హీరో ‘ అని పిలిచింది  దానికి లేచే ఓపిక కూడా లేదు  “నన్ను మర్చిపోయావా ‘అన్నట్టు జాలిగా చూసింది.  వనజ దాని వీపునిమిరి దగ్గర తీసింది  ‘ ఇక నిన్ను విడిచిపెట్టనమ్మా ‘ అంటూ యింటికి తెచ్చేసింది  యింటికి రాగానే దానికి పెరుగన్నం పెట్టింది  పాపం హీరో నడిచే ఓపిక కూడా లేదు  చైతన్య కుక్కను  దాని పరిస్థితి చూసి తప్పుచేసిన వాడిలాగా సిగ్గుపడ్డాడు
వనజ చైతన్యను దణ్ణం పెడుతూ కన్నీళ్లతో చూసింది  చైతన్య కరిగిపోయాడు  ఇద్దరూ కూడబలుక్కుని ఒక్కసారిగా ‘ హీరో ‘ అంటూ లాలనగా పిలిచారు  అంతే హీరోకి శక్తి యెలా వచ్చిందో కానీ వాళ్లిద్దరి దగ్గరికీ వచ్చి నించుంది.
“వనజా వనజా చూడు చూడు తోకాడిస్తున్నది ” అన్నాడు చైతన్య సంతోషంగా వనజ ఆనందంగా నవ్వింది
 హీరో యిప్పుడు చైతన్యకు వనజకు మురిపాల శునకరాజం.  
రచన: శైలజ నానిశెట్టి
వసంత ఆ రోజు పొద్దుటే ఫోన్ చేసి చెల్లెలు వేద దగ్గరికి వచ్చింది. వేద వయస్సు యాభై పైన. ఓ అయిదేళ్ల క్రితం భర్త సంతోష్ ఆక్సిడెంట్లో పోయాడు. అప్పటికే ఇంజనీరింగ్ చదువుతున్న పెద్ద కొడుకు విక్రమ్, టీనేజ్ లో అడుగు పెడుతున్న రెండో కొడుకు విశ్వాస్ తల్లిని జాగ్రత్తగా చూసుకొన్నారు. భర్త పోయినప్పటి నుండి, వేద ఎక్కడికీ రావడం మానేసింది. భర్త అకాల మరణం ను భరించలేకపోయింది. ఎంత బతిమాలినా, బలవంత పెట్టినా వచ్చేది కాదు. అప్పుడప్పుడు తల్లి, తండ్రి, తోబుట్టువుల బాధ ని చూడలేక వచ్చినా, ఎవరితో కలిసేది కాదు. ఇంకా దుఃఖం లో నుంచి తేరుకోనట్టుగానే ఉండేది. ఆమె ఏకాంత ప్రియత్వాన్ని అందరూ ఆమోదించారు. కాలం అన్ని సమస్యలకు పరిష్కారం అనుకొని వేద మనస్సు సర్దుకుంటుంది అని అందరూ వేచి ఉన్నారు.
పిల్లలిద్దరూ హాస్టల్ లో ఉండి చదువుకోవడంతో, వేద తన సైంటిస్ట్ ఉద్యోగం చేసుకుంటూ అందులో పూర్తిగా మునిగిపోయింది. పిల్లలు కూడా వాళ్ళ పరిధిని పెద్దగా పెంచుకోలేదు. స్కూలు, కాలేజీ తప్ప మరో ప్రపంచం లేకుండా తయారు అయ్యారు. వేద చాలా సెన్సిటివ్ గా అయ్యి, ప్రతీ చిన్న విషయానికి ఇరిటేట్ అవుతుందని, అందరూ జాగ్రత్తగా ఉండడం మొదలు పెట్టారు. పిల్లలిద్దరూ కూడా ఆమెను నొప్పించే పనులేమీ చేయరు. చాలా సపోర్ట్ చేశారు. విక్రమ్ పెళ్లి కూడా క్రిందటి సంవత్సరం అయ్యింది.
విక్రమ్ ఈ మధ్యనే ఫోన్ చేసి “పెద్దమ్మా ! ఒక్కసారి అమ్మతో మాట్లాడు. తాను ఏదో వ్యధను కల్పించుకొని, తనను తానే హర్ట్ చేసుకుంటుంది, మమ్మల్ని కూడా పదే పదే హర్ట్ చేస్తుంది. మేమెంత సర్దుకున్నా, తాను విసిరే మాటలు పెద్ద గాయాలే చేస్తున్నాయి. మా అందరికీ పెద్దదానివి, కొంచెం అమ్మకి అర్ధమయ్యేటట్టు చెప్పు, ప్లీజ్ పెద్దమ్మా!” అన్నాడు. ఆ పని మీదే ఈరోజు వేద దగ్గరికి వచ్చింది. భోజనాలు అయిన తర్వాత నాలుగు మాట్లాడుకుందాం అని మంచం మీద కూర్చోపెట్టింది వసంత.
వేద కి కాస్త సినిమాలు అంటే ఇష్టం ఉండేది. అమెజాన్ ప్రైమ్ లో కొత్త సినిమాలు దగ్గర మొదలుపెట్టి, ఈ మధ్యనే రిలీజ్ అయిన రాంగోపాల్ వర్మ మర్డర్ సినిమా దగ్గర ఆగారు. “ఆనర్ కిల్లింగ్” చాలా దారుణం అన్నది వేద. “అవును, ఎవరి గౌరవార్ధం ఈ హత్యలో” అని నిట్టూర్చింది వసంత. “ఇవన్నీ చట్ట పరిధిలోకి వచ్చే నేరాలు. ధన, ప్రాణ, మాన హాని జరిగినట్లయితే ప్రభుత్వం నేరం గా గుర్తిస్తుంది. రకరకాల మానసిక హింస, అహంకారంతో, సాంప్రదాయకంగా కుటుంబంలో జరిగే మానసిక హింసని, చట్టమూ, సమాజమూ గుర్తించదు. ముఖ్యంగా మన దేశంలో. సానుభూతి చట్రం లో బిగుసుకొని, సెల్ఫ్ పిటీతో, జీవితం నాశనం చేసుకున్న వాళ్ళు ఎందరో.” అన్నది వసంత. ఏమీ మాట్లాడకుండా అలాగే కూర్చుంది వేద.
కొంచెం ముందుకు వంగి వేద చేతిమీద చేయి వేసి, “ఏమైంది వేదా?” అని అడిగింది. చాలాసేపు మాట్లాడకుండా అలాగే నిశ్చలం గా కూర్చోంది వేద. తనే మొదలు పెట్టింది మాట్లాడడం “ఈమధ్య చాలా నిస్సత్తువగా ఉంటుంది అక్కా, జీవితం అంతా ఆగిపోయినట్టుంది. నా మీదే నాకు కోపం. పిల్లల మీద కోపం. చాలా చిరాకు. ఎవరు పలకరించినా కరుగ్గా మాట్లాడాలనిపిస్తుంది. వాళ్ళని హర్ట్ చేయాలనిపిస్తుంది. నేను ఏమైనా అనేస్తానేమో అని అందరూ భయపడుతూంటే ఏదో తృప్తి. అంతలోనే, ఎవరిని ఏమనేసి, ఏ ఉపద్రవం తెచ్చుకొంటానో అని భయం. విక్రమ్, విశ్వాస్ ఇద్దరూ ఫోన్ చేస్తారు. సరదాగా మాట్లాడుదామని అనుకొంటారు. నేనేదో అనగానే, హుషారు అంతా మాయం అయిపోతుంది. అసందర్భంగా కాల్ కట్ అయిపోతుంది. నాలో నాకే అసంతృప్తి. ఈ ఒంటరి జీవితం పట్ల.” మాట్లాడుతూ, మాట్లాడుతూ.. అలాగే నిద్రపోయింది. వేద తల నిమురుతూ.. ఆలోచనలో పడింది, వసంత.
వసంతకి సమస్య కొంచెం అర్ధమయ్యింది. కొన్ని సంవత్సరాలుగా ఒంటరి జీవితం, భర్తతో వియోగం, పిల్లలు తనని అర్ధం చేసుకోవట్లేదేమో అనే అనుమానం, అయిన వాళ్లందరూ జీవితం లో బిజీ అయిపోయి, తనకు సమయం ఇవ్వలేరేమో అనే సందేహం, అందరూ తమ జీవితంలో సంతోషంగా ఉంటే, నాకే ఎందుకిలా అయ్యిందని బాధ. ఎదుటివాళ్ళ ఆనందానికి తాను ఆటంకమేమో అనే  సందేహాలతో బాధపడుతూ, తనని తానే ధ్వంసం చేసుకుంటుంది. ఇలా ఆలోచిస్తూ నిద్రపోవడానికి ప్రయత్నిస్తుంది వసంత.
అంతర్గతంగా ఉన్న వ్యధ ఏదో తినేస్తోంది వేదని. చిన్నప్పటినుండీ ఎంతో బాగా చదువుకొని, సీనియర్ అయిన సంతోష్ సంబంధం రావడం, ఇష్టపడి పెళ్లి చేసుకొన్నారు. ఉద్యోగరీత్యా కాస్త ట్రాన్స్ఫర్లతో బాధపడినా, ఇద్దరు పిల్లలతో చక్కగా కనిపించేవారు. అలాంటిది అతను అకస్మాత్ గా పోవడంతో వేద ఖేదంలో పడిపోయింది. పూర్తిగా.. తాను, తన కుటుంబం కూడా! కుటుంబం చుట్టూ ఒక మహా దుఃఖంతో కోట కట్టింది. ఈ కోట ఎలా విరగ్గొట్టడం? ఇందులో పడి తాను, పిల్లలు ఊపిరి అందకుండా అల్లాడుతున్నారని తెలియట్లేదు. కొత్తగా జీవితం మొదలుపెడుతున్న పిల్లలు ఈ దుఃఖపు ఒరవడిని ఎలా తట్టుకుంటారు? లాభం లేదు, వేదతో మాట్లాడాల్సిందే. అనుకొని పక్కకు తిరిగి పడుకొంది.
సాయంకాలం అలా టెర్రస్ మీదకి తీసుకెళ్లింది. చుట్టూ కుండీలు ఓ నూటయాభై ఉండి ఉంటాయి. ఎన్నో మొక్కలు, అన్నీ ఎండిపోయి చచ్చిపోయాయి. ఓ నాలుగు రోజులు పని చేస్తే గాని, సరి అయిన తోట తయారవ్వదు. అనుకొని నిట్టూర్చింది వసంత.
కాఫీ పట్టుకొని మేడ మీదకి వచ్చింది వేద, “అక్కా! నేను మారాలని అనుకుంటున్నాను, కాస్త సహాయం చేయి” అని అడిగింది. “ముందు నువ్వు చెప్పు, నీ మనసులో ఉన్నది.” అన్నది వసంత.
“ఏదో శూన్యం అక్కా. సంతోష్ పోయిన తర్వాత పనితో ఆ లోటుని పూరించుకోవాలని అనుకొన్నాను. ఎంతో పని, పిల్లల్ని పట్టించుకోకుండా పని చేశాను. మామూలుగా కూడా పనిలో ఎప్పుడూ ముందుండేదాన్ని. ఇంటికి వస్తే అంతా ఖాళీ, అందుకే ఇంకాస్త వుద్యోగంలో కూరుకుపోయాను. ఆ మాటకు వస్తే సంతోష్ ఉన్నప్పుడు కూడా మాకు కుటుంబ జీవనం తక్కువ. మా ఇద్దరిదీ వీకెండ్ సంసారం, ఇద్దరివీ వేరు వేరు ఊర్లు, సెలవులకి ఎక్కడికీ వెళ్ళేవాళ్ళం కాదు, డబ్బు ఖర్చు అని కొంత, ఆఫీసులో మా పని ఎవరైనా ఎత్తుకుపోతారని కొంత. హోమ్ లోన్ లు తీర్చుకోవడం, పిల్లలకు ఆస్తులు సమకూర్చుకోవడం వీటితోనే సరిపోయింది. అయినా ఒకరికి ఒకరు ఉన్నామనే ధీమా, నలుగురికన్నా, ఆ మాటకి వస్తే మీ అందరికన్నా కూడా బాగా సంపాదిస్తున్నామనే గర్వం. సిబ్లింగ్ రైవల్రీ. ఇవన్నీ ఎప్పుడూ ఇలా చెప్పాల్సి వస్తుందని గాని, అసలు ఇలాంటి స్థితి వస్తుందని అనుకోలేదు. చాలా పర్ఫెక్ట్ చిత్రం మా కుటుంబం అనే భ్రమలో ఉండేవాళ్ళం నేను, సంతోష్.”
“ఇద్దరం విడివిడిగా ఉండడం వలన పిల్లలు వాళ్ళ వాళ్ళ ప్రపంచాన్ని సృష్టించుకున్నారు. ఇప్పుడు నేను ఒక్కదాన్ని ఈ ఇద్దరి వేరు వేరు ప్రపంచాలలోకి తొంగి చూడలేక నేనొక ప్రపంచం తయారు చేసుకున్నాను. మీ అందరినీ దూరం చేసుకొన్నాను. ఎంత దూరం జరిగితే అంత గొప్పదాన్ని అనుకున్నాను. నా రీసెర్చ్ అసిస్టెంట్లు, సహోద్యోగులు, వచ్చే ప్రశంసలు ఇవే జీవితం అనుకొన్నాను. విక్రమ్ పెళ్లి అయిన తరువాత రాగిణి ఎంతో ఆప్యాయంగా దగ్గరికి వచ్చింది. నన్ను తల్లిలా ప్రేమగా చూసింది. నేనే ఆ అమ్మాయిని సరిగ్గా చూడలేదు. మాట్లాడలేదు. అయినా విక్రమ్ ఏమీ కంప్లైంట్ చేయలేదు. నా బుర్రకి ఆ అమ్మాయి అణకువ, ప్రేమ అర్ధం అయ్యాక ఇప్పుడు మాట్లాడాలంటే బెదురు. కాకపోతే నా అహం అడ్డొస్తుంది. ఏం చేయమంటావక్కా? ఏ కొంచెం సరదా మనస్సుకి కలిగినా సంతోష్ కి ద్రోహం చేస్తున్నట్లు అనిపిస్తుంది. ఒక్కొక్కసారి ఈ బాధ నుండి నాకు విముక్తి లేదనిపిస్తుంది. ” అని ఆగింది వేద.
“నీ బాధ అంతా అర్ధం అవుతుంది వేదా! నువ్వు గట్టిగా ఇందులో నుండి బయటపడాలని అనుకుంటే నీ వల్ల జరుగుతుంది. అయినా ఇప్పటికిప్పుడు ఇదంతా సర్దుకోవాలంటే కూడా కష్టం కదా! పద డిన్నర్ తయారు చేసుకొందాం.” అన్నది వసంత.
క్వినోవా పొంగలి చేసుకొని శనివారం ముగించారు ఇద్దరూ. మర్నాడు ఆదివారం, రిలాక్స్డ్ గా లేచి బ్రెడ్ తో అల్పాహారం ముగించి కూర్చొన్నారు అక్కా చెల్లెళ్ళు. “లంచ్ ఏం తిందాం అక్కా?” అని అడిగింది వేద. “ఈ రోజు స్విగ్గి చేసుకొందాం.” అంది వసంత. ముందురోజు సంభాషణ తో కొంచెం మనసు సర్దుకొన్నదేమో నవ్వి ఓకే! అన్నది వేద.
“పిల్లలు ఎలా ఉన్నారు?” అని అడిగింది వేద. “బాగున్నారు వేదా! నిన్ను అడిగామని చెప్పమన్నారు. ” అన్నది వసంత.
“ఈ మధ్య ఏమైనా పుస్తకాలు కొన్నావా?” అని అడిగింది వసంత. తల దించుకొని కూర్చుంది వేద ఉలుకు, పలుకు లేకుండా! ఏదో ఆలోచన, మొహం దుఃఖంతో నిండి పోయింది. “లేదక్కా! సంతోష్ పోయిన దగ్గరినుండి, పుస్తకం ముట్టుకోలేదు.” అన్నది. వసంత వేద ని దగ్గరికి తీసుకొని, “ఈ ఒత్తిడి నుండి బయటపడు వేదా! సమస్తమైన దుఃఖాలకు, మంచి పుస్తకం, సత్సాంగత్యం, డైరీ రాసుకోవడం ఉపశమనాన్నిస్తాయి. సంతోష్ ని నువ్వు మర్చిపోయావేమో అని ఎవరూ సందేహించరు. అతను లేకపోవడం నీ వ్యక్తిత్వ లోపం కాకూడదు. ప్రపంచానికి, నువ్వు అసంపూర్తిగా కనపడాల్సిన అవసరం లేదు. ఒంటరిని హింసించే గుణం మన సమాజంలో ఉంది. నిస్సహాయంగా కనిపిస్తే హింసించాలనే మానవ ప్రవృత్తి సహజం. ఆ సహజత్వాన్ని ఆమోదించనూ అక్కర్లేదు. మనల్ని మనం హింసించుకోనూ అక్కర్లేదు. తిరస్కారాన్ని భరించే శక్తి నీకు లేదని అనుకోను. నీలో నువ్వు ముడుచుకొని, నీ పిల్లలని నీ ప్రేమ నుండి వంచించకు. ఒక చిన్న పొదరిల్లులా ఉన్న నీ కుటుంబం చెదిరిపోతూ ఉంటే, విక్రమ్ బాధ పడుతున్నాడు. కుటుంబ పెద్దగా, బాధ్యత పంచుకో. విక్రమ్, రాగిణి ల ఆనందమయ సంసారం చూస్తూ నువ్వూ సంతోషంగా ఉండు. ఈ రోజుల్లో, పిల్లల సంతోషమయ జీవితాన్ని దగ్గరినుండి చూసే అదృష్టం అందరికీ దక్కటం లేదు. దానికి వివిధ కారణాలు.
ముందు నిన్ను నువ్వు నిలబెట్టుకో, ఆర్ధికంగా కాదు, హార్దికంగా. నువ్వు ఇచ్చే ఆస్తులకన్నా, నీ పలకరింపు నీ పిల్లలకి ఆత్మస్థైర్యం కలిగిస్తుంది. ఇలా చెద పట్టిన శిధిలభవనంలా కాకుండా, నిన్ను నువ్వు పునర్నిర్మించుకో. నీకింకా ముందు ఎంతో జీవితం ఉంది. కొడుకులు, కోడళ్ళు, మనవళ్లుతో కుటుంబం విస్తృతం చేసుకో. ముభావంగా ఉండడం, భర్తో, భార్యో పోతే ఏదో అనర్హత, న్యూనత అనుకోవడం మానుకో. నీ భుజాల మధ్య, నీ ఒడిలో పిల్లలకు దొరికే నిశ్చింతని వాళ్ళకి కరువు చేయకు. ఎలాంటి సందేహాలు లేకుండా నీ జీవితాన్ని ఆహ్లాదభరితంగా చేసుకో. బాధ్యతలనుండి మొహం తిప్పుకోకు. బాధ్యత ఎల్లవేళలా నీ బ్యాంకు బ్యాలెన్స్ అంతా పిల్లలకు పంచడం కాదు.” కొంచెం ఊపిరి పీల్చుకోవడానికి ఆగింది వసంత.
మొహంలో ఎలాంటి చిరాకు లేకుండా, వింటున్నది వేద. ఆకళింపు చేసుకుంటున్నట్లుగా కనబడుతున్న వేద మొహం లో ప్రశాంతత వసంత కి రవ్వంత ఆనందాన్ని కలిగించింది. ముప్ఫై ఏళ్ల గా అనుభవం వున్న ఆ సైకాలజీ ప్రొఫెసర్ కి వేద లో కనిపిస్తున్న స్వీకృతి ఆనందాన్ని కలిగిస్తున్నా, ఇది అప్పటికప్పుడు ఏర్పడిన మార్పు అని, ఇలాంటి సమావేశాలు ఎన్నో అయితే గాని వేద ఈ ఆత్మ న్యూనతలో నుండి, ఆత్మగ్లానిలో నుండి బయట పడదనే విషయం వసంత లోని సైకాలజిస్ట్ కి తెలుస్తుంది. సాధారణంగా ఇలాంటి వారిలో వ్యక్తిత్వం చాలా బలంగా ఉంటుంది. నిరంతరం తమ వాదన నిరూపించుకోవడానికి, తమదే అత్యంత బాధాకరమైన జీవితమని బలంగా నమ్ముతారు. వేద విషయం కూడా అంతే. సంతోష్ ని ఎంతో ప్రేమించింది. అతనితోటి జీవితం తనివి తీరకుండానే ఒంటరి అయ్యింది. ఒంటరితనం వివిధ రకాల అనుభవాలను, నిరాశను కల్పించింది. వాటన్నిటికీ పరిష్కార మార్గంగా తనని తానే బాధించుకోవడం, కరుగ్గా మాట్లాడడం అలవాటు చేసుకుంది. మనస్సుతో కల్లోలాన్ని ఆహ్వానించింది. ఇప్పుడు ఆ తుఫానులో కొట్టుకుపోతుంది. దరి చేరడానికి ఎంత సమయం పడుతుందో అనుకొంది వసంత.
కొంతకాలం సెలవు పెట్టించి తనతో తీసుకువచ్చింది. వేద కొడుకు విక్రం కూడా భార్య రాగిణితో వచ్చాడు. తల్లితో కొంత సమయం ఆనందంగా గడిపాడు. వేద మనసులో ఏముందో తెలియదు గాని, తాను వాళ్ళతో సంతోషంగానే గడిపింది. కోడలితో కారమ్స్ ఆడింది. కొడుకుకు ఇష్టమని బిరియాని చేసి పెట్టింది. కొడుకు, కోడలు వెళ్లిపోతుంటే, దారిలో తినడానికి మురుకులు చేసి ఇచ్చింది.
వాళ్ళు వెళ్ళాక వేద కూడా రెండు రోజులుండి ఇంటికి చేరింది. ప్రతి రోజు వసంత తోటి మాట్లాడటం మొదలు పెట్టింది. మెల్లగా మెడిటేషన్ సెంటర్ లో చేరింది. చిన్నప్పటి హాబీ క్రోషియా మొదలుపెట్టింది. ప్రతి వారం లైబ్రరీ కి వెళ్లి పుస్తకాల మధ్య కొంచెం సేపు గడపడం అలవాటు చేసుకుంది. వారం లో డాబా మీద ఉన్న మొక్కలు మార్పించింది.  ఓ నెల రోజులు గడిచాక, ఉగాది వస్తూ ఉంటే, రాగిణి ఫోన్ చేసి, వస్తాం అత్తయ్యా అని అడిగింది తప్పకుండా రమ్మని చెప్పింది వేద. ఆ ఉగాది ఎన్నో సంవత్సరాల తర్వాత వేద ఇంట్లో పండగ. కొడుకు కోడలు కి కొత్త బట్టలు కొన్నది. తాను కూడా మంచి జరీ చీర కొనుక్కుంది. విశ్వాస్ తో వీడియో కాల్, ఉగాది పచ్చడి, పులిహోర, బొబ్బట్ల తో ఆనందంగా గడిచింది. ఉగాది అయిన తరువాత, బయల్దేరుతూ నా దగ్గరికి ఎప్పుడు వస్తావు? అని అడిగాడు విక్రమ్. శ్రీరామ నవమికి లాంగ్ వీకెండ్ వస్తుంది అప్పుడు వస్తాను నాన్నా అన్నది వేద నవ్వుతూ.
ఫోన్ చేసి అక్క వసంతతో తన మార్పును ఆస్వాదిస్తూ… ఆహ్లాదంగా మాట్లాడుతుంది. చిన్న చిన్న సూచనలు సలహాలు ఇస్తూ, వసంత, వేద పోరాటాన్ని, తనని తానే గెలవటానికి చేసే పోరాటాన్ని గమనిస్తూ, మధ్య మధ్యలో సహాయం చేస్తూ వేదని కాచుకొంది. సెలవులకు భయపడే వేద ఇప్పుడు వీకెండ్ కోసం ఎదురుచూస్తూ కొడుకు దగ్గరకు వెళ్లడానికి ఉత్సాహం చూపిస్తూంది.
తరచుగా మాట్లాడుతున్నా, వేదని కలవడానికి ప్రయత్నించలేదు వసంత. తనంతట తానే ఈ మానసిక స్థితి నుండి బయటకు వచ్చి కుటుంబంతో అనుసంధానం కావాలని ఆశించింది. కొన్ని నెలల తరువాత, తన అక్కచెల్లెళ్లు, అన్నదమ్ములకి , సంతోష్ అక్కచెల్లెళ్లు అన్నదమ్ములకి, చిన్న పార్టీ ఇచ్చింది విక్రమ్ ఇంట్లో, విశ్వాస్ ఎం.స్. పూర్తి చేసుకుని ఇండియా వచ్చిన సందర్భంగా.
వేద మొహంలో కనబడుతున్న నిశ్చింత, విక్రమ్, రాగిణి కళ్ళల్లో కనిపిస్తున్న సంతృప్తి, విశ్వాస్ నవ్వులో కనిపిస్తున్న సంతోషం లో వేద కుటుంబం సంపూర్తిగా కనిపించింది వసంతకి.
ఎంతమందికి తల్లిదండ్రుల గురించి, వారి మానసిక సమస్యలు వాటి పరిష్కార మార్గాలు, ఆరోగ్య సమస్యలు గుర్తించే ఆలోచన, పరిణితి పిల్లల్లో ఉంటుంది. సరైన సమయానికి, విక్రమ్ తెలియచేసాడు కాబట్టి, వేద కూడా సలహా వినడానికి, సమస్యని అర్థం చేసుకోవడానికి, ప్రయత్నించింది కనుక, సులువుగా తేలిపోయింది. ఇలా ఎంతమంది నిష్కారణంగా  తమకు తామే హాని తల పెట్టుకుంటున్నారో అనుకొని నిట్టూర్చింది వసంత. 
****

రచన: వోలేటి స్వరాజ్యలక్ష్మి
శుభమస్తు ఓం గణేశాయనమః అవిఘ్నమస్తు
దేవీ స్తుతి
శ్లో.1 నమో దేవ్యై మహాదేవ్యై శివాయైు సతతం నమః
నమః ప్రకృత్యై భద్రాయైు నియతాః ప్రణతాః స్మతామ్‌
శ్రీమద్దేవీ భాగవతము నందు వేదములు స్వయంగా భగవతీ దేవిని ఈ విధముగా స్తుతించినవి.
శ్లో.2 నమో దేవి మహా మాయే విశ్వోత్పత్తి కరే రామ్‌।
నిర్గుణే సర్వభూతేశి మాతః శంకర కామదే ॥
త్వం భూమిః సర్వభూతానాం ప్రాణః ప్రణవతాం తథా ।
ధీః శ్రీః కాంతిః క్షమా శాంతిః శ్రద్ధా మేధా ధృతిః స్మృతిః ॥
త్వముద్గీ ధేజుర్థమాత్రాసి గాయత్రీ వ్యాహృతి స్తధా ।
జయాచ విజయా ధాత్రీ లజ్జా కీర్తిః స్పృహాదయా ॥
(దేవీ భా.` 1/55/53-55)
శ్లో.3. ఆరాధ్యా పరమా శక్తిః సర్వైరపి సురాసురైః
నాతః పరతరం కించి దధికం భువనత్రయే
సత్యం సత్యం పునః సత్యం వేద శాస్త్రార్ధ నిర్ణయః
పూజనీయా పరా శక్తిర్నిర్గుణా సుగుణా థధా!
(శ్రీ సూతముని వివరణ) (దేవీ భా.` 1/9/86-87)
స్వయంగా శ్రీదేవియే వటపత్ర శాయిగా బాల రూపంతో ఉన్న విష్ణుభగవానునితో అంటుంది.
శ్లో.4. ‘‘సర్వం ఖల్విదమ్‌ వాహం నాన్యదస్తి సనాతనమ్‌’’
(దేవీ భా.` 1/15/52)
దేవ్యధర్వ శీర్షము, దేవీగీత, భావనోపననిషత్తు, త్రిపుర తాపినీ ఉపనిషత్తు, భువనేశ్వరీ ఉపనిషత్తులలో దేవి స్వయంగా తనను పరబ్రహ్మగా తెలియజేసింది.
శ్లో.5. ‘‘సా బ్రవీ దహమ్‌ బ్రహ్మ స్వరూపిణీ!
మత్తః ప్రకృతి పురుషాత్మకం జగత్‌’’ (దేవ్యధర్వ శీర్షం 3`4)
‘‘స్వాత్మైవ లలితా!’’ (భావనోపనిషత్తు)
‘‘తురీయయా మాయయాన్త్యయా నిర్దిష్ట పరమం బ్రహ్మేతి’’
(త్రిపురతాపినీ 5`1)
‘‘బ్రహ్మరంధ్రి బ్రహ్మరూపిణీ మాప్నోతి’’
(భువనేశ్వరీ ఉపనిషత్తు)
‘‘త్వమేకా పరబ్రహ్మరూపేణ సిద్ధా శృణ్వంతు
నిర్జరాః సర్వేవ్యాహరం త్యావచోమమ!
యస్యశ్రవణమాత్రేణ మద్రూపత్వం ప్రపద్యత్‌!
అహమేవాస పూర్వం తు నాన్యత్‌ కించిన్నగాధిప।
తదాత్మరూపం చిత్సం విత్‌ పరబ్రహ్మైక నామకం॥
శ్లో.6. సదేకత్వం న భేదోజుస్తి సర్వదైవ మమాస్యచ।
యోజుసౌ సాహమహం యోజుసౌ
భేదోజుస్తి మతి విభ్రమాత్‌॥
అవయోరం తరం సూక్ష్మం యో వేద మతిమాన్‌ హిసః।
విముక్తః సతు సంసారాన్ముచ్యతే నాత్రసంశయః ॥
(దే. భా. 3/6/2`3)
ఈశ్వరునికి ఏ స్వరూపమున్నదో, శక్తికి కూడా అదే స్వరూపము ఉన్నదని తెలుసుకోవాలి.
శ్లో.7. తచ్ఛక్తిః భూతః సర్వేషు భిన్నో
బ్రహ్మాది మూర్తిభిః కరా భోక్తా చ
సంహర్తా సకలః సజగన్మయః
బ్రహ్మ నారదునితో అంటాడు
శ్లో.8. ఏకరూపౌ చిదాత్మానౌ నిర్గుణే నిర్మలా వుభే।
యాశక్తిః పరమాత్మ సౌయోజుసౌసా పరమామతా।
అంతరం నేతయోః కోజుపి సూక్ష్మం వేద చ నారద ॥
దేవీ భాగవతంలో జగన్మాత తన అవతార కారణాన్ని తెలుపుతూ అంటుంది.
శ్లో.9. సాధూనాం రక్షణం కార్యం హంతవ్యా
యేజుప్యసాధవః వేదసంరక్షణం కార్యమవతారై రనేకశః।
యుగే యుగే తానే వాహ మవతారాన్‌ భిభర్మిచ. ॥
నిర్మలమైన జ్ఞానులు, వివేకవంతులు అయినవారు దేవి నిర్గుణ భావమును స్వీకరించి ఉపాసించెదరు
శ్లో.10. సుగుణా నిర్గుణా చేతి ద్విధా ప్రోక్తా మనీషిభిః
సగుణా రాగిభిః సేవ్యా నిర్గుణాతు విరాగిభిః
శ్లో.11. దేవీ హ్యేకాగ్ర ఆసీత్‌! సేవ జగదండమ సృజత్‌।
తస్యా ఏవ బ్రహ్మా అజీ జనత్‌।
ప్రాణి స్థావర జంగమం మనుష్య మజీ జనత్‌! సైషా పరాశక్తిః
(బహ్వృచోపనిషత్తు)
ఋగ్వేదము నందు కూడా జగన్మాత అంటుంది.
‘అహం రుద్రేభిర్వసుభిశ్చరామ్యహమాదిత్యైరుత విశ్వ దేవైః।
అహం మిత్రా వరుణోభా బి భర్త్యః మింద్రాగ్నే అహమశ్వినో భా॥
(మం.10 అ.10 సూ125/1)
పైన పేర్కొనబడిన వాక్యములను అన్నింటినీ పర్వాలోచనము చేయుటవలన దేవీ భాగవతమందు పరబ్రహ్మ పరమాత్మయే దేవీ నామముతో వ్యవహరింపబడినదని తేటతెల్ల మగుచున్నది.
బ్రహ్మతత్త్వము అత్యంత సూక్ష్మము, గుహ్యాతి గుహ్యతమము, నిగూఢము అయినందువల్లనే వివిధ శాస్త్రములందు పెక్కు రీతులుగా బోధింపబడినది. కావున దేవి పేరుతో పరబ్రహ్మ పరమాత్మను ఉపాసించుటవలన కూడా పరమాత్మ ప్రాప్తి లభించును.
ఓం జగదంబికాjైునమః
దేవీ భాగవతమందలి కథలు ప్రారంభం
మూడవ స్కంధము (14 నుండి 24 వ అధ్యాయం వరకు)
ఇది మంత్ర జప మహిమ
పూర్వము ధృవసంధి యను రాజు కోసలదేశ రాజ్యమును పాలించుచుండెను. అతడు సూర్యవంశస్థుడు. అతడికి యిరువురు భార్యలు ` మనోరమ, లీలావతి. మనోరమ కొడుకు సుదర్శనుడు. లీలావతి కొడుకు శత్రుజిత్తు. వేటకు వెళ్ళిని ధృవసంధి సింహముచే మృత్యువాత పడగా మనోరమ తండ్రియు, లీలావతి తండ్రియు మనవలలో ఎవరికి పట్టాభిషేకము చేయాలా అని తెగ వాదులాడుకొనిరి. శత్రుజిత్తు తాతగారైన యుధాజిత్తు సుదర్శనుని తాతగారైన వీరసేనుని హత్యగావించెను.
తన తండ్రిని చంపిన యుధాజిత్తు తన కుమారుని కూడా చంపుటకు యత్నములు సేయుచుండగా చూచి మనోరమ కుమారుని కాపాడుకొనుటకు నమ్మకమైఐ మంత్రి విదల్లుని ఆశ్రయించగా అతడు రహస్యముగా వారిని దాసీ సహాయమున రాజ్యమును దాటించి చిత్రకూటమున ఉన్న భరద్వాజ ముని ఆశ్రమమునకు చేర్చెను. ఒక ప్రత్యేక కుటీరమున భరద్వాజ ముని వారికి ఆశ్రయము కల్పించెను.
ఒక ముని కుమారుడు మంత్రియగు విదల్లుని ‘‘క్లీబ’’ శబ్దముతో గట్టిగా పిలువగా సుదర్శనుడు వినెను. ‘‘క్లీబ’’ శబ్దములోని మొదటి అక్షరమైన ‘‘క్లీ’’ మాత్రమే సుదర్శనునికి గట్టిగా వినబడిరది. అప్పటినుండి అతడు ఏ పనిచేస్తున్నా ఆ ‘‘క్లీ’’ అనే వర్ణమును అనుస్వారము (సున్నా) లేకుండానే అలా మాటిమాటికీ గుర్తు తెచ్చుకుని వల్లిస్తూ ఉండేవాడు.
జగదంబిక యొక్క మంత్రరాజము యొక్క ‘‘క్లీం’’ అనే కామబీజము అనుకోకుండా సుదర్శనునికి లభించింది. అయితే సున్నా లేకుండానే అతడు ‘‘క్లీ’’ అనే వర్ణమును ఛందస్సు, ఋషి, న్యాసము, ధ్యానము, విధివిధానములు తెలియకుండానే అతడు భక్తిగా ‘‘క్లీ’’ అను వర్ణమును పదేపదే ఉచ్ఛరించుచుండెను. లేచినా, ఆడుతున్నా, నిద్రలోను కూడా వల్లించే వాడు.
పదకొండు సంవత్సరముల వయస్సులో భరద్వాజముని అతనికి ఉపనయన సంస్కారము చేయించెను. వేదాధ్యయనము గావించెను. కామబీజ మంత్రప్రభావముచేత సకల విద్యలు నేర్చెను.
అతని శ్రద్ధా భక్తికి జపమునకు ముగ్ధురాలైన జగదంబిక అతనిని అనుగ్రహించెను.
ఎర్రని వస్త్రమును ధరించి, ఎర్రని హేమ కాంతితో మెరయుచూ గరుడవాహనమెక్కి ఆదిశక్తిగా ప్రత్యక్షమైంది. చల్లని తల్లిని దర్శించిన సుదర్శనుడు మిక్కిలి పరవశుడయ్యెను.
ఆ తల్లి అనేక ఆయుధములను ప్రసాదించినది. ఆ తరువాత కాశీరాజు కుమార్తె శశికళతో అతనికి వివాహమైంది. వివాహ విషయమున ఎందరో రాజులు శత్రువులైరి. యుధజిత్తుకూడా తన మనవడిని తీసుకుని సుదర్శనునిపై యుద్ధమునకు వచ్చాడు. కానీ యుద్ధములో స్వయముగా పరమేశ్వరి, ఆ జగజ్జనని సుదర్శనుని కొరకై యుద్ధములో ప్రకటితమై శత్రువులతో స్వయంగా పోరు సలిపింది. ఇది అందరికీ ఎంతో ఆశ్చర్యము కలిగించింది. యుధాజిత్తు, శత్రుజిత్తు యుద్ధంలో ఓడిరి. కోసల రాజ్యమునకు సుదర్శనుడు పట్టాభిషిక్తుడై తల్లిని ప్రేమతో చూసుకుంటూ ఎంతోకాలం పరిపాలించాడు.
నిరంతరము అమ్మవారి బీజ మంత్రములను జపించుటచే యతనిని విజయం వరించినది. అమ్మ అనుగ్రహం అతనికి సంపూర్ణంగా లభించింది. అమ్మ దయ ఉంటే అన్నీ ఉన్నట్లేకదా.
మొదటి స్కంధము రెండవ కథ
సుద్యుమ్నుడను రాజు స్త్రీగా మారుట,
దేవీ భాగవత శ్రవణమున
మరల పురుషునిగా మారుట
ఈ కథ అగస్త్య, లోపాముద్రలకు శివకుమారుడైన కుమారస్వామి దేవీ భాగవత మహాత్మ్యమును వివరించే సందర్భంలోనిది.
దేవీ భాగవత పురాణమును స్వయముగా దేవియొక్క వాఙ్మయం మూర్తి యని చెప్పుదురు. దీని శ్రవణముచే ప్రపంచమున లభ్యము కానిదంటూ ఉండదు.
వివశ్వంతుడను మనువు పుత్రుడు శ్రాద్ధదేవుడు. వివశ్వంతుని భార్య శ్రద్ధ. వారికి సంతానము లేకపోవుటచే మహర్షి వశిష్ఠుని సహాయమున యజ్ఞము చేయదలచెను. శ్రద్ధ యజ్ఞము చేయు హోతతో ‘హేమహర్షి, నా గర్భము నుండి ఒక కన్య ఉద్భవించునట్లు ఆశీర్వదించమని వేడుకొంది. అట్లే అని హోత ‘కన్య జన్మించుగాక’ యని సంకల్పము చేసి హవనము కొనసాగించెను.
ఈ విపరీత భావమునకు ఫలముగా ‘ఇల’ అను పేరు గల కన్య ఉదయించెను. రాజగు వివశ్వంతుడు విచారించెను. వశిష్ఠుడు యోగధ్యాన ముద్రుడై సంగతి గ్రహించెను. ‘ఇల’ అను స్త్రీని పురుషునిగా చేయమని శ్రీహరిని శరణువేడెను. ముని యొక్క తపస్సు, శ్రీహరి అనుగ్రహమువలన ‘‘ఇల’’ అందరూ చూచుచుండగనే పురుష రూపమునకు మారిపోయెను. గురువు వశిష్ఠుడు సంస్కార మొనర్చి, సుద్యుమ్నుడను నామమిడెను.
అ మనుపుత్రుడు సుద్యుమ్నుడు గొప్ప విద్వాంసుడయ్యెను.
ఒకసారి అతడు వేటకొరకు అరణ్యములో ప్రవేశించెను. అచట ఒక వనము లోనికి ప్రవేశించగానే సుద్యుమ్నుడు, అతని పరివారము, గుర్రములు స్త్రీలుగా మారిపోయినవి. ఆశ్చర్యముతో వారందరూ అటూనిటూ తిరుగుచుండగా బుధుడు (చంద్రుని కుమారుడు) ఆ స్త్రీని చూచి మోహించెను. అలా వారు కొన్ని దినములు ఆ ఆశ్రమమునందే కలిసి జీవించిరి. సరస సల్లాపములతో కాలము గడిచెను. వారికి ఒక పుత్రుడు జన్మించెను. పేరు పురూరవుడు.
కొంతకాలమయ్యాక ఆమెకు పూర్వ స్మృతి గల్గెను. వెంటనే ఆ స్త్రీ మిగుల దుఃఖించెను. గురుదేవులైన వశిష్ఠుని చేరి నమస్కరించి తన వృత్తాంతమును తెల్పి దానికి కారణమడిగినది. మరల పురుషునిగా మారుటకు తన ఇష్టమును తెల్పినది. వశిష్ఠుడు ధ్యానములో దానికి కారణము గ్రహించెను. ఒకసారి శివపార్వతులు వనవిహారము చేయుచు సరస సల్లాపములలో మునిగి ఉండగా కొందరు మునులు అచ్చటకు శివదర్శనమునకై వచ్చుట జరిగినది. పార్వతి వారలందరిని చూసి లజ్జితులరాలౌట పరమశివుడు గ్రహించెను. అప్పటినుండి ఆ వనములోకి ఎవరు ప్రవేశించినను వారు స్త్రీ రూపమును పొందెదరని శివుడు శాపమిచ్చెను. పార్వతి సంతోషించెను.
ఈ విషయము తెలియని సుద్యుమ్నుడు పరివారము ఆ వనములో ప్రవేశించి స్త్రీలుగా మారిపోవుట తటస్థించినది. ఇదీ కారణమని వశిష్ఠుడు తెల్పగా సుద్యుమ్నుడు వశిష్ఠుని తనకు పురుషరూపమివ్వగల అవకాశమిమ్మని ప్రార్ధించెను. వెంటనే వశిష్ఠుడు కైలాసమునకు చేరుకొని శివుని ఓ పార్వతీపతీ! చంద్రశేఖరా! సుఖప్రదా! భక్తి ముక్తి ప్రదాత! నీలకంఠా! శివా! శరణాగత వత్సల! వృషాధిపా! నమో నమః
రుద్ర! త్రిపురాంతక! శివ! దేవాధిదేవా! గిరిజాపతీ! యజ్ఞ స్వరూప! త్రిలోచనా! గంగాధరా! శంకరా! నమో నమః అని స్తుతించెను.
వశిష్ఠుని భక్తికి ఆనందతరంగితుడై శంకరుడు ప్రత్యక్షమయి కావలసిన వరము కోరుకొమ్మనగా మునివర్యుడు దేవా! అని శివుని పాదములకు ప్రణమిల్లి, దేవా! యని తన మనసునందలి విషయమును తెలుపగా శంకరుడట్లే యని ‘‘ఆ సుద్యుమ్నుడు ఒక నెల పురుషునిగా ఒక నెల స్త్రీగా నుండగలడని’’ వరమిచ్చెను.
సంతోషించిన వశిష్ఠుడు పార్వతికడకు పోయి ఆ జగజ్జననిని యిట్లు స్తుతించెను. దేవీ! భగవతీ! సర్వ సురార్చిత మహాదేవీ! భక్తానుగ్రహకారిణీ! అనంత గుణాలయే! శరణాగత వత్సలే! జయదుర్గే! దుఃఖహంత్రీ! మహా మాయే! జగదంబికే! సృష్ఠి స్థితి లయకారిణీ! దుష్టదైత్య సంహారీ! నీకు నమస్సులనెను.
సాక్షాత్తు నారాయణి యగు పార్వతి మునివర్యుని భక్తి వచనములకు మిక్కిలి సంతోషించి, ‘‘ద్విజవరా! నీవు సుద్యుమ్నుని ఇంటికి వెళ్ళి, తొమ్మిది దినములు అతనికి భక్తితో దేవీ భాగవతమును వినిపింపుము. నాకు అత్యంత ప్రియమైనది. అది వినుట తోడనే అతడు శాశ్వతముగా పురుషునిగా మారిపోవును. జయము’’ అని అదృశ్యమయ్యెను.
ఆ విషయము వశిష్ఠుడు తెలుపగా సుద్యుమ్నుడు భక్తితో ‘ఆశ్వయుజ మాస శుక్ల పక్ష పాడ్యమి మొదలుకొని తొమ్మిది దినములు నవరాత్రి విధానమును పాటించి జగదంబికను పూజించెను. అమృతమయమగు దేవీభాగవతమును గురువుద్వారా వినుచుండెను.
తొమ్మిది దినములు గడిచినంతనే కథ సమాప్తమగుటతోడనే సుద్యుమ్నుడు పురుష రూపమును పొందెను.
వశిష్ఠుడు సుద్యుమ్నునకు రాజ్యపట్టాభిషేకమొనర్చెను. సుఖముగా రాజ్య పరిపాలన చేసి భూమండలమును పాలించి ఆయన వివిధ యజ్ఞములను చేయుచు మిక్కిలి దక్షిణలిచ్చుచూ, దేవిని పూజించెను. పిదప కుమారులకు రాజ్యమిచ్చి తాను పార్వతీ ధామమునకు చేరెను. అమృతమయమగు ఈ ప్రసంగము ప్రేమతో చదివినను, వినినను, ప్రపంచమందు ఆ దేవి అనుగ్రహమువలన సకలాభీష్టములు సిద్ధించును. చివరను ఆ తల్లి ధామమునకు చేరెదరు అని సూతుడు నుడివెను.
సశేషం..
రచన: డా.పి.విజయలక్ష్మిపండిట్
1.
మనుషుల మనసులను చదవలేమని తెలుసుకో
కవిత్వాన్ని నిర్వచించడం కూడా అంతేనని తెలుసుకో,
నా గుండెలో కొట్లాడుతున్నాయి ఆలోచనా విహంగాలు
నీవు వాటిని పట్టి బంధించి పసికట్టలేవని తెలుసుకో.
2.
నీ పుట్టుక పెంపకం పరిసరాల పదనిసలే నీ కవిత్వం
నిన్ను నీ వ్యక్తిత్వాన్ని ప్రదర్సించే   దర్పణం నీ కవిత్వం,
నీ కవిత్వం నీతో కూడా నడిచే నీ అక్షరసహచరి కాదా
నీ జీవిత అనుభవాల అక్షర రూపమే కదా నీ కవిత్వం.
3.
కవుల మానససరోవరంలో మునకలేస్తాయి అక్షరాలు
ఊహల గాలానికి చిక్కని చిలిపి చేపలు ఆ అక్షరాలు,
కవులు వ్యక్తీకరణ మత్రంతో పడతారు కవితా పదాలను
కవులు అల్లిన కవితామాలికలలో ముత్యాలు అక్షరాలు.
4.
కవుల కవితలు కాల గమన చరిత్ర అక్షర సిరులు
కావ్యాలు పురాణగాధలు మనిషికి మార్గదర్శ సిరులు
కాలాన్ని అక్షరాలలో బంధించే మాంత్రికులు కవులు
కవితాహలికులు పండించాలి ఆపురూప అక్షరసిరులు.
5.
కవి మనసు విశ్వమంత  సువిశాలం ఆలోచించ
ప్రాంత కులమత భాష గోడలు కట్టద్దు ఆలోచించు,
విశ్వమానవ సౌభాతృుత్వం లేని  ఆ కవి కవేనా
ఈర్ష్యా ద్వేషాలకతీతులు విశ్వకవులు ఆలోచించు.
*******









రచన: నాగలక్ష్మి కర్రా

కౌల అంటే రెండు నదులు కలిసిన ప్రదేశం లేక నది సముద్రంలో కలిసిన ప్రదేశాన్ని స్థానిక భాషలో ‘ కౌల‘ అని అంటారు, ‘లంపోర్‘ అంటే బురద అని అర్ధం.
కౌలాలంపూర్ కి ఒక కిలోమీటరు దూరంలో ప్రవహిస్తున్న ‘లంపూర్‘, నది ‘ గోంబర్‘ నదిలో కలుస్తోంది 1857 లో ఈ ప్రాంతం సెలంగోరు సుల్తాను పరిపాలనలో ఉండగాగోంబర్ నది క్లాంగ్ నదీ సంగమ ప్రాంతంలో టిన్ను గనుల త్రవ్వకాలు అప్పటి సుల్తాను పర్యవేక్షణ లో సాగేయి గనుల త్రవ్వకాలలో నియమించబడ్డ కార్మికుల నివాసాలకు గాను అడవిలో కొంతభాగాన్ని చదును చేసి పాకల నిర్మాణం గావించేరు గనులపై ఆధిపత్యం కొరకు కార్మికులలో గొడవలు తరచూ జరుగుతూండేవి ఈ కార్మికులు తరచూ మలేరియా రోగగ్రస్తులవుతూ ఉండడం వల్ల చుట్టుపక్కల దేశాలైన చైనా, జావాల నుంచి కార్మికులను దిగుమతి చేసుకోవలసి వచ్చేది ఆ పరిస్థితులలోనే 1859 లో మొదటి టిన్నుఖనిజం నది నుంచి సముద్రానికి పడవలలో తరలించి ఓడ ద్వారా ఎగుమతి చేసేరు కార్మికులను నియంత్రించివారి పై ఆధిపత్యం వహించేందుకు వారిలో ఒకరిని ఎంచుకొని వారికి ‘కపితన్ సిని‘ అనే బిరుదు ఇవ్వసాగేరు అప్పటి సుల్తానులు.
టిన్ను ఖనిజం ఓడలలో ఎక్కించేందుకు వీలుగా నదీ తీరాన ‘పుదు‘, ‘బతు‘ లలో కార్మికుల నివాసాలు నిర్మింపబడ్డాయి మలేషియా స్వాతంత్రం పొందిన తరువాత ఈ చిన్న చిన్న జనావాసాలన్నింటిని కలిపి కౌలాలంపూర్ అని పిలువసాగేరు.
మలేషియా రాజధానిగా కౌలాలంపూర్ ను ఎంచుకొని చుట్టుపక్కల ఉన్నగ్రామాలను కలుపుకొని నగరంగా రూపుదిద్దేరు మలేషియా స్వతంత్రదేశం గా రూపుదిద్దుకున్న తరువాతగ్రామంగా వున్న కౌలాలంపూర్ 1970 లలో నగరంగాను 1980 తరువాత మహానగరంగాను రూపుదిద్దుకుంది పరిపాలనా భవనాలు, విధ్యాలయాలు, కళాశాలలు వ్యాపార సంస్థలు నిర్మింపబడ్డాయి.
విదేశీ పర్యాటకుల దృష్టిలో ప్రపంచంలో ఏడవ స్థానాన్ని సంపాదించుకుందీ నగరం అలాగే విదేశీ సీనియర్ సిటిజన్లు నివాసయోగ్యంగా ఎంచుకున్న నగరాలలో మొదటి స్థానంలో ఉంది.
కొన్ని యురోపు సంస్థలు ఇక్కడి పనివారి వేతనాలు చాలా చవుకగా ఉండడంతో వారి సంస్థలను ఈ దేశానికి తరలించటం ముఖ్యంగా ఎలక్ట్రోనిక్స్ కంపెనీలు తరలించటంతో విదేశీయుల రాకపోకలు పెరిగేయి 1980 లలో ఈ దేశంలో చమురు నిక్షేపాలు బయట పడడంతో, అప్పటికేఉన్న రబ్బరు పరిశ్రమ వల్లప్రపంచ సంపన్నదేశాల దృష్టిలో పడింది రాజకీయ, సామాజిక స్థిరత్వం వల్ల పర్యాటకులు సురక్షిత పర్యాటక కేద్రంగా గుర్తించేరు. దేశప్రజలు శాంతి కాముకులు కావడంతో దేశం అతి తక్కువ కాలంలో అభివృద్ది వైపు సాగిపోయింది.
ప్రపంచంలో గల అతి పెద్ద పది మాల్స్ లో మూడు కౌలాలంపూర్ లో ఉన్నాయంటే గొప్పేమరి.
1999 వరకు మలేషియా రాజధానిగా వున్న కౌలంపూర్ లో జననివాసాలు పెరిగి పోవడంతో పాలకులు పుత్రజయకు పరిపాలనా భవనాలను తరలించి దానిని దేశరాజధానిని చేసేరు.
కౌలాలంపూర్ మహానగరంలో పర్యాటకుల సౌకర్యార్దం MRT ( మాస్ రేపిడ్ ట్రాన్సిట్ ), లైట్ మెట్రొ, మోనొ రైలు, కంమ్యూటర్ రైల్, ఎయిర్ పోర్ట్ లింక్, యెలివేటెడ్ బస్ మొదలైనవి అందుబాటులో ఉన్నాయి.
కౌలాలంపూర్ ఎయిర్ పోర్టులో దిగితే సిటీ సెంటరు వరకు‘ఎయిర్ పోర్టు లింక్’ లో సులువుగా చేరుకోవచ్చు సిటీ లో తిరగడానికి పైన ఉదహరించిన ఏ సేవనైనా మనం ఉపయోగించుకోవచ్చు సైట్ సీయింగ్ కి చాలా సంస్థలు టూరిస్ట్ సర్వీసులను నడుపుతున్నాయి ‘బండరాయ‘ బస్టాండు నుంచి సైటుసీయింగు బస్సులు దొరుకుతాయి.
మేము మొదటిమారు 2001 లో మలేషియా వెళ్లినపుడు ఇంత చిన్న దేశం సాధించిన అభివృద్ది చూస్తే ఆశ్చర్యాన్ని కలుగజేసింది మనదేశంలో అప్పటికి మెట్రో ఒక్క కలకత్తాలోనే ఉండేది కలకత్తా తెలుసుగా మహానగరాలలో చెత్తా చెదారం, కుళ్లు కంపులలో మొదటిస్థానంలో ఉంటుంది మలేషియాలో నీటుగా ఉన్న రోడ్లు చూసి ఎంతబాగున్నాయో అనుకున్నాం, సింగపూర్ అంతకన్నా నీటుగా ఉంటుంది కౌలాలంపూర్ లో మూడు నాలుగు ప్రదేశాలలో శరవన భవన్, ఆనంద్ భవన్ వారి రెస్ట్రాంట్స్ ఉన్నాయి లిటిల్ ఇండియ లో స్థానిక తమిళ తంబిలచే నడపబడుతున్న అనేక దోశ యిడ్లీల బళ్లు దర్శనమిస్తాయి ఇక్కడ దొరికే ఐటమ్స్ చాలా చవుకగా ఉంటాయి.
మలేషియా వారు మనదేశస్థులను ‘నాసి కంధార్‘ అని అంటారు దీని వెనుక కథేంటంటే పూర్వం రాజులకాలంలో మనదేశపు వ్యాపారస్థులు బియ్యం మలేషియా తీసుకు వెళ్లి కావిళ్లు వేసుకొని అమ్మేవారుట, ‘నాసి‘ అంటె బియ్యం ‘కంధార్‘ అంటే బుజం మీద మోసేది అంటే కావడి అన్నమాట, అలా ఇప్పటికీవీరు భారతీయులను ‘నాసికంధార్‘ లు అంటూంటారు.

కౌలాలంపూర్ లో చూడవలసిన ప్రదేశాల గురించి తెలుసుకుందాం డౌన్ టౌనులో అలా తిరిగి అన్ని భవంతులనూ చూడడం ఓ అధ్భుతం సిటిసెంటరు మాల్ కి MRT లో వెళ్లి విండోషాపింగ్ చేసుకొని అక్కడ ఉన్న అన్నలక్ష్మి లో లంచ్ చెయ్యడం ఓ అనుభూతి.
వీటికి తోడు ‘పుసత్ భండార్‘( సిటీ సెంటరు) లో ఉన్న కవలభవంతులు అదే ట్విన్ టవర్స్, వాటి కెదురుగా ఉన్న KL టవర్ రివాల్వింగ్ రెస్ట్రాంటు కౌలాలంపూర్ కి అదనపు ఆకర్షణలు.
ముందుగా మనం కవలభవంతుల గురించి తెలుసుకుందాం.
ప్రపంచంలో అతియెత్తైన భవనంగా ప్రశంసలందుకుంటున్న ఈ భవంతుల నిర్మాణం 1993 లో మొదలుపెట్టబడింది 88 అంతస్తుల భవన నిర్మాణానికిసుమారు 3, 95, 000 చదరపు అడుగుల భూమి కావలసిరాగా ఫార్ములా కార్ రేసింగ్ మైదానాన్ని ఈ భవన నిర్మాణానికి తీసుకున్నారు ఈ భవనాలకు పునాది సుమారు 66 మీటర్ల నుంచి 114 మీటర్ల లోతు త్రవ్వేరు ఇదికూడా ప్రపంచ రికార్డనే చెప్పాలి 1996 లో ఈ భవంతులు పూర్తి చెయ్యబడి 1997 లో ‘పెట్రొనాస్‘ సంస్థ మొదటి విడత పనివారిని తరలించింది 1999 ఆగష్టు 1 వ తేదీన అప్పటి మలేషియా ప్రధాన మంత్రి ఈ భవంతులను జాతికి అంకితం చేసేరు ఈ భవంతులలో చాలా భాగం మలేషియా దేశానికి చెందిన పెట్రొనాస్ ఆఫీసులు ఉన్నాయి దేశవిదేశీ ప్రతిష్ఠాత్మకమైన అనేక వాణిజ్య సంస్థలు ఉన్నాయి.
ఈ భవంతుల పైకి వెళ్లడానికి రోజుకి వెయ్యమందిని మాత్రమే అనుమతిస్తారు సోమవారం శలవు, మేం వెళ్లినది సోమవారం కావడంతో పైకి వెళ్లే అవకాశం లేకపోయింది, తరవాత మూడునాలుగుసార్లు వెళ్లినా మాకు ఆరోజుకి టికెట్లు అయిపోయనేవారు అప్పట్లో ఆన్ లైన్బుకింగ్ చేసుకునే అవకాశం లేదు అందుకని పైకి వెళ్లలేకపోయేం కిందనుంచి తలెత్తి చూస్తే ఆకాశాన్ని తాకుతున్నాయా? అన్నట్లుంటాయి అందులో ఓ టవరు కాస్త వంగి వుండడం చూసి ఆశ్చర్యానికి లోనయ్యేం అలా నిజంగా వంగి ఉందా లేక మనకి అలా కనిపిస్తోందో తెలీలేదు ఫొటోలలో కూడా పడమటి భవంతిగా పిలువబడే ఒకటవ భవంతి తూర్పు వైపుకి కాస్త వాలి ఉండడం చూడొచ్చు.
గూగులమ్మ సహయంతో తెలుసుకున్న విషయం ఏమిటంటే 62 వ అంతస్థు పూర్తయేసరికి అక్కడి నిర్మాణం లో పనిచేస్తున్న వారు భవంతి 25 మిల్లీమీటర్లు పక్కకి ఒరిగినట్లు గమనించేరు వేరేదారి లేక ఒరిగిన అంతస్థులపైన మిగతా 16 పదహారు అంతస్థలనిర్మాణం జరిపేరు అందుకే ఈ భవంతులలో పడమటి భవంతి కాస్త రెండవ భవంతి వైపు ఒరిగి కనిపిస్తుంది ఈ భవంతులు 88 అంతస్థలు భూమి పైన 5 అంతస్థులు భూమి లోపల ఉన్నాయి.
ఈ రెండు భవంతులను కలుపుతూ 41, 42 అంతస్థులలోరెండస్థుల స్కై బ్రిడ్జ్ నిర్మాణం చేసేరు ఈ స్కై బ్రిడ్జ్ల నిర్మాణం ఎందుకు అంటే రెండుకారణాలు ఉన్నాయి, ఆకాశంలో నడుస్తున్న అనుభూతి కలగడం ఒకకారణమైతే, భవన నిర్మాణాన్ని పటిష్టం చెయ్యడం మరోకారణం.
ఈ బ్రిడ్జ్ సుమారు 170 మీటర్ల యెత్తున సుమారు 58 4 మీటర్ల పొడవు వుండి సుమారు 750 టన్నుల బరువుండి ప్రపంచంలో అతి ఎత్తున ఉన్న రెండతస్థుల స్కై బ్రిడ్జ్ గా పేరుపొందింది కవల భవంతులను సందర్శించేవారు ఇక్కడే ఒక భవంతినుంచి మరొక భవంతికి లిఫ్ట్ కోసం మారవలసి ఉంటుంది చుట్టూరా గాజు అద్దాలు బిగించి ఉన్న దీని మీద నడిచేటప్పుడు నేల, చుట్టూ ఉన్న భవంతులు, ఆకాశం కనిపిస్తూ వింతైన అనుభూతినిస్తుంది ఈ స్కై బ్రిడ్జ్ మీద నడక.
ఈ భవంతులలో ఒక్కో భవంతికి 40 చొప్పున లిఫ్టులున్నాయి కొన్ని బేసి అంతస్లథుకు తీసుకు వెళ్లేవి మరికొన్ని సరి అంతస్థులకి తీసుకువెళ్లేవి ఉన్నాయి వీటి నిర్మాణం రెండంతస్థలలో ఉంటుంది మొత్తం కిందా పైనా కలిపి 52 మందినితీసుకెళ్లే సమర్ధతను కలిగివుంటాయి.

ఈ భవంతుల క్రింది అంతస్థులలో మలేషియా లోని అతి పెద్ద మాల్ గా చెప్పబడే ‘సురియ KLCC‘ ఉంది.
ఈ మాల్ పెద్దదే కాదు లోపల అలంకరణ, అద్దంలా మెరిసి పోయే నేల, పైన అద్దాలు కళ్లు తిప్పుకోనివ్వవు ఇందులో దేశవిదేశాల బ్రాండెడ్ షాపులు ఉన్నాయి కాళ్లు నొప్పులు పెట్టేంత వరకు తిరగడం, అలసట అనిపించగానే అక్కడ ఉండే బెంచీలమీద కూర్చోవడం, రోజంతా తిరిగినా పూర్తిగా చూడలేదేమో అని అనిపించింది ఈ మాల్ లో షాపులేకాక పెద్ద లైవ్ షో లు జరిగే ఆడిటోరియం, అక్వేరియం, ఆర్ట్ గేలర్ ఉన్నాయి మాల్ కి అనుబంధంగా ఉన్న పార్క్ కి గాను 17 ఎకరాల భూమిని వాడరు ఇందులో పిల్లలు ఆడుకోడానికి కావలసిన అన్ని సదుపాయాలు ఉన్నాయి వాకింగ్ ట్రాక్ లతో పాటు సేదతీరటానికి నీడను కల్పించి బెంచీలు వేసేరు మొక్కలు, లాన్ పెంచుతున్నతీరు ప్రతీ వారినీ ఆకట్టుకుంటుంది.
ఈ భవంతులకు 2006 లో మరమ్మత్తులు జరిపేరు ప్రపంచంలో ఎక్కడ ఉగ్రవాదుల దాడులు జరిగినా ఈ భవంతులలోకి పర్యాటకులప్రవేశం నిషేధిస్తారు. మలేషియా వెళ్లదలచుకున్నవారు ముందుగా ఈ భవంతులపైకి వెళ్లగలిగే టికెట్స్ తీసుకొని వెళితే అక్కడిదాకా వెళ్లేక భవంతి పైకి వెళ్లలేకపోయామే అనే నిరాశ తప్పుతుంది

ఈ భవంతుల చుట్టూరా ఉన్నపెద్ద భవంతులు ఆకట్టుకుంటాయి వాటిలో పబ్లిక్ బ్యాంక్ భవంతి ప్రత్యేకంగా కనబడుతుంది. ఈ ప్రదేశంలో మరో భవంతి పర్యాటకులను ఆకర్షిస్తూ ఉంటుంది అది వాటర్ టాంకు ఆకారం లో ఉంటుంది దీనిని KL Tower అని అంటారు మలేషియా టెలికమ్యూనికేషన్స కోసం నిర్మించిన టవరు, ప్రపంచం లోని టెలికమ్యూనికేషన్స్ టవర్స్ లలో యేడవస్థానంలో ఉంది22 అంతస్థులు నాలుగు లిఫ్ట్స్, 2058 మెట్లు ఉన్నాయి ఈ టవరు నిర్మాణంలో అడ్డుగా ఉన్న ‘ జెలుటోంగ్‘ వృక్షానికి ఎటువంటి నష్టం వాటిల్లకుండా నిర్మించేటప్పుడు 4, 30, 000 రింగెట్స్ (మలేషియాన్ డబ్బుని రింగెట్ అని అంటారు)నష్టాన్ని భరించి నిర్మించేరు ఇందులో టెలికమ్యూనికేషన్స్ వారి ఆఫీసులతో పాటు అబ్జర్వేటరి, రివాల్వింగ్ రెస్టొరంట్ ఉన్నాయి ట్విన్ టవర్స్ టూర్ తో పాటు కెయెల్ టవరు, రివాల్వింగ్ రెస్టొరాంట్ లో డిన్నరు కలిపి అన్ని పెద్ద చిన్న టూరు ఆపరేటర్లు ఒకరోజు ట్రిప్పుగా ఇస్తున్నారు రివాల్వింగ్ రెస్టొరెంట్ లో భోజనం తీసుకొనే వారు నాలుగు నుంచి ఆరు గంటలు అక్కడ గడపొచ్చు కాని ఇక్కడ ఆహార పదార్ధాల వెల చాలా ఎక్కువగా ఉంటుంది, మంసాహారంలో అన్ని రకాల పదార్ధాలు ఉంటాయి శాఖాహార పదార్ధాలు ఉండవు.
రాత్రి పూట ట్విన్ టవర్స్ KL టవరు చూడడం ఓ అనుభవం, చీకటి పడేవరకు అక్కడ వుండి దీపాల వెలుగులో ఆకాన్నంటే భవంతులను చూడ్డం మాటలలో వర్ణించలేని అనుభూతి.
వచ్చే సంచికలో ‘కౌలాలంపూర్’ లోని మరికొన్ని వివరాలు చదువుదాం అంతవరకు శలవు

రచన:- డాక్టర్ భీంపల్లి శ్రీకాంత్
నాడు దూరదృష్టితో నాటిన విదేశాంగ విధానాల పాదులు
నేటికీ అంతర్జాతీయ బంధాలను సుసంపన్నం చేస్తున్నాయి
ఆధునికవాణిజ్యానికి తెరలేపిన నవీన మార్గదర్శకుడుపివి
రాజకీయంలో ఎప్పుడూ మౌనభాషియై ఒప్పారుతూనే
అనేకవిమర్శలకు మౌనంతోనే సమాధానమిచ్చిన ఘనుడు
మౌనాన్ని అలంకారప్రాయంగా ధరించిన జ్ఞానశిఖరం పివి
భారత రాజ్యాంగాన్ని భారత సంవిధానంగా అనువదించి
ఆంగ్లచట్టాలను తెలుగులోకి మార్చమన్న భాషాభిమాని
తెలుగు భాషకు గండపెండేరం తొడిగిన ఠీవి మన పివి
కలుషితమయిన రాజకీయాల్లో ఎత్తుకు పైఎత్తులు వేసి
ఐదు సంవత్సరాలు పరిపాలించిన నాటి మేటి ప్రధాని
చాణక్యనీతితో నీతివంతమైన పాలన అందించింది పివి
తనదైన రాజకీయ చాతుర్యంతో ఒక్కొక్క మెట్టు ఎక్కి
అతిరథ మహారథులను అధిగమించిన అగ్రభూమిక
అధిష్టించిన పదవులకు అలంకారప్రాయ ఆకారం పివి
