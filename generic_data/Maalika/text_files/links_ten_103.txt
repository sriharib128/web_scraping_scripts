 

Jyothivalaboju
Chief Editor and Content Head
పాఠక మిత్రులకు, రచయితలకు ఈ సంవత్సరాంతపు సంచికకు తియ్యతియ్యగా స్వాగతం. నా అమెరికా పర్యటన కారణంగా నవంబర్ నెల సంచిక విడుదల చేయడం కుదరలేదు. దానికి క్షమాపణలు కోరుకుంటూ ఈ నెలలో కాసిన్ని ఎక్కువ సాహితీ మిఠాయిలు మీకోసం..
అప్పుడే కొత్త సంవత్సరం శుభాకాంక్షలు చెప్పుకున్నాం కదా మళ్లీ సంవత్సరం చివరకి వచ్చేసామా అన్నట్టుంది కదా. ఏంటో ఈ కాలానికి ఇంత తొందరపాటు .. అలా వేగంగా కదిలిపోతూ ఉంది.  లేదా మనమే అంత బిజీ అయిపోయామా… వెనుకబడకుండా కాలానికి అనుగుణంగా పరిగెడితేనే పనులయ్యేది మరి..
ఈ సంవత్సరంలో వచ్చిన ఒడిదుడుకులు దాటిపోయ్యేలా, సంతోషాలన్ని రెట్టింపయ్యేలా వచ్చే సంవత్సరం మనకోసం ఎన్నో సంతోషాలు, సంరంభాలు అందివ్వాలని కోరుకుంటూ చివరి మాసపు సంచికలోని విశేషాలు చూద్దామా..
మీ రచనలు పంపవలసిన చిరునామా: maalikapatrika@gmail.com
1.‘ధ్యానం’ అంటే ఏమిటి?
2.చీకటి మూసిన ఏకాంతం – 7
3.“కళ్యాణ వైభోగమే”
4.నాకూ!! కూతురుంది….
5. కొలీగ్
6. ఇది కథ కాదు
7.తల్లి మనసు
8. అమ్మ మనసు
9.  ప్రపోజ్…
10. ప్రయాణం
11. మనసుకు హాయినిచ్చే హాస్యానందం
12. అమ్మమ్మ – 8 
13. గుర్తింపు
14. తపస్సు – ఒక నువ్వు.. మరొక నేను
15. అన్నమయ్య ఆధ్యాత్మికానందలహరి – 43
16. కాశీ లోని పాతాళ వారాహి అమ్మవారి దేవాలయము
17. గడిలోదాగిన వైజ్ఞానిక నుడి – 3
18. యాత్రామాలిక – తుంగనాథ్ మహదేవ మందిరం
19. యాత్రా మాలిక – నేపాల్ యాత్రా విశేషాలు
20. ఏమైంది. ?????
21. శ్రీ రాజరాజేశ్వరీ దేవి అష్టకం
22. కార్టూన్స్ – రవి
23. కార్టూన్స్ – జెఎన్నెమ్
 రచన: శారదా ప్రసాద్

ఈ మధ్య కొంతమంది మిత్రులు ‘నేను ఫలానా విధంగా ద్యానం చేస్తున్నాను, అది మంచిదేనా అనో  లేకపోతే  అటువంటి ధ్యానాన్ని ఏమంటారని ‘ఇలాగా చాలా మంచి  ప్రశ్నలు అడుగుతున్నారు.  అసలు ‘ధ్యానం’ అంటే ఏమిటో తెలుసు కోవటానికి ప్రయత్నం చేద్దాం.  నేను ఈ మధ్య,  చాలా ఊళ్ళల్లో, పెద్ద పెద్ద బానర్లు కట్టి, ‘ మీ ఆరోగ్యం కోసం,  మీ పిల్లల భవిష్యత్ కోసం, మీ వ్యాపారాభివృద్ధి కోసం నేర్చుకోండి సిద్ధ సమాధి యోగా! ‘అనే ప్రకటనలను చూసి చాలా ఆశ్చర్యపోయాను.  అదేదో వ్యాపార ప్రకటనలాగా నాకు అనిపించింది. నాకు తెలిసినంతవరకూ ‘యోగం’ అనేది ఒకరు నేర్పేది కాదు, అది మనంతట మనమే పొందవలసిన అనుభూతి. సరే,  నాకున్న సందేహాలు తీర్చుకుంటానికి ఆ యోగాచార్యుల వారి వద్దకు వెళ్లి, ‘ స్వామీ ! అసలు ‘సమాధి’ అంటే ఏమిటి?’ అని ప్రశ్నిస్తే, అందుకు వారు, సమాధి అంటే,  Blankness అని చాలా సింపుల్ గా చెప్పారు. కొద్దిగా వివరించమని అడిగితే, వారు మనకు ఏమి తెలియని స్థితిలోకి వెళ్ళటమే! అని చెప్పారు. నేను ఆశ్చర్యపోయి,  దానివల్ల ఏమిటి ఉపయోగం?మళ్ళీ మనం యధాస్థితిలోకి వచ్చిన తర్వాత ‘తెలియని స్థితిలో’మనం పొందిన అనుభూతులను ఇతరులకు ఎలా చెప్పగలం?’  అనే నా ప్రశ్నకు యోగాచార్యులతో పాటుగా వారి శిష్య బృందం చికాకుపడి, ‘ దయచేసి మీరు వెళ్ళిపొండి, నేర్చుకునేవారికి ఇబ్బంది కలిగిస్తున్నారు!’ అని చెప్పి నన్ను మర్యాదగా బయటకు పంపారు. వారు చెప్పిన Blankness లోకి ఇంతవరకూ ఎవరైనా వెళ్ళారా?అని కొద్దిగా ఆలోచిస్తే, అదిపూర్తి అసంబద్ధం మరియు ఆస్థితిని పొందటమంటే మరణించటంమే!అసలు ‘సమాధి’ అంటే ఏమిటో గీతాచార్యులైన శ్రీ కృష్ణ పరమాత్మ తన ‘గీత’ లో ఎప్పుడో ప్రవచించారు.  నాకు అర్ధం అయింది వివరిస్తాను.  సమః:+ధీ=సమాధి.  ధీ అంటే బుద్ధి, సమః, అంటే సమానంగా ఉండటం. అంటే అన్ని సమయాలలో ఒకే రకంగా ప్రవర్తించటం. కష్టాలు వచ్చినపుడు క్రుంగిపోకుండా,  సుఖాలు వచ్చినప్పుడు పొంగిపోగుండా సమస్థితిలో ఉండటమే ,  సమాధి స్థితి(Normal Temperament). ‘A man who is steady both in pains and pleasure is a man,  who is going to achieve Serenity”(GEETHA). స్వర్గీయ ఘంటసాల గారి ‘భగవద్గీత’ లో చక్కటి తెలుగులో అట్టి వారిని ‘స్థిత ప్రజ్ఞులు’ అందురు అని అద్భుతంగా చెప్పారు. ఆ స్థితప్రజ్నత్వమే ‘సమాధి’ స్థితి అంటే!ఇక , అసలు విషయానికి వస్తే, ‘ధ్యానం’ అనే పదం మనకు వచ్చింది మొదట బుద్ధుని ద్వారా. అంతకు ముందు, యాగాలు, క్రతువులు లాంటివి చేసేవారు . 
చాలా మంది ‘ఏకాగ్రతే'(Concentration) ధ్యానం అనుకుంటారు. ఏకాగ్రత అసలు, ధ్యానమే కాదు!ధ్యానము అంటే ఏమిటో చూద్దాము. ధీ:+యానం=ధ్యానం. ధీ: అంటే బుద్ధి లేక మనస్సు, యానం అంటే ప్రయాణం. ధ్యానం అంటే ‘travel of mind ‘ . The nature of mind is to travel.  How can you stop it? ఎవరో,  రామకృష్ణ పరమహంసస్వామి వారిని అడిగారుట, ‘స్వామీ. ధ్యానం చేయాలంటే, నాకు ఏకాగ్రత కుదరటం  లేదు’అని. అందుకు శ్రీ స్వామి వారు, ‘చూడు నాయనా!ఎవరో, సముద్ర స్నానికి వెళ్లి, సముద్రంలో అలలు తగ్గిన తర్వాత స్నానం చెయ్యొచ్చునని ఎదురు చూస్తున్నాడట! సముద్రంలో అలలు తగ్గేదెప్పుడూ, వాడు స్నానం చేసేదెప్పుడూ?ఏకాగ్రత కుదిరిన తర్వాత ధ్యానం చేయటమూ అంతే!’ రామకృష్ణుల వారు చెప్పిన విషయం అర్ధమై, ధ్యానానికి ఏకాగ్రత ఎటువంటీ అడ్డంకి కాదు అని తెలుసుకొని, ధ్యానానికి ఉపక్రమించాడట. మొదట్లో నేను ధ్యానం చేసేటప్పుడు నాకు చాలా బూతు ఆలోచనలు కూడా వచ్చేవి. వాటిని నేను నిరోధించటానికి ఏ మాత్రం ప్రయత్నించలేదు.  కేవలం ఆ ఆలోచనలను సాక్షిభూతుడిగా అప్రయత్నంగా చూస్తుండేవాడిని.  కాలక్రమేణా అటువంటి ఆలోచనలు రావటం మానేశాయి. సాధన సాగుతున్న కొద్దీ మన శరీర తత్వానికి ఏమి అవసరమో ఆ ఆలోచనలే వస్తాయి. అనవసరమైన ఆలోచనలు వెళ్లిపోతాయి. ఆ ఆలోచనలలను మొదట్లో బహిష్కరించాలని చూస్తే , అవి మనకు చాలా ఇబ్బందులే పెడుతాయి!ఇక అసలు ధ్యానాన్నిగురించి శ్రీ జిడ్డు కృష్ణమూర్తి గారి తత్త్వంలో తెలుసుకుందాం.  
అనుభవం చెందేవాడు స్థలకాలాలకూ,  స్మృతులకూ,  ఫలానాది అనే గుర్తింపుకూ కట్టుబడి ఉంటాడు.  నిజమైన ధ్యానానికి పునాది అనాసక్తమైన ఎరుక. ఉద్దేశపూర్వకంగా పూనుకొని చేసే ప్రయత్నం నిబద్ధమైన మనసు పరిధిలోనే ఉండిపోతుంది.  ఇందులో స్వేఛ్చ ఉండదు.  ధ్యానం ఒక చికిత్స.  ఒక శస్త్ర చికిత్స.  మత్తు ఇచ్చేవాడూ,  వైద్యుడూ,  సహాయకులూ ఎవరూ లేరు.  చికిత్స జరిగి పోతున్నది.  కాన్సర్ వ్యాధి కణాలను వైద్యుడు కోసివేసి తొలగించినట్లుగా,  కలుషితమైపోయిన ప్రతి భాగాన్ని కత్తిరించి వేయటం జరుగుతున్నది.  లేకపోతే ఆ కాలుష్యం మళ్ళీ వృద్ధి చెంది విస్తరించే ప్రమాదం ఉన్నది.  ఇది జరిగిపోతూ ఉన్నది.  ధ్యానం చెయ్యాలి అని ప్రయత్నించడం అంటే ధ్యానాన్ని తిరస్కరించటమే అవుతుంది. ధ్యానానికి అంతమనేది లేదు, ఒక ఆరంభమూ లేదు. ధ్యానం ఒక గమ్యానికి చేర్చే సాధనం కాదు. ధ్యానమే మార్గం, ధ్యానమే గమ్యం. రెండూ అదే. ఎవరికి వారే తెలుసుకోవాలి తప్ప మరొకరి ద్వారా కాదు. మన మీద ఆచార్యుల, పరమ గురువుల ఆధిపత్యం ఉంటూ ఉండేది. మీకు నిజంగా ధ్యానం అంటే ఏమిటో కనిపెట్టాలని కనుక ఉంటే, అప్పుడు ఆధిపత్యాలను అన్నింటినీ పూర్తిగా సమస్తంగా పక్కకి త్రోసివేయాలి. దు:ఖం అంటే ఏమిటి, దు:ఖం ఎప్పటికైనా అంతమవుంతుందా అనేవి మనకు అర్ధం అయినప్పుడు– మనసుకు ఒక అసాధారణమైన ప్రశాంతత లభిస్తుంది. మనం దానికోసం వెతకనవసరంలేదు.  మనం ఆరంభించవలసింది ప్రారంభంలోనే. మొదటి అడుగే, చివరి అడుగు. ఇదే ధ్యానం. 
ధ్యానం ఒక గమ్యానికి చేర్చే సాధనం కాదు. గమ్యమూ లేదు, చేరడమూ లేదు.  ధ్యానం అంటే ప్రార్ధన కానే కాదు. తన మీద తాను జాలిపడటంలో నుండి ప్రార్ధనా, అర్ధింపూ పుట్టుకొస్తాయి. ఒక్క మాటలో చెప్పాలంటే , ‘నీవు’ ఏమీ చెయ్యకుండా ఉండటమే ధ్యానం. మొదట్లో  ధ్యానం చేయడం,  ధ్యానం చేసే వ్యక్తి,  ధ్యాన వస్తువు ఉంటాయి.  కొంత ప్రగతి సాధించాక ‘ధ్యానం చేస్తున్నాను’ అనే భావన పోతుంది.  ధ్యాన వస్తువు,  ధ్యానం చేసే వ్యక్తి మాత్రమే మిగులుతారు.  ధ్యానం తీవ్రమైన కొద్దీ ధ్యాన వస్తువు కూడా లయమైపోతుంది. ద్యానం చేసే వ్యక్తి మాత్రమే మిగులుతాడు.  ‘నేను ధ్యానం చేస్తున్నాను  ’ అనేది పోతే తప్ప సమాధిస్థితి ఉచ్ఛస్థితికి చేరదు.  ‘నేను ‘ ను అంతం చెయ్యటమే ధ్యానం. ధ్యానం అంటే అనుసరించడమూ,  అనుకరించడమూ కానే కాదు ,  విధేయత అసలూ కాదు, ధ్యానం అంటే ‘స్వేఛ్చ’.  ధ్యానం అంటే, ఏకాగ్రత కాదు, ఏకాగ్రతలో బహిష్కరణ ఉంటుంది. ఏకాగ్రతతో ఉన్న మనసు ధ్యానం చేయలేదు. ఆలోచనల నుండి విముక్తి పొంది, సత్యం అనే తన్మయానందంలో ప్రవహించడమే ధ్యానం. ధ్యానం అంటే పూర్తి ‘ఎరుక ‘(Conscious) లోనే జరగాలి.  ధ్యానమంటే ఏమిటో నాకు తెలిసిన విషయాలను మీకు చెప్పాను. ఇలానే ధ్యానం చెయ్యాలని కాదు. ఎందుకంటే, పైన చెప్పినట్లు,  అనుకరణ, అనుసరణ . . . ధ్యానం కాదు. ధ్యానానికి , నిజంగా పద్ధతులు కూడా లేవు. ఎవరి అనుభూతులు, వారివే!మీరు ఇప్పుడు, ధ్యానం చేసి, అనిర్వచమైన ఆనందం పొందండి!
‘ధ్యానానికి మార్గమూ లేదు, గమ్యమూ లేదూ!’
ఏదో ఒక మార్గాన్ని లేక గమ్యాన్ని ఎంచుకొని చేసేదే ‘సాధన’ లేక ‘ధ్యానం’ అనుకుంటారు చాలా మంది. అలా మనం ఒకే మార్గంలో పయనించుతూ,  అదే ‘ధ్యానం’ అనుకుంటే అంతకన్నా పొరపాటు మరొకటి లేదు. ఎందుకంటే, ‘ధ్యానానికి మార్గమూ లేదు, గమ్యమూ లేదూ! మనం కనుక ఒకే మార్గంలో పయనిస్తూ వెళ్ళితే,  మిగతా మార్గాలలోని, విషయాలు మనకు అనుభవంలోకి రావు. అటువంటప్పుడు, జీవితం పరిపూర్ణం కాదు.  జీవితం పరిపూర్ణం కావాలంటే, అన్ని మార్గాలు అనుక్షణం అన్వేషిస్తూనే ఉండాలి.  అనుక్షణం అనుభవించుతూ ఉండాలి. వర్తమానంలో జీవించాలి. అప్పుడే జీవితం పరిపూర్ణం అవుతుంది. ఇంకా,  వివరంగా చెప్పాలంటే, మనం రోజూ, ఒక నిర్ణీత సమయాన్ని ఎంచుకొని,  నిర్ణీతమైన ప్రార్ధనను ఎంచుకొని సాధన చేస్తున్నామనుకోండి.  ‘బుద్ధి'(మనసు) స్వేచ్ఛను కోల్పోయి,  చెత్తకుప్పను చూసి ఆగే మున్సిపాలిటీ బండి ఎద్దు లాగా తయారవుతుంది. ఈ ప్రక్రియనే Auto Suggestions అని కూడా అనవచ్చును. మనం ఏ Brand Cigarette త్రాగటానికి అలవాటు పడితే  ,  అదే Brand Cigarette  త్రాగాలనిపిస్తుంది. అటువంటిదే,  చాలామంది ‘ధ్యానం’ అనుకుంటూ చేస్తున్నది. అది ‘ధ్యానం’ మాత్రం కానే కాదు! అన్నిటికన్నా అతి ముఖ్యమైన విషయం ఏమిటంటే,  ‘ధ్యానం’ ఒకరు నేర్పేది కాదు, ఎవరికి వారేనేర్చుకొని, ఆ అనుభూతులు పొందాలి. 
ఏదైనా కొత్త విషయాన్ని పూర్తిగా ఆకళింపు చేసుకోవాలంటే , ముందర ఆ విషయాన్ని గురించి మీకు తెలుసనుకున్న గతాన్ని పూర్తిగా మరచిపోవాలి!దీన్నే జిడ్డు కృష్ణమూర్తి గారు ‘గతం నుంచి విముక్తి’ (freedom from the Known)అన్నారు!భగవంతుడు ఒక మానవ రూపంలో, ఆకారంలో ఉన్నాడనే భావనతో మనం ఉంటాం!అలాంటి విగ్రహాలనే కొలుస్తాం!ఆ భావనల నుండి పూర్తిగా విముక్తి చెందితే కానీ ‘ఆత్మదర్శనం’ కాదు.  ఎందుకంటే, భగవంతుడు ఆ రూపంలో ఉండడు కాబట్టి.  ఇక , మీరు కోరుకునే పాజిటివ్ ఎనర్జీ గురించి.  —ఏదో ఒక ఆదర్శాన్ని, గమ్యాన్ని ఎంచుకొని ఏ సాధన కూడా చేయకూడదు.  ఎందుకంటే, మీరు ఎంచుకున్న మార్గం, గమ్యం సరైనవి కాకపోవచ్చు కూడా!అందుకనే, జీవితంలో అన్ని మార్గాలను అన్వేషిస్తూ, ప్రతి క్షణం అనుభవిస్తూ ఉండాలి.  అంటే, గతం నుండి ఏ క్షణానికి ఆ క్షణం నుండి విముక్తి చెంది,  వర్తమానంలో జీవించాలి! అప్పుడే మన జీవితాలు నదుల వలే నిత్యం ప్రవహిస్తుంటాయి!అలా కాకపోతే,  పర్వాతాలు,  చెట్లు మాదిరిగా చైతన్యం లేకుండా ఉంటాం!ముందు ధ్యానాన్ని ప్రారంభించండి. సాధన ముఖ్యం, గ్రంధ పఠన వలన ఉపయోగం తక్కువ.  అ ధ్యానమే మీకు కావలసిన శక్తిని ప్రసాదిస్తుంది.  ‘స్వేఛ్చగా ‘స్వేఛ్చ’కోసం చేసేదే ధ్యానం. సంకెళ్ళు తెంచుకొని, దాస్య విముక్తులం  అవుదాము!! స్వేఛ్చగా చేద్దాం ‘ధ్యానం’.  ఇది ఒక మతానికో,  కులామికో,  దేశానికో,  కాలానికో సంబంధించిన విషయం కాదు. వీటన్నిటినీ అధికమించి ఆనందాన్ని ఇచ్చేది! ఇక ‘ధ్యానం’ చేసి నిరంతరానందం పొందుదాం .
(నాకు అర్ధమైన శ్రీ జిడ్డు కృష్ణ మూర్తి గారి తత్వం)
ధ్యానానికి  పద్ధతులు లేనే లేవు
ధ్యానానికి  పద్ధతులు లేనే లేవు.  మన  అంతట మనమే స్వయంగా, మన రీతిలో,  ధ్యానం చేసి అనుభూతిని  పొందాలి, అంతే కాని ఎవరి అనుభూతులో మనం గ్రహించి , ధ్యానం అంటే ఇలానే చెయ్యాలి అనటం సబబు కాదు.  ఎవరికో వచ్చిన అనుభూతులు,  వారు చెప్పినట్లే మనం కూడా చేస్తే, ఆ అనుభూతులు, మనం అలానే చేసినా రానేరావు.  ఎవరి Constitution ను బట్టి వారికి వారి అనుభూతులు వస్తాయే గాని అందరికీ అవే అనుభూతుతులు రావు,  రానేరావు. మళ్ళీ ఒక సారి గుర్తుచేస్తున్నాను, ధ్యానానికి మార్గమూ, గమ్యమూ ఒకటే! అసలు స్వేచ్చగా స్వేఛ్చ కోసం చేసేదే ధ్యానం. అటువంటప్పుడు, ఏ పద్దతులకో మనం అలవాటు పడితే , ఆ పద్ధతులకే బానిసలమై స్వేచ్ఛను పోగొట్టుకొని , ధ్యానం తప్ప మరేదో చేస్తాము. ‘మనసును ‘ నిలువరింపచేస్తే  అది ధ్యానం ఎలా అవుతుంది? మనసును నిలువరింప చేసే ప్రయత్నం చేసి చూడండి!.  ఆ ప్రయత్నంలో ఎంతవరకు కృతక్రుత్యులం అవుతామో మనకే తెలుస్తుంది!మనసు యొక్క స్వభావం స్వేచ్చగా ఉండటమే! దాన్ని నిలువరింప చేయ ప్రయత్నం చేసామో –మనం  చేస్తున్నది ధ్యానం కానేరదు. అసలు మనం మనసును నిలువరింప చేయగలమా?ఒక చిన్న ఉదాహరణ, మనం తిరుపతిలో స్వామి వారి దర్శనం చేసుకునే సమయంలో, ఒక అందమైన అమ్మాయి,  కనిపించిదనుకొండీ, మన మనసు కాసేపు ఆ అమ్మాయి సౌందర్యాన్ని పరిశీలిస్తుంది . మన మనసు సాక్షాత్తు స్వామి వారి సన్నిధిలోనే, మన ఆధీనంలో ఉండదు. అటువంటి మనసు మిగిలిన సమయంలో మన ఆధీనంలో ఉంటుందని ఎలా అనుకుంటారు? మనం అనుకున్నట్లు,  మనసు(ధ్యాస) మనం చెప్పినట్లు నడుచుకోదు.  అది మనసు యొక్క స్వభావినికే పూర్తి విరుద్ధం.  మనసును మనం నిలువరింప ప్రయత్నం చేసామో , అప్పుడు మొదలయ్యేది ‘ఘర్షణ’. ఘర్షణ ధ్యానానికి ఆటంకమే కాకుండా, ధ్యానాన్ని బహిష్కరిస్తుంది.
ప్రఖ్యాత తత్వవేత్త శ్రీ సంజీవ దేవ్ గారి అభిప్రాయం-ధ్యానం  అంటే  తెలియనిదాన్ని తెలుసుకునే కళ.  చూడని
దాన్ని చూచే కళ.  వినని దాన్ని వినే కళ.  జీవించనిదాన్ని జీవించే కళ.  క్లుప్తంగా చెప్పాలంటే ధ్యానం అనేది అశరీరానందాన్ని అందుకునే సాధన సిద్ధి కూడా.  ఇంద్రియాల బాహ్య జగత్తునుంచి అది తప్పించుకొనే ఫలాయమానం  కాకపోగా,   ఇంద్రియాల అసమగ్ర  జగత్తును సమగ్ర  పరిచె ఒక విలక్షణ విధానమది.  మామూలు జీవితానికంటే  ఎంతో ఎక్కువ  పూర్ణ జీవితమది. నిత్య  జీవితాన్నుంచి వేరుపడి ఏ కొద్ది  క్షణాలో అనుభవించేదిగా ఉండకూడదు. ధ్యానమనేది ఒక మూల కళ్ళు , చెవులు మూసుకొని  కూర్చొనేదిగా ఉంటే  అది కేవలం  పరధ్యానం మాత్రమే అవుతుంది .  నిత్యజీవితపు  కార్యకలాపాలతొ అంతర్లీనమై ఉండాలి ధ్యానం.  ఈ విధానం  ప్రహ్లాదుని  జీవితంలో సుందరంగా చిత్రించబడింది.  తింటున్నప్పుడు, నిద్రిస్తున్నపుడు ఇంక ఏమేమి చేస్తున్నా సరే  ప్రహ్లాదుడు అశరీర సత్తాలోనే  జీవించేవాడట.  ఇది నిజమైన ఆదర్శమైన ధ్యానం. కళ్ళుతెరచి పనిచేస్తున్న గడియల్లో కూడా ఆ అశరీర సత్తానుంచి  వెలువడే ఆనంద స్పందనను అనుభూతి  చెందాలి.  పరిశీలన అంతర్వీక్షణంగా మారాలి.  నిజంగా ప్రధమదశలో నవ సాధకులు తమ  ధ్యానాన్ని ఏకాంతంలో మూసిన కళ్ళతోనే  ప్రారంభించి,  క్రమేణ దాన్ని నిత్య జీవితంతో ముడివేసి తెరచిన కళ్ళ ధ్యానంలోకి  పరిణత పరిస్తే అది ఆదర్శమైన, పరిపూర్ణమైన ధ్యానం  అవుతుంది.
(కొంతమంది సాధకులు  ,  కళ్ళు మూసుకునే ఎందుకు ధ్యానం చేయాలి?అని నన్ను ప్రశ్నించారు. ఇదే ప్రశ్నను నేను యోగ సిద్ధ పురుషుడు శ్రీ కొత్త రామకోటయ్య గారిని 25 ఏళ్ళ క్రితం అడిగాను!అప్పుడు ఆయన, “ధ్యానంలోనే మీ ప్రశ్నలకు సమాధానాలు దొరుకుతాయి !”అని చెప్పిన మాటలోనే వాస్తవాన్ని తర్వాత కాలంలో తెలుసుకున్నాను)ఇక సంజీవదేవ్ గారు చెప్పింది దాదాపుగా జిడ్డు కృష్ణ మూర్తి గారు చెప్పిందే!ఆయన చెప్పిన , “Be like Prahlada!”అనేది సామాన్య విషయం కాదు. సృష్టి యావత్తు ప్రహ్లాదుడికి నారాయణ స్వరూపంగానే కనపడేది. అలాంటి స్థితికి చేరుకోబట్టే,  ఆయన విషం కలిపిన పాలను తాగకలిగాడు. ఏనుగులు తొక్కినా ఏమీ కాలేదతనికి. ఇది మానసిక స్థితి. ఆ స్థితికి చేరుకోవటం చాలా కష్టమే!రామకృష్ణ పరమహంసకు కూడా మురికి కాలువలో నీరు గంగా జలంగా కనపడేదట !ఆ నీరే ఆయన తాగే వాడట!  అద్వైత స్థితిలో పరాకాష్టకు చెందిన వారు మాత్రమే అలా ఉండగలరు!
అనుకరణలు, అనుసరణలు ఎందుకు?మన అంతట మనమే, మనకు వీలైన విధంగా ధ్యానం చేద్దాం.
When God has made us as originals why should we stooped to be as duplicates?
రచన: మన్నెం శారద
నవనీతరావు కారేసుకొని సాగర్ ఇంటికొచ్చేడు.
సాగర్ ఆయన్ని చూసి “రండి రండి. కబురు చేస్తే నేనే వచ్చేవాణ్ణిగా!” అన్నాడు ఆదరంగా ఆహ్వానిస్తూ.
“అంత పనేం లేదులే. ఊరికే చూసి పోదామని వచ్చేను‌. ఎలా వున్నావు?” అనడిగేడాయన కూర్చుంటూ.
“బాగానే వున్నాను సర్! ఉద్యోగం కోసం ప్రయత్నం చేస్తున్నాను. మొన్న మదర్ అండ్ ఛెయిల్డ్ ఆస్పత్రిలో ఇంటర్వ్యూ వస్తే వెళ్ళొచ్చేను.”
“నిశాంత జాబ్ చేయడం లేదా?”
“తెలీదు. నే వెళ్ళలేదు. ఈమధ్య మా ఇంటికోసారి వచ్చి వెళ్ళిందట. నేను కలవలేదు.” అన్నాడు సాగర్.
“అతను బాగా పైకొస్తున్నాడుగా. భార్య పని చేయడం చిన్నతనమన్నాడేమో!”
సాగర్ జవాబు చెప్పలేదు.
“మీ ఇంటికన్నా వచ్చింది. కన్న తల్లిదండ్రుల్ని చూడాలని లేదు కాబోలు!” అన్నాడాయన నిర్లిప్తంగా.
“అదేముండదు లెండి. మీరేమంటారోనని సందేహంతో వచ్చుండదు.”
“దాని సంగతి నాకు చెప్పకు. దానికి పౌరుషమెక్కువ. నేను వచ్చి పిలవాలని…”
“మరి పిలవకూడదూ!”
“ఎలా పిలుస్తాను! దాని తండ్రిని నేనయ్యా! నాకెంత పట్టుదల వుండాలి!”
సాగర్ నవ్వి “పాముని కొట్టకూడదు, చావాలి అంటారు మీరు” అన్నాడు.
“ఏదో పెద్దవాళ్ళ చాదస్తం. వస్తా. నిన్ను చూస్తే తనని చూసినట్లుంటుందని వచ్చేను.” అంటూ లేచి నిలబడ్డాడాయన.
సాగర్ కూడ అతన్ననుసరించేడు.గుమ్మం దాటేక “ఒక పని చేస్తే…?” అనడిగేడాయాన సాగర్ మొహంలోకి సందేహంగా చూస్తూ‌.
“చెప్పండి.”
“మాట్లాడాలని ఒకసారి బీచ్ కి పిలవ్వయ్యా సాయంత్రం! నేను దూరం నుండి చూస్తాను.”
“బాగుంటుందా?” సందేహంగా చూసేడు సాగర్.
“ఏం, ఇదివరకెన్ని సార్లు మీరు బీచ్‌లో ముచ్చట్లాడుకోలేదూ?”
నిష్ఠూరం ధ్వనించిందాయన గొంతులో.
“అది కాదండీ. ఆవిడిప్పుడు మరొకరి భార్య! అందుకని” అన్నాడు సాగర్.
“ఏం ఫర్వాలేదు. ఇతరులతో మాట్లాడకూడదన్నంత కొనేసాడా నా కూతుర్ని! ఒక్కసారి పిలు. దానికిష్టమైతే వస్తుంది. ఇదంతా నాకోసం కాదు. వాళ్ళమ్మ బాగా బెంగ పడింది. ఒకసారి దూరం నుండే చూస్తుందట” అన్నారాయన బింకంగా.
“ప్రయత్నిస్తాను” అన్నాడు సాగర్.
“ప్రయత్నం కాదు. సాయంత్రం ఆరు గంటలకి మేం బీచ్‌లో కారులో కూర్చునుంటాం. అక్కడికి దగ్గర్లోనే కూర్చోండి. చూసెళ్ళిపోతాం” అంటూ వెళ్ళిపోయేరాయన.
సాగర్ స్తబ్దంగా నిలబడిపోయేడు చాలాసేపు.
“ఏవంటాడు బావా ముసలాయన!” అంటూ మెల్లిగా వచ్చడిగింది లత.
“కూతుర్ని చూడాలనుందట.”
“అంత ప్రేమున్నవాడు – పెళ్ళి దగ్గరుండి చేయించొచ్చు కదా! అప్పుడు పెద్ద భేషజాలు! ఇప్పుడు ప్రాకులాటలు” అంది లత కోపంగా.
ఆ మాట విన్నాడు శేషయ్య.
“ఈ మాట నీకో కూతురు పుట్టి దాని పెళ్ళది చేసుకుంటుంటే అప్పుడు చెప్పు. ఇప్పుడు కాదు.” అన్నాడు కోపంగా.
“నేను మీలా ప్రవర్తించను” అంది లత అంతకంటే ఆవేశంగా.
“మధ్యలో మీరెందుకు దెబ్బలాడుకుంటారు! ఇది మీ సమస్య కాదు గదా!” అంటూ బయటికి నడిచేడు సాగర్.
మనసంతా కలచేసినట్లు చిరాగ్గా తయారయింది.
నిశాంత పెళ్ళి సమయంలో ఎంత హుందాగా ప్రవర్తించినా మనసు చాల శూన్యంగా మారింది. దాన్ని దేంతో నింపుకోవాలో తెలియడం లేదతనికి. ఎన్నో సంవత్సరాలుగా రోజురోజుకి చిగురించి మహావృక్షంలా తయారైన తనలోని ప్రేమని ఒక్కసారి పెకిలించడం అతని తరం కావడం లేదు. అందుకే నిశాంతని సాధ్యమైనంత వరకు కలవకూడదని నిర్ణయించుకున్నాడు. కాని, నవనీతరావుగారి మాట తీసేయలేక బయటకెళ్ళి ఫోను చేసేడు.
‌నిశాంతే రిసీవరెత్తింది.
“నేను సాగర్ ని. బాగున్నావా?”
“ఇన్నాళ్ళకడుగుతున్నావా నా బాగోగులు! నేను మీ ఇంటికొచ్చేను తెలుసా?” అంది నిశాంత నిష్టూరంగా.
“లత చెప్పింది. ఈ రోజొకసారి గాంధీ బీచ్ కి  వస్తావా? నీతో మాట్లాడాలి.” అన్నాడు.
“ఏం, ఇంటికే రాకూడదూ!”
“అది కాదు. నీతో పర్సనల్ గా మాట్లాడాలి.”
“సరే. ఆరింటికి వుండక్కడ!”
“థాంక్యూ” అంటూ రిసీవర్ క్రెడిల్ చేసేడు సాగర్.
                    *************
నిశాంత కారు దిగుతుంటే అక్కడే నిలబడ్డాడు సాగర్.
ఆమెకు నవ్వుతూ ఎదురెళ్ళి “కొత్త కారా?” అన్నాడు.
“అవును. తను మారుతీ థౌజండ్ కొనుక్కున్నారు. నాకీ చిన్న మారుతీ కొనిచ్చేరు.” అంది నిశాంత.
నిశాంత కారు దిగి సాగర్ తో నడవడం నాలుగు కళ్ళు ఎంతో ఆర్తిగా గమనిస్తున్న సంగతి నిశాంతకేమాత్రం తెలీదు.
సాగర్ మాత్రం ఆమె తమ కారునెక్కడ గుర్తు పడుతుందోనని అటు దృష్టి పడకుండా ఆమెని నడిపిస్తూ కారుకి కొంత దూరంలో – “కూర్చుందామా?” అనడిగేడు.
నిశాంత తలూపి “ఏంటి చెప్పంతర్జంటు పనేమొచ్చింది నాతో!” అనడిగింది.
సాగర్ చిన్నగా నవ్వి “పనేం లేదు. చూడాలనిపించిందంతే!” అన్నాడు.
నిశాంత అతనివైపు పరిశీలనగా చూసి “నేను మాత్రం నీతో చాల మాట్లాడాలనే వచ్చేను.” అంది.
“ఏంటది?”
“నామీదొక అభాండం వేసింది లత!”
సాగర్ తెల్లబోతూ “అభాండమా! ఏమంది?” అన్నాడు కంగారుగా.
“కొంప మునిగేదేమీ కాదనుకో. కాని తొందరపాటుతో తననవసరంగా కాళ్ళిరగ్గొట్టుకుంది.”
సాగర్ అర్ధం కానట్లుగా చూశాడామెవైపు.
“ఏం లేదు. మనిద్దరం చాల స్నేహంగా వుండటం మీ మామయ్యకి తెలుసు కదా! ఆయన మన గురించి అపార్థం చేసుకున్నాడు.”
“అంటే?”
“ఏముంది. మనిద్దరం ప్రేమించుకున్నామని. ఆ మాటే లతతో చెప్పాడట. లత ఆవేశంతో మేడ మీద నుండి దూకింది.”
“మనం ప్రేమించుకుంటే లత దూకడమెందుకు?” అన్నాడు కొంత చిరాగ్గా.
“నీ బుర్ర ట్యూబులైటయిపోయిందీ మధ్య! లత నిన్ను ప్రేమించింది కాబట్టి!”
ఆ జవాబు విని అదిరిపడ్డాడు సాగర్.
“లత నన్ను ప్రేమించడమేంటి మీనింగ్ లెస్! మామయ్య నాతో వేరుగా చెబితే?”
“కావాలనే అలా చెప్పేడు సాగర్! లత నాకంతా చెప్పింది. ఆ అమ్మాయి నీ మీద ఎన్నో ఆశలు పెట్టుకుంది. నా పెళ్ళి వేరే జరిగిపోవడంతో తనకి మనం ప్రేమించుకోలేదని అర్థమయింది. అందుకే అంత ఉత్సాహంగా శక్తి కూడదీసుకుని నడుస్తోంది. దయచేసి లతని పెళ్ళి చేసుకొని ఆమె జీవితాన్ని బాగు చెయ్యి!”
ఆమె చివరి మాటకి ఉలిక్కిపడ్డాడు సాగర్.
“సారీ! అది కుదరదు ‌”
“ఎందుకని?” నిశాంత కంఠం తీవ్రంగా ధ్వనించింది.
“నేనామెనా దృష్టితో చూడలేదు.”
“పోనీ… ఇప్పుడు చూడు. లత కూడ పోస్టుగ్రాడ్యుయేషన్ చేసింది. మనం ప్రేమించిన వాళ్ళ కన్నా‌‌‌… మనల్ని ప్రేమించే వాళ్ళని చేసుకోవడంలో సుఖముంది.”
సాగర్ జవాబు చెప్పలేదు. ‌‌సముద్రం కేసి చూస్తూ ఆలోచిస్తూ కూర్చున్నాడు.
“మీ మామయ్య నిన్ను చదివించేడు. ఆ రుణం తీర్చుకోడానికన్నా… లతని చేసుకో సాగర్!” అంది అనునయంగా.
సాగర్ ఆమె వైపు చూపు తిప్పి” రుణాల కోసం చేసుకున్న పెళ్ళిళ్ళు సవ్యంగా వుండవు నిశాంతా!” అన్నాడు.
“పోనీ… ఎవర్నయినా ప్రేమించేవా, అది చెప్పు!”
నిశాంత ప్రశ్నకి తెల్లబోతూ “అదేం లేదు! అదేం లేదు!” అన్నాడు.
“అందరూ ఏమనుకుంటున్నారో తెలుసా?”
సాగర్ ఏమిటన్నట్లుగా చూశాడు.
“నువ్వు నన్ను ప్రేమించి భగ్న ప్రేమికుడై తిరుగుతున్నావట. సరిగ్గా నిద్ర పోవట. అన్నం తినవట. ఇది పుకారుగా పరిణమించిందంటే లేనిపోని అనర్ధాలు జరుగుతాయి.”
“ఎవరన్నారలా?” సీరియస్ గా అడిగేడు సాగర్.
“ఈ రోజు లత. రేపు ఇంకా చాలమందనచ్చు.”
“ఛీ! ఛీ! అంత చదువుకొనలా మాట్లాడిందా? నే కోప్పడతాను.” అన్నాడు సాగర్.
“నే చెబుతున్నది లతని కోప్పడమని కాదు. నల్గురికి మరోలా అనుకునే అవకాశం యివ్వడం దేనికి? నువ్వెందుకేదో పోగొట్టుకున్నట్లుండటం!”
సాగర్ ఆమె ప్రశ్నకి వెంటనే జవాబు చెప్పలేనట్లుగా చూశాడు.
“మాట్లాడవేం?”
“నిశాంతా, చదువుకొని నువ్వు కూడ ఇంగితం లేనట్లు మాట్లాడుతున్నావు. నీతో ఇన్ని సంవత్సరాలు కలిసి తిరిగేను‌. ఒక్కసారే నీ స్నేహం దూరం కాగానే నేను ఒంటరినయినట్లుగా ఫీలయిన మాట వాస్తవమే. నీకేం – నీకు హితేంద్ర తోడున్నాడు. నీది కొత్త సంసారం. మా గురించి ఆలోచించే తీరిక, అవసరముండదు” అన్నాడు ఉక్రోషంగా.
నిశాంత అతని బాధనర్ధం చేసుకుంది.
చిన్నగా నవ్వడానికి ప్రయత్నించి “మన జీవితాలు రైలు ప్రయాణాల్లాంటివి. ఎవరి గమ్యమొస్తే వాళ్ళం దిగిపోతాం. అందుకే వెళ్ళిపోయిన వాళ్ళ గురించి దిగులు దేనికి, లతని పెళ్ళి చేసుకొని నువ్వూ నీ లోకంలో పడమని చెబుతున్నాను.” అంది.
సాగర్ జవాబు చెప్పలేదు.
నిశాంత వాచి చూసుకొని “వస్తాను. ఆయనిప్పుడొకసారి నాకు ఫోను చేస్తారు. ఈసారి మనం కలుసుకుంటే – అది నిన్ను లతతో జంటగానే. ఇందులో శాసింపు లేదు.” అంటూ లేచి నిలబడింది.
సాగర్ కూడ ఆమె వెంట నడిచేడు.
ఆమె కారెక్కి “రా డ్రాప్ చేస్తాను” అంది‌.
“వద్దులే నాకు శాంథోమ్ రోడ్డులో చిన్న పనుంది.” అన్నాడు.
నిశాంత చెయ్యి వూపి వెళ్ళిపోయింది.
నిశాంత కారు మరుగు కాగానే సాగర్ నవనీతరావున్న కారు దగ్గరగా వచ్చాడు. అప్పటికే వసుంధర నిశ్శబ్దంగా ఏడుస్తూంది.
సాగర్ గాభరాగా ఆమె వైపు చూశాడు.
“ఏం లేదులే. ఆడవాళ్ళకో అదృష్టముంది. వాళ్ళ ఫీలింగ్స్ ని వాళ్ళు కన్నీటి రూపంలో కక్కుకుంటారు.”
“ఏం కాదు. నేను దాంతో మాట్లాడతానంటే వీల్లేదన్నారు ఈయన!”
“అవునయ్యా! కేవలం దూరం నుండి దాన్ని చూస్తాననొచ్చింది. ఇప్పుడెళ్ళి కౌగిలించుకుంటుందట. మాట తప్పితే నాకు మహా చిరాకు.” అన్నాడు నవనీతరావు సీరియస్ గా సిగరెట్టు కాలుస్తూ.
సాగర్ ఆయన వైపు విభ్రాంతిగా చూస్తూ “మీరు సిగరెట్ కాలుస్తున్నారా?” అన్నాడు.
“మగవాళ్ళకొక అవకాశముంది – వాళ్ళ బాధల్ని సిగరెట్లు, మందు తాగి మరచిపోవాలని చూస్తారు ” అంది వసుంధర ఆవేశంగా.
“దెబ్బకి దెబ్బ కొట్టేనని మురిసిపోతున్నావా?”
“లేదు. వున్న మాట చెప్పేనని సంతోషపడుతున్నాను. లేకపోతే చూడయ్యా సాగరూ! దాని పెళ్ళయ్యేక ఈయన కట్టలు కట్టలు సిగరెట్లూ, సీసాలు సీసాలు మందూ తాగుతున్నారు!” అంది వసుంధర బాధగా.
“సర్! మీరిలా చేయడం.‌‌..”
“భావ్యం కాదంటావు. డాక్టరువి కదా! అంతకన్నా ఏం చెబుతావు. ఊరు పొమ్మంటున్నది – కాడు రమ్మంటున్నది‌. ఇప్పుడిక ఈ జాగ్రత్తలన్నీ దేనికి? ఇంతకీ అసలది మా గురించి ఒక్క మాటన్నా అడిగిందా?” అనడిగేడు నవనీతరావు సాగర్ మొహంలోకి నిశితంగా చూస్తూ.
‘లేదు’ అనలేకపోయేడు సాగర్.
“ఎందుకడగదండీ! మీ మీద తనకి మాత్రం ప్రేముండదా?” అన్నాడు సాగర్ నవ్వడానికి ప్రయత్నిస్తూ.
“నీ నాన్చడంలోనే తెలుస్తోందది మా గురించసలు మాట్లాడలేదని. సరే! కారెక్కు. నిన్ను డ్రాప్ చేసి వెళ్తాను.” అంటూ డోర్ తెరిచేడు నవనీతరావు.
సాగర్ కారెక్కేడు.
“చాల సేపు మాట్లాడింది. వాళ్ళాయన గొప్పలు చెప్పిందా?” కారు మెయిన్ రోడ్డెక్కిస్తూ అడిగేడు.
“అబ్బే అదేం లేదు. నా పెళ్ళి గురించడిగింది‌”
“అబ్బో, పెద్ద ఆరిందా అయిపోయిందన్న మాట!”
అతని మాటలకి జవాబు చెప్పలేదు సాగర్.
“ఇంతకీ ఏవన్నా విశేషమా?” అని మెల్లిగా అడిగింది వసుంధర.
“అంటే?” సాగర్ అర్థం కానట్లుగా అడిగేడు.
“ఛ! అతన్ని పట్టుకొని వెధవ ప్రశ్నలేస్తావు!
నిజానికి పిల్లల్ని కనడం ఖర్మగాని – విశేషం కాదు!” అన్నాడు నవనీతరావు కోపంగా.
అప్పుడర్ధమయింది సాగర్ కి వసుంధర దేని గురించి మాట్లాడుతుందో.
వాళ్ళ ప్రేమ, వ్యధ అర్ధమయి జాలి పడ్డాడు వాళ్ళపై..
కారు అతనింటి ముందాగింది.
సాగర్ కారు దిగి ‘నమస్కారం’ అన్నాడు.
“థాంక్సయ్యా! నా మాటకి గౌరవమిచ్చేవు. అది దర్జాగానే ఉందిగా. మేం కూడ అలానే ఉంటాం. వస్తాం!” అంటూ నవనీతరావు ఎక్సిలేటర్ ని బలంగా తొక్కేడు.
కారు ముందుకి దూకినట్లు పరిగెత్తింది.
                     *************
నువ్వీ మధ్య సాగర్ ని కలిసేవా?”
భర్త ప్రశ్నకి “అవును. ఏం?” అనడిగింది నిశాంత.
వాణ్ణి బీచ్‌లో కలుసుకొని మాట్లాడాలసిన పనేమొచ్చింది నీకు!”
మొదటి సారి భర్త మీద ఒకలాంటి నిమ్న భావమేర్పడింది నిశాంతకి.
“సాగర్ ని అంత నీచంగా మాట్లాడుతున్నారు దేనికి?” అంది నిదానంగా.
“ఓహో! వాణ్ణి ఘనంగా గౌరవించాలన్న మాట!”
“ఘనంగా అక్కర్లేదు. ‘అతను’ అనొచ్చుగా!”
“ఏమో వాణ్ణి చూస్తే నాకలా గౌరవించాలనిపించదు. అసలింతకీ బీచ్‌లో మంతనాల సంగతి చెప్పనే లేదు?”
“మంతనాలేం లేవు. అతను నా గుడ్ ఓల్డ్ ఫ్రెండ్. మాట్లాడాలనిపించి వెళ్ళేను. స్నేహితుల యోగక్షేమాలు కనుక్కోవడం తప్పా?”
“అబ్బే, తప్పేం లేదు. యోగక్షేమాలు సముద్రపుటొడ్డునే తెలుసుకోవాలా!” అన్నాడు హితేంద్ర వెటకారంగా.
“వెటకారాలెందుకు. మీరేం అనదలచుకున్నారో అది చెప్పండి చాలు!” అంది నిశాంత దెబ్బ తిన్న అహంతో.
“నేనేం అనడం లేదు. నల్గురూ అన్నది నా చెవి దాక వచ్చి అడుగుతున్నాను.”
“నల్గురా?”
“అవును. తబలా ప్రవీణ్ మీ ఇద్దర్నీ బీచ్‌లో చూశాడట. చిత్రరంగం జర్నలిస్టు శ్రీకాంత్ కూడ మీ గురించి చెప్పేడు ‌”
“ఏముందని చెప్పడానికి! అది వందలాది మంది కూర్చుని మాట్లాడుకునే స్థలమేగా!” అంది నిశాంత కోపంగా.
“ఇప్పుడు నువ్వేదో తప్పు చేసేవనడం లేదు డియర్! నల్గురికి నువ్వేదో చేసేవని అనుకునే పరిస్థితులు కల్పించడం దేనికి?” అన్నాడు హితేంద్ర కొంచెం మెత్తబడినట్లుగా నవ్వి.
నిశాంత మాత్రం నవ్వలేదు.
భర్త మాటలు ఆమె గుండెలో గుచ్చుకున్నాయి.
“మీరీ మధ్య చాల మారిపోయేరు. సినిమా గాలి వంటబట్టినట్లుంది. సాగర్ మీ ప్రోగ్రాం గురించి ఎంత కష్టపడ్డాడో అప్పుడే మరచిపోయినట్లున్నారు. అతని బాగోగులు తెలుసుకోవడం తప్పని నేననుకోలేదు. ఈ మాత్రానికే నేరస్థురాలిలా నన్ను నిలేస్తారని అసలనుకోలేదు.” అంది ఉబుకుతున్న కన్నీళ్ళతో.
పరిస్థితి విషమిస్తోందని అతను గ్రహించేడు.
ఆమె భుజాల మీద చేతులేసి దగ్గరకి లాక్కుంటూ ” పిచ్చీ నీ మీద విపరీతమైన ప్రేమే నా చేతిలా మాట్లాడించింది. సారీ! కాని… ఆ సాగర్ నన్ను చూసి ప్రోగ్రాం కోసం కష్టపడలేదు. అదంతా నీ మీద ప్రేమ చేత. నువ్వు చెయ్యి జారిపోయేవని ఏడుస్తున్నాడు. నీకవేం తెలియవు.” అన్నాడు నవ్వుతూ.
నిశాంత అతని చేతుల్ని తోసేసింది.
“మీకెలా తెలుసు!”
“కాస్టరాయిల్లా – వాడి మొహం చూస్తే తెలియడం లేదూ! ఏదో పోగొట్టుకున్న ఫోజు పెట్టి తిరుగుతున్నాడు.”
నిశాంత చిరాగ్గా చూసింది భర్తవైపు.
“ఫేస్ రీడింగు నాకు రాదు లెండి” అంది కోపంగా.
“సరే – వాడి సంగతి వదిలెయ్! ఈసారి నీతో మాట్లాడాలని వుంటే ఇంటికి రమ్మను. ఎవరు కాదన్నారు! ఈ నాలుగ్గోడల మధ్య ఏం జరిగినా అది బయటకి పోదు.నేను పబ్లిక్ ఫిగర్ ని. ఆ విషయం గుర్తుంచుకో!”
భర్త మాటలామెకు కొరుకుడు పడలేదు.
ఎక్కువగా అర్థం చేసుకుంటే అందులో ఏదో‌ అనర్ధమే వున్నట్లనిపించిందామెకు.
అందుకే లేచి వెళ్ళింది – వంట గదిలో అత్తగారికి సాయపడేందుకు.
                    *************
ఫోను అదే పనిగా రింగవుతుంటే హితేంద్ర రిసీవరందుకొని “హితేంద్రా స్పీకింగ్!” అన్నాడు.
ఆ పక్కనే కూర్చుని చీరకి ఫాల్ కుట్టుకుంటున్న నిశాంత ఈ మధ్య అతని గొంతులో వచ్చిన ధీమాని గమనిస్తోంది.
“హలో హితేంద్రా! మీరింట్లోనే వున్నారా?” అన్నాడు సాగర్.
“ఏం, వుండననుకొని చేసేరా! మీ ఫ్రెండ్ ని పిలవమంటారా?”
“అబ్బే, మీరు చాల బిజీ అయినట్లు పేపర్లో చూస్తున్నాను. మీరు మాత్రం నా ఫ్రెండ్ కాదా! రేపు రాజేశ్వరి కళ్యాణ మంటపంలో నా పెళ్ళి. మీరిద్దరూ తప్పకుండా రావాలి!”
“వెరీ సర్ప్రయిజింగ్ న్యూస్! మీరప్పుడే పెళ్ళి చేసుకుంటారనుకోలేదు.” అన్నాడు హితేంద్ర వెటకారంగా నవ్వుతూ.
నిశాంతకి అటునుండి మాట్లాడుతున్నదెవరో అర్ధం కాలేదు.
ఆసక్తిగా వింటోంది హితేంద్ర మాటల్ని.
“నాక్కూడ జాబ్ దొరికే వరకు పెళ్ళి చేసుకోవడం యిష్టం లేదు. కాని… మా మామయ్య తొందరపడుతున్నాడు. పెళ్ళికూతురు నా మరదలే! లత!”
“అయిసీ! ఉద్యోగమొచ్చినా మేం ఒకరోజు పాడి సంపాదించినంతుండదనుకుంటాను మీ నెల సేలరీ!”
నిశాంతకి అతని మాటల పధ్ధతి నచ్చడం లేదు.
“ఎవరితో మీరు మాట్లాడుతున్నది?” అంటూ అడ్డం పడింది.
“సరే! ఇప్పుడే బెస్ట్ విషెస్ చెబుతున్నాను. మీ ఫ్రెండ్ మాట్లాడుతుందట. నాకు రికార్డింగ్ టైమయింది” అన్నాడు రిసీవర్ నిశాంత చేతికిస్తూ.
“హలో, నిశాంతా! నీ కోరిక తీరుస్తున్నాను. రేపే లతతో నా పెళ్ళి ‌ మనల్ని ప్రేమించిన వాళ్ళని కట్టుకుంటే చాల సుఖముందని శెలవిచ్చేవుగా. అనుభవమున్న దానివి చెప్పేక వినాలిగా. పెళ్ళికి తప్పక వస్తువుగా!” అన్నాడు సాగర్.
నిశాంత మొహంలో సంతోషం చోటు చేసుకుంది.
“తప్పకుండా వస్తాను. ఎన్నింటికి?”
“ముహూర్తం రాత్రికనుకో. కాని… ‌ నువ్వు ప్రొద్దుటే రావాలని చెప్పమంది లత!”
“అలాగే… కాని.‌‌.. మా డేడీ వాళ్ళొస్తున్నారా?” అనడిగింది నిశాంత మెల్లిగా.
హితేంద్ర డ్రెస్ మార్చుకుంటున్నట్లుగా ఆమె మాటల్ని వింటున్నాడు ఒక చెవి పడేసి.
“పిలుస్తున్నాను. వస్తే ఏం, వాళ్ళు నీ తల్లిదండ్రులు కాదా! నీకేం అపకారం చేసేరని! ఈ విధంగా కలిస్తే సంతోషమేగా!”
“సరే!” అంటూ రిసీవర్ క్రెడిల్ చేసింది నిశాంత.
“ఏంటి – మీ వాళ్ళొస్తున్నారటా?”
“తెలీదు. పిలుస్తున్నాడట!”
“వాళ్ళొస్తే నువ్వెళ్ళకు!”
“అదేంటి?” ఆశ్చర్యపోతూ అడిగింది.
“వెళ్తే వాళ్ళు నీతో మాట్లాడుతారు. అది నాకిష్టం లేదు.”
“ఎందుకని?” అంది సుభద్రమ్మ లోనికొచ్చి కోపంగా.
హితేంద్ర తల్లి వైపు కోపంగా చూసి “నీకు జవాబు చెప్పాల్సిన అవసరం లేదు. నేను నా భార్యతో మాట్లాడుతున్నాను.” అన్నాడు విసురుగా.
“మాట్లాడటం లేదు. శాసిస్తున్నావు. అప్పుడే నీ కళ్ళు నెత్తకెక్కేయి. ఆ దేవత వలనే నువ్వీ స్థితిలో వున్నావు. అప్పుడే అది మరచి క్షణ క్షణానికి కండిషన్లు పెడుతున్నావు!”
“అత్తయ్యా!” అంది నిశాంత బాధగా.
సుభద్రమ్మ కోడలివైపు బాధగా చూసింది.
“మాటిమాటికి నావలనే ఆయనంత వారయ్యేరని ఆయన మనసు నొప్పించకండి. దాని వలన మేం మరింత దూరమవడమే గాని ప్రయోజనముండదు.” అంది వేదనగా.
“అబ్బ! సూపర్ గా వుంది నటన! నాకిష్టం లేని పనులు చెయ్యడం, నామీద ప్రేమ ఒలకపోయడం.” అంటూ సర్రున బయటికెళ్ళి కారెక్కేడు హితేంద్ర.
కారు సాగిపోయింది.
“వాడొక మృగంలా మాట్లాడుతున్నాడు. వాడి మాటలకేం గాని నువ్వెళ్ళు” అంది సుభద్రమ్మ కోడలి భుజమ్మీద చెయ్యేసి అనునయంగా.
“వద్దులెండి. ఆయనకిష్టం లేని పనులు నేను మాత్రమెందుకు చేయడం!” అంటూ తన గదిలోకెళ్ళిపోయింది నిశాంత.
మంచం మీద పడుకొని కళ్ళు మూసుకుంది బాధగా.
ఇప్పుడు భర్త రూపం మరో కోణంలోంచి విభిన్నంగా కనబడుతోంది ‌ రోజు రోజుకి అతనిలో అహం వరద మట్టంలా పెరుగుతూ కనిపిస్తోంది.
ఇందులో తన తప్పులు కూడ ఏమైనా వున్నాయా?
మగవాళ్ళు సహజంగా భార్య విషయంలో చాల సంకుచితంగా వుంటారు. ఇతర స్త్రీల పట్ల చూపించే విశాల భావాల్ని తమ భార్యలకి వర్తించనివ్వరు. హితేంద్ర కూడ సాగర్ విషయంలో అలానే బాధపడుతున్నాడు. తనకి తన సంసారం ముఖ్యం. తనని ప్రేమించే భర్త కోసం సాగర్ కి దూరంగా వుంటే తప్పేంటి?
భార్యాభర్తలు ఒకరి మనసొకరు తెలుసుకుని ప్రవర్తిస్తే సమస్యలెందుకొస్తాయి!
ఇలా అనుకోగానే నిశాంత మనసు చల్లబడింది.
వెంటనే లేచి టేబుల్ మీద అత్తగారికి – తనకి భోజనం వడ్డించి ”రండి, భోంచేద్దాం” అంది.
సుభద్రమ్మ ఆశ్చర్యపోతూ “వాడన్న మాటలకి కోపం రాలేదా!” అనడిగింది.
నిశాంత మెత్తగా నవ్వి “కోపాల వలన ప్రయోజనమేముంటుంది! సమస్యల్ని పరిష్కరించుకోవాలి గాని” అంది భోజనానికుపక్రమిస్తూ.
“అంటే… ఏం నిర్ణయించుకున్నావు?”
“ఏముంది, ఆయనకిష్డం లేని పని చేయడం మానేస్తే ఏ గొడవలూ వుండవుగా!”
“అంటే నీ వ్యక్తిత్వాన్ని చంపుకుంటావన్న మాట!”
“వ్యక్తిత్వాలని ప్రతి దానికి పంతానికి పోతే… ఏ సంసారాలూ సాగవు. భోం చేయండి.”
సుభద్రమ్మకి నిశాంత మనసు అంతు బట్టలేదు. ‘అల్లారు ముద్దుగా పెరిగి ఈ పిల్ల ఇంతగా సర్దుకుపోతున్నదేంటి?’ అనుకుంది మనసులోనే.
                    *************
	లత సాగర్ ల పెళ్ళి నిరాడంబరంగా జరిగిపోయింది. నిశాంత రాకపోవడం అక్కడందర్నీ నిరుత్సాహానికి గురి చేసింది.
ఒక్క సాగర్ మాత్రం కొంతలో కొంత పరిస్థితినాకళింపు చేసుకున్నాడు. అయిన ఆ సంగతెవరితోనూ అనలేదు.
కూతుర్ని చూడాలని – వస్తే మాట్లాడాలని కొండంత ఆశతో వచ్చిన వసుంధర కన్నీటి పర్యంతమైంది.
నవనీతరావు బయటపడటం లేదు గాని అతని పరిస్థితి అలానే ఉంది. తనలోని నిస్పృహని కోపంగా మార్చుకునే ప్రయత్నం చేస్తున్నాడాయన.
“దానికిప్పుడు కళ్ళెక్కడ కన్పిస్తాయి. తన పెళ్ళికి సాక్షి సంతకం చేసిన మనిషిని కూడ మరచిపోయింది. అదిప్పుడొక గొప్ప సింగరు పెళ్ళాం. దానికెక్కడేడ్చింది వ్యక్తిత్వం!” అన్నాడు కోపంగా.
“అలా అనకండి. ఆ అమ్మాయిలో గర్వం మచ్చుకైనా లేదు. ఏదో రాకూడని పరిస్థితి ఏర్పడుంటుంది!” అన్నాడు శేషయ్య.
“ఏది ఏమైనా మేమిద్దరం వెళ్ళి నిశాంతకి కనిపించొస్తాం. అక్కయ్యే ఈ పెళ్ళి కావడానికి కారణం” అంది లత.
లత, సాగర్ రాత్రికి రాత్రే మంటపం నుండి కారులో నిశాంత ఇంటికి బయల్దేరి వెళ్ళేరు.
కాలింగ్ బెల్ మోగగానే భర్తనుకొని తలుపు తీసింది నిశాంత.
కళ్యాణపు బొట్టులతో – పూలదండలతో గుమ్మంలో నిలబడి వున్నారు లత, సాగర్.
నిశాంత కొన్ని క్షణాలు విభ్రమానికి గురయింది.
“మీరా?”
అవునన్నట్లుగా తలూపేడు సాగర్.
“మంటపం నుండి తిన్నగా వస్తున్నారా?”
“అవును” అంది లత.
నిశాంత గబగబా లోనికెళ్ళి కర్పూరం పళ్ళెంలో వెలిగించుకునొచ్చి దిష్టి తీసిందిద్దరికీ.
ఇద్దరూ లోనికొస్తూ “నువ్వు పెళ్ళికి రాలేదు. ఎందుకని రాలేదో మాకు తెలీదు. కాని లత నీ ఆశీర్వాదం లేందే ఇంటికి రానని పట్టుబట్టింది. అందుకే వెంటనే వచ్చాం!” అన్నాడు.
సరిగ్గా అప్పుడే సుభద్రమ్మ కుంటుతూ వచ్చి “రావాలనే బయల్దేరింది. ఇంతలో నేను కాలుజారి పడ్డాను. ఎముక విరగలేదు కాని బెణికింది. నన్నొదిలేసి రాలేక… పాపం ఆగిపోయింది.” అది.
అత్తగారాడుతున్న అబధ్ధానికి ముందు తెల్లబోయింది నిశాంత. కాని వెంటనే సర్దుకొని “కూర్చోండి” అంది.
“నేను చెప్పలేదు బావా, అక్క మన పెళ్ళికి రానంత గర్వస్తురాలయిపోయిందని అందరూ అనవసరంగా ఆడిపోసుకున్నారు.
నాకు మాత్రం తెలుసు మా అక్క మంచితనం” అంది లత గర్వంగా సాగర్ వైపు చూస్తూ.
నిశాంత లోనికెళ్ళి తన దగ్గర కొత్తగా కొన్న బనారస్ పట్టుచీర, జాకెట్టు గుడ్డ, తన నగల్లోని ఒక కెంపు రంగు నెక్లేస్ తెచ్చి బొట్టు పెట్టి లత చేతిలో పెట్టింది.
“ఇవన్నీ వద్దక్కా. నీ ఆశీర్వాదముంటే చాలు!” అంటూ లత వంగి నిశాంత కాళ్ళకి దణ్డం పెట్టబోయింది.
“అసలే ఈమధ్య ఆపరేషనయినదానివి” అంది నిశాంత మధ్యలోనే అడ్డుకుంటూ.
“ఇంకా ఎక్కడాపరేషనక్కా! నాకెప్పుడో తగ్గిపోయింది” అంది లత ఆనందంగా.
“సంతోషంలో పడి హెల్త్ ని కేర్ లెస్ చేయకు” అంది నిశాంత.
సాగర్ మాత్రం ఏం మాట్లాడలేదు.
“వస్తాం” అంటూ వాళ్ళిద్దరూ వెనుతిరిగి వెళ్తుంటే కనిపించినంతసేపూ ఆనందంగా చూసి వెనుతిరిగింది.
వెంటనే అత్తగారాడిన అబధ్ధం గుర్తొచ్చి “అలా చెప్పేరెందుకత్తయ్యా?” అనడిగింది.
“ఏం చెప్పను. వాడి సంగతి బయటపెడితే వాణ్ణసహ్యించుకుంటారు. దాన్ని దాస్తే నీకు గర్వమొచ్చిందనుకుంటారు. అందుకే ఇద్దరికీ చెడ్డపేరు రాకూడదనలా చేసేను” అంది సుభద్రమ్మ.
నిశాంత దీర్ఘంగా నిశ్వసించి తన గదిలోకెళ్ళింది భారంగా.
                   *************
	హితేంద్ర ఆరోజు చాల సంతోషంగా వున్నాడు. మాటి మాటికి నిశాంతని పిలుస్తున్నాడు.
సుభద్రమ్మ, నిశాంత కూడ అతని ప్రవర్తనకాశ్చర్యపోతూన్నారు.
“ఆ భగవంతుడు నా మొర విని వాడి బుధ్ధి మార్చేడేమో!” అంది సుభద్రమ్మ.
“ఏంటి చిన్నపిల్లలు లేని లోటు తీర్చాలనా – అలా గొడవ చేస్తున్నారు?” అంది నిశాంత అతని పక్కన కూర్చుని నవ్వుతూ.
హితేంద్ర తన తల ఆవిడ వడిలో పెట్టి పడుకొని “ఆ సంగతే అడుగుదామని! మన పెళ్ళయి ఎన్నాళ్ళయింది?” అనడిగేడు.
“పదకొండు నెలల ఇరవై మూడు రోజులు.”
“అబ్బా! ఎంత కరెక్టుగా చెప్పేవ్? మన మేరేజ్ ఏనివర్సరీ దగ్గరకొచ్చేస్తుందన్న మాట! నీకేం గిఫ్ట్ కావాలి!” అనడిగేడు సంతోషంగా.
“నాకన్నీ వున్నాయి. ఆరోజు ప్రత్యేకంగా తీసుకోవాల్సినవేం లేవు. మీకు వీలయితే గుడికెళ్ళొద్దాం.” అంది నిశాంత.
“నాకు మాత్రం ఒక గిఫ్ట్ కావాలి!”
“ఏంటది?”
“ఓ బాబునో… పాపనో…!” అంటూ భార్య వైపు ఓరగా చూసేడు.
నిశాంత సిగ్గుగా చూపులు దించుకుంది.
“ఏంటి అంత సిగ్గా?”
“ఛ! ఏం మాటలు – అంతా నా చేతిలో ఉన్నట్లు?” అంది మెల్లగా.
“అంటే నేను కనాలా?”
“నాకలా మాట్లాడితే కోపం వస్తోంది!”
“మరేంటింతాలస్యం! నువ్వు డాక్టరివి కదా – ఏదైనా చేసి కనడం లేదేమోనని నా భయం!”
“నాకంత ఖర్మేంటి? పిల్లలంటే నాకిష్టం లేదా? పైగా పొద్దున్న వెళ్ళి ఏ అర్ధరాత్రో వస్తారు మీరు! నాకు కాలక్షేపం కూడ కావడం లేదు.” అంది నిశాంత.
హితేంద్ర ఆమెని నిశితంగా గమనిస్తూ “అయితే… ఒకసారి డాక్టరుకి చూపించుకోరాదూ!” అన్నాడు.
నిశాంత తలూపింది.
“నీకో మంచి సంగతి చెబుతున్నాను. టి.నగర్ లో హబీబుల్లా రోడ్డులో ఒక ఇల్లమ్మకంలో వుంది. ఒక ప్రముఖ తమిళ నటుడిల్లది. అక్కడ నడిగరసంగం దగ్గరే పూర్వం ఎన్.టి. రామారావు, సావిత్రి, ఎస్.వి. రంగారావు లాంటి మహానటులుండేవారు. ఆ ఏరియాలో ఇల్లు కొనడం మాటలు కాదు. అది కొందామనుకుంటున్నాను.” అన్నాడు హితేంద్ర.
“మన ముగ్గురికీ ఈ యిల్లు చాలదా?” అంది నిశాంత.
హితేంద్ర ఆమెని పిచ్చిదాన్లా చూసి “ఇక్కడ చాలకపోవడం సమస్య కాదు. నా స్టేటస్ పెరిగింది. దానికి తగినట్లే ఇల్లుండాలి!” అన్నాడు.
“మీ యిష్టం!”
“అలా అన్నావ్ బాగుంది. భార్య భర్తతో సహకరించాలి. ఆ యిల్లు చాల ఖరీదు చెబుతున్నాడు. నా దగ్గర కొంత తగ్గేట్లుంది. అదే ఆలోచిస్తున్నాను.” అన్నాడు హితేంద్ర.
“పోనీ… అంత డబ్బున్నప్పుడే కొందాం.” అంది నిశాంత.
“అంతవరకా యిల్లుంటుందా? ఆ యిల్లు చూస్తే మూర్ఛపోతావ్. అంత బాగా కట్టేరు. స్విమ్మింగ్ పూల్ కూడ వుంది.”
“మరేం చేద్దామంటారు?”
“ఓ పని చేస్తే?”
“చెప్పండి.”
“మీ అమ్మగారిచ్చిన నగలు తాకట్టు పెడితే? నువ్వెలానూ పెట్టుకోవుగా!”
“అదా?”
“ఏం, నీకిష్టం లేదా?”
“వాళ్ళ సొమ్ములెందుకు మనం వాడుకోవడమని!”
“బాగుంది. నీకిచ్చేక వాళ్ళదెలా అవుతాయ్!”
“సరే! వాటిని తాకట్టొద్దు. అమ్మేయండి. మళ్ళీ వడ్డీల బాధ దేనికి?” అంది నిశాంత.
హితేంద్ర ఆమె భుజాలు పట్టుకొని “థాంక్యూ డార్లింగ్! నువ్వు సహకరిస్తావని తెలుసు నాకు” అన్నాడు.
నిశాంత నగల పెట్టె తెచ్చిచ్చింది.
“సంవత్సరం తిరిగేలోపున దీని బాబులాంటి నగలు చేయిస్తాను నీకు. డోంట్ వర్రీ!” అంటూ వాటిని అతను హుషారుగా తీసుకెళ్తుంటే నిమిత్తమాత్రురాలిలా చూసింది నిశాంత.
                    ************
ఇంకా వుంది…
రచన: రాము కోల
“పెళ్ళి కుదిరింది అనుకోగానే సరిపోయిందా..రూపాయి ఎంత త్వరగా ఖర్చు అవుతుందో కూడా లెక్కేసుకోవాలి.”
“ఎమంటావు మావా!” అంటూ నోట్లో ఉన్న పుగాకు కాడ నవులుతు.. పక్కనే  ఉన్న గొపయ్య. వైపు చూశాడు చిదానందం.
“ఓసోసి! ఊరుకోవోయ్..
పెళ్లి కుదరటమే మా గొప్ప సంగతి. ఇక రూపాయంటావా? మనందరం లేమా ఏటి, తలా ఓ చెయ్య వేస్తే పిల్లకూడా ఓ ఇంటిది అయిపోద్ది. ”
“నువ్వు ఏటి దిగులు పడమాక” అంటూ దైర్యం చెపుతున్న మార్కోస్  ను చూసి..
పెళ్లి జరిగిపోయినంత  సంభరపడిపోయాడు గోపయ్య.
“ఇదిగో గోపయ్య! నువ్వు దిగిలు పడమాక, రేపు ఉదయం ఆ లగ్నపత్రిక  మా నడిపోడికిచ్చేయ్. పట్నం పోతాడు. తిరిగి వస్తా వస్తా కార్డులు ప్రింటేంచుకు వచ్చేస్తాడు…
“ఇక కార్డు పంపకమంటావా! మా చిన్నోడు చూసుకుంటాడు. ఆడికి మన బంధుత్వాలు చుట్టపక్కాలు బాగా తెలుసు.. వాడైతే చుట్టేసుకొస్తాడు.. ఏమంటావ్.. అంటున్న మల్లన్న వైపు చూస్తూ..
“నువ్వు చెప్పితే కాదంటానా బాబాయి.. మా కున్న పెద్ద తలకాయ, అన్నీ చూసుకునేది నువ్వే కదా.. అలాగే కానీ”
అంటూ సగం పనులు పూర్తి అయిపోయేగా అనుకున్నాడు గోపయ్య.
“ఇదిగో గొపయ్య! ఉదయమే మన ట్రాక్టర్ పొలంగట్టుదాక పోద్ది. మనోల్లని ఓ ఇద్దరిని పంపించా వంటే.. కంది కట్టే.. తాటాకులు ఏసుకొస్తారు..
“ఇంటి ముందు పందిరేస్తేనే కదా పెళ్లి కళ వచ్చేది,” అంటుంటే, అలాగే బావగారు. ఉదయమే మన పిల్లలు సిద్దంగా ఉంటారు..
” నీకు శ్రమ కలిగిస్తున్నానేమో..”అంటున్న గోపయ్య భుజం తట్టి.
“ఏటిరా నీ కూతురు నాకుతురు తోటిది. ఇక పక్కపక్కన  వాళ్ళం ఇది కూడా చేయకపోతే ఇంకేందుకు.. ఇరుగుపొరుగు అని.”
” ఇది మన పల్లెరా అబ్బాయ్.. పట్నం కాదు, అందరం కలిసే చేసేద్దాం నీ కూతురు పెళ్ళి.. నువ్వు ఏమీ ఆలోచించక..”
” సరే నేనలా ఎటిగట్టు దాకా ఎళ్ళివస్తా! సరేనా అంటు ముందుకు సాగుతున్న భూషణం వైపు ప్రేమగా చూశాడు గోపయ్య.
“మావయ్య! పెళ్ళికి లైటింగ్.. టెంట్లు.. అన్నీ నే చూసుకుంటా.. మనోడొకడున్నాడు.. ఎంతో కొంత సర్ది చూసి ఇచ్చేద్దాం.. ఏమంటావ్… ” అంటున్న నాగరాజును.. సరే నీ ఇష్టం అనలేక పోయాడు గోపయ్య.
“ఏంటి ఎవరికి వారు మీకుగా మీరు చేసుకుంటే ఎలా! నాకూ కాస్త బాగం కల్పించండి. ఆ వంటల కార్యక్రమంలో నన్ను చేర్చేస్తే నలుగురికి నాలుగు రకాల వంటలు వండి వడ్డించే ఏర్పాటు చేసుకుంటా… కాదనకండి.. ” అంటున్న భీమన్నహవైపు తిరిగిన గోపయ్య.
“ఎంతమాట భీమన్నా! నీకు కాక మరోకరికి ఎలా అప్పగిస్తాం వంట పని.. అసలే నీ మేనకోడలి పెళ్ళి. కదా.. ఇవ్వకుంటే తను ఊరుకుంటుందా చెప్పూ.”. అంటూ ముసిముసి గా నవ్వాడు గోపయ్య.
దూరంగా ఉన్న రత్తాలును చూస్తూ, ఏటి రత్తాలు..ఉలుకూ పలుకూ లేకుండా అలా చూస్తున్నావ్.. ఏంటి సంగతి, అంటూ ముందుకొస్తున్న భాస్కరా చారిగారిని చూస్తూ.
“అందరూ అన్నీ పంచేసుకుంటే.. నాకు ఇక పనేటి ఉంది. నేనేటి చేయను” అంటుంటే…
“అలా చిన్న బుచ్చుకోకే రత్తాలు.. అమ్మాయి అలంకరణ మొత్తం నీదేకదా… మండపంకు కావలసిన పూలుకూడా నువ్వే చూసుకో.. సంతోషమే కదా”అంటున్న భాస్కరా చారీగారిని మెచ్చుకోలుగా చూసింది రత్తాలు..
“నా మట్టి బుర్రకి ఇది తట్టలేదేటండి.. ” అంటుంటే..
మట్టి బుర్రకాదు గటకటి బుర్ర.. నీది అంటూ ఆటపట్టించడం భాస్కరా చారిగారి వంతు అయింది.
“ఏమయ్యా.. గ్రామ పెద్దలు ఇదేమన్నా బాగుందా.. ఇక్కడ.. ముకుందనాధం అని ఒక వ్యక్తి ఉన్నాడని.. వాడిని కూడా కలుపుకుందామనే ఆలోచన ఏమైనా ఉందా మీకు.. పెళ్లికి కావలసిన ప్రతి సరుకూ నా దుకాణం నుండే వెళ్ళాలి.. నన్ను కాస్త కలుపుకొండయ్యా…”అంటున్న ముకుందనాధం కౌగిలించుకున్నాడు గోపయ్య…
“అడకుండానే సాయం చేయగల హృదయం నీది. నీ వంతు లేకుండా ఎలా నా కూతురు పెళ్లి జరుగుతుంది.. అది తెలియనిదా నీకు” అంటూ ఒకరికి ఒకరు ఆత్మీయంగా కౌగిలించుకున్నారు.
“పెద్దనాన్నా! నన్ను మరచిపోయారు.. చెల్లాయికి ఉరేగించేది నా జీపులోనే అది మరచిపోకండి “అంటున్న మురళి వైపు మురిపంగా చూశాడు గోపయ్య….
ఇదేనేమో.. పల్లెలో ఉండే ఆత్మీయత.. ప్రతిదీ మనందరిది అనుకునే మంచి మనసు వీరిసొంతం.
ఇందరి మధ్యన రంగరంగ వైభవంగా జరిగింది వైష్ణవి పెళ్ళి…..
దివిలో దేవతల దీవెనలు.. భువిపై మంచి మనసు న్న ఆత్మీయులకు మధ్యన…
రచన: సుధ ఆత్రేయ
     అప్పుడే కోచింగ్ సెంటర్ నుండి వచ్చిన నాకు, నీకు ఈ రోజు సాయంత్రం పెళ్లి చూపులు అని హఠాత్తుగా చెప్పింది అమ్మ.
“ఇంత హఠాత్తుగానా అమ్మ!!” అంటే
“అవును నా బంగారం!! శాపమో వరమో నాకు తెలీదు కానీ ప్రతి ఆడపిల్ల పుట్టింటిని వదిలి వెళ్లవలసిందే. బహుశా తానెక్కడ ఉన్న దానిని నందనవనంగా మార్చుకోవడం ఒక స్త్రీకి మాత్రమే తెలుసు కాబోలు అందుకేనేమో. అబ్బాయి పేరు మదన్. శ్రీహరికోటలో సైంటిస్ట్ గా పని చేస్తున్నాడు. ఒక్కడే కొడుకు ఒక కూతురు. అమ్మాయి కి పెళ్ళై పోయింది. అబ్బాయ్ తల్లి తండ్రులు ప్రస్తుతం హైద్రాబాదు. రిటైర్డ్ అయ్యాక కొడుకుతో వుంటారు. అబ్బాయ్ కూడా చాల బాగున్నాడు. అన్ని విధాలా తగిన సంబంధం. పోయిన నెల మన కాంతం పిన్ని వాళ్ళ అబ్బాయి పెళ్ళిలో నిన్ను చూశారంట వారికి నచ్చావుట. నా కూతురు అందాల భరిణ ఎవరికీ నచ్చదు చెప్పు. స్వయంగా బాబాయ్ నాన్న బ్యాంకుకు వచ్చి చెప్పాడట. అబ్బాయ్ అనుకొకుండా వచ్చాడంట మళ్ళీరేపు ఆఫీస్ పని మీద ఢిల్లీ వెళ్ళిపోతాడు. అందుకే హడావడిగా ఈ పెళ్లిచూపులు. జాతకాలు కూడా బాగా కలిసాయని వారు నిన్ను బాగా ఇష్ట పడుతున్నారు. పొద్దుటే కాల్ చేసాడు బాబాయ్ నాన్న యధాలాపంగా మొదటిది, వారే వచ్చారు, ఎందుకు వద్దు అనడం అని సరే అన్నారు. అది ఇంత వరకు వస్తుందనుకోలేదు. నాకు నచ్చాడు. నీకు నచ్చుతుంది అనిపించింది. అందుకే. ఇంకో మంచి విషయం వారికి వుద్యోగం చేసే అమ్మాయి వద్దుట””. అని చివరి వాక్యం వత్తి పలికింది.
పో అమ్మా!! అని సిగ్గు ను కోపంతో కలిపి అమ్మ చెతిలొనుంచి ఫోటో లాక్కొని నా గదిలోకెళ్ళిపోయా.
పడుచు ప్రాయపు సిగ్గుతో, నాకే తెలియని గిలిగింతల నడుమ నన్ను ఏలుకొనే వాడెవ్వరా!! అని ఫోటో వంక చూసా. అదిగో అతడే ఆ రోజు పెళ్లి లో చూపుల బాణాలు వదిలిన అందగాడు. ఆనాడే నాకు నచ్చాడు. . కలల రాకుమారుడికి ఏమాత్రం తీసిపోడు. కాబోయే శ్రీవారికి ప్రేమలేఖ రాద్దాం అనుకొనేలోపే పెళ్లి భాజాలు మోగాయి. కళ్ళు మూసి తెరిచేలోగా నేను శ్రీమతిగా మారిపోయాయి.  ఒకే కూతుర్నని అంగరంగ వైభవంగా జరిగింది పెళ్లి. ఇంకా! అన్నయ్య ఆటపట్టించినట్టేవుంది. అమ్మో కాలం ఎంత వేగంగా ఆనందంగా పరిగెత్తింది.  అప్పుడే!! నా జీవితంలోకి నావాడు వచ్చేసాడు.
మొదటినుంచి నాకు స్కూలు అంటే అంతగా పడదు. కానీ సంగీతం చిత్రలేఖనం అంటే చాల ఇష్టం. పాటలపోటీలో మా స్కూల్ లెవెల్ నుంచి కాలేజీ వరకు నేనే ఫస్ట్. టీవీ ప్రోగ్రామ్స్ కూడా వెళ్లమని అందరు ప్రోత్సహించారు కానీ నాకు అంతగా ఇష్టం లేదు. చిత్రలేఖనం పర్వాలేదు. అమ్మ నాన్న అన్నయ్య ఇదే నాలోకం. పెద్దగా చదవకపోయినా అమ్మ నాన్న  నన్నెప్పుడు కనీసం మందలించిన పాపాన పోలేదు. నాకే ఎందుకో చదువు అంతగా అబ్బలేదు.  ఇక చదివే పనిలేదు. చదువురాదంటే ఫెయిల్ అని కాదు. నాతోటి వాళ్లంతా ఇంజనీరింగ్ అంటే నేను BA లో చేరడం అన్నమాట. BA ఫస్ట్ క్లాస్ లోనే పాస్ అయ్యా. బీఎడ్ చేద్దామని ఎంట్రన్స్ కోసం కోచింగ్లో జాయిన్ అయ్యా. అదిగో కలలోనైనా వూహించకుండా మనసుపడ్డవాడితోనే మనువైపోయింది. మనసు పడడం అంటే ప్రేమ దోమ కాదు. మా బాబయ్ వాళ్ళ అబ్బాయ్ అంటే మా అన్నయ్య పెళ్ళిలో పెళ్లికూతురు వైపునుండి వచ్చారు వారు. అమ్మాయిని కదా వెనకనుండి గమనించినా తెలిసిపోతుంది. ఎవరో నన్ను గమనిస్తున్నారని చూసా వెంటనే సర్దుకున్నారు.  నాకు ఎందుకో మొదటి చూపులోనే నచ్చేసారు. చేసుకుంటే ఇలాంటి వాడినే చేసుకోవాలి అనుకున్నా. కానీ అతన్నే చేసుకుంటా అనుకోలేదు. ఈ మాట మొదటి రాత్రి తనతో చెప్పినప్పుడు ఎంత సంబరపడిపోయారో!!.
హనీమూన్లు, అత్తిల్లు, అమ్మ ఇల్లు అన్నీ ముగించుకొని శ్రీహరికోటలో కొత్త సంసారం. పెళ్లవగానే govt మంచి ఇంటిని కేటాయించిoది. నాకైతే భలే నచ్చేసింది. నాన్నగారిలా కాదు పొద్దుటే తొమ్మిదికి వెళ్తే మళ్లి ఆరింటికెల్లా ఇంటికి వచ్చేస్తారు. కావాల్సినంత ఏకాంతం ఇంకేం మూడ్నెల్లు తిరిగేలోపు నెల తప్పాను. అందరూ ఎంత సంబర పడిపోయారో!! అంతా సవ్యంగా వుంది అన్నారు డాక్టరుగారు. మూడోనెల పడగానే అమ్మ వాళ్ళు అదేదో పద్దతి అంటూ పుట్టింటికి పిల్చుకొచ్చారు. ఎదో చెప్పలేని సంబరం అత్తయ్య వాళ్ళు చుట్టుపక్కల వాళ్లు అందరు పలకరిస్తుంటే. వేవిళ్లు అవి అంటూ అందరూ కలిసి రకరకాల వంటకాలతో మేపుతూ కాలు కిందపెట్టనీయకుండా చూసుకుంటుంటే ఆహా!! నా వైభోగానికి నాకే ముచ్చట వేసింది.
ఇక రేపటితో మూడో నెల నిండుతుంది అనగా,  రాత్రి ఉన్నట్టుండి కడుపులో నొప్పి. అమ్మ నాన్న ఇద్దరు భయపడ్డారు ఎందుకు తాత్సారం అంటూ నేను చూపించుకొనే మా డాక్టర్కు ఫోన్ చేస్తే రమ్మన్నారు. నేను అమ్మ నాన్న అన్నయ్య అందరం వెళ్ళాము. డాక్టర్ గారు పరీక్షా చేసి
“సారీ కడుపులో బిడ్డ గుండెకొట్టుకోవడం ఆగిపోయింది. అంటే తనకు అబార్షన్ అయ్యింది” అని చెప్పింది. అంతే!! ఆ మాటవినగానే నాకు భూకంపం వచ్చినట్టు అయ్యింది నా బిడ్డను ఎవరో లాగేసుకుంటున్నట్టుంది. ఏడుపు తన్నుకొచ్చింది. ఆపుకోలేక గట్టిగ ఏడ్చేసాను. డాక్టర్ ఇప్పుడు ఇంటికెళ్లి ఉదయం రమ్మంది అదేదో d&c చేస్తారుట. మూడు పూర్తి అయ్యింది కాబట్టి మాత్రలతో కష్టమన్నారు. ఇంటికొచ్చాక అమ్మను పట్టుకొని గట్టిగ ఏడ్చేశాను.. అందరు ఓదారుస్తున్నారు కానీ ఏడుపు ఆగటం లేదు. ఏడ్చి ఏడ్చి ఎప్పుడూ నిద్రపోయానో తెలీదు. నేను లేచేపాటికి మా వారు అత్తయ్య మామయ్యా అందరు వచ్చి ఉన్నారు. బహుశా అమ్మవాళ్ళు అందరికి చెప్పినట్టున్నారు. వారందరిని చుసేపాటికి మళ్లి దుఃఖం తన్నుకొచ్చింది. అందరు ఓదార్చారు. అమ్మమేమో “ఇలాంటివన్నీ సహజం. మీ అన్న పుట్టకముందు నాకు రెండు పోయాయి నీకు ముందుకూడా ఒకటి పోయండి. ఇదేం అంత భయపడాల్సిన విషయం కాదు” అంది. అత్తమ్మ కూడా ఎవరెవరివో అబార్షణ విషయాలు చెప్పి నన్ను ఊరడించడానికి ప్రయత్నం చేశారు. d&c అయ్యాక డాక్టర్ గారు కూడా ఇది సర్వసాధారణం. చిన్నవయసు కదా అని ఇంకా ఏవేవో చెప్తున్నారు కానీ నా మనసుకేమీ ఎక్కటం లేదు. ఎవరో నా బిడ్డను చిదిమినట్టే అనిపించింది. బాగా నిస్సతువగా ఉండడం వల్ల ఇంటికొచ్చాక బాగా నిద్ర పోయాను. ఎవరెంత చెప్తున్నా అసంకల్పితంగా నా చెయ్యి నా కడుపును తడుముతూనే వుంది. ఇది చూసి ఈసారి అమ్మ చివాట్లు పెట్టింది. మావారు రెండు రోజులుండి వెళ్లిపోయారు. అప్పుడప్పుడు అత్తయ్య వాళ్లు వచ్చి పలకరిస్తున్నారు. పదిహేను రోజులకు మళ్లి మావారు వచ్చి చూసుకొని వెళ్లారు.
ఒక నెలయ్యాక డాక్టర్ గారు అన్ని టెస్టులు చేసి కొద్దిగా బలహీనంగా ఉండడం వల్ల ఒక ఆరునెలలవరకు గర్భం వద్దని మందులు అవి రాసిచ్చింది. మందులు అవ్వగానే వచ్చి కలవమంది. లేదా అక్కడే ఉన్న డాక్టర్ను ఈ ప్రిస్క్రిప్షన్ చూపించి కలవమంది. అమ్మ నాన్న కూడా నాతొ మా వూరొచ్చారు. అన్ని సర్దించి ఒక వారముండి నాకు దైర్యం నూరి పోసి వెళ్లారు. పాపం మావారు ఈ సంఘటన తర్వాత మరింత ఎక్కువ సమయం ఇచ్చి ఎంతో జాగ్రత్తగా చూసుకుంటున్నారు . ప్రతి శనివారాలు ఆదివారాలు ఎప్పుడూ బయటకే. కాలం గడిచే కొద్దీ నేను ఈ ఘటనను మర్చిపోయాను. మర్చిపోలేదు కానీ మరుగున పడ్డది. అప్పుడప్పుడు నీద్రలో పీడకల గా గుర్తొస్తూనేవుంటుంది. మా వారి ప్రేమ సంరక్షణలో ఆరు నెలలకాలం ఇట్టే గడచిపోయింది. నాకైతే తేదీలు గుర్తులేవు కానీ మా వారు గుర్తు చేసుకొని లేడీ డాక్టర్ దగ్గరకు పిల్చుకెళ్లారు. మా డాక్టర్ గారి ప్రెస్సీప్షన్ చూసిన తర్వాత తనూ స్కానింగ్, మరి ఇంకొన్ని టెస్టులు చేసి అంతా బాగుంది అని నిర్దారించుకొని తీసుకోవలసిన జాగ్రత్తలు వేసుకోవలసిన మందులు అవి ఇచ్చి పంపింది.
చూస్తుండగానే మళ్లి నెల తప్పాను. మా వారికి అమ్మవాళ్ల, అత్తమ్మ వాళ్ళు అందరు చాల సంతోషపడ్డారు. కానీ నాకెందుకో ఏదో భయం. ఆ మాటంటే అందరు నన్ను తిట్టిపోస్తారు. అందుకే మారు మాట్లాడకుండా ఉండిపోయా. నన్ను చూడడానికన్నటు అత్తయ్యవాళ్ళు, వాళ్ళు వచ్చి వెళ్ళాక అమ్మ వాళ్ళు వచ్చారు. ఇద్దరు నన్ను కాలు కింద పెట్టకుండా చూసుకున్నారు. డాక్టర్ గారి అనుమతితో మూడు నిండుతుందనగా అమ్మవాళ్లు నన్ను పిల్చుకెళ్తామన్నారు. నేను రానన్నాను. నాకెందుకో మొదటి సారి ఆలా జరిగింది కదా భయము. వారు బలవంతం చేయలేదు. నాన్న వెళ్లినా అమ్మ నాతొ కూడా మరిన్ని రోజులు ఉంది. మూడు నిండి నాల్గు పడ్డాక డాక్టర్ గారు అంతా బాగుందని చెప్పాక నేను కాస్త నవ్వే పాటికి అందరికి జీవ వచ్చినట్టయింది. డాక్టర్ గారి భరోసా మీద అమ్మ అన్ని జాగ్రత్తలు చెప్పి తను వూరెళ్ళిపోయింది. మావారు అన్ని తానై చూసుకుంటున్నారు. ఏ జన్మ ఫలమో తనకు భార్యను కావడం. చూస్తుండగానే ఐదో నెల పూర్తి కావచ్చింది. ఇప్పుడే డాక్టర్ గారు స్కానింగ్ చేసి సవ్యంగా ఉందని చెప్పారు. ఈ మాట విన్న తర్వాత మనసుకు ఏంటో హాయ్ గా అనిపించింది. ఎంత మంది దేవుళ్ళకు మొక్కానో నాకు తప్ప ఎవరికి తెలీదు. ఆ మొక్కులో వారి తిరుపతి గుండు కూడా వుంది. తనకు చెప్పలేదు.  గుండుతో మా వారు ఎలా వుంటారో ఊహించుకుంటే నాకు నవ్వువొచ్చింది. మా వారు నా నవ్వు చూసి ఎంత సంబరపడ్డారో.
 మొదటి పెళ్లి రోజును చాలా ఘనంగా జరుపుకున్నాము. కానుకలు నాకేమి వద్దన్నా ఎన్నో బహుమతులు కొనిచ్చారు. నేనిచ్చే బహుమతి ముందు అవన్నీ దిగదుడుపే అని. చూస్తుండగానే ఆరు పూర్తి కావచ్చింది. ఏడో నెలలో అమ్మవాళ్ళు శ్రీమంతానికి కానుపుకు పిల్చుకెళ్తామని చెప్పారు. శ్రీ మంతం ఆ పేరు వినగానే ఆనందభాష్పలు రాలాయి. ఈ సంతోషం నాకు పెళ్లైనప్పుడు కూడా కలగలేదు అందుకే పెద్దలు మాతృత్వం ఓ గొప్ప వరం అంటారు కాబోలు. ఇప్పుడు ఒక్క దాన్ని వాకింగ్కు వెళ్లట్లేదు. మావారే రోజు దగ్గరుండి వాకింగ్ కు  పిల్చుకెళ్తారు ఎన్నో కబుర్లు చెప్తూ. ఇవాళ కూడా వాకింగ్ కు బయలు దేరాము. నిదానంగా జాగ్రత్తగా చెయ్యి పట్టుకొని పిల్చుకెళ్తున్నారు. తనతో నడవడం అంటే నాకు భలే ఇష్టం. ఏవో కబుర్లు చెప్తూ నడుస్తన్న నేను ఒక్క సారిగా పడిపోయా ఏమైందో తెలుసుకొనేలోపు ఆసుపత్రి బెడ్ పైన. కడుపు తడిమి చుస్తే. … గట్టిగ ఏడ్చేసా. హిస్టీరిక్ పేషంట్ లాగ నా బిడ్డ నా బిడ్డ అని అరిచాను. వెంటనే డాక్టర్ గారు వచ్చి సూది ఇచ్చారు ఎప్పుడు నిద్రవైపోయానో ఎంత సేపు నిద్రపోయానో తెలీదు. మెలకువ వచ్చి చూడగానే నా చుట్టూ అమ్మా వాళ్ళు అత్తయ్య వాళ్ళు. ఏమైందో చెప్పండని వేడుకున్న మీదట ఆ రోజు వాకింగ్ వెళ్తున్న నాకు పిల్లల క్రికెట్ బంతి ఎక్కడినుంచో వచ్చి నా కడుపుకు బలంగా తాకింది. దాని దెబ్బకు కడుపులో చిన్ని ప్రాణం విలవిలా లాడిపోయి ప్రాణం వదిలింది. ఆరో నెల కాబట్టి డాక్టర్లు ఆపరేషన్ చేసి బిడ్డను తీయాల్సివచ్చింది అని చెప్పారు. ఇది వినగానే కోపం కసి. నా అదృష్టాన్ని చిదిమిన ఆ బంతిని కసి తీరా చంపేయాలని కానీ ఏమి చేయలేని నిస్సహాయత. ఆసుపత్రి నుంచి డిశ్చార్జ్ కాగానే అమ్మవాళ్ళు నన్ను హైద్రాబాదు పిల్చుకొచ్చేశారు. .
ఈ సారి అసలు కోలుకోలేక పోతున్నాను. నిజానికి ఈసారి మావారు నావాళ్లు అందరు ఇంచుమించు అలానేవున్నారు. అతికష్టం మీద రెండు నెలలు గడిచాయి. నా ఆరోగ్య పరిస్థితి దృష్ట్యా ఇప్పుడప్పుడే పిల్లలకు వెళ్లోద్దని మునపటి లానే అన్ని చెప్పారు. ఇంకా పెళ్ళై ఏడాదే ఐన ఎదో కోల్పోనట్టు అనిపించింది. స్నేహితులు బంధువులు అందరు దైర్యం నూరిపోశారు. వారి మాటలు పెద్దగా ఎక్కలేదుకాని పిన్ని మాత్రం సపరేటుగా నన్ను పిలిచి బుజ్జగిస్తునే చివాట్లు పెట్టింది. నాలో ఒక రకమైన భయం నింపింది. నిజానికి తను నింపిన భయం నాలో పెద్ద మార్పును తీసుకొచ్చి అతి త్వరగా కోలుకోనేట్లు చేసింది. తను నాలో ఎలాంటి భయం నింపిందంటే నేను ఎప్పుడూ కళావిహీనంగా వుండి,  ఏడుపు ముఖం తో ఉంటే మొగుడికి మెల్లిగా అత్తింటి వాళ్లకి నా మొహం మొత్తి నన్ను దూరంగా పెట్టె అవకాశం వుంది అని చెప్పింది. అంతే కాదు నేను మామూలుగా ఉంటే వారే పాపం అని నన్ను అక్కున చేర్చుకుంటారు అని చిప్పింది. భయమో మాటల్లోని నిజమో తెలియదు కానీ పిన్ని చెప్పింది నిజమే అనిపించి నేను తేరుకొని మాములుగా వుండేపాటికి తానన్నట్టుగా మునుపటికంటే ఎక్కువ ప్రేమ చూపించారు. నాకు పిన్ని చెప్పింది నిజమే కదా అనిపించింది. పైకి మాములుగా వున్నా లోపల మాత్రం ఎదో తెలియని భయం ఐతే వుంది.
ఏంటో!!  రెండో పెళ్లి రోజు కూడా అయిపోయింది. ఎందువల్లో ఈసారి ఇంకా గర్భవతిని కాలేకపోయా. ఎవరిని అడగాలో తెలిటం లేదు. మాటల్లో అమ్మతో అన్నాను. నీకెప్పుడూ అదే ధ్యాస అందుకె నిధానమౌతోంది అని తిట్టి పోసింది. నిజమే కాబోలు అని నేను ఊరుకుండిపోయా. అప్పటికి. మళ్లి షరా మామూలే. పైకి ఆనందంగా. మా వారు కనిపెట్టారేమో ఒకరోజు అడిగారు అదేం లేదని,  మీరంతా అండగా ఉండగా నాకెందుకు భయం అని చెప్పా. నాకు తెలుసు తనకు తెలుసు ఇవి పెదవి చివరి మాటలని. ఏమనుకున్నారో ఆ తర్వాత ఎప్పుడు అడగలేదు.
రోజులు గడిచేకొద్దీ నాలో ధైర్యం సన్నగిల్లుతోంది. పెళ్ళై మూడేండ్లు పైనే ఇంక మేకపోతు గాంభీర్యం నటించలేకపోయా. వుండ పట్టలేక మావారిని అడిగా ఒకసారి డాక్టర్ను కలుద్దామని. సరే అన్నారు సరే అనడం ఆలస్యం వెంటనే డాక్టర్ను కలిసాము. అన్ని టెస్టులు చేసిన తర్వాత అన్ని నార్మల్గా వుంది మీరు మరేం కంగారు పడాల్సింది లేదు అని మందులు రాసిచ్చారు వాటిని ఎలా తీసుకోవాలో వివరించి చెప్పారు. డాక్టర్ దగ్గరనుంచి వచ్చిన తర్వాతం మా వారి ముఖం లోకూడా నాకు లాగే ప్రశాంతత వచ్చింది. బహుశా తనుకూడా డాక్టర్ను కలవాలనుకున్నట్టు వున్నారు. చెబితే నేనేమనుకుంటానో అని నాకు లాగే ఆగిపోయారు.
ఈ సారి ఆవిడ ఇద్దరిని టెస్టు చేసింది. ఇద్దరి రిపోర్ట్స్ నార్మల్ అని తెలిసాక ఇద్దరిలోను ప్రశాంతత అంతకు మించి ఎదో ధైర్యం. ఆవిడిచ్చిన మందులు సక్రమంగా వాడుతున్న ఏంటో ఇంకా గర్భం దాల్చెలేదు. ఆవిడేమో ఇంకో మూడు నెలలు వాడుదాము అప్పటికి కాకపొతే ఎదో ఒక నిర్ణయం తీసుకుందాం అంది. సరే అన్నాను. మూడునెలల నిరీక్షణ ఫలించింది మళ్లి గర్భం దాల్చాను. బయటకు సంబర పడాలన్నా ఎదో భయం అందుకే మా సంతోషం మౌనంగా కళ్ళతోనే పంచుకున్నాము. ఈలోపు అన్నయ పెళ్లికూడా అయ్యింది.  వదిన సలహా మీద నన్ను అమ్మవాళ్ళు డాక్టర్ ప్రయాణం చెయ్యొచ్చు అనగానే జాగ్రత్తగా ఇంటికి పిల్చుకొచ్చారు. ఈసారి కానుపు అయ్యాకే పంపుతామన్నారు. అత్తయ్య వాళ్లు ఒప్పుకున్నారు. అంతా సవ్యంగా వుంది అనుకునేంతలో వచ్చిన రెండో రోజే కళ్ళు తిరిగి పడిపోయా.  లేచేపాటికి ఆసుపత్రిలో. ఈ సారి ఎక్టోపిక్ ప్రగ్నెన్సీ ఓ పదివేల మందికి ఒకరికి ఇలా!! అందులోను కవలలు ఒకటి ఫెలోపిన్ ట్యూబులో ఇంకొకటి గర్భసంచిలో. అందువల్ల డాక్టర్లు ట్యూబులో గర్భం గమనించలేదు. అది అక్కడే పెరుగుతూ ఇంక స్థలం లేక ట్యూబులోనే రప్చర్ అయ్యిoది. దానివాల్ల ట్యూబ్ చిన్నాభిన్నమయి, విపరీతంగా రక్తస్రావం జరిగి ఆ ట్యూబును కడుపులో బిడ్డను తొలిగించేసారు. విపరీతంగా రక్త స్రావం జరగడం మూలాన మూడు బాటిళ్ల రక్తం ఎక్కించాల్సి వచ్చింది. నేను నిజానికి కోమా లో వెళ్ళవలసినదాన్ని. అమ్మ వాళ్ళింట్లో వున్నా కాబట్టి సమయానికి నన్ను ఆసుపత్రికి పిల్చుకెళ్లారు. అదే మా ఊర్లో ఉండుంటే ప్రాణాలే దక్కేవి కాదని ఇది అత్యవసరంగా జరగాల్సిన ఆపరేషన్ అని డాక్టర్లు చెప్పారు. ఈ raptured ఎక్టోపిక్ ప్రెగ్నెన్సీ దెబ్బకు అందరు భయపడిపోయారు.
ఈ సారి నాకైతే ఏడుపుకూడా రాలేదు. మాట రాలేదు అందరు భయపడ్డారు. ఎలా ఓదార్చాలో ఎవ్వరికి అర్థం కాక వూరుకుండిపోయారు. నిజానికి ఎవ్వరు ఇంకొకరిని ఓదార్చే స్థితిలో లేరు. అందరి పరిష్టితి నాకన్నా దయనీయంగా వుంది. అమ్మైతె మరీ క్షణం కూడా వదిలి ఉండటం లేదు . మా వారు అంతే హాస్పిటల్ నుంచి డిశ్చార్జ్ అయ్యేవరకు వుండి వెళ్లిపోయారు. అమ్మ వదిన కంటికి రెప్పలా చూసుకుంటున్నారు. మరి మావారి ఈ ఎక్టోపిక్ ప్రెగ్నెన్సీ గురించి భయపడ్డారో లేక అత్తయ్య వాళ్ళు వచ్చేయమన్నారో నేను శారీరికంగా కోలుకొనేటప్పటికీ మావారు హైద్రాబాదు ట్రాన్స్ఫర్ చేయెంచుకొచ్చేశారు.
నిజానికి మావారికి శ్రీహరికోటకు ఎప్పటికి వదిలిరావడం ఇష్టం లేదు. అన్నివిధాలా సౌకర్యంగా వుంటుoది. కానీ ఏంచేద్దాం విధి ఇక్కడకు రంపించేసింది. మామూలు అబార్షన్ అయ్యుంటే అంత భయపడేవారు కాదేమో. కానీ కొద్దిగా ఆలస్యమైనా ప్రాణానికే ముప్పు అన్న డాక్టర్ మాటలు మావారిని భయపెట్టినట్టున్నాయి కాబోలు వచ్చేసారు.  ఈ అబార్షన్లే జీర్ణం కాకపోతే నావల్ల తన ఇష్టమైన ప్రదేశాన్ని వీడినందుకు మరింత బాధేసింది. అందరికన్నా అదృష్ట వంతురాలిని అనుకున్నా. కానీ ఇంత దురదృష్ట వంతురాలిని అనుకోలేదు. మావారు ట్రాన్ఫర్ మీద హైద్రాబాదులో జాయిన్ అయిపోయారు. ఇంక రేపు నేను అత్తయ్యావాళ్ళింటికి వెళ్లాలనుకున్న రోజు రాత్రి అనుకోకుండా అమ్మ నాన్న మాటలు నా చెవినపడ్డాయి. నాలో వున్న కొద్దో గొప్ప ధైర్యం కూడా నీరు కారిపోయింది. వారి భయం ఏమిటంటే ఇప్పుడు నాకు ఒక ట్యూబు లేకపోవడం మూలాన నేను గర్భవతిని అయ్యే అవకాశం నెల మార్చి నెల వుంటుంది. మనలో రెండు ట్యూబులు అంటే కుడి మరియు ఎడమ ట్యూబులు. ఒక నెల కుడి ట్యూబులో అండం విడుదలైతే మరోసారి ఎడమ ట్యూబులో. నాకు కుడికి లేదు కాబట్టి ఎడమలో అండం విడుదల అయినప్పుడే అంటే ఏడాదికి కేవలం ఆరునెలల కాలం మాత్రమే నేను గర్భం దాల్చే అవకాశం ఉంటుంది. ఎక్టోపిక్ ప్రెగ్నెంసీ తర్వాత కూడా ఎందరో పిల్లల్ని కన్నారు అని డాక్టర్ గారు చెప్పారు. వారి భయం ఏమిటంటే మా అత్తయ్య మామగారు మా వారు ఏమనుకుంటారో. మునుపటిలా బాగా చూసుకుంటారో లేదో అని భయం వారికి. నాకు ఏమూలో ఈ భయం లేకపోలేదు. అలాంటి వాళ్ళు కాదుకానీ!!. అయినా ఏదో భయం వుంది. ఇప్పుడు అమ్మ వాళ్ళ మాటలతో అది బలపడ్డది. ఇదివరకైతే మేమిద్దరమే వుండేవాళ్ళము కావలసినంత ఏకాంతము. ఇప్పుడు అత్తా మామలతో ఎంత మంచి వాళ్ళైనా అంత స్వేచ్ఛ వుండదు కదా.
అమ్మ నాన్నకు బాగా దిగులు పట్టుకుంది. ఎన్నడూ లేనిది నా జాతకం పట్టుకొనిపోయి చూపించుకొచ్చారు. వారు సంతాన యోగం వుంది అని ఏవో పూజల లిస్ట్ ఇచ్చారు. ఇంకేం నన్ను అత్తగారింట్లో దిగబెట్టి మావారికి వీలు దొరికినప్పుడల్లా పూజలు పునస్కారాలు. ఇటు అత్తా గారింట్లో వాళ్లు కూడా. పెళ్ళైన కొత్తలో ఏం ఆనందంగా గడిపానో ఆతర్వాతంతా ఇదే ఏడుపే. అత్తగారింటివాళ్ళు కానీ మా వారులో కానీ మునపటి ప్రేమలో ఏ తేడా లేదు. సంతోషమే! అయినా ఎక్కడో మూల భయం వుంది. నిజంగా మావారు బంగారం. నా మనసులో ఈ భయం కనిపెట్టారేమో నాకు జీవితం మీద భరోసాను కలిపించారు. నిజానికి అక్కడ నేను ఒక్కదాన్నే ఇప్పుడే బాగుంది అమ్మవాళ్ళు వచ్చిపోవడం మేము వెళ్లడం మనసు కొద్దికొద్దిగా కోలుకుంటోంది. ఈ ఘటన గడిచి ఏడాది అయ్యిన్ది. మళ్లి మొదలు పిల్లల కోసం తపస్సు. ఈలోపు పూజలు హోమాలు మొక్కులు, తీర్థ యాత్రలు అంటూ అమ్మ వాళ్ళు అత్తవాళ్ళు పోటీపడి చేయిoచారు. ఇప్పటివరకైతే ఫలితం సూన్యం. అమ్మ వదినతో చిప్పించిందేమో ఒకసారి తను యధాలాపంగా  డాక్టర్ దగ్గరకు పిల్చుకొచ్చింది. షరా మామూలే అంతా సవ్యంగా వుంది మందులు వాడండి ఒక మూడు నెలలు కాకపొతే అప్పుడు చూద్దాం ఇదే మాటే. కొత్త వైద్యుడు కన్నా పాత రోగే మేలు అన్నట్టుంది నా పరిస్థితి.
మళ్ళీ కధ మొదలు. కానీ ఈసారి మూడు నెలలు కాదు ఆరు నెలలు దాటిపోతున్న ఏమి ఫలితం లేదు. అందరిలోనూ భయం ఆవహించింది. ఇక లాభం లేదని ఒక ఫెర్టిలిటీ సెంటర్ కు వెళ్ళాము. వారు అన్ని పరీక్షలు చేసి అంతా సవ్యంగా వుంది కాబట్టి ivf అక్కర్లేదు iui చాలు అని ఎప్పుడు రావాలి ఏమి చెయ్యాలి అని మొత్తం ఒక ప్రణాళిక ఇచ్చారు. వారి ప్రణాళికననుసరించాము. హైద్రాబాదు రావడం వల్ల ఇది ఉపయోగపడ్డది. పాపం అమ్మకైతే ఇదే ధ్యాశ. ప్రతిసారి మావారు రావడానికి వీలయ్యేది కాదు. తను రాలేరు అనగానే నాన్న అమ్మ హాజరు. నాన్న రిటైర్డ్ అయ్యారు గా.  ఇక కారేసుకొని టైంముకు వచ్చేసేవాళ్ళు. అత్తకూడా వచ్చేది. ముగ్గురు వద్దు నలుగురు వెళ్ళాలి అని మామగారి మాట మీద అందరం వెళ్ళేవాళ్ళం. అయినా ఏ ప్రయత్నం ఫలించలేదు. iui మీద iui లు చేస్తూనేవున్నారు. దాదాపు ఒక నెల మార్చి నెల ఒక ఐదు సార్లు చేశారు. నా వళ్ళు హూణమౌతోంది కానీ. ప్రయోజనం సూన్యం. ఇట్టే ఇంకో ఏడాది గడిచిపోయింది.
నా తర్వాత పెళ్ళైన వారందరి పిల్లలు అప్పుడే స్కూలుకు వెళ్లడం కూడా మొదలు పెట్టారు. అంతెందుకు నా మేనకోడలు నా అల్లుడు కూడా బడిలో చేరిపోయాయారు. ఈ సంతానం కోసం యాతనలో పెళ్ళై ఎన్నెండ్లు గడిచాయి కూడా తెలీలేదు.
గత కొన్నేండ్లుగా ఆనందానికి అవతల వున్నా. ఏ ముచ్చటా లేదు. ఎవరిదైనా పెళ్ళికి వెళ్తే ఇదే గోలే!  మావాళ్లకి ఇలాగే పిల్లలు లేరని, అయ్యో పాపం అని… వాళ్ళు అభిమానంతోనే అనచ్చు. కానీ ఈ అయ్యోపాపం తట్టుకోలేకపోతున్నా. జాలి చూపులు ఉచిత సలహాలు ఆదేవునికి మొక్కు ఈదేవునికి మొక్కు కాదంటే పూర్వ జన్మ లో ఏం పాపం చేసానో అదీకాదంటే ఈ జన్మలోనే ఎవరికి అన్యాయం చేసానో ఇవే మాటలు.. నామీద నాకే కోపం వస్తోంది. మనస్ఫూర్తిగా సంతోషంగా పాట పాడుకొని ఎన్నిరోజులు అయ్యిందో. అందరికి నాతో మాట్లాడ్డం అంటే వేరే విషయం లేదు కేవలం పిల్లలు పిల్లలు అంతే. ఇప్పుడు ఈ మధ్య కొత్త సాంత్వన వచనాలు మావాళ్ళు తప్ప మిగతా అంతా నాకు పిల్లలు పుట్టరని ఎవరికి వారు డిసైడ్ అయినట్టున్నారు.  “అయ్యో పిల్లలు లేరన్న ఒకమాట కానీ వుండి మేమేమి సాధించినట్టు. రోజు రోజు టెన్షన్లే చదవకపోతే ఓ బాధ. లేటుగా వస్తే ఇంకోటి నిఘావుండలేక చస్తున్నాము. నీవేమి బెంగ పెట్టుకోకు” అని అంతేనా మళ్ళీ పైగా “అయ్యో! వాడు ఒక్క క్షణం కనపడకపోతే బెంగ.  మా వాడికి ఇది ఇష్టం అది ఇష్టం అది వoడాలి, ఇవి కొనాలి”. ఇది ఓదార్పా!! దెప్పిపొడుపా!!!. ఛీ!! నామీదే నాకు కోపం వస్తోంది. వీరికి జవాబు ఏమి చెప్పాలో అర్థం అయ్యేది కాదు. నిజమే లెండి అని అనేదాన్ని. లోపల ఎన్ని అగ్నిపర్వతాలు బద్దలయ్యేవో ఎవరికి తెలుసు. ఇలా దెప్పిపొడిచినప్పుడెల్లా అత్తగారు వాళ్ళో అమ్మవాళ్ళో నన్ను వెనకేసుకోచ్చేవాళ్ళు.
ఇంకోసారి దగ్గరి చుట్టాలవిడ నా వయసుదే మొదటినుంచి నేనంటే అసూయా. ఇప్పుడు నాకు ఇంకా పిల్లలు కాలేదుగా తనదే పై చెయ్యి. మర్యాదకు ఇంటికి పిలిస్తే “అదృష్టమంటే నీదేనే హాయిగా ఏ కష్టం లేదు అత్తా మామల పోరులేదు పిల్లల జంజాటం లేదు. అందరికి నీ అదృష్టం ఎక్కడ వస్తుంది” అని పిల్లలేరన్న విషయాన్నీ దెప్పి పొడిచింది. కడుపు రగిలిపోయిoది. ఎన్నాళ్ళోకో మార్కెట్లో కనిపిస్తే రమ్మన్నాను. వచ్చాక ఒకటే దెప్పిపొడుపు. విన్నంత సేపు విన్నాను.  సహనం చచ్చి ” పోనీలే నా అదృష్టం నీ పిల్లలకు రావాలని కోరుకోకు అన్నాను”… అంతే వెనక్కు తిరిగి చూడకుండా వెళ్ళిపోయింది. ఇoకొందరు “అబ్బో!! అదృష్టమే నీది మాకు తెలిసిన ఒకళ్ళకి పిల్లలు కాకపోతే ఆమెను వదిలేసి రెండో పెళ్ళిచేసారు అత్తమామ్మలు, ఎంచక్కా చేసుకున్నాడు మొగుడు పాపం తనబతుకే” అని నిట్టూర్పులు. నిజమో కల్పితమో తెలీదు కానీ… నాకు ఈ భయం లేకపోలేదు.  నేనే ఒక సెలవు రోజున అందరికి చెప్పేశా. మీరు కావలనుకుంటే ఇంకో పెళ్లి నిరభ్యంతరఁగ చేసుకోవచ్చు. వారసుడిని ఇవ్వలేకపోయా కదా అని. బహుశా ఇదొక్కటేనేమో నేను చేసుకున్న పుణ్యం అందరికందరు తిట్టి పోశారు. నాకు బాసటగా మేమున్నాము చెప్పడమే కాదు అడుగడుగునా నిరూపించారు.
ఇప్పటివరకు మందులు తర్వాత iui ఇదిగో ఇప్పటి నుంచి ivf మొదలు. అబ్బా చాల కష్టమైన ప్రక్రియ. అంతకన్నా ఖరీదైన ప్రక్రియ. ఆ మందులు అవి వేసుకోలేక పిల్లలొద్దు అసలు ఈ జీవితమే వద్దు చద్దాం అనిపించేది. వరుసగా మూడేండ్లు మూడు సార్లు ivf. డబ్బు బూడిదలో పోసిన పన్నీరు ఫలితం సూన్యం. ఈ మందులు హార్మోన్లు వల్ల ఆరోగ్యం అటకెక్కుతుంది. దాన్ని కాపాడుకోవడానికి యోగ. జీవితం మీదే రుచి పోయింది. గలగలా మాట్లేడే నేను ఇప్పుడు అన్నింటిపైనా నిర్లిప్తత. పాపం శ్రీవారు ఎక్కడా రాజి పడకుండా తనవంతు సహకారం అందిస్తున్నారు. ఇదోక్కటే నేను బతికుండడానికి కారణం. ఎవరో అన్నారు దత్తత తీసుకోండి అని. అవును కదా అనిపించింది. కానీ నేనెలా చెప్పను. వంశానికి వారసుడిని ఇవ్వలేకపోయా కానీ దత్తత అని ఎలాచేప్పను. తెలీకుండానే నాలోనేను కుంచించుకుపోతున్నాను, ఆరోగ్యం బాగా మందగిస్తోంది. పూర్తి నిర్లిప్తత వచ్చేసింది. స్తబ్దత. నాకూ ఓదార్పు నివ్వటానికి నావారిలో కూడా శక్తి సన్నగిల్లింది. పోరాడే శక్తి కూడా ఎవ్వరిలో లేదు. దేవుని పూజలకు లక్షలు కృష్ణార్పణం. డాక్టర్లకు దానికి రెండింతల డబ్బు శివార్పణమ్. కాలం కదలటమే లేదు. నీరసంగా సాగుతున్న నా జీవితంలోకి ఒకరోజు
నాకు తెలియకుండా మావారు మా అత్తా గారు మా ఆడపడుచు ఒక చంటి బిడ్డతో వచ్చారు. బిడ్డ భలేవుండి ముద్దోస్తోంది. కానీ ఎత్తుకొని ముద్దాడాలన్న  కోరిక కూడా కలుగలేదు. అత్తమ్మ నన్ను తన పక్కన కుర్చోబెట్టుకొని ఈ పాపను దత్తత తీసుకున్నట్టు ఇప్పుడు ఈ పాప నాదే అని చెప్పింది. ఎక్కడో మనస్సులో చిన్ని వెలుగు అంతలోనే మళ్లి భయం. ఈ పాపను భగవంతుడు నాకు దూరం చేస్తే!! ఆమ్మో!! ఆ తలపే భయంకరంగా వుంది. ఎత్తుకోబోతున్నదానినల్లా చేతులు వెనక్కు తీసుకున్నా వద్దని. అందరు ఎంత చెప్పినా కనీసం మూడునెలలవరకు దూరంగానే వుండాలనుకున్నట్టు చెప్పా. అందరు నచ్చచెప్పారు, తిట్టిపోశారు, బతిమలాడారు, సామ దాన భేద దండోపాయాలన్ని ప్రయోగించారు. వారికేం తెలుసు నా భాధ. నా వల్ల బిడ్డకు ఏమైనా అయితే ఆమ్మో ఆ ఊహే వద్దు. ఏంటో పిల్ల కూడా నేనే తల్లినన్నట్టు నాదగ్గరికే వస్తోంది. అందరికి నా మీద కోపంగా వుంది. నాకు మాత్రం దూరంగా వుండాలని వుందా ఏమిటి. ప్రతిసారి నాకు మూడోనెలలో గర్భం పోయింది. అందుకే మూడు గండం దాటాకే అంటే ఎవ్వరు వినరే!!!. చివరకు మావారు ఒప్పుకున్నారు. అంతా ప్రభుత్వ రూల్స్ ప్రకారం దత్తత కాబట్టి ఆ ప్రక్రియలకు మాత్రం హాజరు. కానీ పాపను ముట్టుకోను. వాళ్లకు కోపం. కానీ!! ముద్దులొలికే ఆ చిన్నదాన్ని చూస్తుంటే దూరంగా ఉండడం ఎంత కష్టమో నాకు మాత్రమే తెలుసు. వారికేమి తెలుసు అది వచ్చినప్పటినుంచి ప్రతిరోజూ లెక్క గడుతున్న మూడు నెలలు ఎప్పుడు గడుస్తాయని. మీకు తెలుసా!!పెద్ద!! దానికి ఎవరో నేనే తల్లిని అని చెప్పినట్టు అది ఏడ్చినప్పుడు నేను ఎత్తుకుంటేనే ఏడుపు ఆపేది. ఏడుపు ఆపాక మళ్లి అత్తయ్య కు ఇచ్చేదాన్ని. రేపే అది వచ్చి మూడు పూర్తి అవుతుంది. ఈ ఒక్క రోజు గడిస్తే చాలు అని తెల్లవార్లూ ఆ దేవుడిని వేడుకుంటూ కూచున్నా!!!.
తెల్లవారింది. ఎప్ప్పుడు ఆరు గంటలకు తన ఏడుపుతో నిద్రలేచే నేను తన ఏడుపు వినబడకపోయే పాటికి గుండె గుభేలుమన్నది. భయపడుతూ ఒక్క పరుగుతో అత్తగారి గదికి వచ్చా. నాకొసమే అన్నట్టు ఊయలలో బోసినవ్వులతో స్వాగతం పలుకుతోంది. ఇక ఒక్క క్షణం కూడా దూరంగా వుండలేకపోయా. ఊయలలో ఉన్న బిడ్డను ఎత్తుకొని ముద్దాడాకే మనసు కుదుట పడ్డది. అది కూడా నన్ను ముద్దులతో ముంచెత్తుతోంది. గట్టిగ గుండెలకు హత్తుకున్నా!! నాకూ!!! కూతురుంది!!! అని ప్రపంచానికి కోటి గొంతుకలేసుకొని చెప్పాలనిపించింది. అనిపించడమేమిటి చెప్పేశా!! దాన్ని గట్టిగా గుండెలకు హత్తుకొని చెప్పేశా!!!. నావాళ్లంతా చెమ్మగిల్లిన కండ్లతో  నన్ను హత్తుకున్నారు. ఇన్నాళ్లు దురదృష్టవంతురాలిని అనుకున్నా.  అందరి మనస్సులో నామీద ఇంత ప్రేమ వున్నందుకు నన్ను అర్థం చేసుకున్నందుకు వారికి కృతజ్ఞతలు ఎలా చెప్పాలో తేలియక అత్తయ్యకు మామగారికి నా కూతురుతో కలిసి పాదాభివందనం చేశా.
శరత్ చంద్రిక లాంటి నా కూతురు ఏ ముహూర్తాన అడుగు బెట్టిందో, నా బంగారు తల్లి వచ్చిన వేళ విశేషం మళ్లీ ఇన్నాళ్ళకు అదిగో మళ్ళీ ఇప్పుడు గర్భం దాల్చాను అదీ ఏ మందులు పూజలు లేకుండా. నా చిట్టి తల్లి చేతులు నా కడుపును నిమురుతుంటే ఎటువంటి ఆటంకo లేకుండా ఒక శుభముహూర్తాన నా చిట్టితల్లికి దేవుడు తమ్ముడిని ప్రసాదించాడు. మావారికి వంశోద్ధారకుడు. నాకు మాత్రం నా కుతురే సర్వస్వం..
రచన: రామశేషు
“రాధా, ఆఫీస్ టైం అవుతోంది. త్వరగా రా.” నవీన్ పిలుపు కి “ఇదిగో, వస్తున్నా.” అని జవాబు చెప్తూనే గబగబా ఇంటికి తాళం వేసి మెట్లు దిగింది రాధ.
వెంటనే స్కూటర్ తీసి పోనిచ్చాడు నవీన్. నవీన్ రాధని ఆఫీస్లో దిగబెట్టి తన ఆఫీసు కి వెళతాడు.
ఇద్దరివీ ఒకే టైమింగ్స్ కావడం కూడా బాగా కలిసివచ్చింది. వెళ్ళేటప్పుడు కూడా తనే పికప్ చేసుకుని వెళ్తాడు.
రోజులేవో సాఫీగా వెళ్తున్నాయి అనేసరికి నవీన్ కి
చెన్నై వెళ్ళి అక్కడ ఆఫీస్ లో ఒక నెల పని చేయాలని ఆర్డర్స్ వచ్చాయి. రాధకి దిగులేసింది. ఈ నెల అంతా ఒక్కర్తే ఉండాలని. దానికి సమాధానంగా తన తల్లి దండ్రులను పిలిపించాడు
నవీన్. ఇంట్లో వాళ్ళు తోడుంటారు, ఆఫీస్ కి ఎలాగా అని ఆలోచనలో పడింది రాధ. ఏమాలోచించినా అప్పుడే ఏదో ఒక దారి చూసుకోవచ్చని, నవీన్ ని ఇంకా ఇబ్బంది పెట్టలేక తాను ఆఫీస్ కి వెళ్ళగలనని ధైర్యం చెప్పి పంపించేసింది. కానీ, నిజానికి తాను రోజూ ఆటో కానీ, కేబ్ కానీ ఎక్కి వెళ్ళాలి. అవి ఎక్కాలంటేనే రాధకి భయం.
మరునాడు రాధ ఆటో బుక్ చేసుకొని ఆఫీస్ కి వెళ్ళింది. వెళ్ళి రావడానికి అంత డబ్బులు పెట్టాలంటే బాధ అనిపించింది. కానీ ఏం చేయాలి. తప్పదు, అనుకుంటూ ఆఫీస్ లో అడుగు పెట్టింది.
తిరిగి వెళ్ళే టైం అవుతూండడం తో మళ్లీ ఏదో ఒకటి బుక్ చేయాలని రాధ ఫోన్ చేతిలోకి తీసుకుంది.
ఇంతలో కొలీగ్ సురేష్ వచ్చి ” ఏం మేడం, ఇంకా బయలుదేర లేదా. సార్ గురించి వెయిటింగా?” అన్నాడు.
“లేదు సురేష్. ఆయన‌ చెన్నై వెళ్ళారుగా. ఆటో కోసం ట్రై చేస్తున్నా.” అంది రాధ.
“మేం ఉన్నాంగా. మాతో రావచ్చుగా. అయినా మీ లాంటి గొప్ప వాళ్ళు మా బండి ఎక్కుతారా!” నిష్టూరంగా అన్నాడు సురేష్.
“అలా ఎందుకనుకుంటారు సురేష్! ” నొచ్చుకుంది రాధ.
“అప్పుడేదో తెలియక మీ వెంట పడినందుకు ఇంకా మీరు నన్ను క్షమించినట్లు లేదు.” అన్నాడు సురేష్.
“అయ్యో, అదేం లేదు. నేను అప్పుడే ఆ విషయం ‌మర్చిపోయాను.” అంది రాధ చిన్నగా ‌నవ్వి.
“అదే నిజమైతే మీరు నాతో రావచ్చుగా. నేను మీ ఇంటి వైపే కదా ఉండేది.” అన్నాడు సురేష్.
“ఎందుకు రాకూడదు, రావచ్చు. విషయ మేమిటంటే, మీరు మా ఇంటికి దగ్గరగానే ఉన్నారన్న విషయం మర్చిపోయాను. మీరడిగే వరకు నాకు గుర్తు లేదు. మీకేం ఇబ్బంది కాదంటే రాను, పోను మీతోనే వస్తాను. సరేనా.” అంది రాధ నవ్వుతూ.
“అంతకన్నా భాగ్యమా! అది మా అదృష్టం. దేవీ గారు అంగీకరిస్తే రెండు పూటలా మా అదృష్టం ఉన్నంత కాలం సేవ చేసుకుంటాం.” అన్నాడు సురేష్ నాటకీయంగా.
“ఆ అతి వద్దు. ఇద్దరం ఒకే ఆఫీస్, ఒకే‌ దగ్గర ఉంటున్నాం, కాబట్టి ఒకరి కొకరు‌ సహాయం చేసుకుంటే మంచిది. దానికింత డ్రామా అవసరమా.” అంది రాధ కొంచెం ‌కోపంగా.
“సారీ, సారీ రాధా, అలవాటు లో పొరపాటు. ఏదో ‌ఫ్రైండ్స్ తో అన్నట్లు అనేసాను. ఏమనుకోకండి. ఇంక మీదట ఎటువంటి తప్పు నా మాటల్లో కానీ, చేతల్లో కానీ దొర్లదు. మళ్ళీ మళ్ళీ సారీ చెప్తున్నాను.” అన్నాడు సురేష్.
“ఇంక వదిలేయండి. సరే, మీ పని అవగానే చెప్పండి. బైలుదేరదాం. నా పని అయిపోయింది.” అంది రాధ.
“నాదీ అయిపోయింది. వెళ్దామా.” అడిగాడు సురేష్.
“సరే, పదండి.” అంటూ సురేష్ ని అనుసరించింది రాధ.
ఇంటికి చేరే వరకు ఏమీ మాట్లాడలేదు ఇద్దరూ.
దిగిన వెంటనే అతనికి థాంక్స్ చెప్పి మర్నాడు ప్రొద్దున్న బైలుదేరేముందు ఫోన్ చేయమంది రాధ.
సరేనంటూ గుడ్నైట్ చెప్పి వెళ్ళి పోయాడు సురేష్.
ఇంటికెళ్శగానే అత్తగారు ఇచ్చిన టీ తాగి కొంచెం రిలాక్స్ అయి ఆవిడతో కబుర్లు చెబుతూ వంట పూర్తి చేసింది రాధ. భోజనాలు అయ్యాక వంట గది సర్ది బెడ్ రూం లో కి వెళ్ళి ఫోన్ చేతిలోకి తీసుకుందో లేదో నవీన్ కాల్ వచ్చింది. వెంటనే‌ కాల్ తీసి ఆరోజు జరిగిన విషయాలన్నీ ఏకరువు పెట్టింది రాధ. సురేష్ విషయం కూడా పొల్లు పోకుండా చెప్పింది.
అంతా విన్న నవీన్ ” సురేష్ విషయం లో జాగ్రత్త రాధా. వాడిని నేను కాలేజీ డేస్ లో కూడా ఎరుగుదును. నీకొచ్చిన భయం లేదనుకో. నీ వెనక‌ నేనున్నాను. వాడు దుర్మార్గుడు కాకపోయినా పట్టుదల కలవాడు. వాడు కోరింది సాధించేదాకా వదలడు. నీ విషయంలో ఒక‌సారి భంగ పడ్డాడు. నేను కూడా అక్కడ లేను. అందుకే జాగ్రత్త చెపుతున్నాను.” అన్నాడు
“ఫర్వాలేదండీ. నేను జాగ్రత్తగా ఉంటాను. మీరు టెన్షన్ పడకండి.” అంటూ అలాగే ఏవో కాసేపు మాట్లాడుకొని పడుకున్నారు.
కొద్ది రోజులు ప్రశాంతంగా గడిచి పోయాయి. రాధ సురేష్ తో కలిసి ఆఫీసు కి వెళ్లి వస్తోంది. మూడు వారాలు గడిచాయి. వచ్చే వారంలో చెన్నై లో పని పూర్తి చేసుకుని నవీన్ తిరిగి వచ్చేస్తాడు.
ఆ రోజు సోమవారం. సురేష్ తను శెలవు తీసుకున్నానని ఫోన్ చేయడం తో రాధ ఆటో లో ఆఫీస్ కి వెళ్ళింది.
ఆటో దిగి లోపలికి వెళ్తుంటే‌‌  “ఈ రోజు లిఫ్ట్ దొరికినట్లు లేదు, అమ్మగారు ఆటో లో వచ్చారు .” ఏవరివో మాటలు చెవిన పడ్డాయి.
చురుగ్గా అటువైపు చూసింది రాధ. ఎవరో ఇద్దరు కుర్రాళ్ళు పక్క ఆఫీస్ వాళ్ళేమో కామెంట్స్ ‌చేస్తున్నారు. ఆవేశంగా వాళ్ళ దగ్గర కు వెళ్లి తిడదామనుకుంది. అంతలో మళ్లీ ఆ ఆలోచన విరమించుకొని ఆఫీస్ లోకి దారి తీసింది. వాష్ రూమ్లో కి వెళ్లి చేతులు, ముఖం కడుక్కుని ‌యథాలాపంగా బైటికి చూసింది. ఇందాకటి కుర్రాళ్ళతో సురేష్ నవ్వుతూ మాట్లాడుతున్నాడు.. పథకం అర్థమైంది. వీళ్ళని ప్రవేశ పెట్టింది సురేష్.
వాళ్ళ చేత అడ్డమైన వాగుడు వాగించి తనని ఇబ్బందుల పాలు చేయాలని చూస్తున్నాడు. తన భర్త ఊరిలో లేకపోవడం, తను అతని‌ సహాయాన్ని కొలీగ్ అనే ఉద్దేశ్యంతో అంగీకరించడం అతనికి అవకాశం ఇచ్చినట్లైంది. దీనికి విరుగుడు ఏదైనా చేయాలని ఒక నిశ్చయానికి వచ్చింది. వెళ్ళి తన జాగా లో కూర్చుంది.
ఇంతలో పక్క సీటు కావేరి వచ్చి “చూసావా, మంచి వాడన్నావ్. ఇలాగే ఏదో ఒక పని చేస్తాడని అనుకుంటూనే ఉన్నా. చూడు, ఎలా చేశాడో. ఆ పక్కనే ఎవరో ఇద్దరు కుర్రాళ్ళు నీ గురించి కామెంట్స్ ‌చేస్తున్నారు. ఇదంతా వాడి ప్లాన్.” అంది రాధతో కోపంగా.
“ఎవరో ఏదో అనుకుంటే ఈ రాధ భయపడదు. నువ్వు కూడా ఏ టెన్షన్ పడకు.” అంది రాధ ప్రశాంతంగా.
“అసలు భయం లేదేమే నీకు?”. అంది కావేరి ఆశ్చర్యంగా.
“భయపడితే ఇంకా భయపెడతారు. చూస్తూ ఉండు. నేనేం చేస్తానో. ” అంటూ తన సీట్లో కి వెళ్లి కూర్చుంది రాధ.
కాసేపు తర్వాత ‌సురేష్ ఆఫీస్ ‌కి వచ్చాడు. రాగానే ‌రాధ దగ్గరికి వెళ్లి ‌”సారీ రాధ ‌గారూ. పని మీద బైటికి వెళ్ళాను. అందుకే శెలవు ‌కూడా‌ పెట్టాను. కానీ ఈ రోజు ‌పని కాలేదు. రేపు వెళ్ళాలి. సాయంత్రం కలిసి ‌వెళ్దాం లెండి. ఉదయం మీకు ఇబ్బంది కలిగించాను.” అన్నాడు అపాలజిటిక్ గా.
“అయ్యో, దాందేముందండీ. ఎవరి పనులు వారికి ఉండవా. అంత ‌మాత్రానికేనా!” అంది నవ్వుతూ.
మధ్యాహ్నం లంచ్ తర్వాత సురేష్ కి ‌రాధ కనపడలేదు. సాయంత్రం ‌వెళ్ళేటప్పుడు‌ ఎవరినడగాలా అని ఆలోచిస్తూండగా‌ కావేరి వచ్చి “ఏమిటి సురేష్, రాధ కోసమా. తాను ఈ రోజు లంచవర్లో పర్మిషన్ తీసుకుని వెళ్లి పోయిందే. మీకు చెప్పలేదా. అయినా వెళ్ళేటప్పుడు మీరు కనపడలేదు తనకి. బైట కనపడితే చెప్తానంది, మీరు బైట కూడా లేరేమో, వెళ్ళిపోయుంటుంది.” అంది. కావేరి.
“ఆ. అదేం‌లేదు. రోజూ వస్తున్నారు కదాఅని…”అంటూ నసుగుతూ వెళ్ళి పోయాడు సురేష్.
అతను ఇంటికి వెళ్ళేసరికి ఎవరివో మాటలు వినిపిస్తున్నాయి. ఒకటి తన భార్య శశిది. రెండో గొంతు కూడా తెలిసినట్లు గానే ఉందే అనుకుంటున్నాడు.
ఇంతలో తన భార్య శశి గొంతు “వదినా, మీరేం బాధ పడకండి. ఏనుగు వెళ్తుంటే కుక్కలు మొరుగుతాయి. అవన్నీ పట్టించుకోకూడదు. అయినా ఈ కాలం ఎలా ఉంది? అన్నా చెల్లి వెళ్తుంటేనే పేర్లు పెడతారు. మీరిద్దరూ ఒకే ఆఫీస్ కదా మరి. మీరేం అనుకోకండి. ఇక్కడ నేను అక్కడ అన్నయ్య గారు మీ ఇద్దరినీ మనస్ఫూర్తిగా నమ్ముతాం. మీకేం ఫర్వాలేదు.” అంటూ ఠంగున వినిపించింది.
ఏదో అర్థం చేసుకోబోయేంతలో రాధ మాట “వదినా, మీరు నన్ను నమ్మారు, కాబట్టి సరి పోయింది. మావారికి నా మీద నమ్మకముంది. నేనే స్వయంగా వచ్చి మీకు చెప్పాను కాబట్టి సరిపోయింది. అదే మరెవరైనా వచ్చి మా గురించి చెప్తే, మీరు నమ్మారనుకోండి. నా పరిస్దితి ఏం కాను? ఆఫీస్ లో తలెత్తుకుని తిరగద్దు! ఉద్యోగం మానేసే పరిస్థితి ఏర్పడునేమో!.” ఏడ్పు గొంతుతో వినిపించింది.
శశి ఊరడిస్తూ “అయ్యో, వదినా, అంత మాటనకండి. మనం ఒకే ఏరియా లో ఉన్నాం. అలా బాధ పడకండి.” అంటూ బైటికి చూసింది.
అక్కడే ఉన్న సురేష్ ని చూసి “అదుగో, మీ అన్నయ్య వచ్చారు. వాళ్ళ గురించి ఆయనకు చెప్పండి. ఒక చూపు చూస్తారు.” అంటూ
“అదేమిటి, అలా ఉండి పోయారు! రాధ గారు. రండి లోపలికి.” అంటూ ‌చేతిలోని బ్యాగ్ అందుకొనేసరికి ఏమనలేక “అరే మీరా, ఇల్లెలా తెలిసింది! భలే వచ్చారే.” అన్నాడు నవ్వలేక నవ్వుతూ సురేష్.
“ఏదో పని ఉందని లీవ్ తీసుకున్నారట. ఇక్కడ తేలేరేంటి?” మళ్ళీ తనే ఆరా గా అడిగాడు.
“మా ఫ్రెండ్ అర్జెంటుగా రమ్మంటే వెళ్ళాను. నేను, తను కలిసి పని మీద బైటికి వెళ్ళాల్సి ఉంది. కానీ నేను వెళ్ళేసరికి ఇంటికి చుట్టాలు ‌రావడంతో మా ప్రోగ్రాం ‌వాయిదా పడింది. మా ఇంటికెళ్ళే సరికి అత్త గారు, మామ గారు బైటికి వెళ్ళినట్లు న్నారు‌ తాళం ఉంది. సరే, ఏం చేయాలో తోచక మీ ఇంటికి వచ్చాను. సారీ అండి. మీకు ముందుగా చెప్పకుండా వచ్చాను.” అంది రాధ.
“అయ్యో, దానికేముంది”. అని నసిగాడు సురేష్.
కాఫీ ట్రే తో వచ్చిన శశి “అదేంటి వదినా, ఆ వెధవల గురించి చెప్పడానికి మొహమాటం దేనికీ. ఏవండోయ్, మీ పక్క ఆఫీస్ లో వాళ్ళెవరో మీ ఇద్దరినీ చూసి కామెంట్స్ ‌చేస్తున్నారుట. కాస్త వాళ్ళ సంగతి చూడండి. అన్నయ్య ఊరిలో లేరనే కదా, పాపం‌ మీతో ఆఫీస్ కి వెళ్ళేది! ఆవిడ ఆ విషయం నాకు చెప్పడానికే చాలా బాధపడ్డారు. ఇంక ముందు ఇలాంటి మాట రాకుండా మా ఆడపడుచుని చూసుకోవాల్సిన బాధ్యత మీదే. ఇప్పుడే చెప్తున్నా.” అని ఆర్డర్ వేసింది.
సురేష్ కి పచ్చి వెలక్కాయ గొంతులో పడినట్లైంది.
కక్క లేక, మింగ లేక “అయ్యో శశీ, నువ్వంతగా చెప్పాలా. మా చెల్లి బాధ్యత నాది కాదూ.” అన్నాడు.
వెళ్ళొస్తానని చెప్పి రాధ ఇంటి కెళ్ళి బాగా నవ్వుకుంది. రాత్రి ఫోన్ లో ఈ విషయాలన్నీ భర్త ‌నవీన్ కి చెప్పి మళ్ళీ నవ్వుకుంది.
మర్నాటి నుండి సురేష్ ఆమెని “చెల్లెమ్మా” అని పిలవడం గమనించి మనసారా నవ్వుకుంది.
******
రచన: రాజశేఖర్
“నీ కథలో కంగారుందోయ్ రాంబాబు!” అన్నారు జోగిశాస్త్రిగారు చిరునవ్వుతో, పడకకుర్చీలో వెనుకకు జారపడుతూ. మీ టూత్పేస్ట్లో ఉప్పుందోయ్ అన్నట్టుగా కథలో కంగారేమిటో బోధపడలేదు రాంబాబుకి. తలగోక్కుంటూ “ఆయ్” అన్నాడు అయోమయంగా.
                                                               ******
మొన్నామధ్యన ఆఫీసుపనిమీద కాకినాడ నుంచి విజయవాడ శేషాద్రిలో కిటికీకి పక్కసీటులో కూర్చుని వెళ్తోంటే ఆ కనిపించే పచ్చని పంటపొలాలు, చెరుకులారీలు, పూరిగుడిసెలు, కరెంటుస్తంభాల మీద కావుమనకుండా ఉన్న కాకులని చూసి భావుకత పెల్లుబుకి సమాజానికి తనవంతు సాయం చేయాలని అర్జెంటుగా నిర్ణయించుకొని.. ఎలా సాయపడదామా అని కొంచెంసేపు తీవ్రంగా ఆలోచించి పై జేబులోంచి విసురుగా ఫోనుతీసి  ఫేస్ -బుక్ పోస్ట్ ద్వారా తన సందేశాన్ని బయటకక్కాడు  రాంబాబు.
“స్వచ్ఛభారత్ అంటే బాహ్యశుభ్రమేకాదు…అంతర్మాలిన్యాన్ని తొలగించడం కూడా.. ఆధ్యాత్మిక చింతన దానికి దోహద పడుతుంది. “Let us strive to be swacch inside first” అని కొటేషన్లోపెట్టి అంత లోతైన ఆలోచన వచ్చినందుకు తనకు తానునూ, ఆ ఆలోచనని ప్రేరేపించిన ప్రకృతిని మెచ్చుకుంటూ బయట నుండి తాకుతున్న చల్లగాలికి మెల్లగా నిద్రలోకి జారుకున్నాడు రాంబాబు.
బెజవాడ చేరుకొని తాపీగా ఫేస్బుక్ చూసిన రాంబాబు ఆనందానికి అవధుల్లేవు. ఉపనిషత్ వాక్యంలాగా ఆ పోస్టుకి దాదాపు నూరుకి పైగా లైకులు, రెండు డజన్ల కామెంట్లు వచ్చాయి భక్తులనించి. “ఏం రాసావోయ్” అని ఒకరంటే “భారతీయతని పరిమళింపజేసే వాక్యం” అని ఇంకొకరు ఇలా రకరకాలుగా అతని సలహాని శ్లాఘించారు. ఒక భక్తుడు మరియు తన కింద పనిచేసే సహోద్యోగి అయితే.. “సమన్వయబ్రహ్మ రాంబాబు” అని కామెంట్ పెట్టాడు. ఆరోజు రాంబాబు శ్రీవారికి ప్రేమలేఖ సినిమాలో సుత్తివేలు లాగా కుర్చీలని తన్నుకొంటూ పిచ్చానందంతో గాలిలో తేలియాడాడు. ఆ బలమైన క్షణంలో లోకకళ్యాణార్ధం తన మస్తకంలోంచి తన్నుకొచ్చే ఆలోచనలని అనుభవాలని తన కలంద్వారా ప్రపంచానికి విరివిగా అందజేయాలని నిర్ణయించుకున్నాడు మన రాంబాబు.
ఓం ప్రథమంగా తన హాస్యరస మనోభావాలని పరికించి తన చిన్నతనంలో శ్రావణమాసం పోతుపేరంటాళ్ళ గురించి తరువాత బాల్యంలో తన తొలిప్రేమ సుధ ఆర్.ఎస్.ఎస్ (RSS) స్కూలులో  తనకి రాఖీకట్టిన వైనం కథలా వ్రాసి కొన్ని పత్రికలకి పంపించాడు. వారం తిరగకుండా ఈ క్రింది జవాబు వచ్చింది.
“రాంబాబుగారు, మీ కథను పరిశీలించాము. మా పత్రిక ప్రచురణలోకి తీసుకోలేనందుకు క్షమాపణలు తెలియచేస్తున్నాము”  ఇట్లు సంపాదక బృందం.
ఇలా అయిదారు కథలు వెనుతిరిగి రావటంతో పత్రికాసంపాదకులందరిని స్వాతికిరణం సినిమాలో మమ్ముట్టిలా ఊహించుకొని తన టాలెంట్ని తొక్కేస్తున్నారని భావించి…”రాంబాబు కథలని తిరస్కరిస్తున్నది ఆ దేవుడా…ఈ దేవుడా” అని మదనపడుతూ తన దూరపుబంధువు, రిటైర్డ్ టీచర్ అయిన జోగిశాస్త్రిగారి దగ్గరకు అలా ఆ విధంగా సలహాకోసం వచ్చాడు మంజునాథ్ అదే మన రాంబాబు.
                                                      ******
“కంగారు తగ్గించు కథలో. పాత్రలని బాగా తీర్చిదిద్దు. సన్నివేశాలని మాటలతో చిత్రీకరించు. కథ కంచికి అని ఎందుకు అన్నారు అనుకున్నావు మన పెద్దలు…ఏ సామర్లకోటో, ద్రాక్షారామమో అనొచ్చుకదా?
అవును కదా అని ఆలోచనలోపడ్డాడు రాంబాబు.
“ఎందుకంటే…,మొహానవున్న  కళ్ళజోడు తీసి భుజంమీద ఉన్న తన జరీకండువాతో శుభ్రం చేస్తూ విపులీకరించారు జోగిశాస్త్రి. కంచి అంటే బాగా దూరం…అలాగే కథని కూడా పొడిగించాలని సూక్ష్మం. ఇప్పుడు మన గజేంద్రమోక్షం తీసుకో.. ఒక మొసలి ఒక మదపుటేనుగు కాలు కొరికే కథ… పోతనామాత్యులు…మహానుభావుడు! దగ్గర దగ్గర నూటిరవయి పద్యాల్లో వర్ణించారు ఈ చిన్ని వృత్తాంతాన్ని. చాగంటివారి నుండి గరికపాటివారిదాకా ఇప్పటికీ ఈ కథని ప్రవచనరూపంలో చెప్తున్నారా లేదా! ఇక గీత గురించి చెప్పనక్కరలేదు. ఫలం ఆశించకుండా నీ పని నువ్వు చేసుకుపో అన్న ముక్కుసూటి మాటని పద్దెనిమిది అధ్యాయాల్లో పొందుపరచారు వ్యాసదేవులు. నీ కథలో కూడా గంధకం ఉందిరా రాంబాబు దానిని సిసింద్రీలాగా కాకుండా సీమటపాకాయతోరణంలా వెలిగించు” అని బోధచేశారు శాస్త్రిగారు.
జోగిశాస్త్రిగారి తలవెనుక లేచిన జుట్టు తాను కూర్చున్న కోణంనించి నెమలిపింఛంలా కనపడింది రాంబాబుకి. అయన చెప్పింది పూర్తిగా అర్థంకాకపోయినా ఖంగుమనే గొంతుతో శాస్త్రిగారి ఉదాహరణలు అమితమైన స్ఫూర్తినిచ్చి ఎలాగోలాగా ఒక మంచి కథ రాయాలన్న పట్టుదల రెట్టింపైంది రాంబాబులో.
ప్రయత్నం మీద ప్రయత్నం చేస్తున్నాడు. అనగాఅనగా అన్న తరువాత రాజుగారి ప్రపంచ ప్రఖ్యాత  గాజులాగా ఎంతకీ బయటకి ఊడిరాదే కథ. ఆఫీసులో ఉన్నా ఇంట్లో ఉన్నా కథావస్తువు మీదే దృష్టి. తన చిన్ననాటి  తెలుగు గద్యభాగ కథలు నెమరువేసుకున్నాడు. ఎప్పుడో ఏడో తరగతిలో చదువుకున్న త్రిపురనేని మరియు విశ్వనాథవారి కథలు ఇప్పటికీ కంఠోపాఠమే. జ్ఞాపకమున్న ఒక కథ అయితే ఒక మామూలు రిక్షావాడి గురించి. కథ అంతా స్వాగతంలో నడుస్తుంది. అంత సరళమైన కథావస్తువుని మనుసుకిహత్తుకునేలా ఎలా రాశారా అని ఆశ్చర్యపడ్డాడు రాంబాబు. ప్రేరణకోసం తపించాడు.
అగ్గిపుల్ల, సబ్బుబిళ్ళ కాదేది కథకి అనర్హం అని అన్వయించుకొని ఆలోచిస్తుండగా…”అనగాఅనగా ఒక అగ్గిపుల్ల ఉంది” అని తట్టింది. మళ్ళీ నిశ్శబ్దం ఆవరించింది కథకు రాంబాబుకి మధ్య. ఫేస్బుక్లో “సమన్వయబ్రహ్మ” అని కామెంట్ పెట్టిన సహోద్యోగి లెంపలు ఎడాపెడా వాయించి కడుపులో ఒక గుద్దుగుద్దాలనంత కోపం వచ్చింది.
రోజూలాగే సాయంత్రం అయ్యింది. ఆఫీసులో కూర్చొంటే ఇంక మతిపోతోందని పక్కనునున్న కిళ్ళీకొట్టుకొచ్చాడు. ఆకాశంలో సూరిబాబు కూడా ఇంటికెళ్లడానికి తయారవుతున్నాడు. అస్తమిస్తున్న సూర్యున్నిచూసి అది ములగపువ్వుమీద ముత్యంపు పొడిఛాయా లేక ఆవపూవు మీద అద్దంపు పొడిఛాయనో సమయానికి గుర్తురాలేదు రాంబాబుకి. గూగుల్ చేద్దామనుకొని ఏదోఒక పూవులే అని సర్దుకున్నాడు. పొద్దునలేస్తే ప్రత్యక్ష భాస్కరుడు రోజూ ఎన్ని భాగోతాలు చూస్తాడో.. ఒకటి ఇలా పారేయచ్చుగా అని ప్రాధేయపూర్వకంగా ఆకాశంకేసి చూసాడు.
బడ్డీకొట్టు చెక్కబల్ల మీద కూర్చొని టీ తాగుతున్న రాంబాబు చుట్టుపక్కల వారి మీద దృష్టి సారించాడు. రోడ్డుకవతలి పార్కింగులో బళ్లన్నీ ఒకటొకటిగా హెల్మెట్లు పెట్టుకుని బయలుదేరుతున్నాయి. దూరంగా ఆజాన్ వినబడుతోంది. ఎదో మొక్కుతీర్చుకుంటున్నట్టు కొందరి జనాల తలలమీద దోమలు గిరగిరా తిరుగుతున్నాయి. తన తలమీద కూడా ఉన్నాయేమో చెయ్యి విదిల్చి చూసుకున్నాడు రాంబాబు. పక్కనే ఉన్న మెడికల్ షాపులో ఇద్దరు వ్యక్తులు పిఠాపురం హైవే పక్కనేవున్న స్థలాన్ని వెంచర్ వేద్దామని చర్చించుకుంటున్నారు. ఇంతలో ఒక తాత తన మనవడిని సైకిలు మీద తీసువచ్చి బడ్డీకొట్టులో పులిబొంగరాలు కొనిపెట్టాడు. బంగారపు ఉంగరాలకిమల్లే అన్ని వేళ్ళకుతొడిగి ఆడుతున్న మనవడిని చూసి మురిసిపోతున్నాడు ఆ తాత. పక్కనే కోచింగ్ సెంటర్లో కుర్రవాళ్లు సైకిళ్ళమీద స్కిడ్లుకొడుతూ పాట్లు పడుతున్నారు క్లాసులో ఆడవారి ఓరచూపు కోసం. ఒక బాలింతకుక్క మురికికాలువ పక్కన అలపోయి పడుకునుంది. పాలుత్రాగి బొద్దుగా ఉన్న దానిపిల్లలు దానిమీద పడి ఆడుకుంటున్నాయి. సిగ్నల్ దగ్గర ఒక బిచ్చగత్తె అడుక్కుంటున్నది ఒక చేతిలో పళ్లెం మరొక చేత పసిబిడ్డతో. గుడిసెలో బడ్డీకొట్టువాడు తన నోకియా మొబైల్ ఫోన్లో ఘంటసాల పాటలు విటున్నాడు. బడ్డీకొట్టువాని పెళ్ళాం పిల్లలు లోపలిగదిలో టీవీలో జబర్దస్త్ ప్రోగ్రాం చూస్తున్నారు. తాటాకుగుడిసెపైనున్న గూటిలో పిచ్చుకపిల్ల కింద పడిపోయింది. బిత్తర చూపులతో వచ్చీరాని రెక్కలతో  ఎగరడానికి ప్రయత్నిస్తోంది.
రాంబాబు బుర్రంతా ఆ మెయిన్ రోడ్ మీద ట్రాఫిక్ లాగా ఆలోచలనతో రద్దీఅయ్యింది. ఈ తాత కథ ఏమిటో! ఇతని కొడుకు బాగా చూసుకొంటున్నాడా? ఈ కోచింగ్ సెంటర్లో ఎన్ని ప్రేమ కథలో ఎవరికి తెలుసు? ఈ పిచ్చుక పిల్ల బతికిబట్టకడుతుందా? ఆ బిచ్చగత్తె చంకనున్న పిల్ల ఆమె సొంతబిడ్డేనా? రాంబాబు మనసు కదిలింది కానీ కలం మెదలలేదు. ఇంతలో జేబులోనున్న తన మొబైల్ రింగ్ గాయత్రీమంత్రం వల్లించింది ఇంటికెళ్ళమని గుర్తుచేస్తూ. బల్లమీదనించి భారంగాలేచి కొట్టునించి ఒక గ్లాసుడు పాలుకొని ఆ తల్లికుక్కకి పోసి గాంధీనగరం పార్కు వైపు నడవసాగాడు రాంబాబు ఇంకా ప్రేరణకోసం అన్వేషిస్తూ.
తదుపరి నేనింక రాంబాబు వెనుక వెళ్ళలేదు. నాకు ప్రేరణనందించిన రాంబాబుకి మనస్సులో కృతఙ్ఞతలు తెలియచేస్తూ తన కథకి కూడా ఒక ప్రేరణ తొందరలోనే దొరకాలని ఆకాంక్షిస్తూ బైకు మీద భానుగుడి వైపు బయలుదేరాను సఖి సినిమాలో మాధవన్ లాగా.
రచన: నళిని ఎర్ర
పచ్చని  మావిడి  తోరణాలు కట్టిన  గుమ్మంలోకి  భర్త  చిటికెనవేలు  పట్టుకుని  అత్తవారింటికి వచ్చిన సావిత్రి గడప  లోపలికి  అడుగుపెట్ట బోయింది  ..
వదినా  అన్నయ్య పేరు  చెప్పి వెళ్ళు  అంటూ  వరసకు ఆడపడుచులు అంటుంటే  వర్థనమ్మ  విసుక్కున్నారు
 చాల్లే  సంబడం  అవన్నీ  అవసరమా  పదండి  లోపలికి  అంటూ  కసురుకున్నారు..
ఒక్కసారి  ఉలికిపడింది  సావిత్రి   రామారావు  చేయి  గట్టిగా  పట్టుకుని  లోపలికి  అడుగు  పెట్టింది..
ఆరోజు  మొదలు  సావిత్రి  రోజుకు  పది సార్లు  ఉలికి పడుతూనే  ఉంది..
వర్థనమ్మగారి కుటుంబం  దొరల  కుటుంబం  పని వాళ్ళు  వీళ్ళని  దొర  దొరసాని  అనే  పిలుస్తారు
 రామారావు  పుట్టిన 4  సంవత్సరాల తరువాత   పచ్చ కామెర్లతో వర్థనమ్మ  భర్త  రుదప్రసాద్ గారు  చనిపోయారు..
అది వర్ధనమ్మ గారికి కోలుకోలేని దెబ్బ..
కానీ  ఏడుస్తూ  కూచుంటే పనులు  జరగవని  ఇంటి  పెత్తనం ఇంటి  బాధ్యతలు  అన్నీ  చేతుల్లోకి  తీసుకుని  అన్నీ  సమర్థవంతంగా  నిర్వహిస్తున్నది..
అంత  తెలివిగల  ఇల్లాలు  కొడుకు  విషయంలో  మటుకు  చాలా  బలహీనురాలైన  తల్లి ..
భర్తను  పోగొట్టుకున్న  వర్ధనమ్మ  కొడుకుకు  దూరంగా  ఉండలేదు.. ఎవరినీ  కొడుకుకి దగ్గర కానివ్వదు..
ఇంత  కొడుకును  వదలలేని  ఆవిడ  రేపు   పెళ్ళి  చేసి  కోడలితో ఎలా  ఉండనిస్తుంది .
ఆ కోడలే  తనవైపు  తిప్పుకుని తల్లికి  దూరం చేస్తే  ఏంచేస్తుంది అని  బంధువుల  మాటలతో వర్ధనమ్మలో  అభద్రతా  భావం  నెల  కొన్నది
అందుకే   కొడుకు  కోడలు  వలలో  పడకుండా  విపరీతమైన  జాగర్తలు  తీసుకుంది.
ప్రతి  పనిలో  తప్పులు  వెతికేది  అనవసరంగా  నలుగురిలో  అవమానించేది..
రామారావు కి పనులు ఏమీ ఉండేవి కావు  వెళితే  పొలానికి  లేదా  ఊళ్ళో  ఉన్న గ్రంధాలయంలో  చదువు కన్నా  కబుర్లకోసం  వచ్చే  వాళ్ళతో  కాలక్షేపానికి వెళ్ళడం ..
 వర్ధనమ్మగారు  కూడా  రామారావుకు  ఏ పనులు  అప్పచెప్పకుండా  బాధ్యత  తెలీనీకుండా  పెంచి  పెద్ద  చేసింది  ..
అందుకే  పెళ్ళయ్యాక  రామారావుకి సావిత్రి  కాలక్షేపం గా మారింది    ..
కానీ  సావిత్రికి  భర్త  అలా  పని పాట  లేకుండా  తిరగడం నచ్చేది  కాదు..
పొలానికి  వెళ్ళమని  జమా  ఖర్చులు  చూడమని  చెప్పేది.
మెల్ల మెల్లగా  రామారావులో   మార్పువచ్చింది పొలానికి  ఎరువులు   ఏపంట  వేయాలి  ఏది వేస్తే  లాభం  ఇవి తెలుసుకుని రైతులకు  సలహాలిస్తూ పంట రెండింతలు చేసాడు .
వర్థనమ్మ కొడుకును తన కనుసన్నలనుండి దూరం కానివ్వలేదు.
కాల గమనంలో సావిత్రి కూడా  కొడుకుకు  జన్మనిచ్చింది.
కూతుర్ని  కంటే  ఊరుకోను  అని  బెదిరించిన అత్తగారిని  చూసి  విస్తుపోయింది
 హమ్మయ్య  కొడుకే  అని  ఆనంద పడుతున్న అత్తగారిని  చూసి  నవ్వుకుంది..
కానీ  సావిత్రికి అప్పుడు తెలీదు  తన  కొడుకు  తనకు  దూరం  అవుతాడని..
 తాతయ్య  పేరు  రుద్ర  ప్రసాద్ అని  నామకరణం  చేసారు.
వర్ధనమ్మ  పని కట్టుకుని  మనవడిని సావిత్రికి  దూరం  చేయడం  మొదలు  పెట్టింది.
భర్త  పేరు  భర్త  పోలికలున్న  రుద్రను చూసి మురిసి  పోయింది మా బాబు  దొరబాబు  అంటూ  రుద్రను  కాలు కింద  పెట్టనివ్వకుండా గారాబం చేస్తూ 5 సంవత్సరాలు నిండుతున్నా  స్కూల్లో వేయక  పోవడం  చూసి   సావిత్రి  రామారావుని  నిలదీసింది .
 రామారావు తల్లిని ఒప్పించి బడిలో  చేర్పించాడు..
చేరడమయితే చేరాడు కానీ  చదువు  అబ్బటంలేదు
 పైగా పెద్దవుతున్న కొద్దీ బామ్మ  ఇచ్చే డబ్బులు స్వేచ్ఛ స్నేహితులతో  బలాదూర్  గా తిరగాడానికి  ఉపయోగ పడుతున్నాయి..
ఇలాకాదని  రామారావు హైదరాబాదు  తీసుకుని  వెళ్ళి   రెసిడెన్షియల్  స్కూల్  లో  చేర్పించాడు ..
కాలం ఎవరికోసం  ఆగదు   మనవడి  మీద  బెంగతో  వర్థనమ్మ  కన్ను  మూసింది.
అంతే వెంటనే సావిత్రి   కొడుకు  విషయంలో జాగ్రత్త పడడం  మొదలు  పెట్టింది..
స్కూల్ నుండి  ఇంటర్మీడియట్ కి  వచ్చాడు రుద్ర  ప్రైవేట్ హాస్టల్  లో  చేర్పించారు..
 దాంతో  స్నేహితులతో  స్వేచ్చగా తిరిగే  అవకాశం దొరికింది..
 రామారావు ఆరోజు  హైదరాబాదు వెళుతుంటే ముందే  చెప్పింది  ఎట్టి  పరిస్థితుల్లో  కొడుకు  చేతికి  ఎక్కువ మొత్తంలో డబ్బు  ఇవ్వ కూడదని ..
రుద్ర  ఎంత గింజుకున్నా  నామ  మాత్రంగా  డబ్బులిచ్చి వచ్చేవాడు  రామారావు.. .
దాంతో  రుద్ర స్నేహితులు  రావడం  తగ్గించారు.. అది  భరించలేని  రుద్ర   అప్పులు  చేసి  అప్పుల  వాళ్ళను  ఇంటి  మీదకు  పంపించడం మొదలు  పెట్టాడు .
ఇక  లాభం  లేదని రామారావు  నువ్వేం  చేసినా  నేను  డబ్బివ్వలేను  ఆస్తి  అమ్మ  పేరు  మీద  ఉంది  అనగానే  తండ్రిని  తిట్టడం  మొదలు పెట్టాడు ..
దాంతో   ఇంక  తల్లి  మీద  ద్వేషం పెంచుకున్నాడు..
సావిత్రి  కాస్తా  సావిత్రమ్మ  అయ్యింది
ఎలాగో  అలా  కష్టపడి  డిగ్రీ  సంపాదించిన  కొడుకు
పెళ్ళి  చేస్తే  బాగు  పడతాడేమో అనుకుని పెళ్ళి  ప్రయత్నాలు  మొదలు  పెడితే  చేసుకోనని మొండికేసాడు..
సావిత్రి  ఎంత  ప్రయత్నం  చేసినా   చేసుకోలేదు  చివరకు   రామారావు  గారి  బాబాయ్  మనవరాలు గిరిజ బావను  నేను  చేసుకుంటానంటే  పెళ్ళి  జరిపించారు..
హైదరాబాదు లోనే  కాపురం  ఉంటామన్న  కొడుకుకు  నామ  మాత్రంగా  డబ్బులిచ్చి  ఇంటి  నిర్వహణ  బాధ్యతను కోడలికి  అప్పగించారు.
డబ్బు కోసం  గిరిజను  సతాయించడం మొదలు  పెట్టాడు . ఒకటి రెండు  సార్లు  ఇచ్చిన  గిరిజ  ఆ డబ్బు  గుఱ్ఱప్పందాలకు  ఖర్చు  పెట్టడం చూసి భరించలేక  పోయింది
 ఇక  ఇవ్వడం  మానేసింది.
దాంతో  రెచ్చి పోయిన  రుద్ర  ఇంటికి  రావడం మానేసి స్నేహితులతో  ఉండడం  మొదలు  పెట్టాడు..
ఒకటి  రెండు  సార్లు పందెం గెలిచిన  రుద్ర  ఆ మత్తులో  పడిపోయాడు.
అప్పుచేసి  మరీ  ఆడడం మొదలు  పెట్టాడు కానీ  ప్రతిసారీ  ఓడి  పోయాడు..
అప్పులు  తలకు  మించిన  భారమయ్యాయి.
అదే  సమయంలో  ఊర్లో   కరణం  గారి  మనవరాలు  పెళ్ళి  అని   గిరిజ  ఊరెళ్ళింది.
అంతే  రుద్రకు  విచిత్రమైన  క్రూరమైన ఆలోచన  తట్టింది
తన  స్నేహితులతో  కలిసి  పెళ్ళికి  వెళ్ళి  అక్కడ తల్లిని  నిలదీస్తే  పరువు  కోసం   డబ్బులిస్తుందనే  పన్నాగంతో  ఊరికి  బయలుదేరాడు..
తన  స్నేహితులను  పెళ్ళి  పందిట్లో  దింపి  ఇంటివైపు  వెళ్ళాడు  అమ్మ నాన్న  ఇంట్లో  లేరని  రూఢీ  చేసుకుని పందిట్లో  పరువు  తీయాలని  పరగున కల్యాణ మంటపం  చేరుకున్నాడు
పెళ్ళి జరుగుతున్న హాలులోకి అడుగుపెట్టిన రుద్ర, తన స్నేహితుల కోసం అటూ ఇటూ చూస్తూ ముందుకు కదులుతున్నాడు.
తండ్రిని  చూసి  ఆగాడు   మా స్నేహితులు  వచ్చారు  వాళ్ళకు  మొత్తం  5 లక్షల  రూపాయలు  ఇవ్వాలి  మీరివ్వక పోతే  వాళ్ళు  ఇక్కడి  నుండి  కదలరు  అని  చెప్పాడు
ఇప్పుడంత  డబ్బు ఇక్కడికి  తేముకదా  ఎలా  ఇస్తాం   అన్న  తండ్రితో  అమ్మను  పిలవండి  ఇంటికొచ్చి  ఇవ్వ  మనండి అన్నాడు
అదుగో  గిరిజ … గిరిజకు  చెప్పు  అన్నాడు  తండ్రి..
గిరిజ  అత్తగారి దగ్గరకు వెళ్ళి నట్టే  వెళ్ళి   రుద్ర  దగ్గరకు  వచ్చి  అత్తయ్య  రానన్నారు  డబ్బు కూడా  ఇవ్వనన్నారు ఏంచేసుకున్నా  ఫరవాలేదు  అని  చెప్ప మన్నారు  అని  చెప్పింది..
దాంతో  రెచ్చి పోయిన  రుద్ర  విసురుగా   అడుగులు ముందుకు  వేసాడు ..
ఎవరో భుజం పట్టి ఆపటంతో అటు చూసాడు. అక్కడ దూరపు బంధువు పరమేశ్వరం, రుద్రకు వరుసకు మామయ్య అవుతాడు.
“ఏమోయ్ రుద్రా! చాలా కాలం అయ్యింది నిన్ను చూసి. నేను గుర్తున్నానా? మా చెల్లి, మీ అమ్మ ..సావిత్రమ్మ ఎలా ఉంది?” అన్నాడు.
“చచ్చిపోయింది. ” మరో మాటకు అవకాశం ఇవ్వకుండా అక్కడ నుండి కదిలాడు నలభయ్యేళ్ళ రుద్ర.
అక్కడికి దగ్గరలో మంది మధ్యలో కూర్చున్న “సావిత్రమ్మ”… ఆ మాట వినగానే తలవంచుకుంది.
పచ్చని మేని ఛాయలో, ఆకు పచ్చని పట్టు చీరలో, పెద్ద బొట్టుపెట్టుకొని లక్ష్మీ కళతో చూడగానే… చేతులెత్తి నమస్కరించాలని పించేలా ఉన్న అరవయ్యేళ్ళ సావిత్రమ్మ మనసు విలవిల లాడింది.
తల వంచి కూర్చొన్న ఆమె కంటి నుండి వెచ్చని కన్నీటి బొట్లు ఆమె ఒడిలో రాలి పడ్డాయి  .
పరమేశ్వరరావుగారు  అయోమయానికి  లోనయ్యాడు. ఎంత  దూరబ్బంధువైనా తన  చెల్లి  చనిపోతే  తనకు  తెలియకుండా ఉంటుందా  అని    ఆశ్చర్య పోయాడు  .
అదేంట్రా  అన్నాడు  ..అదంతే  అని  బయటకు  కదిలాడు.. రుద్ర
మెల్లగా  సావిత్రమ్మ దగ్గరకు  వచ్చిన  పరమేశ్వరాన్ని  చూసి  సావిత్రమ్మ  నవ్వింది..
ఆ నవ్వు  వెనక  విషాదంతో  పాటు అగాధం   కూడా  ఉంది..
కానీ రుద్రకు  తెలియని  విషయం  ఒకటే..
రుద్ర స్నేహితులతో  కలిసి  వస్తున్న విషయం  గిరిజ  ద్వారా  తెలుసుకున్న  రామారావు సావిత్రమ్మలు డబ్బులతో ముందుగానే  వచ్చారు..
రుద్ర ఇంటికి వెళ్ళిన సమయంలో  రుద్ర  స్నేహితులకు  డబ్బులిచ్చి దయచేసి  మా అబ్బాయికి  తిరిగి అప్పుగా డబ్బులివ్వకండి.
మీరివ్వక పోతే మా వాడు  వ్యసనం  మానేసి  తన  సంసారం  నిలబెట్టు కుంటాడు..  అని  ప్రాధేయపడ్డారు…
అసలు  విషయం  తెలియని  రుద్ర  తల్లిని  ద్వేషిస్తున్నాడు…
తన  అప్పు  తీర్చలేక  వారిని  మళ్ళీ  అడగలేక  ఆకోపం  నిస్సహాయత తల్లి పై ద్వేషంగా  మారింది
కానీ  కొడుకు వ్యసనానికి దూరమవడం  చూసి  సావిత్రమ్మ  సంతోష  పడింది…
తల్లికి  అంతకంటే కావలసినదేముంది
తాను  కరిగి  పోతూ  పిల్లలకు  వెలుగు  నిస్తుంది..
రచన: కె. మీరాబాయి ( తంగిరాల. మీరాసుబ్రహ్మణ్యం )
శస్త్ర చికిత్స జరిగే గదిలో బల్ల మీద పడుకుని ఉన్నాడు చక్రపాణి.
“ చక్రపాణీ! సిద్ధంగా ఉన్నారు కదా? మనసులో ఏ ఆలోచనలు పెట్టుకోకుండా విశ్రాంతిగా ఉండండి. నిజంగా నా జీవితంలో ఈ రోజు ఒక గొప్ప అద్భుతాన్ని చూసాను చక్రపాణీ!  ఈ కాలంలో  తాము జీవితంలో పైకి వచ్చి, నిలదొక్కుకున్నాక, తమకు మంచి భవిష్యత్తు ఇవ్వడం కోసం వాళ్ళ బ్రతుకులను ధారపోసిన తలిదండ్రులను పాత సామాను వదిలించుకున్నట్టు ఆశ్రమాలలో వదిలేస్తున్న పిల్లల గురించి వింటున్నాము. తల్లి ప్రాణం కాపాడుకొవడం కోసం పది వేల మైళ్ళు ప్రయాణం చేసి వచ్చి, మీ మూత్రపిండం అమ్మకు దానం చేసి రక్షించు కోవడానికి సిద్ధ పడిన మీ వంటి కొడుకును కన్న మీ అమ్మ ధన్యురాలు చక్రపాణీ !” చక్రపాణి తలవైపు నిలబడిన వైద్యురాలు సరోజ మెత్తగా పలికింది.
మూసుకున్న కళ్ళు తెరిచి ఆమె వైపు చూసాడు. పండి పోయిన తెల్లని వెంట్రుకలు జారు ముడి వేసి, చిన్న గులాబి పూవులున్న తెల్లని చీరలో శాంతి దూతలా ఉన్న సరోజ పెదవుల మీద మందహాసం.
చిరునవ్వుతో ఆమె వైపు చూసాడు చక్రపాణి. “శస్త్రచికిత్స మొదలయ్యే ముందు ఒకసారి అమ్మను చూడవచ్చునా?“ నెమ్మదిగా అడిగాడు.
“కొన్ని గంటలలో ఆమెను పూర్తి ఆరోగ్యవంతురాలుగా చూస్తారు చక్రపాణీ. ఇప్పుడు మీకు మత్తు మందు ఇస్తారు”అని చెప్పి బయటకు నడిచింది ఆమె.
అతన్ని సిద్ధం చేయడానికి ఇద్దరు లోపలికి వచ్చారు.
చక్రపాణి కళ్ళు మూసుకున్నాడు.
కడుపులో పడిన నలుసును వదిలించుకోవడానికి ఈయన అమ్మ ముప్ఫై ఏళ్ళ క్రితం ఇదే వైద్యశాలకు గర్భ విచ్చిత్తి కోసం వచ్చింది. ఇప్పుడు ఈయన ఆ తల్లి ప్రాణం కాపాడుతున్నాడు. “రహస్యంగా పలికింది ఒక సహాయకురాలు.
“ నీకెలా తెలుసు ?” మగ గొంతు పలికింది.
“ ఆమె స్వయంగా కొడుకుకు చెప్తుంటే విన్నాను. ఆమెను సిద్ధం చేయడానికి ఆమె వున్న గది తలుపు దగ్గరకు వెళ్ళాక మాటలు వినబడ్డాయి. అంతలో ఎవరో పిలవడంతో వెళ్ళి పోయాను.“ అంది మొదటి గొంతు.
చక్రపాణి కళ్ళు తెరిచాడు.
అతని సహస్రారంలో ఒక పెద్ద విస్ఫోటన !
అంతవరకు మాట్లాడిన వాళ్ళు అక్కడ లేరు.
అప్పుడే లోపలికి వచ్చిన వైద్యుడు “మీకు మత్తు మందు ఇస్తున్నాను”అంటూ అతని చేతి నరంలోకి లోకి సూది గుచ్చాడు.
చక్రపాణి కళ్ళు మూతలు పడ్డాయి.
—      —    —
చక్రపాణి సాన్ ఫ్రాన్సిస్కోలో తను పని చేస్తున్న కార్యాలయంలో పదహారో అంతస్థులో ముఖ్యమైన చర్చలో  వుండగా వచ్చింది ఇంటినుండి ఆ వార్త.
“అమ్మకు రెండు మూత్రపిండాలు చెడిపోయాయట. వైద్యశాలలో అత్యవసర విభాగంలో వుంది. వెంటనే ఆరోగ్యవంతుడి మూత్రపిండం తీసి అమర్చితే గానీ ఆమె బ్రతకదట. ఇప్పుడు ఆమె పేరు మూత్రపిండం కావలసిన వారి జాబితా లోకి ఎక్కిస్తే ఒక సంవత్సరం తరువాత ఆమె వంతు వస్తుందట. అంతవరకు ఆమె బ్రతకటం కష్టమే అంటున్నారు” చక్రపాణికి వరుసకు మామయ్య అయ్యే శంకరం క్లుప్తంగా విషయం చెప్పాడు.
మాటలురాని స్తబ్ధతతో, అభావంగా చూస్తూ నిలబడిన చక్రపాణి ని చూసి ఎదో గంభీరమైన విషయం అని గ్రహించిన సహోద్యోగులు చర్చను ఆపి,  నిశ్శబ్ధంగా నిష్క్రమించారు.
విషయం ఇంట్లో వున్న భార్యకు చెప్తూ “ అమ్మ రక్తం నా రక్తం ఒకే సమూహం. నా ప్రాణమైనా ఇచ్చి అమ్మను కాపాడుకుంటాను “ అని నేరుగా విమానాశ్రయానికి బయలుదేరాడు.
“చక్రీ ! నా మాట విను. నాకు, నీ రెండేళ్ళ కొడుకుకు నువ్వే ఆధారం. తొందరపడి నిర్ణయం తీసుకోకు. ఎంత డబ్బు ఖర్చైనా ఫరవాలేదు. ఎవరో ఒకరు ముందుకు రాకపోరు. “అతని ఆలోచన గ్రహించిన అర్థాంగి మీనా అతను విమానం ఎక్కే ముందు వరకు చెబుతూనే వుంది.
ప్రయాణం చేసిన ఇరవై నాలుగు గంటలు అతడు తల్లి గురించి ఆలోచనలతోనే గడిపాడు.
చిన్న వయసులోనే భర్తను కోల్పోయినా ధైర్యంగా ఏటికి ఎదురీదింది అతని తల్లి పావని. పూవులమ్మిన చోటే కట్టెలు అమ్మినట్టు , నాన్న వున్నతమైన వుద్యోగం చేసిన కార్యాలయంలోనే నాలుగవ తరగతి వుద్యోగినిగా చేరింది.  పెళ్ళినాటికి ఆమె పదవ తరగతిలో వుందిట.. వివాహమైన వెంటనే చదువు మానిపించేసారుట.
చక్రపాణి ఆరవ తరగతిలో వున్నప్పుడు ఒక రోజు బడి నుండి ఇంటికి రాగానే తల్లి దగ్గర ఏడుపు మొదలు పెట్టాడు “నువ్వు వుద్యోగం మానేయమ్మా! ఆక్కడ పని మనిషి లాగా నువ్వు అందరికీ మంచినీళ్ళు, ఫలహారాలు అందించి, అ పళ్ళేలు, గ్లాసులు కడుగుతావట.. మా బడి పిల్లలు నన్ను ఎగతాళి చేస్తున్నారు.”ఆంటూ.
“పని మనిషి చేసే పని అవమానకరమైనదనీ, ఒక పెద్ద అధికారి చేసే పని గొప్పది అని అనుకోవడం తప్పు నాన్నా! కష్టపడి, నిజాయితీగా పనిచేసినంత వరకు ఏ పని అయినా గౌరవించ తగినదే. దొంగతనం చేసి, మోసం చేసి, తప్పు పనులు చేసి సంపాదించడం తప్పు గానీ, శ్రమకోర్చి చేసే కూలి పని అయినా అందులో సిగ్గు పడవలసినదేమీ లేదు. సరే నీ సంతోషం కోసం నేను మళ్ళీ చదువు మొదలు పెడతాను. పెద్ద వుద్యోగం తెచ్చుకుంటాను. సరేనా? అని చక్రిని ఓదార్చింది.
మరునాడే పుస్తకాలు తెచ్చుకుని పట్టుదలతో చదువు కొనసాగించింది.మంచంలో వున్న  తండ్రినీ, మోకాళ్ళ నొప్పులతో నడవ లేని తల్లినీ, చక్రినీ చూసుకుంటూ, తను చేస్తున్న వుద్యోగం మానకుండానే పరీక్షలకు తయారయింది.
పదో తరగతిలో వుతీర్ణురాలై  దూరవిద్యలో చదివి, రాజ నీతి శాస్త్రంలో పట్టా పుచ్చుకుంది.గుమాస్తాగా పదోన్నతి పొంది మరో కార్యాలయానికి మారింది.
అమ్మను చూసి స్ఫూర్తి పొందిన చక్రి చదువులో రాణిస్తూ, సాంకేతిక విద్య కళాశాలలో ప్రవేశానికి అర్హత  పొందాడు.
ఆ సమయంలో చక్రికి అమ్మ మీద మరింత గౌరవం పెరిగే సంఘటన ఒకటి జరిగింది.
కొడుకు పోగానే కోడలిని నిర్దాక్షిణ్యంగా ఇంట్లొ[నుండి పంపించేసిన పావని అత్తా మామలు చక్రిని తమ దగ్గర పెట్టుకుని చదివిస్తామని ముందుకు వచ్చారు.
అప్పటికి వాళ్ళు కూతురు దగ్గర నుండి వేరుగా వచ్చేసారు. ఆస్థి తన పేరిట రాస్తేనే వాళ్ళను తన దగ్గర పెట్టుకుంటానని కూతురు గొడవ చేయడంతో వాళ్ళకు చెట్టంత ఎదిగిన మనవడిని చేరదీయాలనే ఆలోచన వచ్చింది.
కబురూ, కాకరకాయా లేకుండా వున్నదున్నట్టు బయలుదేరి కోడలి ఇంటికి వచ్చారు. మనవడిని కౌగలించుకుని ఆనంద  భాష్పాలు రాల్చారు.
చిన్నప్పటి నుండి నాన్నమ్మ తాతల ఇంట్లో అడుగు పెట్టి ఎరుగని చక్రికి వున్నట్టుండి వారు చూపే ఆప్యాయత మ్రింగుడు పడలేదు.
అత్త, మామలను మర్యాదగా చూసిన పావని వారి కోరికను నిక్కచ్చిగా తిరస్కరించింది.
“నా కష్టార్జితంతో నా కొడుకును ఇంతవరకు పెంచుకున్నాను. ఇక మీదట కూడా వాడిని చదివించగలను. ఉద్యోగంలో చేరాక మీ మనవడు మిమ్మల్ని తన దగ్గర పెట్టుకుంటాను అంటే అంది వాడి ఇష్టం. నేను కాదనను. చక్రి చదువు పూర్తి అయ్యేవరకు ఎక్కడికీ పంపను. “అంది. వాళ్ళు చక్రి వైపు చూసారు. చక్రి అమ్మ చేయి ముద్దు పెట్టుకుని అక్కడినుండి లేచి లోపలికి వెళ్ళిపోయాడు.
చక్రి ఆఖరి సంవత్సరం చదువుతుండగా నాన్నమ్మ, తాత కంచికి వెళ్ళి వస్తూ ప్రమాదంలో చనిపోయారు. అమ్మ కోరిక మీద చక్రి వారికి ఉత్తర కర్మలు జరిపాడు.  ఆ సంద్బర్భంలోనే “మీ తాత ఆస్థి మీద నీకు ఆశ లేదని మీ అత్తకు గట్టిగా చెప్పు. కావాలంటే అలా సంతకం పెడతానని మాట ఇవ్వాలి. “అని చక్రికి చెప్పింది పావని.
అమ్మ మాటను పాటించిన చక్రిని దగ్గరగా తీసుకుని కళ్ళనీళ్ళు పెట్టుకుంది మేనత్త. ఈ సంఘటన కూడా చక్రి మనసులో అమ్మ పట్ల ఆరాధన పెంచింది.
చక్రపాణికి ఒక అంతర్జాతీయ సంస్థలో వుద్యోగం వచ్చింది. ఏడాది తిరిగేసరికి  అతన్ని అమెరికాకు పంపించారు ఆ సంస్థ వాళ్ళు. అమ్మను వదిలి వెళ్ళడానికి చక్రపాణికి ఇష్టం లేక పోయినా, అతని భవిష్యత్తు కోసం నచ్చ జెప్పి ఒప్పించింది పావని.
కొడుకు పరాయి దేశంలో ఒంటరిగా అవస్థ పడకూడదని మరో రెండేళ్ళలో చక్రపాణికి పెళ్ళి చేసేసింది.
చక్రపాణి అమెరికాలో వున్న సమయంలో అతని అమ్మమ్మ,  తాత కొద్ది రోజులతేడాలో కాలంలో చేసారు. అప్పుడు చక్రి భార్య మీనా  కడుపుతో  వుండడం వలన అతను రాలేకపోయాడు.
అమ్మ ఒంటరిగా భారత దేశంలోనూ తను దూరంగా అమెరికాలో వుండడం భరించలేని చక్రపాణి పావనిని ఐఛ్ఛిక పదవీవిరమణ తీసుకుని తన దగ్గరికి వచ్చేయమని బ్రతిమలాడాడు.
ఇంతలోనే అనుకోకుండా పావని జబ్బుపడడంతో చక్రి ఆఘమేఘాల మీద రావడం….
ముందు మూడు రోజులు చక్రపాణికి రకరకాల పరీక్షలు జరిగాయి.
అసలు కొడుకు అతని మూత్రపిండం తనకు ఇవ్వడమనే దానిని సుతరాము ఒప్పుకోలేదు పావని.
కొడుకు కళ్ళనీళ్ళతో బ్రతిమలాడాక, వైద్యులు చక్రపాణి ఆరోగ్యానికి ఏమీ ఫరవాలేదని నచ్చజెప్పడంతో  అయిష్టం గానే ఒప్పుకుంది.
——–      ——-        ——
చక్రీ! చక్రపాణీ ! చక్రీ ! కళ్ళు తెరు. చూడు నేను వచ్చాను. మన మధు నాన్న అంటున్నాడు చూడు….
ఎక్కడో దూరం నుండి మాటలు వినబడుతున్నాయి చక్రపాణికి. భార్య మీనా గొంతు, మామ శంకరం గొంతు గుర్తు పట్టాడు.. కంటి రెప్పలు బరువుగా వుండి కళ్ళు తెరవడానికి రావడం లేదు.
“చక్రపాణి! కళ్ళు తెరవండి. “వైద్యురాలు సరోజ మెత్తని స్వరం.
ఎంతో ప్రయత్నం చేసి కనురెప్పలు  విప్పాడు చక్రపాణి.
ఎదురుగా మీనా ! ఆమె చేతిలో చిన్నారి మధు.
రెండేళ్ళ ఆ పసివాడిని చూడగానే చక్రపాణి పెదవులు విచ్చుకున్నాయి
తనవైపు చూస్తున్న సరోజ గారిని చూసి “అమ్మ? “అన్నాడు అస్పష్టంగా.
ఆ మాట అంటుండగానే చర్నాకోలాతో కొట్టినట్టు ఒక  జ్ఞాపకం …మనసులో చేదు రుచి..
“అమ్మ బావుంది. రేపు ఉదయానే చూడవచ్చు. “ సరోజ బదులిచ్చింది .
అతని చూపులు ఆందోళనగా చూస్తున్న మీనాను, పసివాడి ముద్దు ముఖాన్ని తడిమాయి.
మళ్ళీ మగతలోకి జారుకున్నాడు.
మర్నాడు చక్రాల కుర్చీలో పావని దగ్గరకు తీసుకు వెళ్ళారు చక్రపాణిని.
మంచం మీద పువ్వొత్తిలా అమ్మ.
సజల నేత్రాలలో  కొడుకు రూపాన్ని నింపుకుంటు..
ఆ కన్నీరు అతని గుండెను తడిపింది.
“ఇంత ప్రేమనిచ్చిన నువ్వు నన్నెందుకు వద్దనుకున్నావమ్మా?” చక్రపాణి గుండె లయలో ప్రశ్న.
తండ్రి పోయాక తను పుట్టానని చక్రపాణికి తెలుసు. “అపురూపమైన నాన్న జ్ఞాపకంగా నన్ను పొదువుకోవాల్సిన దానివి ఎందుకమ్మా కడుపులోనే చిదిమేయాలనుకున్నావు ? “చక్రపాణి  అడగలేని ప్రశ్న అతని మనసులో సుళ్ళు తిరుగుతోంది.
అయిదవ రోజు వైద్యశాల నుండి ఇంటికి పంపారు. మరొక పదిహేను రోజుల వరకు ప్రయాణం చేయవద్దని చక్రపాణికి చెప్పారు.
శంకరం మామ, అతని భార్య మీనా ముగ్గురూ పావనిని, చక్రపాణిని చంటిబిడ్డలలా చూసుకుంటున్నారు. మనవడి ఆటపాటలు, కేరింతలు పావనిని మురిపిస్తున్నాయి.
వాళ్ళిద్దరూ కాస్త కోలుకుని, మామూలుగా ఇంట్లో తిరగడం మొదలు పెట్టాక ప్రయాణ సన్నాహం మొదలయింది.
తనకు మందులు ఇస్తున్నా, , కాళ్ళమీద దుప్పటి కప్పుతున్నా, ముఖం మీద పడిన  వెంట్రుకలు  వెనక్కి తోస్తున్నా కొడుకు స్పర్శలో ఏదో తెలియని అస్థిమితత్వం పావనికి తెలుస్తోంది. నేరుగా తన కళ్ళలోకి చూస్తూ మాట్లాడక పోవడం గమనించింది.
“ఏమయింది నాన్నా? నువ్వూ వెళ్ళిపోయాక ఒంటరిగా నేనెలా వుంటానని బెంగ పడుతున్నావా? “పక్కన కూర్చున్న కొడుకు భుజాన్ని లాలనగా నిమురుతూ అడిగింది పావని.
భరించలేని భావోద్వేగ మొకటి   చక్రపాణిని ముంచెత్తింది.
“ఎందుకమ్మా నన్ను వదిలించుకోవాలనుకున్నావు? నీ కడుపులోనుండి నన్ను నెట్టెయాలని ప్రయత్నించిన దానివి ఇన్నేళ్ళు గుండెలమీద ఎందుకు మోసావు? “బయటకు రాని మాటలు అతని కంటినీరుగా వర్షించింది.
ఆ కన్నీరు చూసి చలించిపోయింది పావని.
“దిగులు పడకు నాన్నా. నువ్వు  చెప్పినట్టుగానే  నేను కొద్ది రోజుల్లో వుద్యోగం మానేసి నీ దగ్గరకు వచ్చేస్తాలే. “ కొడుకు తల నిమురుతూ అంది పావని.
మౌనంగా లేచి వెళ్ళిపోయాడు చక్రి.
కడుపులో లేనిది కావులించుకుంటే వస్తుందా అన్నట్టు చక్రి మేనత్త  చుట్టం చూపుగా వచ్చి పలుకరించి పోయింది.
శంకరం మామను, అత్తను మరికొన్నాళ్ళు అమ్మ దగరే వుండమని బ్రతిమాలాడు చక్రి.
ప్రయాణం ముందు రోజు రాత్రి చక్రికి నిద్ర పట్టలేదు. పోటుమీద ఉన్న సముద్రంలా అలోచనలు అల్లకల్లోలంగా లేస్తూ వున్నాయి  అతని మనసులో.
“వెళ్ళేంతలో అమ్మను అడిగేయాలి.  లేకపోతే మనసుకు శాంతి వుండదు.”అనుకుంటూ పక్కన వున్న మీనాకు మెలుకువ రాకుండా మెల్లిగా లేచాడు. అడుగు ముందుకు వేసేంతలో బలమైన అలలా ముందుకు దూసుకు వచ్చింది ఒక జ్ఞాపకం.
“అమెనే కొడుకుకు చెప్తుంటే విన్నాను. “శస్త్ర చికిత్స జరిగే గదిలో విన్న మాటలు చెవిలో మోగాయి.
“నేను దగ్గర లేనఫ్ఫుడు నాతో ఎలా మాట్లాడింది? ” మెరుపులా తోచింది. శస్త్ర చికిత్స తరువాత తను కళ్ళు తెరుస్తానో లేదో అన్న అనుమానంతో నాకు చరవాణిలో సందేశం పంపి వుంటుందా ?
గది బయటకు వచ్చి, తలుపు దగ్గర గా వేసి, చరవాణిలో సందేశాలు చూసాడు.
అతని వూహ సరైనదే. పావని నుండి సందేశం వుంది.
నిలువనీయకుండా తనకు వేధిస్తున్న ప్రశ్నకు సమాధానం ఏమయి వుంటుంది?
మీట నొక్క బోతున్న అతని చేతులు వణికాయి. ఇందులో దాగిన నిప్పు లాటి నిజం తనను దహించేస్తుందా?
మండుతున్న అతని మనసు మీద పన్నీటి జల్లు లాగా పావని మాటలు వినబడ్డాయి.
“నాన్నా! ఇన్నాళ్ళు నీ దగ్గర దాచిన ఒక నిజం ఒకవేళ నేను పోతే తరువాత నీకు తెలిస్తే నన్ను అపార్థం చేసుకో కూడదని  చెప్తున్నా.. ఛక్రీ ! ముప్ఫై ఏళ్ళ క్రితం నువ్వు నా కడుపులో పడినప్పుడు ఆ గర్భం తీయించేసుకోవాలని ఇదే వైద్యశాలకు వచ్చాను. ఇది విని నన్ను అసహ్యించుకోకు నాన్నా. అప్పటి నా పరిస్థితి నువ్వు వూహించలేవు.
చక్రీ! నాన్న పోయాక తెలిసింది నాకు నువ్వు నా కడుపులో ప్రాణం పోసుకున్నావని. సంతోషించడానికి మీ నాన్న లేరు. చెప్పుకోవాలంటే సిగ్గు. ఎవరేమంటారో అని భయం. లోకులు పలు కాకులు కదా! ! ఇంట్లో వాళ్ళ మాట అటుంచి రేపు బయట ఎవరైనా నీ పుట్టుక గురించి హేళన చేస్తే?  ఎవరికి కన్న బిడ్డనో అని గేలి చేస్తే? నా కన్నా! ఈ భయం నన్ను వెంటాడింది. భరించలేక ఒక  బలహీన క్షణంలో నువ్వు పుట్టి అవమానాల పాలు కావడం కన్నా నీకు పుట్టుకే లేకుండా చేయాలనుకున్నాను.
తీరా వైద్యశాలకు వెళ్ళాక నా కడుపు తీపి నన్ను రక్షించింది. నా పుణ్యఫలం నిన్ను వదులుకోలేనని వెనక్కి వచ్చాను.
చక్రీ! నువ్వు తోడు లేకపోతే నేను ఇన్నాళ్ళు బ్రతికి వుండేదాని కాదు. నువ్వే నా ప్రాణం నాన్నా! నిన్ను కొడుకుగా పొందిన నా జన్మ ధన్యం. నా కోసం ఇంత త్యాగానికి ఒడిగట్టిన నువ్వు నా ఆయుష్షు కూడా పోసుకు బ్రతుకు.”
చక్రి కళ్ళలోనుండి కన్నీరు జారుతోంది.”అప్పుడూ, ఇప్పుడు, ఎప్పుడూ నా గురించే ఆలోచించావు అమ్మా. నా మీది నీ ప్రేమను శంకించినందుకు నన్ను  క్షమించు. ధర్మరాజు పలికిన “అశ్వత్థామ హతహ కుంజరహ.” ఆన్న అర్థ సత్యం ద్రోణాచార్యులను చంపినట్టు నీ గురించిన అర్థసత్యం నిన్నే శంకించేట్టు చేసి నన్ను అతలాకుతలం చేసింది. ”
కళ్ళు  తుడుచుకుని పావని పడుకున్న గదిలోకి వెళ్ళి అమ్మ కాళ్ళు సున్నితంగా తాకి కళ్ళకు అద్దుకున్నాడు చక్రపాణి.
————–     ————  ———–
రచన: మణి గోవిందరాజుల—
     “ఛీ! నా జీవితం” అప్పటికి వందోసారి తిట్టుకున్నాడు విశాల్. తనని ఆ పరిస్థితుల్లోకి నెట్టిన ఫ్రెండ్ మీద పిచ్చి కోపం వచ్చింది.
     “యేమయిందిరా?” కొడుక్కి టీ ఇస్తూ అడిగింది వాళ్ళమ్మ భారతి.
     “ఈ కక్కుర్తి గాడేమి చేసాడో తెలుసా?”
     “వాడేమి చేసాడ్రా?మళ్ళీ  పెళ్ళి కుదిరింది కదా?”
     “ఆ! మళ్ళీ మళ్ళీ కుదిరింది”
     “మళ్ళీ మళ్లీ  కుదరడమేంట్రా? ఆ మధ్య ఒకటి చెడిపోయింది కదా? అప్పుడూ ఇంటి కొచ్చినప్పుడు చెప్పాడు. ఆ తర్వాత ఇంకోటి కుదిరింది.ఈ అమ్మాయి తో చాలా బాగా సెట్ అయింది అని కూడా చెప్పాడు.”
     “అవును బానే సెట్ అయింది. మేమందరమూ కూడా ఊపిరి పీల్చుకున్నాము హమ్మయ్య అనుకునే లోగానే అది కూడా బెడిసింది.
     “అవునా అలా యెలా? పాపం వాడికి పెళ్ళెలా అవుతుందిరా?”
     “యెలా అవడమేమిటి? మూడోది కుదిరింది. మొన్న  ఎంగేజ్మెంట్ కూడా అయ్యింది”
     “పోనీలే పాపం ఎలానో అలా పెళ్ళి చేసుకుంటున్నాడు సంతోష పడింది భారతి.
     “పాపం వాడు కాదు నేను” కోపంగా అన్నాడు విశాల్.
     “అదేంరా పాపం?అంతమాట అనేసావు?”
     “అమ్మా! ఇప్పుడు వాడు ప్రపోజ్ చేస్తాడట?”
     “అదేంట్రా?నాలుగో అమ్మాయా?” తెల్లబోయింది భారతి.
     “కాదు మూడొ అమ్మాయికే”
     “మూడో అమ్మాయికి ఎలా చేస్తాడు? ఎంగేజ్మెంట్ అయిందంటున్నవు కదా? తాంబూలాలు తీసుకున్నాక కూడా ప్రపోజ్ చేస్తారా?”
     “ప్రపోజ్ చేయించుకోవడమంటే ఆ అమ్మాయికి ఇష్టమట అందుకని”
     “పోన్లేరా! మంచిపనే చేస్తున్నాడు కదా? పెళ్ళి చేసుకోబోయే అమ్మాయిని సంతోషపెడ్తున్నాడు. మంచిపిల్లాడు” మెచ్చుకుంది మనఃస్ఫూర్తిగా.
     “మంచిదే! కాని న్యూయార్క్ సెంట్రల్ పార్క్ లో ప్రపోజ్ చేస్తాడట”
     “ఎంత రోమాంటిక్ ఫెలో రా బడుద్దాయ్..” మళ్లీ మెచ్చుకుంది.
    “అవును! రొమాంటికే! ఇప్పుడు వాడి రొమాన్స్ చూట్టానికి మేము న్యూయార్క్ వెళ్ళాలట”
మళ్ళీ కోపం వచ్చింది విశాల్ కి.
   “పోనీలేరా! పాపం.రెండు సార్లు పెళ్ళాగిపోయింది పిచ్చి వెధవకి. ముచ్చటగా మూడోసారి అన్నీ కుదిరి చేసుకుంటున్నాడు. కాస్త వెళ్ళొస్తే పోలా?”  ఏదో అమలాపురం నుండి వైజాగ్ వెళ్ళిరా అన్నంత తేలికగా చెప్పింది.
     తల్లి అమాయకత్వానికి కోపం పోయి నవ్వొచ్చింది విశాల్ కి. ఇంతలో మొబైల్ రింగ్ అయింది. యెవరా అని చూస్తే డాలస్ నుండి కార్తిగాడు. ఫోన్ ఆన్ చేసి స్పీకర్ లో పెట్టాడు విశాల్.
     “ఏరా! నీకు ఫోన్ వచ్చిందా వాడి దగ్గర్నుండి?” ఆన్ చేయగానే అవతల నుండి అడిగాడు.
    కార్తీ.
     “అవున్రా! నీక్కూడా వచ్చిందా?”
     “నాక్కూడా ఏంటి?మనవాళ్ళు  స్వాతి, వినయ్, అజయ్ అందరినీ ఆహ్వానించాడ్రా?” ఏడుపు గొంతుతో చెప్పాడు కార్తి.
    “ఎందుకురా ఏడుస్తున్నావు?”  జాలిగా అడిగాడు విశాల్.
     “లేకపోతే ఏంట్రా? మనల్నందరినీ న్యూయార్క్ రమ్మంటున్నాడ్రా…ఎలా వెళ్తాం రా? పోనీలే వెళదామంటే వర్కింగ్ డేస్”
     “వర్కింగ్ డేస్ కాకపోతే వెళ్దామనే?” ఆశ్చర్యంగా అడిగాడు విశాల్.
     “ఛాయిస్ ఉందారా? నీకైనా నాకైనా?” దీనంగా అడిగాడు కార్తి.
     “ఊ!….” తను కూడా దీనంగా మొహం పెట్టాడు విశాల్.
     వీళ్ళీద్దరి సంభాషణ వింటున్న భారతికి ఏమి అర్థం కాలేదు. “ఎందుకురా అంత ఏడుస్తున్నారు ఇద్దరూ?” భారతి ప్రశ్నకు ఇద్దరూ ఒకేసారి ఫక్కున నవ్వేసారు.
     “అమ్మా! వాడి సంగతి తెలిస్తే నువ్విలా మాట్లాడవు. నీకెంతసేపటికి మేము  వాడి గురించిన  ఫీడ్ బ్యాక్ మంచిగా ఇచ్చాము కాబట్టి నీకు వాడు మంచివాడనే తెలుసు. కాని వాడి అసలు రూపం ఇంకోరకం” నవ్వాడు  కార్తి.
     భారతికి ఏమీ  అర్థం కాలేదు. “కాస్త అర్థం అయ్యేట్లు చెప్పండ్రా!” విసుక్కుంది.
     “అమ్మా! వాడు స్వాతిముత్యం లో కమలహాసన్ లాంటివాడు వాడి పని చేయించుకోవాలంటే. ఇక మనకు ఛాయిస్ ఉందదు వాడేదన్నా అడిగాడంటే. వాడి పని అయ్యిందాకా అలా వెంటపడుతూనే ఉంటాడు. ఆ నస తట్టుకోలేక అడిగింది చేస్తే పోలా అనుకుంటాము.అదే మనమేదన్నా అడిగామనుకోమ్మా చాలా క్యాజువల్ గా చెప్పేస్తాడు కుదరదని. కుదరక పోవటానికి వాడు చెప్పే రీజన్ కూడా మనం కాదనలేని రీతిలో ఉంటుంది. అందుకే వాడేదన్నా అడుగుతే అందరం కిందా మీదా పడుతుంటాము ఎలా కాదనాలా అని. కాని కుదరదు.కనీసం మేమడిగింది వాడితో చేయిద్దామన్నా కుదరదు వి ఆర్ హెల్ప్ లెస్”  చెప్పాడు విశాల్.
     “అవునాంటీ! ఒకసారేమయిందో తెలుసా?అప్పుడు మేమందరమూ యూనివర్శిటీ లోనే ఉన్నాము.ఇంకా ఎవరికీ జాబ్ రాలేదు. అప్పుడు….
      ముగ్గురి కళ్లముందరా రింగులు తిరగసాగాయి.
     ఇందాకటి నుండి వీళ్ళు వాడు అంటున్న అప్పిగాడు అలియాస్ అప్పల నారాయణ  అటు ఇటూ హడావుడిగా తిరుగుతున్నాడు. స్వాతి,వినయ్,విశాల్,కార్తి,శాలినీలు   దడ దడ లాడుతున్నారు..ఇప్పుడేమి అడుగుతాడో ఏంటో అని అందరూ పీచు పీచు మంటున్న గుండెల్ని అరచేతిలో పట్టుకుని కూర్చున్నారు. పోనీ అక్కడ్నుండి పారిపోదామా అంటే కొద్దిగా కదలడం  ఆలస్యం కాళ్లా వేళ్ళాపడి ఆపుతున్నాడు.
     “అరేయ్! మీరే నన్ను ఆదుకోవాలిరా..” ఫైనల్ గా వాడి నోట్లోంచి మాట వచ్చింది.
     “బాబోయ్ మా దగ్గర డబ్బులేమీ లేవురా”  అందరూ ఒకేసారి అన్నారు.
     “యెహె! డబ్బు సమస్య కాదు. నా దగ్గరే ఉన్నాయి” అంటూ నోట్ల బొత్తి చూపించాడు.
     “హమ్మయ్య!” అందరూ మూకుమ్మడిగా ఊపిరి పీల్చుకున్నారు. “మరేంట్రా?”
     “నాకు పెళ్ళి కుదిరింది”
     “వావ్! కంగ్రాట్స్.చెప్పవేమిరా?  పార్టీ ఇవ్వల్సిందే?” వాడితో పార్టీ ఇప్పించుకునే ఛాన్స్ వచ్చిందనే  సంతోషం తో అందరూ కంగాళీగా అడిగేసారు.
     “తప్పకుండారా. కాని ఒక చిన్న సమస్య వచ్చింది. ఆ అమ్మాయి ఆస్టిన్ లో ఉంటుంది. ఇక్కడికి వస్తానంది రేపు సండే. నాకా డ్రైవింగ్ రాదు. కాని మీరంతా వచ్చి తీసుకొస్తారని నేను మాట ఇచ్చేసాను. వినయ్, విశాల్,కార్తిగాడు నేను మనందరం ఆదివారం పొద్దున్నే నాలుగింటికల్లా బయలుదేరుదాము. మళ్ళీ పదింటికల్లా ఇక్కడికి రావచ్చు. ఈలోపు స్వాతి, శాలినీలు ఇక్కడ ఏర్పాట్లు చూసుకుంటారు”
     “ఏర్పాట్లంటే?” అడిగింది శాలిని.
     “ఆ అమ్మాయి ముందు రోజు వండిన అన్నం తినదట. ఇక్కడ అమేరికా లో అందరూ చద్దన్నాలు తింటారు యాక్.. అంది. అందుకని అదేరోజు వంట ఏర్పాట్లు అన్నమాట” చాలా హాయిగా అన్ని పనులూ అందరికీ  అప్పచెపుతున్న అప్పిగాడి వంక వెర్రి చూపులేసుకుని చూస్తుండగా సన్నగా వెక్కిళ్ళు వినపడ్డాయి.
     అవి వినయ్ గొంతులోంచి తన్నుకోనొస్తున్నాయి. “అరేయ్ మనకే ఎందుకిలా జరుగుతున్నదిరా? మనమేమి పాపం చేసామని భగవంతుడు ఇలా శిక్షిస్తున్నాడు? ఆ దేవుడికసలు దయ అన్నదే లేదా?”
    “మేమేమన్న వంటలోళ్ళమనుకుంటివా? సమస్యే లేదు. కావాలంటే హోటల్కి తోల్కపో” అరిచింది శాలిని.
     “అవును నీకేమన్న మేము డ్రైవర్లమా? మేమూ రాము. మస్తు పైసలున్నయ్ కదా? టాక్సి మాట్లాడుకో” అదిగో అప్పుడు మొదలయ్యింది టార్చర్.
     “అరేయ్ నాకిప్పుడు ముప్పై రెండు ఏళ్ళు. కుదరక కుదరక కుదిరింది. ఇదిపోతే ఇక జన్మలో నాకు పెళ్ళి కాదు. అప్పుడు ఆ దోష మంతా మీదే అవుతుంది. అయినా మన స్నేహం గురించీ మీ మంచితనం గురించీ మా పెళ్ళి మాటలకంటే ఎక్కువ చెప్పాను. ఇప్పుడు మీరు రాకపోతే నన్నొక అబద్దాలకోరనుకుంటుంది. ఎలాగో ఒకలాగ ఆ మూడు ముళ్ళూ పడితే ఆ తర్వాత పుట్తే పిల్లలకు మీ పేర్లే పెట్టుకుంటాను. ఒప్పుకోండిరా… ప్లీజ్ రా…” ఇక ఏడుపొక్కటే తక్కువగా బతిమాలడం మొదలుపెట్టి సరిగా అన్నం కూడా తిననివ్వలేదు అందరూ ఒప్పుకునేదాకా.
     ఇంతా చేసి అంత దూరం వెళ్ళొస్తే ఆ పెళ్ళికూతురు వీడితో వేవ్ లెంత్ కుదరలేదని చేసుకోను పొమ్మంది. ఫినిషింగ్  టచ్ ఏంటంటే  రిటర్న్ లో కారు చెడిపోతే అయిన రిపేర్లకు అందరూ వాటాలేసుకోవాల్సిందే నని మా అందరితో డబ్బులు కట్టించాడు కక్కుర్తిగాడు. ఆఖరికి డీజిల్ కూడా మాతోనే నింపించాడు” అక్కసుగా అంటూ ముగించాడు కార్తి.
     “ఆ తర్వాత రెండో పెళ్ళి చూపులకి కూడా మా తోనే ఖర్చు పెట్టించి డాలస్ అంతా ఆ అమ్మయినేసుకుని తిప్పాడు. రెండురోజులు తిరిగి వీణ్ణి తట్టుకోలేక వదిలేసి పారిపోయిందా అమ్మాయి. ఇది ముచ్చటగా మూడోది”
     పగలబడి నవ్వసాగింది భారతి. “మరి ఇప్పుడేంటటా?” నవ్వుతూనే అడిగింది.
     “ఇప్పుడేంటంటే … న్యూయార్క్ సెంట్రల్ పార్క్ లో వాడికంటే ముందే మేమెళ్ళి ఒక అరకిలో మీటరు పూలు పరవాలట. తిక్క నా కొడుగ్గాకపోతే  సెంట్రల్ పార్క్ లో పూలు పరవడమేంటి? అయిందా ఆ తర్వాత వాడు ఆ అమ్మాయి ఇద్దరూ మాట్లాడుకుంటూ వెళ్తుంటే మేము తెలీని వాళ్ళలా వాళ్లదగ్గరకెళ్ళి “వాటె బ్యూటిఫుల్ కపుల్?!! అని మాలో మేము  మెచ్చుకుని  ఎదో హైటెక్ బిచ్చగాళ్లలా ఒక ఫొటో తీసుకుంటామని అడగాలిట. మళ్లీ ఆ ఫొటో  చూస్తూ మళ్లీ మెచ్చుకోవాలిట. అప్పుడు మేమంతా చూస్తుండగా వాడు ఆ అమ్మాయిని ప్రపోజ్ చేస్తాడట. అప్పుడు మళ్ళీ మేము వాటె రొమాంటిక్ అయిడియా అని వాళ్లను పొగడాలట. అసలు ఎంగేజ్ మెంట్ అయ్యాక ప్రపోజలే ఒక వింత అనుకుంటే వీడింకా రొమాంటిక్ అనుకుంటూ ఆ అమ్మాయిని నవంబర్ నెల చలిలో పొట్టి డ్రెస్ వేసుకు రమ్మన్నాడట. ఇక ఈసారి ఫినిషింగ్ టచ్ ఏంటంటే   వాళ్లను లంచ్ కి ఇన్వైట్ చేయాలిట. అక్కడ కూడా లంచ్ ఖర్చు మాతోనే పెట్టించాలని.కక్కుర్తిగాడు బుద్ధి పోనిచ్చుకున్నాడు కాదు.” చిరాగ్గా అన్నాడు విశాల్.
     “అయ్యో! మీకెన్ని కష్టాలొచ్చాయిరా పాపం. ఇప్పుడు వాడి కాంటాక్టులన్ని మీ ఫోన్ లతోనే కదా?  స్విచ్చాఫ్ చేసేయండి”
     “ఎంత కాలమని చేస్తాము? దొంగ వెధవ కాచుక్కూర్చుంటాడు”
     “పోని వస్తామని చెప్పి వెళ్ళకండి”
     “అమ్మో! అదింకో రకం టార్చర్. కనీసం ఒక నెల రోజులు తింటాడు బుర్ర. అది కూడా అయింది”
     కొద్దిసేపు ముగ్గురూ నిశ్శబ్దంగా కూర్చుని ఆలోచించారు. సడన్ గా భారతి నా కొక అయిడియా వచ్చింది అని అరిచింది.
     వెంటనే ఇద్దరూ ఆసక్తిగా చూసారు.
     “ఎలాగూ రెండు పెళ్ళిల్లూ మీరు హెల్ప్ చేసినా సరే చెడిపోయాయి కాబట్టి మేము వస్తే నీకు మంచి జరగటం లేదు. పెళ్ళి చెడిపోతున్నది. ఈసారి అలా అవడం మాకిష్టం లేదు. అందుకని మేము రాము అని చెప్పండి. మూఢనమ్మకాని పడిపోని వాళ్ళుండరు”ధీమాగా చెప్పింది భారతి.
     “అమ్మా! నువ్వు కేక!” సూపర్గా మెచ్చుకున్నారిద్దరూ. వెంటనే మిత్ర బృందానికి ఫోన్ చేసి చెప్పగానే వాళ్లందరూ కూడా చాలా ఎక్జైట్ అయ్యారు. ఇన్నాళ్ళకి కాదనడానికి ఒక కారణం దొరికిందని పొంగిపోయారు.
    వెంటనే అందరూ కాన్ఫరెన్స్ కాల్ పెట్టుకుని అప్పిగాడికి ఫోన్ చేసారు.
    “అరే అప్పిగా! నేనొకటి చెప్తా వింటావా?మేమందరమూ కూడా న్యూయార్క్ బయలు దేరుతున్నాము. అయితే ఒక సమస్య వచ్చిందిరా. మొదటి రెండు పెళ్ళిళ్ళకి మేము రావడం  వల్లే నీకు కలిసి రాలేదేమో నని ఇప్పుడు మాకనిపించిందిరా. ఇప్పుడు ఆల్ రెడీ నీకు ముప్పయ్యారేళ్ళు దాటుతున్నాయి. ఈ పెళ్ళి కూడా తప్పిపోతే మళ్లీ నీకు కుదిరేటప్పటికి ముసలాడివవుతావేమో. అందుకే మాకెంత రావాలని ఉన్నా ఈసారికి రావొద్దని నీ మంచి కోరి నిర్ణయించుకున్నామురా. ఆల్ ద బెస్ట్” లోలోపల నవ్వుకుంటూ గొంతులో జ్వాలిని ధ్వనింప చేస్తూ చెప్పాడు విశాల్.
     కొద్దిసేపు ఏమీ మాట్లాడలేకపోయాడు అప్పిగాడు. ఒక పది సెకన్ ల  తర్వాత “ఆ! ఏముందిరా?ఈ రోజుల్లో కూడా ఇలాంటి మూఢనమ్మకాలా?ఏ యుగం లో ఉన్నాము మనం?నా కలాంటి ఛాదస్తాలు ఏమీ లేవు. హాయిగా వచ్చి ఎంజాయ్ చేయండి” అని నాలుక చప్పరించి అటు ఫోన్ పెట్టేయడమూ, ఇటు  ఫోన్ల దగ్గరున్న అందరూ ఢామ్మని కింద పడ్డమూ ఒక్కసారే జరిగాయి…..
