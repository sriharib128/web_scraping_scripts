రచన: పొత్తూరి విజయలక్ష్మి

నవల పేరు గమ్మత్తు గా వుందికదా . పేరుకి తగినట్లే ఉంటుంది నవల కూడా
వుండదా మరి ! రాసింది ఎవరూ?
కాయితం మీద కలంతో లయవిన్యాసం చేయించగల రచయిత్రి మన్నెం శారదగారు
నవల రాసినా, కథ రాసినా, టి.వీ సీరియల్ రాసినా ఒక స్థాయిలో రాస్తారు .
ఎన్నో బహుమతులు గెల్చుకున్నారు . తన సీరియల్స్ ద్వారా పత్రికల సర్క్యూలేషన్ పెంచిన ఘనత ఆమెది .
ఈ నవల కాస్త విలక్షణంగా సలక్షణం గా రాశారు .
మొదలు పెడితే ఆపకుండా చదివించే నవల రాయటం అంత తేలిక కాదు. హాస్యం, సస్పెన్సు కలబోసి ఆద్యంతం కమనీయంగా కధ నడిపించటానికి మంచి నేర్పు వుండాలి.
అనుభవం వుండాలి. రచనా వ్యాసంగంలో అపారమైన అనుభవం కలిగిన రచయిత్రి మన్నెం శారదగారు అంత కష్టమైన పనిని అలవోకగా చేస్తూఈ నవల రాసేసారు.
మోసపోయి దివాణాన్ని పోగొట్టుకున్న ఒక వృద్దురాలు ఏంచేసింది అనేది నవలలోని కథాంశం .
బలమైన కధ, సస్పెన్స్, గిలిగింతలు పెట్టే హాస్యం పాఠకులను ముగ్ధులను చేస్తాయి.
అన్నీ సజీవమయిన పాత్రలు. దుర్గమ్మ సరే హీరోయిన్ . ఇంకా హరిణి . నాగరత్నం . మేరీ, ఏలేరు జమీందారు గారి కుటుంబం యావత్తూ ఏ పాత్ర అందం ఆ పాత్రదే . ఇకపోతే విప్లవం పాత్ర అమోఘం చదవాల్సిందేగానీ , వర్ణించటం కష్టం విప్లవం గురించి .
తప్పతాగి ద్వారాలు లేకుండా అన్నీ కిటీకీలు పెట్టి పేదలకు ఇల్లు కట్టి వుద్యోగం పోగొట్టుకున్న ప్రభుత్వ ఉద్యోగి అవతారం పాత్ర కూడావుంది .
పీలేరు రాణీ గారున్నారు , అమ్మాయిలుం గారు ,వున్నారు .
హీరోలున్నారు . విలన్లున్నారు . కమేడియన్లు వున్నారు .
“అలాచీటికీ మాటికీ పోవడానికి ఇదేమైనా మీ ఉద్యోగమా ?
జుట్టు చూడు. పాత బ్రిడ్జి కింద కూచునే సన్యాసుల జుట్టులా ఉండలు కట్టేసింది .
మీతోనా కాంట్రాక్టులు? వద్దులెండి . ఆ అనార్కలి సమాధులు మా అన్నయ్య చేత కూడా కట్టించాలనా ?
వంటి చమక్కుమనే సంభాషణలు పుష్కలం గా వున్నాయి
నవల పూర్తయ్యేసరికి విజయావారి మిస్సమ్మ , అప్పుచేసి పప్పుకూడు , సినిమాలు చూసిన అనుభూతి కలుగుతుంది .
అప్పుడెప్పుడో వాకాటివారు సంపాదకులుగా వున్న సమయంలో ఆంధ్ర ప్రభ దినపత్రికలో ధారావాహికగా వచ్చిన ఈ నవలను ఇప్పుడు పుస్తక రూపంలోకి తెచ్చి పాఠకులకు మేలుచేశారు రచయిత్రి .
మహారాజశ్రీ మన్నెం శారద గారూ మీకు వందనం
వ్యాఖ్యానం: విజయా మోహన్

రచన: శ్రీమతి అంగులూరి అంజనీదేవి
	సతీష్‌చంద్ర వెళ్లేటప్పటికి వాసుదేవ్‌, జాన్‌ హాల్లో కూర్చుని మ్లాడుకుంటున్నారు. సతీష్‌చంద్రను చూడగానే ”రా సతీష్‌! కూర్చో” అంటూ ఆప్యాయంగా కుర్చీ చూపించాడు వాసుదేవ్‌.
	సతీష్‌చంద్ర కూర్చున్నాక ”దృతిని తీసుకురాలేదేం?” అని అడిగాడు వాసుదేవ్‌.
	సతీష్‌చంద్ర నవ్వి ”ఈసారి వచ్చేటప్పుడు తీసుకొస్తాను అంకుల్‌! ఇప్పుడు నేను అనుకోకుండా వచ్చాను. మీతో మాట్లాడాలని వచ్చాను” అన్నాడు.
	”మాట్లాడు” అన్నాడు వాసుదేవ్‌.
	జాన్‌ వున్నా ఫర్వాలేదన్నట్టుగా జాన్‌ ముందే ”నాకు మా పేరెంట్స్ ని వదిలేసి నా భార్యను తీసుకొని దూరంగా ఎటైనా వెళ్లి వుండాలని వుంది అంకుల్‌!”
	అది వినగానే బిగుసుకుపోయాడు వాసుదేవ్‌. ఇప్పటి కొందరు పిల్లల్లో ఇదే ధోరణి కన్పిస్తున్నా సతీష్‌చంద్ర అలాంటి వాడు కాదని జాన్‌ అనుకోవటం వల్ల ”పేరెంట్స్ కి దూరంగా వుండాలన్న ఆలోచన నీకెందుకొచ్చింది సతీష్‌?” అని అడిగాడు.
	”కారణాలు ఇప్పుడొద్దులెండి!”
	”మరి మీ పేరెంట్స్ కి దూరంగా వెళ్తే దృతిని ఎక్కడ వుంచుతావు? ఎక్కడ వుంచినా నువ్వు ఆర్మీలోకి వెళ్లాక ఒంటరిదైపోదా?”
	”ఆర్మీలో నుండి వచ్చెయ్యాలనుకుంటున్నాను అంకుల్‌!”
	ఈసారి అదిరిపడి అలాగే చూశాడు వాసుదేవ్‌. జాన్‌ పరిస్థితి కూడా అలాగే వుంది. జాన్‌ వెంటనే కదిలి ”అదంత సులభం అనుకుంటున్నావా?” అని అడిగాడు.
	”దానికి తగిన మార్గాలను ఆలోచిస్తున్నాను అంకుల్‌! నిర్ణయం గట్టిదైనప్పుడు ఏదైనా సాధ్యమవుతుంది. ఇది తప్ప నాకింకో దారిలేదు.”
	”మీ పేరెంట్స్ ఏమంటున్నారు?”
	”వాళ్లకు నేను సైన్యంలో వుండటమే ఇష్టం అంకుల్‌. అదేదో దేశంమ్మీద ప్రేమతో కాదు. చదువు తక్కువైన నన్ను వాళ్ల కొడుకుగా చెప్పుకోవాలంటే అవమానంగా వుంటుందట. అన్నయ్య ఒక్కడే చాలట. నేను రహస్యంగా వుండాలట” అన్నాడు.
	ఇది కొంచెం బాధగానే అన్పించింది వాళ్ళకు. ఈ విషయంలో అంకిరెడ్డిది కూడా తప్పుంది. ఏ తల్లిదండ్రులైనా ఇలాంటి అభిప్రాయాన్ని పిల్లల ముందు వెలిబుచ్చకూడదు.
	”నా చిన్నప్పటి నుండి నాముందే మా అన్నయ్యను ఆకాశానికి ఎత్తేవాళ్లు. అప్పుడు ఏమీ అన్పించలేదు. ఇప్పుడు కూడా అలాగే అంటున్నారు. వింటూ వాళ్ల ముందు వుండేకన్నా దూరంగా వుండటం మంచిది కదా!”
	”దూరంగా వుండు. కానీ ఆర్మీలో నుండి వచ్చెయ్యకు. నువ్వు ఆర్మీలో వున్నావని తెలియడం వల్లనే ప్రవీణ్‌ నీకు తన చెల్లెల్ని ఇచ్చి పెళ్లి చేశాడు… వాళ్లకు నువ్వు ఆర్మీలో వుంటేనే గర్వంగా వుంటుంది. దేశం మీద ప్రేమతోనే వాళ్లు నిన్ను ప్రేమిస్తున్నారు. గౌరవిస్తున్నారు. నీ చదువు గురించి వాళ్లెప్పుడూ ఆలోచించలేదు. నిన్ను తక్కువ చేసి చూడలేదు” అన్నాడు వాసుదేవ్‌.
	”కానీ దృతి…” అంటూ ఆగాడు సతీష్‌చంద్ర.
	”దృతి ఏమైనా అభ్యంతరం చెబుతుందా? అలా చెప్పదే!”
	”లేదంకుల్‌! నాకే తనని వదిలి వెళ్లాలని లేదు. అలా అని మేమిద్దరం మా పేరెంట్స్ తో కలిసి వుండలేము. చెప్పాను కదా! వాళ్లు నన్ను అవమానించినట్లు మాట్లాడుతున్నారని. వాళ్లకు తెలియకపోవచ్చు వాళ్ల మాటలు నన్ను బాగా గుచ్చుకుంటున్నాయి. అందుకే ఇద్దరం ఎటైనా వెళ్లి బ్రతుకుతాం” అన్నాడు.
	”నువ్వు చాలా డిస్టర్బ్‌డ్‌గా వున్నట్లున్నావ్‌ సతీష్‌! అందుకే నీ నిర్ణయంలో స్పష్టత లేదు”
	”వుందంకుల్‌! నేను దృతిని వదిలి ఆర్మీలోకి వెళ్లలేను. మీరొక్కసారి నా ఏజ్‌లోకి వచ్చి చూడండి! అదెంత కష్టమో అర్థమవుతుంది” అన్నాడు ఎమోషనల్‌గా.
	జాన్‌ నవ్వి ”మేము నీ ఏజ్‌లో వున్నప్పుడు ఎక్కడున్నామనుకుంటున్నావ్‌ సతీష్‌! ఇంట్లోనా? సైన్యంలోనా?” అన్నాడు.
	”ఏమో అంకుల్‌! అప్పటి మీ వాతావరణం వేరు. ఇప్పటి మా జనరేషన్‌ వేరు” అన్నాడు.
	వాసుదేవ్‌ ఆశ్చర్యపోతూ ”నువ్వు చాలా నార్మల్‌గా మాట్లాడుతున్నావ్‌ సతీష్‌! ఇన్ని రోజులు నువ్వు సైన్యంలో చేరి తీసుకున్న శిక్షణ, నేర్చుకున్న క్రమశిక్షణ, మానసికంగా, శారీరకంగా పొందిన దృఢత్వం ఇదేనా?” అన్నాడు.
	”ఎంత నేర్చినా, ఎంత పొందినా నేను దృతిని వదిలి వుండలేననిపిస్తోంది అంకుల్‌!” అన్నాడు.
	”నువ్వే కాదు సైన్యంలో వుండే ప్రతి జవాను నీలాగే అనుకుంటాడు… కానీ నువ్వనుకున్నట్లు సైన్యంలోంచి వచ్చేయ్యాలని మాత్రం అనుకోడు. అలా అనుకుంటే బార్డర్‌లలో వుండే సైనికులంతా వచ్చి ఇళ్లలోనే వుంటారు. ఇళ్లల్లో వుండే భార్యలకు సేవలు చేసుకుంటూ పురుళ్లు పోసుకుంటూ గడుపుతారు. ఎందుకంటే వాళ్లు భార్యల్ని ప్రేమించాలంటే పెద్దవాళ్లకి దూరంగా వుండాలి. పెద్దవాళ్లను ద్వేషించాలి” అన్నాడు.
	”అలా ఎందుకుంటుంది అంకుల్‌?”
	”అలాగే వుంటుంది సతీష్‌! చాలామంది అబ్బాయిలు భార్యలు రాగానే పెద్దవాళ్లని మాసిపోయిన దుస్తుల్ని విప్పినట్లు విప్పేసి తొలగిపోతున్నారు. పరాయివాళ్లను చేసి చూస్తున్నారు. వాళ్లేం మాట్లాడినా తప్పులు వెతుకుతున్నారు. మాట్లాడకపోయినా సరే వాళ్లపట్ల విముఖతను, విరక్తిని పెంచుకుంటున్నారు. ఇది విష సంస్కృతి. దీన్నెవరూ అంగీకరించరు. కానీ దేశానికి సేవ చెయ్యాలనుకునే మనలాంటి వాళ్లలో కుటుంబం పట్ల తల్లిదండ్రుల పట్ల దయ మాత్రమే ఉండాలి… విముఖత వుండకూడదు. నువ్వు చాలా మారిపోయావు” అన్నాడు వాసుదేవ్‌.
	”నేను మారానా?” తనలో తనే ఆశ్చర్యపోయాడు సతీష్‌.
	”అది నీ తప్పుకాదులే! ఈమధ్యన ఇంటి తిండి తిని, ఖాళీగా వుండి, పక్కన భార్యకూడా వుండటంతో నీకు సోమరితనం పెరిగి దేశం గురించి యావ తగ్గింది. తపన వుంటేనే కదా ఏదైనా చేస్తాం. ఆ తపన ఇప్పుడు నీకు దేశం పట్ల లేదు” అన్నాడు చనువుగా, మందలింపుగా వాసుదేవ్‌.
	ఆయనకు వెంటనే ప్రవీణ్‌ గుర్తొచ్చాడు. ప్రవీణ్‌ ఎప్పుడు మాట్లాడినా ”మనం పుట్టినందుకు ఏదో ఒకటి చెయ్యాలి అంకుల్‌! అది కూడా అందరిలా స్వార్థంతో కాదు. కొందరిలా ఓ లక్ష్యంతో, ఆశయంతో… అది కూడా శారీరక శక్తిని మించిన మానసిక బలంతో, మహా సంకల్పంతో, మహోన్నతంగా చెయ్యాలి. సంకల్పాన్ని సంకుచితం చేసుకోకుండా అందరికోసం ఆలోచించాలి. అలా ఆలోచించేవాళ్లు ఎక్కువగా సైన్యంలో వుంటారు. దేశం కోసం పోరాడేవాళ్లంటే నాకు చాలా గౌరవం” అని అంటుంటాడు. అలాంటి ప్రవీణ్‌కి ఇప్పుడు సతీష్‌చంద్ర ఇలా మాట్లాడుతున్నాడని తెలిస్తే ఏమనుకుంటాడు? దృతిని ఇచ్చి తప్పు చేశానేమోనని అనుకోడా? ఆర్మీలో చేరి కొంత కాలం సైనికుడుగా పనిచేసి ఇప్పుడు కేవలం భార్యను వదిలి వెళ్లలేకపోతున్నాననటం హాస్యాస్పదంగా లేదా? అంకిరెడ్డి లోగడ ఎన్నోసార్లు ”మా సతీష్‌చంద్ర ఒట్టి సోమరివాడు వాసు! లేకుంటే ఇప్పుడు ఏ స్థాయిలో వుండేవాడో!” అని బాధపడేవాడు. ఆయన బాధపడినట్లు సతీష్‌చంద్ర నిజంగానే సోమరి అని మనసులో అనుకున్నాడు వాసుదేవ్‌.
	సతీష్‌చంద్ర మాట్లాడకుండా కూర్చున్నాడు. అది చూసి జాన్‌ ”సతీష్‌! మన ఆలోచనలు మామూలుగా వుంటే మనం చేసే పనులు కూడా మామూలుగానే వుంటాయి. అప్పుడు మనకు చెప్పుకోదగిన అనుభవాలు, జ్ఞాపకాలు వుండవు. అనుభవాలు, జ్ఞాపకాలు లేకుంటే మనల్ని మనం పునర్జీవింప చేసుకోలేం! మనలో వుండే మరో మనిషిని సంతృప్తి పరచలేం. అలాంటి సంతృప్తికి నువ్వు దూరం కావద్దు. ఒక మాజీ సోల్జర్‌గా నీకు నేనిచ్చే సలహా ఇది” అన్నాడు.
	”ఐనో అంకుల్‌! కానీ నేను వాసు అంకుల్‌ అన్నట్లు సోమరిని కాను. నన్ను అర్థం చేసుకోండి! నాకు ఏదైనా ఒక పల్లెటూరు వెళ్లి నాలుగు ఎకరాల పొలం కౌలుకు తీసుకొని వ్యవసాయం చేసుకుంటూ బ్రతకాలని వుంది. ఎందుకంటే ఈ వయసులో కూడా మీరు ఆంటీల పక్కన వున్నారు. వాళ్లకి తగినంత ఎమోషనల్‌ సపోర్టు ఇస్తున్నారు. నేను లేకుంటే నా భార్య…” అన్నాడు.
	”ఏమీ కాదు. అయినా దృతి ఏమంటుందో చెప్పనేలేదు. నిన్ను ఇక్కడే వుండిపొమ్మంటుందా?”
	”లేదు” అంటూ దృతి ఏమన్నదో చెప్పాడు సతీష్‌చంద్ర.
	అది వినగానే
	”దృతి అలా అందా! మరి నువ్వు నీ భార్య అభిప్రాయాలను గౌరవించే ఈ నిర్ణయం తీసుకున్నావా?” ఆశ్చర్యపోతూ అడిగాడు వాసుదేవ్‌.
	”దృతి చిన్నపిల్ల. తనకేం తెలుసు అంకుల్‌! ఎక్కడో చదివిందట. పూసిన ప్రతి పువ్వుకి దేవుని మందిరంలో కన్నా వీరుని సమాధిపైన వుండాలని వుంటుందని… అయినా ఆ పువ్వుకేం తెలుస్తుంది అంకుల్‌! పూస్తుంది, తెంపకుంటే రాలుతుంది. వాడుతుంది. ఇది జీవితం కదా!” అన్నాడు.
	”జీవితం కాబట్టే మజిలీలు వుంటాయి సతీష్‌! ప్రతి మజిలీ మనం గర్వపడేలా, ఆనందించేలా వుండక పోవచ్చు. కానీ నువ్వు చిన్నపిల్లల మాటల్లా వున్నాయనుకునే దృతి మాటలకి హ్యట్సాఫ్‌ చెప్పాలయ్యా!” అంటూ జాన్‌ వెంటనే లేచి నిలబడి అక్కడ లేని దృతికి సెల్యూట్ చేశారు.
	ఆయన ప్రవర్తనకి దేశభక్తితో సతీష్‌చంద్ర రోమాలు నిక్కబొడుచుకున్నాయి.
	జాన్‌ మామూలు మనిషి కాదు. బరోడా, చండీగఢ్‌, జాంనగర్‌ లాంటి అనేక ప్రాంతాల్లో శిక్షణ పొంది ఇండియన్‌ ఎయిర్‌ఫోర్స్‌లో సెలెక్ట్‌ అయిన వ్యక్తి. రాకెట్ లాంచింగ్‌లో పనిచేశారు. రాడార్‌లో, విమానాల్లో పనిచేశాడు. ఆయన రాంక్‌ నాన్‌ కమీషన్డ్‌ ఆఫీసర్‌. అందుకే సతీష్‌ మాట్లాడకుండా జాన్‌ వైపు అలాగే చూడసాగాడు.
	వాసుదేవ్‌ ఎటో చూస్తూ సతీష్‌చంద్ర గురించే ఆలోచిస్తున్నాడు. నిజానికి సతీష్‌చంద్రకి పెళ్లి చెయ్యమని సలహా ఇచ్చింది ఆయనే… పిల్లనెవరూ ఇవ్వకుంటే పిల్లనిప్పించింది ఆయనే. ఇప్పుడు ఏం చేయాలో ఆయనకు తోచటం లేదు.
	జాన్‌ అది గమనించి ”నువ్వు ఏది చెయ్యాలన్నా నీ అంతట నువ్వే చెయ్యాలి. ఒకరు చెబితేనో, చేయిపట్టి నెడితేనో చెయ్యవు. ఒకవేళ నీ మనసు మారి సైన్యంలోనే వుంటే వ్యూఛర్లో నిన్ను ఏ పేపరో, మీడియానో కలిసి ఇంటర్వ్యూ తీసుకుంటే అప్పుడు నువ్వు మనస్ఫూర్తిగా చెప్పాల్సింది దృతికి ఒక సైనికుడి పట్ల వున్న అత్యున్నతమమైన భావన గురించి. అది పదిమందికి తెలిసేలా మాట్లాడు. ఆ పదిమంది ఇంకో పదిమందికి చెప్పుకోవాలి. ఇలాంటి సంఘటనలు నా లైఫ్‌లో కొన్ని జరిగాయి” అన్నాడు.
	సతీష్‌చంద్ర వెంటనే ”ఏంటి అంకుల్‌! అవి…?” అన్నాడు.
	”ఈ దేశం రెండు యుద్ధాలు చేసింది సతీష్‌! ఆ రెండు యుద్ధాల్లో నేను పని చేశాను. ఒక యుద్ధం 1962లో జరిగింది. రెండవ యుద్ధం 1971లో జరిగింది” అన్నాడు.
	యుద్ధాలు జరిగిన విషయం సతీష్‌చంద్రకి తెలుసు. ఆ యుద్ధాల్లో జాన్‌ పనిచెయ్యాన్ని నమ్మలేక, నమ్మినా జీర్ణించుకోలేక అలాగే చూస్తూ ”అవునా అంకుల్‌! ఆ యుద్ధాల్లో మీరు పని చేశారా?” అని అడిగాడు.
	”అవును సతీష్‌! పని చేశాను. 1962లో యుద్ధ సమయంలో అయితే మాకు శిక్షణ పూర్తయి బెంగుళూరు నుండి నాలుగు రోజులు ప్రయాణం చేసి నాగాలాండ్‌ చేరుకుని లగేజి పెట్టుకున్నాక కనీసం మాకు మంచినీళ్లు తాగే సమయం కూడా ఇవ్వలేదు. నేరుగా తుపాకీని చేతికిచ్చి ”గో అండ్‌ ఫైర్‌… ప్రొటక్ట్‌ అవర్‌ మదర్‌లాండ్‌” అన్నారు. ఒక్కక్షణం ఏం చేయాలో అర్థం కాలేదు. అసలే నేను హింసకు వ్యతిరేకిని. అయినా దేశం కోసం, దేశాన్ని రక్షించుకోవటం కోసం అది నాకొక మంచి అవకాశం అనుకున్నాను. వెంటనే తుపాకీ అందుకున్నాను” అన్నాడు జాన్‌.
	ఊపిరి బిగబట్టి వింటున్నాడు సతీష్‌.
	”ఆ తర్వాత 1971లో బంగ్లాదేశ్‌ లిబరేషన్‌ కోసం యుద్ధం జరిగింది. అప్పుడు నేను షిల్లాంగ్‌ రాడార్‌ స్టేషన్‌లో వున్నాను. రాడార్‌ స్టేషన్‌ ఎలా వుంటుందంటే లోపలంతా ఏ.సి. యుద్ధకాలంలో ఎవరూ తప్పించుకోవానికి లేదు. అంతా సెంట్రల్‌ లాకింగ్‌ సిస్టమ్‌. అన్ని రాడార్‌ స్టేషన్స్‌ జామ్‌ అయ్యాయి” అంటూ ఆగాడు జాన్‌.
	ఉద్వేగంతో వింటున్నాడు సతీష్‌చంద్ర.
	మళ్లీ చెప్పటం మొదలుప్టోడు జాన్‌.
	”అప్పుడు నేనున్న స్టేషన్‌కే సిగ్నల్స్‌ వస్తున్నాయి. ఈస్టర్న్‌ పార్ట్‌ అతి ముఖ్యమైన యుద్ధక్షేత్రం. అక్కడి రాడార్‌ స్టేషన్ను పేల్చేస్తే సులభంగా యుద్దాన్ని జయించవచ్చని శత్రుదేశపు పన్నాగం. అయితే అదృష్టవశాత్తూ నా స్టేషన్‌ పని చేయటం వల్ల శత్రుదేశపు విమానాల రాకను పసిగట్టి (వాటి సిగ్నల్స్‌) అవి ఏ దిశలో వస్తున్నాయో పై స్టేషన్‌కు (హైయ్యర్‌ అథారిటీకి) క్షణాల్లో సమాచారం అందించాను. అంతే! ఆ సమాచారం అందుకున్న హయ్యర్‌ అథారి స్క్రంబ్లింగ్‌ ఆర్డర్‌ ఇచ్చింది. ఆ ఆర్డర్‌తో మన ఫైటర్స్‌ (విమానాలు) వెళ్లి శత్రుదేశ విమానాలను పడగొట్టాయి. రాడార్‌ స్టేషన్‌ సేఫ్‌. ఈ జాన్‌ సేఫ్‌. జాన్‌కన్నా ముందు దేశం సేఫ్‌…” అన్నాడు.
	అది వినగానే రిలాక్స్‌డ్‌గా చూశాడు సతీష్‌చంద్ర.
	”ఐతే 1971లో వచ్చిన వార్‌కన్నా ముందే నాకు పెళ్లయింది. ఇద్దరం హనీమూన్‌ కోసం ఊటి, బెంగుళూరు, మైసూర్‌ వెళ్లి వున్న సమయంలోనే ఆ యుద్ధం వచ్చింది. వెంటనే మీ ఆంటీని రైలెక్కించి నేను యుద్ధంలోకి వెళ్లాను. విమానం రెక్కల కింద కూర్చుని మీ ఆంటీకి ఉత్తరం రాశాను. వార్‌ టైంలో తప్ప నా భార్య ఎప్పుడూ నాతోనే వున్నది. నేను యుద్ధంలోకి వెళ్తున్నప్పుడు కూడా నా భార్య భయపడలేదు. ఇప్పుడు అలాంటి యుద్ధాలు లేవు. బార్డర్‌లోంచి బయటకొచ్చాక ప్రతి సైనికుడు తమ భార్యను తమతోనే వుంచుకుంటాడు. నువ్వు కూడా నీ భార్యను అలాగే వుంచుకోవచ్చు.
	అన్నికన్నా ముఖ్యంగా నేను చెప్పేది ఏమిటంటే నేను వాయుసేనలో పనిచేసినా, దేశ దేశాలు తిరిగినా, దేశంలో అన్ని ప్రాంతాలు తిరిగినా వాయుసేన సైనికుడిగా పనిచేసినా పదాది దళానికి సెల్యూట్ చేస్తాను” అన్నాడు.
	లోగడ వాసుదేవ్‌ పనిచేసింది పదాది దళంలోనే. ఇప్పుడు సతీష్‌చంద్ర పనిచేసేది కూడా పదాదిదళంలోనే…
	జాన్‌ మాటలు విన్నాక వాసుదేవ్‌కి తను జమ్మూ కాశ్మీర్‌లోని అనంతనాగ్‌, పిండి, ఆలా, కార్గిల్‌ గ్రామాలలో భారత రక్షణార్థం విధులు నిర్వహిస్తున్న సమయంలో అకారణంగా పాకిస్తాన్‌ సైనికులు కాల్పులు జరపగా భారతీయ సైనికులు ఎదురు కాల్పులు జరిపి భారతదేశ రక్షణ కావించడం గుర్తొచ్చింది. అది 1971 యుద్ధ సమయం. భారతదేశ ప్రధాని అయిన ఇందిరాగాంధీ బంగ్లాదేశ్‌కు అనుబంధముగా భారతీయ సైనికులను పంపటము జరిగింది. అప్పుడు భారతీయ సైనికులు పాకిస్తాన్‌ సైనికులతో యుద్ధం చేస్తూ సెంచూరియన్‌ టాంక్‌తో కాల్పులు జరుపుతూ వీరోచితంగా పోరాడి భారతీయ సరిహద్దుల్లో నివసిస్తున్న ప్రజలను కాపాడటం కోసం (శత్రుసైన్యం ముందుకు రాకుండా) భూమిలో యాంటీ టాంక్‌ మైన్స్‌ పెట్టారు. అలాంటివి పెట్టినప్పుడు టేపుతో మార్కు చేస్తారు కాబట్టి రైతులు వెళ్లి వ్యవసాయం చెయ్యలేరు. ఇరుదేశాలు పాకిస్తాన్‌, ఇండియాల మధ్య కాల్పుల విరమణ ఒప్పందము జరిగిన తర్వాతనే ఆ మైన్స్‌ను తీసివేస్తారు.
	”ఏంటి వాసు ఆలోచిస్తున్నావ్‌?” అన్నాడు జాన్‌.
	”మైన్స్‌ తీసేటప్పుడు ఒక సంఘటన జరిగింది జాన్‌! నువ్వు మా పదాది దళానికి సెల్యూట్ చెయ్యగానే అది గుర్తొచ్చింది. నీకు తెలుసోలేదో నేను నాయర్‌ అనే నా మిత్రునికి రోజుకొక్కసారైనా సెల్యూట్ చెయ్యకుండా వుండలేను”
	”ఎవరంకుల్‌ అతను?” వెంటనే అడిగాడు సతీష్‌.
	”చెబుతాను సతీష్‌! ఇది నేను ఎందుకు చెబుతున్నానంటే సైన్యంలోకి వెళ్లాక ఎవరికైనా దేశాన్ని రక్షించుకోవడం అన్నదే వుంటుంది. ఆ యూనిఫాంకు వున్న శక్తి అలాంటిది. మనకు సరిహద్దులనేవి చాలా అవసరం. ఎవరి దేశానికి వాళ్లు రక్షణ. భారతీయ సైనికులు, పాకిస్తాన్‌ సైనికులు కలిసి మాట్లాడుకుంటూనే కవ్వింపు చర్యలకు దిగుతారు. ఎవరికైనా ఇది అనర్థదాయకమే. ఆ రోజు మేము మైన్స్‌ తీసేటప్పుడు ఒక సెక్షన్‌ ప్రకారం విధులు నిర్వర్తించుచుండగా మా సైనిక అధికారి మమ్మల్ని చూసి ‘ఒక ఐదు నిమిషాలు విరామము తీసుకోండి’ అన్నారు. అప్పుడు మేమంతా ఓ చోట గుమిగూడి ఇళ్ల దగ్గర విషయాలను చెప్పుకున్నాం. అప్పుడు నాయర్‌ అనే సైనికుడు తాను తన తల్లిని, భార్యను, బిడ్డలను కాశ్మీరుకు తీసుకొచ్చి చూపిస్తాను అన్నాడు. అలా ఒక్కొక్కరు ఒక్కో విధంగా సొంత విషయాలను చెప్పుకున్నాం.
	విరామ సమయం అయిపోగానే తిరిగి మా పనులలో నిమగ్నమయ్యాం. రెండు నిమిషాలు గడిచాక నాయర్‌ తీస్తున్న యాంటీ టాంక్‌ మైన్‌ పేలిపోయింది. ఆ ధ్వనికి సజీవంగా వున్న మా సైనికులందరం ఎవరికి వాళ్లం జీవించి వున్నా మరణించామనే వూహించుకున్నాం. తర్వాత విచారణలో ఎవరి మైన్‌ పేలిందో తెలుసుకోటానికి ప్రయత్నించగా ఎవరికి వాళ్లం లెక్కబెట్టి  పరమానందయ్య శిశ్యుల్లాగా అందరం సజీవంగా వున్నారనే తెల్పటం జరిగింది. ఆ తర్వాత ఒక్కొక్కరు ఎవరి పక్కన ఎవరు వున్నారని విచారించగా ‘వాసుదేవ్‌ పక్కన వున్న నాయర్‌ ఏడి?’ అని అడిగారు. నాయర్‌ కన్పించలేదు. అంతవరకు మామూలుగా వున్న నేను ఒక్కక్షణం షాకులోకి వెళ్లాను. వెంటనే తేరుకుని అందరం కలిసి చుట్టుపక్కల వెదికాం. అప్పుడు నాయర్‌ జేబులోంచి కొన్ని డబ్బులు బయటపడటం జరిగింది. అతని శరీరం మొత్తం ముక్కలు ముక్కలుగా అయిపోయింది. ఒక్క కుడికాలు మాత్రం పాదం నుండి మోకాలు వరకు లభించింది. ఆ మాంసపు ముక్కలన్నీ ఏరి ఒకచోట వేయగా అతని జేబులో వున్న మనీపర్స్‌ దొరికింది. అందులో నాయర్‌ యొక్క కుమారుని ఫోటో, మురుగన్‌ (సుబ్రమణ్యేశ్వరస్వామి) ఫోటో  ఏమాత్రం చెక్కు చెదరకుండా పర్స్‌లో అలాగే వున్నాయి. మనిషి పోయినా దేవుని ఫోటో అలాగే వుండిపోయింది. ఏది జరిగినా దేవునికి తెలిసే జరుగుతుంది. జరగవలసింది ఇదే అయినప్పుడు ఎవరూ దాన్ని ఆపలేరు” అన్నాడు వాసుదేవ్‌. అంతవరకు ఉత్కంఠతో విన్న సతీష్‌చంద్ర కళ్లు చెమర్చాయి.
	వెంటనే జాన్‌ కల్పించుకొని ”సందర్భం వచ్చింది కాబట్టి ఏదో మాట్లాడుకుంటున్నాం కాని ఇవన్నీ 1971లో జరిగిన విషయాలు. అయినా వీటిని సింహావలోకనం చేసుకోవటం అనేది వీరుల త్యాగాలను గుర్తించటం కోసం మాత్రమే కాదు, మిమ్మల్ని మీరు గుర్తించుకోవాలి. స్పందించాలి. భార్యా, పిల్లలు లేని సైనికులు ఎవరున్నారు? కానీ మనం ఒక్కసారి సైన్యంలోకి వెళ్లాక కొన్ని మార్పుల్ని తప్పనిసరిగా స్వీకరించాల్సి వస్తుంది. భయపడకూడదు. బాధ్యతా రహితంగా వుండకూడదు. ఇప్పుడు మనం కస్పారెడ్డిని గుర్తు చేసుకుందాం వాసూ” అన్నాడు జాన్‌.
	”అతని గురించి నీకు తెలియంది ఏముంది జాన్‌! గొప్ప సాహసి. మంచివాడు. ఆ రోజు ఏం జరిగిందో సతీష్‌కి నువ్వే చెప్పు” అన్నాడు వాసుదేవ్‌.
	”యుద్ధ సమయంలో విదేశీ విమానాల ద్వారా బాంబులు వేయటం జరిగింది. అప్పుడు భారతీయ సైనికులు బంకర్‌లలో తమ రక్షణార్థం వుంటూ కాల్పులు జరిపారు. ఆ సమయంలో పాకిస్తాన్‌ వాళ్లు వేసిన బాంబు బ్లాస్టింగ్‌ కావడం వల్ల కస్పారెడ్డి అనే సైనికుడికి ఎడమకాలు తగిలి విషపూరితం అయింది. అతనికి మిలటరీ హాస్పిటల్లోనే కాలు తీసేశారు. అప్పటి నుండి ఇప్పటి వరకు ఆయన అలాగే వున్నారు. కాలు లేకపోయినా కళ్లలో బోలెడంత తృప్తి, దేశం కోసం ఏదో చేశానన్న సంతృప్తి” అన్నాడు.
	సంతృప్తితో జీవించటం గొప్ప వరం. అలాంటి వరాన్ని పొందడం కస్పారెడ్డి లాంటి వాళ్లకే సాధ్యం అనుకున్నాడు మనసులో సతీష్‌చంద్ర.
	”అదే సమయంలో ఇంకో సంఘటన జరిగింది. పాకిస్తాన్‌ వాళ్లు గ్రెనేడ్‌ని (చేతిబాంబు) విసిరినప్పుడు అది వెళ్లి భారతీయ సైనికుల దగ్గరకు రాగా ఒక సైనికుడు వెళ్లి దానిమీద పడుకున్నాడు. ఇది నేను చూస్తుండగానే జరిగింది. అంటే ఎప్పుడైనా ఒక సైనికుడు తన ప్రాణం పోయినా సరే తన వాళ్లందరు బ్రతకాలన్న కాంక్షతో వుంటాడు. దేశం, రాష్ట్రం, జిల్లా, గ్రామం క్షేమంగా వుంటేనే కదా తన భార్యాపిల్లలు బాగుంటారు” అన్నాడు జాన్‌.
	కదిలిపోయాడు సతీష్‌చంద్ర. వెంటనే లేచి నిలబడి జాన్‌కి సెల్యూట్ చేశాడు. అది చూసి వాసుదేవ్‌ కళ్లు ఆనందంతో మెరిశాయి. వాళ్లిద్దరికి షేక్‌హ్యాండ్‌ ఇచ్చి ఇంటికెళ్లాడు సతీష్‌చంద్ర.
                                                                             *****
	సతీష్‌చంద్ర ఇంటికెళ్లాక చాలాసేపు ఎవరితో మాట్లాడకుండా ఒంటరిగా కూర్చున్నాడు. దృతి వెళ్లి పలకరించినా మౌనంగానే వున్నాడు. అది గమనించి ఆమె అతన్ని మాట్లాడించకుండా అలాగే ఓ గంటసేపు వదిలేసింది. అతను ఆరోజు మొత్తం అలాగే గడిపాడు. అతనికి తల్లీదండ్రీ, భార్య, అన్నా, వదిన ఎవరూ గుర్తు రావడం లేదు. రెండు యుద్ధాల్లో పనిచేసిన జాన్‌ గుర్తొస్తున్నాడు. కోమాలో వున్న భార్యను వదిలేసి నేవీలోకి వెళ్లిన నరేంద్ర గుర్తొస్తున్నాడు. వాసుదేవ్‌ గుర్తొచ్చాడు అంతే!
	తెల్లవారి నిద్ర లేవగానే ఇంట్లో అందరితో మాట్లాడాడు. చాలా ప్రేమగా మాట్లాడాడు. ఆ తర్వాత అస్సాం వెళ్లానికి సిద్ధమయ్యాడు. ధృతిని బ్యాగ్‌ సర్దమని అతను వెళ్లి హాల్లో కూర్చున్నాడు.
	బ్యాగ్‌ సర్దటం పూర్తయ్యాక ”ధృతీ!” అంటూ పిలిచాడు సతీష్‌చంద్ర. అతను ఎప్పుడెప్పుడు అలా పిలుస్తాడా అని ఎదురుచూస్తున్న ధృతి వెంటనే అతని దగ్గరకి పరిగెత్తుకుంటూ వచ్చింది. అతను కూర్చోమనగానే కూర్చుంది.
	”ధృతీ! జాగ్రత్త! నాకు బార్డర్‌లో డ్యూటీ వేశారు. ఇంకొద్ది సేపటిలో ఇక్కడి నుండి బయలుదేరి వెళ్లాలి. నేనిక ఏ పండగకి ఇంటికి రాలేను. నీ ఖర్చులకి నీ అకౌంట్లో డబ్బులు వేస్తాను. పండక్కి కావలసినవి కొనుక్కో. నువ్వు డబ్బులు కోసం బ్యాంక్‌కి వెళ్లకుండా నీ పేరుతోపాటు నాన్నగారి పేరు కూడా అకౌంట్ బుక్‌లో వచ్చేటట్లు జాయింట్ అకౌంట్  పెట్టించాను. నీకు ఎప్పుడు ఏ అవసరం వచ్చినా నాన్న వెళ్లి నీకు డబ్బులు తెచ్చిస్తాడు. అమ్మా, నాన్న, అన్నయ్య, వదిన నిన్ను ప్రేమగా చూసుకుంటారు…  ఎక్కవ సేపు నీతో మాట్లాడేంత సమయం లేదు. వెళ్లాలి” అంటూ లేచి గదిలోకి వెళ్లి బ్యాగ్‌ తగిలించుకొని బయటకొచ్చాడు.
	అతనితోపాటు రైల్వేస్టేషన్‌కు వెళ్లాలని ఆమెకు వున్నా వద్దన్నాడు. సతీష్‌చంద్ర అక్కడే నిలబడి వున్న తల్లి వైపు చూసి ”వెళ్లొస్తానమ్మా!” అన్నాడు. ఆమె ”సరే!” అంది. గేటు వరకు అతని వెంట వెళ్లింది. ధృతి చలనం లేని శిల్పంలా భర్తనే చూస్తూ నిలబడింది.
	సతీష్‌చంద్ర రైలు ఎక్కబోయే సమయానికి అంకిరెడ్డి, ఆనంద్‌ రైల్వే స్టేషన్‌కి వెళ్లి అతన్ని కలిశారు. సతీష్‌చంద్ర ఎక్కిన రైలు కదిలేంత వరకు ఫ్లాట్ ఫాంపై నిలబడి అతనితో మాట్లాడారు. జాగ్రత్తలు చెప్పారు. ఆ రైలు వాళ్లు చూస్తుండగానే కదిలి సతీష్‌చంద్రను తీసుకొని వెళ్లిపోయింది.
*****
	సతీష్‌చంద్ర వెళ్లాక ఆ గదిలో ధృతి ఒంటరిదైపోయింది.
	ఆమె సతీష్‌చంద్రతో గడిపింది రెండు నెలలే అయినా రెండు యుగాలకు సరిపడ ఆనందాన్ని అందించి వెళ్లాడు. పగలు పనిలో వున్నప్పుడు తప్ప అతనెప్పుడు గుర్తొచ్చినా ఆమెకు హాయిగానే వుంటుంది. ఆ జ్ఞాపకాలే లేకుంటే ఇప్పుడామె ఒంటరి… నువ్వు ఒంటరివి కావు అన్నట్లు ఆమెకు ప్రెగ్నెన్సీ కన్‌ఫం అయింది. అది తెలిసిన క్షణం నుండి సతీష్‌చంద్ర పక్కన లేకున్నా కడుపులో వున్నట్లనిపిస్తున్నాడు. అదే విషయం సతీష్‌చంద్ర ఫోన్‌ చెయ్యగానే చెప్పింది. డాక్టర్‌ దగ్గరకి వెళ్లినట్లు చెప్పింది. అతను సంతోషపడి వెంటనే తల్లితో మాట్లాడాడు. మాధవీలత కూడా చాలా సంతోషపడుతూ కొడుకుతో మాట్లాడింది. అత్తగారు మాట్లాడే విధానం చూస్తుంటే అవతల వైపున సతీష్‌ ఎంత సంతోషపడుతున్నాడో అర్ధమవుతోంది. అతను అలా సంతోషపడటమే ఆమెకు కావాలి. ఆరోజు అతను బ్యాగ్‌ తగిలించుకొని గేటు దాటినప్పుడే అనుకుంది అతను ఎప్పుడు ఫోన్‌ చేసినా సంతోషకరమైన విషయాలే చెప్పాలని… సంతోషాన్ని కలిగించే మాటలే మాట్లాడాలని… అలాగే మాట్లాడుతుంది. ఆమె అలా మాట్లాడుతుండటం వల్లనే అతను దూరంగా ఎక్కడో వున్నా – అలా లేకుండా దగ్గరగా ఇంట్లో వున్నట్లే అన్పిస్తుంది. అతను ప్రతిరోజు తప్పనిసరిగా రాత్రి పది దాటాక ఫోన్‌ చేస్తాడు. అప్పటికి ఆమె ఇంట్లో పనంతా చేసుకొని సతీష్‌చంద్ర కాల్‌ కోసం ఎదురుచూస్తూ ఉంటుంది.
	ఇంట్లో పని చెయ్యటానికి ప్రస్తుతం పనివాళ్లెవరూ లేరు. గిన్నెలు తోమి, బట్టలు ఉతికి, రూములు తుడిచి, వంటలో అత్తగారికి సాయం చేసే పనులన్నీ దృతినే చేస్తుంది. అవి ఇంట్లో వుండి చేసే పనులు కాబట్టి ఆ పనులను ఎవరూ పెద్దగా పట్టించుకోరు. ఆమెకేం పని లేదనే అనుకుంటారు. ఇంట్లో ఖాళీగా వుండే బ్రతుకుతోందనుకుంటారు. ఎందుకంటే మోక్ష ఉదయం 10 నుండి రాత్రి 8 వరకు బయటకెళ్లి పనిచేసి వస్తుంది. ధృతికి బయటకెళ్లి పని చేసేంత చదువులేదు. కాబట్టి ఇంట్లో పనులే ఆమెకు అప్పజెప్పారు. అది కూడా సతీష్‌చంద్ర ఊరెళ్లిన రాత్రికే ఆ ఇంట్లో అందరు ఓ చోట కూర్చుని చాలా లోతుగా చర్చించుకొని పనిమనిషిని పనిలోంచి తీసేసి ఆ పనులన్నీ ధృతికి ఇచ్చారు.
                                                             *****
	… ఎప్పుడైనా డైనింగ్‌ టేబుల్‌ దగ్గర కూర్చున్నప్పుడు అంకిరెడ్డి, ఆనంద్‌ ముందుగా తిని లేచి వెళ్లిపోయాక ఆడవాళ్లు ముగ్గురు కూర్చుని తింటుంటారు. అది ఆనవాయితీ ఆ ఇంట్లో….
	ఈరోజు అంకిరెడ్డితోపాటు ఆనంద్‌ లేచి వెళ్లలేదు. అతను అక్కడే కూర్చుని ఆడవాళ్లతో మాట్లాడుతూ నెమ్మదిగా తింటున్నాడు.
	”నేను కొన్ని ప్రశ్నలు వేస్తాను. వాటికి ధృతి సమాధానాలు చెప్పాలి… తనలో ఎంత ఐక్యూ వుందో నాతోపాటు మీరు కూడా చూసి ఎంజాయ్‌ చేద్దురు గాని…”
	”అదేం ఎంజాయ్‌ ఆనంద్‌! నువ్వెళ్లి పడుకో! మేం తినాలి” అంది మాధవీలత.
	”నీ పెద్దకోడలు తెలివైనదన్న అభిప్రాయం నీకు చాలా రోజులుగా వుందిగా! నీ చిన్నకోడలు కూడా తెలివైనదే! అది నువ్వు గుర్తించాలి. అందుకే ఈ చిన్న టెస్ట్‌!” అన్నాడు.
	అతను సరదాగా అంటున్నాడనుకున్నారే కాని మనసులో దురుద్దేశం పెట్టుకుని అంటున్నాడని అక్కడెవరూ ఊహించలేదు. వాళ్ల మౌనం చూసి
	”అయితే ఒక షరతు” అన్నాడు.
	”ఏంటా షరతు?” అంది మోక్ష. భుజాలమీద చిక్కగా పరుచుకున్నజుట్టును ఎడమచేత్తో అటు ఇటు వెనక్కి నెట్టుకుంటూ ఈ మధ్యన జడ వేసుకోవాలంటే ఆఫీసుకెళ్లేముందు బాగా ఆలస్యం అవుతుందని బ్యూటీపార్లర్‌కి వెళ్లి జుట్టు కత్తిరించుకుంది.
	”మీరు రెడీ అంటేనే చెబుతాను” అన్నాడు చాలా కూల్‌గా ఆనంద్‌.
	”రెడీ!” అన్నారు తోడికోడళ్లిద్దరు ఉత్సాహంగా.
	మాధవీలత కోడళిద్దరు వైపు నవ్వుతూ చూస్తోంది. ఆమెకు కూడా అదేంటో చూడాలన్న ఆసక్తి బాగానే వుంది.
	”మరి మీరు ఎలాంటి కొశ్చన్స్‌ వేస్తారో క్లూ లాంటిది ఏమైనా ఇస్తారా?” అతన్నే చూస్తూ అడిగింది మోక్ష.
	”క్లూనా? క్లూ అంటే ఒట్టి కొశ్చన్స్‌కేనా ఆన్సర్స్‌కి కూడా ఇవ్వాలా?” అన్నాడు నవ్వుతూ.
	”ఆహా… అలా అనికాదు. ముందు మీరు పెట్టే షరతులేమిటో  చెప్పండి! లేకుంటే మీ కొశ్చన్స్‌ క్రిటికల్‌గా వుంటే ఆన్సర్‌ చెయ్యలేకపోతే మళ్లీ తనకి ప్రాబ్లమ్‌ అవుతుంది” అంది భయంగా చూస్తూ.
	ధృతి మామూలుగానే చూస్తోంది. ఆమె ఎవరు ఏం మాట్లాడినా ప్రేమతోనే మాట్లాడుతున్నారనుకుంటుంది. కుటుంబం అన్నా, కుటుంబ సభ్యులన్నా ఒక దారంతో బిగించి అల్లిన పూలమాలగా, మమతల హారంలా అనుకుంటుంది. అందుకే ఈమధ్యన ఆనంద్‌ ఏ పని చెప్పినా మోక్షకన్నా ముందు ఆమెనే కదిలి చేస్తుంటుంది. మోక్ష కూడా ఆఫీసుకెళ్లే హడావుడిలో వుంటుంది. కాబట్టి ఆ మాత్రం పనులు చేస్తే తప్పు లేదనుకుంటుంది. మాధవీలత కూడా ”బావగారేదో పిలుస్తున్నట్లుంది. అక్కడ మోక్ష వున్నట్లు లేదు వెళ్లి చూడు దృతీ!” అంటుంది. ”అలాగే అత్తయ్యా!” అంటూ ఆనంద్‌ చెప్పిన పని చేసి వస్తుంటుంది. మోక్ష కూడా ఏమీ అనుకోదు. ”వెరీ నైస్‌” అన్నట్లు దృతి వైపు ప్రేమగా, కృతజ్ఞతగా చూస్తుంటుంది. ఎలాగైతేనేం మోక్ష ఆనంద్‌ చెప్పే చిన్న పని పెద్ద పని చెయ్యలేక చస్తున్న సమయంలో ధృతి బాగా సహాయంగా మారింది. అందుకే ప్రస్తుతం ధృతి వైపున మాట్లాడుతోంది భర్తతో…
	ఆనంద్‌ తెలివిగా ”అయితే మీ ఇద్దరు ఒకటయ్యారన్నమాట. అయినా ధృతి నీకు చెల్లెలైతే నాకు మరదలు. బావ ఎక్కడైనా మరదల్ని ప్రాబ్లమ్‌లో పడేస్తాడా?” అంటూ దృతి వైపు చూశాడు. ధృతి కట్టూబొట్టూ అతనికి బాగా  నచ్చాయి. ఆనంద్‌ దృతివైపు చూస్తుంటే
	”ఏం కాదులే అక్కా! ఇప్పటికే ఆలస్యమైంది. అత్తయ్యగారు భోంచేసి టాబ్లెట్ వేసుకోవాలి. మీరు అడగండి బావగారు!” అంది ధృతి.
	ధృతి ఎందుకలా తొందర పడుతుందంటే భోజనాల కార్యక్రమం అయిపోతే తన గదిలోకి వెళ్లాలని… ఇప్పటికే బాగా ఆలస్యమైంది. సతీష్‌చంద్ర ఫోన్‌ చేస్తాడు. అతను ఫోన్‌ చేసే సమయానికి గదిలో లేకపోతే లాంగ్‌ రింగ్‌ వచ్చి ఆగిపోతుంది. మళ్లీ చేస్తాడో లేదో! ఈమధ్యన అప్పుడప్పుడు అలాగే జరుగుతోంది. అతనితో మాట్లాడకపోతే రాత్రంతా నిద్ర పట్టదు. అతనికి కూడా అంతేనట. అతనుండే దగ్గర బాగా చలిగా వుంటుందట. రగ్గులు కప్పుకొని కందకాల్లోనే వుండాలట. రాత్రీ పగలు అదే వాళ్ల స్థావరమట… ఇప్పుడంటే ఈ సెల్‌ఫోన్లు వచ్చాక సైనికులు ఎక్కడ నుండయినా వాళ్ల భార్యలతో మాట్లాడుకోగలుగుతున్నారు కాని ఒకప్పుడు ఈ సౌకర్యం వుండేది కాదట… ఉత్తరాలు రాసుకుంటూ మళ్లీ వచ్చే ఉత్తరం కోసం ఎదురు చూస్తూ గడిపేవాళ్లట… అలాంటి శిక్ష ఇప్పుడు లేనందుకు మనసులోనే దేవునికి కృతజ్ఞతలు తెలుపుకుంటుంటే ఆనంద్‌ ధృతి మీద నుండి చూపుల్ని తిప్పుకోకుండా
	”నేను అడిగే ప్రశ్నలకు జవాబులు చెప్పలేకపోతే నీకే కష్టం. నేను పెట్టిన షరతులు తప్పకుండా పాటించాల్సి వస్తుంది. రెడీయేనా?”
	”రెడీయే!” అంది ధృతి. ఆమెకు సతీష్‌చంద్రనే గుర్తొస్తున్నాడు.
	వెంటనే మోక్ష కల్పించుకొని ”ఆ షరతులేమిటో ముందుగా చెప్పండి! తెలియకుండా ఎలా పాటిస్తారు? మీరు ఏది చెబితే అది ఓ.కె. అనలేం కదా!” అంది.
	”ఏదో చెప్పను. చెయ్యలేనిది చెప్పను. ఇవాళ అన్నం తినడం మానెయ్యాలి. అంతే! ఆన్సర్‌ చేస్తే నో ప్రాబ్లమ్‌” అన్నాడు.
	మాధవీలత అదిరిపడి అసలే ప్రెగ్నెన్సీ కన్‌ఫం అయిన పిల్ల అన్నం తినకుండా మానేస్తే ఎలా అని అనాలని వున్నా ధృతి జవాబులు చెప్పగలదన్న ధీమాతో అనలేదు. మోక్షకు కూడా అదే నమ్మకం.
	”చెప్పు ధృతీ! ఓ.కెనా?” అడిగాడు ఆనంద్‌.
	”ఓ.కె. బావగారు! అడగండి!” అంది. ఆమె సరదా పడటం లేదు కాని త్వరగా అక్కడ నుండి వెళ్లాలని…
	”స్మాల్‌ కొశ్చన్స్‌ అడుగుతాను” అన్నాడు.
	”ఓ.కె.”
	”నేను అడిగాక ఓహ్‌ ఇంతేనా! ఇంత ఈజీనా అని నీకే అన్పిస్తుంది” అన్నాడు ఆమెనే చూస్తూ.
	”సరే బావగారు! నేను దేనికైనా ఒప్పుకుంటున్నాను కదా! ముందు మీరు అడగండి!” అంది. ఆమెకు లోలోన విసుగ్గా వుంది. అత్తగారు ఆనంద్‌వైపు ఆసక్తిగా చూస్తుండడం వల్లనో ఏమో ఆ విసుగును బయటకు రానివ్వాలంటే భయంగా వుంది. లేకుంటే ఎప్పుడో గదిలోకి వెళ్లి తలుపు పెట్టుకునేది. సతీష్‌ దగ్గర నుండి వచ్చే ఫోన్‌ కోసం ఎదురుచూస్తూ మొబైల్‌ని బెడ్‌మీద పెట్టుకొని వుండేది. ‘ఈ ఖర్మంటి నాకు’ అని అనుకుంటోంది.
	అతను మళ్లీ ధృతితో
	”అడుగుతాను. మన ఇందిరాగాంధీ, నెహ్రూ తెలుసుకదా? అలాగే పదకవితా పితామహుడు తెలుసుకదా?” అన్నాడు.
	”పర్సనల్‌గా తెలియకపోయినా వాళ్ల పేర్లు విన్నాను. అబ్దుల్‌కలాం పేరు, డా|| సి. నారాయణరెడ్డి పేరు కూడా విన్నాను” అంది ధృతి.
	”జస్ట్‌ వాళ్లకు సంబంధించినవే అడుగుతాను” అన్నాడు.
	”అడుగుతాను, అడుగుతాను అంటూ చిరాకు పుట్టేలా చెయ్యకపోతే త్వరగా అడగొచ్చుగా! అయినా ఈయనగారిలో ఇంతెప్పుడు ఏడ్చింది. భార్యతో గట్టిగా నాలుగు మాటలు సంతోషంగా మాట్లాడలేని ఈయనకు మరదలుతో ఇన్ని మాటలు అవసరమా? ఎందుకిలా ప్రవర్తిస్తున్నాడు? అని మనసులో అనుకుంటున్న మోక్షకు నిద్ర ఆగటం లేదు. పగలంతా ఆఫీసులో కూర్చుని కూర్చుని వచ్చి ఇప్పుడు మళ్లీ ఆనంద్‌ నిర్వహించే ఈ క్విజ్‌ను వింటూ కూర్చోవాలంటే కూర్చోలేక పోతోంది. ఆమెకు రేపు ఆఫీసుకెళ్లగానే అక్కడ వుండే హెవీ వర్కే కళ్లముందు కదులుతోంది.
	”ఒన్‌ మినిట్” అంటూ ఆగాడు. అత్యుత్సాహంగా ఆమెనే చూస్తున్నాడు.
	అదిచూసి ఏమిటో రోజురోజుకి ఆనంద్‌లో ఈ వింత మార్పు అనుకుంది మోక్ష. అతనిలోని ఆ ఉత్సాహం ఆ తుళ్లింత చూస్తుంటే చూపు తిప్పుకోలేకపోతోంది. ఆమె కాపురానికి వచ్చాక ఆనంద్‌ ఇంత ఆనందంగా ఎప్పుడూ లేడు. ఎప్పుడు చూసినా దిగాలుగానే వుండేవాడు… ఈ మార్పు చూడానికి బాగున్నా అదేదో నాతో ఇలా వుంటే ఇంకా బావుండేది కదా అని అనుకుంది.
	అతను వేయబోయే ప్రశ్న పెదవి దాటింది.
	”ప్రస్తుత పోటీలో మనిషి నిలబడి గెలవాలంటే ప్రధానంగా ఆ మనిషికి ఏం కావాలి?” అన్నాడు.
	ధృతి కొద్దిసేపు ఆలోచించి ”సునిశిత నైపుణ్యం” అంది.
	”వెరీగుడ్‌!” అంటూ క్లాప్స్‌ కొట్టాడు ఆనంద్‌.
	అది చూసి మాధవీలత సంబరపడింది. ఇల్లన్నాక ఇంట్లో వుండే సభ్యులన్నాక ఈ మాత్రం సరదాలు, గేమ్‌లు లేకుంటే ఏం బావుంటుంది. ఇల్లంతా స్మశాన నిశ్శబ్దమే వుంటుంది. అదీ ఆమె అభిప్రాయం. అందుకే ఆనంద్‌తో సమానంగా ఆనందపడుతోంది.
	”ఇప్పుడు మన దేశానికి ప్రధానమంత్రి మన్మోహన్‌సింగ్‌ కదా! అలాగే మన భారతదేశానికి రెండో ప్రధానమంత్రిగా అప్పట్లో ఎవరున్నారు?” అన్నాడు.
	”ఇప్పుడైతే చెప్పగలను కాని అప్పట్లో ఎవరున్నారో నాకు తెలియదు” అంది.
	”ఓ.కె. దానికి ఆన్సర్‌ లాల్‌బహదూర్‌శాస్త్రి” అన్నాడు. అతని ఛాతి కొంచెం ఉబ్బింది.
	”భారతదేశానికి మొదటి మహిళా ప్రధానమంత్రి ఎవరు?” అన్నాడు.
	”ఇందిరాగాంధీ” అంది.
	”వెరీగుడ్‌” మళ్లీ క్లాప్స్‌ కొట్టాడు.
	ఆ చప్పుడుకి వాలిపోతున్న మోక్ష కనురెప్పలు వెంటనే అలర్టయి విచ్చుకున్నాయి.
	”పదవిలో వుండగా మరణించిన మూడో ప్రధానమంత్రి ఎవరు?” అన్నాడు.
	ఆమె చెప్పలేకపోయింది.
	”ఇది కూడా ఈజీ జవాబే… ఇందిరాగాంధీ. కానీ నువ్వు చెప్పలేకపోయావ్‌” అన్నాడు. మళ్లీ ఉబ్బింది అతని చాతి.
	”భారతదేశ మొదటి ప్రధానమంత్రి నెహ్రూ. అయితే ఆయన ఎంతకాలం పనిచేశాడు?” అన్నాడు.
	”తెలియదు” అంది.
	”16 సంవత్సరాల 286 రోజులు. ఇదికూడా చెప్పలేక పోయావ్‌!” అన్నాడు.
	ధృతి మనసు మీద సడన్‌గా నీళ్లు చిలకరించినట్లు ఉలిక్కిపడింది. ఎందుకో ఆమెకు ఓడిపోతుంటే బాధగా వుంది. తేలిగ్గా తీసుకోలేక పోతోంది.
	”ఇంకో చిన్న ప్రశ్న. ప్రధానమంత్రిని ఎవరు నియమిస్తారు?” అన్నాడు.
	ఆమె చెప్పలేకపోయింది. అత్తగారు, తోడికోడలు ముందు తలకొట్టేసినట్లైంది.
	”ఇది కూడా తుస్‌…” అన్నాడు.
	”రాష్ట్రపతి నియమిస్తాడు” అన్నాడు.
	ధృతి తలదించుకునే వుంది.
	అతను మళ్లీ అడగడం మొదలు పెట్టాడు.
	”కార్గిల్‌ యుద్ధకాలంలో భారత ప్రధానమంత్రి ఎవరు?” అన్నాడు.
	ఆమె చెప్పలేకపోయింది.
	అతను నవ్వి ”ఇది మీ యుద్ధంలో వుండేవాళ్లు ముఖ్యంగా తెలుసుకోవాలసిన ప్రశ్న. కార్గిల్‌ యుద్ధ కాలంలో భారత ప్రధాని ఎ.బి. వాజ్‌పేయ్‌” అన్నాడు. నువ్వు ఓడిపోతున్నావ్‌ అన్నట్లుగా చూశాడు. ఆమె ముఖం చిన్నబోయింది. కళ్లు చెమర్చేలా వున్నాయి.
	మోక్ష బిత్తరపోయి చూస్తోంది. ఇతనికి ఈ ప్రశ్నలు వేయాలన్న ఆలోచన ఎలా వచ్చింది? ఎప్పటి నుండి ఆలోచిస్తున్నాడు? ఇవన్నీ పోలీస్‌ పరీక్షల కోసం చదివే ప్రశ్నలు. ఆఫీసులో ఎవరైనా మాట్లాడుకుంటుంటే విని వుంటాడేమో! లేకుంటే ఇతని పర్సనాలిటీకి ప్రధానమంత్రి గురించి ప్రశ్నలు వేయడమేంటి? అసలు ప్రధానమంత్రి అంటేనే భారత ప్రభుత్వ వాస్తవ కార్యనిర్వాహక అధిపతి. అంతేకాదు దేశ ప్రజలకు, అధికార పార్టీకి, పార్లమెంటుకు, కేంద్ర కాబిన్‌ెకు, కేంద్ర మంత్రిమండలికి నాయకుడు. ఇంకా చెప్పాలంటే భారత రాజకీయ వ్యవస్థ ప్రధాన నిర్వాహకుడిగా వ్యవహరిస్తారు. ఇదంతా ఒకసారి ఆమె ఎగ్జామ్‌ కోసం చదివినప్పుడు వచ్చింది. ఇలాంటి ప్రశ్నలకు దృతి సరైన సమాధానాలు ఎలా చెప్పగలుగుతుంది? ఇది అన్యాయం కాదా? అంటే ఆమెను ఏడ్పించాలనే ఈ సన్నివేశాన్ని సృష్టించాడా? లేక ఆమెతో మాట్లాడుతూ గడపాలన్న ఇన్నర్‌ ఫీలింగ్‌, ఇంట్రెస్ట్‌ లాంటిది ఏమైనా వుందా? ఎటూ తేల్చుకోలేకపోతోంది మోక్ష.
	ధృతి అన్నం తినకుండా తన గదిలోకి ఏడ్చుకుంటూ వెళ్లిపోయింది.
	ఆమె ఏడుపు అక్కడ వున్న వాళ్లెవరూ చూడలేదు. ఆనంద్‌ నవ్వాడు. మాధవీలత కొడుకుతో పాటు కలిసి అన్నం తింటుంటే మోక్షకు ఒక్క ముద్దకూడా దిగలేదు. ఆమె బాధ ఆమెకుంది.
	ఆ రాత్రి అలా గడిచిపోయింది.
*****
తెల్లవారింది. అంకిరెడ్డి వాకింగ్‌కెళ్లి వచ్చాడు. ఆఫీసుకెళ్లాలని రెడీ అవుతున్నాడు.
	ఆనంద్‌ ఆఫీసుకెళ్లాలని రెడీ అవుతూ బిజీగా వున్నాడు. అతను ఆఫీసుకి వెళ్లక ముందే ”నాకు డబ్బులివ్వండి! ఇవాళ ఆఫీసు నుండి ఇంటికొచ్చేముందు నా కొలీగ్‌ని షాపింగ్‌కి తీసికెళ్లి నాకో డ్రెస్‌ తెచ్చుకుంటాను. రేపు నా బర్త్‌డే!” అంది మోక్ష.
	”డబ్బులు నేనివ్వను. బర్త్‌డేలు చేసుకోవటం నాకిష్టం వుండదు” అన్నాడు.
	”మనకు ఇష్టం వున్నా లేకున్నా చేసుకోవాలి. నేనేం ఇంట్లో చెయ్యమనటం లేదు. మా ఆఫీసువాళ్లే కేక్‌ తెచ్చి కట్ చేయిస్తారు. నాకే కాదు, ఆఫీసులో ఎవరి పుట్టినరోజు అయినా వాళ్లు అలాగే వాళ్ల ఖర్చులతోనే చేస్తారు. అది అక్కడి ఫార్మాలిటీ. ఇప్పుడు నేను వేసుకుంటున్న డ్రెస్‌లన్నీ పాతవే. రేపు అవే వేసుకెళ్తే అందరిలో నాకు షేమ్‌గా వుంటుంది” అంది.
	”రేపు ఆఫీసుకెళ్లటం మానేసి ఇంట్లో వుండు” అన్నాడు.
	నిర్ఘాంతపోయింది మోక్ష.
	ఒకరోజు తను పనిచేస్తున్న ఏర్‌టెల్‌ ఆఫీసులో తన కొలీగ్‌ ఆమె కూతురు పుట్టినరోజుకి డ్రెసెస్‌ తేవాలి తోడు రమ్మంటే వెళ్లింది. ఆ షాపులో ఆడపిల్లల డ్రెస్‌లు చూసి పూర్విని గుర్తు చేసుకుంది. వాటిల్లో ఎల్లో శాటిన్‌ షేడెడ్‌ నెట్ ఫ్రాక్‌, ఆపిల్‌ గ్రీన్‌ సెమీ రాసిల్క్‌ మెటీరియల్‌తో డిజైన్‌ చేసిన ఫ్రాక్‌, అవికాక కలంకారీ ఖాదీతో బ్లౌజ్‌, నేచురల్‌ డై ఖాదీతో లంగా చూడముచ్చటగా వున్నాయి. ఆ డ్రస్సులు పూర్వికి చాలా బాగుంటాయి. పూర్వి అక్కడ లేకపోయినా వాటిని వేసుకొని చూసుకున్నట్లే కళ్లకు కన్పిస్తోంది. అవి వేల ఖరీదులో వున్నాయి. కొలీగ్‌ టకటక నాలుగు డ్రెస్‌లు సెలెక్ట్‌ చేసుకొని ప్యాక్‌ చేయించుకుంది. వాటిల్లో ఒక్కటి కొనాలన్నా మోక్ష దగ్గర డబ్బులు లేవు. కోరిక వున్నా కొనలేక అలాగే ఇంటికొచ్చింది.
	ఆనంద్‌ ఆమె తలమీద తట్టి ”ఏంటి ఆలోచిస్తున్నావు? నేను వెళ్లొద్దన్నానని ఆఫీసుకెళ్లకుండా వుండకు. కొత్త చీరలు బీరువాలో చాలా వున్నాయి. అన్నీ అమ్మ కొన్నవే. మన పెళ్లిలో సతీష్‌ పెళ్లిలో కొన్నవన్నీ అలాగే వున్నాయి. వాటిలో ఒకి కట్టుకెళ్లు”
	”చీరలా? చీర కట్టుకెళ్లాలా?” ఒకరకంగా ముఖం పెట్టి అంది మోక్ష.
	”ఏంటి! ఏదో అంటున్నావ్‌?”
	”చీరలు హౌస్‌వైఫ్‌లకు బాగుంటాయి. ఇప్పుడు వాళ్లు కూడా చీరలు కట్టడం లేదు. నేను కడితే వింతగా చూస్తారు. మీ ఆఫీసులో ఎవరైనా చీరలు కడుతున్నారా?” అంది.
	”ఆడవాళ్లకి చీరలే బాగుంటాయి. ఆ చీరలన్నీ ఏం చేస్తావ్‌ పడేస్తావా?”
	”మీతో వాదించలేను. నేనే ఏదో ఒకటి చేస్తాలెండి!” అంటూ ఆఫీసుకెళ్లిపోయింది మోక్ష.
	ఆఫీసుకెళ్లిన మోక్ష శాలరీ వచ్చాక ఇస్తానని చెప్పి కొలీగ్‌ దగ్గర డబ్బులు తీసుకొని డ్రెస్‌ తెచ్చుకుంది.
*****
             ఉదయాన్నే ఇంట్లో అందరు బ్రేక్‌ఫాస్ట్‌ చెయ్యాలని డైనింగ్‌ టేబుల్‌ దగ్గర కూర్చున్నారు. అంకిరెడ్డి, ఆనంద్‌, మాధవీలత, మోక్ష తింటుంటే ధృతి  వడ్డిస్తోంది.
	ధృతికి ఈ మధ్య చాలా నీరసంగా అన్పిస్తోంది. పనికూడా తప్పనిసరై చేస్తున్నట్లే వుంది కాని ఒంట్లో ఏమాత్రం శక్తి వుండటం లేదు. ప్రతిరోజు రాత్రి డిన్నర్‌ టైంలో ఆనంద్‌ ఏదో ఒకటి అని నొప్పించటం వల్ల తిండి సరిగా తినడం లేదు. అది ఆమెకు నొప్పిగా వున్నట్లు అక్కడ ఎవరికీ అన్పించదు. మాధవీలత ఓ నవ్వు నవి ‘బాగుంది మీ బావామరదళ్ల సరసం’ అంటుంది. ఒక్కసారి కూడా మరదలితో ఆ మాటలేంటి? ఆ ప్రశ్నలేంటి? దాని భర్త ఊరిలో లేనప్పుడు దాన్ని మనమెంత ప్రేమగా చూడాలి అనిమాత్రం అనదు. దృతి వచ్చాక అందరం నవ్వుకుంటూ హేపీగా వున్నాంరా అని మాత్రం అంటుంది. వాళ్లు అలా వుండానికి ఎన్నిసార్లు తిండి మానేసి వుంటుందో, ఎన్నిసార్లు గదిలోకెళ్లి ఒంటరిగా పడుకొని ఏడ్చుకుని వుంటుందో ఎవరికీ కన్పించదు. అత్తగారింట్లో ఎవరికైనా కష్టంగానే వుంటుంది అన్న మాటల్ని ఆమె హాస్టల్లో వున్నప్పుడు అమ్మాయిల నోటి వెంట విన్న కారణం వల్లనో ఏమో ఇది పెద్ద కష్టం కాదులే అని మాత్రం చాలాసార్లు అనుకుంది. నేను చాలా హ్యాపీగా వున్నానని కూడా అనుకుంది…
	సతీష్‌చంద్ర ఆమెకు ఎప్పుడు ఫోన్‌ చేసినా అడిగే మొట్టమొదటి ప్రశ్న ‘డిన్నర్‌ చేశావా?’ అని… చెయ్యకపోయినా చేశాను అనే అంటుంది. ఒక్క రోజు కూడా ఇవాళ బావగారు అడిగిన కొశ్చన్స్‌కి ఆన్సర్‌ చెయ్యలేక డిన్నర్‌ మానేశానని మాత్రం చెప్పదు. అలా చెబితే అతను తిట్టొచ్చు. లేదా అతన్ని అతను తిట్టుకోవచ్చు, టెన్షన్‌ పడొచ్చు. భార్యను వదిలేసి సైన్యంలోకి వచ్చినందుకు బాధపడొచ్చు. తన వల్ల ఎవరూ బాధపడకూడదు. ప్రవీణ్‌ కూడా ఫోన్‌ చేసి ”తిన్నావారా?” అంటాడు ప్రేమగా. తిన్నాననే చెబుతుంది. తినలేదని చెబితే ఎవరూ వచ్చి తనకు తినిపించరు. పరిస్థితులు అనుకూలంగా వున్నప్పుడు, మానసికంగా సంతోషంగా వున్నప్పుడు తనే తినాలి. ఇది ఎవరి తప్పూకాదు. ఎవరి లోపం కాదు…
	మోక్ష టిఫిన్‌ తినటం పూర్తయ్యాక ఆమెకు లంచ్‌బాక్స్‌ అందిస్తూ ”హ్యాపీ బర్త్‌డే అక్కా” అంది. అది విన్నాడు ఆనంద్‌. దృతి ఇంకాస్త దగ్గరగా వెళ్లి ”అక్కా! నీ డ్రస్‌ కత్తి!” అంది. అది కూడా విన్నాడు ఆనంద్‌. మోక్ష వెంటనే ధృతి బుగ్గమీద ముద్దుపెట్టుకొని ”థాంక్యూ ధృతి!” అంది. అది కూడా చూశాడు ఆనంద్‌. చూసి వూరుకోలేదు.
	మోక్షను రెక్క పట్టుకొని అర్జంట్ గా గదిలోకి తీసికెళ్లాడు. అతనలా తీసికెళ్తుంటే ధృతి, మాధవీలత చూసి బర్త్‌డే గిఫ్ట్‌గా ఇంకేదో ఇస్తాడనుకొని ముసిముసిగా నవ్వుకున్నారు.
	కానీ లోపల వాళ్లు నవ్వుకున్న సరదా ఏం లేదు.
	”ఎప్పుడైనా ఆడవాళ్లు ఆడవాళ్లు ముద్దు పెట్టుకుంటారానే! చూడానికి చెండాలంగా లేదు. ఎక్కడైనా మగవాళ్లు కదా ఆడవాళ్లను ముద్దు పెట్టుకునేది” అన్నాడు.
	”అవునా!!” అన్నట్లు అతన్ని కింద నుండి పైకి చూసింది మోక్ష.
	ఆమె చూపుల్ని అతనేం పట్టించుకోలేదు. ”ఎలాగైతేనేం మా తమ్ముడు లేని లోటును నువ్వు భర్తీ చేసేలా వున్నావ్‌! మిమ్మల్నిద్దర్ని ఇలాగే వదిలేస్తే ఎంత దూరమైనా వెళ్లేలా వున్నారు. అలా వెళితే నాకు ఇబ్బందవుతుంది. మరీ అంత దూరం వెళ్లకు” అన్నాడు.
	అతన్ని లోలోన అసహ్యించుకుంది మోక్ష. భార్యను విష్‌ చెయ్యాల్సిన సందర్భంలో కూడా అతను ఇలా ఎలా మాట్లాడగలుగుతున్నాడు? ఎప్పుడు చూసినా ధృతి గురించే ఆలోచిస్తాడు. దృతితోనే మాట్లాడుతుంటాడు. ధృతి ఎటు వెళ్లినా ఏదో ఒక పని కల్పించి చెబుతుంటాడు. ఆమెకు అది నచ్చటం లేదు.
	”అసలేంటండీ మీ ఉద్దేశ్యం. ఈ మధ్యన మరీ ఎక్కువగా దృతి చేతనే మీ పనులు చేయించుకుంటున్నారు. ఇన్ని రోజులు ఆ పనులన్నీ నేనేగా చేశాను. ఇప్పుడు నేను లేనా? నాకేదో డౌట్ గా వుంది మీమీద… తమ్ముని భార్య బిడ్డతో సమానమంటారు. ఏదైనా చెడు ఆలోచన వుంటే కట్ చేసుకోండి?” అంది.
	”దవడ పగిలిపోద్ది అలా అన్నావంటే! అసలేంటే నీ మాటలు. నేనెలా కన్పిస్తున్నాను నీ కళ్లకు? మీ నాన్న మీ ఊరిలో మాజీ సర్పంచ్‌. మీ అన్నయ్య కూడా వ్యవసాయం చేసుకుంటూ పద్ధతిగా గౌరవంగా వున్నాడు. అందుకే నిన్ను పెళ్లి చేసుకొని కాపురం చేస్తున్నాను. విన్నావుగా నేను కాపురం చెయ్యాలంటే ఎన్ని పాటిస్తానో… అదీ నా లెవెల్‌. నా లెవెల్‌ మరచిపోయి మాట్లాడకు” అన్నాడు.
	ఆశ్చర్యంతో నోరెళ్లబెట్టిఃది మోక్ష.
	ఆమె నోటిని మూసి ”మీరు నా ఆశయాలను గుర్తించటం లేదు. అర్థం చేసుకోవటం లేదు. ప్రోనోటుతో సర్దుకుని మీవాళ్లు డబ్బులు ఇవ్వకపోయినా పెళ్లి చేసుకున్నవాడినే నేను. అలాంటి నన్ను అంతమాట అంటావా? నేనేమైనా మా తమ్ముడిని అనుకున్నావా? అడుక్కునే వాళ్లకి అన్నం పెట్టేవాడి చెల్లెలి చేయి పట్టుకొని కాపురం చేయానికి? అలాంటి వాళ్లతో పనులు మాత్రమే చేయించుకోవాలి. వేరే నువ్వనుకునే పనులు కాదు” అన్నాడు. ఆమె నోటితో పాటు కోపంతో ముక్కు కూడా మూశాడు. ఆమె ఊపిరాడక గింజుకుంది. అతను వదిలేశాక గాలి పీల్చుకుంటూ ”ఇంకొంచమైతే నా ప్రాణం పోయేది. ముక్కు మూస్తారేంటి? మామూలుగా మాట్లాడలేరా?” అంది.
	”నువ్వు మామూలుగా మాట్లాడేటట్లు మాట్లాడుతున్నావా? ఏదేదో మాట్లాడుతున్నావుగా. మండదా? ఆ మంటలో నేను నోరు మూశానో, ముక్కు మూశానో నాకెలా తెలుస్తుంది” అన్నాడు.
	ఆమె మరి కాస్త గాలి పీల్చుకొని ”మీకేం తెలియదు లెండి! నేను ఆఫీసుకెళ్లాలి” అంటూ ఆమె ఆ గదిలోంచి బయటకొచ్చింది.
ఇంకా వుంది..
రచన: మన్నెం శారద
కాన్వొకేషన్ జరిగిన రాత్రి వెంకట్ లిఖితని ముద్దు పెట్టుకున్నాక తిరిగి వాళ్ళిద్దరూ కలిసింది ఆ రోజే.
“నువ్వు చేసిన పనేంటి?”
లిఖిత సూటి ప్రశ్నకి తడబడుతూ “నేను నిన్ను ప్రేమించేను. అయ్ లౌ యూ” అన్నాడతను.
“అన్ని భాషల్లో చెప్పనక్కర్లేదు. నాకు తెలుగొచ్చు. కాని నువ్వు ప్రేమించేసేవని నిర్ణయించుకున్నాక నా ఇష్టాయిష్టాలతో పని లేకుండా నన్ను ముద్దు పెట్టేసుకోవచ్చును అనుకోవడాన్ని ఏమనాలి. ఆడదానికసలు ఇష్టాలుండవనా? నేనెంత హర్టయ్యేనో తెలుసా?” అంది లిఖిత సీరియస్‌గా.
“నాతో ఇంత చనువుగా తిరుగుతున్నావు. నీకిష్టమే నేనంటే అనుకున్నాను” అన్నాడతను నసుగుతూ.
“అవును. ఇష్టమే. నిన్ను స్నేహితుడిగా గుర్తిస్తాను. అభిమానిస్తాను. నీకు కష్టమొస్తే బాధపడతాను. కాని.. చాలా వ్యక్తిగతమైన అనుభూతుల్ని నీ నుండి పొందాలని యింతవరకెప్పుడూ నేననుకోలేదు. నిజం చెప్పాలంటె .. నీ ముద్దు నాకు జీవితమ్మీద ముద్దు మీదున్న తియ్యని అభిప్రాయాన్ని పూర్తిగా తుడిచి పెట్టేసింది” అంది లిఖిత కొంచెం తీవ్రమైన కంఠస్వరంతో.
వెంకట్ ఖంగు తిన్నట్టుగా చూశాడామెవైపు
“సారీ! నీకు బాధ కలిగిస్తే క్షమించు. నాకు జీవితంలో అప్పుడే ప్రేమ పెళ్లి అనే రొంపిలో ఇరుక్కోవాలని ఏ మాత్రమూ లేదు. జీవితంలో ఏదైనా సాధించాలనే మనస్తత్వం నాది!” అంది.
“మీ మమ్మీ సంపాదించింది చాలదనా?” కొంచెం వెటకారం మిళితమైన స్వరంతో అడిగేడు వెంకట్.
లిఖిత అతనివైపు చిరాగ్గా చూసి, “ఎవరో సంపాదించిన దాంతో తిని బతకాలనే సాధారణ మనస్తత్వం కాదు నాది. నువ్వు మాత్రం పెళ్లి అంటూ ఎందుకు తొందరపడుతున్నావో నాకు తెలియదు. అసలేం సాధించేవని?” అనడిగింది.
“సరే. సాధించే కనిపిస్తాను నీకు. నాకు డబ్బు లేదని, చాలాసార్లు నాకు ఫీజు కట్టేవని, నేనెక్కి తిరిగే బైక్, నేను తొడిగే బట్టలు నీవనేగా నీకింత చులకన నేనంటే?” అన్నాడు వెంకట్ కోపంగా.
లిఖిత అతని వైపు అప్రతిభురాలయినట్లుగా చూసి” నువ్వు చాలా తొందరపడుతున్నావ్ వెంకట్. అవన్నీ నేను నీకు స్నేహపూర్వకంగా మాత్రమే చేసేను. నిన్ను స్నేహితుడిగా ఎప్పటికీ గౌరవిస్తాను. కాని.. ఈ రకమైన అనుబంధాన్ని మాత్రం నేనెన్నడూ వూహించలేదు. ” అంది.
వెంకట్ సీరియస్‌గా లేచి నిలబడి”వస్తాను. తొందరలోనే నీ రుణం తీర్చుకునే ప్రయత్నం చేస్తాను” అంటూ విసురుగా వెళ్లిపోతుంటే కొంత బాధగానూ, మరికొంత చిరాగ్గానూ చూసి తనూ బయల్దేరింది లిఖిత.
మనసంతా చేదు తిన్నట్లుగా అనిపించింది.
వెంకట్ ఎందుకలా తొందరపాటుగా ప్రవర్తిస్తున్నాడో ఆమెకొక పట్టాన అర్ధం కాలేదు.
చిరాగ్గా హోటల్లోంచి బయటకొచ్చి అక్కడ రోడ్డు మీద సూట్‌కేసు తీసుకుని ఆటోకోసం నిలబడ్డ వ్యక్తిని చూసి “అంకుల్!” అంది దగ్గరికెళ్ళి.
మీనన్ ఆమెని చూసి “వస్తానమ్మా! ఇప్పుడు గోదావరి ఎక్స్‌ప్రెస్‌కి వెళ్లిపోతున్నాను.” అన్నాడు.
“అప్పుడేనా?”
“ఏం చేయను. వచ్చిన పని కాలేదు.”అన్నాడతను నిరాశని వ్యక్తం చేస్తున్న మొహంతో.
“ఏం పని?” సందేహంగా అడిగింది.
“నీకు చెప్పొచ్చునో లేదో మరి?” అన్నాడతను సంశయంగా.
“నేను బి.ఏ. యూనివర్సిటీ ఫస్టొచ్చేనంకుల్! నాకు మైనారిటీ తీరిపోయింది. నాకెందుకు చెప్పకూడదూ?” అనడిగింది లిఖిత రెట్టిస్తున్నట్టుగా.
“అయితే వెళ్ళి మీ అమ్మని మీ నాన్నగారి గురించడుగు. నాకు రైలుకి టైమయింది. వస్తాను” అంటూ ఆటో ఎక్కేసేడతను.
ఆటో సాగిపోతుంటే నిర్విణ్ణురాలయి చూసిందటువైపు లిఖిత.
“వ్వాట్! తనకి నాన్న వున్నాడా?” జవాబు దొరకని ప్రశ్న ఆమె మనసులో ఉదయించింది మొదటిసారిగా.
టైము రాత్రి పదిగంటలు దాటుతోంది.
లిఖిత తల్లి వున్న పూజగదిలోకి మాటిమాటికి తొంగి చూస్తోంది.
తండ్రి గురించి అప్పటికప్పుడు తెలుసుకోవాలన్న ఆత్రుత, తెలిసి తీరాలన్న పట్టుదల హృదయంలో బెలూన్‌లోకి ఊదుతున్న గాలిలా విపరీతమైన వత్తిడి తెస్తోంది. ఆ వత్తిడిని ఆమె లేత హృదయం భరించలేకపోతంది.
నిజానికి తన తల్లి ఆ టైములో పూజ గదిలోకి వెళ్లదు. హాల్లోనే కూర్చుని ఎదురుగా నిశీధిలో ఒదిగిపోయిన ఘోషతో తన ఉనికిని తెలియజేసే సముద్రం కేసి చూస్తూ కూర్చుంటుంది. ఎదురుగా బెర్త్‌లు ఖాళీలేక సముద్రంలోనే తిష్టవేసి దీపాలతో వెలిగే స్టీమర్లు, హార్బర్ వైపు దారి చూపుతూ నీటిలో దీపాలతో తేలియాడే పాంటూన్స్, మాటిమాటికి కాంతి ప్రదక్షిణాలు చేసే లైట్ హౌస్. ఆ కాంతిలో నిశ్చలంగా సముద్ర మధ్యభాగంలో కరకు రాతి గుండెలా కదలిక నిలబడిన డాల్ఫిన్ నోస్ చూసిన దృశ్యాల్నే ఆమె చూస్తుందో.. వాటికి అతీతమైన అలౌకిక దృష్టితో ఆమె యోగనిద్రలో వుంటుందో లిఖితకెన్నడూ అర్ధం కాదు. అప్పుడెంతగా పలకరించినా ఆమె పలకదని కూడా ఆమెకి అనుభవపూర్వకంగా తెలుసు. కాని ఈ రోజు ఆమె దినచర్యకి విరుద్ధంగా ఆమె పూజగదిలో దేవుడి ముందు కూర్చుని వుంది.
అంటే ఆమె కూడా ఏదో తీవ్ర సంఘర్షణకి గురవుతున్నదన్నమాట!
మీనన్ అంకుల్ తండ్రి గురించి ఏం చెప్పి వుంటాడు.
ఆయనకి గాని ఒంట్లో బాగుండలేదా?
మంచమ్మీద ఆఖరి ఘడియల్లో తను చూడకుండానే…”నో.. నెవర్!” లిఖిత అనుకోకుండానే బయటకి అరిచేసింది.
కేయూరవల్లి నిద్రాభంగమైనట్లుగా కూతురివైపు తిరిగి చూసింది.
“నాన్నకేమైంది?” ఆత్రంగా అడిగి9ంది లిఖిత.
కేయూర కనుబొమలు ఆశ్చర్యంగా పైకి లేచేయి.
లేచి గదిలోంచి బయకొస్తూ “నువ్వంతా విన్నావా?” అనడిగింది.
“లేదు. నేను వస్తుంటే మీనన్ అంకుల్ కనిపించేరు. వచ్చిన పని కాలేదని మీ నాన్న గురించి మీ అమ్మ నోటితోనే వినమని చెప్పి వెళ్ళిపోయేరు” అంది లిఖిత గబగబా.
కేయూరవల్లి చెక్కుచెదరని శిల్పంలా బాల్కనీలోకి నడిచింది.
ఆ వెనుకే లిఖిత కూడా వెళ్ళింది.
“నీకు మీ నాన్నంటే అంతిష్టమా?”
తల్లి ప్రశ్నకి తెల్లబోయింది లిఖిత.
“తండ్రంటే ఎవరికిష్టముండదు?” అంది ఆశ్చర్యంగా.
“ఎవరి సంగతో కాదు. నీ సంగతడుగుతున్నాను. ఆయన నీకేం చేసేరని? ఎత్తుకు తిప్పేరా? చదివించేరా? కనీసం ఇన్ని సంవత్సరాల్లో ఒక్కసారొచ్చి నిన్ను చూడాలని ప్రయత్నించేరా? ఎందుకని నీకంత మమకారం?”
కేయూర శరపరంపరలా వదులుతున్న ప్రశ్నల ధాటికి తలదించుకుంది లిఖిత.
“చెప్పవేం? ఏం చెబుతావు? నీ దగ్గరేం జవాబుందని?” అంది కేయూర హేళనగా.
ఈసారి లిఖిత తలెత్తింది. సూటిగా.
“నేనాయన దగ్గర పెరిగుంటే నువ్వన్నవన్నీ చేసి వుండేవారేమో! మీ ఇద్దరి మధ్య ఏం జరిగిందో నాకు తెలియదు. నువ్వు నన్ను నీ వెంట తెచ్చేసుకున్నావు. నన్ను చట్టం ప్రకారం తన దగ్గరకు లాక్కోక నీకే వదిలేయడంతో ఆయన సంస్కారం కనబడటం లేదా?”
కూతురి మాటలకు పకపకా నవ్వింది కేయూరవల్లి.
“ఎవరో తెలియకపోయినా తండ్రిని బాగానే వెనకేసుకొస్తున్నావు. పీతృ ప్రేమ బాగానే పొంగిపొర్లుతుంది. ఇంతకీ నేను ఆయన్నుంచెందుకు విడిపోయానో తెలుసా? నీకోసమే!” అంది గంభీరంగా .
లిఖిత విస్తుపోయినట్లు చూస్తూ”నా కోసమా?” అంది.
“అవును. ముమ్మాటికీ నీకోసమే. నీ తండ్రిని నేను ప్రేమించి పెళ్లి చెసుకున్నాను. అందుకోసం నా తండ్రిని కూడా ఎదిరించేను. కాని ఆయన నా ప్రేమకేం విలువిచ్చేడు. మనకిష్టమైన వస్తువుని కొనుక్కుని ఇంట్లో పడేసినట్లుగా నా మెడలో తాళికట్టి చెయ్యి దులుపుకున్నారు” అంది కేయూర ఆవేశంగా.
తల్లి గొంతులోని ఆవేశం దానివల్ల కల్గిన కంపన గమనించి తెల్లబోయింది లిఖిత.
“ఇప్పుడసలాయన కెలా వుందో చెప్పమ్మా!” అంది అసహనంగా.
కేయూర చూపు తిప్పి కూతురికేసి తీక్షణంగా చూసింది.
“నీకు చాలా ఆందోళనగా వున్నట్లుంది. నువ్వనుకునే ప్రమాదస్థితిలో ఆయనేం లేరు. నీ తండ్రి ఒక సైంటిస్ట్. పేరు కార్తికేయన్.”
తల్లి మాట విని లిఖిత మొహంలో ఆస్చర్యం, ఆనందం చోటు చేసుకున్నాయి.
ఆయనగురించి ఇటీవల కొన్ని పేపర్లు రాసిన వార్తలు కూడా ఆమె చదివి వున్నది.
“అంటే.. మరణం లేకుండా.. ప్రయోగాలు చేస్తున్న.. కార్తికేయన్..?”
“ఎగ్జాట్లీ ఆయనే. ఆయనిప్పుడు తన ఇరవై రెండు సంవత్సరాల నిరంతర కృషి విఫలం కాగా, కేరళ అడవుల్లోని మాంత్రికుల్ని ఆశ్రయించి ఆ రహస్యాన్ని తెలుసుకోవాలని కేరళ బయలేరుతున్నారట. ఆ విషయం చెప్పడానికే మీనన్ వచ్చేరు” .
“ఈ సంగతి మనకెందుకు చెప్పేరు?”
“మీ నాన్నని రక్షించుకోమని”.
“ఆయనకేమవుతుందని?” ఆశ్చర్యంగా అడిగింది లిఖిత.
“కేరళ రాష్ట్రం గురించి నీకు తెలియదు. మా నాన్నగారు ఎ.ఎస్.పిగా సర్వీసులో జేరి ఐ.జి గా హార్టెటాక్ తో పోయేరు. ఆయన పుణ్యమా అని నేను తమిళనాడు, కేరళ చూడటం జరిగింది. కేరళ ఒక చిత్రమైన, సుందరమైన రాష్ట్రం. దేవతలకు స్వర్గంలో వుండతానికి విసుగు కలిగినప్పుడు భూలోకంలో విహారానికి రావడానికి కేరళని అంత సుందరంగా సృష్టించుకున్నారని కేరళీయులు నమ్ముతారు. దేవతలక్కడికి నిజంగా వస్తారో రారో కాని.. ఆ రాష్ట్రంలో ప్రకృతి సర్వాంగ సుందరంగా వుంటుంది. నీకు తెలుసో లేదో అక్కడసలు నిరక్షరాస్యత లెనే లేదు. భారతదేశంలో దొరికే సుగంధ ద్రవ్యాల కోసం ప్రతి విదేశీయుడూ కాలు పెట్టిందా రాష్ట్రంలోనే. కాని.. ఇన్ని వున్న ఆ రాష్ట్రంలో గొప్ప గొప్ప ఆయుర్వేద మందులతో పాటు.. మనిషిని మట్టుపెట్టే చేతబడులు.. క్షుద్రపూజలు కూడా వున్నాయి. అందుకే మీనన్ మీ నాన్నగారక్కడ కెళ్ళడానికి ఇష్టపడక భయంతో మనల్ని వెదుక్కుంటూ వచ్చేరు!” కేయూర గాధంగా విశ్వసిస్తూ అంది.
తల్లి చివరి మాటకు నవ్వొచ్చింది లిఖితకి.
“నువ్వేం చదువుకున్నావమ్మా?” అంది అమాయకంగా.
“ఎం.ఏ.లిటరేచర్”
“అంత చదువు చదివి నువ్వు చేతబడుల గురించి, క్షుద్రపూజల గురించి మాట్లాడుతుంటే నవ్వొస్తుంది నాకు.ఇంకా ఈ రోజుల్లో కూడా ఇలాంటివి నమ్మి ఇతరుల్ని నమ్మేట్లు చేయడం నేరం!” అంది లిఖిత హేళనగా.
“అలా కూర్చో” అంది తనూ కుర్చీలో కూర్చుంటూ.
లిఖిత కూర్చుని తల్లి మొహంలోకి చూసింది.
“అవును, ఈ రోజులు! ఈ రోజుల గురించి మా అమ్మమ్మ ఊహించి కలలు గంటూ నా పక్కలో పడుకుని చెప్పిన మాటలింకా న అచెవిలో గింగురుమంటూనే వున్నాయి. నేను పుట్టగానే మా అమ్మ చనిపోతే అమ్మమ్మే కొంతకాలం పెంచింది నన్ను. ఆమె స్వాతంత్ర్య సమరంలో పాల్గొని జైలుకెళ్ళింది. ఉప్పు సత్యాగ్రహంలో గాంధీగారితో కలిసి కన్నకూతురి భవిష్యత్తు గురించి కాక దేశానికి రాబోయే మంచి రోజుల గురించి ఆలోచించి ఆనందపడేవారట. స్వాతంత్ర్యం రావడం వాళ్లు జైళ్లలోంచి బయటికి రావడం ఉన్న ఆస్థిని దేశానికి సమర్పించిన వాళ్లు ఏదో చిన్న టీచరు ఉద్యోగం సంపాదించుకోవడం జరిగిపోయేయి. మా తాతగారు బారిస్టరు చదివి కూడా ‘లా’ ప్రాక్టీసు చేసి ‘లాయరు’ కావడానికిష్టం లేక ఆ పట్టాని చింపి టీచరు పని చేసేరు. ఇదంతా ఎందుకు చెబుతున్నానంటే వాల ఆదర్శాల గురించి, వాళ్ల విశాల దృక్పధం గురించి, స్వార్ధమెరుగని వాళ్ల పరమార్ధం గురించి, స్వాతంత్ర్యం వచ్చేక కట్నాలు పోతాయని స్త్రీలకి గౌరవం పెరుగుతుందని లంచాలు, జులుంలు నశించిపోతాయని భారతీయులంతా ఒక తాటి మీద నడిచి దేశాన్ని ప్రగతి బాట మీద నడిపిస్తారని స్త్రీ,పురుష బేధాలు నశించిపోతాయని నిత్యావసర వస్తువుల ధరలు తగ్గుతాయని వీటినే చందమామ కథలుగా చెప్పేది అమ్మమ్మ.
“అమ్మమ్మ చచ్చిపోయింది. ఆవిడ కలలెంత కల్లలో నేను ప్రత్యక్షంగా చూస్తున్నాను. కట్నాలు లక్షలు, కోట్లలోకి పెరిగిపోయేయి. స్త్రీ శరీరం వ్యాపార వస్తువయిపోయింది. చూస్తుండగానే కుల, మత, ప్రాంతీయ భావాలు కలరా, ప్లేగు వ్యాధుల కన్నా తీవ్రంగా ప్రబలిపోయేయి. మనకో చట్టం, భద్రత ఉన్నాయని , మనకి అన్యాయం జరిగితే అక్కడ మొరపెట్టుకోవచ్చని ఎవరైనా నమ్మితే వాళ్లంత పిచ్చివాళ్లు ఈ ప్రపంచంలో ఎవరూ ఉండరు. స్వాతంత్ర్యం వచ్చిన ఈ నలభయ్యేడు సంవత్సరాల్లో మన గొయ్యి మనమే తవ్వుకున్నాం. న్యాయాన్ని ధర పెట్టి అమ్ముకుంటున్నాం. మెడలో నగలు, వేసుకొచ్చిన కారులు చూసి మనుషుల్ని గౌరవిస్తున్నాం. ఇక చేతబడుల్ని, క్షుద్రపూజల్ని నమ్మితే తప్పేముంది. మన నేతలే బాబాల్ని ఆశ్రయించి వాళ్ల పాదాల దగ్గర కూర్చుంటున్నారు. గారడీ విద్యల్ని దైవలీలలుగా నమ్ముతున్నారు. యధారాజా తథా ప్రజా అని నువ్వు నేను నమ్మడంలో తప్పేముంది?”
తల్లికెలా జవాబు చెప్పాలో అర్ధం కాలేదు లిఖితకి.
“ఇప్పుడు నాన్నగారి సంగతి మాట్లాడు. ఆయనకేదన్నా ప్రమాదం జరుగుతుందంటావా?” అనడిగింది ఆందోళనగా.
“ఆ సంగతి నేనెలా చెప్పగలను. ఆ ఇంటీరియర్ ఫారెస్టులో ఎలాంటి మాత్రికులున్నారో నాకేం తెలుసు. అయినా మనల్ని కాదనుకున్న వ్యక్తి గురించి మనమింత సేపెందుకు ఆలోచించాలి.?”
తల్లి ప్రశ్నకీసారి లిఖిత ఎర్రబడిన కళ్లతో చూసింది.
“ఎందుకా? ఆయన నీకు భర్త. నాకు తండ్రయినందుకు. నువ్వెన్ని చెప్పినా నేను వెళ్లి తీరతాను. ఆయన్నొకసారి చూడాలని లేదని నీకబద్ధం చెప్పలేను”.
ఈసారి కేయూర మ్రాన్స్పడినట్లు చూసింది కూతురివైపు.
“వెళ్లు. వెళ్లి ఆయన్నుద్ధరించు. ఎవరికోసం నేనింత కాలం వొంటరిగా ఒక మ్రోడులా జీవించేనో వాళ్లే కూతపెట్టి తండ్రి తరఫున మాట్లాడుతుంటే నాదేముంది?” అంది కన్నీళ్లతో.
ఆమె కన్నీళ్లని చూసింది లిఖిత హృదయం.
అన్ని భావాలని అతీతంగా ఒక యంత్రంలా ఇంతకాలం పని చేసుకుంటూ పోతున్న తల్లి హృదయంలో కూడా ఇంకా అనుభూతుల గోతులున్నాయా? అని ఆశ్చర్యపోయిందామె మనసు.
“చావుని నివారించాలనే అమాయకత్వంతో పసిపిల్లల్ని బలిచ్చే ఒక మాయగాడి చేతిలో పదమూడేళ్ల వయసులో చిక్కుకున్నారు మీ నాన్న. ఆ రాకెట్‌ని పట్టుకుని మీ నాన్నని యింటికి తీసుకొచ్చెరు మా నాన్న భాస్కర్ ఎస్.పి. ఇతనిలోని పట్టుదల చూసి చదివించేరు. మేమిద్దరం మంచి స్నేహితులుగా మసలేవాళ్లం. వయసుతో పాటు నాలో అతనిపట్ల ప్రేమ చోటు చేసుకుంది. మా నాన్న మా పెళ్లికి ఇష్టపడలేదు. అప్పటికాయన ఐ.జి గా పని చేస్తున్నారు. ఆయన వద్దనడానికి కారణం అతనికి డబ్బులేకపోవటం కాదు. పి.హెచ్.డి చేసి ఎప్పుడూ మరణం గురించి ఆలోచించే ఈ మనిషి భార్యని భర్తగా సుఖపెట్టలేడని.. కాని నేను వినలేదు. మా పెళ్లి జరిగిపోయింది. మీ నాన్నకి జుబ్లీ హిల్స్‌లో ఒక స్వంత లాబరేటరీ కట్టించేరు మా నాన్న. నేను ప్రెగ్నెంటయ్యేను. ఆ సమయంలో మీ నాన్న నుండి నేనాశించిన అనుభూతుల్ని పొందలేకపోయేను. మా నాన్న హార్టెటాక్‌తో చనిపోయినప్పుడు కూడా పట్టనట్లే వున్నారు. చావు లేకుండా మందు కనుక్కోవలని ప్రయోగాలు చేసే ఈ మనిషి తననంతవాణ్ని చేసిన మనిషి చచ్చిపోతే విచారించలేదు. నా మనసుకి ఎక్కడో తీరని దెబ్బ తగిలి దాని రూపం కోల్పోయింది. అయినా సహించేను. ఇంతలో నాకు నొపులొచ్చేయి. ఎవరో హాస్పిటల్లో జాయిన్ చేసేరు. మరెవరో పురుడు పోసేరు. నువ్వు పుట్టేవు. ఆయనొక్కసారి కూడా వచ్చి చూడలేదు. తన మొదటి సంతానాన్ని చూసి ఏ తండ్రయినా మురిసిపోతాడు. కాని.. అది జరగలేదు. నా మనసింకా వంగిపోయింది. పొత్తిళ్లలో నిన్ను పెట్టుకుని ఇల్లు చేరేను. అప్పుడు కూడా ఆయన ఇంటికి రాలేదు. లాబ్‌లోనే అహర్నిశలూ గడపటం మొదలెట్టేరు. ఎందుకీ పెళ్ళి? ఏమిటి నేను పొందుతున్నది. పెళ్లి ఒక కమిట్‌మెంట్. తర్వాత భార్యాభర్తలు ఒకరి నుండి మరొకరు ఆశించేవి కంపానియన్‌షిప్. కన్సొలేషన్, కన్సర్న్, ఇవేమి లభించని ఈ పెళ్లినేమనాలి. మా నాన్న ఎందుకితనితో వివాహం వద్దన్నారో నాకు బాగా అర్ధమయింది. అయినా ఓర్చుకున్నాను. కాదు. మాకు విడిపోయే రోజు దగ్గరకొచ్చేసింది. నీకు అనుకోకుండా బాగా జబ్బు చేసింది. డయేరియా. పసిపిల్లలకి దీన్ని మించిన జబ్బు లేదు. నేను లాబ్‌కి ఫోన్ చేసేను. అయినా ఆయన రాలేదు. ఒక కుక్కపిల్ల ప్రాణాల్ని కాపాడే ప్రయోగం చేస్తున్నారాయన. కన్నకూతురి చావు బ్రతుకుల్ని పట్టించుకోలేదాయన. నిన్ను తీసుకుని భోరున కురిసే వర్షంలో కారు స్వయంగా డ్రైవ్ చేసుకుంటూ నీలోఫర్ హాస్పిటల్ చేరుకున్నాను. వారం రోజులు చావు బ్రతుకులతో పోరాడి బతికేవు నువ్వు. ఈ లోపు నేను ప్రార్ధించని దేవుడు లేదు. ఇక నా మనసు పూర్తిగా విరిగిపోయింది. నిన్ను తీసుకుని తిన్నగా విశాఖపట్నం వచ్చేసేను. ఇక్కడ నాకొక స్నేహితురాలుంది. ఆమె సహాయంతో కేయూర టెక్స్‌టైల్స్ ప్రారంభించేను. దాదాపు నీ వయసు, ఈ కంపెనీ వయసూ ఒకటే. నీ ప్రాణాల్ని కాపాడినందుకే నేను దేవుళ్ళకంతగా పూజ చేస్తాను. ఈ నిరాసక్తం, నిస్తేజమూ, నిర్లిప్తమయిన నా జీవితంలో నువ్వే ఒక వెలుగురేఖవి. నీ ఆలంబనతో అల్లుకుంటూ ఊపిరి పోసుకుంటున్నది నా బ్రతుకు. ఇప్పుడు చెప్పు కేవలం పుట్టుక నిచ్చిన నీ తండ్రి నీకు ఏం చేసేరు. ఏమైనా చేసేరనుకుంటే వెళ్లు. నేను నిన్నాపే ప్రయత్నం చెయ్యను” అంది కేయూరవల్లి తనిన్నాళ్లూ ప్రోది చేసుకున్న గాంభీర్యాన్ని వదలి కన్నీళ్లతో.
తల్లి చెప్పిన కథ విని తల్లడిల్లిపోయింది లిఖిత.
వెంటనే తల్లిని కౌగిలించుకుని “నేనెక్కడికీ వెళ్లనమ్మా నిన్నొదిలి” అంది ఏడుస్తూ.
కేయూర ఆమె ముంగురులు సవరిస్తూ “ఏడవకు. అందుకే ఎప్పుడూ మీ నాన్న సంగతులు మాట్లాడలేదు నేను” అంది ఓదార్పుగా.
******
లిఖిత ఉలిక్కిపడి నిద్ర లేచింది.
తండ్రి ఏదో కష్టంలో ఇరుక్కుపోయి తనని పిలుస్తున్నట్లుగా కలొచ్చిందామెకు. ఎంత ఫ్రాయిడ్ సిధాంతాన్ని నమ్ముదామన్నా మనసేదో చెడునే ఊహిస్తున్నది. మనం చదివిన చదువుకి, విజ్ఞానానికి ఏ మాత్రం పొంతన కుదరని అతీతమైన అదృశ్య శక్తులేవో వున్నాయేమోనన్న అనుమానం ఎంత వద్దన్నా ఆమె మీదకి ప్రాతఃకాలపు నీడలా సాగుతూనే వుంది.
ఆమె లేచి మంచినీళ్లు తాగి తిరిగి ఫ్రిజ్ మూస్తూ పూజగది వైపు చూసింది. అక్కడ అఖండ దీపం వెలగడం లేదు. అగరొత్తుల ధూపం అలుముకోవదం లేదు. ముఖ్యంగా ధ్యానముద్రలో తల్లి అక్కడ కనిపించకపోవడంతో లిఖిత తల్లడిల్లిపోతూ తల్లి బెడ్‌రూంలోకి తొంగి చూసింది. తల్లి గోడకి మొహం పెట్టుకొని పడుకొనుంది.
లిఖిత గోడ గడియారం వైపు చూసింది.
టిక్కుటిక్కు శబ్దాలతో కాలాన్ని ముందుకు నెడుతూ సెకండ్స్ ముల్లు ముందుకు కదులుతుందంటే చిన్న ముల్లు అయిదు మీద, పెద్ద ముల్లు రెండు మీదకు చేరుకున్నయి. నాలుగ్గంటలకే లేచి పూజ మొదలెట్టే తల్లి ఈరోజు అయిదూ పది నిమిషాలయినా లేవకపోవడంలోని అంతరార్ధం అర్ధం కాక గదిలోంచి చిన్న నిష్క్రమించబోతూ బెడ్ లైటు కాంతిలో ఆమె భుజాలు కదులుతున్నట్లుగా అనుమానమొచ్చి అక్కడే నిలబడింది కొంత సేపు.
అయిదు నిమిషాలనంతరం ఆమె వెక్కిళ్ళు అణుచుకుంటూ ఏడుస్తున్నదనే విషయం అర్ధమయింది లిఖితకి.
కంగారుగా వెళ్లి తల్లి మంచం మీద కూర్చుని తల్లిని తనవైపు తిప్పుకుంది.
కూతురిని గమనించగానే కేయూరలో దుఖఃమధికమయింది.
భోరున కూతురి వడిలో తల పెట్టుకుని ఏడ్చింది.
ఆమె ముఖం చూసి నిర్విణ్ణురాలయింది లిఖిత.
********
ఎప్పుడూ ధీరగంభీరంగా వుండే తల్లి యిలా డీలాపడి ఎందుకేడుస్తుందో ఆమెకెంత మాత్రం అర్ధం కాలేదు.
“అమ్మా! అమ్మా! ఏం జరిగింది?” అనడిగింది ఆత్రుతగా.
కేయూరవల్లి జవాబు చెప్పలేదు. ఇంకా కూతురి వడిలో మొహం దాచుకుని ఏడుస్తూనే వుంది.
“నేను, నేను వెళ్లనన్నాను కదమ్మా నాన్నగారి దగ్గరకి” అంది లిఖిత తల్లినూరడించే ఉద్ధేశ్యంతో.
కేయూర రివ్వున తలెత్తింది.
“లేదు. నువ్వెళ్లి తీరాలి”
ఈసారి ఆశ్చర్యపోవడం లిఖిత వంతయింది.
విప్పారిత నేత్రాలతో తనని వింతగా చూస్తున్న కూతుర్ని గమనించి తల దించుకుంది కేయూర.
“రాత్రంతా నాకు నిద్ర పట్టలేదు. గతమంతా తలచుకునేసరికి మీ నాన్నతో గడిపిన కొద్దికాలం ఎంతో సుదీర్ఘంగా అనిపించింది. ఆయన నన్ను పట్టించుకోకపోయినా ఆయన్ని నేను సిన్సియర్‌గా ప్రేమించేను. ఎంత విదిలించుకున్నా గుండెలో ఎక్కడో ఒక చిన్న పరమాణువులా ఆయన పట్ల నాకింకా ప్రేమ వుందనే నిజాన్ని ఈ రాత్రి రుజువు చేసింది. ఆయనకేమన్నా అవుతుందేమోనని భయంగా వుంది. వెంటనే నువ్వెళ్లి ఆయన్ని ఈ ప్రయాణం నుండాపు” అంది కేయూర ంలానమైన మొహంతో.
తల్లి మాటలు వినగానే లిఖిత మొహంలో సంతోషం చోటు చేసుకుంది.
“నిజంగానామ్మా?” అంది సందేహంగా.
“నిజంగానే. ఆలస్యం చేయకు. వెళ్లి ముందు మీనన్ గారిని కలువు. ఆయన నిన్ను మీ నాన్నగారికి పరిచయం చేస్తారు.” అంది.
లిఖిత తల్లివైపు పేలవంగా చూసింది.
“తండ్రికి కూతుర్ని మరొకరు పరిచయం చేయడం.. చాలా హాస్యాస్పదంగా వుంది కదూ!”
“అది కాదు. నువ్వూ రాకూడదూ!”
“ఇప్పుడు కాదు. అనుబంధం నాతోనయినా ఆ బంధానికి వారధిగా నిలబడిన నీకే యిప్పుడెక్కువ ప్రాధాన్యత వుంది. నీ మాటే ఆయన వింటారు. వింటారు కాదు విని తీరతారు. వెంటనే ఏ రైలుందో చూడు” తల్లి ఆజ్ఞ లభించగానే లిఖిత ఎగిరి గంతు వేసినంత పని చేసి తల్లిని కౌగలించుకుంది తనకి జన్మనిచ్చిన తండ్రిని చూడబోతున్నాననే ఆనందంతో…
సశేషం..
రచన: డి.కామేశ్వరి
“కుమారి రేఖతో మీ పరిచయం ఎన్నాళ్లుగా వుంది. ఆమె తండ్రి పేరు ఎన్నడూ అడగలేదా మీరు?”
“ఒక్క మూడు రోజుల పరిచయం మాది. మొదటిసారి రౌడీలు అల్లరి పెడుతుంటే శ్యాం ఆ సమయానికి అటునించి వస్తూ ఆమెని తీసుకుని మా యింటికి వచ్చాడు. ఆ రోజే ఆ రౌడీల గురించి చెప్పింది ఆమె. తరువాత మర్నాడే ఆ ఘోరం జరిగింది. ముందు రోజు ఆమె వున్న అరగంటలో ఆమె తండ్రి ప్రసక్తి రాలేదు.”
“ఆహా! నిన్న మీరు రోజంతా ఎక్కడ వున్నారు? ఏం చేశారు?”
“నాలుగ్గంటల వరకు కాలేజీలో క్లాసులు వున్నాయి. తరువాత   వచ్చి యింట్లోనే వున్నాను.”
“మీ అబ్బాయి శ్యాం కూడా యింట్లోనే వున్నాడా?”
“ఐదుగంటలకి కాలేజీనించి వచ్చిన దగ్గిరనించి ఇంట్లోనే వున్నాడు. టరం ఎగ్జాంస్ వస్తున్నాయని చదువుకుంటూ కూర్చున్నాడు.
“మీ యిద్దరూ యింట్లో వున్నారనడానికి ఏదన్నా ఎలిబీ చూపగలరా?”
“ఎలిబీ! యిలా ఈ ప్రశ్నలకు జవాబివ్వాల్సి వస్తుందని తెలిస్తే యిరుగింటి, పొరుగింటివాళ్ళని పిలిచి మాట్లాడేదాన్ని.. యింట్లో వుండడం యిరుగుపొరుగు చూసి వుండవచ్చు. పాలవాడు ఆరున్నరకి వచ్చాదు. అప్పుడున్నానని చెప్పచ్చు వాడ్ని అడిగితే..”
“అయితే మీకు ఆ రౌడీలకి ఏమీ సంబంధం లేదంటారా?”
“వుందనడానికి మాధవరావుగారేమన్నా సాక్ష్యం చూపించారా సార్! లేదు అనడం తప్ప యింకేం సాక్ష్యం చూపలేను సార్. పోనీ ఆ రౌడీలని పట్టుకొని వారు మేం చేయించామంటె ఆప్పుడు మమ్మల్ని శిక్షించుదురు గాని.. సార్ మాధవరావుగారు తనకి జరిగిన అవమానం నేను చూశానని. నాకు చేసిన అన్యాయానికి ఆ భగవంతుడు అదే శిక్ష కూతురికి విధించి శిక్షించాడన్న సంగతి నేను చూశానన్న ఉక్రోషం కొద్దీ నా మీద కసి తీర్చుకోవడానికిలా యీ నేరం మా మీద రుద్దాలని ప్రయత్నిస్తున్నారని నా ఉద్దేశం. ఏ ఆధారమూ లేకుండా ఎవరో ఏదో అన్నారని పరువు ప్రతిష్టలతో బతికే మమ్మల్ని ఈ విధంగా అవమానించడం ఎంతవరకు సమ్మతమో న్యాయమూర్తులు మీరే ఆలోచించండి? నన్నీవిధంగా అవమానించాడని ఆయన మీద పరువు నష్టం దావా నేనూ వేయగలను సార్. ఒక ఆడదాని జీవితంతో ఆడుకుని నిర్దాక్షిణ్యంగా ప్రవర్తించడమే కాకుండా ఎప్పుడో ఇరవై ఏళ్ళ కిందటి సంగతికిది ముడిపెట్టి మా మానాన మేం బతుకుంతుంటే నన్ను, నా కొడుకుని ఈ విధంగా అవమానించిన ఆయన  ఎంత పెద్దమనిషో న్యాయమూర్తులు మీరు గుర్తించాలి. ఏ ఆడపిల్లమీదనన్నా అత్యాచారం జరిగిందని వింటేనే ఆ రోజంతా మనసు వికలం అవుతుందే నాకు. నా పాత అనుభవం గుర్తుతెచ్చుకుని ఏ ఆడపిల్లకీ ఆ దుస్థితి రాకూడదని ఎప్పుడూ కోరుకుంటాను. అలాంటిది ఎప్పటి కక్షో తండ్రి మీద వుంటే అది కూతురు మీద తీర్చుకుంటానా? ఇంతకంటే యీ విషయంలో నేనేం చెప్పలేను సార్. నేను అనుమానితురాలినని మీకేదన్నా సాక్ష్యం దొరికితే తప్పకుండా నా మీద కేసు పెట్టండి సార్. తప్పకుండా దోషిని శిక్షించే హక్కు మీకు వుంది..”
 రాధాదేవి చాలా ఆవేశంగా మాట్లాడింది. అప్పటివరకు మాట్లాదిన మాటల్లో ఒక్క పాయింట్ కూడా ఆమెని అనుమానితురాలిగా చూపకపోవడంతో మెజిస్ట్రేట్ సందిగ్ధంలో పడ్డాడు. అసలు మాధవరావు కంప్లయింట్ చేసినప్పుడే ఎవిడెన్సు లేదని, అతని ఆరోపణ కేవలం అనుమానించి తప్ప, సాక్ష్యంతో బలంగా లేకపోవడంతో అరెస్ట్ వారంట్ యివ్వలేకపోయాడు. యినస్పెక్టర్ కూడా మాధవరావు ఆరోపణలో బలం లేదన్న అభిప్రాయమే వెలిబుచ్చాడు. కాని మాధవరావు పాత సంగతులన్నీ చెప్పి, చాలా నమ్మకంగా ఆమే చేయించిందని, ఆ రౌడీలకి డబ్బిచ్చి వినియోగించి వుంటుందని నేరం తన మీదకి రాకుండా  యింకో రౌడీల గురించి చెప్పి వుండవచ్చని, ఆ రౌడీలు ఆ రోజు రేఖని అల్లరి పెట్టడం చూశాక ఆ సాకుతో రేఖమీద అత్యాచారం చేయించితే ఆ నేరం తనమీదకి రాకుండా రౌడీల మీదకి వెడుతుందని,ఆ రౌడీలు ఆ రోజు కిళ్ళీ కొట్టు దగ్గరే వుండగా వాళ్ళెలా చేశారని, ఇది రాధపనే అని చాలా పట్టుదలగా వాదించడంతో ఇనస్పెక్టర్‌కి కాస్త అనుమానం వచ్చి కేసు మెజిస్త్రేట్‌కి వెల్లడించాడు. అరెస్టు వారంటు యివ్వడానికి తగిన బలమైన సాక్ష్యం లేనందున అనుమానితులుగా ప్రశ్నించేందుకు రప్పించాడు మెజిస్త్రేట్. ఇప్పుడు రాధాదేవి మాటలు వింటుంటే ఆ మాటల్లో ఆవేదన, నిజాయితీ కన్పించింది. రాధాదేవిలాంటి చదువుకున్న స్త్రీ ఇంత నీచానికి దిగజారలేదు అంపించింది. నిజంగా ఎవరో రౌడీల చేత ఆ పని చెయించితే ఎప్పటికన్నా ఆ నిజం బయటికి వస్తుందన్న భయం వుంటుంది. ఆ రౌడీలు బ్లాక్ మెయిల్ చేస్తారన్న భయం వుంటుంది. ఏ మాత్రం  జంకు ఆ మొహంలో కనపడలేదు. పిరికితనం ఆ మాటల్లో లేదు. నిబ్బరంగా మాట్లాడిన ఆమె మాటలను సందేహించ లేకపోయాడు.
మెజిస్ట్రేత్ సందేహం చూసి రాధాదేవికి ఒక ఆలోచన తట్టి “సార్.. మీకు ఇంకా అనుమానంగా వుంటే ఆ ఆటోడ్రైవర్ ఎవరో అతని గురించి వాకబు చేస్తే ఆ ఆటోలో ఎవరింటికి తీసుకెళ్లారో తెలిస్తే అసలు దోషులెవరో తెలుస్తుంది” ధైర్యంగా సలహా యిచ్చింది.
“ఆ ఆటోడ్రైవర్ ఎవరో వచ్చి పోలీసులకి విషయం చెప్పి సాయపడవలసిందిగా పేపరులో కోరాం. కాని యిప్పటీవరకు అతను రాలేదు. అతను వచ్చి ఇంఫర్మేషన్ యిస్తే పని సగం సుళువవుతుంది”
“సార్.. అలా కాదు. ఈ రేప్ కేసులో అనుమానితులుగా మమ్మల్ని అనుకుంటున్నట్టు పేపరుకి వార్త యివ్వండి. నిజంగా దోషులెవరో అతనికి గుర్తుండి వుంటుంది కనుక ఓ స్త్రీ అనవసర నిందకి గురి అవుతుందని అయినా అతను బయటికి వచ్చి నిజం చెప్పవచ్చు.”
మెజిస్ట్రేట్, యినస్పెక్టర్ ఆశ్చర్యంగా చూశారు. “మీ పేరు పేపర్లో వస్తే, మీ పరువు.. మీ పేరు… మీకేం అభ్యంతరం లేదా?”
“ఫరవాలేదు సార్.. ఒక ఆడపిల్లకి జరిగిన అన్యాయం రూపుమాపడం కోసం నా పరువు పణంగా పెట్టగలను. నా మీద పడిన నింద మాపుకోవడం కోసం, నా నిజాయితీ నిరూపించుకోవడం కోసం నా పేరు వీధిలో పడినా నాకిష్టమే సార్” అంది రాధాదేవి. మెజిస్ట్రేట్, యినస్పెక్టర్ మొహాలు చొసుకున్నారు. ఆమెవంక అభినందన పూర్వకంగా చూశారు. ఆమెపట్ల వున్న కాస్త అనుమానమూ పోయింది వారికి.
“వుయ్ విల్ ట్రై అవర్ బెస్ట్ టు లొకేట్ దట్ డ్రైవర్ మేడం. ఈలోగా దయచేసి మీరు ఈ వూరు వదిలి ఎక్కడికీ వెళ్లకండి. వెడితే ముందుగా పోలీసు స్టేషన్ పర్మిషను తీసుకుని వెళ్లాలి. ఈ కేసు తేలేవరకు మీరు అనుమానితులలో ఒకరు గనక దయచేసి వూరు విడిచి వెళ్లకండి. సారీ ఫర్ ది ట్రబుల్.  వుయ్ విల్ కాంటాక్ట్ యు ఎగైన్. నౌ యూ కెన్ గో…” మెజిస్ట్రేట్ వారు వెళ్లడానికి పర్మిషన్ యిచ్చాడు. రాధాదేవి, శ్యాం బతుకు జీవుడా అనుకున్నట్లు నిట్టూర్పు వదిలి బయటికి వచ్చారు. బయట రాజారావు లాయర్‌తో వెయిట్ చేస్తున్నాడు. లాయరు అవసరం లేకుండానే పని జరిగిందని టాక్సీలో వెడుతూ విషయం వివరించింది. లాయరు సంగతంతా విని” ఈ కేసులో మిమ్మల్ని నిందితులుగా చూపే పాయింటు ఒక్కటీ లేదు. ఏ  చిన్న ఆధారమూ లేదు. మిమ్మల్ని అనవసరంగా యిలా పోలీసు స్టేషనుకు తీసుకొచ్చి ప్రశ్నించే అవసరమూ లేదు. మిమ్మల్నిలా అనవసరంగా అవమానించినందుకు మీరు ఆ మాధవరావుగారిమీద పరువునష్టం దావా వెయ్యొచ్చు.” అన్నాడు.
“వదిలేయండి లాయరుగారూ! ఎవరి పాపం వారిదే. కేసులు, కోర్టులు అంటూ తిరిగే ఓపిక నాకు లేదు. అసలే ఈ గొడవ ఏమిటని బాధపడుతున్నాను.ఈ అపనింద తొలిగిపోతే అంతే చాలు నాకు” రాధాదేవి విరక్తిగా అంది.
“ఆ.. ఆటోడ్రైవర్ ఎవరో? ఎందుకు వచ్చి విషయం చెప్పడంలేదు” శ్యాం అన్నాడు.
“వాళ్లు డబ్బిచ్చి నోరు మూయించి వుండవచ్చు. లేదా వాళ్లకి భయపడి తనకెందుకని వూరుకుని వుండవచ్చు” రాజారాం అన్నాడు.
“రాజారాం.. నేను రేపు పేపరులో ఒక ప్రకటన యిద్దామనుకుంటున్నాను. ఒక ఆడపిల్లపై జరిగిన అత్యాచారంలో దోషులని పట్టుకునేందుకు సహాయపడేందుకు ఆటోడ్రైవర్ మానవత్వంతో ముందుకు వచ్చి సహాయపడవలెనని, ఆచూకీ తెలిపితే నూటపదహార్లు బహుమానం అని ప్రచురిస్తాను.”
“రాధా .. నీకెందుకీ గొడవ? యిప్పటికే మాధవరావు మండిపడుతున్నాడు. నీవెందుకు తలదూరచడం? ఇదీ నీ నిజాయితీ నిరూపించుకోవడానికి వేసిన ఎత్తనవచ్చు.”
“అననీ పరవాలేదు. అసలు దోషులు పట్టుబడేవరకు నాకు మనశ్శాంతి వుండదు. నా మీద నింద తొలగిపోయేవరకు శాంతిగా బతకలేను. అంతేకాక…  రేఖ.. ఆ అమ్మాయి అంటే నాకెందుకో యిష్టం కలిగింది. ఈ కేసు పరిష్కరించడానికి నా చాతనయితే సహాయం చేస్తాను” రాధాదేవి పట్టుదలగా అంది.
అన్నట్టుగానే మర్నాడు పేపరులో చిన్న ప్రకటన యిచ్చింది. మాధవరావు అది చూసి పళ్ళు కొరికాడు. పంతం కొద్దీ తను నిర్దోషినని నిరూపించుకుని తనకి బుద్ధి చెప్పడానికి చేసిందని మండిపడ్డాడు. అసలే పోలీసు రిపోర్టు యిచ్చినా వాళ్లు ఎవిడెన్సు లేదని కస్టడీలోకి తీసుకోనందుకు మంటగా వుంది. దానికి తోడు ఈ ప్రకటన చూసి  ఏదో అవమానం జరిగినట్టు చిందులు తొక్కాడు.
“డాడీ! ఆంటీ మంచి ఆవిడ డాడీ! ఆవిడెందుకు చేయిస్తుంది..”రేఖ తండ్రితో వాదించింది.
“నీకు తెలీదు. చిన్నపిల్లవి. మాట్లాడకు” అని గదమాయించాడూ.
తండ్రి ఎంత నమ్మకంగా చెప్పినా రేఖకి రాధాదేవిని అనుమానించబుద్ధి వేయలేదు. రాధాదేవి ఎవరో తల్లి ద్వారా విని ఆశ్చర్యపోయింది. రాధాదేవి మీద అత్యాచారం జరిగితే తండ్రి నిర్దాక్షిణ్యంగా ఆమెని ఎలా దూరం చేసాడో విని రాధాదేవి కూడా తనలాంటి అవమానానికి గురి అయింది కనకనే తన బాధ అర్ధం చేసుకుని ఓదార్చింది అని అర్ధం అయ్యాక ఆమె పట్ల గౌరవం, అభిమానం ఇనుమడించింది. తండ్రి ఆమె మీద ఎందుకలా కత్తికట్టాడో, ఆమె నేరం ఏమిటో అర్ధం కాక తండ్రిని సమర్ధింపలేక, కాలేజీకి వెళ్ళే శక్తి  యింకా లేక యింటిపట్టునే వుంది రేఖకి. స్నేహితులంతా వచ్చి ఎంతో సానుభూతిగా, దయగా ప్రేమగా మాట్లాడేవారు. ఏమీ జరగనట్టే ప్రతివాళ్లు మాట్లాడినా వారి కళ్లలో తనపట్ల సానుభూతి రేఖకి కనబడేది. రాధాదేవి మాటలు గుర్తు తెచ్చుకుని ఏం జరగలేదని ఎంత దులిపేసుకున్నా ఆ జ్ఞాపకం రేఖని మానసికంగా కృంగదీయసాగింది. ఆ సమయంలో ధైర్యం చెప్పి, ప్రోత్సహించి, బుజ్జగించేందుకు ఆమెకి ఎవరూ లేకపోయారు. తల్లి అదోరకం అమాయకురాలు, ప్రపంచజ్ఞానం లేనిదని పిల్లలకీ తెలుసు. దానికితోడు చిన్నప్పటినుండి తండ్రి తల్లి తెలివితక్కువతనం మీద విసుక్కోవడం, ఎక్కడి పిచ్చిమొద్దువి దొరికావో నా ఖర్మానికి, వెధవ అడ్డితనం మాను, ఎమిటా వెకిలినవ్వు” అంటూ పిల్లల ఎదురుగానే భార్య మీద విసుక్కోవడంతో చిన్నప్పటినుంచి పిల్లలకి తల్లి మీద అదోరకం చులకన భావం ఏర్పడింది. తల్లి మాటలు లెక్కచెయ్యకపోవడం, ఏం కావాలన్నా తండ్రినే అడిగి తల్లిని అనామకురాలిగా చేశారు. మాధవరావు భార్యనెలా చూసినా పిల్లలని ప్రేమగా చూడడంతో పిల్లలకి తండ్రి మీద గురి. ఈ సమయంలో తల్లి ముందురోజు ఏడవడం చూసి మరింత బెంబేలుపడిన రేఖ, తల్లినించి ఏమీ ఆశించేందుకు లేదేమో, రాధాదేవిలాంటి వ్యక్తి ఆదరణ కోసం పరితపించింది. ఒక్కసారి, మరొక్కసారి ఆవిడ వచ్చి మాట్లాడితే ఎంత బాగుండును అనిపించింది. తండ్రి ఆమె మీద అన్యాయంగా ఆరోపణ చేశాడని గుర్తించి బాధపడింది. అంతకంటే ఏమీ చెయ్యలేని అశక్తురాలామె.
ఇంకా వుంది…
 రచన: భువనచంద్ర
బిళహరి గుళ్ళో కూర్చుంది. భగవంతుడున్నాడా? ఇదీ ఆమె మనసును నలిపేస్తున్న ప్రశ్న.  మళ్ళీ ఒక్కసారి జీవితాన్ని చూసుకుంటే ఏముందీ? ఆరోహణా, అవరోహణా గమకాలు తప్ప బిడ్డ జీవితం గురించి పట్టించుకోని తల్లితండ్రులూ,  అన్నావదినలూ. ఇహ అత్తగారింట సంగతి సరేసరి. పెళ్ళైంది కానీ భర్త రాధామోహనుడు అప్పటికే పుచ్చిపోయి చచ్చిపోయాడు. పెళ్లైన కన్య తను. ఇంకా కన్నెతనం చెడలేదు. లేపుకొచ్చిన కామేశ్వరరావు పరమ అసమర్ధుడు, భయస్తుడు. ఇల్లు కల సర్వేశ్వరరావు ఓ కట్లపాము. ఆ ఇంట్లోనే ఉంటే పతనానికి అంతుండదు. అందుకే, ఇంట్లోనుంచి బయట పడింది. వెంట చిల్లు పైసా లేదు. కనీసం మార్చుకోడానికి మరో చీరా జాకెట్టు, లంగా అయినా లేవు.  అబ్బా.. ఎంత భయంకరం. పొద్దున్నే జరిగిన విషయం జ్ఞాపకం వచ్చింది.
స్నానం చేసి బయటకు రాగానే ఎప్పటి నుంచో కాపు కాస్తున్నడో ఆ ముసలి నక్క, ఒక్కసారి మీదపడ్డాడు. గిల్లిగిచ్చి కొరికి ఆ వెధవ తొడల మధ్యన లాగి తన్ని ఎలాగోలా బయటపడింది. అదృష్టం ఏమిటంటే స్నానం చేశాక బాత్ రూంలోనే లంగా జాకెట్టు తొడుక్కొని చీర కట్టుకోవడం.
ఇప్పుడేం చెయ్యాలి? వెనక్కి వెళ్తే ఆ వెధవకి లొంగిపోవడానికి ఒప్పుకున్నట్టే. వెళ్ళకపోతే.. అదే మనసుని పిండి పారేస్తోంది.
“ఎవరమ్మాయ్ నువ్వూ?”అడిగాడు పూజారిగారు. పూజారి అని చెప్పక్కర్లేదు.. ఆయన బొట్టు వస్త్రాలే చెబుతున్నాయి. ఆయన వయసు నలభై దాటే ఉన్నటుంది.
“అయ్యా.. నేనో దిక్కులేనిదాన్ని. పరిస్థితుల ప్రభావం వల్ల ఒంటరినయ్యాను. ఈ లోకంలో ‘నాది ‘ అంటూ ఏదీ లేదు. దయచేసి నేను ఇక్కడ ఉండటానికి మీరేదైనా ఆశ్రయం కలిపిస్తే ఇక్కడే వుండి ఈ గుడికి, గుడిలో దేవుడికీ మనస్పూర్తిగా సేవ చేసుకుంటాను.” గభాల్న ఆయన పాదాల మీద పడి అన్నది బిళహరి. కానీ పాదాల్ని ముట్టుకోలేదు.
“లేమ్మా.. నీ మాటలు చేష్టలు చూస్తే బ్రాహ్మణ పిల్లలా ఉన్నావు. నీ కథ ఏంటని నేనడగను. కానీ ఒక్క నిజం మాత్రం చెప్పక తప్పదు. ఈ గుడి ఆవరణ చాలా చాలా పెద్దది. గుడికి, యీ గుడి కట్టిన మహానుభావులూ, ఇతర్లు ఇచ్చిన పొలాలు కూడా వందల ఎకరాల్లోనే  వుంటాయి. కానీ ఆ ఆదాయం దేవుడికి చేరదు.  కారణం ఇది కలికాలం. ధర్మకర్తలున్నారు. ఏం చేస్తున్నారని అడగకు. అమ్మాయ్, నా తాతముత్తాలందరూ యీ సుబ్రహ్మణ్యేశ్వరుడ్నే సేవించారు. నా కొడుకులిద్దరూ చదువులు పూర్తి కాగానే ఇతర దేశాలకు వలస పక్షుల్లా ఎగిరిపోయారు. నా భార్య గతించి పదేళ్ళైంది. ఇప్పుడు నా వయసు యాభై నాలుగేళ్ళు. పెళ్ళప్పటికి నాకు పన్నెండు, నా భార్యకి ఏడేళ్ళు. ఇదంతా ఎందుకు చెబుతున్నానంటే, యీ గుడి ఎంత పెద్దదో , దీని ఆదాయం, అంటే నా చేతికి అందే ఆదాయం అతి తక్కువ. బహుశా నా వంశంలో  నేనే యీ స్వామి సేవకు చివరివాడిననుకుంటాను. సరే అవన్నీ నా బాధలు. ఎలాగోలా జీవితాన్ని నెట్టుకొస్తున్నా.ఇప్పుడు నువ్వు నన్ను ఆశ్రయం ఇమ్మంటున్నావు. ఉన్నదాంట్లోనే తలా కొంచం తిందాం సరే.. నా తరవాతా?” బిళహరి వంక దయగా చూస్తూ అన్నాడు. ఆ కళ్ళలో అంతులేని కరుణ.
“అయ్యా.. తరువాత సంగతి నాకు తెలియదు. ఇప్పుడున్న పరిస్థితిలో నేనెక్కడికీ వెళ్ళే వీలు లేదు. కనీసం మార్చుకోడానికి గుడ్డముక్కైనా లేదు. ఆ దేముడు కరుణిస్తే , మీ నీడలోనే జీవితం మళ్ళీ మారిపోవచ్చు. దయ చేసి నాకు ఆశ్రయం ఇవ్వండి.” కళ్ళ నిండుగా నీళ్ళు నిండగా అన్నది బిళహరి.
“సరే అదిగో… ఆ చివర ఉండేదే తరతరాలుగా మేముంటున్న నివాసం. ఒకప్పుడు పిల్లల చదువు బాగా సాగాలని ఓ చిన్న గది వాళ్ళ కోసం ఏర్పాటు చేశాను. నువ్వు ఆ గదిని వాడుకోవచ్చు. కానీ అమ్మాయ్, దాన్ని శుభ్రపరచడం అంత తేలిక కాదు. నా భార్య పోయాక ఇల్లొక సంకటంగా తయ్యారయ్యింది. అంత పెద్ద ఇంట్లోనూ ఒక్క గదిని మాత్రమే నేను వాడుకుంటున్నా.. మిగతాదంతా…” నిట్టుర్చాడాయన.
“చాలండి.. చాలు.. చోటు దొరికిందిగా. ఇంటి సంగతి నే చూసుకుంటా.” కన్నీళ్ళు బుగ్గ మీద జారుతుండగా అన్నది బిళహరి.
“ఇంతకుముందోసారి ఇక్కడకు వచ్చాను. ఓ చల్లని గాలి కెరటం నన్ను తాకింది. ఇవాళ ఓ ఘోరమైన రాక్షసుడ్ని తప్పించుకొని అసంకల్పితంగా ఇక్కడికేవచ్చాను. భగవంతుడున్నాడండి… నిజంగా వున్నాడు. ఆ దేముడే మీ రూపంలో నాకు ఆశ్రయం కల్పించాడు.” గర్భగుళ్ళోని దేవసేనా వల్లీ సమేత సుబ్రహ్మణ్యస్వామికి నమస్కరిస్తూ అన్నది బిళహరి.
                     ******************************* 
ఆనందరావు బోంబే వెళ్ళిపోయాక సుందరీభాయ్ ఎటన్షన్ మొత్తం కిషన్‌చంద్‌ జరీవాలా వైపు తిరిగింది. అంటే కిషన్‌చంద్‌ని హింసించడమే పనిగా పెట్టుకుంది. అల్పపీడనం ‘ఎక్కడో ‘ ఉంటే వర్షాలు వొడ్డున కురిసినట్టు కిషన్‌చంద్‌ని హింసించాలంటే షీతల్ ని హింసించాలి. రోజుకొకరకంగా ఆమెని చిత్రహింసలకు గురి చెయ్యడం మొదలెట్టింది సుందరి.
ఆ హింసాకాండని ఇటు కిషన్‌చంద్‌ గాక అటు చమన్‌లాల్  కూడా గమనిస్తునే వున్నాడు.  ఏం చెయ్యడానికే ఏమీలేదు.
పిచ్చివాడి కంటే శాడిస్టు వెయ్యి రెట్లు బలవంతుడు. పిచ్చివాడికి తనేం చేస్తున్నాడో తెలీనే తెలీదు. శాడిస్టుకి కేవలం తెలీడమే కాదు .. క్షణాక్షణానికి శాడిజం పెరిగి సరి కొత్త పద్ధతుల్ని ఏర్పర్చుకుంటాడు. సుందరి స్థితి అదే.  ఏమాత్రం షీతల్ కి సపోర్ట్ వచ్చినా ఇంకా ఇంకా  పిశాచిలా రెచ్చిపోతుందని ఆ ఇంట్లో మగాళ్ళిద్దరికీ తెలుసు.
కిషన్‌చంద్‌ అయితే అంతే కోపంతోనూ, అసహనంతోనూ వూగిపోతున్నాడు. ఏమీ చేయలేని తన అసమర్ధతకి అతనికే సిగ్గేస్తోంది. చమన్ లాల్ గనక కంట్రోల్ చేయకపోతే ఏనాడో షీతల్ ని తీసుకొని బయటకుపోయేవాడు.
సుందరికి ఇద్దరు పిల్లలు. ఆడపిల్ల పేరు కుముద్. మగపిల్లాడి పేరు యదునందన్ జరీవాలా. వాళ్ళకి జరుగుతున్నది ఏదో స్పష్టంగా తెలీకపోయినా , ఇంట్లో వాతావరణం చాలా మారిందని మాత్రం తెలుస్తూనే వుంది.
“తాతయ్య! అమ్మ ఎందుకు అంత కోపంగా వుంది? షీతల్ అన్ని పనులు బాగానే చేస్తొన్నా ఎందుకంత అరుస్తోంది.” ఉండబట్టలేక అడిగింది కుముద్ చమన్‌లాల్ ని.
“అమ్మ కోపం సంగతి నీకు తెలుసుగా! ఉత్తునే వస్తుంది. దాన్ని గురించి మీరు ఆలోచించకండి. హాయిగా చదువుకోండి.” అంటూ కాసేపు వాళ్ళని ఎంటర్ టైన్ చేశాడు చమన్‌లాల్. ఆయనకి తెలుసు .. ఇలా ఏంతో కాలం వాళ్ళని మభ్య పెట్టలేనని. ఓ నిట్టూర్పు నిప్పులా బయటకొచ్చింది.  
           *************
“కిషన్ షీతల్ ని ఎక్కడో అక్కడకి పంపించక తప్పదు.  లేకపోతే..” ఆగాడు చమన్‌లాల్.
“హా.. పితాజీ.. కానీ ఎక్కడకి పంపను? పంపినంత మాత్రాన నన్ను హింసించడం మానుతుందా? ఎక్కడకి పంపానో చెప్పమని ఇంకా హింసిస్తుంది. కొద్దో గొప్పో పిల్లల కూడా ఏదో జరుగుతోందని అర్ధమౌతోంది.  షీతల్ ని బయటకు పంపిన మరుక్షణం ఇల్లు మరింత నరకంగా మారడమే గాదు, పిల్లల మనసులు కూడా నాశనమైపోతాయి.
అన్నీ తెలిసే మౌనంగా ఉంటున్నాను. మీరడగవచ్చు… షీతల్ ని దగ్గరకు తీయకపోతే యీ గొడవ అసలు వుండేదే కాదు గదా అని. చాలా ఏళ్ళు నాలో నేను మధనపడి మధనపడి చివరకు చేసేదేమీ లేక షీతల్ ని తోడుగా ఎంచుకున్నా. ఆమె పనిమనిషే… చదువు లేనిదే… కానీ పితాజీ, ఎన్నేళ్ళుగా నేను భయంకరమైన ఒంటరితనంతో రగిలిపోతున్నానో మీకు తెలీనే తెలీదు. మీ అమ్మాయి అసలు స్వరూపం గురించి నేను చెప్పను. తండ్రి ముందు కూతుర్ని తేలిక చేసే స్వభావం కాదు నాది. సరే షీతల్ ని పంపేసి నా నికృష్టపు బాధేదో నేను పడతాను. కానీ సుందరి మామూలుగా వుంటుందా?”మనసులో వున్నది వున్నట్టుగా చెప్పాడు కిషన్‌చంద్‌. చమన్ లాల్ దగ్గర జవాబేలేదు.  ఏం మాట్లాడతాడు?
సుందరీబాయ్ తల్లి పోయాక చమన్ లాల్ మళ్ళీ పెళ్ళి చేసుకోలేదు కానీ, స్త్రీల నుంచి మాత్రం దూరంగా లేదు. అతని వడ్డీ వ్యాపారం చాలామంది స్త్రీలని ఇష్టపూర్వకంగానే లొంగదీసింది. అంతే కాదు చాలా మంది అసంతృప్త ‘శెఠానీ ‘లతో కూడా అతనికి పరిచయం వుంది. అతనితో పోలిస్తే కిషన్‌చంద్‌ పరమోత్తముడు.
కిషన్‌చంద్‌బయటకి వెళ్ళాడు. మనసు మంటని ఆర్పడానికి అతనికి దొరికి మందు ఒక్కటే. దాని పేరే విస్కీ. ఓ విషాదమా.. ఎంతటిదానివే నువ్వు? ఒక పక్క మనసుని కాల్చడమే కాక మనిషిని కూడా తాగుబోతుడ్ని చేస్తావు కదా!
సుందరీబాయ్ మంచం మీద పడుకొని వుంది. ప్రస్తుతం ఆనందరావుని తన కౌగిట్లో బంధించి సర్వసుఖాల్ని పొందుతున్నట్టు కలలు కంటోంది. కారణం చల్లని లిమ్కాలో దిట్టంగా ‘జిన్ ‘ కలుపుకొని సేవించడమే. రమ్ము, విస్కీ, బ్రాందీ, ఓడ్కాలు కొంత ‘కంపు’ నిస్తాయి. దాంతో జనాలకు తెలుస్తుంది. జిన్ విత్ లిమ్కా కి అంత కంపు వుండదు. పిల్లలు హాలీడే కావడం వల్ల వాళ్ళ వాళ్ళ గదుల్లో ఆడుకుంటున్నారు.
షీతల్ గోడ పక్కకి నిశ్చేష్టురాలై నిలబడి వుంది. అటు చమన్ లాల్ కి కానీ ఇటు కిషన్‌చంద్‌కి కానీ తెలీదు. ఆమె తమ మాటల్ని పొల్లుపోకుండా విన్న సంగతి.
షీతల్ ఆలోచిస్తోంది. ఏం చెయ్యాలి? ఈ సమస్యకి పరిష్కారం ఏమిటి?  కిషన్‌చంద్‌ తన చెయ్యి వదిలిపెట్టడు. సుందరి పగ పాము కంటే భయంకరమైనది. కూతురికి ఏమీ చెప్పలేని కూతుర్ని ఏ మాత్రమూ కంట్రోల్ చేయలేని నిస్సహాయుడు చమన్ లాల్. ఇప్పుడేం చెయ్యాలి?
షీతల్ వయసు ఇరవై ఆరేళ్ళు. చదివింది కేవలం ఐదో తరగతే. ఆమె తల్లితండ్రులు చమన్ లాలల్ పూర్వికుల దగ్గర పని చేసేవారు. తల్లితండ్రులు గతించాక షీతల్ ని చమన్ లాలే తీసుకొచ్చాడు. న్యాయంగా  ఆయితే ఆమె పెళ్ళి చేసే బాధ్యతని కూడా  స్వీకరించాలి. చమన్ లాలల్ ఇంటికొచ్చినప్పుడు ఆమె వయసు పద్దెనిమిదేళ్ళు. బహుశా అప్పట్లోనే షీతల్ కి పెళ్ళి చేసి వుంటే ఇప్పుడీ సమస్య వచ్చి పడేది కాదేమో!
కిషన్‌చంద్‌ని మొదటిసారి అక్కున చేర్చుకున్నది షీతలే! సుందరి తిరుగుళ్ళు గురించి ఇతర పనిమనుషుల ద్వారా ఆమె విన్నది. ఆమె భర్తని ‘కుక్క ‘ లా ట్రీట్ చేయడం చాలా సార్లు చూసింది. ‘కుక్క ‘ అంటే విశ్వాసంగా పడి వుండాలనే అర్ధం సుందరిది. కానీ కిషన్‌చంద్‌ మనిషి.
లోకంలో అందరూ ‘కుక్క ‘ విశ్వాసాన్ని కీర్తిస్తారు, కానీ అది ఏ యజమాని దగ్గరుంటే అతనికి మాత్రమే వుంటుందనీ, యజమాని మారితే విశ్వాసం కూడా షిఫ్ట్ అవుతుందనీ అర్ధం చేసుకోరు. మీ యింటి కుక్క పిల్లని ఓ మూడ్నెల్లు పక్కింట్లో వుంచి ఆ తరువాత దాని దగ్గరకు మీరెళ్ళండి… అది మిమ్మల్ని చూసి అపరిచితుడ్ని చూసి అరచినట్టుగా అరవకపోతే నామీదొట్టు. మీ లగ్నం బాగోకపోతే కరచినా కరవచ్చు.
నిజం చెబితే కిషన్‌చంద్‌ చమన్ లాల్ కి అవసరం కంటే ఎక్కువ కృతజ్ఞత కనబరిచాడు. ఆ విషయం నిస్సందేహం.
సుందరితో జీవితం నిప్పుల మీద నడకే అని తెలిసి కూడా సిన్సియర్ గానే వున్నాడు. ఒక్క పెళ్ళి రోజున మాత్రం భయంకరంగా కవ్విస్తుంది. ఆ రోజున కిషన్ చంద్ తన కోపాన్నంతా పశువులా ఆమె మీద పడి తీర్చుకునేవాడు.
కిషన్‌చంద్‌ జీవితం ఓ విధంగా దుర్భరమైనదే. కూలి చేసి చదివించిన తల్లి ప్రేమ తప్ప మరేది అతనికి అనుభవంలో లేదు. ధనవంతురాలు, రూపవంతురాలు అయిన సుందరీబాయితో అతను చాలా గొప్ప జీవితాన్ని వూహించుకున్నాడు. కానీ సుందరి అహంకారమూ, ధన మదము కిషన్‌చంద్‌ని ఏకాకిగానే మిగిల్చాయి.
ఇవన్నీ షీతల్ కి తెలిసే అంతులేని జాలితో అతనికి చేరువైంది. కానీ ఆ అంతులేని జాలి కాస్త కిషన్‌చంద్‌ ప్రేమలో అంతులేని ప్రేమగా మారిపోయింది. చావైనా బ్రతుకైనా కిషన్ కోసమే అని ఏనాడో నిర్ణయించుకుంది షీతల్.
ఇప్పుడా ‘నిర్ణయం ‘ ఎదుటికొచ్చి ప్రశ్నిస్తోంది. బ్రతకడమా?….. చావడమా?
సరే, చచ్చిపోయినందువల్ల ప్రయోజనం ఏమిటి? చావడానికి క్షణం పట్టదు. ఆ తరవాత? కిషన్ జీవితం మారుతుందా? మారకపోతే తను చచ్చి ఉపయోగం ఏముంటుంది?  షీతల్ మనసులో ప్రశ్నల తరవాత ప్రశ్నలు పుట్టుకొస్తున్నాయి.
“చచ్చి సాధించేది ఏదీలేదు. పోనీ, ఇక్కడున్నా క్షణక్షణానికీ సుందరి పైశాచికత్వానికి బలికావడం తప్ప మరో మార్గం లేదు. కిషన్ నన్ను ఏనాడు వదలడు. వదలనంత కాలం అతను ఏనాడు  శాంతిగా వుండలేడు. కనుక నేనే నిర్ణయాన్ని తీసుకోవాలి. ఒకటే మార్గం వుంది. ఎవరితోటీ చెప్పకుండా వెళ్ళిపోవడం. సరే! ఎక్కడకి వెళ్ళాలి? కిషన్ చంద్ పిచ్చి పట్టినట్టు నాకోసం వెతుకుతాడు. అతను వెతికిన కొద్ది సుందరి మరింత పిశాచమై అతన్ని పీడిస్తుంది. కనుక చెప్పే వెళ్ళాలి. అయితే ఎవరితో?”
తనలో తానే యోచించుకుంటోంది షీతల్. షీతల్ సుందరి అంత అందగత్తే కాదు. సుందరిది కాముకత పెంచే అందమైతే, షీతల్ ది ప్రేమని వెదజల్లే అందం.
“నరమృగాలు తిరిగే ఈ లోకంలో వెళ్ళి ఎలా బ్రతకగలనూ? భగవంతుడా… ఆడదానికిన్ని వొంపుసొంపులెందుకిచ్చావు? ఇచ్చినవాడివి వూరుకోకుండా మగవాడిలో ‘పశుత్వాన్ని’ ఎందుకు పెట్టావు?” ఆలోచిస్తూనే వుంది షీతల్.
రెండు గంటలు గడిచాక ఓ పేపర్ మీద కుముద్ పెన్ను తీసుకొని,” నేను వెళ్ళిపోతున్నాను, దయ చేసి నాకోసం వెతక్కండి. చచ్చిపోయేంత ధైర్యం నాకు లేదు గనక, మీరు కంగారు పడవద్దు. భగవంతుడే నాకూ, మీకూ తోడు” అని రాసేసి డైనింగ్ టేబుల్ మీద ఓ గ్లాస్ కింద పెట్టి మెల్లగా బయటకు నడిచింది షీతల్. ఆమె వొంటి మీద వున్న నగ ఒక్కటే…. ఓ నాడు ప్రేమగా కిషన్ చంద్ ఇచ్చిన మామూలు వుంగరం.
ఆమె అడుగు రోడ్డుని కొలుస్తూనే వున్నాయి. కాళ్ళు ఎటువైపుకి పోతే అటువైపు కెళ్ళింది షీతల్. నడిచీ, నడిచీ కాళ్ళు బొబ్బలెక్కేలా నడిచి ఓ ఆలయం ముందు పడిపోయింది షీతల్. పొద్దున్న నుంచీ ఏమీ తినకపోవడం వల్ల వచ్చిన నీరసమే కాదూ… మనసులోనీ ఆవేదన కూడా ఆమె శక్తిని హరించివేశాయి.
“అమ్మాయ్.. ఎవరో పడిపోయారు చూడు” ఆలయంలోనుంచి అరిచారు పూజారి గారు.
పరిగెత్తుకుంటూ వచ్చింది బిళహరి.
“అయ్యా… ఆమె తెలుగు అమ్మాయిలా కనిపించడం లేదు. సృహ తప్పింది.” అంటూ గబగబా నూతి దగ్గర ‘గోలం’ లో నుంచి చెంబుతో నీళ్ళు తెచ్చి షీతల్ మొహం మీద జల్లింది బిళహరి. కొన్ని నిమిషాలకి కళ్ళు తెరిచింది షీతల్. మొదట ఆమె కళ్ళు చూసింది ఆలయగోపురాన్ని.
                   ******************************
ఇద్దరు స్త్రీలు… ఒకరు పెళ్ళై శారీరక సుఖం ఎరుగని కన్నె.. ప్రేమే ఎరుగని బిళహరి. అసమర్ధ అమాయక కామేష్ ని నమ్మి సర్వేశ్వర్ అనే నికృష్టుడి బోనులో నుంచి తప్పించుకున్న అబల. మరొకరు షీతల్. ఎన్ని తలనొప్పులు కష్టాలు ఎదురైనా , పెళ్ళి అనేది కాకపోయినా ప్రేమని మాత్రం ‘నిండుగా ‘ పొందిన వనిత.
ఒకరు మానం కాపాడుకోవడం కోసం పారిపోతే, మరొకరు ‘శాంతి ‘ కోసం బయటకొచ్చినవారు. ఇద్దరూ చేరింది ఒకే ఆలయపు నీడలో. ఒకరికీ ఆశ్రయం లభించింది. మరి ఇంకొకరికీ?  
             *****************
“దేఖ్ తేరా ఇన్సాన్ కి హాలత్ క్యా హోగయి భగవాన్
కిత్నా బదల్ గయా ఇన్సాన్
సూరజ్ న బద్ లా.. చాంద్ నా బద్ లా
నా బద్ లారే ఆసమాన్
కిత్నా బదల్ గయా ఇన్సాన్
రోడ్డు మీద ఓ బైరాగి పాడుకుంటూ పోతున్నాడు. ( ఓ భగవంతుడా నీ మనుషులు ఎలా మారిపోయారో చూడు . సూర్యుడు మారలా, చంద్రుడు మారలా, ఆకాశమూ మారలా.. కానీ నీ మనుషులు చూడు .. ఎంత ఘోరంగా మారిపోయారో)
బైరాగి పాట విన్న సుబ్రహ్మణ్యేశ్వరుడి గుళ్ళో చిరునవ్వు చిందించాడు. ”పిచ్చివాడా మార్పు అతి సహజమైన ప్రక్రియ. మార్పు ఉండి తీరుతుంది. ‘కాలం ‘ నడవాలంటే ‘మార్పు ‘ ఉండి తీరాలి.” అన్నట్టుందా చిరునవ్వు. . 
ఇంకా వుంది…
విశ్లేషణ: టేకుమళ్ళ వెంకటప్పయ్య.

భక్తుడు ఏకులం వాడు? ఏమిచేసే వాడు? అన్న బేధం భగవంతునికి లేదు. భక్తి గలిగి ఉంటే చాలు. జీవుడు ఎలాంటివాడు అని కాకుండా జీవుడు తన అంతరాత్మలో నిత్యం  భగవంతుని స్మరిస్తే చాలు పాపాలు పటపంచలవుతాయి. భగవంతుడు భక్తునికి కైవశమౌతాడు అని బోధిస్తున్నాడు అన్నమయ్య.
పల్లవి: పరుస మొక్కటే కాదా పయిడిగా జేసేది
అరయ లోహమెట్టున్నా నందుకేమీ
చ.1. వనజనాభుని భక్తి వదలకుండిన జాలు
మనసు ఎందు దిరిగినా మరియేమి
మొనసి ముద్రలు భుజముల నుండితే జాలు
తనువెంత హేయమైనా దానికేమి ||పరుస||
చ.2. శ్రీకాంతు నామము జిహ్వ దగిలితే జాలు
ఏ కులజుడైనాను హీనమేమి
సాకారుడైన హరి శరణు జొచ్చిన జాలు
చేకొని పాపములెన్ని చేసిననేమి ||పరుస||
చ.3. జీవుడెట్టున్నానేమి  జీవునిలో యంతరాత్మ
శ్రీవేంకటేశునా కాచింత యేమి
యేవలన బరమైన ఇహమైన మాకు జాలు
కైవశమాయ నతడు కడమలింకేమి  ||పరుస||
(ఆ.సం.1- 78వ రేకు. కీ.సం.373)
విశ్లేషణ:
పల్లవి: పరుస మొక్కటే కాదా పయిడిగా జేసేది
అరయ లోహమెట్టున్నా నందుకేమీ…
అన్నమయ్య ఆవిష్కరించిన చక్కని ఆధ్యాత్మిక, వైరాగ్య దీపిక ఈ కీర్తన. పరుసవేది మణి మాత్రమే కదా సకల లోహాలను బంగారంగా మార్చే గుణమున్నది. ఆయా లోహాలు ఎలా ఉంటే ఏమిటి? పరుసవేది తాకితే చాలు అవన్నీ బంగారంగా మారిపోతాయి అని పరుసవేదిని భగవంతునికి, జీవులను అధమ లోహాలకు అన్నమయ్య “ప్రతీక” గా వాడుతున్న విధానం అత్యద్భుతం.
చ.1. వనజనాభుని భక్తి వదలకుండిన జాలు
మనసు ఎందు దిరిగినా మరియేమి
మొనసి ముద్రలు భుజముల నుండితే జాలు
తనువెంత హేయమైనా దానికేమి.
వనజనాభుని మీద భక్తి తత్త్వం నిరంతరం వదలకుండా ఉండాలి, మనసు పరిపరివిధాలపోయినా దాన్ని సమర్ధించే శక్తి ఆ భగవంతుడే మనకు ఇస్తాడు. వైష్ణవ ముద్రలు భుజాలపై ధరిస్తే చాలు తనువెటువంటిదైనా పరమ పవిత్రంగా మారిపోతుంది. భక్తే అతి ముఖ్యమైనది. తనువు, మనసు ఆ భగవంతుడే నియంత్రించుకునే శక్తిని ప్రసాదిస్తాడని అన్యాపదేశం.
చ.2. శ్రీకాంతు నామము జిహ్వ దగిలితే జాలు
ఏ కులజుడైనాను హీనమేమి
సాకారుడైన హరి శరణు జొచ్చిన జాలు
చేకొని పాపములెన్ని చేసిననేమి
భక్తుడు ఏకులం వాడన్న ప్రసక్తి లేదు. ఏ కులమూ, వర్ణమూ హీనం కాదు. ఆ భక్తుడు హరి శరణు జొచ్చే గుణం ఉండిన వాడైతే చాలు. శ్రీకాంతుని నామం నాలుకకు తగిలితేనే చాలు.  శ్రీవేంకటేశ్వరుని నామం స్మరిస్తే చాలు, పాపాలెన్ని చేసినా అవన్నీ పటాపంచలైపోతాయి అంటున్నాడు అన్నమయ్య. అలా అని పాపాలు చెయ్యమని సందేశం కాదు. నామ స్మరణచేస్తున్నట్లైతే ఆ పాప పంకిలమైన ఆలోచనలన్నీ కనీసం కొంత కాలానికైనా దూరం అవుతాయని అన్యాపదేశం.
చ.3. జీవుడెట్టున్నానేమి  జీవునిలో యంతరాత్మ
శ్రీవేంకటేశునా కాచింత యేమి
యేవలన బరమైన ఇహమైన మాకు జాలు
కైవశమాయ నతడు కడమలింకేమి  
జీవుడు ఎలా ఉన్నా..ఎలాంటి జీవనం గడిపేవాడైనా పర్వాలేదు.  జీవునిలోని అంతరాత్మ మంచిదైతే చాలు. శ్రీవేంకటేశ్వరునికి ఆ చింతలు ఏమీ ఉండవు. ఎటువంటి కొరతయూ లేక మనలను సం రక్షిస్తాడు. గజేంద్రుని రక్షించలేదా? ఇహపరాలలో రెండిటిలో చింతలేని సుఖసంతోషాలను మనకు ప్రసాదించేది ఆ శ్రీవేంకటేశ్వరుడే! ఆ మూర్తి భక్తులకు కైవశమౌతాడన్న సత్యం గ్రహించరా మానవుడా! అని ప్రభోదిస్తున్నాడు అన్నమయ్య.
విశేషాంశాలు:
ముద్రలు:  శంఖు, చక్ర ముద్రలు రెండు భుజాలపై వేయించుకొన్న వారు వైష్ణవులు. అన్నమయ్యకు  అట్టి ముద్రలను, తిరుమలలో ఘనవిష్ణువు అనే యతి పంచ సంస్కారాలను గావించి వైష్ణవునిగా మార్చాడు.
పంచ సంస్కారాలు:
1. శరీరం విూద చక్రాంకితాలు వేయడమనే తాపక్రియ,
2. పుండ్రధారణ,
3. వైష్ణవ నామకరణ,
4. తిరుమంత్రోపదేశం,
5. యజ్ఞాధికార ప్రదానం.
ప్రతీక:  పాశ్చాత్యవాదాల ప్రభావం ఆధునిక కవిత్వంపై ఎక్కువైన తరుణంలో,  1940 దశకం అనంతరం ఆధునిక కవిత్వాన్ని బాగా ప్రభావితం చేసినవాదం సింబాలిజం లేక “ప్రతీకవాదం”.  ప్రతీకలు కవి భావాలకు సంబంధించినవి. వైయుక్తికమైనవి. అంటే “సమగ్ర భావమయ ప్రపంచం” ప్రతీకలలో మనకు దర్శనమిస్తుంది. ప్రతీకలో ఒక విషయం మరో విషయానికి ప్రాతినిధ్యం వహిస్తూ ఉంటుంది. ఆ ప్రాతినిధ్యం  ప్రత్యక్షంగా కాక, స్ఫురించే రీతిలో ఉంటుంది.  ప్రతీక అంటే సులభంగా చెప్పాలంటే… అసలు వస్తువు కాకుండా, దాని బదులు మరో వస్తువును చెప్పి అసలు వస్తువుకి సంబంధించిన భావాంశాన్ని స్ఫురింపజేస్తే అది “ప్రతీక” అవుతుంది.  మన అలంకారాల లోని ఉపమ, ఉత్ప్రేక్ష, రూపకాలతో చాలా కొద్దిగా సాదృశ్యం ఉన్నా బేధం మాత్రం చాలా ఎక్కువే!  “ఆమె పుష్పంలా ఉంది” అంటే అది ఉపమాలంకారం అవుతుంది. “ఆమె పుష్పం” అంటే అది రూపకాలంకారమౌతుంది. “ఆమె” అని చెప్పకుండా  పుష్పాన్ని మాత్రమే వర్ణిస్తూ ఆమె లక్షణాలన్నీ దానికి అన్వయిస్తూ, ఆమెను ప్రతిక్షణమూ స్ఫురింపజేస్తే అప్పుడు పుష్పం ఆమెకు “ప్రతీక” అవుతుంది. అన్నమయ్య పరుసవేదిమణిగా భగవంతునికి ప్రతీకగా.. మానవులను హీన లోహాలకు ప్రతీకగా వాడడం గమనిస్తే..  అన్నమయ్య పాశ్చాత్యులకంటే దాదాపు 5 శతాబ్దాలకు ముందే  ప్రతీక వాదాన్ని వాడడం సుబోధకమౌతుంది.
ముఖ్యమైన అర్ధములు :
పరుసవేది = ఇనుము వంటి అధమలోహములను బంగారంగా మార్చగలిగిన శక్తి గల మణి; పైడి, పయిడి = బంగారము; అరయ = పరీక్షించి అర్ధంచేసుకోవడం;  వనజనాభుడు = తామరపుష్పాన్ని నాభియందు గలవాడు, శ్రీమహావిష్ణువు;       శ్రీకాంతుడు = శ్రీమహాలక్ష్మి యొక్క భర్త;
-0o0-
రచన: టి.వి.ఎస్ శాస్త్రి
కొన్ని సంస్థల పేర్లను చూస్తుంటే నవ్వొస్తుంది! ఒక ప్రఖ్యాత ఆంగ్ల  రచయిత(పేరు గుర్తుకు రావటం లేదు, క్షమించండి! ) లండన్ లో ‘Ugly Men Club ‘అనే సంస్థను ప్రారంభించాడట! ఎంతకాలం చూసినా ఏ ఒక్కడు కూడా అందులో సభ్యుడిగా చేరలేదట! ఎవరికి వారు తమని అద్దంలో చూసుకొని తమ అందాన్ని చూసి మురిసిపోతుంటారు! ‘నేను అందవిహీహనంగా ఉన్నానని ‘ ఎవడూ అనుకోడు! మనిషి అందంగా ఉండి,  ఆలోచనలు ugly గా ఉంటే ఏమి ప్రయోజనం? ఇంతకీ ఆ సంస్థలో ఎవరూ సభ్యత్వం తీసుకోకపోవటానికి కారణం –అందరూ తాము అందంగా ఉన్నామని భావించటమే కాకుండా తమ ఆలోచనలు కూడా బాగున్నాయని అనుకొని ఉంటారేమో ! ఇది సహజమే ! 
ఇలా నవ్వు తెప్పించే సంస్థల పేర్లు చాలానే ఉన్నాయి! ఉదాహరణకి—  మేధావుల సమాజం, మేధావుల సమాఖ్య,  మేధావుల కూటమి. . . . . . . .  లాంటి సంస్థలున్నాయని తెలిసి నేను నవ్వు ఆపుకోలేకపోయాను! ఇంతకీ అటువంటి సంస్థలకు వారే ఆ పేరు పెట్టుకొని, తమల్ని తామే మేధావులుగా డిక్లేర్ చేసుకుంటారా?లేక మరెవరైనా ఆ సంస్థకు ఆ పేరు పెట్టి అందులోని సభ్యులను మేధావులుగా డిక్లేర్ చేస్తారా?ఆ సంస్థలో సభ్యులు -మేధావులకు ఏ కొలమానాలిచ్చారో? నిజమైన మేధావులు ఎవ్వరూ తామే మేధావులని డిక్లేర్ చేసుకోరు! ఇటువంటి స్వయం ప్రకటిత సంస్థలు సమాజాన్ని తప్పుదోవ పట్టిస్తాయి! ప్రపంచం అంతా మేధావులుగా గుర్తించిబడినవారు, ఒక్కొక్కసారి చుట్టుపక్కలవాళ్ళ చేత అలా గుర్తించబడరు. 
ఒక ప్రఖ్యాత రచయితకు నోబెల్ బహుమతి లభించిన సందర్భంలో ఆయన ఆ ఆనందాన్ని తన భార్యతో పంచుకోవాలని ఆమెకు చెప్పాడట! అందుకు ఆమె, “అదేమిటండీ! అది గొప్ప మేధావులకు ఇచ్చేది కదా! మీకెలా ఇచ్చారు?” అని అంటే ఆయన విస్తుపోయాడట!  ఈ దేశంలో నిజమైన మేధావులు మౌనంగా ఉన్నారు! కుహనా మేధావులే తమల్ని మేధావులుగా ప్రకటించుకోవడం చూస్తుంటే నాకు నవ్వుతో పాటు అసహ్యం కూడా కలుగుతుంది! ఈ so called మేధావులు ఏ ఉద్యమాన్ని సంపూర్ణంగా చేపట్టరు. అన్నిటినీ అర్ధాంతరంగానే వదిలేస్తారు! మీకు కూడా ఈ విషయాలు తెలుసు! సమాజాన్ని చైతన్యం చేయకపోతే ఫరవాలేదు, పక్కదోవ పట్టించుకుంటే అదే పదివేలు! ఇలాంటి వారిని  మేధావులని అనటం కన్నా Court Priests అనటమే బాగుంటుంది! నాకు కొంతమందిని గురించి  మేధావులనే అభిప్రాయం ఒకప్పుడు ఉండేది.  విశ్వ విద్యాలయాల్లో, న్యాయవాదుల్లో,  రచయితల్లో,  విలేఖర్లలో, పత్రికా సంపాదకులలో —చాలామంది తమ సామాజిక బాధ్యతను విస్మరిస్తున్నారు!  దీని కారణంగానే కుహనా మేధావులు పుట్టుకొస్తున్నారు! మనం ఏమి వ్రాయాలో కూడా వీరే చెబుతున్నారు! వారు అనుకున్నట్లు రాయకపోతే అభ్యుదయ భావాలు లేవని పెదవి విరుస్తారు. మేధావులుగా చెలామణి అవుతున్న కొందరు,  తమకు ఏ రాజకీయ పార్టీతో సంబంధం లేదని పైకి చెబుతుంటారు. వారి రాతలు, కోతలు చూస్తుంటే వారు ఏ రాజకీయ పార్టీ తొత్తులో చెప్పటమే కాకుండా వారి కులగోత్రాలు కూడా చెప్పొచ్చు. వారి దృష్టిలో వారి కులం, మతం మాత్రమే గొప్ప ! తెలియని దానిని తెలుసుకోవటానికే ఈ నిరంతర ప్రయాణం,  అన్వేషణ!  
కుహనా, సం’కులిత’  మేధావులు పెట్రేగిపోవటానికి కారణం,  నిజమైన మేధావులు తమ కలాలకు,  గళాలకు పని చెప్పకపోవటమే!  మేధావులుగా చెప్పుకునే ఇలాంటి వారి ఆహార్యం కూడా విభిన్నంగా ఉంటుంది.  వీరిలో చాలామంది గడ్డాలు పెంచుకుంటారు.  కొందరికి పిల్లి గడ్డం ఉంటుంది. కొందరు కళ్ళజోడు పైనుంచి చూస్తుంటారు. వీళ్ళు గడ్డాలు ఎందుకు పెంచుకుంటారో నాకైతే తెలియదు. మేధావితనానికి అదొక సింబాలిజం ఏమో మరి?దీన్ని మీరు కూడా గమనించే ఉంటారు.  నా లాంటి సామాన్యుడి ఆవేశం వల్ల సమాజానికి ఉపయోగం లేకపోవచ్చు! కానీ అసలైన మేధావుల మౌనం అవినీతిపరులకు ఆయుధం! కొసమెరుపు ఏమంటే ఫేస్ బుక్ వాడు నన్ను కూడా ఈ మధ్య మేధావిగా డిక్లేర్ చేసాడు,  నాకు చెప్పకుండానే! ప్రస్తుత పరిస్థితులలో వాడు నన్ను మేధావి అనటం ఏదో బూతుమాటన్నట్లుగా నేను ఫీల్ అవుతున్నా! ఈ సందర్భంలో మహాకవి శ్రీ శ్రీ వ్రాసిన ఒక అనువాద గీతాన్ని ఈ దిగువన పొందుపరుస్తూ ముగిస్తాను!
విరాజకీయ మేధావులు
ఒకానొక దినాన
నాదేశపు విరాజకీయ మేధావుల్ని
నిలవేసి ప్రశ్నిస్తారు
అమాయకులైన అలగాజనం
ఏం చేస్తున్నారు మీరు
మనదేశం నింపాదిగా తీయ్యని మంటలాగా
చిన్నగా ఒంటరిగా మరణిస్తున్నప్పుడని
ఈ రాజకీయాలేవీ లేని మేధావుల్ని
ఎవరూ  ప్రశ్నించరు
మీరెలాంటి దుస్తులు  వేసుకున్నారని
మధ్యాహ్న  భోజనానంతరం
ఎలా కునుకు తీశారని
శూన్య పదార్థంతో  మీరు సాగించిన
శుష్కసమరాలను గురించి
ఎవరూ తెలుసుకోదలచుకోరు
ధనవంతమైన మీ ఉన్నత విద్యగురించి
ఎవరూ పట్టించుకోరు
ప్రశ్నించరు మీ పౌరాణిక పాండిత్యాన్ని
ప్రశ్నించరు  మీలోని ఎవడో
పిరికివాడి  చావు చావడం ప్రారంభించినప్పుడు
మీరు పొందుతున్న స్వీయహేయభావం  గురించి
సంపూర్ణమైన అసత్యపు ఛాయాల్లో జన్మించిన
మీ అర్థం సమర్థింపుల  గురించి
సంజాయిషీల గురించి
ఎవరూ ఏమీ అడగరు
ఆ రోజున
అమాయక మనుష్యులు వస్తారు
రాజకీయాలు లేని మేధావుల గ్రంథాలలో
కవిత్వాలలో స్థలం లేనివాళ్లు
కానీ అనుదినం ఈ మేధావులకి
పాలూ కూరగాయలూ పట్టుకొచ్చినవాళ్లు
కోడిగుడ్లు తెచ్చినవాళ్లు
దుస్తులు కుట్టిపెట్టినవాళ్లు
కార్లు నడిపినవాళ్లు
కుక్కల్నీ తోటల్నీ పెంచినవాళ్లు
కష్టించిన వాళ్ళు
వాళ్ళు ప్రశ్నిస్తారు
పేదవాళ్లు భాద పడుతున్నప్పుడు
లాలిత్యమూ జీవితమూ వాళ్లలోనుంచి
మండిపోయి మసీ నుసీ  అయిపోయినప్పుడు
ఏంచేస్తున్నారు  మీరని
ఓ నా సుమధుర  దేశపు
విరాజకీయ మేధావులారా
అప్పుడు మీరు జవాబు చెప్పలేరు
ఒక నిశబ్ధపు  రాబందు
మీ పేవులారగిస్తూ  ఉంటున్నప్పుడు
మీ వేదన మీ ఆత్మలనే
పొడుచుకు తింటున్నప్పుడు
మీ సిగ్గులో
మీరే నోరు మూసుకొంటారు . 
రచన :మ్యడిసెస్
మహాకవి శ్రీశ్రీ  – మరోప్రస్థానం
(ఇది ఎవరినీ ఉద్దేశించి వ్రాసింది కాదు! నా గురించి మాత్రమే వ్రాసుకుంది.  ఎవరైనా భుజాలు తముడుకుంటే నేనేమీ చేయలేను! )
టీవీయస్. శాస్త్రి  
రచన: – శ్రీసత్య గౌతమి
	కౌశిక్ ఆఫీసుకి వెళ్ళిన వెంటనే అడ్మినిస్ట్రేటర్ డయానా తో తన బడ్జెటింగ్ గురించి మాట్లాడాడు.
	డయానా వెంటనే ఫైల్స్ ని తిరగేసి, కౌశిక్ గ్రాంట్ ఒకటి రెన్యువల్ అయితే ఒక సంవత్సరం పాటు ఒక మనిషి జీతమివ్వడానికి కాని బెనిఫిట్స్ లేకుండా అంటే ఒక పార్ టైం జాబ్ ని కల్పించేటంత మాత్రమే సరిపోతుంది అని చెప్పింది.
	“వెల్ డయానా … థట్ ఈజ్ నాట్ ఐ యాం లుకింగ్ ఫర్” … కౌశిక్ అన్నాడు.
	“లేకపోతే మిగితా గ్రాంట్స్ అన్నీ క్యాండిడేట్స్ తో ఫిలప్ అయి ఉన్నాయిగా, ఎవరి బెనిఫిట్స్ వాళ్ళకి, ఎవరి జీతాలు వాళ్ళకి” … అంటూ డయానా కౌశిక్ మొహం లోకి తేరిపారా చూస్టోంది.
	“ఇప్పటికిప్పుడు నేను దాని పైన ఎక్స్ టెన్షన్ ఆఫ్ వర్క్ ఎవరితోనూ ల్యాబ్ లో చేయించలేను. వాళ్ళందరూ వాళ్ళ ప్రాజెక్ట్లతో బిజీ. వాటిని ఆపి, క్రొత్తదానిలో పెడితే, అవి కుంటు పడతాయి, వాట్ టు డూ?” అని వర్రీ అయ్యాడు.
	డయానా అతని వర్రీ ని చూసి, “ప్రాబ్లం ఏంటి? అర్జెంట్ గా మీ ల్యాబ్ కి మనిషులు అక్కర్లేదు, అలాగే డబ్బూ అక్కర్లేదు. చాలినంత ఉంది. వర్రీ దేనికి?”
	“ఒకరిని ల్యాబ్ లోకి హైయర్ చేద్దామని”.
	“ఏ ప్రాజెక్ట్ కు కావాలి? చెబితే నేను లెట్టర్స్ వ్రాస్తాను యూనివర్సిటీ కి, ఏ మెయింటైనన్స్ ఫండో ఇమ్మని, ఎంతో కొంత మనీ ఇచ్చే అవకాశముంది కదా ..అయినా పని కాకపోవొచ్చు”
	“రైట్… ఉన్న గ్రాంట్లకు సరిపడా స్పేస్, మెయింటైనన్స్ అంతా ఇచ్చింది. గ్రాంట్లలో సరిపడా క్యాండిడేట్స్ కూడా ఉన్నారు. వాళ్ళని డీవియేట్ కూడా చెయ్యలేను, ఎలా ఎలా ????” అని అనుకుంటూ డయానాకు థాంక్స్ చెప్పి అక్కడినుండి కదిలి వెళ్ళిపోయాడు కౌశిక్.
	డయానా అలానే చూస్తూ ఉండిపోయింది.
	కాసేపాగి మళ్ళీ ఫొన్ చేసింది డయానా కౌశిక్ కు.
	అంత అవసరమైతే పోనీ పార్ట్ టైమే తీసుకోండి, ఆ ఎక్స్ టెన్షన్ ఆఫ్ వర్క్ ని వచ్చిన వాళ్ళనే చెయ్యమనండి, ఉన్నవాళ్ళు గైడ్ చేస్తారు … అన్నది.
	కౌశిక్ కు అంతకన్నా వేరే మార్గం లేదు. ఎందుకంటే ఛటర్జీ రిక్వెస్ట్ చేశాడు, పైగా సింథియా కన్నీళ్ళకి కూడా బాగా కరిగి ఉన్నాడు. ఆనాడు తాను ఇండియా వెళ్ళినప్పుడు తనని అన్నివిధాలా బాగా చూసుకున్నది కూడా, మర్చిపోలేదు కౌశిక్. అదే ధీమా కదా సింథియాకు!
	బాగా ఆలోచించుకొని ఒక నిర్ణయానికి వచ్చాడు కౌశిక్.
	డయానాకు మళ్ళీ ఫోన్ చేసి, ఒక యాడ్ ని వెబ్సైట్ లో పెట్టమన్నాడు, పార్ట్ టైం అని. తర్వాతి విషయాలు ఒకదాని తర్వాత ఒకటి ఎలా చెయ్యాలో అడ్మినిస్ట్రేటర్స్ కి తెలుసు.
	ఆ రోజంతా ఆలోచించి, ఒక నిర్ణయం తీసుకున్నాడు. తన ల్యాబ్ లో ఉన్న సీనియర్ పర్సన్, పైగా వర్క్ లో స్మార్ట్ లేడీ, లహరి. సింథియాను లహరి క్రింద వేసి, ఆ పార్ట్ టైం ప్రాజెక్ట్ ని లహరి ఇన్ చార్జ్ లో ఉంచితే … టైం, డబ్బు, మెటీరియల్స్, రియేజెంట్స్ సింథియా చేతిలో పడి వ్యర్ధం కావు ఎందుకంటే లహరి ఇన్ చార్జ్ కాబట్టి, సింథియా కూడా లహరి సూపర్విషన్ లో పని నేర్చుకుంటుంది. తనకూ మొగమాటం పోకుండా ఉద్యోగం ఇచ్చినట్లుంటుంది. ల్యాబ్ లోనే సింథియా ఉంటుంది కాబట్టి, తనకేమవసరమొచ్చినా తాను చూసుకొనగలడు అనే సామాన్యపు ఆలోచనలో పడుపో యాడు. సింథియా యొక్క అసామాన్యతని అర్ధం చేసుకొనేటంత అనుభవం అతనికి ఆమెతో లేదు. కౌశిక్ పూర్తిగా ఛటర్జీ, సింథియాలను నమ్మేసాడు.
	మరుసటిరోజు … ల్యాబ్ మీటింగ్ లో …
	“లహరీ అండ్ ఆల్ … వుయ్ ఆర్ గెటింగ్ ఎ న్యూ పోస్ట్ డాక్ ఇంటూ అవర్ గ్రూప్. షి ఈజ్ వెరీ గుడ్ ఇన్ పర్ష్యూయింగ్ ప్రాజెక్ అండ్ స్పెషల్లీ షి హాజ్ ఎ లాట్ ఆఫ్ ఎక్స్పీరియన్స్ ఇన్ అవర్ కైండ్ ఆఫ్ వర్క్” … అని గబ గబా అబద్దాలు చెప్పేశాడు.
	అంతేగాని ఆమె పేరు గానీ, ఎక్కడ ఉద్యోగం ఊడగొట్టుకొని ఇక్కడ ఎలా రాబోతున్నదని గానీ చెప్పలేదు వాళ్ళకు, అసలేమి చదివిందని కూడా చెప్పలేదు.
	లహరీ “ఓ … దట్స్ నైస్. వేర్ ఈజ్ షి కమింగ్ ఫ్రం? … అడిగింది, నవ్వుతూ.
	వెంటనే కౌశిక్ “ఫ్రం ఇండియా. షి హేజ్ ఎక్స్లెంట్ పబ్లికేషన్ రికార్డ్. ఐ న్యూ హెర్ బాస్”
	ఇది ఛటర్జీ, కౌశిక్ కి చెప్పిన అబద్ధం.
	వస్తాయి పబ్లికేషన్లు సింథియాకు, ఆమేమైనా వ్రాయాలా చెయ్యాలా? బిశ్వా నుండి కొట్టేసిన పి.హెచ్.డి, అతను వ్రాసి వదిలేసిన పేపర్లు. ఇప్పుడు హాయిగా పబ్లిష్ అవుతున్నాయి సింథియా పేరు మీద. సింథియా వెళ్ళిపోయినా ఛటర్జీ కి ఆమె బాధ్యత పోలేదు, అయినా ఛటర్జీ కి కూడా అవసరమే. అందుకే ఆ పేపర్లను అటు ఇటు చేసి తాను కూర్చొని వ్రాస్తూ, సింథియా పేరు ముందు పెట్టి తన వర్క్ గా పబ్లిష్ చేస్తున్నాడు. స్వార్ధం!
భిశ్వా మాత్రం తేరుకోవడానికి ఇంకా టైం పడుతుందనీ, వైద్యులు చెబుతుంటే గొల్లు మని ఏడుస్తూ మందులు వాడిస్తున్నారు బిశ్వా తల్లిదండ్రులు. బిశ్వా కి కాంఫిడెన్స్ మీద దెబ్బ కొట్టేశారు ఛటర్జీ, సింథియా.. మెల్లగా తేరుకుంటాడు.
**************************
మరుసటిరోజు ల్యాబ్ కి వెళ్తూనే లహరితో మాట్లాడాడు కౌశిక్.
“లహరీ, హౌ ఈజ్ యువర్ వర్క్ గోయింగ్ ఆన్?”
“గుడ్. యెస్టర్డే ఐ ప్రెజెంటెడ్ థ డాటా ఆన్ కరెంట్ ఎక్స్ పెరిమెంట్స్” … చిన్నగా ఆశ్చర్యపోతూ, నవ్వుతూ సమాధానమిచ్చింది లహరి.
	“యెస్ యెస్. యువర్ ప్రాజెక్ట్ ఈజ్ గోయింగ్ స్లో. ఈ లెక్కన నువ్వు చేస్తే డెడ్లైన్స్ మిస్ అవుతాను, గ్రాంట్స్ మిస్ అవుతాము”
	“ఎక్స్ క్యూజ్ మీ … డిడ్ నాట్ గెట్ యువర్ పాయింట్” … భృకుటి ముడిచి అడిగింది లహరి.
	“యెస్. యు ఆర్ స్లో ఇన్ డూయింగ్ థ థింగ్స్. ఐ కెనాట్ వెయిట్” … మొదటిసారిగా లహరిని నిందించడం మొదలుపెట్టాడు కౌశిక్.
	లహరికి అర్ధంకాలేదు ఏమి చెప్పాలో. ప్రతివారం క్రొత్త రిజల్ట్స్ చూస్తున్నాడు, ఏది ఎప్పుడు జరగాలో అన్నీ జరుగుతూనే ఉన్నాయి, తానేమీ ఏ బ్యాక్ లాగ్స్ లో లేదు. మరి ఏంటిదీ????
	ముఖంలో చాలా బాధను, అసంతృప్తిని వ్యక్తం చేస్తూ నటించడం మొదలు పెట్టాడు కౌశిక్. ఆతర్వాత వెళ్ళిపోయాడు.
	అలా అప్పటినుండీ, రోజుకి ఒకసారయినా సరే వచ్చి ఆమెని నిందించి వెళ్తున్నాడు. అలా అమెఒక్కర్తానికే. మిగితా ఎవరినీ ఏమనటం లేదు. లహరికి అవమానంగా అనిపిస్తున్నది అలాగే మూడ్ ఆఫ్ అయిపోతున్నది.
	కౌశిక్ సూటిగా ఏదీ చెప్పటం లేదు. అస్తమానూ ప్రాజెక్ట్ మీద పెట్టి లహరిని బాధపెట్టడం తప్పా.
	మిగితా కొలీగ్స్ తో మాట్లాడింది లహరి, వాళ్ళందరూ వెళ్ళి అతనితో డైరక్ట్ గా మాట్లాడమని చెప్పారు. సరే అని వెళ్ళి తలుపు తట్టింది. అతని చాంబర్ డోర్ దగ్గర్గా వేసి ఉంది, తాను చిన్నగా తట్టినా వినిపించుకొనే పరిస్థితిలో లేడు కౌశిక్. కౌశిక్ ఎప్పటినుండో ఫోన్లో మాట్లాడుతున్నట్లున్నాడు, అందులోనే మునిగిపోయున్నాడు.
	అతనికి పర్సనల్ సెక్రటరీ కి చెప్పి ఇవతలకి వచ్చేసింది. అతని కాల్ అయ్యాక చెప్తానంది సెక్రటరీ. ఎప్పటికీ చెప్పలేదు. సాయంత్రం చేసి మళ్ళీ కౌశిక్ రూం వైపు వెళ్ళింది. సెక్రటరీ కనబడింది. మళ్ళీ ఫోన్ మీదే కౌశిక్ ఉన్నట్లు చెప్పింది. తన మెసేజ్ కౌశిక్ కి అందించినట్లుగా కూడా చెప్పింది. ఇహ ఆ పూటకి వదిలేసి లహరి వెళ్ళిపోయింది. ల్యాబ్ లోకి వెళ్లి కొంచెం పని ఉంటే చూసుకొని, బ్యాగ్ సర్దుకొని వెళ్ళబోతుంటే తల ప్రక్కకు తిప్పి చూసింది. కౌశిక్ ఇంకా తన చాంబర్ లోనే ఉన్నట్లున్నాడు.
	“అరె… కౌశిక్ ఉన్నాడే. మరి నా మెసేజ్ తెలుసుకొని కూడా ఎందుకు నన్ను మాట్లాడడానికి పిలవలేదు?” … అని అనుకున్నది.
	సరే ఏదయితే అదే అవుతుంది. వెళ్ళి తానే మాట్లాడాలి అని వెళ్ళింది.
	కౌశిక్ … అప్పుడే ఫోన్ చేతిలోకి తీసుకున్నాడు, మళ్ళీ అదే నవ్వు, అదే సరదా … లహరి ప్రొద్దున్న చూసినదే. కౌశిక్ ఈ లోకంలో లేడు. వెనుదిరిగి వెళుతూ… కౌశిక్ నోటినుండి సింథియా సింథియా అనే మాట విన్నది.
కానీ తనకు అదే మొదటిసారి ఆ మాట వినడం. ఎవరోలే … ఏదోలే… అనుకొని అక్కడినుండి వెళ్ళిపోయింది లహరి.
 ******************
	మరుసటి రోజు కౌశిక్ తానే వచ్చాడు లహరి చాంబర్ కి.
	“సారీ లహరీ, నిన్న చాలా ఇంపార్టెంట్ మీటింగ్స్ ఉండడం వల్ల, నీ మెసేజ్ తీసుకున్నా మీట్ అవ్వలేకపోయాను. వాట్ కెన్ ఐ డు ఫర్ యూ?”
	లహరి అవాక్కయిపోయింది, ఆ ప్రశ్నకు. “ఏమీలేని చోట రాళ్ళేసి కలకలం లేపుతున్నాడు. ఎందుకలా అని అడుగుదామనేసరికి మీటింగ్స్ లో ఉన్నానని తప్పుకుంటున్నాడు. ఇప్పుడొచ్చి నీకేమి చేయగలను అంటున్నాడు. చాలా కన్ ఫ్యూజ్ చేస్తున్నాడు నన్ను” … అని అనుకొంది.
	ఏమి చెప్పాలో తెలియక … ప్రాజెక్ట్ గురించి మాట్లాడదామని, అని అనేసింది.
	“సరే… టెల్ మి” అన్నాడు.
	“యు సెడ్ … మై ప్రాజెక్ట్ ఈజ్ గోయింగ్ స్లో. ఐ డిడ్ నాట్ అండర్స్టాండ్ వాట్ యు మీన్”.
	“వెల్ .. ఐ మీన్ థట్ ఓన్లీ”
	“ఐ నెవెర్ ఫెల్ట్ థట్ వే”
	“బట్ ఐ ఫెల్ట్ ఇట్” … అని ఎడ్డ మంటే తెడ్డ మంటున్నాడు. ఏమి చెయ్యాలో చెప్పడు, ఎక్కడ స్లో కూడా చెప్పడు. తన ఉద్దేశాలని బయటపెట్టడు. అలా వాదించి వాదించి లహరి శక్తినంతా హరించి వెళ్ళిపోయాడు, వెళ్ళి మళ్ళీ ఫోన్ మీద కూర్చున్నాడు.
	ఇదంతా వింటున్న, సెక్రటరీ కి కూడా ఆశ్చర్యం వేసింది. సెక్రటరీ కి తెలుసు, ల్యాబ్ లో ఉన్న ప్రతి విషయం ఈ మధ్య క్రొత్తగా సింథియా అనే వ్యక్తితో ఫోన్లో చర్చిస్తున్నాడు. కానీ తాను పర్సనల్ సెక్రటరీ కనుక కాన్ ఫిడెన్షియల్ గా ఉంచుతుంది. పాపం లహరికి, మిగితావాళ్ళకీ తెలియదు.
********************
	చివరగా … ల్యాబ్లో లహరికి, మిగితావారికి కలిపి చెప్పాడు. రెండురోజుల్లో సింథియా అనే వ్యక్తి వాళ్ళ గ్రూప్లో జాయిన్ అవ్వబోతుందని. ఆ విషయం ఎలాగూ ల్యాబ్ మీటింగ్ లో చెప్పాడు, నిన్న ఫోన్లో మాట్లాడేటప్పుడు, అతని నోటినుండి సింథియా అనే పేరు విన్నది. ఇప్పుడు ఆ సింథియా పేరే అందరితో పాటు విన్నది.
	తర్వాత లహరిని పర్సనల్ గా మళ్ళీ ఆమె పని చేసుకుంటునప్పుడు, వర్కింగ్ బెంచ్ దగ్గిరకి వచ్చి మాట్లాడసాగాడు.
	లహరి ముఖం లో ఒకప్పటి ఆనందం లేదు, సింథియా వచ్చేలోపులే … ఆ ఆనందాన్ని సగం హరించేశాడు కౌశిక్. ఆ పేలవమైన మొహం చూసినా ఏమీ పట్టనట్లు చెప్పుకుపోతున్నాడు లహరికి.
	“ఇప్పటివరకు నువ్వు చేస్తున్నదాన్ని సింథియాకు ఎలా చెయ్యాలో చెప్పు” అన్నాడు కౌశిక్.
	అర్ధం కాలేదు లహరికి. “వాట్?” … చిరాగ్గా మొహం పెట్టింది లహరి.
	ఆమె అసంతోషానికి కారణాలు తానే అని కౌశిక్ కి తెలీదా ఏంటి? కాబట్టి ఏమీ పట్టనట్టు….
	“నువ్వు విన్నది నిజమే” అన్నాడు.
	“మరి నేనేమీ చెయ్యాలి?”
	“వెల్ … గైడ్ చెయ్యి ఆమెని.
	“నా ప్రాజెక్ట్ ని మధ్యలో నేను ఆపేసి… ఆమె కిస్తే … తానెలాగ చేస్తుందో?”
	ఆ మాటకు కౌశిక్ చాలా ఫ్యూరియస్ అయిపోయాడు. “యు కెన్ నాట్ గెట్ ఎలాంగ్ విత్ ఎనీబడీ. అందుకే అలా పాపం ఆమె మీద చెబుతున్నావ్”
	ఆ మాటకి … మనసులోనే గట్టిగా “స్టాప్ థ నాన్సెన్స్” అని అరుచుకున్నది లహరి.
	“ఎలాగో బాధగా నోరు పెగల్చుకొని … ఆమె మీద చెప్పడానికి నాకు ఆమె ఎవరో తెలుసా?…యు ఆర్ మేకింగ్ డామేజ్డ్ స్టేట్మెంట్స్ ఆన్ మి”.
	“ఐ డిడ్ నాట్ ఫెల్ట్ థట్ వే. యు ఆర్ మేకింగ్ డామెజ్డ్ స్టేట్మెంట్స్ ఆన్ హెర్”
	“ఐ యాం టాకింగ్ అబౌట్ థ ప్రాజెక్ట్. సడన్ గా క్రొత్త వాళ్ళని పెడితే… వాళ్ళు ప్రాజెక్ట్ ని అర్ధం చేసుకొని చేతుల్ని వార్మ్ అప్ చేసుకొనేసరికి టైం పడుతుంది. అప్పుడే ప్రాజెక్ట్ కుంటుపడుతుంది, అందుకే చెప్పాను”
	“అందుకే కదా నిన్ను గైడ్ చెయ్యమంటున్నాను”
	“కానీ ఆమెకోసం వెయిట్ చేయాల్సిన పరిస్థితి ఏర్పడుతుంది”
	“అలా జరగడానికి కుదరదు. ప్రాజెక్ట్ ఏమాత్రం కుంటుపడడానికి వీల్లేదు, ఎట్ థ సేం టైం సింథియాని మూడునెలల్లో నీ లెవ్లె లో వర్క్ చేసేదానిలా తయారు చెయ్యాలి, అది నీ డ్యూటీ” అంటూ ఒక్క మాట ఎక్స్ ట్రా వినకుండా చకా చకా నడుచుకొని వెళ్ళిపోయాడు.
	లహరికి ఇదే మొదటిసారి కౌశిక్ లో మరో మనిషిని చూడడం. ఈ క్రొత్త మనిషి దుర్మార్గుడు.
	లహరికి తన ప్రాజెక్ట్ మరొకరి షేర్ చేసుకుంటున్నందుకు బాధలేదు, సాగిపోతున్న ప్రవాహంలో ఆనకట్టవేస్తే … నీళ్ళు ఎలా వేరే వేరే డైరక్షన్లలో నీళ్ళు వ్యర్ధమవుతాయో అదే ప్రమాదముంది హటాత్తుగా ప్రాజెక్ట్ ఆగిపోయినా, క్రొత్త వాళ్ళ చేతిలో అదీ వర్క్ రాని వాళ్ళ చేతిలో పెడితే.
	సింథియా చేతిలో ప్రాజెక్ట్ ని పెట్టి, లహరిని గైడ్ చెయ్యమన్నప్పుడే అర్ద్జమయ్యింది సింథియాకి ఏమీ రాదని. అది డైరక్ట్గా చెప్పలేక… ఎందుకంటే ఏమీ రాని మనిషి ని ఎవరూ పెద్ద ప్రాజెక్ట్స్ లో పెట్టరు. ఏదో చిన్న ప్రాజెక్ట్స్ సెపరేట్ గా ఇచ్చి సీనియర్లు వాళ్ళని గైడ్ చేస్తారు. కానీ ఇక్కడ వీళ్ళిద్దరి వ్యవహారం అలా కనబడడం లేదు.
	పెద్ద చేపలకి గాలం వేసే సింథియా గైడన్స్ లో కౌశిక్ ఇప్పుడు నడుస్తున్నాడు, పైగా ఛటర్జీ అండదండలు ఇద్దరికీ ఉన్నాయి ఎవరి స్వవిషయాల్లో వాళ్ళకి.
	పాపం ఇదేమీ తెలియని లహరి ఖిన్నురాలై కౌశిక్ ప్రవర్తనకు బాధ పడుతూ రూం కి వెళ్ళిపోయింది.
	రెండురోజులు దాటాక సింథియా రానే వచ్చేసింది. వస్తూనే నేరుగా ల్యాబ్ దాటుకుంటూ, ఎవరి మొఖాలకాసి కూడా చూడకుండా నేరుగా కౌశిక్ రూం కి వెళ్ళిపోయింది. ఏ తీరులో వచ్చే ఉద్యోగ లక్షణం ఆ తీరులోనే ఉంటుంది. ఆమె అలా కదులుతూ ఉంటే ఆమె ని చూస్తూ అందరూ ఎవరికి వారు చిన్నబుచ్చుకున్నారు కాసేపు.
(సశేషం)  
రచన: జొన్నలగడ్డ కనకదుర్గ
 “హాయ్ సుమ! రా ఎలా వున్నావు? ” పనిపిల్ల  తలుపు తియ్యగానే  సోఫాలో పడుకునే హుషారుగా పలకరించింది మా వదిన.  ఆవిడ గొంతులో హుషారుకి నేను కొంచెం ఆశ్చర్యంతోనే “ బావున్నా   వదినా! నువ్వు ఎలా వున్నావు? కాలు ఎలా వుంది? కొంచెం పర్వాలేదా?” అని పరామర్శించా.
ఈ మధ్య మా వదిన కాలు స్ప్రెయిన్ అయింది, డాక్టరూ వారం రోజులు బెడ్ రెస్ట్ తీసుకోమన్నాడని అన్నయ్య పదిరోజుల క్రితం ఫోను చేసి చెప్పాడు. పిల్లల పరీక్షలు అవ్వడంతో అప్పుడే వచ్చి వదిన్ని చూడలేకపోయా . కుదుర్చుకుని వచ్చేటప్పటికి ఇదిగో పదిరోజులు పట్టింది.“
“ఆ పర్వాలేదులే, కాని ఇంకా 3 రోజులు పవళింపు సేవే” అంటూ నవ్వింది వదిన.
 “అదేంటి? అన్నయ్య నాకు ఫోన్  చేసే పదిరోజులు ఆయ్యిందిగా వదిన,  ఇంకా తగ్గలేదా?” అని నేను అంటూ ఉండగానే, “ఎలా తగ్గుతుందమ్మా? కుంటి కులాసం ఇంటికి మోసం అని , ఆ కుంటి కాలు వేసుకునే కుంటుతూ, కుంటుతూ డాన్సులు చేస్తే?”అని అన్నయ్య అనడం,”మీరు ఊరుకుంటారా? “ అంటూ వదిన మిర్రిమిర్రి చూడడమూ… నాకు విషయం మీద ఆసక్తి ఇంకా పెరిగిపోయింది.
కాస్త చోటు ఇస్తానే దూరే రకం మనం- అలాంటిది, వాళ్ళు విషయం చెప్పి చెప్పక ఉంటే మనం ఊరుకుంటామా “ ఏం జరిగింది? ఎలా జరిగింది?అంత స్ప్రెయిన్ ఎలా అయింది అన్నయ్య?” అని నేను చాల కంగారు పడుతున్నటుగా అడిగాను. ఇంకా అన్నయ్య మొదలుపెట్టాడు..
“ఏమి జరిగిందా? అసలు స్ప్రెయిన్ ఎందుకు అయిందో తెలుసా? “
“ఏవండి….సరే .. సరే..ఉరుకోండి”అని వదిన అరుస్తూనే వుంది,అయినా అన్నయ్య ఆపకుండా తన ధోరణిలో చెప్పనే చెప్పాడు..” అదేదో టీ.వి వాళ్ళు వీళ్ళని ఒక రియాలిటీ  షో కి పిలిచారట. ఇప్పుడు రియాలిటీ షోలలో డాన్సులు  చెయ్యడం ట్రెండ్ అట. అందరూ బలవంత పెట్టారని ఈవిడ కూడా డాన్స్ ఆడబోయారు….కాలు మెలికపడి బెడ్ రెస్ట్ ..”
“ఇంకా ఆపుతారా? గౌరీ, అయ్యగారికి కాఫీ పట్టుకురా”అంటూ పనిపిల్లని కేకవేసి అన్నయ్యను డిస్టర్బ్ చెయ్యపోయింది.
“నువ్వు అరిచి గీపెట్టినా నేను ఆపేది లేదు” అంటూ అన్నయ్య “అక్కడితో ఆగిందా? ఆహా! కొంచెం నొప్పి తగ్గగానే మళ్లీ ప్రాక్టీసు షురూ.. ఆ నొప్పి కాలు మళ్లీ మడతపడి, ఈవిడ మంచాన పడి మళ్ళీ బెడ్ రెస్ట్ మొదలు …”అంటూ అన్నయ్య తన అక్కసు అంతా ఏకరువు పెట్టాడు.
 “నేను ఏమన్నా కావాలని డాన్సులు ఆడటానికి వెళతానా, నువ్వే చెప్పు సుమా?”
“నలుగురితో నారాయణ అని ఏదో కర్టెసీ కోసం. పైగా నేను లేడీస్ క్లబ్ ప్రెస్సిడెంట్ ని కూడా., వాళ్ళతో పాటు చెయ్యకపోతే ఏమి బావుంటుంది?” అన్నది.
నా సమాధానం కోసం ఎదురు చూడకుండానే “అయినా ఈయన ఉసురు తగిలి ఆ ప్రోగ్రాం షూటియింగ్ కి వెళ్ళలేదు…ప్రోగ్రాములోను లేను.”
“ఈయన కోరుకున్నట్టు నేను ఇల్లు కదలకుండా, కాలు కదపకుండా హాయిగా మంచాన పడి వున్నా..”అంటూ వదిన రుసరుసలాడింది.
ఈలోపు పనిపిల్ల తెచ్చి ఇచ్చిన కాఫీ తాగుతూ “నీకు కొన్ని కోట్ల సార్లు చెప్పినా, నేను ఎందుకు చెబుతున్నానో, ఏమి చెబుతున్నానో నీకు అర్ధం కాదు.”
“ఇన్నాళ్లు నీ ఇష్టం వచ్చినట్టే చేసావ్. ఆ తైతక్కలు ఏవో నువ్వే ఆడు, నాతో మాత్రం ఆడించక” అని ఫినిషింగ్ టచ్ ఇచ్చి మరీ వెళ్ళాడు అన్నయ్య.
“చూశావా? ఎంత లేసి మాటలు అన్నారో. మా లేడీస్ క్లబ్బ్ ఎంత ఆక్టివ్ గా సోషల్ సర్వీస్ చేస్తాము ? ఆవి అన్ని ఆయనకి గుర్తు లేవు.  ఎప్పుడు అయినా వాటిని గురించి పొగడలేదు కాని, ఇప్పుడు మాత్రము ఎలా ఎగతాళి చేస్తున్నారో? “
“ఏదో టైంపాస్ కోసం మొదలుపెట్టిన క్లబ్బు, మేము ఎన్ని మంచి పనులు చేస్తునాము  నీకు అవన్ని తెలుసు కదా. వాటి గురించి ఒక్క మాట అయినా అన్నారేమో చూడు . చిన్న తేడా వస్తే మాత్రం నన్ను తిట్టడానికి సిథ్థం సుమతి” చేతులు తిప్పుతూ అంటున్న వదినని చూస్తే, ఎందుకు ఆడిగానురా “ద్యావుడా”  అని అల్లుఅర్జున్ స్టైల్ లో నన్ను నేను మనసులో తిట్టుకోవాల్సి వచ్చింది.
గబగబ నాలుగు మాటలు అనేసి అన్నయ్య మానాన అన్నయ్య వెళ్ళిపోయాడు. వదిన అందుకుంది. అనవసరంగా మాట్లాడా,  ఈవిడని ఆపడం ఏలా అని ఆలోచస్తూన్న నాకు, మెరుపులాంటి అవుడియా వచ్చి “ఇంతకీ నీ ప్రొగ్రామ్ ఎప్పుడు వస్తుంది వదినా?” అని అడిగా. “అయ్యో!! ఈయన గోలలో పడి అసలు సంగతి మార్చేపోయాను, టైం ఎంత అయింది –అయ్యో ఇంకో పది నినిమిషాల్లో మొదలు ఆవుతుంది“ అంటూ టీ.వి ఆన్  చేసింది. “హమ్మయ్య! సర్దుకుంది!” అని నేను కూడా సంతోషంగా పూర్తీగా టి.వి .వైపు తిరిగిపోయా.
“వెల్కం టు నారి-పోరి “అంటూ చప్పట్లు కొడుతూ ఒక ముప్పయ్ ఏళ్లలోపు కుర్రవాడు స్క్రీన్ మీద ప్రత్యక్షమయ్యాడు. “పి .టీ.వి వారు సమర్పించు నారి-పోరి కార్యక్రమము ఆడవాళ్ళలోని హుషారుని, ఉత్సాహాన్ని వెలికి తీసి వాళ్లకి ఉల్లాసాన్ని ఇవ్వడానికి మేము ఈ రోజు నుంచి మొదలుపెడుతున్నాము. ముందుగా మమ్మల్ని ఈ కాలనీకి ఆహ్వానించిన వనితగారిని పరిచయం చేసుకుందాం.” “వనితగారు , మా నారి-పోరి కార్యక్రమానికి. మీరు మీ కాలనీకి మమ్మల్ని అహ్వానించినందుకు మీకు ధన్యవాదాలు.”
అబ్బో మరీ పేరంటంలాగా వుంది కదా” అంటూ చుట్టూ వున్న వాళ్ళ వైపు చూసి “ మన స్టైలో చేబుదాం. ”ఆంటీ-మీరు మమ్మల్ని పిలిచినందుకు ధ్యాంక్స్” అంటూ పక్కన వున్న ఆవిడని పరిచయం చేసాడు. చుట్టూ అన్ని వయస్సులలో వున్న ఆడవాళ్లు వున్నారు. అందరు తళతళలాడుతూ పెళ్ళికో  పేరంటంకో వెళ్లేవాళ్లకు  మల్లే ఫుల్ మేకప్ లో వున్నారు. ఈ షో లో రెండు టీమ్స్ ఉంటాయ్. ఒక్కక్క టీంలో ఇద్దరు ఉంటారు, ”అనగానే నలుగురు ఆడవాళ్ళు ముందుకు వచ్చివాళ్ళను పరిచయం చేసుకున్నారు. వాళ్ళలో ఇద్దరికి ఇంచు మించు  యబ్బైయేళ్ళు ఉంటాయి . మిగతా ఇద్దరికీ ముప్ఫై ఏళ్ళ లోపు ఉంటుంది. అందరు ఫుల్ మేకప్పులు, మోచేతుల దాకా మ్యాచింగ్ గాజలు, పాతికేళ్ళ లోపు వాళ్లు ఇప్పుడు లేటెస్ట్ ఫ్యాషన్ అయిన లంగావోణీలలో, సత్యభామ జడలాగా జడ వేసుకుని, దానికి కూడా తళుకులు బెళుకులు పెట్టి మెరుస్తూ వున్నారు., పెద్దవాళ్ళు కూడా వాళ్లకు పోటీగా అన్నట్టు, లేటెస్ట్ చీరలలో-డ్రామాలో పాత్రలలాగ రెడీగా వున్నట్టు అనిపించింది .
“వాళ్ళని గుర్తు పట్టావా? అదిగో ఆ చిలకపచ్చ చీరలో వున్న అమ్మాయి రమణి- బబ్లూ వాళ్ళ అమ్మ.
ఆ ఎర్రచీర అమ్మాయి- సన వాళ్ళ ఆమ్మ. ఆవిడ తెలుసు కదా-ఆ గళ్ళచీర ఆవిడ అంజలిగారు. ఆ బ్లూ మెరుపు చీరలో వుంది భారతిగారు, ఆవిడని నువ్వు గుర్తుపట్టి వుండవు. పాపం ఆవిడ బయట ఎప్పుడు క్లాస్ గా  వుంటారు. వీళ్లు ఈవిడని సురభి కంపెనీ ఆర్టిస్టుగా  మేకప్ చేసారు “అని వదిన నాతో చెపుతుంటే నాకు చాలా ఆశ్చర్యం కలిగింది. ”అరె వదిన వీళ్ళు అందరు నాకు తెలుసు కదా, అసలు గుర్తే పట్టలేకపోయా.
“మరే పాపం ఆ రమణి అయితే బయట ఎంత సింపుల్ గా  ఉంటుందో! అంజలిగారికి అసలు జుట్టే లేదు ఆవిడకి అంత కొప్పు పెట్టారు, షూటింగ్ తరువాత ఆవిడ రెండు రోజులు మెడ నొప్పులతో అవస్థ పడిందిట.”
“మనం గేమ్ స్టార్ట్ చేసేముందు వీళ్లకి పాయింట్స్ ఇవ్వాలి కదా. దానికి మీరు ఏమి చెయ్యాలంటే,” అంటూ ఆ నలుగురి వేపు తిరిగి, “ఈ రింగ్ చుట్టూ పరుగెత్తాలి“  అంటూ నేల మీద పెట్టిన ఒక పెద్ద హులా రింగ్ చూపించాడు. నేను విజిల్ ఊదగానే మీరు ఆ రింగ్ లోపలికి వెళ్ళాలి.  స్టార్ట్ అనంగానే నలుగురు ఆ రింగ్ చుట్టూ పరిగెత్తడం మొదలుపెట్టారు. అంజలిగారికి కాస్త వొళ్ళు మీదట ఆ కెమెరా అలవాటు లేకపోవడం వల్లనా మొహమాటంగా, నిదానముగా నడుస్తున్నారు.  ఆవిడ దగ్గరకి వెళ్లి యాంకర్  “అత్తమ్మో,  ఏంటి పెళ్లి నడకలు నడుస్తున్నావ్? ఇట్లా అయితే పాయింట్లు రావు, పరిగెత్తు అత్తమ్మో“ అనగానే ఆవిడా పరిగేత్తే ప్రయత్నం చేయడం, అప్పుడే యాంకర్ విసిల్ ఉదడంతో ఈవిడ కంగారుగా రింగు లోపలకి వెళ్ళబోయారు.  రింగు తట్టుకుని పడబోయారు. వెనకాలే వున్న రమణి పట్టుకుంది కాబట్టి బొక్కబోర్లా కిందపడకుండా తప్పించుకుంది ఆవిడ. అయితే టీ.వి.  వాడు వదిలాడా అంటే, అదే దృశ్యాన్ని మూడుసార్లు పదే పదే చూపాడు..ఎలాగో అలాగా నాలుగు రౌండ్లు పరిగెత్తించి అందరికి తలా పదిమార్కులు ఇచ్చి సమన్యాయం చేసాడు. అటువంటి అప్పుడు ఆ పరుగులు పెట్టించడం ఎందుకు?? వాళ్లకి ఆయాసం అన్నా తగ్గేది కదా.
ఫస్ట్  రౌండ్లో ”ఇంట్లో అత్తగారితో పని చేయించుకోవడం ఎట్లా” అని ఒక టాపిక్  రౌండ్.  ఇచ్చిన టాపిక్  గురించి 1 నిమిషం తెలుగులో మాట్లాడాలి. “ఈ రౌండ్లో ముందుగా పెద్దవాళ్ళు మాట్లాడుతారు . ఎందుకు అంటే వాళ్ళకు అనుభవం ఎక్కువ కనుక, – ఏం అత్త, నేను చెప్పింది కరెక్టేనా? అంటూ అంజలిగారు, భారతిగారి వేపు చూసి వెకిలి నవ్వులు. నవ్వితే వాళ్ళకు ఎలా అనిపించిందో కాని నేనే కనుక అక్కడ వున్నట్టు అయితే ఆ అంకర్ ముక్కు పచ్చడి చేసేదాన్ని ఏమో…
ఇంక రెండో రౌండు మధ్యలో  “ఇప్పుడు మీతో పాటు వున్న ప్రేక్షకులకు కూడా ఒక చిన్న పోటీ. పెద్ద జడలు లేక జుట్టు వున్న నారీమణులు ఒక నలుగురు రావాలండి “ అనంగానే ఒక నలుగురు ముందుకు వచ్చారు. ఇప్పుడు ఆడబోయే గేమ్ ”కురులు-సిరులు”. అంటే మీకు తెలుసు ఇప్పుడు అందరికీ గుర్రపు తోకలే– అదేనండి పోని టేల్స్. సో ఇప్పుడు వచ్చే నారి-పోరిలో ఎవరికీ పెద్ద జుట్టు ఉంటే ఆ కురుల సిరులకు ఓక గిఫ్ట్ హంపెర్”. అనంగానే అక్కడ వున్నవారు అందరూ బాగా పొడుగు జడ వున్న ఒక అమ్మాయిని ముందుకు తోసారు. ఆ యాంకర్ ఏ కాలేజ్? అని అడగగానే ఆ అమ్మాయి “జాబ్” అని సమాధానం చెప్పింది ”ఓ సంతూర్ సోపా,  జడ ఒరిజినాలా?” అని అడిగాడు. ఆ అమ్మాయి  “అవును” అని చెప్పగానే “అయితే ఇప్పుడు నువ్వు మాకు జడ విప్పి చూపితే మేము ఒప్పుకుని నీకే ఆ గిఫ్ట్ హంపర్ ఇస్తాము”  అనంగానే ఆ అమ్మాయి జడ విప్పి ఎదో తల నూనె మోడల్లలా జుట్టు ముందుకు వెనుకకు తిప్పుతూ తిరిగింది.
‘వెరీ గుడ్, చాల స్పోర్టివ్ గా ఉన్నావ్. అందుకు గాను నీ సొంత జుట్టుకి, మా షో నించి ఫలానా ఆయిల్ వాళ్ళనించి నీకు ఒక గిఫ్ట్ హంపర్ ”అని ఒక ప్యాకెట్ ఆ అమ్మాయి చేతిలో పెట్టి,  మిగతా వాళ్ళ వైపు చూస్తూ ” చూశారా గుర్రపు తోకలకి ఏమి రాలేదు” అంటూ ఇంకొక బ్రేక్ ఇచ్చాడు.
“ఆ గిఫ్ట్ ప్యాక్ లో ఏమి వుందో తెలుసా?ఫలానా కంపెనీ వాళ్ళ కంపు కొట్టే ఆయిల్స్” అని వదిన నవ్వింది. “షూటింగ్ అయిపోయాక వాళ్ళు అందరు మన ఇంటికి వచ్చినప్పుడు  చెప్పారు, పాపం, ఆ టీ.వి. క్రూ బయట బాగా మర్యాదగానే ఉన్నారట. కాని షో హిట్ అవ్వాలి అని వాళ్ళకి అదే స్క్రిప్ట్ ఇచ్చారట. లేకపోతే వీళ్ళకి టి.ర్.పి రేటింగ్స్ రావట. ఎంత వెకిలిగా ఉంటే అంత హిట్ షో అన్న మాట. ఈ విషయం తెలియకుండా మధ్యలో వెళ్లిన మన వాళ్ళు బకరాలు అయ్యారు.”
“మన ప్రోగ్రాంలో ఇంకా నయం అమ్మగారు. కె టి.వి. లో మధ్యానం పూట వచ్చే “ఆడవాళ్లు –ఆవకాయ పచ్చడి” ప్రోగ్రాంలో అయితే ఓక బండవాడి బెల్ట్ కి ఒక తాడు కట్టి దాని ఈ అమ్మాయిల నడుముకి కడతారు. వీళ్లు పరిగెత్తుకెళ్ళి బాక్స్ మూత తీసి అందులో గిఫ్ట్ తీసుకోవాలి.  వాళ్ళు పరిగెత్తేలోపు వాడు ముందుకు వెనుకకు పరిగెత్తి వాళ్లు ఆ బాక్స్ అందుకోకుండా చేస్తాడు. అలాంటి గేమ్ అయితే అందరు కిందే పడిపోయి వుండేవారూ” అంది వేడి వేడి పకోడీలు ప్లేట్ మా చేతికి అందిస్తూ గౌరీ.
“నీకు తెలుసా గౌరీ ఈ ప్రోగ్రాం ఇలా వుంటుంది అని” ఆశ్చార్యంగా అడిగింది వదిన.
“అదేంటి వదిన ? ప్రోగ్రాం ఏంటో కూడా తెలియకుండా ఎలా వెళ్లారు?” అన్న నా ప్రశ్నకు వదిన సమాధానం చెప్పే లోపు మళ్ళీ ప్రోగ్రాం మొదలు అయింది.
జనంలో వున్నా ఒక ఆవిడ  “బాబు, నాకు ఒక డౌట్” అంది. ”ఇంకెందుకు లేట్, అడగండి” అంటూ మైక్ ఆవిడ ముందు పెట్టారు. “ఈ ప్రోగ్రాముకు నారి-పోరి అని పేరు ఎందుకు పెట్టారు అని” ఆవిడ అనంగానే ”మీకు చిన్నప్పటినించి ఇటువంటి ఆనుమానాలేనా పిన్ని, నీ అనుమానాలతో, బాబాయి నీతో ఎట్లా ఉంటున్నాడు ఏమో,”  నీ అనుమానం తీరుస్తా విను,”-మనకు తెలంగాణా, ఆంధ్రా రెండు రాష్ట్రాలు కదా, అందుకని ఆంధ్ర నించి నారి, తెలంగాణ నుంచి పోరి అన్న మాట. పిన్ని ఓకేనా” అని
ఇప్పుడు  “సెకెండ్ రౌండ్ – డ్యాన్స్ రౌండ్ అని ఆ నాలుగురితోనూ డాన్సు చేయించాడు. “కెవ్వుకేక” లాంటి రెండు కళాఖండాలకి డాన్సులు వేయించి ”అబ్బో తెలుగు సినిమా వాళ్ళు మీ దగ్గర నుంచే నేర్చుకోవాలి “ అంటూ ఇవతల టీమ్ దగ్గరకు వచ్చి ఎవరికో ఒకరికి ప్రైజు ఇవ్వాలి కదా.. అందుకని ఇప్పుడు వాళ్ళకి ఇస్తున్నా. తరువాత రౌండులో మీకే.  ఇప్పుడు ఏడవకుండా వాళ్లకి ప్రైజ్  మీ చేతుల మీదుగా ఇవ్వండి “అంటూ వీళ్ళతో వాళ్ళకి ప్రైజ్ ఇప్పించాడు. ప్రైజు ఇచ్చే వాళ్ళు సంతోషంగా ఇస్తే, తీసుకునేవాళ్ళు సిగ్గుపడుతూ తీసుకోవడం ఈ రౌండు ప్రత్యకత.” అన్న వ్యాఖ్యానానికి గౌరి పగలబడి నవ్వింది.
“వాళ్ళూ ప్రోగ్రాం ముందు వీళ్ళకి ఈ డాన్సులలో ట్రయినింగ్ ఇచ్చారట. వీళ్ళేమో ఆ స్టెప్పులు వేయిలేకపోతే, ఆ మాత్రం రాదా అన్నట్టు మాట్లాడారట. మాధవమ్మ చెప్పింది. ఆవిడగారు చూడ్డానికి వెళ్ళారు కదా. దానికి కూడా అన్ని రూల్స్ అంట. “ఇప్పుడు చప్పట్లు కొట్టండి, ఇక్కడ నవ్వండి అని అన్నీ వాళ్ళు చెప్పినట్టే చేయాలట. పైగా ఒక రోజు అంతా నిలువు జీతం. దాని తాలుకా హైరానా . ఇంట్లొ తిట్లు. బుధ్ధి వచ్చింది. ఇంక ఎప్పుడు చూడటానికి కూడా వెళ్ళను. మీ బస్తీకీ వస్తారేమొ. పొరపాటున కూడా వెళ్ళకు“ అని నాకు చెప్పారమ్మ అంటూ గౌరీ  నవ్వుతూ అసలు సంగతి చెప్పింది.
మళ్లీ  బ్రేక్. ఇంకొక గేమ్ రౌండ్. ఒక బట్టలు ఆరేసుకునే తాడుకి జంతికల కట్టారు. ఆడేవాళ్ళ్ళు చేతులు వెనక్కి పెట్టుకుని నోటితో ఆ చక్రాలు తినాలట. సరదా అనుకుని, ఆడేవాళ్ళను ఉత్సహపరిచే ప్రక్రియలో ఆ యాంకరు కుర్రాడు పేలిన ప్రేలాపనలు అన్న హింస ఆయినాక ఓక టీంవాళ్ళని నారి అని, ఇంకొక టీం వాళ్ళని పోరి అని నిర్ణయించి నలుగురి చేతిలో డబ్బాలు పెట్టి టాటా చెప్పాడు.
ఆ ప్రొగ్రామ్ అంతా అయ్యేసరికి నాకు వంటి మీద తేళ్ళు జెర్రులు పాకుతున్నటు అనిపించింది. వదిన అప్పుడే జ్వరపడి లేచినదానిలా అయిపొయింది. పనిపిల్ల మాకు వేడివేడి టీ తెచ్చి మేము కాస్త తెప్పరిల్లేలాగ చేసింది.
“అసలు ఇలాంటి దానిలో పాల్గొనాలని  మీకు ఎలాగా అనిపించింది వదిన “అంటే  “మాకు తెలియదు, ఎదో గేమ్ షో లేడీస్‌కి మాత్రమే అంటే మేము మా లేడిస్ క్లబ్బులో ఆడుకునే గేమ్స్ లాంటివే అనుకున్నాం. వనితగారికి తెలిసినవాళ్ళు ఉన్నారని పిలిచింది. కాని వాళ్ళు వచ్చి కాన్సెప్టు చెప్పాక, వీళ్లు చేయము అంటే వాళ్ళు అలాగా కుదరదని చేయించారట. ఈ షూటింగ్ అయిపోయాక అందరూ షాక్.” అని వదిన అంటుండగానే పనిపిల్ల అంది “మీరు వెళ్ళకపోవడమే మంచిది అయింది అమ్మ.  ఆ పైన అమ్మకి అసలే చాలా ఫీలింగ్, దానికి తోడు ఆయమ్మ పడిపోయింది ఆన్నిసార్లు చూపెటాడు.. ఆ పి. టీ.వి వాడు ఆవిడకి కనపడ్డాడో చచ్చాడే. పి.టివి అంట.. పిచ్చి టీవీ అన్ని పెట్టుకోవలసింది..”అని అది అంటూ ఉండగానే,  మా వదిన అంది కదా ” ఆందుకే అంటారు సుమ అన్ని మన మంచికే అని. ఈ కాలు నొప్పి లేకపోతే నేను వెళ్ళేదాన్ని. మీ అన్నయ్య నన్ను బయటకు పంపి, అప్పుడు ఇంకో మాట మాట్లాడేవాళ్ళు.”
 “అదే వదినా, సరదాకి వెకిలితనానికి తేడా కాని, చిన్న పెద్ద తారతమ్యం కాని తెలియకుండా పోతుంది. ఆ రెండిటికి మథ్య చాలా సన్న గీత వుంటుంది. అది కొంచెం అటు ఇటు అయినా హాస్యం అపహాస్యం అవుతుంది. పైగా దురదృష్టం ఏమిటంటే అదే హాస్యం అని నట్టింట్లో తెచ్చి పెట్టుకుంటున్నాము, టి.వి.లో వచ్చే ప్రోగ్రాములకు మనం ఎలాగా బానిసలు ఔతూన్నామో నాకు చాలా చక్కగా అర్ధం అయింది. టి.విలో వచ్చే యాడ్స్ మనకు నచ్చినా, నచ్చకపోయినా మన నట్టింట్లో మనం ఎలాగా అయితే చూస్తూ ఉన్నామో అలాగే ఈ ప్రోగ్రాములలో పాల్గొనే వాళ్లు ఇంకా వాళ్లు చెప్పిన దానికల్లా తల ఆడించక తప్పదేమో. కాప్టివ్ ఆడియన్స్ లాగ  కాప్టివ్ పార్టిసిపెంట్సి అన్న మాట!!.  నేను ఈ ఆలోచనలలోనే  “వస్తా వదిన జాగ్రత్త అని బయలుదేరాను-కాని జాగ్రత్త అన్న మాట ఎందుకు వచ్చిందో నాకు అర్ధం కాలేదు మీకు ఏమైనా అర్ధం అయిందా???
