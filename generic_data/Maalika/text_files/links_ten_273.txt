రచయిత: అవసరాల రామకృష్ణారావు
సమీక్షకులు: మంగు శివరామప్రసాద్
1960-70 దశకంలో వెలువడిన అవసరాల రామకృష్ణారావు గారి నవలలు ఆనాటి సామాజిక సమస్యలను వివిధ కోణాలనుంచి పరిశీలిస్తూ సమకాలీన సాంఘిక చైతన్యాన్ని ప్రతిఫలింపచే్స్తూ, పాఠకులను ఆకర్షించాయి. వీరి సహజ హాస్య వ్యంగ్యశైలి, మధ్యతరగతి కుటుంబాల్లోని వాస్తవిక అంశాలను వస్తువుగా గ్రహించి, జీవితంలో ఎదురయ్యే సమస్యలకు సవాళ్లకు సరైన పరిష్కార మార్గాలను సూచిస్తూ, తెలుగుదేశం ఉట్టిపడే విధంగా సరళంగా, స్వాభావికంగా, సంసారపక్షంగా చెప్పేవిధానం ఆయనకు పాఠకుల హృదయపీఠంలో ఒక ప్రత్యేక స్థానాన్ని కల్పించింది.
ఇతివృత్తం, పాత్రచిత్రణ, సామాజికాంశాలు, వర్ణన, శైలి, శిల్పం, మనస్తత్వ విశ్లేషణ, తాత్విక చింతన ఏ దృష్టికోణంతో దర్శించినా రామకృష్ణారావు గారి రచనలలో ఒక విలక్షణం గోచరిస్తుంది. ప్రతి నవల సారాన్నిన గ్రహించి అన్నింటిని కలిపి ఓక మాల కడితే అవసరాల రామకృష్ణారావు గారి వ్యక్తిత్వ అంతస్సూత్రంగా ఒక నవరత్నమాలిక సరస్వతీదేవి కంఠాభరణంగా అలరారుతుంది.
1960 దశకంలో స్త్రీ విద్యోద్యమం తెలుగునాట తారాస్థాయికి చేరుకుంది. ఆ కాలంలో వచ్చిన అనేక నవలల్లో ఈ ఇతివృత్తాన్ని వివిధ కోణాలనుంచి ఆవిష్కరించడానికి అనేకమంది రచయితలు, రచయిత్రులు ప్రయత్నించారు. స్త్రీ విద్య, ఉద్యోగానికి సంబంధించిన ఆలోచనా ధోరణిని ప్రతిబింబిస్తూ వచ్చిన ఈ రచనలలో ప్రముఖ స్థానాన్ని అలంకరించింది అవసరాల రామకృష్ణారావుగారి సంపెంగలూ సన్నజాజులూ అనే నవల.
స్త్రీవిద్య ప్రాతిపదికగా రూపొందిన “సంపెంగలూ సన్నజాజులూ” అనే నవలలో ఒక అభ్యుదయ ప్రగతి శీల దృక్పథం మానవ సంబంధాల సున్నితమైన నేపథ్యంలో ఆవిష్కృతమవుతుంది. స్త్రీ చదువుకోవడం మంచిదే కాని ఆ సదుద్దేశం కన్న అసహాయ స్థితిలో కూడా తన కాళ్లమీద తను నిలబడి ఇతరులకు భారం కాకూడదనే స్త్రీ వ్యక్తిత్వంలోని ఔన్నత్యం మహత్తరమైనదని చెబుతుందీ నవల.
తెలుగువారి జీవిత నందనోద్యానంలో పూచిన పూపొదరిల్లు సంపెంగలూ సన్నజాజులు నవల. విరిసిన ఆ పూలు వెదజల్లిన గాఢమైన, సున్నితమైన, గంభీరమైన, సుకుమారమైన పరిమళాల గుబాళింపులే దీనిలోని వ్యక్తుల ఆప్యాయతలు, అనుబంధాలు, మనస్తత్వాలు కలబోసిన భావచిత్రాలు. మృదువైన ఆర్ద్రమైన అంతరంగాల్ని ఒక చిత్రకారుడు తన కుంచెతో కాన్వాస్‌పై వేసిన వర్ణచిత్రంలా రామకృష్ణారావుగారు అక్షరశిల్పిగా తన కలంతో చిత్రిస్తారు.
అన్నాచెల్లెళ్ల అపరూపమైన అనుబంధంలోని స్నిగ్ధ నిసర్గ నిర్మల భావ సౌందర్యరూపం ఈ నవలలో ప్రకాశిస్తూ గొప్ప అనుభూతిని అనుభవైకవేద్యం చేస్తుంది. అన్నయ్య వదిన చెల్లెలు ఈ ముగ్గురి హృదయవైశాల్యాన్ని, ఆత్మీయతను రచయిత వ్యక్తం చేసిన తీరు అద్భుతమైనది. చెల్లెలి వ్యక్తిత్వ వికాసం అని జ్యోతిని వెలిగించడానికి అన్నయ్య, వదినా ఒత్తి చమురులా వ్యవహరించారు. చెల్లెలి జీవితాన్ని వెలుగుమయం చేయడానికి అన్నయ్య తన జీవితాన్ని కొవ్వొత్తిలా కరిగించుకున్నాడు.
సహజమైన మధ్యతరగతి కుటుంబ వాతావరణంలో ఆటుపోట్లు, మానవ మనస్తత్వపు చీకటి లోయలు, మమతానురాగాల జలపాతాల  హోరులు,  మానవత్వపు విలువల మహోన్నత శిఖరాగ్రాలూ అన్నీ ఈ నవలలో నవనవోన్మేష అంకురాల్లా అంతరంగపు అధోలోకపు అంతఃఫొరల్ని ఛేదించుకుని జాజ్వల్యమానంగా ప్రభవిస్తాయి. కథానాయిక మంజుల -మంజు- మనోజ్ఞమైన దృష్టిపథంతో ఆమె కంఠస్వరంలో ఈ నవల ఒక పర్షియన్ కార్పెట్‌లా పరుచుకుని పాఠకులకు సాదర ఆహ్వానం పలుకుతుంది.
ఈ నవలలో కేంద్ర భూమిక మంజు. ఆమె కళ్లతోనే పాఠకులు ఈ నవలను చూడగలరు. దీనిలో కనిపించే ముఖ్యమైన పాత్రలు ఆమెతో వారికి గల సంబంధాన్ననుసరించే పరిచితమై అలాగే సంబోధితమై ఆమె చుట్టూ పరిభ్రమిస్తాయి. ఉదాహరణకు మంజు అన్నయ్య వదినలు వారి పేర్లు ప్రసాదరావు మంగళలుతో కాకుండా అంతటా అన్నయ్య, వదిన గానే పేర్కొనబడతారు. ఈ సంబోధనలతో కొనసాగడం వారి మధ్య ఉన్న ఆత్మీయతకు నిదర్శనం. మంజు భర్త రామమోహన రావు ఆయనగానే పాఠకులకు దర్శనమిస్తాడు. హైందవ సంస్కృతిని, కుటుంబ వాతావరణాన్ని, వైయక్తిక సాన్నిహత్యాన్ని చూపేందుకు ఈ సంబోధనలు ఉపకరిస్తాయి.
ఐదో తరగతి చదువుతున్న మంజు చదువు ఆపేసి తండ్రి ఆమెకు పెళ్లి చేద్దామనుకుంటూంటే చక్కగా చదువుకుంటున్న పిల్లకు అప్పుడే పెళ్లేమిటని అన్నయ్య వాదించడంతో నవలా రంగస్థలంపై తెరలేస్తుంది. ఈ వాగ్వివాదంలో పట్టుదలతో చివరకు అన్న నెగ్గాడు. కాని ఆర్థికంగా ఇదొక జటిలమైన సమస్య. కట్నం తీసుకోవడం తన జీవితాశయానికి విరుద్ధమైనా, చల్లెలి భవిష్యత్తు, పై చదువుకోసం అన్నయ్య కట్నం తీసుకుని పెళ్లి చేసుకుంటాడు. ఒక్కొక్క సందర్భంలో ఒక ఉన్నతాశయం కోసం మరో ఆశయం బలిపీఠం ఎక్కపలిసి వస్తుంది. చెల్లెలు అన్నయ్య నిర్ణయాన్ని ప్రతిఘటిస్తుంది  కాని ప్రయోజనం ఉండదు.
స్త్రీవిద్య తన చారిత్రక అవసరం నేపథ్యం నుండి పుట్టి సమకాలీన సమాజ జీవన చిత్రణం మధ్యతరగతి మానవ జీవిత చిత్రణ ప్రధాన లక్షణంగా రూపొందిన ఈ నవలలో కళాత్మకత అంతా జీవితంతో ఉండే సంబంధ బాంధవ్యాల వైరుధ్యాల చిత్రంతో పదునెక్కి ఇతివృత్తం వికసిస్తుంది. సంప్రదాయ సంస్కృతికి కుటుంబ పేరు ప్రతిష్టలకు వారసురాలిగా మిగిలిపోవడమే తప్ప స్వంత వ్యక్తిత్వంతో నిలబడే అవకాశం స్త్రీకి లేని వాతావరణం నుండి ఆమెను బయటకు తెచ్చి, తనదైన గుణగుణాల చేత, చదువుతో వికసించే వ్యక్తిత్వం చేత, క్రియాశీలత చేత స్వంతంత్రంగా నిలబడగలిగిన వ్యక్తిగా చేయవలసిన ఆవశ్యకతను గూర్చి మంజు పాత్ర ద్వారా ప్రతీకాత్మకంగా చెబుతుందీ నవల.
అన్నయ్య ప్రసాదరావు పెళ్లి మంగళతో అయాక, మంజుల పెళ్లి రామమోహన రావుతో జరుగుతుంది. భర్త కట్నం తీసుకున్నందుకు మంజు బాధ పడుతుంది. ఆ కట్నం డబ్బు తండ్రి తన పెళ్లి కోసం ఉంచిందేనని ఆ డబ్బుతో కట్నం రామమోహన్ తన చదువుకయిన అప్పులు తీర్చి తనకు నగలు చేయిస్తాడని తెలుసుకుని ఆమె తృప్తి చెందుతుంది. కట్నం తీసుకోవడం ఒక సాంఘిక దురాచారమైనా, ఆ ధనరాశిని సదుద్దేశంతో ఒక మంచికి వినియోగిస్తే అందులో తప్పేమీ లేదని ధ్వని ఉంది.
అన్నయ్య ప్రోత్సాహంతో పెళ్లయ్యాక భర్తతో కలిసి బెనారస్ యూనివర్శిటీలో ఎమ్.ఎ కి ప్రైవేటుగా తొలి సంవత్సరం పరీక్ష రాస్తుంది. మంజు, తల్లిగా గృహిణిగా బాధ్యతలు నిర్వహిస్తూ ఆమె ఎమ్ఎ పరీక్ష పాస్ అవుతుంది. కాని ఆమె భర్త రామమోహన రావు విఫలమవుతాడు. దానికి కారణం అతనికి చదువంటే ఇష్టంలేకపోవడమే. ఆమెను కూడా ఇక చదవద్దంటాడు. కాని ఆమె ఉద్యోగం చేయనని మాట ఇచ్చాక అందుకు ఒప్పుకుంటాడు. భార్యాభర్తల మధ్య అభిప్రాయ భేదాలతో చిన్న చిన్న తగవులతో మంజు బెనారస్ వెళ్లి పరీక్ష రాసి ఎంఎ డిగ్రీ సంపాదిస్తుంది. అనారోగ్యంతో, ఉన్న ఉద్యోగం ఊడటంతో ఆర్థిక ఇబ్బందులలో చిక్కుకున్న అన్నయ్య తన విషయాలు చెల్లెలికి తెలియకుండా జాగ్రత్తపడ్డాడు. చివరికి వదినద్వారా అన్నయ్య గురించి మంజు తెలుసుకునేసరికి పరిస్థితి విషమించి అతడు మరణిస్తాడు. అన్నయ్ కుటుంబాన్ని ఆదుకోవడానికి మంజు కాలేజీ లెక్చరర్ పోస్ట్ ఉద్యోగానికి దరఖాస్తు పెట్టడానికి భర్త అనుమతి కోరితే అతడు ఆమె ఉద్యోగం చేయదలిస్తే విడాకులిస్తానంటాడు.
తను ఆలోచించిన పద్ధతిలోనే తన భర్తకూడా ఆలోచిస్తాడనుకోవడం మంజు పొరపాటు. అలా జరగకపోతే ఆశాభంగం, మనస్తాపం కలగడం సహజం. తనకోసం సర్వస్వం అర్పించిన అన్నయ్య కుటుంబాన్ని తమతో ఉంచుకుని రుణం ఈవిధంగా తీర్చుకుందామనుకుంటే అందుకు భర్త విముఖతతో కలతే చెందిన ఆమె మనస్సు గాయపడుతుంది. ఆమెకోసం నువ్వు దేనికయినా సిద్ధమే కదూ, సరే విను. ఆ పరిస్థితి ఏమిటో తెలుసా. నువ్వూనేనూ ఒకరికొకరు శాశ్వతంగా దూరం కావడమే, అంటాడు అతడు. ఇద్దరం కలిసి ఆలోచించి ఓ నిర్ణయానికి వద్దాం. పిల్లలను తీసుకుని ఆవిడింటికి ఆవిడను వెళ్లిపోమను. మన వీలునుబట్టి నెలకు పదో పాతికో పంపుదాం అంటాడు. మంజు వదినా పిల్లలను తమతో ఉంచుకోవడం వారిపోషణ కోసం ఆమె ఉద్యోగం చేయడం తనకెంతమాత్రం ఇష్టం లేదనీ అలా అయితే తన దారి తాను చూసుకోమనీ మనువులు చెడిపోయినా అతుక్కుంటాయోమే, మనస్సులు విరిగిపోతే మాత్రం అతుక్కోవు అని నిశ్చయంగా అంటాడు.
ఆ సంభాషణ అంతా తనగురించే నని తెలిశాక, అలా వినడం సభ్యత కాకపోయినా వదిన వినేసింది. కాదననని ముందే మంజు చేత వాగ్దానం చేయించి, మర్నాడు పొద్దుటే పిల్లల్ని తీసుకుని వాళ్ల ఊరు వెళ్లిపోతున్నానంటుంది వదిన. గదిలో మంజువదినలమాటలు చీకట్లో నిలబడి విన్న రామమోహన రావు వదిన వ్యక్తిత్వంలోని ఔన్నత్యాన్ని అర్థం చేసుకుని బాహ్యమైన పశుప్రకృతి నుండి ఆత్మగతమైన అంతస్సౌందర్యం వైపుకి మీ శీలం నన్ను మళ్లిస్తోంది అని ఆమెతో అంటాడు. అవమానపరిచే అజ్ఞానంతో కాక, ఆరాధించే విజ్ఞాపనతో తను చేసిన తప్పుల్ని క్షమించి తన కుటుంబాన్ని విడిచి ఎక్కడికీ వెళ్లలేదని పెద్ద దిక్కుగా వాళ్లతోనే ఉండమని అభ్యర్థిస్తాడు.
మర్నాడు పొద్దుట ఒక ఉత్తరం రాసి పెట్టి పిల్లలతో తన సామానుతో వదిన తన ఊరు వెళ్లిపోతుంది. ప్రపంచంలో కుచేలుడి కన్న గొప్పవాడు లేడని తెలుసుకునే జ్ఞానం ఆయన -అన్నయ్య- నాకు ప్రసాదించినప్పుడు నా కంటే నిర్భాగ్యురాలు లేదనుకోవడం ఎంత వెర్రితనం. మీరు చిరునామా ఎరుగని చోటుకే నేను పోవడం లేదు. మా ఊరికే మా ఇంటికే వెళుతున్నాను. నేను అక్కడ ఉండటం మీకు ఇష్టమైతే నా కెటువంటి సహాయమూ చేయవద్దు. నా పిల్లల్ని నేను పోషించుకుని ఆయన అడుగుజాడలలో పెంచగల అభిమానవతిగా నేను తయారవాలని మీకుంటే నాకెటువంటి ఉపకారమూ చెయ్యవద్దు, అని ఆమె వాళ్లిద్దరికీ రాసిన ఉత్తరంలో అంటుంది.
ఈ నవల ప్రారంభంలో మంజుల తాను రాసుకున్న ఈ కింది పద్యం చదువుకొని పరవశించిపోతుంది.
వసుధ సుధజల్లు మానవ వనమునందు
కొన్ని విలువైన విరులైన కోసితెచ్చి
నీదుపాదాల ముంగిట నిలిపి తేని
ధన్యమైనట్టు జననము తలుతు దేవ,
తనకు కావలసిన వాళ్లంతా పువ్వులంత సున్నత హృదయులు. కాని పోల్చుకునే శక్తి ఉంటే ఎన్ని రకాల సుమాలో అన్ని రకాల సువాసనలు. అందుకనే తన జీవిత చరితం పలు విధ పరిమళ భరితం అంటుంది.
ముగింపులో తను తన భర్త రామమోహనరావు ఇద్దరూ కొంచెం ఘాటు వాసన గల సంపెంగలనీ, తన అన్నా వదినా వాళ్లిద్దరూ మాత్రం అలా కాదని, అన్ని కాలాలలోనూ సుగంథం వెదజల్లే సన్నజాజులు వాళ్లని అంటుంది. ఈ ప్రపంచంలో అలాంటి వారున్నారనే భావన మనస్సులో మాధుర్యం నింపి మరి నాలుగు కాలాలపాటు బతకాలనే ఇచ్చను ప్రసాదిస్తుదనేది ఈ నవలకు అమృత సదృశ్యమైన భరతవాక్యం. పూల పొట్లాల వంటి మనస్సులను విప్పి చూపుతూ, సంపెంగలు సన్నజాజుల లాంటి సున్నితమైన ఆ మనస్సుమాల పరిమళాలను వెదజల్లుతుందీ నవల. మంజుల రామమోహనరావుల మంగళ ప్రసాదరావుల మనస్తత్వాలెలాంటివో తెలుసుకుని హృదయాలు ఆర్ద్రమవడంతో ముగుస్తుందీ నవల.
సహనమూ, శాంతమూ, సాధారణమూ అనే ఈ మూడు పేటల గొలుసుగా అలంకరించుకున్న మోహనమూర్తివి నువ్వు అంటూ భార్య మంగళ అంతరంగ సౌందర్యాన్ని ఆవిష్కరించే సహృదయుడిగా సౌజన్యమూర్తిగా అన్నయ్య ప్రసాదరావు దర్శనమిస్తాడు. ప్రసాదరావుతో పాటు విడదీయరాని ఎడబాయని విశిష్ట భూమిక అతని భార్య మంగళ వదిన భర్తను పూర్తిగా అర్థం చేసుకున్న అర్థాంగి కనుక అతడి అనారోగ్య ప్రస్తావనలో కూడా నిరాశ అనేది ఆయనకు జీవితంలో ఎప్పుడూ లేదు గాని ఒక విధమైన నిస్పృహ ఆవరించిందేమోనని నాకు భయంగా ఉంది మంజూ. నీ పరీక్షలని ఇన్నాళ్లు ఆగగలిగేను, అంటుందే తప్ప తమ భయంకర వాస్తవాన్ని మరింత బెంబేలెత్తేవిధంగా చెప్పదు.
వ్యక్తిత్వ వికాసానికి తనని సంస్కారవతిగా తీర్చిదిద్దుకోవడానికి విద్య ఎలా ఉపకరిస్తుందో చెప్పడానికి మంజుల -మంజు- పాత్రను మనోజ్ఞంగా మలచారు రచయిత. అన్నయ్య శిక్షణ, తండ్రి మనోవేదన, స్వయం సామర్థ్యం, భర్త అనురాగం అన్నింటినీ సమన్వయపరుస్తూ తన వ్యక్తిత్వ నిర్మాణం చక్కగా చేసుకున్న పాత్రగా, మనస్సులు, మమతలు ఎరిగిన మనిషిగా మంజుల ఈ నవలలో కనిపిస్తుంది. అనారోగ్యంతో ఉన్న అన్నయ్యకు రాసిన ఆఖరి ఉత్తరంలో ఆమె ఈ ఉత్తరం అందిన పది రోజులలో నాకు సంతృప్తి కలిగించే సరైన సమాధానం రాకపోయిందో నేను మాత్రం వచ్చేస్తాను. నా భర్తా పిల్లా ఏమయినా సరే. నీకు పూర్తిగా ఆరోగ్యం కలిగే దాకా అక్కడే ఉండిపోతాను. నువ్వు నీ భార్యా పిల్లలూ తన్ని తగలేసినా సరే, అని చెప్పడంలో అన్నయ్యపై ఎనలేని అభిమానం ప్రదర్శించడంలో మంజు పాత్ర చిత్రణ పరిపూర్ణత్వాన్ని సంతరించుకుంది.
అన్నయ్య ఆర్థిక ఇబ్బంది, అనారోగ్య పరిస్థితి అతనికున్న వెయ్యి రూపాయల అప్పు గురించి పక్కింటి నిర్మల నుంచి తెలుసుకొని తన చంద్రహారాన్ని అమ్మి అప్పు తీర్చిన మంజు తర్వాత ఈ విషయం భర్తకు ఆమె చెప్పినప్పుడు చెలరేగిన గొడవలకు ఆమె భయపడదు. అన్నయ్య వదినా ఇద్దరూ ఆమెను ఆప్యాయంగా చూసుకుంటారు. వారిది ఆంక్షలు లేని నిష్కల్మషమైన ప్రేమ. మంజు భర్త రామమోహనరావుల ప్రేమ అభిప్రాయ భేధాలతో స్వార్థంతో సంకుచితత్వంతో అప్పుడప్పుడు రగిలే అగ్నిజ్వాల వంటిది. భార్య దేనిలోనూ తనను మించకూడదనే పురుషాహంకారం అతనిది. ఈ నిజాన్ని బహిరంగంగా ఒప్పుకునే ధైర్యం అతనికున్నదనేందుకు నిదర్శనగా తన మనోభావాలను అతను బయటపెడతాడు. సంఘటనల పరిణామ క్రమంలో అతని ప్రవర్తన మార్పు చెందడం గమనార్హం. భార్య విద్యార్హతలు భర్తకన్న ఎక్కువైతే ఆ భర్త ఎలా వ్యవహరిస్తాడు అనే దానికి దృష్టాంతంగా మంజు భర్త రామమోహన రావు ఒక అసాధారణ వ్యక్తిగా నిరూపించబడ్డాడు. భార్యపై అంతరంగం ప్రేమ, బహిరంగ అవహేళన అనే ద్వంద్వాల మధ్య నలిగిపోయాడు అతడు.
అతడి అవస్థను అర్థం చేసుకున్నా తన ఆశయాలను వదులుకోవడానికి సిద్ధంగా లేని ధీరోదాత్తగా మంజు వ్యక్తిత్వ ఎదుగుదల శిఖరాయమానమవుతుంది. అసహాయ స్థితిలో ఉన్న వదినా పిల్లలను ఆదుకోవడానికి ఆమె ఉద్యోగం చేయనని భర్తకిచ్చిన వాగ్దానాన్ని భగ్నం చేయడానికి కూడా మంజు వెనుకాడలేదు. ఒక మంచి పని చేయడం కోసం ఎటువంటి కష్టనిష్టూరాలైనా మంజు ఎదుర్కొగల స్వభావం గలది. అదృష్టవశాత్తూ ఆమె జీవితం అల్లకల్లోలం కాకముందే వదినగారి నిష్క్రమణ ఈ సమస్యను సులభంగా పరిష్కరించింది.
అన్నాచెల్లెళ్ల అపురూప అనుబంధానికి ఒక అపూర్వమైన నిర్వచనంగా, ఆదర్శవంతమైన దాంపత్య జీవితానికి సౌందర్యదీప దర్శనంగా, ఒక అవ్యక్తానుభూతిని అనుభవైకవేద్యం చేసిన హృద్యమైన, రమణీయ రసమయ దృశ్యకావ్యంగా సంపెంగలూ సన్నజాజులూ అనే నవల పాఠకుల హృదయసీమలో విరిసిన పూపొదరింటిలా పరిమళాలను వెదజల్లుతుంది. గోధూళి వేళ నింగిలోనుండి తొంగి చూస్తున్న తారకల మిలమిలను అక్షరాలలో ని గలగలలో ప్రతిఫలింపజేసే విభూతి అవసరాల వారి సాహితి.
ఒక అక్షర శిల్పిగా రామకృష్ణరావు గారికి అక్షరాలతో ఎలా ఆడుకోవాలో, వాటితో ఆక్రోబాటిక్స్ అనగా సాముగరిడీలు ఎలా చేయించాలో తెలుసు. అక్షరాలకు చక్కిలిగింతలు పెట్టి హాస్య, వ్యంగ్య పసిడి పంటలు పండించడం ఆయనకు వెన్నతో పెట్టిన విద్య. గంభీరమైన సన్నివేశాలను, జటిలమైన సమస్యలను చిక్కుముడులను చివరికి విప్పి చూపడంలో, ప్రతిపాదితమైన ఆశయాలను పట్టువిడవక ఆమోదయోగ్య ఆచరణలో ప్రతిఫలింపజేయడంలో తనదైన ప్రత్యేక పాదముద్రలు వేశారు.
స్త్రీలకు విద్య అవసరమా, అనే విషయమై చర్చ ఆరంభించి దాని ఆవశ్యకతను నిరూపించి, దానికి ఎదురయ్యే ప్రతికూల వాతావరణాన్ని, ఆటంకాలను, జీవిత వాస్తవికతను మనముందుంచి, సంయమనంతో ఆయా సమస్యలను పరిష్కరించుకున్న స్త్రీమూర్తి కమనీయ కథనాన్ని ఉపాఖ్యానాలతో సంక్లిష్టమైన సంఘర్షణలను ఆలోచనాత్మకంగా విశ్లేషిస్తూ రమణీయంగా వివరించారు రామకృష్ణరావు గారు.
స్త్రీ విద్య విషయమై చరిత్రను పునర్నిర్మాణం చేసుకోవడానికి ఈ నవల ఎంతగానో ఉపకరిస్తుంది, అని ‘ఈ నవల పరిమళాలు నిలిచి తీరు తరతరాలు,’ అనే శీర్షికతో వ్రాసిన ముందుమాటలో ఆచార్య కోలవెన్ను మలయవాసిన ఈ నవలకు ఒక చారిత్రాత్మక ప్రశంసాపత్రాన్ని అనుగ్రహించారు. పరిమళించే పువ్వులు ఈ నవలకు శీర్షికగా ఒప్పడమే కాక మొదలు మరియు ముగింపులో కూడా కథానాయిక మంజు జీవితపు పుటల్ని తిరగవేస్తూ ఆనందానుభూతుల్ని నెమరు వేసుకుంటూ ఆ పూల పరిమళాన్ని ఆస్వాదించడం ప్రతీకాత్మకమే కాకుండా మరియు రసాత్మకం కూడా.
1964లో నాటి ఆంధ్రపత్రిక వీక్లీలో సీరియల్‌గా వచ్చి, నవలగా 1965లో మొదటి ముద్రణ, 1977లో రెండవ ముద్రణ, 2000లో మూడవ ముద్రణ పొందడం ఈ రచన అమిత జనాదరణకు నోచుకుందనడానికి ప్రత్యక్ష ప్రమాణం. స్త్రీవిద్య ఉద్యోగం పట్ల సమకాలిక ప్రగతిశీలక సమాజంలో తలెత్తుతున్న నవనవోన్మేష ఆలోచనాంకురాలపై కాంతి కిరణాలను ప్రసరించపజేసే రచనలలో సంపెంగలు సన్నజాజులూ నవలకు ప్రత్యేక స్థానముంది. వాడని పూలు వీడని పరిమళం.
మంగు శివరామప్రసాద్
విశాఖపట్టణం
మొబైల్ 9866664964
Email: sivaramprasad.24@gmail.com
మాలిక పత్రిక ఉగాది సంచిక కోసం ప్రముఖ చిత్రకారుడు శంకు వేసిన చిత్రం
 
వంధనం.. అభివందనం.
కొత్తకు ఎప్పుడూ స్వాగతం పాతకూ వందనం…..
 
“చైత్ర శుద్ధ పాడ్యమి” తెలుగువారందరికి అతి ముఖ్యమైన రోజు…  సృష్టి పుట్టినరోజు, పరమాత్మ ఈ విశ్వాన్ని సృజించిన రోజు.   ఆకులు రాల్చిన చెట్లన్ని ఫలపుష్పాలతో కనులవిందు చేస్తుండగా, కోయిలల కుహుకుహూ రాగాలతోడుగా  ప్రకృతి పరవశం కలిగిస్తుండగా, మామిడిపళ్ల మధుర రుచులతో,  మల్లె,జాజి, చామంతుల పరిమళాలతో,  మామిడి  తోరణాల ఆహ్వానంతో వసంతరాణి వయ్యారంగా వస్తుంది. వస్తూ వస్తూ తనతో పాటు ఎన్నో అందాలను , నూతన ఉత్సాహాన్ని, ఉల్లాసాన్ని తోడ్కొని వస్తుంది. గత చేదు అనుభూతులు మరచి కొత్త సంవత్సరంలో కొత్తగా పునఁప్రారంభించాలనే యుగాదికి స్వాగతం పలుకుదాం.
నూతన సంవత్సరంలో అందరూ సంతోషంగా  ఉండాలని కోరుకుంటూ మాలిక పత్రిక తరఫునుండి నందన నామ సంవత్సర శుభాకాంక్షలు తెలుపుకుంటున్నాం. ఉగాది అనగానే పంచాంగ శ్రవణం, సాహితీ ప్రేమికులకు ప్రీతికరమైన కవి సమ్మేళనాలు తప్పక  ఉండాల్సిందే కదా. అందుకే ఈసారి మాలిక పత్రికను సాహితీ సంచికగా మలచాము. మాలిక కోసమే రాయబడిన ప్రత్యేక వ్యాసాలు అందించారు శ్రీ ఏల్చూరి మురళీధర్ రావుగారు, సత్యనారాయన పిస్కా గారు, ఉమాభారతి గారు. ఇవే కాక మరెన్నో వ్యాసాలు, కథలు, కవితలు, సమీక్షలు మీకోసం ఈ సంచికలో పొందుపరచబడ్డాయి.  పదండి మరి సాహితీ విందుకు….
 
ప్రముఖ నాట్యకారిణి , హూస్టన్ వాసిని శ్రీమతి ఉమాభారతి మాలిక టీమ్ లో  చేరబోతున్నారు..
రచన : రవి ENV..
 

 
ఉపోద్ఘాతము
 
“నాటకాంతే సాహిత్యం” – అని లక్షణకారుడి తీర్పు. హితమును కూర్చేది సాహిత్యమయితే, సాహిత్యానికి చివరి ప్రస్థానం దృశ్యకావ్యాలు. వేదాలు ప్రభుసమ్మితాలు, పురాణాలు ప్రియసమ్మితాలు కాగా కావ్యాలు కాంతాసమ్మితాలు. అంటే – వేదాలు సమాజ జీవన నియమాలను ప్రభువు వలే శాసించి చెబితే, పురాణాలు అనునయంగానూ, కావ్యాలు ప్రేమగానూ చెబుతాయి. కావ్యాలలో దృశ్యకావ్యాల స్థానం అనుపమానం. చాతుర్వర్ణ్య వ్యవస్థలో వేదాధ్యయనాధికారం అన్ని వర్ణాల వారికీ లేదని, అందుకు ప్రత్యామ్నాయంగా పంచమవేదంగా “నాట్యశాస్త్రం” వేదార్థసారంతో కూర్చినట్టు భరతమహాముని చెప్పాడు. ఈ నాట్యశాస్త్రం ఆధునిక కాలంలో లభించిన గ్రంథాలలోకన్నిటిలోకి  ప్రాచీనమైనది. దశవిధరూపకాల విభజనతో బాటు, రూపకానికి చెందిన అనేక అంశాలను స్పష్టంగా, వివరంగా ఐదువేల శ్లోకాలతో భరతముని వివరించారు.
 
 
 
 
నాటకానికి మూడు ప్రధానమైన అంగాలు. 1. వస్తు (ఇతివృత్త) (Plot) 2. నాయక (Hero) 3. రసము (Sentiment)
 
కావ్య నేత, లేక నాయకుడు నాలుగు రకాలు. అందులో నాటక మనే రూపక భేదానికి ధీరోదాత్తుడు నాయకుడు కావాలని శాస్త్రనియమం. “మహాసత్వోऽతిగంభీరః, కృపావానవికత్థనః” – ఇవి ధీరోదాత్తుని లక్షణాలుగా ప్రతాపరుద్రీయయశోభూషణకావ్యకర్త విద్యానాథుడి వివరణ. (అవికత్థనుడంటే – ఆత్మప్రశంస చేసికోనివాడు) ఇక మూడవ అంగం రసం.రసమంటే – కావ్యము వలన పాఠకుని మనసులో కలిగిన స్పందన. కావ్యానికి కావలసిన ప్రధానలక్షణం రసమని అని అలంకారికుల భావన.
 
ధీరోదాతుడి లక్షణాల ప్రకారం నాయకుడు “కృపావాన్” – కృపాంతరంగుడు కావాలి. అలాగే అవికత్థనుడు అయి ఉండాలి. ఈ రెండూ ఈ నాటకంలో భీముడికి (ఇంకా అనేక నాటకాలలో నాయకులకు) వర్తించవు కదా అని సందేహం వస్తుంది. అందుకు సమాధానంగా – అభినవగుప్తపాదుల వ్యాఖ్య – “కావ్యోపనిబద్ధధీరోదాత్తాద్యవస్థానుకారశ్చతుర్విధాభినయేన తాదాత్మ్యాపత్తిర్నాట్యమ్ ||”  అంటే – నాట్యానికి సంబంధించి ధీరోదాత్తాది లక్షణాలు అవస్థాభేదసూచకాలే తప్ప, జాతిసూచకాలు కావు అన్నది స్పష్టమవుతుంది.
 
రూపక సాహిత్యపు లక్షణాలు చాలా విస్తృతంగా వేదకాలానికే వేల శ్లోకాలతో భరతముని విరచించియున్నారు. భరతుని నాట్యశాస్త్రం ప్రస్తుత ప్రతిలో ఐదువేల శ్లోకాలున్నప్పటికీ, ఒకప్పుడు పండ్రెండు వేల శ్లోకాలతో కూడి ఉండేదని ఒక వాదం ఉంది. నాంది, నిష్కంభకము, సంధులు, అర్ధప్రాకృతులు, అవస్థలు, సంధులు, సంధ్యంగాలు, భరత వాక్యం మొదలైన అనేక దృశ్యరూపక సంబంధిత విషయాలను భరతముని, తదనంతర లాక్షణికులు, సోదాహరణంగా విస్పష్టంగా విపులీకరించారు.
 
భారతీయ నాటక సాహిత్యంలో లక్షణశాస్త్రాన్ని చక్కగా అనుసరిస్తూ, ఆనందవర్ధనుడు (ధ్వన్యాలోకము), దండి (కావ్యాదర్శం), ధనంజయ కవి (దశరూపకం), మమ్మటభట్టారకుడు (కావ్యప్రకాశం), వామనభట్టు (అలంకారసూత్ర వృత్తి) వంటి కవిపండితులు వివిధ సందర్భాలలో ఉటంకించిన ఒకానొక చక్కటి నాటకం, భట్టనారాయణ కవి విరచిత వేణీ సంహార నాటకం. నాటకంలో ప్రధాన రసం వీరం.
 
ఇతివృత్తం
 
ఈ నాటకానికి ఆధారం మహాభారతేऽతిహాసం. నిండుసభలో ద్రౌపదిని దుశ్శాసనుడు, దుర్యోధనుడు అవమానిస్తే, దుశ్శాసనుని ఉరము చీల్చి రక్తం తాగుతానని, దుర్యోధనుని ఊరువులను చూర్ణం చేస్తానని, అతని రక్తం ద్రౌపది కేశాలకు అలది వేణీ బంధం వేస్తానని  భీముడు ప్రతిజ్ఞ చేస్తాడు. అదే వేణీసంహార నాటక బీజం.
 
వేణీ సంహారం అంటే –
వేణి (ముడివేయడం) కొరకు సంహారం
వేణి వలన (జరిగిన కౌరవ) సంహారం
వేణి కి సంహారం (నివృత్తి)
అని మూడు రకాల నిర్వచనాలు ఊహిస్తే, మొదటి నిర్వచనం (చతుర్థీ విభక్తి) నాటకానికి దగ్గరగా సరిపోతుందని నాటకంలో ఓ శ్లోకం ద్వారా తెలుస్తుంది.
 
ఈ రూపకానికి నాయకుడు ఎవరు అన్న విషయం మీద కొన్ని మీమాంసలు ఉన్నవి.
 
“అధికారః ఫలస్వామ్యధికారీ చ తత్ప్రభుః |” – ఫలస్వామ్యము – జూదంలో కోలుపోయిన రాజ్యము తిరిగి పొందడమైతే, ఆ ఫలస్వామ్యానికి ప్రభువు ధర్మరాజు కాబట్టి, ఆయనే ఈ నాటకానికి నాయకుడు అని కొంతమంది వాదిస్తున్నారు. ఆ వాదం ఇంకాస్త పొడిగించి – ధర్మరాజు నాయకుడైనప్పటికి, ధర్మరాజు ప్రసంగం కేవలం చివరి అంకంలో వస్తుంది కాబట్టి, ఔచిత్యం సరిగ్గా కుదరలేదని విమర్శించిన వారు ఉన్నారు. అయితే వేణీ సంహారానికి (ద్రౌపది జుట్టు ముడవడానికి) ఫలస్వామి భీముడు కాబట్టి, నాయకుడు నిస్సందేహంగా భీముడే అని ఎక్కువమంది పండితుల అభిప్రాయం.
 
కథ
 
మహాభారత కథ తెలిసినదే కాబట్టి ఆరు అంకాలలో నాటకీకరించిన ఈ కథను సంక్షిప్తంగా చెప్పుకుందాం.
 
మొదటి అంకం:-
భీమ, సహదేవుల సంభాషణతో, నాటకం ప్రారంభమవుతుంది. తన తమ్ములమీద, యాజ్ఞసేని మీద లేని అనురాగం దాయాదుల మీద చూపిస్తున్నాడని, భీముడు అన్న ధర్మరాజు మీద ఆగ్రహంగా ఉంటాడు ఒక్కరోజు తనకు, ధర్మరాజుకు తమ్ముడు కాకుండా ఉండే అవకాశం వస్తే, ఆ ఒక్కపూటే కౌరవులను పరిహరిస్తానంటాడు. మాటలాడుకుంటూ ద్రౌపది గృహం (చతుశ్శాల) కు చేరతారు ఇద్దరూ. ద్రౌపది కోసం నిరీక్షిస్తూ, తమ సంభాషణ కొనసాగిస్తారు. అన్నయ్య కృష్ణుణ్ణి రాయబారం కోసం పంపాడని, రాయబారంలో భాగంగా ఐదు ఊళ్ళు ఇచ్చినా సంధి జరుపుకోడానికి సన్నద్ధమని తెలిసి భీముడు కృద్ధుడవుతాడు. ఇంతలో ద్రౌపది వచ్చి, వీరి మాటలను చాటుగా విని ఆనందిస్తుంది. కాసేపటికి ద్రౌపది ఆగమనం భీమ సహదేవులు గుర్తిస్తారు. ఇంతలో భగవంతుడైన కృష్ణుడిని దుర్యోధనుడు బంధింపబూనితే, అతడిని విశ్వరూపంతో భీతావహుణ్ణి చేసి, కృష్ణుడు తిరిగి వచ్చాడని, సంధి బెడిసికొట్టిందని తెలుసుకుంటారు.
 
రెండవ అంకం:-
అప్పటికి యుద్ధం మొదలయి పది రోజులయ్యిందని నిష్కంభకం ద్వారా తెలుస్తుంది. (కథను కథాపాత్రల ద్వారా కాక, ఇతరుల వల్ల తెలిపే ప్రక్రియకు నిష్కంభకం అని పేరు. అవి ఐదు విధాలు.వాటిలో ఆకాశభాషణం అనే ప్రక్రియ ఈ ఘట్టంలో కవి ఉపయోగించాడు) ఆ రోజు యుద్ధంలో అభిమన్యుణ్ణి సంహరించిన ఆనందంలో దుర్యోధనుడు, భానుమతిని వెతుకుతూ బయలుదేరాడు. భానుమతికి ఓ దుస్స్వప్నం వచ్చి ఉంటుంది. ఆ స్వప్నంలో నకులుడు (నకులః పుల్లింగం అంటే ముంగిస) నూరు సర్పాలను సంహరిస్తాడు. ఈ వృత్తాంతం తన చెలికత్తెకు ఉద్యానవనంలో వివరిస్తూ, చింతాక్రాంతురాలై ఉంటుంది. ఆ సమయంలో దుర్యోధనుడు ఓ చెట్టు చాటుగా ఆమె మాటలు వినడం మొదలెడతాడు. స్వప్న వృత్తాంతంలో నకులుడు భానుమతిని అనుసరిస్తూ వచ్చి, తను కూర్చున్న తిన్నెపై, పక్కనే కూర్చుంటాడు. విశాలమైన చేతులతో తన పమిట చెంగు మీద చేయి వేస్తాడు. చాటుగా వింటున్న దుర్యోధనుడు, భానుమతి మాద్రీసుతుడితో రమిస్తుందని అపార్థం చేసుకుని ఆమె శీలాన్ని శంకిస్తాడు. ఎలాగైనా ఆ రోజు యుద్ధంలో నకులుణ్ణి చంపాలని అనుకుని బయలుదేరబోతుండగా, భానుమతి చెప్పిన వృత్తాంతం స్వప్నమని ఆమె మాటలద్వారానే తెలుస్తుంది. తొలగిన అపార్థంతో ఆమెను చేరుకుంటాడు. ఆమెతో సల్లాపాలు ఆరంభిస్తాడు. ఇంతలో ఓ ఝంఝామారుతం వీస్తుంది. ఆమెను తోడుకుని, మందిరానికి వెళతాడు. ఇంతలో తన చెల్లెలు దుస్సల, జయద్రథుడి తల్లి వస్తారు. అభిమన్యుడి చావుకు ప్రతీకారంగా అర్జునుడు, తనభర్తను సంహరిస్తానని తీవ్ర శపథం చేశాడని దుస్సల చెబుతుంది. ఆమెను అనునయించి, రథంపై యుద్దానికి బయలుదేరతాడు కురుసార్వభౌముడు.
 
మూడవ అంకం:-
యుద్ధంలో చచ్చిన అనేకుల రక్తమాంసాలను ఓ రాక్షసజంట భక్షిస్తూ ఉంటుంది. ఆ రాక్షసజంటకు నాయకురాలు హిడింబి. వారికి, భీముడిని ఆవహించమని ఆమె సూచించడంతో వారు భీముడున్న దిశగా వెళతారు.
 
అశ్వత్థామకు తన సైన్యంలో వారు భీతితో పరుగులెత్తడం కనిపిస్తుంది. గొప్పయోధుడు, అప్రతిహత వీరుడు అయిన తండ్రి సైన్యాధిపత్యంలో ఈ వింత యేమిటని ఆలోచిస్తూ ముందుకు వెళుతుంటే, తన తండ్రి రథసారథి వచ్చి, ద్రోణుడు అశ్వత్థామ హతుడయ్యాడన్న వార్త ధర్మరాజు నోట విని, అస్త్ర సన్యాసం చేశాడని, అతడిని ధృష్టధ్యుమ్నుడు హతమార్చాడని వివరాలు చెబుతాడు. అశ్వత్థామ దుఃఖతప్తమానసుడౌతాడు. పాండవులను ఎలాగైనా నిర్మూలించాలని అనుకుంటాడు. ఇంతలో కృపుడు అక్కడికి వస్తాడు. కృపుడు అశ్వత్థామను సర్వసైన్యాధ్యక్ష పదవి వహించమని, అందుకై రారాజును ఒప్పించడానికి బయలుదేరతాడు. అక్కడ ఆ సరికే కర్ణుడు దుర్యోధనుడు అశ్వత్థామపై, ద్రోణునిపై నిందలు మోపి, రారాజు మనసు విరిచేసి, తను సర్వ సైన్యాధిపతిగా నియమితుడయానని సుయోధనునితో మాట పుచ్చుకుంటాడు. ఇంతలో అశ్వత్థామ, కృపుడు అక్కడికి వస్తారు. కృపుడు అశ్వత్థామ విషయం రారాజుతో సంప్రదిస్తాడు. పక్కనున్న కర్ణుడు అశ్వత్థామతో ద్రోణుడు పాండవపక్షపాతి అని నిందిస్తాడు. ఇద్దరికీ వాగ్వివాదం జరుగుతుంది. కర్ణుడు బ్రతికి ఉన్నంతవరకు, తను యుద్ధం చేయనని అశ్వత్థామ శపథం చేస్తాడు. నేపథ్యంలో భీముడు దుశ్శాసనుడితో భీకరయుద్ధం చేస్తున్నట్టు కలకలం వినిపిస్తుంది. యువరాజును ప్రతిజ్ఞాభంగం చేసైనా రక్షిస్తానని అశ్వత్థామ బయలుదేరితే అశరీరవాణి ఆపుతుంది. భీముణ్ణి ఆవహించిన రాక్షసుడు దుశ్శాసనుణ్ణి చంపగానే ఉరం చీల్చి రక్తం త్రాగుతాడు.
 
నాలుగవ అంకం
దుశ్శాసన, భీముల మధ్య యుద్ధం జరుగుతుండగా, మూర్ఛితుడైన సుయోధనుణ్ణి, సూతుడు రణరంగం నుండి తప్పించి దూరంగా ఓ సరోవరం వైపు తీసుకుని వస్తాడు. అక్కడ కొన్ని పరిచర్యల తర్వాత రారాజు మేల్కొని, ఎక్కడ భీముడు అంటూ యుద్ధానికి బయలుదేరుతాడు. సారథి అతడికి జరిగింది చెబుతాడు. యుద్ధరంగం నుండి తనను తీసుకువచ్చినందుకు సారథిపై కోపం ప్రదర్శిస్తాడు సుయోధనుడు. ఇంతలో సుందరకుడనే సేవకుడు సుయోధనుణ్ణి వెతుకుతూ అక్కడికి చేరుకుంటాడు. రారాజుకు నమస్కరించి, యుద్ధవిశేషాలు చెప్పటం ఆరంభిస్తాడు. దుశ్శాసనుడు పడిపోయిన తర్వాత, కర్ణుడు మహా రోషంతో భీమునిమీదకు యుద్దానికి వెళతాడు. భీమునికి సహాయంగా అక్కడకు అర్జునుడు వస్తాడు. వచ్చిన అర్జునుడికి, కర్ణుడి పుత్రుడు వృషసేనుడికి మధ్య మహాభయంకరమైన యుద్ధం జరుగుతుంది. వృషసేనుడు మహాశౌర్యంతో పాండవమధ్యముణ్ణి చీకాకు పరుస్తాడు. ఇరువర్గాల వారు, కర్ణుడు, భీముడు కూడా తమను తాము మర్చి, ఈ యుద్ధాన్ని చూస్తారు. యుద్ధంలో కొంతసేపు తర్వాత, దట్టమైన శరపరంపర కనులను కప్పేస్తుంది. చివరకు ఆ యుద్ధంలో వృషసేనుడు అస్తమిస్తాడు. పుత్రశోకంతో కర్ణుడు, సుందరకుణ్ణి పిలిచి, రారాజుకు అందజేయమని ఓ తెల్లటి గుడ్డపై, తన రక్తం సిరాగా బాణం మొనతో ఓ లేఖ వ్రాస్తాడు. “మహారాజా! ఇది నా చివరి లేఖ. వత్సుడు, దుశ్శాసనుణ్ణి కాపాడలేని నిస్సహాయుడిని అయితిని. ప్రతీకారం కూడా నెరవేర్చలేకపోతిని. ఇక నీవే శౌర్యంతోనో, కన్నీటితోనో నీ దుఃఖం నీవే ఉపశమింపజేసుకొనుము”. ఈ వివరాలు చెప్పి సుందరకుడు ముగిస్తాడు. సుయోధనుడు మిత్రుశోకంతో, మిత్రుని సుతుడు, తన అంకంపై ఆడించుకున్న వృషసేనుడు మరణించిన శోకంతో, తమ్ముడి మరణశోకంతో బాధపడతాడు. ఇంతలో ధృతరాష్ట్ర, గాంధారులు వచ్చారన్న వార్త తెలుస్తుంది. వారి వద్దకు వెళతాడు.
 
ఐదవ అంకం
ధృతరాష్ట్ర, గాంధారులు దుర్యోధనునికి యుద్ధం మానమని, మిగిలిన ఒక్క కొడుకైన నిన్నూ పోగొట్టుకోలేమని నచ్చజెప్పప్రయత్నిస్తారు. సంజయుడు కూడా మంచిమాటలు చెబుతాడు. దుర్యోధనుడు వారికి సమాధానం చెబుతాడు. ఇంతలో సూతుడు వచ్చి కర్ణమరణవృత్తాంతం చెబుతాడు. హతాశుడౌతాడు సుయోధనుడు. ఇంతలో అక్కడికి భీమార్జునులు వస్తారు. భీముడు తన ప్రతిజ్ఞను గుర్తు చేస్తాడు. ధృతరాష్ట్ర, గాంధారులను వారు విమర్శిస్తారు. దుర్యోధనుడూ ప్రతివిమర్శ చేస్తాడు. ఇంతలో ఆ రోజు యుద్ధం ముగిసిందని, భీమార్జునులకు, ధర్మరాజుచేత కబురందుతుంది. అశ్వత్థామ అక్కడికి వస్తాడు. ఇప్పుడైనా తనకు ’అపాణ్డవం’ చేయడానికి అవకాశం ఇమ్మని రారాజును అశ్వత్థామ అడుగుతాడు. మిత్రుని మరణంతో క్రుంగిపోయి ఉన్న రారాజు అశ్వత్థామను ఆదరించడు. అశ్వత్థామ విషయంలో నిరాదరణ తగదని ధృతరాష్ట్రాదులు దుర్యోధనునికి నచ్చజెబుతారు. ఆ మాటలు పెడచెవినపెడతాడు దుర్యోధనుడు. సంజయుని తోడుగా పెద్దలను పంపివేసి, దుర్యోధనుడు రథారూఢుడై సాగుతాడు.
 
ఆరవ అంకం
శల్యమరణానంతరం దుర్యోధనుడు సమంతపంచకమనే మడుగులో దాగి ఉంటాడు. అక్కడికి భీమార్జున నకులసహదేవులతోబాటు కృష్ణుడు వెళతాడు. ఆ మడుగు పక్కనున్న అడుగుజాడలను బట్టి దుర్యోధనుడు ఆ మడుగులో జలస్థంభన విద్య సహాయంతో దాగి ఉన్నట్టు తెలుసుకుంటారు. ఇక్కడ ధర్మరాజు, ద్రౌపది ఉన్న చోటికి చార్వాకుడు అనే రాక్షసుడు, విప్రవేషంలో వస్తాడు. ఈతడు దుర్యోధనుని మిత్రుడు. ధర్మరాజు, ద్రౌపది ఈతని సముచిత రీతిని సత్కరిస్తారు. ఆ చార్వాకుడు వీరికి సమంతపంచకం వద్ద జరిగిన కథను క్రింది విధంగా చెబుతాడు.

“సమంతపంచకంలో దాగిన దుర్యోధనుని భీముడు ఈసడించి, నిందిస్తాడు. దుర్యోధనుడు బయటకు వచ్చి, వాళ్ళకు బెదిరి కాదని, తన విశ్రాంతి కోసమే మడుగులో దిగానని ధిక్కరించి చెబుతాడు. కృష్ణుడు అక్కడున్న నలుగురు పాండవులలో ఎవరో ఒకరిని ఎంచుకుని వారితో యుద్ధం చేయమని దుర్యోధనుడికి చెబుతాడు. ఆ పిమ్మట భీమదుర్యోధనుల యుద్ధం జరుగుతుంది. ఆ యుద్ధంలో భీముడు దుర్యోధనుని చేతిలో నిహతుడౌతాడు.”
 
చార్వాకుడు చెప్పడం ముగించగానే ద్రౌపది, ధర్మరాజాదులు మూర్ఛపోతారు. ద్రౌపది ధర్మరాజుతో యుద్ధమైన చేయమని, లేదా ప్రాణత్యాగానికి సిద్ధపడమని అంటుంది. సమంతపంచకం దగ్గరకు వెళదామంటే చార్వాకుడు ధర్మరాజును వారిస్తాడు. తన గుట్టు బయటపడుతుందని అతడి భయం. ధర్మరాజు, ద్రౌపది ఇద్దరు కలిసి చితిలో దూకి మరణించడానికి నిశ్చయించుకుంటారు. చితి వ్రేలుస్తుండగా, ఒకానొక యోధుడు రక్తంతో మలినమైన దుస్తులతో, చెదరిన శిఖతో గద చేతబట్టుకుని సింహనాదం చేస్తూ అక్కడికి వస్తాడు. ఆతడు దుర్యోధనుడని తలచి ధర్మరాజు ఆతణ్ణి ద్రౌపది దగ్గరకు వెళ్ళకుండా నిలువరించడానికి అతణ్ణి పట్టుకుంటాడు. ద్వంద్వయుద్ధం చేయమంటాడు. ఇంతలో కంచుకి భీముణ్ణి గుర్తించి ధర్మరాజాదులకు చెబుతుంది. సంభ్రమాశ్చర్యాలకు లోనై ధర్మరాజు ఆనందిస్తాడు. వేణీ సంహార ఉత్సవానికి భీముణ్ణి పురమాయిస్తాడు. చార్వాకుణ్ణి నకులుడు సంహరించాడని అక్కడికి చేరుకున్న కృష్ణుడు చెబుతాడు. ద్రౌపది జుట్టు ముడివేయడంతో నాటకం ముగింపు.
 
కవికాలాదులు
 
సంస్కృత సాహిత్యంలో ఇతర కవులలాగానే ఈ కవి కాలం కూడా స్పష్టంగా లేదు. ఈ కవి గురించి ఇతర కవుల ఉటంకింపుల వల్ల, కవి కాలాన్ని ఉరామరికగా అంచనా వేశారు. ఆ ప్రకారంగా ఈ కవి కాలం క్రీ.శ. 750-850 మధ్యకాలమని తేల్చారు. గౌడవంశస్థుడు, వంగదేశ ప్రభువు అయిన ఆదిశూరుడి కాలంలో కన్యాకుబ్జం (కనౌజ్) నుండి వలస వచ్చిన ఐదుగురు బ్రాహ్మణుల సంఘానికి భట్టనారాయణుడు నాయకుడు. ఆదిశూరుడు భట్టనారాయణుడికి, అనుచరులకు కలిపి ఐదు ఊళ్ళు ఇచ్చాడని, ఆ సంఘటన యొక్క ఛాయను నాటకంలో జొప్పించాడని ఒక అనుకోలు. ఆ ఐదు ఊళ్ళతో మొదలుపెట్టిన ఆతని వంశం క్రమక్రమంగా విస్తరించి, ప్రత్యేక రాజ్యంగా మారిందని కొందరి ఊహ. ఆ వంశమే నేటి కాలపు ప్రఖ్యాత ఠాగూర్ వంశమని ఒక నమ్మిక.
 
ఈ కవి “కవులలో మృగరాజు” గా అభివర్ణితుడు. అలాగే రాత్రిని గురించి అద్భుతమైన వర్ణనలు చేశాడని “నిశానారాయణుడని” మరొక పేరు. భట్టనారాయణుడికి చెందిన మరో రెండు కావ్యాలున్నవని దండి మహాకవి పేర్కొన్నాడు. అవి ఏవో తెలియదు. కొందరు దశకుమారచరిత పూర్వపీఠిక భట్టనారాయణుడిదని వాదిస్తున్నారు. ఈ కవి భవభూతిని అనుసరించాడని ఆధునిక కాల విమర్శకులు పేర్కొంటున్నారు.
 
భట్టనారాయణుడు ఒక్క వేణీసంహారాన్ని మాత్రమే వ్రాశాడని అనేకులంటున్నారు. మానవల్లిరామకృష్ణ కవిగారు మాత్రం “కృత్యారావణ నాటకం” అని మరొక నాటకం భట్టనారాయణవిరచితమేనంటున్నారు.
 
ఈ తతంగమంతా ఇట్లా ఉంటే – మహాభారతం ఆంధ్రీకరణలో నన్నయభట్టునకు సహకరించిన నారాయణభట్టే భట్టనారాయణుడని, నిశానారాయణుడంటే “చీకట్ల” అన్న ఇంటి పేరు గలవారని, నారాయణభట్టు ఇంటిపేరు బహుశా అదే అయి ఉండవచ్చునని, కవిమృగరాజు అంటే మృగరాజుగా ప్రఖ్యతి చెందిన ఒక చోళవంశ మహారాజవంశజుడిచేత మన్ననలందుకొన్న కవి అని ఒకానొక పండితుడు ప్రతిపాదించినాడు. ఆ తర్వాత ఇద్దరి కాలాలకూ సరిగ్గా అన్వయం కుదరక, నారాయణభట్టు తాతగారే భట్టనారాయణుడని ఆయనే మరో వ్యాసం వ్రాశారు. ఈ వ్యాసాలు భారతి పత్రికలో వచ్చినాయి. ఈ వ్యాసాలలో ప్రతిపాదనలు దూరాన్వయాలు, విపరీతమైన ఊహలు మాత్రమేనని శ్రద్ధగా గమనిస్తే అర్థమవుతుంది. కాలం సరిగ్గా తెలియని కవులను తమ వాడని చెప్పుకుందుకు సువిశాల భారతదేశంలో భిన్న భాషల వారు ప్రయత్నించడం కొత్తకాదు. అందుకు ఆంధ్రులూ మినహాయింపు కాదు.
 
కవిత్వం, శైలి, అలంకారాదులు
 
కావ్యరచన 3 రీతులని లాక్షణికులు పేర్కొన్నారు. సమాసభూయిష్టము, ప్రౌఢమైన రీతి గౌడీ రీతి, ప్రాసాద గుణభరితము, లలితము ఐన రీతి వైదర్భీరీతి, వాటి మధ్యనున్నది పాంచాలీ రీతి. భట్టనారాయణునిది పాంచాలీ రీతి.
 
చంచద్భుజభ్రమిత చండ గదాభిఘాత
సంచూర్ణితోऽరు యుగళస్య సుయోధనస్య
స్త్యానవనద్ధ ఘనశోణితసిక్తపాణి
రుత్తంసయిష్యతి కచాంస్తవ దేవి! భీమః ||
 
వసంతతిలక వృత్తంలో వ్రాసిన ఈ శ్లోకం – వేణీసంహారంలో ప్రఖ్యాతమైనది. వీరరసానికి ఉదాహరణగా ఈ శ్లోకం, ఆ సందర్భం ఉదాహరణలని ఒకరిద్దరు లాక్షణికులు చెప్పారు. అందుకు సందేహం లేదు.
 
ఈ శ్లోకం అర్థం ఇది. “ద్రౌపదీ! వేగంగా కదులుతున్న భుజముల యొక్క చండ గదాఘాతంతో తుత్తునియలయిన ఊరుయుగళం కలిగిన సుయోధనుని రక్తమును దట్టంగా అలదుకున్న చేతితో భీముడు నీ సిగను అలంకరిస్తాడు.”
 
ఈ శ్లోకం ద్వారా భీముడే రూపక ఫలస్వామి అవుతాడని పండితులు పేర్కొంటున్నారు. నాటకంలో అర్థప్రకృతులకు (కావ్యప్రయోజన సిద్ధికారకాలు), అవస్థలకు (లక్ష్యసిద్ధి కోసం నాయకుడు చేసే ప్రయత్నాలు) మధ్య జరిగే సమ్మేళనాలను సంధులు అంటారు. ఆ సంధులకు అనుబంధంగా సంధ్యంగాలు ఉంటాయి. పై శ్లోకం – ముఖసంధిలో పరిన్యాసమనే సంధ్యంగానికి ఉదాహరణగా అభినవగుప్తపాదుడు పేర్కొన్నాడు. .
 
భట్టనారాయణుడు కవిమృగరాజుగా తనను తాను అభివర్ణించుకున్నాడు. సంస్కృత శ్రవ్యకావ్యసాహిత్యంలో పదసంపదకు మాఘుడు పెట్టింది పేరు. నవవర్షగతే మాఘే నవ శబ్దం న విద్యతే- అని ఒక సూక్తి. అంటే మాఘంలో తొమ్మిది ఆశ్వాసాలు చదివిన తర్వాత కొత్తపదాలు దొరకవుట. సంస్కృత శబ్దజాలం మొత్తం తన తొమ్మిది ఆశ్వాసాలలో ఇమిడి ఉందని అర్థం. భట్టనారాయణుడు కూడా కొన్ని విలక్షణమైన, రమణీయమైన శబ్దాలు ఉపయోగించాడు.
 
లోలాంశుకస్య పవనాకులితాంశుకాంతం
త్వద్దృష్టిహారి మమలోచనబాంధవస్య
అధ్యాసితం తవ చిరం జఘనస్థలస్య
పర్యాప్తమేవ కరభోరు మమోరుయుగ్మమ్ ||
 
మణికట్టునుండి చిటికినవ్రేలు మొదలు వరకు ఉన్న హస్తోపరితలభాగం పేరు “కరభం”. కరభోరు – అంటే కరభము వంటి ఊరువులు కలిగినది. (ఈ శబ్దం ఎంత అందమైనదో ఒకసారి మీ అరచేయి చూసి తెలుసుకోగలరు.:))
 
“కరభోరు!  గాలిచేత చలించిన వస్త్రపు కొసలు కలిగి, నీ చూపును ఆకర్షించే నా ఊరుద్వయం, కదులుచున్న చీరతో కూడి, నా కన్నులపండువైన నీ జఘనములను మోయుటకు సమర్థములు.” –  దుర్యోధనుడు ఈ విధంగా భానుమతితో సరససల్లాపాలాడుతూ, ఆమెను తన తొడలపై కూర్చోమని అడిగే క్షణంలో సరిగ్గా సేవకుడు, “భగ్నం, భగ్నం” అని అరుస్తాడు. (గది బయట ఝంఝామారుతానికి దుర్యోధనుడి రథధ్వజం విరిగిపడి ఉంటుంది.) కథాపరంగా నాటకీయతకు అవకాశాలు ఎక్కువగా లేనప్పటికీ, సన్నివేశాలలో చూపడం ఈ కవి నేర్పరితనం. రెండవ అంకంలో “నకుల” శబ్దాన్ని శ్లేషకు చక్కగా వాడుకున్నాడు. అలాగే ఆరంభంలో నాటక ప్రస్తావనలో ధార్తరాష్ట్రులు అనే శబ్దాన్ని హంసలకు, కౌరవులకు అన్వయిస్తూ చక్కని శ్లోకం చెప్పాడు కవి.
 
“కోణాఘాత”మన్న శబ్దం ఓ చోట యుద్ధ సందర్భంలో ఉపయోగిస్తాడు కవి. అంటే – నూరువేల (లక్ష) ఢక్కలు,నూరువందల (వేయి) భేరులు మోగిన శబ్దమట.
 
ఈ కవి వైవిధ్యంగా, విస్తృతంగా భిన్నభిన్న ఛందస్సులను ఉపయోగించాడు.  శార్దూలవిక్రీడితము, పథ్యావక్త్రము, వసంత తిలకము, స్రగ్ధర, లలిత,మందాక్రాంత,ఔపచ్ఛందసిక,మాలినీ, ఆర్యా, ద్రుతవిలంబితము,ప్రహర్షిణి, పృథ్వీ – ఇవి కవి ఉపయోగించిన ఛందస్సులలో కొన్ని మాత్రమే. ఇన్ని ఛందస్సులను ఒక దృశ్యకావ్యంలో ప్రయోగించిన కవి బహుశా ఈయన ఒకరేనేమో.
 
ఉపమా, ఉత్ప్రేక్ష్యాద్యలంకారాలతో బాటుగా చక్కటి శబ్దాలంకారాలు కవిమృగరాజు వేణీసంహారంలో గుప్పించాడు.
 
ప్రశంసలు, అభిశంసలు
 
ఈ కావ్యానికి సంబంధించిన ముఖ్యమైన (ఘాటైన) అభిశంసలు ప్రొఫెసర్ విల్సన్, బారువాలు చేశారు. అవి క్లుప్తంగా ఇవి.
 
మొత్తం నాటకంలో నాటకీయత లోపించింది. కల్పనలు పేలవంగా ఉన్నాయి.
 
మొదటి అంకం భీమ, సహదేవ, ద్రౌపదుల మధ్య నడుస్తుంది. ఆ తర్వాత దుర్యోధనుడు, భానుమతిలతో రెండవ అంకం నిండి ఉంది. మూడవ అంకం అశ్వత్థామ, కృప, కర్ణ దుర్యోధనుల మధ్య నడుస్తుంది.ఇలా ఒక్కో అంకం ఒక్కోలా ఉండి, సరళప్రవాహం, ఐక్యత లోపించాయి. ఆంగ్ల నాటకాలలో- Unity of action,Unity of place,Unity of time అన్నవి ముఖ్య నియమాలు. Unity of action ఈ నాటకంలో లోపించినట్టు పై విమర్శ సారాంశం.
 
దృశ్యకావ్యాలలో కనిపించే విదూషక పాత్రలేదు. నాటకంలో హాస్యం పాలు లేదు.
 
పాత్రను క్రమంగా అల్లుకుంటూ రావడం అన్నది లేదు. (శకుంతల, సీత పాత్రల లాగ) ఈ నాటకంలో ద్రౌపది మొదటి అంకంలో ప్రవేశించి, తిరిగి ఐదవ అంకంలో కనిపిస్తుంది.
 
రెండవ అంకంలో ఒకపక్క యుద్ధం జరుగుతూ ఉండగా ప్రతినాయకుడు (దుర్యోధనుడు) భానుమతితో విహారానికి ఆతురత పడడం పేలవమైన చిత్రణ. ఈ విమర్శలో నిజం లేకపోలేదు.
 
ఉపసంహారం:
 
వేణీ సంహార నాటకం – మహాభారత ఆధారితమై, పాశ్చాత్యులచేత కొన్ని విమర్శలకు గురయినప్పటికీ, దృశ్యకావ్య పరంపరలో ప్రత్యేక స్థానం నిలుపుకున్నది. ముఖ్యంగా లక్షణకారులు ఈ నాటకాన్ని బహువిధాలుగా ప్రశంసించారు. ఈ నాటకపు ఆంగిరసం వీరరసం కావడం మరొక ప్రధానమైన విషయం. వీరరస ప్రధానంగా వచ్చిన నాటకాలు రూపక సాహిత్యంలో తక్కువ. ఆ విధంగా ఈ నాటకానికి ప్రత్యేక స్థానం ఉన్నది. తెలుగునాట ఈ నాటకం చాలా ప్రసిద్ధి పొందింది. ఈ నాటకం అనేక నాటకసమాజాలవారు ఆడేవారుట.
 
ఈ పరిచయం చాలా సంక్షిప్తమైనది. ఇది కొండను అద్దంలో చూపించే ప్రయత్నం. అయితే ఈ ప్రయత్నం ఔత్సాహికులకు, పఠనాభిలాషులకూ ఒక చిన్న సూచిక కాగలదని వ్యాసకర్త ఆకాంక్ష.
 
 
రచన: కోసూరి ఉమాభారతి
 
[బంగారు భవిష్యత్తుకై ఉన్నత విద్యల ఆశలతో, కలలతో విశాల ప్రపంచంలోకి అడుగిడుతున్న నేటి యువతకి,
వారి కలలు సాకారమవ్వాలని ఆశీరభినందనలతో, శుభాకాంక్షలతో, ఈ ‘మానసపుత్రి’ కథానిక అంకితం.
‘మానసపుత్రి’ నృత్య రూపకంగా, అమెరికాలో విశ్వవిద్యాలయ విద్యార్ధుల గౌరవార్దం
ప్రదర్శించ బడిన కథాంశం – కోసూరి ఉమాభారతి]
 
 
 
సకల చరాచర ప్రపంచంలోని జీవ, నిర్జీవ రాసులన్నీ బ్రహ్మదేవుని కను సన్నలలో, శివుని ఆజ్ఞ మేరకు జీవనాన్ని సాగిస్తున్నాయి. బ్రహ్మదేవుని సృష్టి నిరంతరం కొనసాగుతూనే ఉంది. అంతటి  బృహత్తర కార్యంలో మానవ కోటి లోని ప్రతి జీవి యొక్క తలవ్రాత  వ్రాస్తూ, ఆ అనంత నిరవధిక ప్రక్రియలో మునిగి తేలుతున్న ఆ బ్రహ్మదేవునికి, ఆనంద రూపిణి, అర్ధాంగి ఐన సరస్వతీదేవి తన వంతు సహకార సహాయాలని అందిస్తున్న దేవతా మూర్తి. దైవాంశ సంభూతమైన కళలని, విద్యలని, విజ్ఞాన పరిజ్ఞానాలను అర్హులైనవారికి ఆపాదిస్తూ, వరాల జల్లులు కురిపిస్తూ మేధావులుగా, శాస్త్రజ్ఞులుగా, పండితులుగా, సంగీత విద్వాంసుల గానో, నృత్య కళల కోవిదులు గానో   రాణించే   సామర్ధ్యాన్ని  ప్రసాదించి, పూజ్యురాలవుతున్నది ఆ దేవత.
 
చతుష్షష్టి కళలను అనుగ్రహించి, సంగీత రస స్వరూపమైన నెమలి వాహనంగా, ధవళ వర్ణ వస్త్రాలను ధరించి, అక్షమాలను, వీణను రెండు చేతులతో ధరించి, చందన చర్చితమైన దేహంతో దర్శనమిచ్చే సరస్వతీదేవికి ముల్లోకాలు నిత్యం నివాళులర్పిస్తుంటాయి.
 
   కీర్తన
 
బాధ్యతాయుతమైన ఆ ప్రక్రియ ఆమె హృదయాన ఓ చిరు కోరికకు, ఓ కమ్మని కలకు బీజం వేసింది. తనకీ ఓ కుమార్తె కావాలనీ, తానూ మాతృత్వాన్ని చవి చూసి తల్లిగా సంతృప్తి చెందాలనీ ఆశించింది.  ఆ కుమార్తె, అందచందాలలో  ,  అట పాటలలో మేటియై, సంగీత నృత్య కళలలో నిష్ణాతురాలై ఈ సృష్టికే వెలుగునిచ్చే ఓ తారలా వెలుగొందాలని, ఓ మాతృముర్తిలా గుండెలలో ఆకాంక్ష నింపుకొంది  ఆ దేవత. ఓ నిశ్చల చల్లని సాయంత్రపు వేళ తన కోరికని, బ్రహ్మ దేవునికి   విన్నవించుకొంది ఆమె.  బ్రహ్మదేవుడు అచ్చెరవొందినా, అబ్బుర పడ్డాడు. అయితే, “చూడు దేవీ, బిడ్డ ప్రాపకంలో ఆనందాలతోపాటు కష్టసుఖాలు, అసహనాలు ఉంటాయి, బిడ్డకీ తనదైన ఆలోచనా, నడవడి తప్పక ఉంటుంది   క్రమశిక్షణల్లో  పెంచినా, వాగ్వివాదాలు, పట్టువిడుపులు తప్పవు సుమా!,” అని సరస్వతీ దేవికి తెలియ చేస్తూ, సున్నితంగా హెచ్చరించాడు బ్రహ్మ.  ఇరువురి సంకల్పం ఒకటయిన వేళ, చిన్నారి దేవత ‘మానస’ సరస్వతీ దేవి మానసపుత్రిగా, పసికందై  ఆమె వడిలో అవతరించింది.  తలితండ్రుల మనస్సులు సంతోషాల సంద్రమే అయ్యాయి.  ఆ చిన్నారి జీవనం ఆనంద డోలికలై సాగింది.
 
పాపాయికి ముద్దు మురిపాలు,
తప్పటడుగుల బుజ్జాయికి బంగారు మువ్వలు,
కౌమార్యాన స్నేహాలు, ఆటపాటలు,
చిన్నారి జీవన ప్రస్థానం ఆనందమయం
 
స్వర్గాన విరబూసిన నందన వనాలు
బారులు తీరిన జాజి సంపెంగలు
కొమ్మకొమ్మకీ  తీయని రాగాల కోయిలలు
నింగి కెగసిన సంద్రాల జలపాతాలు
నేలనంటి పెట్టుకొని నీలి మేఘాలు
అంతా వన్నె చిన్నెల స్వర్గ ధామం
నిత్యం మానసకి మానస సంతోషాలే!
 
ఇంతటి మనోహరమైన  వాతావరణంలో ఓ గురుకులమే ఏర్పాటు చేసారు బ్రహ్మదేవులు తమ కుమార్తెకు.  ప్రపంచ నలుమూలల నుండి సంగీత సాహిత్య నృత్య గురువులు,  గణితశాస్త్ర నిపుణులు,  వేద పండితులు,  పలురకాల  విద్యల మేటి ఉపాధ్యాయులు సరస్వతీ బ్రహ్మదేవుల ఆస్థాన గౌరవ గురువులుగా కొలువై, మానసకి తమ వంతు విజ్ఞానాన్ని  శ్రద్ధతో పంచారు.
 

గురుశిష్య  పరంపర

శంకరా!
ఆధ్యాత్మక చింతన, అభినవ శాకుంతలం నుండి అధ్వైత వేదాంతం వరకు బోధించారు, మానసకి.  మానస, సంగీత నృత్యాలందు అత్యంత ఆశక్తి కనబరచింది. ఆమెకు రామాయణ, భారత, భాగావతముల నుండి విభిన్న కథాంశాలందు జిజ్ఞాస కలిగింది.  ఆధునిక సంగీత నృత్యాభ్యాసన క్కూడా మినహాయింపు లేకుండా, అన్నమయ్య కీర్తనలు, నారాయణ తీర్థుల వారి తరంగాలు, జావళి లాంటి నాట్యాంశాలంటే మక్కువ పెరిగింది.
 

అన్నమయ్య కీర్తన
 
శ్రీ రామచంద్రుడు,  శ్రీ కృష్ణ పరమాత్ముడు సాక్షాత్తు భగవత్స్వరూపులైనా, మానవమాత్రులుగా పుడమిన వారు సాగించిన జీవనయానం,  వారు ఎదుర్కొన్న పరిస్థితులు, మహా పురుషులుగా మానవ జాతిని సన్మార్గాన నడిపించిన వైనాలు, మానసని ఉత్తేజ పరిచి ఆమెలో ఉత్సుకతని నింపాయి.  అంతే కాదు,  శ్రీ కృష్ణుని కొనియాడుతూ సాగే సంగీతమన్నా, నృత్యాలన్నా ప్రేత్యకంగా అభ్యసించి పాడుతూ, నాట్య మాడుతుండేది.
 

కృష్ణ శబ్దం

శిక్షణ
భూలోకం, మానసకి ఓ అధ్బుతమైన, అద్వితీయమైన ప్రపంచంగా తోచింది. ఎప్పటికైనా తాను భూలోకాన్ని సందర్శించాలనీ, ఆ సౌందర్యాన్ని తిలకించి, ఆ పరిసరాలలో విహరించి ఆనందించాలని ఆమె మనసున బలమైన కోరిక నాటుకొంది. పదహారు వసంతాల ప్రాయాన,  ముగ్ద మనోహర రూపంతో, విద్యల్లో పరిపక్వత చెందిన మేధస్సుతో, లలిత కళలందు అత్యంత నిష్ణాతురాలై తలితండ్రులకి ఎనలేని సంతోషాన్ని కలిగించింది నవయవ్వని మానస.  అభిమానం, ఆత్మీయతలతో తనవారికి తలలో నాలుకలా ఆత్మబంధువై, అందరి హృదయాలని చూరగొన్నదా చిన్నారి దేవత, మానస.
 
ఆమె మనస్సులో భూలోకానికి వెళ్ళాలన్న కోరిక పరవళ్ళు తొక్క నారంభించింది.  అదే ఆలోచనలో రేయి పవలు ఉండిపోయేది.  తన భూలోక పర్యటన కల ఎప్పుడు నిజమౌనోనని ఎదురుచూడ సాగింది మానస. మానస  పద్దెనిమిదవ  పుట్టినరోజు వేడుకల సంబరాలు అంబరాన్నంటాయి .  ఎందరెందరో అతిధులు ముల్లోకాల నుండి విచ్చేశారు.  వేద పఠనం, నృత్య సంగీతాలు, బహుమతులు, దీవెనలు అన్నీ అయ్యాయి. మానస తలితండ్రులకు  పాదాభివందనం గావించి, ” అమ్మా, నాన్నగారు, మీ పుత్రికనయ్యే భాగ్యం నా జన్మకి ఓ దివ్య వరమే, మీ ప్రాపకంలో నేను నేర్వని విద్య గాని, అభ్యసించని కళ గాని, తెలుసుకోని విషయా విశేషణాలు గాని లేవు.  నాకు లభించిన ఈ పరిజ్ఞానంతో ప్రపంచాన్ని శోధించాలనీ, మరెన్నో వింతలు విశేషాలు స్వయంగా కనుగొనాలనీ, వీక్షించాలనీ, అందుకు గాను భూలోక పర్యటన చేయాలని నా కోరిక,  మీకు నా విజ్ఞప్తి”, అంటూ బ్రహ్మ, సరస్వతీల ముందు చేతులు జోడించింది తనయ మానస.  ” నా చదువులు ముగించి అన్నిటా ఉత్తీర్ణురాలనయ్యాను.  మీరు అనుమతించిన వెంటనే బయలు దేరుతాను”, అని మానస తలి తండ్రుల ముందు భక్తితో మోకరిల్లింది.
 
వ్యాకులతతో మదనపడుతున్న సరస్వతీదేవిని గమనించిన బ్రహ్మ దేవుడు, “ఈ రోజు వస్తుందనీ, మన పుత్రిక లోగిలి వీడి విశాల ప్రపంచంలో అడుగిడుతుందనీ, ఊహించినదే కదా!,” “మరీ దిగులు పడక, మానసని దీవించుదాము,” అన్నాడు బ్రహ్మ దేవుడు అర్ధాంగితో.  మానసని ఆశీర్వదించి ఆమె పర్యటనకి ముహూర్తం పెట్టించారు ఆ తలితండ్రులు. తన బిడ్డ చిన్నతనంలో ఆడిన ఆటలు, పాడిన పాటలు, ముద్దు ముచ్చట్లు జ్ఞాపకం చేసుకొని, మానస పుట్టినరోజు సంధర్బంగా, ప్రకృతికి, సూర్య చంద్రులకి, పంచభూతాలకి, తన బిడ్డ ఎంతటి అపురూపమైనదో తెలియజెప్పింది ఆ తల్లి సరస్వతీ దేవి.
 
పసిడి తల్లి …..
ఆ నును లేత చెక్కిళ్ళకు
అమ్మ ముద్దుల తళుకులు తప్ప
తాక లేదు కన్నీటి వెచ్చదనం
 
తప్పటడుగుల వైనాలు దాటి
అంబరమంటే సంబరాల
మయురాల భంగిమల
అప్సరలా నాట్యమాడె నేడు
 
నాటి బోసినోటి కేరింతలు
నేడు చిలిపినవ్వుల సంగీతాలు
ఉప్పెనలా ఆగని ఆమె పలుకులు
సేద తీర్చె అలిసిన మనసుల
 
చిట్టి పావడ కట్టి
చిరుమువ్వ లెట్టి
నడయాడినట్టి చిట్టిది
నేడు జలతారు వోణీల
అందాల వైతరణి
 
నీలికన్నుల మెరుపులు
చిరునవ్వు జోడై
అద్దాల చెక్కిళ్ళపై
చిందులాడె నేడు
 
వెతలెరుగని కనుదోయి
తమ్మిరేకుల పోలి
సొగసుచూపులు చిందించె నేడు
తరలి  పోయె  ఆ పసితనం
పొంగై  వచ్చె యవ్వనం
పరుగులెట్టేనిక ఆ సోయగం
 
ఎగిసిపోయె ఆమె ఆశలు
గగనమంటె ఆమె తలపులు
పొరలిపోయె ఆమె కలలు
 
సహకరించి చేయూతనిచ్చి
సంతసించి సంతోషాన్ని పంచి
ఆమెని ఎదగనిచ్చి
హాయిగా వొదగనిద్దాం!
 
అంటూ ఆ తల్లి శారదాంబ, మానసపై కోటిదీవెనల జల్లు కురిపించింది.  అటపై, మానస పర్యటన గురించి తెలియజెప్పి, తన బిడ్డని కరుణతో చూడమని, అలిసి సోలిసి నపుడు సేద తీర్చమని, పుడమితల్లిని, ప్రకృతిని, సప్తసముద్రాలని వేడుకొంది. మానస నాట్యాలు, నయగారాలు కూడా పరవశంతో తిలకించమని కోరుకొంది.
చిలుక కులుకుల కొలికి
(తనయ భూలోక పయనమయిన సమయాన, ప్రకృతికి, సరస్వతీదేవి విన్నపాలు)
అద్దాల చెక్కిళ్ళ , వయ్యారి నడకల
లేలేత మునివేళ్ళ సుతి మెత్తని తాకిడల
ముత్యాలు చిందునట్టి చిరుసిరి నగవుల
కుశల మడుగుతున్నట్టి  కలువ కన్నుల
దేవతలా నిను తాకి దయ చూపుతున్నటుల
ఆడింది పాడింది చిన్నారి సిరి మల్లి
 
పసిమి ఛాయల మేనుపై జలతారు పయ్యెదల
మన్మధ ఛాపమును తలపించు సొగసుల
నీలాల కురులు మరిపించె చీకటుల
చిలిపి చూపుల కోణంగి రమ్మని పిలిచినటుల
 
మైమరచి పరుగులెత్తి తచ్చట్లాడకుమా!
అల్లంత దూరాన ఆగి తిలకించుమా!
సొగసు కని  క్షణమైనా ఈర్ష్య పడబోకుమా!
పసిడి తల్లి అది ప్రేమతో చూడుమా!
 
నింగీ, నేలా, వెండి మబ్బులారా!
నీటి కెరటాల దాగున్న చిరు చేపలారా!
అతి మృదువుగ లాలించి, దయతో దీవించి
నవ్వించి, సేద తీర్చి, స్నేహంగా మీరంతా
ఆ చిన్నారి దారులలో వెలుగులే నింపుమా!
 
ఎంతో హృద్యంగా వేడుకొంది ఆ దేవత.  ఆమెకి తప్పక చేయూత నిస్తామని వారంతా సద్భావనతో సరస్వతీ దేవికి వాగ్దానం కుడా చేసారు.
 

ఆగమన
మానస పర్యటన మొదలై,  చాలా ఉల్లాసంగా ఉత్సాహంగా సాగుతుంది. నును లేగ దూడలు, వయ్యారాల గొల్లభామలు, రంగుల హరివిల్లులు, పారే సెలయేరులు, పురి విప్పిన నెమళ్ళు, పంచవన్నెల రామ చిలుకలు, ఒకటేమిటి,  ప్రకృతిలోని ప్రతి జీవితో, ప్రతి కదలికతో  మమేకమై నాట్యమాడింది, పాట పాడింది, మైమరిచి పులకించి పోయింది మానస.  స్నేహితురాళ్ళకి, మానసకి అన్నిటా, అన్నివేళలా  పండుగలా, ఓ వేడుకలా సాగింది వారి భూలోక పర్యటన……
 

ఈ జగమే నాట్యమయం
అలా మానస పయనం సాగుతూనే ఉంది….

శ్రీ శారదాంబకి నివాళి!
 


రచన : శశికళ.వాయుగుండ్ల.

సాహిత్య లోకాలను స్పృశిస్తూ ఊహాలోకాల్లో తేలియాడే నేను ఈ మధ్య ”పూర్ణాత్మ”అనే పుస్తకం చదవటం జరిగింది.ఇది తప్పకుండా అందరు చదవాల్సిన పుస్తకమనిపించింది.అందుకే దీనిని పరిచయం చేస్తున్నాను. ఇది ”ఒరిన్”అనే ఆధ్యాత్మిక శాస్త్రవేత్తచే చానలింగ్ చేయబడి ”సనయ” గారు వ్రాసినట్లు,రాధ గారు అనువాదం చేసినట్లుగా వ్రాసి ఉంది. నిజంగా ప్రతీ దానిని నెగటివ్ గా చూసే ఈ రోజుల్లో ప్రతీ ఒక్కరు ఇలాంటి పుస్తకం చదవాలి.తమ పూర్ణాత్మతో మమేకమై హృదయంతో చరించటం వలన జీవితం యెంత హాయిగా గడప వచ్చో తెలుసుకోగలుగుతారు. మనం ఆధ్యాత్మికంగా ఎదుగుతున్నాము అంటే మనం మనల్ని తెలుసుకొనే ఒక ప్రయాణం.దీనివలన మనం లోకాన్ని చూసే దృష్టి మారుతుంది.మన ఆధ్యాత్మిక అభివృద్ధి వలన అందరితో ఉన్నత మార్గాన అనుసంధానమై ప్రేమ పూర్వకంగా జనాన్ని పంచుకోగలుగుతారు.పూర్ణాత్మతో అనుసంధానం కావటం వలన నెగటివ్ ఎనర్జీ ని పాజిటివ్ ఎనర్జీ గా మార్చుకోగలుగుతారు. వాస్తవంగా మనకు మంచి జరగాలంటే రెండు శక్తులు ఉపయోగించటం తెలియాలి. సృష్టించే శక్తి,ఊహా శక్తి. వీటి సహాయం తో మనం పూర్ణాత్మతో అనుసంధానం కావటం వలన మనకు ఏది కావాలో అది ఊహల్లో చిత్రీకరించి మన కాంతి శక్తిని దానికి అందించి దానిని పొందవచ్చు.”మీరు విజయం సాధిస్తారని నమ్మండి”అంతే.
 
”విశ్వ మేధస్సు సంపూర్ణంగా ఉంటుంది.మీరు ఏమి ఆలోచిస్తారో దానిని పరిపక్వంగా సృష్టిస్తుంది.” ఇక్కడ మనకు మన ఊహకు ఎలా కాంతిని జత చేయాలో కూడా చెప్పారు. ఇంకా ప్రతి చాప్టర్ వెనుక ఇచ్చిన సూచనలు ఎలా సాధన చెయ్యాలో స్టెప్స్ ఇచ్చారు.నిజంగా మనకు ఎక్కడా ఇది అనువాదం అనిపించదు. మన స్నేహితునిలా సూచనలు ఇస్తూ మన ను పాజిటివ్ భావనల వైపు నడిస్తుంది ఈ పుస్తకం మనకు తెలీకుండానే….. ఇంకా పూర్ణాత్మతో అనుసంధానం అవటం వలన మన సమస్యకు హృదయం నుండి పరిష్కారాలు వస్తాయి.అవి మనం మనసుతో ఆలోచించెవిగా ఉండవు.నిశ్శబ్దం గా ఉండి పూర్ణాత్మతో ఎలా మమేకం అవ్వాలో కూడా చక్కగా ఇచ్చి ఉన్నారు. ఇంకా దీనిలో వాయిడ్ అనే ఒక చక్కని స్తితి గూర్చి వ్రాసి ఉన్నారు. పాతవాటిని వదిలి వేసి ,కొత్త స్తితికి ఎదగటానికి ఇప్పుడు మీరు ఉన్న పరిధులు దాటి మీ చైతన్యం విస్తరించే స్తితిని ”వాయిడ్”అంటారు.ఇది పాత ,కొత్త స్తితి మద్య స్తితి.మీకు చదువు పూర్తీ అయిన తరువాత,లేదా ప్రాజెక్ట్ పూర్తీ అయిన తరువాత ఎవరైనా ఈ స్తితిలో కొన్ని రోజులు ఉండాల్సి వస్తుంది.వాయిడ్ మీకు ఎన్నో కొత్త అవకాశాలు ఇస్తుంది. ఇంకా దీని గూర్చి చాలా చక్కని విషయాలు వ్రాసి ఉన్నారు. మనసుని మౌనం చేసి ప్రతి రోజు కొన్ని నిమిషాలు వాయిడ్ లోకి వెళ్ళగలిగితే చాలా గొప్ప స్తితిలో బయటకు వస్తారు.ఇంకా దీనిని మీ జేవితం లో ఎలా ఉపయోగించుకోవచ్చో,అది మీ జీవితం లోకి వచ్చినపుడు ఎలా ఉండాలో వ్రాశారు. దీనిలో నాకు నచ్చిన వాక్యం…. ”ఏదైనా రెండు సార్లు సృష్టింపబడుతుంది.ఒకటి మీ ఊహల్లో… రెండోది మీ వాస్తవంలో…”దీనివలన మన ఆలోచనా విధానాన్ని మార్చుకొని యెంత లాభ పడ గలమో తెలుస్తుంది.
 
ఇంకా దీనిలో కాలం ఎలా ఉపయోగించుకోవచ్చో చక్కగా వివరింపబడి ఉన్నది. ఒక విషయాన్ని ,పనిని ఇష్టపడుతూ చేయటం వలన కాలాన్ని వృధా కాకుండా చేయవచ్చు. ”మీ బుద్ధిని అనుసరించి అది సారి అయినది అని భావించినపుడే చర్య తీసుకోండి” ఇంకా మన ఆధ్యాత్మిక వికాసానికి సేవ దగ్గర దారి అని,ఇతరులను శక్తి వంతులుగా చెయ్యటం ద్వారా…..వారి జేవితం లో పాజిటివ్ గా మార్పులు తేవటం ద్వారా….మనం ఇంకా పూర్ణాత్మకు దగ్గరగా జీవించగలం అని ఉన్నది. మనం ఇతరులను ఎలా చూడాలో ,గౌరవించాలో చక్కగా సూచించారు. ”ఎవరినైనా వారు ఎలా ఉన్నారో అలానే చూడండి.న్యాయ నిర్ణయాలు చేయవద్దు. ప్రతి ఒక్కరిలో ఏదో ఒక ప్రత్యేకత ఉంటుంది.దాని ని చూసి మీ హృదయం నుండి వారికి కాంతి,ప్రేమను పంపండి” మనిషి సంతోష జీవనానికి ఎలాటి మార్గం కావాలో తెలుసుకొని ఆనందంగా జీవించాలి అనుకునే వారికి ,హృదయాన్ని వికసింప చేసుకోవాలి అనుకొనే వారికి ఇది చాలా చక్కటి పుస్తకం అనటం లో సందేహం లేదు.ఇది అందరు తప్పక చదివి తీరాల్సిన పుస్తకం. ………..
రచన : పసుపులేటి గీత
కడుపులో బిడ్డలా
నడుం మీద బిందె
నడుమ్మీద బిందెలా
కడుపులో బిడ్డ ..
రెండింట్నీ మోసుకుంటూ
ఎక్కడ తొణికిపోతాయో,
ఎక్కడ బెణికిపోతుందో..
అడుగులో అడుగు
ఈ దూరాభారమేంటో అడుగు
ఈ దుర్భర భారమేంటో అడుగు
పాదరసపు గట్లమీద
పాల గుండెల ‘మోత’
ఎంతెంత దూరం, ఇంకా ఎంత దూరం..?
పాదాల్ని నములుతున్న కాలిబాట
మోటబావి మోటుసరసం
పారాణి ఆరని తొలినాళ్లలో నాకు కాల్లో ముల్లు విరిగితే
నా మొగుడికి కంట్లో ముల్లు విరిగేది
ముచ్చట్లు తీరిపోయి,
ముందుకు మూణ్ణెళ్లు వచ్చాయి
బోరు బోరు మంటూ నీరయ్యే
మా వీధి బోరింగుకు
గుండె బీటలు వారిపోయింది
బిడ్డకన్నా ముందు బిందే
చంకనెక్కి సవారీ చేస్తోంది
అరికాలి నుంచి నడినెత్తి వరకు
ఒళ్ళారా స్నానం చేసిన
మా ఆయన్ని చూస్తే
నా నెత్తుట్లో మునిగొచ్చిన
పిశాచాన్ని చూసినట్టుంటుంది
ఇంటిల్లిపాదికి ఆపాదమస్తకాన్ని తడిపే
మోటబావి నీళ్లు
వాళ్ల పిడికెడంత గుండెను మాత్రం
తడపలేక పోతున్నాయి
కరువొచ్చి ఊరెండిపోతే
కడుపొచ్చి ఊపిరి తీస్తోంది
ఏడడుగులు వేసినప్పటి సంతోషాన్ని
ఏడామల మోటబావి మింగేసింది
ఇంటికాడ ఇచ్చి పుచ్చుకునే వదినమ్మలందరూ
బావికాడ బద్ధ శత్రువులైపోతారు.
బావినంతా తోడి తెచ్చిపోసినా
పానకాల రాయుళ్ళాంటి గుండిగ నిండదు
బావి కక్కుర్తి కొద్దీ కని పడేసిన
కుక్క మూతి పిందెల్లాంటి నీటి అలల మీద
సిగ్గు చచ్చిన బిందెల మూకుమ్మడి దాడి
బతుకు చిల్లి బిందెలా
నీరు కారిపోతోంది
బిందె, బిందెకూ వస్తూ పోతూ
మూలబడ్డ బోరుకేసి చూసి చూసి
మూలుగుతుంటాను
మబ్బు లెండి నింగీ, నేలా నెర్రలిచ్చినా
కడుపులో నలుసు తిరగబడినా
కలపెల్లాడేది నా కంటి చెమ్మే
నెత్తురంతా ఉప్పునీరైనా, ఉమ్మనీరైనా
ఎంతకీ తీరదా ఈ నీటి కరువు.. !!
ఇంతకీ కరువైనా, కడుపైనా
కాల్చుకు తినేది నన్నేనా?
కాటి పిలుపయ్యేది నాకేనా?

అడ్డం:
1. ఈ ఉగాది పండక్కి వచ్చే కూతురు (3)
5. వేశ్య, దేవదాసి (3)
7. అసాధ్యము. కఠినము, ప్రౌఢ (3)
9. అధమమును స్ఫురింపజేసే ఆమని, వసంతము (4)
10. యిష్టం వచ్చిన రూపాన్ని ధరించే శక్తి కల దేవుడు/దేవత, యక్షుడు/యక్షిణి లేదా రాక్షసుడు/రాక్షసి(4)
11. పసుపురాచిన బియ్యము ఏకవచనంలో తిరగబడింది (3)
13. తమరివి కాని మామిడి చెట్టు (2)
15. ఇంద్రుని రాజధానిని గుంటూరు జిల్లాలో వెదకండి (5)
17. పై ఆధారం పేరుతో వచ్చిన సినిమాలో నటించిన సింధూర ఇంటి పేరా?(2)
18. అట్నుంచి 100000వవంతు (4)
19. జాతరలో వాణిశ్రీ కడుగునీళ్లు కోరిందా? (4)
20. వరుస లేదా పది (2)
21. మేఘము(5)
23. వైజాగుకు చెందిన ప్రముఖ కథకుడు (2)
25. చెదరిన కంపము (3)
27. సినిమాల్లో ఒక ముఖ్యమైన శాఖ (4)
28. కానుపు (4)
30. ప్రఖ్యాత (3)
32. ఇరువురు శోధించిన జింక (3)
33. బేవార్సు అనొచ్చా?(3)
 
నిలువు:
1. ఎంకిపాటల సృష్టికర్త ఈ సుబ్బారావు (3)
2. సూర్యభగవానుడు. ఆకాశంలో రత్నంలా ప్రకాశిస్తాడు కదా!(4)
3. శిబి చక్రవరి దానగుణాన్ని పరీక్షించిన పక్షి (2)
4. నయగారా కవియైన క్రైస్తవ ప్రభువు (2)
5.  పుష్యరాగము(4)
6. సరస్వతి చేతిలోని ఆడు తాబేలు (3)
8. శీర్షాసనం వేసిన అసురుడు (4)
11. తాంబూలమునకు కావలసినది (5)
12. దిగుట లేదా దివ్యమైన జన్మ (5)
14. రంగనాయకమ్మ నవల జానకి ___ (3)
15. లాంగిట్యూడు (3)
16. తిరుక్షవరములో నిలకడైనది (3)
17. శ్రీనివాస రామానుజన్ దీనిలో మేధావి (3)
22. తెల్లనిది, తేటయైనది, నిర్మలమైనది (4)
24. ఏ క్షామము అని అడిగితే పదేపదే చెప్తావేం?(4)
26. ఇల్లరికంలో ఉన్న మజాను రుచి చూపిన రాఘవయ్యచౌదరిగారు (4)
27. బారు కాని బారు, కచ్చేరీ (3)
29. నేరము మోపబడిన ఖైదీ(3)
30. శ్రీశ్రీ నడిపిన ప్రశ్నోత్తరాల శీర్షిక (2)
31. అడ్డం 1 దీనికి బైబై చెప్పింది (2)
రచన : డా. ఏల్చూరి మురళీధరరావు,న్యూఢిల్లి
గురుం ప్రకాశయేత్ – అని పెద్దలన్నారు. మన గురువులు చెప్పిన పాఠాలను మనసుకు తెచ్చుకొన్నట్లే, వారి పేరును నోరారా పేర్కొనటంలో ఒక ఆనందం ఉన్నది. సమర్థులైన గురువులు విద్యాబోధ కావిస్తున్నప్పుడు ఒక్కొక్కప్పుడు వారి వచోగరిమ వల్ల ఆధికారికేతివృత్తాని కంటె ప్రాసంగికంలోనే మెఱుములు మెఱుస్తాయి. ఆ మాటలు ముత్యాల మూటలు. జీవితకాలం తమతమ రంగాలలో విశేషమైన కృషిచేసిన విద్వాంసులు, విజ్ఞానవేత్తలు, కవులు, రచయితలు అయితే మఱీనూ. వారితో ప్రసంగావకాశమే ఒక విద్యాసముపార్జనం. సమర్థులు మఱీ సమర్థులైతే అది శోకమైనా, శ్లోకమైనా, సుశీలమైనా, అశ్లీలమైనా అందంగానే ఉంటుంది. మాననీయులైన ఆ మహనీయుల నామస్మరణం, వారి వాక్యస్మరణం ఋషిఋణాపనోదనంతో సమానం.
మాలిక పత్త్రిక సంపాదక మండలి, పాఠకమిత్రులు నా పైని చూపిన అనూహ్యమైన ఆదరం ఋణాన్ని తీర్చుకోవటానికి నా చిన్ననాడు విన్నవీ, కన్నవీ అతీతకాలపు స్మృతియవనిక వెనుక దాగిన మఱికొన్ని జ్ఞాపకాలను అక్షరాలకు అంకితం చేయటం కంటె వేఱే మార్గం గోచరింపలేదు నాకు.
 

పుట్టగానే పరిమళించిన పువ్వు
      అద్వైతశాస్త్రానికి ఆచార్యపీఠం శృంగేరి. శ్రీమత్పరమహంస పరివ్రాజకాచార్యవర్య పదవాక్యప్రమాణపారావారపారీణ యమనియమాసన ప్రాణాయామ ప్రత్యాహార ధ్యాన ధారణ సమాధ్యష్టాంగయోగనిష్ఠాగరిష్ఠ తపశ్చక్రవర్త్యనాద్యవిచ్ఛిన్న శ్రీ శంకరాచార్య గురుపరంపరాప్రాప్త షడ్దర్శనస్థాపనాచార్య వ్యాఖ్యానసింహాసనాధీశ్వర సకలనిగమాగమసారహృదయ సాంఖ్యత్రయప్రతిపాదక వైదికమార్గప్రవర్తక సర్వతంత్రస్వతంత్రాది రాజధానీ విద్యానగరమహారాజధానీ కర్ణాటకసింహాసనప్రతిష్ఠాపనాచార్య శ్రీమద్రాజాధిరాజగురుభూమండలాచార్య ఋష్యశృంగపురవరాధీశ్వర తుంగభద్రాతీరవాసి శ్రీమద్విద్యాశంకరపాదపద్మారాధక శ్రీ మహాగురుస్వాములు అధివసించిన పుణ్యనివాసం. ఆస్తికు లందఱికీ ఆశ్రయమైన తీర్థయాత్రాస్థలం.    
1966 నాటి మాట. పరాభవ నామ సంవత్సరంలో జగద్గురు శ్రీ చంద్రశేఖరేంద్ర భారతీస్వామివారి శిష్యవర్యులు శ్రీమదభినవ విద్యాతీర్థస్వామివరేణ్యులు చాతుర్మాస్యదీక్షావ్రతులై  ఉజ్జయినిలో ఉన్నప్పుడు ఉత్తరాదిలోని పద-వాక్య-ప్రమాణ పారావార పారంగతులందఱూ వారి సన్నిధిసేవకై ఏతెంచిన తరుణం. సంస్కృతంలో ‘పదము’ అంటే వ్యాకరణమని సంకేతం. ‘వాక్య’మంటే పూర్వోత్తరమీమాంసలని అర్థం. ‘ప్రమాణం’ అంటే తర్కశాస్త్రం అన్నమాట. ఆ పదవాక్యప్రమాణములే గాక సర్వశాస్త్రాలలోనూ, కావ్యనాటకసాహిత్యంలోనూ కోవిదులైన అగ్రగణ్యుల సమావేశం అది. ఆ సమావేశాలకు వెళ్ళి ఆ వాక్యార్థాలూ, వాకోవాక్యాలను తిలకించినవారి భాగ్యమే భాగ్యం.
ఒకప్పుడు శ్రీ శృంగేరిలోని వాక్యార్థసభలో “విశ్వామిత్ర” శబ్దాన్ని గుఱించిన చర్చ వచ్చిందట. ఎవరో ‘విశ్వానికి అమిత్రుడు’ అని హాసపూర్వకంగా అన్నారట. వైయాకరణసార్వభౌములు భట్నవిల్లి అప్పన్నశాస్త్రి గారు విశ్వ శబ్దానికి విశ్వానికి మిత్రుడన్న అర్థంలో సమాసవిధి వల్ల దీర్ఘం వచ్చి ‘విశ్వామిత్ర’ అవుతుందని సవిస్తరంగా ప్రసంగించారట. అప్పుడు ప్రౌఢవయఃపరిపాకంలో ఉన్న విద్వత్కవి శ్రీ తుమ్మలపల్లి రామలింగేశ్వరరావు గారు లేచి, చంద్రునికి పదహారు కళలు ఉన్నట్లే, ప్రమితిస్వరూపుడైన సూర్యునికీ పదహారు కళలు ఉన్నాయని; వాటిలో “విశ్వా” అనే కళ నుంచి జన్మించిన “మిత్రుడు” (సూర్యుడు) కనుక విశ్వామిత్రుడయ్యాడనీ వేదప్రామాణ్యంతో నిరూపించి మెప్పులందుకొన్నారట.
వాక్యార్థసభలలో పూర్వపక్ష సిద్ధాంతాల నీడల జాడలలో  ఇటువంటి ఉల్లాసదోహద చమత్కారాలూ జరుగుతుంటాయి.
శ్రీ అభినవ విద్యాతీర్థ జగద్గురువుల వారు షడ్దర్శనీపారంగతులైన మహావిద్వాంసులు. ఎంతటి మహావిద్వాంసులో అంతటి దయామయులు. లోకానుగ్రహం కోసం అవతరించిన మహాపురుషులు వారు. వారి భక్తరక్షణలీలలను స్మరిస్తుంటే యుగాలు క్షణాలుగా ఇట్టే గడిచిపోతాయి.
ఆ రోజు ఉజ్జయినిలో విద్యార్థుల సంస్కృతభాషా వక్తృత్వప్రదర్శనం జరిగింది. ఆంధ్రదేశం నుంచి వచ్చిన ఒక పధ్నాలుగు – పదిహేనేళ్ళ పిల్లవాడు తనవంతు రాగానే సంస్కృతంలో నిరర్గళమైన ధారాశుద్ధితో, ఉజ్జ్వలమైన తేజస్సుతో, మేఘగంభీరమైన కంఠస్వరంతో ఉద్దండపాండితీమండితంగా, మధ్య మధ్య ఛందోమయవాణీభణితిపూర్వకంగా సర్వజనాహ్లాదకరంగా వక్తవ్యాంశాన్ని పురస్కరించుకొని ప్రసంగించాడు. విద్వత్పరిషత్తు విభ్రాంతి చెంది, పెద్దలందఱూ నిండైన మనస్సుతో మెండైన ప్రశంసలు ఉట్టిపడే కన్నుల కాంతి వెల్లువను ఆ పిల్లవాడిపై వెల్లివిరియింపజేస్తున్నారు.
రాంకవ పుస్తకాది ప్రోత్సాహక పురస్కారాలు పూర్తయిన తర్వాత, శ్రీమదభినవ విద్యాతీర్థస్వాముల వారు ఆ పిల్లవాడికేసి చూస్తూ, “కా పూర్వః?” అని ప్రశ్నించారు.
ఏది పూర్వం? సృష్టికంటె, సృష్ట్యాదికంటె, అన్నింటికంటె మునుపటిది ఏమిటి? అని కాబోలు ఆ ప్రశ్నార్థం. పిల్లవాడిని అడిగే ప్రశ్నేనా అది? అని పెద్దలు, పండితులందఱూ తెల్లపోయారు.
వేదలతాంతాలైన ఉపనిషత్తుల కుదుళ్ళ నుంచి పుట్టిన అపురూపమైన ప్రశ్నమని అందఱూ అనుకొన్నారు. సృష్టిలో పూర్వం జలము లుండేవట. “యా సృస్టిః స్రష్టు రాద్యా” అన్నాడు కాళిదాసు శాకుంతలాదిని. అంతకు మునుపో? మైత్రాయణీ ఉపనిషత్తులోని కథ: బృహద్రథు డడిగిన ప్రశ్నకు వేదవేత్త, శాస్త్రవేత్త, ఆత్మవేత్త శాకాయనుడు, “దుశ్శక్య మేతత్ప్రశ్నమ్” అంటాడు. “అమ్మో, నీ ప్రశ్నకు సమాధానం చెప్పటమే!” అని. ఇదీ అటువంటిదే. అంతేకాదు. పండితపరిషత్తులో పెద్దల ముందు ఎన్ని ఉదాహరణలతో ఏమని చెప్పినా శాస్త్రవాదం “అథాతో బ్రహ్మజిజ్ఞాసా” అంటూ మళ్ళీ మొదటికే వస్తుంది.  ఏమని బదులిచ్చినా అంతకు ముందు మఱేదో ఉండేదని ఏ శాస్త్రమో, పురాణమో చర్చకు రాకుండా ఉంటుందా? ఏదో వక్తృత్వాన్ని ప్రదర్శించినంత మాత్రాన అడిగిన ప్రశ్నకల్లా ఆ చిన్న పిల్లవాడు సమాధానాలు చెప్పాలని లేదు కదా!
అదీగాక, జగద్గురువుల వారు “కః పూర్వః” అని అడగకుండా లింగవ్యత్యయం చేసి, పుంలింగమైన పూర్వ శబ్దానికి మునుపు “కా” అని స్త్రీలింగాన్ని ప్రశ్నార్థకంగా జోడించారు.  అన్నింటికంటె పూర్వం ఉండినది పరాశక్తి అన్న స్త్రీత్వభావంతో అడిగితే మాత్రం, ఆ అవతారపురుషుని నోట లింగవ్యత్యయపూర్వకమైన అపశబ్దం దొర్లుతుందా? లేక, విద్యార్థి తెలివితేటలను ఆ విధంగా పరీక్షించాలనుకొన్నారా?
ముసిముసి నవ్వులతో తండ్రిగారికేసి చూస్తున్న ఆ పిల్లవాడికేసి చూస్తున్నారు అందఱున్నూ. ఏమంటాడోనని ఆసక్తిగానూ, జగద్గురువులవారి దృష్టిని అంతగా ఆకర్షించినందుకు అమితాశ్చర్యంగానూ. అదే ప్రశ్న నన్నడిగితే ఏమి చెప్పాలని కొంద ఱాలోచిస్తున్నారు.
ఆ పిల్లవాడి ఆత్మవిశ్వాసం చూడండి: “మాది నరసరావుపేట” అన్నాడు.
సభ సభంతా విస్తుపోయింది. మహాపండితుల కరతాళధ్వనులు మిన్నుముట్టకుండా ఉంటాయా?
“పూః పురీ” అని అమరకోశం. జనములచే పూరింపబడేది కాబట్టి పురమునకు “పూః” అని పేరు. “పూః” శబ్దం స్త్రీలింగం. “కా పూః వః” అని ఆ పిల్లవాడి విఱుపు. వః = మీ యొక్క; పూః = పురము; కా = ఏమిటి అని. మీ ఊరేమిటి? అన్నమాట. “నరసరాట్ పూర్ నః” అన్నాడు. మా ఊరు నరసరావుపేట అన్నాడు.
మాతృశ్రీ అనంతలక్ష్మమ్మ గారు, తండ్రి వేంకటేశ్వర అవధాని గారు ఇంటికి వెళ్ళి దిష్టి తీశారో లేదో. ఎన్ని జన్మల పుణ్యఫలం కాకపోతే అటువంటి కొడుకును కనటం సంభవిస్తుంది కనుక!
ఆ పిల్లవాడి పేరు తంగిరాల సీతారామాంజనేయులు. పల్నాటి సీమలో అలుగుమల్లెపాడు నుంచి నరసరావుపేటకు వచ్చి స్థిరపడిన కుటుంబం వారిది. పసిపిల్లవాడుగా ఉండగానే కావ్యశాస్త్రాలలో, వేదవిద్యలలో, సంస్కృతాంధ్రాలలో ఆ బాలసరస్వతి అనుభవాన్ని చూసి బెజవాడలో విశ్వనాథ సత్యనారాయణ గారంతటివారు ముచ్చటపడి మెచ్చుకొని మరీ దీవెనలు కురిపించారు.
ఆ బాలుడే, ఇప్పుడు యుగయుగాంతరానుగత కర్కశ సమస్యల సంక్షోభంలో అల్లకల్లోలమై ఉన్న జగత్తుకు కర్తవ్యాన్ని తెలియజెప్పి సన్మార్గోపదేశం చేస్తూ శ్రీ శృంగేరీ జగద్గురు మహాపీఠాన్ని అధిష్ఠించిన అపర శంకరాచార్యులు, యతిసార్వభౌములు, ధర్మప్రచార దృఢదీక్షావ్రతులు, జగదేకవిద్వాంసులు, శ్రీమదభినవ విద్యాతీర్థస్వామి కరకమలసంజాతులు శ్రీశ్రీశ్రీ భారతీతీర్థ మహాస్వామివరేణ్యులు.  
శ్రీశ్రీశ్రీ భారతీతీర్థ మహాసన్నిధానమువారు శిష్యస్వాములుగా ఉన్నప్పుడు వారికి ఆంధ్రవిద్యాగురువులై, ఆ తర్వాత శ్రీ అద్వయానంద భారతీస్వామిగా తురీయాశ్రమస్వీకారం చేసిన మహాకవి శ్రీ తుమ్మలపల్లి రామలింగేశ్వరరావు గారి ముఖతః నా చిన్నప్పుడు 1972లో విన్న ఉదంతాన్ని మీకిప్పుడు విన్నవించాను.
స్వతఃప్రామాణ్యం
      “పితృయజ్ఞము” వంటి వేదాంత గంభీర కావ్యకర్త, “ధర్మనిర్ణయము”, “తిక్కన సోమయాజి” నవలాకారులు, “పోతనగారి సహజపాండిత్యము” ద్వారా అభినవ మల్లినాథు లనిపించుకొన్న మహావ్యాఖ్యాత, “హాస్యగాథాద్విశతి” కావ్యాన్ని రచించిన హాస్యబ్రహ్మ, సంస్కృతాంధ్ర మహాకవి, “శ్రీచక్ర పూజావిధానము”ను రచించిన శ్రీవిద్యాలాక్షణికులు, విశ్వనాథ సత్యనారాయణ గారి శిష్యమండలిలో అగ్రగణ్యులై, వారిచే “శశ్వదుదారభావపరిషన్మతి” అని మెప్పువడసిన ధన్యులు, సన్న్యాసాశ్రమాన్ని స్వీకరించి శ్రీశ్రీశ్రీ అద్వయానంద భారతీ స్వామిగా బ్రహ్మభూయాన్ని చెందిన అస్మద్గురుదేవులు శ్రీ తుమ్మలపల్లి రామలింగేశ్వరావు గారిని అధికరించి వేఱే విశేషవ్యాసం వ్రాయదలిచి ఇక్కడొక్క సంఘటితాన్ని మాత్రం ముక్తాముక్తంగా పేర్కొంటాను.
1977లో నేను మద్రాసు విశ్వవిద్యాలయంలో ఆచార్య గంధం అప్పారావు గారి వద్ద ఎం.ఫిల్. చేస్తున్న రోజుల్లో నాగార్జున విశ్వవిద్యాలయం నుంచి ప్రసిద్ధులైన ఆచార్యు లొకరు ఒక పరిశోధక విద్యార్థిని వెంటబెట్టుకొని మద్రాసుకు వచ్చారు. విశ్వనాథ శిష్యవర్గంలో అగ్రేసరులై, “పోతనగారి సహజపాండిత్యము”, “నన్నెచోడుని వస్తుకవిత” గ్రంథాలను వ్రాసిన మహామతి శ్రీ తుమ్మలపల్లి రామలింగేశ్వరరావు గారిని చూడాలని ఉన్నదని నాతో అన్నారు. నేనొక ఉదయం వారిద్దరినీ శ్రీ తుమ్మలపల్లి వారింటికి తీసుకొని వెళ్ళాను.
వెళ్ళేముందు చెప్పలేదు. ఆప్యాయిత లున్నచోట అపాయింటుమెంటు లక్కర్లేదు కదా.
గురుశిష్యు లిద్దఱూ తెలుగు పరిశోధన తీరుతెన్నులను గుఱించి మాట్లాడారు. ఆ విద్యార్థి తనకు అముద్రిత కావ్యాల పైని పరిశోధన అంటే ఇష్టమని చెబుతూ, తానొక అముద్రిత గ్రంథాన్ని గుఱించి పరిశోధన చేస్తున్నానని చెప్పాడు.
శ్రీ తుమ్మలపల్లి వారు సూటిగా అతని కళ్ళల్లోకి చూస్తూ, “ఆముద్రితకావ్యమా? ఎక్కడా అచ్చుకాలేదని మీకు తెలుసా? వావిళ్ళ వాళ్ళు వేశారేమో చూశారా?” అని ప్రశ్నించారు.
ఇద్దఱూ కావ్యం అచ్చుకాలేదని చెప్పారు. “వావిళ్ళ వాళ్ళే కాదు, ఎవళ్ళూ వెయ్యలేదు. ఆ సంగతి తేల్చుకొన్నాకే పిహెచ్.డి.కి రిజిస్టరు చేశాను” అన్నాడా విద్యార్థి.
“వ్రాతప్రతు లున్నాయా?”
“లేకేం, మద్రాసు ప్రాచ్య లిఖిత పుస్తక భాండాగారంలో అయిదు తాళపత్ర ప్రతులు, బ్రౌను వ్రాయించిన కాగితం ప్రతి ఒకటి ఉన్నాయి. ఇక్కడ తప్ప మఱెక్కడా ప్రతులు లేవు.”
“ప్రతులు బాగున్నాయా? కావ్యం పూర్తిగా ఉందా?”
“అన్నీ మంచి స్థితిలోనే ఉన్నాయి. పుస్తకం పూర్తిగా ఉంది. అందుకే నేను పరిష్కరించి, పరిశోధిస్తున్నాను.”
తుమ్మలపల్లి వారు వారిద్దరికేసి చూశారు. చిఱునవ్వు నవ్వారు.
“ఏమండీ, వ్రాతప్రతులు మద్రాసులోనే ఉన్నాయంటున్నారు. అవీ మంచి స్థితిలో ఉన్నాయంటున్నారు. అచ్చు కానేలేదంటున్నారు.  వావిళ్ళ వాళ్ళు వెయ్యలేదంటున్నారు. ఇన్నాళ్ళుగా వావిళ్ళ వాళ్ళు మద్రాసులో వెయ్యనిది ఇంకేం, చెత్త పుస్తకం అన్నమాట. దాన్ని గుఱించి ఇంకా పరిశోధనేమిటీ? ఆ పుస్తకమేదో మానేసి, రీసెర్చికి మఱేదైనా మంచి విషయం వెతుక్కోండి!”
పాపం, ఆ విద్యార్థి ఆలోచనలో పడ్డాడు. ఆచార్యులవారు తెల్లపోయారు.
పండితలోకంలో “వావిళ్ళ రామస్వామిశాస్త్రులు అండ్ సన్స్” అంటే ఎంతటి ప్రామాణ్యభావమో ఆ రోజు అర్థమయింది నాకు.
తాళపత్రాలలో మూలుగుతున్న సంస్కృతాంధ్రపురాణేతిహాస సకలశాస్త్ర సమస్తకావ్యాలకు ప్రాణంపోసి  తెలుగుదేశానికి అక్షరభిక్ష పెట్టిన మహానుభావులు కదా!
శా.   శ్రీమద్వాఙ్మయజాలమన్ శ్రుతితతుల్ శ్రీతాళపత్రా బ్ధ్యధో
       భూమిన్మున్గుటఁ  గాంచి జ్ఞానయుతమౌ భూరిప్రమోద మ్మ దె
       ట్లౌ? మర్త్యాళి  కటంచు శ్రీవిభుఁడు నీ యౌన్నత్యముం గూర్చె స
       ద్రామస్వామ్యవతార మూని విలసద్వావిళ్ళముద్రాలయా!
అన్నారు 1941లో విజయనగరం మహారాజా సంస్కృత కళాశాలా మహోపన్యాసకులు, మహాకవి శ్రీ ఆకుండి వేంకటశాస్త్రి గారు!
కర్మధారయం – షష్ఠీ తత్పురుషం
      గుడివాడలో డాక్టరు అడుసుమిల్లి నారాయణరావు గారు ఇంగ్లీషు వైద్యంలో పేరుమోసిన వైద్యులు. ఆయనను అపర ధన్వంతరి అనేవారు. ఆ హస్తవాసి అటువంటిది మఱి. ఆయనది నాలుగంచుల పాండిత్యం. సంప్రదాయకవిత్వంలో నిష్ణాత. “నారాయణీయము” అనే లక్షణగ్రంథాన్ని వ్రాసి, అందులో జగన్నాథ పండితరాయలు లాగా తమ లక్షణాలకు లక్ష్యాలను కూడా తామే వ్రాశారు. నిరంతర రచనా వ్యాసంగశీలి.
“కవితాభ్యాసమునన్ పదొండు గడియల్; గాటంపు స్వప్నస్థితిన్ 
       పవలున్ రేలుఁ బదాఱు ఘంటికలు”
అని చెప్పుకొన్నారు.
ఒకరోజు హైదరాబాదు నుంచి ప్రసిద్ధ వక్త ఒకఱు కవిత్వోపన్యాసానికై స్థానిక సంస్థ పిలుపు నందుకొని వచ్చారు. రావుగారు, ఆయన తెల్లవాఱు ఝామున రోడ్డుమీద నడకకు బయలుదేరారు. మార్గమధ్యంలో ఆ వచ్చినాయన చెప్పు తెగింది.  ఆయన చీదరించుకొని, “ఛీ, వెధవచెప్పు” అన్నాడు.
వెంటనే నారాయణరావుగారు, “కవిగారూ! అది కర్మధారయమా? షష్ఠీ తత్పురుషమా?” అని అడిగారట.
కర్మధారయం అయితే వెధవధైన చెప్పు. విశేషణ పూర్వపద కర్మధారయం. తత్పురుష సమాసం అయితే వెధవ యొక్క చెప్పు అన్నమాట. షష్ఠీతత్పురుషం.
 
వర్ణాదేశం
      “చందమామ రావె, జాబిల్లి రావె” అన్న అన్నమయ్య పాట వింటూ తల్లి చేతి గోరుముద్దలు తింటూ కాలాన్ని మఱచిపోయే బాలల కోసం చక్రపాణి గారికి “చందమామ” అన్న సుందరమైన పేరును సూచించి, “చందమామ” పత్రికకు పర్యాయపదమైన శ్రీ బలుసుపాలెం సుందర రామారావు గారిని అందఱూ చందమామ రామారావు గారనే అనేవారు. చందమామ పత్రిక యాజమాన్యం, బి.యన్. రెడ్డిగారు, వేణుగోపాలరెడ్డి గారు, చక్రపాణి గారు, సంపాదకులు కొడవటిగంటి కుటుంబరావు గారు, దాసరి సుబ్రహ్మణ్యం గారు, అక్కడి ఉద్యోగిబృందం ఆయనను ఎంతగానో గౌరవించేవారు. ఆయన మాటకు ఎంతో విలువిచ్చేవారు. ఆయన వ్యక్తిత్వపరిధిలోకి ప్రవేశించినవారందరికీ ఆయన గురుతుల్యులు.
శ్రీ బలుసుపాలెం సుందర రామారావు గారు 1912 జనవరి 8-వ తేదీనాడు జన్మించారు. ఇది వారి శతజయంతి సంవత్సర మన్నమాట. బి.యన్. రెడ్డి గారు వీరికంటె రెండు వారాలు చిన్న. 25-వ తేదీన ఉదయించారు. చక్రపాణి గారు 1908 ఆగస్టు 5-న పుట్టారు. రామారావు గారు పూర్ణపురుషాయుష జీవితాన్ని అనుభవించి, కర్తవ్యకర్మలన్నీ నెఱవేరాక భుక్తశేషం తీఱి తమ తొంభైయవ ఏట 1992 జనవరి 9-న పరమపదించారు. ధర్మపత్ని లలితాంబ గారు 2005లో వారిని చేరుకొన్నారు.
‘చందమామ’ నామవిధాతగా ఆ చల్లని అనుబంధం కొద్దీ రామారావు గారు తమ యింటికి ‘వెన్నెల’ అని పేరు పెట్టుకొన్నారు.
వారు బహువిషయకోవిదులు. రమణ మహర్షి నుంచి కళ్యాణానంద భారతీ మాంతాచార్యుల వఱకు; ఎం.జి. రామచంద్రన్ మొదలుకొని ఎన్.టి. రామారావు దాకా; కొడవటిగంటి నుంచి కొసరాజు దాకా; సర్వేపల్లి నుంచి సత్యజిత్ రాయ్ దాకా; కవులు – కళాకారులు – చిత్రకారులు – శిల్పులు – సంగీతజ్ఞులు – స్వాతంత్ర్య సమరయోధులు – విద్యావేత్తలు – పారిశ్రామికవేత్తలు – రాజకీయనాయకులు – మంచివాళ్ళు – చెడ్డవాళ్ళు ఆయనకు తెలియనివారు లేరు. జీవితంలో ఒడిదుడుకులన్నీ చవిచూసిన విరాగి. ఎంత సహృదయులో అంత గొప్ప చమత్కారి.

      రామారావు గారికి ఆంధ్రదేశం అంటే ప్రాణం. ఆ ఆంధ్రత్వాభిమానంఒక్కొక్కప్పుడు మితిమీఱి శ్రుతిమించినంతగా ఉండేది. ఆంధ్రులు, ఆంధ్రదేశం, ఆంధ్రజాతి, ఆంధ్రభాష అంటే పులకించిపోయేవారు. ఆంధ్రులు – తెలుగువారు ఒకరేనా? తెలుగు భాష ఏ ప్రాంతంలో ఎప్పుడు ఏ రూపంలో మొదలయింది? జాతీయభాషగా తెలుగుకు గల అర్హతలేమిటి? బోధనా సంస్థలు, స్వచ్ఛందసేవాసంస్థలు తెలుగు భాష పునరుజ్జీవానికి ఏమి చేయాలి? అన్న అంశాలపై ఆయన ప్రతిపాదించినన్ని మౌలికమైన ఆంధ్రత్వ సిద్ధాంతాలపై ఏ పరిశోధకుడు గాని, తెలుగు సంస్థ గాని, విశ్వవిద్యాలయం గాని, అధికార భాషా సంఘం వారు గాని కృషి చెయ్యలేదంటే అతిశయోక్తి కాదు.
రామారావు గారు పాత్రికేయభీష్ములు. కలకత్తాలో ఉన్నప్పుడు సర్వేపల్లి రాధాకృష్ణన్ గారి కోరికపై “మోడరన్ రెవ్యూ” పత్రికలో; ఆపై “అమృతబజార్” లోనూ పనిచేశారు.  అక్కడే ఉంటూనూ; ఆ తర్వాతనూ అనేక తెలుగు, తమిళ కన్నడ, మరాఠీ చలనచిత్రాల నిర్మాణంలో సహాయపడ్డారు. చక్రపాణి గారిని మాటల రచయితగా, అక్కినేని నాగేశ్వరరావు గారిని నాయకునిగా పరిచయం చేసిన “ధర్మపత్ని” చిత్రానికి వీరే నిర్వాహకులు.
జీవితంలో మంచీ చెడూ అన్నీ అనుభవించి, నిండైన మెండైన జ్ఞాపకాలుండటం ఒక అపురూపమైన అదృష్టమని రామారావు గారిని కలుసుకొన్న వారెవరైనా వెంటనే అంగీకరిస్తారు.
యాభైయేళ్ళుగా మద్రాసులో ఉన్నప్పటికీ, “మా ఆంధ్ర; మీ మద్రాసు” అనేవారు ఆయన.
ఒకసారి వారింట్లో దొంగలు పడ్డారు. “డన్ వంది వీట్టిల్ డిట్టి పోయిటాన్” అని చెప్పారు మిత్రులతో!
తమిళంలో “తిరుడన్” అంటే “దొంగ” అని అర్థం. “తిరు” అంటే “శ్రీ”కి పర్యాయపదమైన గౌరవార్థకం కదా. దొంగకు శ్రీ ఎందుకని ఆయన తర్కం. “తిరుడన్” (దొంగ), “తిరుడిట్టి (దొంగిలించి)” శబ్దాలలో నుంచి శ్రీకారాన్ని తొలగించివేశారు!
ఉత్తరాలలో భాష ఎంత అందంగా వ్రాయాలో ఆయనను చూసి నేర్చుకోవాలి. అక్షరాలు మాత్రం కుదురుగా అర్థమయేవి కావు.
నేను విష్ణుపురాణం అనువదిస్తున్నానని తెలిసి – నాకొక గొప్ప సూచన చేశారు. సంస్కృతం లాగానే తెలుగు అనువాదం కూడా ద్వైతులకీ అద్వైతులకీ విశిష్టాద్వైతులకీ అందఱికీ సమానంగా అనువర్తించాలి. అనువాదకుడి పక్షపాతం అందులో ఉండకూడదు. నువ్వలా చెయ్యి, అని వ్రాశారు.
ఎంత అనుభవం ఉన్నవారికి స్ఫురించే అపురూపమైన ప్రమాణం అది!
ఒకసారి ఏదో సన్మాన సంచికలో ఆయన ఫోటో అందంగా పడిందని నేనన్నానని మిత్రులెవరో ఆయనకు చెప్పారట. వెంటనే,
“అచ్చొత్తువాఁడు నేర్పరి” 
అని నాకు కార్డు వ్రాశారు.
ఆ “అచ్చొత్తువాఁడు” ఆయన ప్రాణమిత్రులు, మద్రాసులో క్రాంతి ప్రెస్ అధిపతి, ప్రఖ్యాత నవలా రచయిత, కథకులు, పత్రికా సంపాదకులు శ్రీ ధనికొండ హనుమంతరావు గారు.
ఒకరోజు రామారావు గారు ధనికొండ హనుమంతరావు గారింటికి వచ్చి, మాట్లాడటం పూర్తయాక – బయలుదేరబోతుండగా, గుమ్మం దగ్గఱ చెప్పు ఉంగరం తెగింది.
“ఎప్పుడూ పాతవే తొడుక్కోకపోతే, అప్పుడప్పుడు చెప్పులు కొనుక్కోరాదుటయ్యా!” అన్నారు ధనికొండ, మిత్రునితో సరదాగా.
“ఇవి కొత్తవేనోయి. మీ మద్రాసులో పాదరక్షలు పాత రక్షలు అవుతాయిగా!” 
అన్నారు రామారావు గారు తడుముకోకుండా.
తమిళంలో “త” – “ద” ల లేఖనసంకేతం ఒకటే కనుక – ఆ ఉచ్చారణ తడబాటు పైని చమత్కారం.
ఆసుపత్రి టీ 
      తెలుగుదేశంలోని ఆరాధ్య బ్రాహ్మణ కుటుంబాలలో పండితారాధ్యులవారు తాలోత్తాలమూర్తులు. సనాతన ధర్మావలంబనకు, శైవాగమదీక్షా సంప్రదాయానికీ పేరెన్నిక గన్నవారు. ఆ పండితారాధ్యుల కులాన్వయరత్నదీపం చిన వీరేశలింగం గారు.
పండితారాధ్యుల వంశంలో భక్తులూ, మహనీయకవులూ చాలామంది ఉదయించారు. వారిలో వీరేశలింగం గారు గొప్ప భక్తకవి. భక్తకోటికి ప్రత్యక్షదైవం శ్రీ సూర్యనారాయణస్వామికి సమర్పణగా సూరేశ్వర శతకమును రచించిన ధన్యాత్ములు. ఆయన పూజాఫలంగా జన్మించిన సూర్యనారాయణమూర్తి గారు కూడా మంచి పండితులు, అష్టావధాని. ప్రసన్నగంభీరంగా విరాజిల్లే ఎన్నో కావ్యాలు చెప్పారు. ఆయన ఆహుక చరిత్రము పంచకావ్యాలనూ పిండిపెట్టిన పంచామృతమంటే సరిపోతుంది. అల్లసాని పెద్దన్నగారి మనుచరిత్రకు సాటినిలిచే రసోదంచితకావ్యమని ఆంధ్రప్రదేశ్ ప్రభుత్వాస్థానకవి, కవిసార్వభౌమ శ్రీపాద కృష్ణమూర్తిశాస్త్రి గారంతటివారు ప్రశంసించారు. ఆ మహనీయుని సంతానం శ్రీ చిన వీరేశలింగం గారు.
కోనసీమలోని క్రాపచింతలపూడి వారి జన్మస్థలం. 1922 జులై 2 జననదినం. బాల్యం నుంచి విద్యాభ్యాసం తప్ప మఱొక ధ్యాస లేదు. గురువుగారు చెప్పింది ఒకసారి వినడమే గాని మళ్ళీ పుస్తకం పట్టి చదవాల్సిన అవసరం రాలేదు. ముమ్మిడివరం, అమలాపురం, కాకినాడల్లో ఇంటర్ దాకా చదివి 1940లో ఆంధ్రా యూనివర్సిటీకి బి.ఎ. తెలుగు (ఆనర్స్) అధ్యయనకు వచ్చి చేరారు. బంగారుకు తావి అబ్బినట్లు అక్కడ వారికి పింగళి లక్ష్మీకాంతం, గంటిజోగి సోమయాజులు, మల్లాది సూర్యనారాయణశాస్త్రి, వజ్ఝల చినసీతారామస్వామిశాస్త్రి, అబ్బూరి రామకృష్ణారావు గారి వంటి గురుదేవుల సన్నిధిసేవ లభించింది. ఆ దర్శనాంత స్వాధ్యాయసంపన్నుల శిక్షణలో చిన వీరేశలింగం గారు ప్రతిభావ్యుత్పత్తులకు మెఱుగులు దిద్దుకొన్నారు. తెలుగువారు గర్వింపదగిన ఉత్తమభావుకుల్లో ఒకరుగా రూపొందారు.
కవిత్వం వారికి ఏడేడు తరాల నాటి సొమ్ము. బాల్యంనుంచి అన్నగారు పెదవీరేశలింగం గారు అన్నిటా మార్గదర్శకులు. ఆ రోజుల్లో వారు ధారావాహికంగా చెబుతుండిన పద్యాలను చూసి వీరూ లక్షణశాస్త్రం చదవటం మొదలుపెట్టారు. చిదిమితే పాలుకారే చెక్కుటద్దాల లేతవయస్సులో, ఎనిమిదో ఏట వారికి ఛందోమయవాణి దర్శనభాగ్యాన్ని ప్రసాదించింది.
      ఆ.వె.      దుష్టు లధికమైరి, దుష్టుల కాలంబె 
                     యిది; దురితగుణంబు లెక్కువాయె!
                     మతము లంతరించె, మతమందు నభిమాన     
                     వంతులును మడిసిరి వసుధ నిపుడు.
అని చెప్పారు, 1931లో తన మొట్టమొదటి పద్యాన్ని.
చాలా చిన్న వయస్సులోనే, 1944లో వారు బందరు హిందూ కాలేజీలో ఉపన్యాసకులుగా ఉద్యోగంలో ప్రవేశించారు. అక్కడ ఉండగానే వారి స్వకపోలకల్పిత కావ్యం “స్వప్నవాల్మీకము” వెలువడింది. ఆ మఱుసటి సంవత్సరం ఆయన ఏలూరుకు బదిలీ అయ్యారు. 1962లో ఢిల్లీ విశ్వవిద్యాలయంలో తెలుగు శాఖలో లెక్చెరరుగా చేరారు.
నాకు తెలిసి తెలుగుదేశంలో వారివలె గిరిశిఖరపతన్నిరర్గళస్రవంతీప్రవాహవేగంతో సంస్కృతం మాట్లాడగల వక్తలు అరుదు. మహాపండితులు; మహావక్త. కాళిదాస మయూరులూ, పెద్దన పోతనలూ, మిల్టన్ మహాకవీ ఆయన మనసు చూరగొన్నవారు. వసుచరిత్ర శైలి అన్నా అభిమానమే కాని, శ్రీనాథుని పేరు వచ్చేసరికి ఆయన తన్మయులైపోయేవారు. ఒక అలౌకికానంద పారవశ్యంతో శ్రీనాథుని పద్యాలను పాతకాలపు రాగధోరణిలో పాడుతూ పాడుతూ మైమఱచిపోయేవారు. 
హరవిలాసానికి వ్యాఖ్యానం ఆయన చెబుతుంటే నేను వ్రాసిపెట్టే ఒప్పందం కుదుర్చుకొన్నాము. అలా ఊరించారే గాని చివఱికి ఆయన జీవితపరిస్థితులు అనుకూలించలేదు.
ఆ రోజుల్లో తెలుగు పండితు లందఱిలాగే మేష్టారికీ చిన్నప్పుడే ముక్కుపొడుం అలవాటయింది. పల్చటి రేకు డబ్బీలో తూర్పు గోదావరి నుంచి తెప్పించిన మంచి పొడుం అట్టిపెట్టుకొనేవారు. తలనొప్పి వచ్చినప్పుడు అదే వారికి సంజీవనీ మంత్రం. అందువల్ల దానికి “శిరస్త్రాణం” అని ముద్దుపేరు.
బందరు కాలేజిలో చేరిన కొత్తల్లో మేష్టారికి ఒకరోజు తలత్రిప్పు మొదలయింది. ఇంట్లో నస్యం పట్టు లేదు. సూర్యుడు ఇనపచేటలతో నిప్పులు చెఱుగుతున్న మధ్యాహ్నవేళ. కొట్లల్లో ఎక్కడ వెతికినా దొరకలేదు. ఆగ్రహం పట్టలేక ఆశువు పైకుబికి వచ్చింది:
     చ.    ఇవమునఁ గొంకువోయినదొ! యెండకుఁ జేడ్పడెనో! యధోనభః
              పవనముచేత మూర్ఛిలెనొ! పావకజిహ్వల లీఢమయ్యెనో!
              వివర మెఱుంగరాదు; సుకవిత్వ విలాస విహారహేతు వై
              భవ మగు నస్యమే కఱవుపట్టెను – బంద రిదేమి యూరొకో!
అని. కాకినాడ ఆంధ్ర సారస్వత పరిషత్పత్త్రికలో కొన్ని కొన్ని పద్యరచనలను, వ్యాసాలను ప్రకటించారు.
వారు స్థితప్రజ్ఞులు. భగవంతునిపై అచంచలమైన విశ్వాసం. ప్రతినిత్యం శివపూజ చేసుకొనేవారు. తండ్రిగారే దీక్షాగురువు. పంచ పంచ ఉషఃకాలంలో స్తోత్ర నివేదనం, భస్మస్నానం, భస్మధారణం, రుద్రాక్షధారణం, సంధ్యావందనం, లింగార్చనం, ఇష్టదేవతారాధనం, నైవేద్యం – ఇదీ వారి పూజాక్రమం. మెడలో శివలింగానికి నివేదింపనిదే పచ్చి మంచినీళ్ళయినా ముట్టుకోరు. 1987లో వారు ఢిల్లీ విశ్వవిద్యాలయం నుంచి పదవీ విరమణ చేసే దాకానూ శ్రీ వేంకటేశ్వర కళాశాలలో అధ్యాపకునిగా, సహవ్రతునిగా నాకు  వారి సన్నిధిరూపమైన పెన్నిధి, శిష్యత్వం సమకూడాయి.
మేష్టారు గొప్ప సరస సల్లాపకోవిదులు. అవి చెబుతూ పోతే ఒక పుస్తకం అవుతుంది.
మేష్టారికి టీ అంటే ప్రాణం. దానికోసం ఎంత దూరమైనా “టీ”ర్థయాత్రలకు వెళ్ళాలనేవారు. మంచి టీ త్రాగేవారి జాతకచక్రాలు సేకరించి ఆ గ్రహయోగాన్ని పరిశోధించాలనేవారు. దేశవిదేశాల తేయాకుపై ఒక వస్తుగుణదీపికను తయారుచేశారు. ఆ నానావిధాల తేనీటిని వైవిధ్యాలను ఇంటికి వెళ్ళినపుడు రుచిచూపించేవారు.
ఒకరోజు నేను, “గూడూరులో మంచి టీ దొరికేదేమో. ప్రబంధ పరమేశ్వరుడు ఎఱ్ఱాప్రగడ –
      మ.  నిను సేవించినఁ గల్గు మానవులకున్ వీటీవధూటీఘటీ
              ఘనకోటీశకటీకటీతటిపటీగంధేభవాటీపటీ
              రనటీహారిపటీసువర్ణమకుటీప్రచ్ఛోటికాపేటికల్
              కరుణామ్నాయమహాతురంగ! శివలింగా! నీలకంఠేశ్వరా!
అన్నాడు” అని అంటే, కళ్ళ నిండుగా కలకల నవ్వారు.
పదవీ విరమణ చేసిన వారానికే మేష్టారికి ఇంటిముందే ఘోరప్రమాదం జరిగింది. కారువాడొకడు ఢీకొట్టి పాఱిపోయాడు. జి.టి.బి. హాస్పిటల్లో చేర్చారు. శస్త్రచికిత్సలు జరిగాయి.
ఆ వార్త నాకు తెలిశాక మేష్టారిని చూడటానికి వెళ్ళాను. హాస్పిటలు ముందొక టీ దుకాణంలో ముందు నీళ్ళలో పెద్ద కాబూలీ ఏలకులు వేసి మఱిగించి, ఆ తర్వాత టీ కాచి – ఫ్లాస్కు నిండుగా పోసి ఇచ్చాడు. దానితో లోపలికి వెళ్ళాను.
గురుపత్ని నన్ను చూసి, “అయ్యో, ఎంత ఇబ్బందయిందో! మేష్టారికోసం టీ తెచ్చారా?” అని నొచ్చుకొన్నారు.
మేష్టారు భరింపలేని బాధతో మూలుగుతున్నారు. నన్ను చూసి నవ్వుతూ, ఆమెతో అన్నారు:
“హాస్పిటల్లో టీ ఇస్తేనే హాస్పిటాలిటీ అంటారే!”
ఇబ్బంది
      “ఇబ్బంది” అంటే జ్ఞాపకం వచ్చింది: ఆత్మాన మాత్మ న్యవలోకయామి.
ఒకరోజు రాత్రి పదకొండు గంటలకు వీథి చివఱి సన్నిహిత మిత్రుడొకడు ఇంటికి వచ్చి తలుపు తట్టాడు. టెలిఫోన్ల రోజులు కావవి. గురువుగారే తలుపు తీశారు.
“ఏదో పద్యంలో సందేహం … రాత్రిపూట ఇబ్బంది పెట్టినందుకు … క్షమించాలి.”
గురువు గారన్నారు:  “వేటగాడొకడు అడవికి వెళ్ళాట్ట. ఎదురుగా ముళ్ళపందొకటి కనుపించింది. అతనికేసి చూస్తూ, ఒళ్ళు ముడుచుకొని, ఉండ చుట్టుకొని – ముళ్ళు విప్పార్చి, కుప్పించి అతని మీదికి దూకబోతోంది. అతను ఎడమచేత్తో వింటిని ముందుకు తీసి, బద్ద నిలువు చూసి, కుడిచేత్తో తాడు పోసి, నడుము పొదిలోంచి బాణం బయటికి లాగి, అల్లెతాటికి తొడిగి, చుట్టుతిప్పి కంచెముడి వేసి, గుఱి చూసి, ఎక్కుపెట్టి, చెవిదాకా నారి సారించాడో లేదో – అంతలో అటునుంచి మఱో ముళ్ళపంది మీదికి దూకబోతూ కనిపించింది. ఎటూ తేల్చుకోలేని సందిగ్ధావస్థలో పడ్డాడు: బాణం దీని మీదికి వదిలేదా? ముందు దాని మీదికా? అని. మొత్తాని కెలాగైతేనేం, ముందు చూసినదాన్ని ముందు పడగొట్టి, ఆ తర్వాత త్రుటిలో రెండవదాన్ని తప్పించుకొని, దీన్నీ చంపి, దాన్నీ చంపి, రెండింటినీ బుజాన వేసుకొని ఇల్లు చేరే సరికి తల ప్రాణం తోకకు వచ్చినట్లయిందట.
మఱుసటి రోజతను పిల్లల్ని చుట్టూ కూచోబెట్టుకొని వాళ్ళ ఒళ్ళు గగుర్పొడిచేట్టు కథంతా పూసగుచ్చి వినిపించాడు. “ముందు ఇటొక పంది; ఆ తర్వాత అటొక పంది” అంటూ.
ఆ విధంగా “ఇరు + పంది” అన్నదే “ఇర్పంది” అయి, “ఇర్బంది” అయి, చివఱికి “ఇబ్బంది” అయింది.
ఇప్పుడంత ప్రాణాంతకం ఏమీ కాలేదు కాబట్టి ఇబ్బందేమీ లేదులే. నువ్వు “ఇబ్బంది” అనాల్సిన పనిలేదు. పైగా ఇద్దఱు కూడా కాదు; ఒక్కడివే వచ్చావు. ఇబ్బందెలా అవుతుంది?
లోపలికి రా. వచ్చి కూచో. పద్యమేమిటో చెప్పు.”
తిరోగమనం – తిర్యగ్గమనం 
   
      బూదరాజు రాధాకృష్ణ గారు, రాంభట్ల కృష్ణమూర్తి గారు ఇద్దఱూ సంభాషణాచతురులే. ఒకరిని మించిన వారొకరు.
ఒకరోజు ఆస్పత్రిలో ఇద్దఱూ ఎదురుపడ్డారు.
రాంభట్ల కృష్ణమూర్తి గారు పలకరింపుగా, “ఆరోగ్యమా? హెల్తా?” అని అడిగారు.
ఆరోగ్యమంటే “అరోగస్య భావః” అని కదా. “నాకేమీ లేదు” అనే అరోగభావనే “ఆరోగ్యం” అన్నమాట. Heal అయినప్పటి భావమే health. రోగం వచ్చి, ఆపై నయమైనప్పటి స్థితి హెల్త్ అవుతుంది.
రోగమేదో వచ్చి నయమయిందా? రోగం లేదనుకుంటూనే వచ్చావా? అని అడిగారన్నమాట.
బూదరాజు వారేం తక్కువా?
        “ఏదో ఒకటి నా బొంద. Vertical గా లోపలికి వచ్చి, horizontal గా బయటికి వెళ్ళకుండా ఉంటే చాలు.”
అంకె ప్రాస
      కవుల చిత్రోక్తులెప్పుడూ చిత్తవిస్తారరూపంగా ఉంటాయి. సహృదయ హృదయాహ్లాదకరంగానూ, సస్మయవిస్మయాపరంగానూ ఉంటాయి. అందులోనూ విశేషధీమంతుల విశిష్టవైయక్తికోక్తులలో చిత్రోక్తులు, ఛలోక్తులు, ప్రగల్భోక్తులు, ప్రత్యుక్తులు, వ్యంగ్యోక్తులు, వ్యాజోక్తుల హాస్యోక్తిచమత్కారచంద్రహాసాలు కన్నులకు మిఱుమిట్లుగొలుపుతాయి.
పరిహాసం ఒక్కొక్కప్పుడు పవిత్రమైన వస్తువును కూడా గమనించదని మహనీయులు రాళ్ళపల్లి అనంతకృష్ణశర్మ గారన్నారు. ఆ మాట నిజం. వక్తృ-శ్రోతల అధికారాన్ని బట్టి, సందర్భించిన సంగతిని పురస్కరించుకొని – హాస్యానికి విషయం కానిదంటూ ఏమీ ఉండదు.
మా చిన్నప్పుడొకసారి మా నాన్నగారు ఏల్చూరి సుబ్రహ్మణ్యం గారికి బాల్యమిత్రులు, అభ్యుదయ కవి, ‘చక్రఘోష’ కావ్యకర్త, ప్రఖ్యాత చిత్రకారులు, మనదేశంలో దూరదర్శన్ ప్రసారాలు ప్రారంభం కానున్న తొలిరోజులలో టి.వి. కోసం భారతీయనటులతో, రష్యన్ సాంకేతిక నిపుణులతో నలుపు తెలుపుల్లో మొట్టమొదటిసారిగా ‘రామాయణం’ లఘుచిత్రాన్ని నిర్మించి ఆంధ్రులకు గర్వకారణమైన చిత్రదర్శకులు శ్రీ గిడుతూరి సూర్యం గారు 1969 ప్ర్రాంతాల పంచకళ్యాణి దొంగలరాణి అని ఒక చలనచిత్రాన్ని నిర్మిస్తూ,  అందులో  ఒక   ముఖ్యమైన   పాట  వ్రాయాలని  చెప్పి  టి.నగర్లో  ఉన్న సినిమా ఆఫీసుకు తీసుకొనివెళ్ళారు.

 

 
 
 
 
 
 
ఆకుల అప్పల్రాజు గారని సంగీత దర్శకులు ఎ.ఎ. రాజు అనే పేరుతో దానికి సంగీతం సమకూర్చారు. ఆయన సాలూరు రాజేశ్వరరావు గారికి శిష్యులు కావడం వల్ల గురువు గారిని కూడా మొదటి సమావేశానికి రమ్మని పిలిచి, స్వయంగా తామే అక్కడికి తీసుకొనివచ్చారు. సూర్యం గారికి అభ్యుదయ సాహిత్యోద్యమం తొలిరోజుల నుంచి ఆప్తమిత్రులైన శ్రీశ్రీ గారు కూడా వచ్చారు.
 
నాన్నగారు హార్మోనియంపైని సంగీత వరసను వింటూ
 

“ఉదయించిన సూర్యునిలా 
                ప్రతిమనిషీ కదలాలి, 
                నినదించిన దుందుభిలా
                ప్రతిహృదయం పలకాలి, 
                పదవే పదవే,  
                పదపదపదవే కళ్యాణి!, 
                పదవే పంచకళ్యాణి!”       
అంటూ పాట చెప్పటం మొదలుపెట్టారు. రాజేశ్వరరావు గారు ఆ రాగం పోకడను, అందమైన రవళిని, గుఱ్ఱపు కాలిగిట్టల సవ్వడిని, నాన్నగారి పాటను చాలా మెచ్చుకొన్నారు. శ్రీశ్రీ గారు “సిగరెట్ పొగరీకృతు”లై మందహాసం చేశారు.
 
ఒకమూల చాపమీద నేను శ్రీశ్రీ గారి ప్రక్కనే కూర్చున్నాను. మాతో ఆ సినిమాలో నటిస్తున్న ఏడిద గోపాలరావు గారు, డా. రంగారావు గారని హోమియో వైద్యులు, మంచి వాచికం కలిగిన నటులొకాయన ఉన్నారు.
మా నాన్నగారికి శ్రీశ్రీ గారంటే దేవుడే. శ్రీశ్రీ గారికి నాన్నగారంటే అభిమానం. శ్రీశ్రీ గారి ‘మహాప్రస్థానం’ గేయంలోని “శివసముద్రమూ, నయాగరా వలె ఉరకండి” అన్న దళాన్ని చిన్నప్పుడు వ్రాతప్రతిగా ఉన్న రోజుల్లోనే చదువుకొన్నందువల్ల ప్రభావితులై మా నాన్నగారు నరసరావుపేటలో తాము స్థాపించిన నవ్య కళా పరిషత్తు పక్షాన కుందుర్తి ఆంజనేయులు, బెల్లంకొండ రామదాసు గార్లతో కలిసి 1944 ఆగస్టులో అనిసెట్టి సుబ్బారావు – లక్ష్మీదేవి దంపతులకు పెళ్ళికానుకగా అభ్యుదయ కవితా యుగంలో అచ్చయిన తొలి వచనగేయకావ్యం ‘నయాగరా’ను వెలువరించారు.

సరిగా నేను పుట్టిన యేడాదే శ్రీశ్రీ, ఆరుద్ర, అబ్బూరి వరదరాజేశ్వరావు గారలు మా నాన్నగారికి “మేమే” అని ఒక అరాచక శబ్దచిత్ర కావ్యాన్ని అంకితం ఇచ్చారు. నేను ఆ సంగతిని చెబుతూ, మాటల మధ్య శ్రీశ్రీ గారిని ఆయన టెలిఫోను నెంబరు అడిగాను.
శ్రీశ్రీ గారు నవ్వుతూ అన్నారు:
“రాసుకో. 4314 అని ముందు గుర్తుపెట్టుకో, ఎందుకో చెబుతాను.
1.           నా పేరు “శ్రీ-శ్రీ” కనుక – చివర “శ్రీ” అంటే “త్రీ”. నా టెలిఫోను నెంబరు: 4314-3.
2.         ఆరుద్ర అనగానే ఆరు కనుక చివర ఆరు. ఆరుద్ర నెంబరు 4314-6.
3.         దాశరథి కవిత్వం సంగతి టెలిఫోనువాళ్ళే నిర్ణయించారు. కాబట్టి దాశరథి ఫోను నెంబరు 4314-0.”
 అధివాస్తవికత
      శ్రీశ్రీ చనిపోయాక నరకానికి వెళ్ళారు. శిక్షలను అమలుచేయటానికి యమభటులు వచ్చారు.
“నేనేం తప్పుచేశాను?” అని శ్రీశ్రీ అడిగారు. “అన్నీ తప్పులే చేశావు. సంప్రదాయాన్ని కాలరాచావు. భావకవులకు మంగళం పాడావు. వచనకవిత్వం రాశావు. ఛందోబందోబస్తులన్నీ ఛట్ ఫట్ మని తెంచిపారేశావు. ధ్వంసనచణ హింసరచన చేశావు. నీకందుకే శిక్ష.”
చేసేది లేక, “ఇప్పుడేం చెయ్యబోతున్నారు?” అని శ్రీశ్రీ అడిగారు. “నరకంలో రకరకాల శిక్షలున్నాయి. ఎంతైనా, కవిత్వం రాశావు కదా, నీకు ఏ గది కావాలో చెప్పు” అన్నారు వాళ్ళు.
“ఏదీ, ఆ గదుల్ని చూసుకోనివ్వండి” అన్నారు శ్రీశ్రీ.

అందఱూ శిక్షాస్థలికి వెళ్ళారు. రౌరవాది నరకాలను చూస్తూ నడుస్తున్నారు. ఒక గదిలో మనుషుల్ని ఘోరంగా నఱికి పోగులుపెడుతున్నారు.
మఱో గదిలో అంతకన్నా దారుణం. చాలామంది తెలుగు కవులున్నారు. బాధలు సహించలేక గగ్గోలు పెడుతున్నారు. వాళ్ళని ఒక్కొక్కరినిగా మండే నూనెలో వేయిస్తున్నారు. వేయించి, ఉప్పూకారం అద్దుతున్నారు.
శ్రీశ్రీకి కడుపులో దేవినట్లయింది. “ఛీ ఛీ, ఎమర్జెన్సీలో కూడా మా దేశంలో ఇట్లా హింసలు పెట్టలేదు. ఇదేం దారుణం?” అన్నారు. అలా ఒక్కొక్క కక్ష్యనూ చూసుకొంటూ ఇంకా ముందుకెళ్ళారు.
ఒక గదిలో విశ్వనాథ సత్యనారాయణగారు హాయిగా రంభతో ఇంద్రభోగాలను అనుభవిస్తూ ‘శృంగారవీథి’లో పద్యాలను పాడుతున్నారు.
శ్రీశ్రీ ఉద్రేకం పట్టలేక, “నాకీ గది కావాలి” అని అరిచారు.
యమభటులు మొహామొహాలు చూసుకొన్నారు. వాళ్ళలో శిక్షాధికారి అన్నాడు:
“క్షమించాలి. నిన్న దేవేంద్రులవారికి ఎందుకో రంభమీద కోపం వచ్చింది. దాన్ని హింసించమని ఇక్కడికి పంపించారు.”
     ఎవరు చెబితే గుర్తుండిపోయిందో.
 
ఆత్మజ్ఞానం
 
      1978 ప్రాంతాల బెంగళూరులో హ్యూమర్ క్లబ్ ఆఫ్ ఇండియా అని ఒక స్వచ్ఛందసంస్థ ఏర్పడి సదస్యులలో సంస్కారవంతమైన హాస్యదృష్టి ఏర్పడటానికి ఎంతో కృషి చేసింది. అందరూ ప్రతి ఆదివారం ఉదయం 10:30 కి సమావేశమై ఒక్కొక్కరూ కనీసం ఒకటైనా హాస్యోక్తిని వినిపించి హాయిగా నవ్వుకొనేవారు.
సభ్యులు కానివారు పాల్గొనాలంటే గుర్తింపు పొందినవారితో మాత్రమే రావలసి ఉండేది. సభ్యులు కానివారు సమావేశానంతరం భోజనాదులకు గాను కొంత ఎక్కువ మొత్తాన్ని చెల్లించాలి. సభ్యులు నిర్ణీతమైన వార్షిక సభ్యత్వ నియమావళి ప్రకారం నడుచుకోవాలి.
ఆ సంస్థలో సభ్యత్వానికి కొన్ని నియమాలుండేవి. ఆసక్తి గలవారు తమ పూర్తి వివరాల అభ్యర్థన పత్రంతో సభ్యత్వ రుసుముగా ఒక మౌలికమైన హాస్యోక్తి (జోక్) ని వ్రాసి, అది దేనికీ అనుసరణ కాదని హామీపత్రాన్ని జోడించి పంపాలి. అశ్లీలమైనవి, కుల మత వర్గ విద్వేషాలను రెచ్చగొట్టేవి అయినవాటిని అంగీకరించరు.
సంస్థ పాలక వర్గం సమావేశమై అభ్యర్థన పత్రాన్ని పరిశీలిస్తుంది. అది వారికి నచ్చకపోతే – నచ్చలేదన్న వ్యాఖ్యతోపాటు దానిని పంపివేస్తారు. నచ్చితే ఆమోదపత్రాన్ని పోస్టుద్వారా అందజేస్తారు.
ప్రఖ్యాత హిందీ చలనచిత్ర నటుడు ఫిరోజ్ ఖాన్ బొంబాయి నుంచి బెంగళూరుకు మాఱిన కొత్తలో అందులో సభ్యత్వాన్ని కోరుతూ అభ్యర్థన పత్రాన్ని పంపారు. ఆ ఊరు ఆయన జన్మస్థలమే కదా. తన పత్రంతో జోడించి ఒక హాస్యోక్తిని కూడా పంపారు.
పాలక వర్గానికి ఆ హాస్యోక్తి నచ్చలేదు. అది మౌలికం కాకపోవటానికి కారణం నటీనటులు ఎవరో రచయితలు వ్రాసిన సంభాషణలు ముక్కున బట్టి వల్లించడమే గాని స్వయానా వారిలో హాస్యదృష్టి అంతగా ఉండదని అర్థం వచ్చేట్లు – We regret our film actors do not have any sense of humour – అని సమాధానం వ్రాశారట.
ఆ విమర్శలోని ఎత్తిపొడుపు హాస్యార్థమేనో, అందుకు ప్రతిచమత్కారాన్ని ఆశిస్తూనో, లేక అదే వారి ముక్కుసూటి ధోరణి అనుకోవాలో!
ఫిరోజ్ ఖాన్ గారు ఆ మాటకు నవ్వుకొన్నారు. ఎంతైనా చలనచిత్రాల తిరుగులేని నాయకుడు. పైగా పఠాన్ రక్తం. ఓటమిని అంగీకరిస్తారా! ఆయన “మైఁ షాదీ కర్నే చలే” నాటి నుంచి అప్పటికి తను నటించిన ముప్ఫై అయిదు – నలభై చలనచిత్రాల పట్టికను వ్రాసి, “నేను నటుణ్ణి కానని నిరూపించటానికి సాక్ష్యం నా దగ్గర నలభై చిత్రాలున్నాయి” – I have forty films to prove that I am not an actor – అని మళ్ళీ సమాధానం వ్రాశారట.
వట్టి సభ్యత్వమే కాదు, ఆయనకు హ్యూమర్ క్లబ్ ఆఫ్ ఇండియా సంస్థ కార్యవర్గంలో ప్రవేశం కూడా లభించింది!
 
 
రోమింగు పైని సీలింగు
      ఇన్నీ అయ్యాక గృహస్థాశ్రమ విషయాన్నీ చెప్పవద్దూ?
ఒకరోజు నూజివీడు నుంచి డా. సూరి సీతారామయ్య గారు నా మొబైలు నెంబరుకు ఫోనుచేశారు.

      ఆయన విజయనగరం మహారాజా కళాశాలలో ఆంధ్ర శాఖాధ్యక్షునిగా పనిచేసి అసంఖ్యాకవిద్యార్థులను తీర్చిదిద్దిన ఉత్తమ ఉపాధ్యాయులు. మేధావి. వేలాదిమంది ప్రేక్షకులను తన వాక్పటిమతో మంత్రముగ్ధులను చేయగల మహావక్త. ఇటీవలే రిటైరయారు. ‘రామసూరి’ అన్న కలం పేరుతో చక్కటి కవిత్వం చెప్పారు. చిన్నప్పుడు మద్రాసులో మేము దేవులపల్లి కృష్ణశాస్త్రి గారింటికి, ఆరుద్ర గారింటికి, మహీధర రామమోహనరావు గారింటికి, కవితాసభలకు కలిసి వెళుతుండేవాళ్ళం. విద్యార్థిదశలో నాకు ఆదర్శమై, నన్ను చాలా ప్రభావితం చేశారు. చాలా కాలం తర్వాత 1974లో భీమవరం డి.యన్.ఆర్. కళాశాలలో ఎం.ఎ. నిమిత్తం మళ్ళీ కలిశాము. ఆయన నాకక్కడ ఏడాది సీనియరు. ‘ఆంధ్రభూమి’లో ఏదో నా వ్యాసాన్ని చదివి, ఢిల్లీలో ఉన్న నా నెంబరు తెలుసుకొని ఫోనుచేస్తే – ముప్ఫైయెనిమిదేళ్ళ తర్వాత మళ్ళీ మాట్లాడటం సంభవించింది.
ఆయన ఆప్యాయన వాక్యాలను వింటున్నపుడు నాకేదో ఉద్వేగం కలిగింది. కళాశాల రోజులన్నీ గుర్తుకు వచ్చాయి. 1975లో ఆయన మా వార్షికోత్సవ సభలో మైకుముందు సినారె లాగా కంచుకంఠంతో, స్పష్టమైన ఉచ్చారణతో, భావయుక్తంగా
               “పొలాల మీద సీలింగులు, 
                ఇళ్ళ స్థలాల మీద సీలింగులు, 
                సామాన్యుల అవసరాల మీద సీలింగులు” 
అని చదువుతూ, చదవటం ఆపి, ఒక్క క్షణం వేదికమీది అధ్యక్షుల వారికేసి చూసి, ప్రేక్షకులకేసి చూసి, చేతిలోని కాగితం కేసి చూసి, అభిమానులం మాకేసి చూసి, మళ్ళీ అందుకొని, మెఱిసే కళ్ళతో నిర్భరావేశంతో
               “లేదేం మఱి కాస్టు ఫీలింగు, 
                మీద రవ్వంత సీలింగు?”
అని నాటకీయంగా చదివిన ఆ అద్భుతమైన కవిత నా చెవుల్లో ఇప్పటికీ రింగుమని మాఱుమ్రోగుతూనే ఉన్నది. అది ఆ తర్వాత అచ్చుకాలేదు. ఆయన ఇటీవల ప్రకటించిన “అట్టహాసం” అన్న కవితా సంపుటంలోనూ ఆ కవిత లేదేమని నేను అడుగుతున్నాను. ఆ కవిత నాకు గుర్తున్నందుకు ఆయన చాలా సంతోషించి, ఈ మాఱు తప్పక అచ్చువేస్తానని మాటయిచ్చారు.
వారితో మాట్లాడుతూ, వారి మాటలను వింటూ, ఆ రోజులను నెమఱు వేసుకొంటూ నేను మాట్లాడుతున్నప్పుడు ఆవేశం కొద్దీ ఈ గదిలోంచి ఆ గదిలోకి, ఆ గదిలోంచి ఇంకో గదిలోకి వేగంగా పచార్లు చేస్తూ, నడుస్తూ మాట్లాడుతున్నాను.
ఆ హడావుడి నడకను చూస్తూ, నా అర్ధాంగలక్ష్మి లక్ష్మి అన్నమాటను మీకు విన్నవిస్తున్నాను:
“మీ ఫ్రెండెవరో ఆంధ్రా నుంచి మీ మొబైలుకు కాల్ చేస్తే, “రోమింగు” మీకు పడుతున్నట్లుందే?”
God గాడు
      నవ్వు నాలుగందాలను తెస్తుంది. ఇంటిల్లిపాదీ కలిసినప్పుడు హాయిగా తవ్వుకోవటానికి నవ్వుల గని కంటె తఱగని గని లేదు. ఎన్ని రత్నాలను వెలికి తీసినా, ఇంకా మిగిలే ఉంటాయి.
మా అమ్మాయి అనన్య చిన్నప్పుడు ఆఱేడేళ్ళుండగా ఒకరోజెందుకో రోచిష్ణు మీద చెయ్యిచేసుకొంది.
నేనన్నాను: “బంగారు తల్లీ! తప్పమ్మా. పిల్లల్లో దేముడుంటాడని అంటారు. తమ్ముడు రోచి నీకన్నా ఏడాది చిన్న కదా, కొట్టకూడదు. వాడు భగవంతుడితో సమానం అమ్మా. అచ్చమూ God అమ్మా!”
అమ్మాయి అన్నది: “అందుకే కదండీ, నేను వాణ్ణి రోచీ-గాడు అంటున్నాను, రోజూ!”
ీ
 
 
రచన : ??? చెప్పుకోండి చూద్దాం…
 ఈ రచనాశైలిని గుర్తుపట్టగలరా??   ఈ వ్యాసం రాసిన వ్యక్తిదే   ఈ సంచికలో మరో రచన ఉంది?? ఎవరో చెప్పుకోండి మరి.. రెంటినీ గుర్తుపట్టిన వారికి రూ 500 బహుమతి.. మీ సమాధానాలు పంపడానికి ఆఖరు తేదీ.. మే. 20..
 
 
ఒకదినము రాకుంటె – ఓరంత కన్నీళ్ళు
కన్నీటిలో చూపు – కదలిపోయింది
ఒకదినము రానంటె – ఓరంత దుఃఖమ్ము
గద్గదికతో గుండె – కమిలిపోయింది
ఒకదినము లేకుంటె – మొకముపై చిరునవ్వు
నెకబొమ్మలో పెటలి – చిటలిపోయింది
ఒకదినము నేనుంటె – ఒయ్యారముగా వచ్చి
మనసులో తొలివలపు – పెనవేసుకుంది
ఆనాడు
ఈనాడొ!
 
తన కొప్పులో బొండుమల్లెలాటి కవితను బావ మనసునుండి రప్పించిన ఆ అమ్మడెవరో? ఆ వగలు,హొయలు చూస్తుంటే యెంకి గుర్తొస్తూంది కానీ యెంకి కన్నా చిన్నవయసు పిల్లలా అగుపిస్తూంది. పైకి అమాయికంగా ఉన్నా ఎదలో గుబులు రేకెత్తించే పిల్లలా ప్రమాదకరంగా, ప్రమోదకరంగానూ కనబడతా ఉంది. ఈవిడను పలకరించకుండా ఆగడం కష్టమేను.
 
ఇంతకూ ఎంకిని సృష్టించిన ఆ సుబ్బారావుగారికి ఎసరు పెట్టిన ఈ మనోజ్ఞకవనసీమావిహారి ఎవరు?
 
********************************************
 
లేవండోయీ 
బానిసలాలా
లేవండోయీ 
పీనుగులాలా
 
కళ్ళలొ నూతులు
కాలేకడుపూ
కూటికిమాడే
గువ్వల్లాలా
 
లేవండోయీ 
బానిసలాలా
లేవండోయీ 
పీనుగులాలా
 
ఎముకలు చీకిన
హిందువులాలా
ఇల్లులేని పసి
పిల్లల్లాలా
 
లేవండోయీ 
బానిసలాలా
లేవండోయీ 
పీనుగులాలా
 
చీకటులాడే
జీవములాలా
చింతాసర్ప వి
జీర్ణితులాలా
 
..
..
 
ఆకలిమంటల
హాహాకారము
బ్రదుకే చచ్చిన
బానిసలాలా
 
లెమ్ము, లెమ్మిదె లెమ్మని జాతిని ఉత్తేజపర్చడానికి ప్రయత్నిస్తున్న ఆ బాధాసర్పద్రష్టకంఠం బాధ హృదయాంతరాళాన్ని ఫెటిల్లుమని తాకుతూంది. ఏ పీడిత తాడిత వర్గహృదయ ఘోష ఇది?
 
ఈ అగ్నివీణ మీటిన అభినవకవనాసృజనధురీణవిరించి ఎవరో? శ్రీ ’ద్వయ’ మంత్రాన్ని తన హృదయకుహరంలో ప్రతిష్టించి కవిత ద్వారా ఆవిష్కరించిన ఈ శ్రీమాన్ విశిష్టాద్వైతి ఎవరు?
 
********************************************
 
గిల్లుకోవోయి మెలమెల్లగా చెయిజాచి
ఒరిగిపోతుందేమొ, సురిగిపోతుందేమొ,
పెరటిమంటలొ రాలి, పెటలిపోతుందేమొ,
కనులు విప్పని క్రొత్తకారు నవ్వులపంట
 
గిల్లుకోవోయి మెలమెల్లగా చెయిజాచి
తావి లేదంటావు తొలిప్రాయమంటావు,
రేకుల్లొ ఒకవింత రంగు లేదంటావు
రంగురాజ్యాలకేమీ గానీ–నీకయ్యె
కుంగిపోతున్నాది కొదవడ్డమనసుతో
 
గిల్లుకోవోయి…
 
(పై కవిత గీతాంజలిలోని “Pluck the flower” కు కవి అనువాదం)
 
సిగ్గుతో, మోమాటంతో నిలబడ్డ భక్తుని ప్రార్థనకు మెత్తటిచిఱునవ్వుతో సమాధానం చెబుతున్న ఈ కవిత్వపు హృదయకుసుమం ఎవరిది?
 
రవీంద్రుని కవితాకుసుమపు తావికి తెలుగు బంగారపు జిలుగు నగిషీ సోకించిన వెంకటాచలం (తిరుమల) పేరు ఏ కవి ఇంటి పేరు?
 
********************************************
 
“కొండలో, కోనలో,
క్రొందలిరుటాకులో –
నీ నటన లేతోచు
నీ మాయ లేపూచు –
మనసులో, తలపులో
మర్మరధ్వనులలో –
నీ పాట లేతోచు
నీ మాట లేపూచు –
రక్తబిందువులలో
రసిక గీతములలో –
నీ విభ్రమమె తోచు“
 
భావుకత్వం అరుణరాగంలా భాసిస్తూన్న ఆ రసికగీతం ఏ కృష్ణశబ్దపు మాధురీశకలం? కృష్ణావతారమెత్తిన ఆ నారాయణ మూర్తి ఎవ్వాడు?
 
********************************************
 
అల్లన లేతతీవెల యొయారముగానును వేపపూల పం
దిళ్ళను దీర్చినారు వనదేవత, లీ మహనీయ వాటిలో
చల్లని రాజు మాధవుడు సాక్షి పురోహితుడుండ, ప్రేమ సం
ఫుల్లములైన మా హృదయముల్ పెనవైతము రమ్ము నెచ్చెలీ!
 
అలసిన లేయెడంద గుదురై ప్రణయార్చన సేయజాలు ని
ర్మలమదిరా ప్రపూర్ణము కలారస పాత్రిక దెమ్ము, కన్నులన్
పలపలరాలు దుఃఖమయ భాష్పముల న్నులి వెచ్చ జేసి చె
క్కులు జిగురింపగా దడిపికొందును బీటలువడ్డ వాతెరన్.
 
…
…
 
కరుణశ్రీ గారి కవితలో కారుణ్యాన్ని తన కవితలో శ్రీకారంగా సాక్షాత్కారింపజేసిన ఆచార్యశ్రీ ఎవరు?
 
********************************************
 
ఒక శ్రీశ్రీని, ఒక చలాన్ని, ఒక నండూరి సుబ్బారావును, ఒక కృష్ణశాస్త్రిని, ఒక జంధ్యాల పాపయ్యశాస్త్రిని తన కవిత్వపు పార్శ్వాలుగా మలచి చూపెట్టిన ఆ కవి…కాదు కాదు నవనవోన్మేషప్రతిభాశాలి….కాదు కాదు పండితుడు…
మనస్వి, తపస్వి, సుమధురవచస్వి …………..

 
 
 
 
 
 
 
 
 
శ్రీమాన్ పుట్టపర్తి (తిరుమల) నారాయణాచార్యుల వారు.
 
ఆశ్చర్యంగా ఉండవచ్చు. ఈయన శివతాండవమే కాదు, కవిత్వంతో ప్రబంధాల్ని సృజించగలరు, మహాభారతవిమర్శనతో వ్యాసమహర్షి హృదయావిష్కరణ అనన్యసామాన్యంగా చేయగలరు, “మా తెలుగు తల్లి” ని ఆంగ్లంలో ఆశువుగా ఆలపించగలరు,ప్రబంధనాయికలతో గుజ్జనగూళ్ళు కట్టించగలరు, మేఘసందేశాన్ని నవ్యంగా వినిపించగలరు, అన్ని సార్లు అనేకులు చెప్పిన రామాయణాన్ని జనప్రియంగా గుబాళింపజేయగలరు…
అంతే కాదు భావకవితలను హృద్యంగా ఆవిష్కరించగలరు. అది ఒక్క సరస్వతీపుత్రునికి మాత్రమే సాధ్యం. పై కవితలన్నీ నారాయణాచార్యులవారి అగ్నివీణ అనే ఖండకావ్యం లోనివి.
 
********************************************
రచన :    లక్ష్మి మల్లాది హేమద్రిభోట్ల        

“వెన్నెల్లో హాయ్ హాయ్, మల్లెల్లో హాయ్ హాయ్ వరాల జల్లే కురిసే” అంటూ హాయిగా ఉంటాయి ఆయన తీసిన చిత్రాలు.  అందులో పాటలు శ్రావ్యం గా ఉంటాయి.  పాత్రలు కడుపుబ్బా నవ్విస్తాయి.  “దివాకరం”, “బట్టల సత్తి”, ఇలా ఆ పేర్లతో అందులోని నటులు పాపులర్ అయ్యేంతగా గుర్తుండి పోయాయి.  భుజానికి ఓ బ్యాగ్ తగిలించుకొని, చేతిలో ఓ మైకట్టుకుని అడివిలో చెట్టులు పుట్టలు తిరుగుతూ, పక్షుల పలుకులు రికార్డు చేస్తూ, సంగీతం మీద రిసెర్చ్ చేసే అమ్మాయి గుర్తుందా?,  అని ఆ మధ్య విడుదలైన సినిమాల గురించి అడిగితే, “అన్వేషణ లో భానుప్రియ” అని టకీ మని చెపుతారు.
అవును, ఈ వ్యాసం ఇలాంటి చిత్రాలు ఎన్నో తీసిన వంశీ గురించి.  కాకపోతే,  వంశీ లోని దర్శకుడి  గురించి కాదు.  అతనిలో ఉన్న రచయత గురించి, ఆయన రాసిన, నా కిష్టమైన పుస్తకం “మా పసలపూడి కథలు” గురించి. ఆ చిత్రాలు ఎంత బావుంటాయో, ఈ పుస్తకంలోని కథలు అంతకంటే బావుంటాయి.
సిటీలోని ఎడతెరిపిలేని ట్రాఫిక్ జామ్ లు  రణగొణ ధ్వనులు దాటుకుని, హైవేకి వచ్చి, దాని మీదుగా పసలపూడి చేరుకుంటే, అదిగో అక్కడ మీకు తారసపడుతాయి ఈ కథలు, ఇందులోని పాత్రలు
దారుణాలు, అరాచకాలు, కుట్రలు, కుతంత్రాలు ఓ మిక్సీ లో వేసి గిర్రున తిప్పి ఆ పేస్టు మనకి ప్రతీ రొజూ డోస్ లాగా పంచుతున్నారు కొంత మంది.  వాటినే మనం “డైలీ సీరియల్స్” అంటున్నాం.   వాతావరణంలో కాలుష్యంతో పాటు మనషులలోని కల్మషం కూడా ఇందులోని పాత్రలలో పుష్కలంగా ఉంటున్నాయి.  పైగా ప్రతీ డవిలాగు మూడు/నాలుగు సార్లు స్పెషల్ ఎఫ్ఫెక్ట్స్ తో ఉంటాయి కూడానూ.   ఒక అయిదు నిమిషాలు చూస్తే చాలు, రోజుకి సరిపడా నెగటివిటి ఉంటోంది వీటిల్లో.
ఇలాంటివి ఏవీ లేకుండా, పచ్చటి పంట పొలాల మీదుగా వచ్చే స్వచ్చ మైన గాలిలా ఉంటాయి వంశీ రచనల్లో కథలు, అందులోని పాత్రలు.  ఖరీదైన సెంట్లు, స్ప్రేలు ఎన్ని ఉన్నా తొలకరి పడినప్పుడు మట్టి నుంచి వచ్చే వాసనకి సాటి రావు.  అలా, ఆ మట్టిలోని, చెట్టులోని, అక్కడ వారు కట్టుకున్న గూటి లోని  పరిమళాలని మోసుకొస్తాయి ఈ కథలు.
ఎండలో నడిచి వచ్చిన వారికి కుండలోని చల్లటి నీరు ఇస్తే ఎలా వుంటుందో, వారు త్రాగి ఎలా సేద తీరుతారో, అలా ఉంటుంది ఈ పుస్తకం చదువుతుంటే.
కథ రాయడం అంటే స్టోరీలు చెప్పినంత వీజీ కాదు.  ఒక మూడు నాలుగు పేజీలలో కథ అయిపోవాలి.   ప్రతీ కథకీ ఒక బలమైన కధాంశం ఉండాలి.   మొదటి నుంచి చివరి వరకు ఆసక్తిగా చదివించేలా వ్రాయగలగాలి.  ఆ కథ సాగే తీరు “తరువాత ఏమవుతుందా” అనిపించేలా ఉండాలి.   ముగింపు మనల్ని ఆలోచింప చేసే విధంగా ఉండాలి.
ఈ పుస్తకం లో ఇలా చదివించే  72 అధ్భుతమైన కథలు ఉన్నాయి.
మట్టికి, మనిషికి, మనుగడకి దగ్గిరగా, కృత్రిమం లేకుండా ఉంటాయి ఇందులోని పాత్రలు.  ప్రతీ కథలోని ఇతివృత్తం ఇందుకు అద్దం పడుతుంది.   సహజం గా ఉండే సన్నివేశాలు, వాటిని వర్ణించే తీరు గమనిస్తే, వంశీకి చిత్రాలలో స్క్రీన్ ప్లే మీద ఉన్న పట్టు, ఇలా కథలు రాయడంలోనూ ఉంది అనిపిస్తుంది.  చదవడం మొదలు పెట్టినప్పటి నుంచి అందులో ఎప్పుడు లీనం అయిపోయామో మనకే తెలియకుండా పేజీలు తిప్పేలా చేస్తాయి ఈ కథలు.   ఆ గోదారి ఎలా అయితే మలుపులు తిరుగుతూ, అవసరమైన చోట తన దిశ మార్చుకుంటూ పరవళ్ళు తొక్కుతూ ఉంటుందో, ఇందులోని కథలు కూడా అలాగే మలుపులు తిరుగతూ సాగుతాయి.
ఈ 72 కథలలోని ముఖ్య పాత్రలు అతి సామాన్యంగా ఉంటూనే అత్యధ్భుతం గా మలచబడ్డాయి.  మనిషికి కావలసింది చదువు, డబ్బు – నిజమే.  కానీ వీటి కంటే ముఖ్యమయినది ఒకటుంది.  అదే సంస్కారం.  అది లేనప్పుడు మిగితావి ఎన్ని ఉన్నా లేనట్టే.  ఆ సంస్కారం ఉట్టి పడుతూ ఉంటాయి ఈ పాత్రలు.  వారు పెద్దగా చదువుకున్న వారో, బాగా డబ్బున్న వారో కాకపోవచ్చు, కానీ గొప్ప సంస్కారం ఉన్నవారు.
మనుషులు మంచితనం గురించి “రామభద్రం చాలా మంచోడు” లో చదువుతాం మనం.   అరవై ఏళ్ళ “రామభద్రం కథ ఇది.  కాలితో తొక్కే ట్రేడిల్ మిషన్ మీద శుభ లేఖలు, కార్డూలూ ప్రింట్ చేసే రామభద్రం, వడ్డీ వ్యాపారం కూడా చేస్తూ ఉంటాడు.  ఇందుకు నోట్ ఏమీ రాసుకోకుండా కేవలం నోటి మాట మీద, అతి తక్కువ వడ్డీకి అప్పు ఇస్తూ ఉంటాడు.  నలుగురికి వీలైన సాయం చేయాలి అనుకునే మనిషి రామభద్రం.  ఆ ఊళ్ళో ఒకరింట్లో చిన్న పిల్ల స్కూల్ కి వెళ్ళను అని మారం చేస్తుంటే, ఆ అమ్మాయిని తన బండి మీద కూర్చోబెట్టుకుని తీసుకెళ్ళి ఇస్ క్రీమ్ ఇప్పిస్తాడు.  పులిబొమ్మ కావలంటే  దానితో పాటు మేక బొమ్మ, కుక్క బొమ్మ కూడా కొనిపెడతాడు.   మరి ఇన్ని కొని పెట్టిన ఈ తాత మాట వింటావా?  అని అడుగుతాడు.  “ఓ వింటాను” అంటుంది.  “కాన్వెంట్ కి వెళ్దాం పదా” అంటాడు.  అమ్మో, “అరుణా మిస్సు కొడుతుంది”, అంటుంది.  నే చెప్తా గా అని తీసుకెళ్ళి, కాసేపు అక్కడున్న పిల్లలతో ఆడి ఆ అమ్మాయిని అక్కడ వదిలి వస్తాడు.  ఆ పిల్లలతో పాటు కలిసి పోయి ఆడుతున్న రామభద్రాన్ని చూసి, “ఇతని వయసేంటి, ఆ పిల్లల వయసేంటి” అని ఆశ్చర్య పోతారు టీచర్లు.  అలా వచ్చిన ఆ అమ్మాయి ఇంకెప్పుడు స్కూల్ మానదు.    ఇంకో సారి – పండక్కి పిల్ల అల్లుడు వస్తారు, బట్టలు కొనాలి, మర్యాదలు చేయాలి – అని దిగులుగా కూర్చున్న ఇంకొకరికి, తన కుటుంబంతో పాటు వాళ్ల అందరికి కూడా బట్టలు కొని, జేబులో అయిదు వందలు పెట్టి, “నువ్వు ఇవ్వ గలిగి నప్పుడు ఇవ్వు” అని చెప్పి పంపిస్తాడు.    కొడుకుల మీద అలిగి అన్నం తినకుండా పడుకున్న ఓ పెద్ద మనిషి దగ్గర కెళ్ళి, నేను అలాగే ఇంట్లో గొడవ పడి వచ్చాను, ఆకలేస్తోంది అని ఆ మాట ఈ మాట చెప్పి, ఇద్దరూ అన్నం తిన్న తరువాత ఆయన ఇంటికి తీసుకెళ్ళి ఆ పిల్లలకి మంచి చెప్పి, ఆయనను ఇంట్లో దింపి  వస్తాడు.  ఇదంతా చూసిన అతని దగ్గిర బంధువులు, “నీకూ పిల్లలున్నారు.  నీ జాగ్రత్త లో నువ్వు ఉండాలి, ఇలా పైసా కూడా దాయకుండా ఉండొద్దు” అంటే నవ్వేస్తాడు.  అలాంటి రామభద్రం మరణిస్తాడు.  అప్పటి ఖర్చుకి తలా కొంత వేసుకుని ఆయన పిల్లలకి సాయం చేస్తారు ఆ దగ్గిర బంధువులు.  ఇది అయిన కొన్ని రోజులకి ఆ పిల్లల దగ్గిరికి ఒకాయన వస్తాడు.   రామభద్రం గారు ఏ కాయతం రాయించు కోకుండా పాతిక వేలు ఇచ్చారు – ఇదిగోండి అసలు వడ్డీ అని.  ఒకావిడ లక్ష రూపాయిలు, వడ్డీ ఇచ్చి – “ఇదిగో బాబూ చింపేద్దావంటే నోటు రాయలేదు, ఆ మనిషి నిజంగా దేవుడు” అని వెళ్తుంది.  అలా వారం రోజుల పాటు జనం డబ్బిచ్చి వెళ్తూనే ఉంటారు.  “మంచితనానికి ఇంత విలువా ఉందా” అని ఆ బంధువులు అనుకుంటుండగా కథ ముగుస్తుంది.
కానీ ఇది కలికాలం కదా.  ఈ రోజుల్లో మంచితనాన్ని ఎలా వాడుకుంటారు అని కూడా చూపిస్తాడు వంశీ “మేట్టారు సుబ్బారావు”  కథలో.  తను చదువుకోక పోయినా నలుగురిని చదివించాలి, అందుకు సాయపడాలి అనుకునే పాత్ర ఇది.   ఎవ్వరు వచ్చి “మేము టెన్త్ పాస్ అయ్యాము, ఇంకా చదువుకుందాము అనుకుంటున్నాము, కానీ డబ్బులు లేవు” అనో లేక “పక్క ఊరి కెళ్ళి చదూకోవాలి, ఖర్చు భరించ లేము” అనో అంటే, “మీ చదువు ఆగకూడదు” అని అడిగిన వారికల్లా డబ్బులు ఇచ్చి పంపిస్తూ ఉంటాడు.  ఇది తెలిసి కొంత మంది – “చదువుకుంటున్నాము కానీ డబ్బులు లేక ఆపేస్తున్నాము” అని ఆయనని ఎలా మాయ చేసి, డబ్బులు తీసుకొని మోసం చేసారో చెప్తాడు వంశీ కథ చివర్లో.  ఇలా చేస్తున్నారు అని తెలిస్తే ఆ సుబ్బారావు ఏమయిపోతాడో అని బాధ పడుతాడు.  మనకీ అలాగే అనిపిస్తుంది ఆ కథ చదివితే.
ఇలా ప్రతీ కథలో ఒక వైవిధ్యాన్ని ప్రదర్శించారు వంశీ.  ఆ ఊరు, వాతావరణం, మనుషులు గురించి వివరిస్తూ, మధ్యలో అక్కడి విషయాలు, విశేషాలు చెప్తూ, కథ ముందుకు తీసుకు వెళతారు. అలా వెళుతూ, కథ చివరిలో అప్పటి జీవనానికి,  మారుతున్న పరీస్తుతలకి మధ్య వ్యత్యాసం ఎలా ఏర్పడుతోందో,  ఎలా అక్కడ కూడా  మార్పులు చోటు చేసుకుంటున్నాయో అద్దం పట్టి చూపిస్తారు.  చదివే వారిని కూడా ఆలోచింపజేస్తారు.
తెలుగు భాష లో రచన గ్రాంధికం నుంచి వచనం లోకి, వచనం నుంచి మాండలీకం లోకి మారుతూ వచ్చింది.  ఎలా రాసినా, ఆ భాష యొక్క తీయందనం ఎక్కడా తగ్గలేదు.  ఈ కథలు దిగువ గోదావరి ప్రాంతంలో, అక్కడి యాసలో రాయబడినవి.  ఆ భాష, అ యాస ఎంత అందంగా ఉంటాయో ఈ కథలు చదివితే మనకి తెలుస్తుంది.  ఇక్కడ మరొక మారు నేను చెప్ప దలుచుకున్నది, ఆ భాషతో ముడివడిన కథలలో కనపడే సహజత్వం, వాస్తవికత గురించి.  ఇవి మనల్ని కట్టి పడేస్తాయి.  మళ్ళీ మళ్ళీ చదివేలా చేస్తాయి. 
ఇక వాడడం మర్చిపోయిన తెలుగు పదాలు,  అప్పటి వాడుక లో ఉన్న పదాలు ఇలా ఎన్నో ఇందులో ఉన్నాయి.  ఉదా:
చల్దిపోద్దు వేళ (అంటే ఉదయం చద్దన్నం తినే సమయం అన్నమాట); రొంపజొరం;  మెళ్ళగుళ్ళు;  గోరోజనం;  ఆనబగాయలు;  హరికెన్ లాంతరు;  అన్నపూర్ణ కావిడి;  రొట్టిబిస్కోతు బండి – ఇలా ఎన్నో పదాలు.  (నా చిన్నప్పుడు గంట కొట్టుకుంటూ, “మీనా బిస్కెట్లు” అని రాసి ఉన్న బండి రాగానే, మేమంతా పరిగెత్తి వెళ్ళి అవి కొనుక్కు తినేవాళ్ళం)
పాత్రల పేర్లు గురించి ప్రత్యేకంగా చెప్పుకోవాలి.  ఎన్నో పాత్రలు, కథలో ఉన్న పాత్రలు, అవి ఇంకా ఎందరి గురించో చెప్పే ఎన్నెన్నో విశేషాలు, వీటన్నటికి ప్రాణం పోస్తాయి ఈ పేర్లు:  కర్రోరి సుబ్బులు, బ్రాకెట్టు ఆదిరెడ్డి, సొల్లు కిట్టయ్య, కుమ్మరి కోటయ్య, పర్లాకిమిడినాయుడు, రత్నేశ్వరరావు, మేర్నిడి సుర్రావు, గవళ్ళ అబ్బులు – ఎన్నో, ఇంకెన్నో.
చదవగానే చిరునవ్వు వచ్చే వాక్యాలు ఇందులో కోకొల్లలు:
“ఆ వార్త వినగానే రొట్టె ముక్కలో డబ్బాడు తేనేపాకం పోసినంత ఆనందం కలిగింది”
“కమలకి తెలుపురంగంటే ఇష్టం… ఆకు సంపెంగలంటే ఇష్టం… బిందెలకి బిందెలు నీళ్ళు వెత్తిపోసుకోవడం ఇష్టం…పూరీలు, బంగాళదుంపల కూరంటే ఇష్టం.  శారద సినేమాలోరేపల్లె వీచెను పాటంటే ఇష్టం”.
“వేసవి కాలం వచ్చేసింది.  లైఫ్ బోయ్ సబ్బు సగం అరిగేదాకా రుద్దుకుని రెమీటాల్కం పౌడరు డబ్బాలో పౌడరు జల్లుకుని బయటికొచ్చిన పావుగంటకి కారిపోతా చెమట్లు ఒకటే జిగట”.
అలా మనం నవ్వుతూ చదువుకుంటూ వెళుతుంటే ఉన్నట్టుండి అక్షరాలు ఎందుకు మసకగా ఉన్నాయా అని చూసుకుంటే – ఆ పాత్రలతో పాటు మనమూ అప్పటివరకు పయనం సాగించి, చివరిలో ఆ కథ ముగింపు చదువుతూ, గుండె బరువెక్కి వచ్చిన కన్నీళ్ళు అవి – అని అర్ధం అవుతుంది.  అంత అధ్బుతం గా రాసారు ప్రతీ కథని వంశీ.
స్వాతి వీక్లీలో 72 వారాలు ఈ కథలు ప్రచురితమైనప్పుడు ఒక్కో వారం ఒక ప్రముఖ వ్యక్తి వీటి మీద వారి అభిప్రాయాలు వ్యక్తం చేసే వారు (వంశీ ఈ పుస్తకం ఆ 72 మందికి ఈ పుస్తకాన్ని అంకితం ఇచ్చారు).  అందులో మచ్చుకి:
“అలనాటి శ్రీపాద, మల్లాది మరునాటి తిలక్, భరాగో ఈనాటి నామిని, ఖదీర్ బాబు, సోమరాజు సుశీలలకు సాటిగా తెలుగుదనపు అక్షరభావరూప దీపాలను వెలిగించి – శంకరమంచి అమరావతి కథలు, నారాయణ్ మాల్గుడి కథలు, చెస్టర్ టన్ “ఫైవ్ టౌన్స్” కథలు వంటి పల్లెపట్టు రసపట్టు సౌరభాలను మించి గుబాళించి రచించిన కథా వివరించి చిరంజీవి వంశీ “మా పసలపూడి కథలు”కి ముళ్ళపూడి జూహార్లు.
–      ముళ్ళపూడి వెంకట రమణ.
“మన కళ్ళముందు దృశ్యం మెదిలేట్టు చెప్పగలగడం వంశీ ప్రత్యేకత.  ఈ పసలపూడి కథలు ఆణిముత్యాలు”.
–      డా!! వేదగిరి రాంబాబు.
చిన్నప్పటి జ్ఞాపకాలు పెద్దయిన తరువాత తీపి గుర్తులుగా మిగిలిపోతాయి.  ఆ జ్ఞాపకాలను కథారూపంలో రాసుకోవడం ఎంతో ముచ్చటను కలిగించే విషయం.  ఎన్నో తియ్యటి జ్ఞాపకాలను కాగితం మీద పెట్టాలనుకుంటాం.  అది అందరికీ సాధ్యపడే విషయమా!  కొంతమందికే … వంశీ “మా పసలపూడి కథలు” చదువుతుంటే చదివినట్టుగా కాకుండా ఆ పాత్రలతో కలిసి ఆ ప్రాంతాల్లో మనం తిరుగుతున్నట్టుగా వుంటుంది.  కొత్త ఆవకాయలోని ఘాటు, పూతరేకులోని స్వీటు, వేపకాయలాంటి చేదు … కలగలిపితే ఉగాది పచ్చడి … వంశీ కథ. 
–      బ్రహ్మానందం 
ఇక ముందుమాటగా బాపు రమణల చిన్ని లేఖ తో పాటు వంశీ చిత్రరేఖ ఎంతో బావుంటుంది.  బాపు వేసిన అట్టమీద బొమ్మ, పుస్తకానికి ఇంకా అందం సంతరించి పెడితే, ఆయన కథలకి వేసిన బొమ్మలు ఆ పాత్రలలో భావం నింపి జీవం పోశాయి.
“ఒకసారి నెమరేసుకుందాం” అని ప్రముఖ సాహితీ వేత్త చినవీరభద్రుడుగారు ఈ పుస్తకం పై రాసిన అధ్భుతమైన విశ్లేషణ  కూడా ఇందులో పొందుపరిచారు.
ఇది, అందరూ మెచ్చిన, నాకు ఎంతో నచ్చిన – వంశీ “మా పసలపూడి కథలు”.
 
.
 
