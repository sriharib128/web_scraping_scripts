రచన: అంబడిపూడి శ్యామసుందర రావు
అష్టాదశ (18) మహా పురాణాల్లో గరుడ పురాణము ఒకటి. దీనికి గరుడ పురాణాము అని పేరు రావటానికి కారణము ఇది పక్షులకు రాజు అయిన గరుడుడికి శ్రీ మహావిష్ణువుకు జరిగిన సంభాషణ,ఈ గరుడ పురాణములో 19000 శ్లోకాలు ఉంటాయి.దీనిని సాత్విక పురాణాముగా వర్ణిస్తారు. ఈ పురాణము శ్రీ మహావిష్ణువు అవతారాల గురించి తెలియజేస్తుంది. అంతేకాకుండా భూమి పుట్టుక భౌగోళిక స్వరూపాలను భూమి మీద సృష్టి మొదలైన అంశాలను వివరిస్తుంది.
ఈ పురాణములో తెలియజేసిన ముఖ్య అంశాలలో జీవి శరీరాన్ని విడిచిన ఆత్మప్రయాణము ఈ పురాణము మొత్తము గరుడుడికి శ్రీ మహావిష్ణువుకు జరిగిన అమోఘమైన సంభాషణ ద్వారా మనిషి జీవితము యొక్క అర్ధాన్ని వివరిస్తుంది. గరుడ పురాణము ఒక్కటే మరణానంతరము జీవియొక్క స్థితి అంటే ఆత్మ యొక్క ప్రయాణమును వివరించే పవిత్ర గ్రంధము ఈ గ్రంధములో మరణము మరణము అనంతరము దశ, మళ్లి పుట్టుక వంటి అంశాలు వివరింపబడతాయి.హిందూ ధర్మాన్ని అనుసరించి 16 సంస్కారాలలో ఆఖరుది అంత్యేషి సంస్కారము. ఇది అంత్యక్రియలు ఆ తరువాత జరిగే కార్యక్రమాలకు సంబంధించినది ఈ పురాణము యమలోకం వివిధ రకాల నరకలోకాల గురించి వివరిస్తుంది. కర్మ మరియు మోక్ష సిద్ధాంతాన్ని అనుసరించి ఆత్మ తన ప్రయాణములో తన జీవితకాలంలో అంటే భూమి మీద తానూ చేసిన కర్మలకు అనుగుణముగా శిక్షలు అనుభవించాల్సి ఉంటుంది.
హిందూ ధర్మాన్ని అనుసరించే కుటుంబాలలో మనిషి చనిపోయిన నాటినుంచి 13వ రోజు అంటే కర్మకాండలు పూర్తి అయేవరకు గరుడ పురాణాన్ని చదువుతారు ఇది ఒక ఆచారంగా హిందూ కుటుంబాలలో ఉంటుంది అంటే మిగతారోజులలో చదవకూడదు అన్ననియమము ఏది లేదు, కానీ చనిపోయినాక ఆ ఇంట్లో గరుడ పురాణము చదవటం శ్రేయస్కరము అని పెద్దలు చెపుతారు. తల్లిదండ్రులు చనిపోయిన సందర్భములో గరుడ పురాణము వింటే చనిపోయిన వారికి ముక్తి లభిస్తుంది చనిపోయిన వారి బంధువులు దుఃఖాన్ని మరచి చనిపోయినవారి మోక్ష ప్రాప్తికి ప్రార్ధిస్తారు.చేసిన పాపాలకు యమలోకములో అనుభవించాల్సిన శిక్షలను తెలుసుకుంటారు కాబట్టి బ్రతికి ఉన్నవారు అటువంటి పాప కర్మల జోలికి పోకుండా సత్కర్మలను చేస్తూ జీవిస్తారు అని పెద్దల భావన.
గరుడ పురాణము ప్రధానముగా వైష్ణవ సంప్రాదాయానికి చెందిన సాహితి సంపద ముఖ్యముగా శ్రీ మహావిష్ణువు మిగిలిన దేవతలను పొగిడిన శ్లోకాలు సంస్కృతములో రచించబడ్డాయి. ఈ పురాణము అతి ప్రాచీనమైనది అంటే ఇంచుమించు మొదటి మిలీనియంలో కంపోజ్ చేయబడింది అని నమ్మకము. ఆ తరువాత కాలక్రమేణా అనేక మార్పులు చోటు చేసుకున్నాయని భక్తులు నమ్ముతారు. మూల గ్రంధములో 16,000 శ్లోకాలు చాఫ్టర్లుగా విభజింపబడి ఉన్నాయి. ప్రస్తుతము ఉన్న మూలప్రతిలో 8000 శ్లోకాలు మాత్రమే మిగిలినాయి వీటిని పూర్వ కాండ, ఉత్తరకాండ అనే రెండు భాగాలుగా చేశారు. పూర్వకాండను మళ్ళా 229 భాగాలుగా విభజించారు. కానీ కొన్ని వెర్షన్స్ లో 240 నుండి 243 భాగాలుగాఉన్నట్లు చెపుతారు. ఉత్తర కాండ 34 నుండి 49 భాగాలుగాఉన్నట్లు తెలుస్తుంది. ఉత్తరకాండనే ప్రేతఖండ లేదా ప్రేతకల్ప అని కూడా అంటారు.
ఈ చాఫ్టర్లు రకరకాల టాపిక్స్ కు సంబంధించినవి. ఈ టాపిక్స్ పౌరాణికం, దేవతలా మధ్యగల సంబంధము, మంచి చెడుల మధ్య వ్యత్యాసము హిందూ మతములో ఉన్న వివిధ తత్వశాస్త్రలు,యోగా సిద్ధాంతాలు, స్వర్గము నరకము ల గురించిన సిద్ధాంతాలు వాటితోపాటు కర్మ మరియు పునర్జన్మ ఇలా అనేక రకాల విషయాలను తెలియజేస్తాయి జాతి రాళ్ళ క్వాలిటీని పరీక్షించే విధానాలు కూడా ప్రస్తావించబడ్డాయి.వ్యాధులకు ఉపయోగించే మూలికలు మొక్కల గురించి కూడా వివరణ ఇవ్వబడ్డది. హిందూ పంచాంగము, దానికి ఆధారమైన అంశాలు. గ్రహాలు నక్షత్రాలు వాటి గమనము కూడా వివరించబడింది. అలాగే వాస్తు శాస్త్రము కూడా వివరించ బడింది రాజకీయాలలో రాజు ధర్మాలు విధులు, తెలియజేస్తుంది.యోగాను సాధన చేస్తూ వ్యక్తిగతముగా జ్ఞానాన్ని పెంచుకొనే విధానాలను వివరిస్తుంది.ఈ విధముగా ఈ గ్రంధము వేరు వేరు సంఖ్యలలో భాగాలుగా వివరింపబడింది కొన్ని గరుడ పురాణ ప్రతులను సౌపర్ణ పురాణము (భాగవత పురాణములో ఈ ప్రస్తావన ఉంది)అని కూడా పిలుస్తారు.వాయు పురాణములో వైనతేయ పురాణముగా చెప్పబడింది.పూర్వఖండము జీవము జీవితమూ వంటి అంశాలకు సంబంధించిన అంశాలపై వివరణ ఇవ్వబడింది.మిగిలిన ప్రేతఖండములో మరణానంతరము దహనము మొదలైన క్రియలకు సంబంధించిన విషయాల వివరణ ఉంది.19 వ శతాబ్దము 20 శతాబ్దము మొదట్లో గరుడపురాణ సరొద్దర అనే పేరుతో ప్రచురింపబడి ఎర్నెస్ట్ వుడ్,ఎస్ వి సుబ్రమణ్యం లు ఇంగ్లిష్ లో తర్జుమా చేసి ప్రచురించారు.కానీ ఇది గరుడపురాణము కాదు లూడో రోచర్ కలుగజేసిన అయోమయము వలన దీనినే గరుడపురాణము అని అనుకున్నారు. మొదటిసారిగా మన్మనాధ్ దత్ అనే అయన 20 వ శతాబ్దము ఆరంభములోఅనువాద ప్రతులను
ప్రచురించాడు.గరుడు (శ్రీ మహావిష్ణువు వాహనము అయిన పక్షి రాజు గరుక్మంతుడు) శ్రీ మహావిష్ణువు ద్వారా తెలుసుకున్న విషయాలను కశ్యప మహా మునికి చెప్పగా ఆ ముని నైమిశారణ్యములో ఇతర మునులకు వ్యాసునికి చెప్పగా గరుడ పురాణము పేరుతో ప్రజాబాహుళ్యములోకి వచ్చింది.
గరుడ పురాణములో వివరింపబడిన దానిని బట్టి విశ్వ నిర్మాణ శాస్త్రము శ్రీ మహావిష్ణువు లక్ష్మీ దేవి చుట్టూ పరిభ్రమిస్తూ ఉంటుంది. వారి కలయిక వల్ల మొత్తము విశ్వము సృషించబడింది అని గరుడ పురాణము చెబుతుంది. విష్ణువు మార్పు లేని యదార్ధము అంటే బ్రహ్మము అయితే లక్ష్మి దేవి మారుతూ ఉండే యదార్ధము అంటే మాయ గరుడ పురాణము శైవము,శక్తి,స్మార్త సంప్రదాయాలను కూడా వివరిస్తుంది అంతేకాకుండా గరుడపురాణములోని పూర్వ ఖండ 47 వ అధ్యాయములో హిందూ దేవాలయాల నిర్మాణము గురించి అనుసరించవలసిన పద్దతుల గురించి తెలియజేస్తుంది. గరుడ పురాణములో జాతి రత్నాలను గుర్తించే విధముకూడా తెలియజేయబడింది ప్రస్తుతము జెమాలాజి పేరుతొ ఈ శాస్త్రము ప్రసిద్ధి చెందింది. గరుడ పురాణము లోని పూర్వ ఖండము 93 వ అధ్యాయములో యాజ్ఞవల్క్య మహాముని ధర్మశాస్త్ర నియమాలను వివరిస్తాడు. వేదాలలో వివరింప బద్ద జ్ఞానాన్ని క్లుప్తముగా వివరిస్తాడు ధర్మ బద్దముగా డబ్బును ఎలా సంపాదించాలి వంటి అంశాలను వివరిస్తాడు. దానధర్మాలను కూడ వివరిస్తాడు.ఈ అధ్యయములోనే సత్ప్రవర్తన, అహింస వంటి ధర్మాల ప్రాధాన్యతను వివరిస్తుంది.
ఈ గ్రంధములో వేరు వేరు వర్ణాల వారు ఏ రకమైన ఆహారాన్ని తీసుకోవాలో చెపుతుంది. అందుచేతనే వేదాధ్యయనము చేసే బ్రాహ్మణులు జంతువులను చంపటం తినటం చేయకూడదని చెపుతుంది.ఉపనయనము చిన్నవయస్సులోనే చేయాలని కూడా చెపుతుంది ఇతర వర్ణాలవారికి తినే ఆహారము విషయములో ఉపనయనము వంటి విషయములో ఖచ్చితమైన నియమాలు ఏమి లేవు 108 వ అధ్యాయములో నీతి చర సిద్ధాంతాలు వివరింపబడ్డాయి అంటే ముఖ్యముగా ఇతరులతో ఏవిధముగా ప్రవర్తించాలో చెపుతుంది. మంచి స్నేహితులు సుఖాలు, జ్ఞానము సంపాదించే మార్గాలు లేనప్పుడు అటువంటి ప్రదేశాన్నివదిలివేయాలి అని చెపుతుంది. నిజాయితీగా బ్రతికే పురుషులను ఉత్తములుగా పేర్కొంటారు వారు వారి భార్యలపట్ల నిజాయితీగా ఉంటూ ధర్మబద్ధముగా సంపాదిస్తూ దానధర్మాలు చేస్తూ పుణ్యకార్యక్రమాలు నిర్వహిస్తూ ఉండాలి. గరుడపురాణములోని నీతిశాస్త్రములో నీతివంతమైన పాలన గురించి వివరింపబడింది. పూర్వకాండలోని 111 అధ్యమునుండి మంచి రాజు మంచి ప్రభుత్వమూ యొక్కక్ లక్షణాలను వివరిస్తారు పరిపాలన ఎప్పుడు ధర్మమూ న్యాయము సత్యము అనే ధర్మాలపైనా ఆధారపడి ఉండాలి అని చెపుతుంది. రాజు దేశాన్ని శత్రురాజులు దండయాత్రలనుండి కాపాడుతూ ప్రజలు భరించగలిగినత వరకే పన్నులు విధిస్తు పరిపాలన చేయాలి అని చెపుతుంది. ఆ విధముగా మంచి పరిపాలన ఆ రాజ్యము యొక్కఅభివృద్ధికి తోడ్పడుతుంది.
గరుడపురాణములో పూర్వకాండలోని ధన్వంతరి సంహితకు సంబంధించినవి అంటే ఆయుర్వేద వైద్యానికి సంబంధించినవి. వీటిలోని రోగనిర్ధారణకు సంబంధించి రోగాల లక్షణాలు మొదలైనవి వివరింపబడ్డాయి ఈ గ్రంధములో వ్యవసాయ ఉత్పత్తులు మూలికలు వాటి ఆరోగ్య ఉపయోగాలు కూడా వివరింపబడ్డాయి. పూర్వకాండలో దాదాపు 450 మొక్కల సంస్కృతము పేర్లు ఉన్నాయి.
గరుడ పురాణమంలోని 226 వ అధ్యాయము పశువులకు సంబంధించిన రోగాలు వాటి వైద్యము లను వివరిస్తుంది. ముఖ్యముగా అశ్వములకు సంబంధించినవి.పశువుల వైద్యానికి సంబంధించిన 42 రెండు మూలికల ప్రస్తావన కూడా ఉంది. పూర్వకాండలోని చివరి పది అధ్యయాలు యోగాకు నిర్దేశింపబడ్డాయి. కొన్ని సందర్భాలలో ఈ భాగాలను బ్రహ్మ గీత అంటారు ఈ భాగములోనే దత్తాత్రేయుని ప్రస్తావన ఉంటుంది ఈ అధ్యాయల లోనే వివిధ రకాల ఆసనాల గురించి వివరిస్తారు మెడిటేషన్, సమాధి ఆత్మజ్ఞానము మొదలైన వాటిని చేరటానికి యోగా చాలా అవసరము.మెడిటేషన్ నుంచి సగుణ నిర్గుణ లకు మారాలి. అంటే నిరాకారుడైన శ్రీ మహావిష్ణువును చేరటానికి ఒక గురువు ద్వారా సాధనచేయాలి అని చెపుతుంది.ప్రేతకాండలోని భాగాలు చావు చావు తరువాతి అంశాలను తెలియజేస్తాయి ఈ
భాగములోని శ్లోకాలు మొదలైనవి బహుశా అంత్యక్రియల సందర్భముగా ఉపయోగించేవి చనిపోయిన శిశువు అబితే రెండేళ్లు పూర్తికాని వారిని దహనము చేయకుండా పూడ్చిపెడతారు. వారికి ఇతర శ్రాద్ధ లేదా ఉదక క్రియలు అవసరము లేదు అని గరుడపురాణము చెపుతుంది. అట్టివారు రెండు సంవత్సరాలు పూర్తిచేసినాక వారి బంధువులు స్మశానానికి అంత్యక్రియలు నిర్వహించాలి. ఆ సందర్భముగా యమసూక్తాన్ని చదువుతారు.ఈ విధముగా గరుడపురాణము అనేక అంశాలను వివరిస్తుంది ముక్తి మార్గానికి దారి చూపుతుంది ఇది కేవలము ఎవరైనా చనిపోయిన సందర్భాలలో మాత్రమే వినే లేదా చదివే పురాణము కాదు అనేక మానవుని నైతిక ప్రవర్తన వంటి అంశాలను వివరించే శాస్త్రము.
రచన: రామా చంద్రమౌళి

అతను  అప్పుడు  పోస్ట్‌ గ్రాడ్యుఏట్‌  ఇంజనీరింగ్‌ విద్యార్థులకు
‘ రివర్స్‌ ఇంజినీరింగ్‌ ’ టాపిక్‌ బోధిస్తున్నాడు
మట్టిలోనుండి ‘ ప్లాస్టిక్‌ ’ అనే విష పదార్థాన్ని తయారుచేసి
మళ్ళీ ‘ ప్లాస్టిక్‌ ’ ను మట్టిగా మార్చలేకపోవడం గురించీ చెబుతున్నాడు
మనిషి తన రూపంలో మార్పు చెందకుండానే
మృగంగా మారగల మార్మిక విద్యను ఎలా నేర్చుకున్నాడో గాని
మళ్ళీ మనిషిగా రూపొందలేని
నిస్సహాయత గురించి కూడా చెబుతున్నాడు –
అప్పుడు .. ఆ క్షణం
విద్యార్థులకూ, ప్రొఫెసర్‌కూ .. కిటికీ దగ్గర ఒక సీతాకోకచిలుక
ఎప్పట్నుండో తచ్చాడుతూండడం కనిపిస్తోంది
గొంగళి పురుగు నుండి పరివర్తించిన సీతాకోక చిలుకకు
అప్పుడొక పూల మొక్కో .. ఒక చెట్టు కొమ్మో కావాలి
వెదుకుతూనే ఉందది –
వార్థక్యం మళ్ళీ తన బాల్యాన్ని వెదుక్కుంటున్నట్టు
రంగులు రంగులుగా విచ్ఛిన్నమౌతూ కలలు
నీడలు నీడలుగా వియుక్తమౌతూ అనుభవాలు –  అతను
సెలయేళ్ళు కలిసి కలిసి ఒక నదిగా మారడం గురించీ
ఒక నది మళ్ళీ పాయలు పాయలుగా చీలిపోయి
పొలాల్లోకి కాలువలు కాలువలుగా ప్రవహించడం గురించీ చెబుతున్నాడు
పొద్దంతా రెక్కలతో ఈదుతూ విహరించే
సీతాకోకచిలుకలూ, పక్షులూ రాత్రుళ్ళు
ఎక్కడ విశ్రమిస్తాయో .. అని ఆలోచించారు వాళ్ళు  హఠాత్తుగా
అప్పుడు ‘ చెట్టు ’ జ్ఞాపకమొచ్చింది అందరికీ
జీవితకాలమంతా
తన పూర్తి దేహాన్ని త్యాగం చేసే చెట్టు
నీడ, కాయలు , పళ్ళు , కర్ర , ఆకులు , అన్నీ ఇస్తూ
చివరికి  విసర్జిత కలుషిత వాయువును స్వీకరించి
జీవకోటికి ప్రాణవాయువును
దానం చేసే దాతృమూర్తి  అని  స్ఫురించింది –
చేప పుట్టగానే ఈదడం నేర్చుకున్నట్టే
చెట్టు పుట్టగానే  తపస్సులోకి వెళ్తుంది
జీవులనూ , స ృష్టినీ తేజోవంతం  చేసేందుకు –
‘ రివర్స్‌ ఇంజినీరింగ్‌ ’ పాఠం  చెప్పిన  ఆచార్యుడు
ఆ రోజు సాయంత్రం
తన వస్తువులన్నింటినీ పారేసి
మంచినీళ్ళ కోసం ఒక మట్టి కూజా
వంటకు రెండు మట్టి కంచుళ్ళు .. ఒక మట్టి పళ్ళెం
తన కుటుంబం కోసం నిరపాయ ఆహారాన్ని పండిరచుకునేందుకు
రెండు ఎకరాల ‘ మట్టి భూమి ’ నీ కొన్నాడు
తర్వాత  .. అతను ఆ సాయంకాలం
వాకిట్లో వాలు కుర్చీలో కూర్చుని
చాన్నాళ్ళ తర్వాత
చాలాసేపు నిర్మల విశాలాకాశాన్ని చూస్తూ ఉండిపోయాడు –
The Arable Land
Translated by U. Atreya Sarma
Teaching ‘Reverse Engineering,’
he explained,
“We can make the poisonous substance of plastic
from out of dirt, but
we can’t recycle it back into dirt,
and added,
“Nobody knows how the man has learnt the mystic art
of turning into a beast without having to change his form,
and he is too helpless to change back into man.
Then, the pupil and the teacher
spotted a butterfly, hovering about the window for some time.
The butterfly, just transformed from the caterpillar,
needed a flowering plant or the branch of a tree,
and was searching for it.
Like the old age that yearns to reclaim its childhood,
The desire shattering into different hues,
the experiences are breaking down into layers of shadows.
The teacher explained to the pupils
how the brooks join to form a river,
how a river divides into distributaries
to flow as channels into the fields.
“The butterflies and the birds
Wing about and float around during the entire day.
But where do they rest in the night?”
It suddenly struck them.
It was then that the “tree” hovered into their mind.
Sacrificing its entire body throughout its life
It presents us shade, leaves, fruit and timber.
Taking in the discharged polluted air
It gives out oxygen to the entire living kingdom.
Such a donor is a tree.
Like a fish taking to water as soon as born
so does the tree slide into meditation as soon as born
to illumine the life forms and the creation.
The professor who lectured on “Reverse Engineering”
Threw away everything that evening
and bought an earthenware
a jar for water, a couple of pots and a plate for cooking,
two acres of arable land for organic crops.
Later, that evening,
he reclined in an easy chair
and kept gazing at the serene sky
after a gap of many years.
 రచన : శుభశ్రీ అశ్విన్
పాకశాస్త్రంలో ఒక్కొక్కరిదీ ఒక్కో శైలి ఎవ్వరూ ఎవరికీ తీసిపోరు…మన మగువలందరూ వంటగదిలోకి ఒక్కసారి పరకాయప్రవేశం చేశారంటే ఇక వేరే చెప్పాలా!! వాళ్ళు చేసే వంటల ఘుమఘుమలు ఆ వీధి వీధంతా ఘుమాయించాల్సిందే!!
అటువంటి ఒక పాకశాస్త్ర నిపుణురాలు తన గురించి తను సరదాగా పాడుకుంటున్న ఒక పాట..
పేరడీ పాట : ఆహా ఏమి రుచి!!
@ ఎగిరే పావురమా సినిమా
ఆహా ఏమి రుచి అనరా మైమరచి….
నేనే గరిట పడితే అదరహో అంటారుగా!!!…
మీకేం కావాలో నాతో చెప్పండి…
నే చేసి పెడతాగా వంటలన్నీ చక-చక-చక-చక-చక-చక….
ఆహా ఏమి రుచి అనరా మైమరచి…
నేనే గరిట పడితే అదరహో అంటారుగా!!!
నేతిబీరకాయలతో చెట్నీ చేసేదా!!
గుత్తివంకాయలతో వేపుడు చేసేదా!??
ఆలూ కట్ చేసి ఫ్రెంచ్-ఫ్రైస్ చేసేదా??
మష్రూమ్స్ తోటి నేను మంచూరియ చేసేదా…
ఒకటా రెండా మరీ!!!ఎన్నో వెరైటీలే చేస్తాగా!!!
 ఆహా ఏమి రుచి అనరా మైమరచి…
నేనే గరిట పడితే అదరహో అంటారుగా!!
బీట్-రూట్ తో నేను రసమే పెట్టేయనా!!??
మపదా….
గుమ్మడికాయతోటి హల్వా చేసేదా?!!!!
చామదుంప ఫ్రై చేసి రసమే పెడితే మీరు..
మళ్ళీ ఇంకోసారి…అని అడిగేస్తారు…
ఇంకా చెప్పాలా!! పాకశాస్తృంలో నా ఘనతలనే!!??
ఆహా ఏమి రుచి అనరా మైమరచి…
నేనే గరిట పడితే అదరహో అంటారూగా….
నాకు రాని వంటంటూ ఏదీ లేదండి..
ఒక్కసారి తిని చూస్తే ఆహా! ఓహో! అని మీరే అంటారుగా….
మిమ్మల్నందరినీ నవ్వించడానికి ఒక చిన్న ప్రయత్నం చేశాను..
                       ధన్యవాదాలు!!
రచన – మోహన మణికంఠ ఉరిటి(మణి)
మనిషి దాగనీయకుమా
నీలో ఉన్న మహర్షిని..
రంగుల ప్రపంచాన్ని చూస్తూ,
నీలో ఉన్న రారాజుని నిద్రలోనే ఉంచితివి.
ఆనందం కోసం పరిగెడుతూ
నీ ఆత్మారాముడిని ఆదమరిచితివి
ప్రేమికుల ప్రేమకోసం పరితపించే నీవు,
నిన్ను నీవూ ఏనాడైన ప్రేమించుకున్నావా?
పురాణతిహాసాల్లో వర్ణించిన వారితో పోల్చితే,
నీలో ఉన్నవాడు రాముని కంటే ఆజానుబాహుడు,
కృష్ణుడి కంటే కొంటె వాడు, బుద్ధుడి అంతటి సిద్ధుడు,
అల్లాకి అనుచరుడు,  ఏసు, ఈశ్వరయ్యలంత కారుణ్యుడు.
నిన్ను నీవూ ఎరిగిననాడు,
నీ మాటలు తెనేపలుకులు,
నీ నవ్వులు హరివిల్లు లు,
నీ అడుగులు ఆదర్శబాటలు.
నీవాడు విశ్వాన్ని చుట్టి రాగలడు,
విశ్వానికి నిన్ను పరిచయం చేయగలడు.
నిన్ను నీవు ప్రేమించి చూడు,
నీ జీవితపు విజేతవి, జగజ్జేతవి నీవే..
రచన: చౌటపల్లి. నీరజ చంద్రన్
వేదించే మదికి
నివేదించే నివేదనలు
జ్ఞాపకాలు
గడచిన కాలానికి
మిగిలే గురుతులు
జ్ఞాపకాలు
వాడని సుమాల
సుగంధపు పరిమళాలు
జ్ఞాపకాలు
గతాన్ని గుర్తుచేస్తూ
వాస్తవంలో వర్తమానాలు
జ్ఞాపకాలు
కలతల ‘కల’వరానికి
స్వాంతనిచ్చే ‘స్వ’గతాలు
జ్ఞాపకాలు
వేకువ పిలుపులో
తొలిపొద్దు సంతకాలు
జ్ఞాపకాలు
అమృతాన్ని వర్షించే
అక్షరలక్షల కన్నియలు
జ్ఞాపకాలు
నవ్వుల సంతకాల
వెన్నెల తుణీరాలు
జ్ఞాపకాలు
చెలిమితో చేరిన
వెన్నెల్లో ఆడపిల్లలు
జ్ఞాపకాలు
తరగని నిధుల
పెన్నిధి భాండాగారాలు
జ్ఞాపకాలు
భావాలకు అందని
మనసు ముచ్చట్లు
జ్ఞాపకాలు
అటుఇటు వెరసి
జన్మజన్మల అనుబంధాలు
జ్ఞాపకాలు…..!!
రచన: కమల ‘శ్రీ’
ముద్దు ముద్దు మోములతో సున్నితమైన బుగ్గలతో
ముచ్చట గొలిపే చిన్నారులు
అమ్మ ఆలనా నాన్న పాలనా కరువై
గుప్పెడు పొట్ట నింపుకోడానికి బాలకార్మికులైనారు 
సున్నితమైన వారి చేతులు పనిముట్లు
పట్టుకుని రాటుదేలిపోతున్నాయి
మెత్తటి వారి పాదాలు వేసుకోడానికి
చెప్పులే లేక బొబ్బలేక్కుతున్నాయి
కడుపునిండా తిని ఎన్నిరోజులు అయినాయో
పొట్ట వెన్నుకి అంటిపోయింది
వంటి నిండా వేసుకోడానికి బట్టలే లేవు
తైల సంస్కారం లేని దుమ్ము పట్టిన జుట్టు 
పెన్ను పట్టుకొని రాయాల్సిన వారి హస్తాలు
వెల్డింగ్ పని చేస్తున్నాయి
అ అంటే అమ్మ ఆ అంటే ఆవు
అని చదవాల్సిన వారి గొంతు
ఆ రెంచీ తే ఈ బండి చూడు అంటున్నాయి
బరువైన మూటలు మోస్తూ వారి వీపు కందిపోతుంది
రోడ్డు పక్కనే పడుకుని సేదతీరుతూ
కోల్పోతున్నారు విలువైన బాల్యాన్ని 
**************************
రచన: – డాక్టర్ భీంపల్లి శ్రీకాంత్ 
దేశానికి వెన్నెముక అన్నదాత అంటున్నప్పుడల్లా
రైతన్నల మదిలో రాచపుండులా అనిపిస్తుంటుంది
అప్పులఊబిలో కూరుకుపోయిన ఎండమావి అన్నదాత
రైతు నాగళ్ళతో పొలాన్ని దున్నుతున్నప్పుడల్లా
తన ఆకలిని ఎప్పుడూ మర్చిపోతూనే ఉంటడు
అన్నాన్ని పండించే అసలైన అన్నదాత రైతన్న
యుద్ధవాతావరణంలా తుఫానుమేఘాలు కమ్మినా
ఎప్పుడూ ఆశనిరాశలతోనే జీవనాన్ని సాగిస్తుంటడు
కలలా బతుకీడుస్తున్న రైతన్న కన్నీటిసముద్రం
కరువురక్కసి రైతన్నలను పీడించి తరుముతుంటే
బతుకుపై ఆశలు మిణుకుమిణుకుమంటూనే ఉంటవి
ప్రతి అన్నం మెతుకు మీద రైతన్న బతుకుచిత్రం
అప్పులోళ్ళు బ్యాంకులోళ్ళు వెంటబడి వేధిస్తుంటే ఉరికొయ్యలను ముద్దాడే బక్కచిక్కిన ప్రాణాలు
ఉసురుతీస్తున్న నిరుపేద రైతన్నల అప్పులభయం
రచన: భమిడిపాటి స్వరాజ్య నాగరాజా రావు.
కొడిగడుతోంది దీపం
దైవపుఒడి చేరుతోంది,పాపం.
వేకువతో సమానంగా వెలుగులను పంచాలనే
ప్రయత్నంలోనే ప్రతిక్షణం జీవించి,
చీకటితెరలను తన శాయశక్తులా తెంచివేయాలనే
తాపత్రయాన్నిశ్వాసించిన ఈదీపం,
పాపం,తన చివరిక్షణాలను ఎదుర్కొంటోంది.
చీకటితెరలు తనని కప్పేస్తున్నా,
వెలుగురేఖలు తననివీడి వెళిపోతున్నా,
ధైన్యం లేకుండానే వెలుగుతోంది,
నిర్వికారంగానే మలుగుతోంది.
తన ఆఖరిశ్వాసను కూడా వెలుగును పంచుతూనే వదులుతోంది.
తనను వెలిగించిన వారికి కృతజ్ఞతను అలా తెలుపుకుంటోంది.
తను పోతేనేం?
మరోదీపం వెలిగించబడుతుందని తెలుసు,
తను లేకపోతేనేం?
మరోదీపం వెలుగును పంచుతుందని తెలుసు.
కర్తవ్యాన్ని నెరవేర్చగలిగానన్నఆనందమే
ఆదీపపు మోములో వ్యక్తమౌతోంది.
కోడిగడుతున్నానన్నఆవేదనకన్నా
కర్తవ్యనిర్వహణలో మలుగుతున్నాననే ఆనందంతో
దీపపుమనసు సంతృప్తమౌతోంది. 
 రచన: బక్కారెడ్డి
ఓటరును నేను ఓటరును
నేతల తల రాతల బ్రహ్మదేవున్ని
ప్రజాస్వామ్యంలో కడు నేర్పరిని
రాజకీయ గాలాలకు చిక్కని వాన్ని
ఓటును వరముగా ఇచ్చే దేవున్ని
ఓటును’నోటుకు’అమ్మని వాన్ని
‘అమ్మ’లేక కాదు!
ఆత్మ కోర్టులో ముద్దాయిగా
నిలబడాలని లేదు!
‘నోటా’మీట నొక్కబోను.
నోటాకు పడే ఓట్లు
ప్రజాస్వామ్య కోటకు తూట్లు
ఐదేండ్ల ఆయువిచ్చే దేవున్ని!
అయినా పాపం పండితే
యమ పాశం వేయలేని వాన్ని!
బహిరంగ సభల్లో జనప్రధర్శనకు
లారీల్లో ఊరేగే ఓటరు దేవున్ని!
దేవుడు దేవుడే గదా!
వెలువడే ఎన్నికల ఫలితాలు
ఓటరు దేవుల్ల చైతన్య వరాలు!
“””””””””””””””””””””””””””””””””””””””””””””
రచన: శ్రీమతి నండూరి సుందరీ నాగమణి

‘నేను వడ్డించిన రుచులు , చెప్పిన కథలు’ రుచి చూసారా? కథలు విన్నారా? ఈ కమ్మని పుస్తకమును వండిన పాక శాస్త్రవేత్త శ్రీమతి సంధ్య యల్లాప్రగడ గారు. ఇవి వంటలు మాత్రమేనా? కాదు… కాదు… వంటలతో పాటు, రుచులతో పాటుగా కమ్మని కథలు, కబుర్లూ…
రచయిత్రి సంధ్య గురించి కొత్తగా చెప్పవలసినదేమీ లేదు. పాఠకులందరికీ తాను పరిచయమే. గద్వాలలో పుట్టి, కొల్లాపూర్ లో పెరిగి, హైదారాబాద్ వచ్చి, వివాహానంతరము అమెరికా పయనమై అక్కడే స్థిరపడ్డారీ రచయిత్రి. ఎన్నో పట్టాలను పొందిన ఈ చదువుల సరస్వతి ఎన్నో రచనలు చేసారు, చేస్తున్నారు. చక్కని పద్యాలను కూడా రచించే ఈ రచయిత్రిది, సేవా కార్యక్రమాలలో కూడా అందె వేసిన చేయి.
ఈ పుస్తకములో ‘బుట్టోపాఖ్యానము’ నుంచి, ‘టమాటో స్ప్రింగ్ రోల్సు’ వరకూ మొత్తం నలభై రెండు రుచుల కథలు ఉన్నాయి. మొదలు పెట్టటమే ఆలస్యం… ఆపకుండా తుదివరకూ చదివించే శైలి సంధ్య గారి స్వంతం.
‘సుబ్బయ్య గారి బుట్ట భోజనము’ రుచి నోరూరిస్తుంది. సంధ్య గారి శ్రీవారు బుట్ట కొరకై పడిన ఆరాటం, ఆపై ఆ బుట్ట కోసం సంధ్య పడిన పాట్లు, ఇంచుమించుగా నాలుగు గంటల ఆలస్యంతో బుట్ట తెరచి, పడిన భంగపాటు, మనలను నవ్వులలో ముంచి తేల్చుతాయి. ‘వంకాయోపాఖ్యానము – మెంతి కారము’ కథ, గుత్తి వంకాయ మెంతికారం పెట్టి తయారు చేసే విధానంతో పాటుగా, గుప్పెడు గుప్పెడు నవ్వులలో దొర్లిస్తుంది.
‘ఆవడలు – ఊడిన పళ్ళు’ కథలో తమ్ముడి స్నేహితుడి కొత్త భార్య చేసిన ఆవడల గురించి చదివితే నవ్వు ఆగదు… ‘గుమ్మడి పులుసు, వివాహంలో విరహాలు’ కథలో సంధ్యగారు పెళ్ళి సమయంలో తనను పెళ్ళికొడుకు గారు కలవాలని ఆరాటపడటం, ఆ పెళ్ళిలో తిన్న పులుసులో గుమ్మడి ఉందో లేదో కానీ అంటూనే ఈ ఆరాటాలు, పెద్దల ఆగ్రహాలు అన్నీ చక్కగా వివరించి, చివరాఖరున మనకు గుమ్మడి పులుసు వడ్డిస్తారు. అదేనండీ… ఎలా తయారుచేయాలో వివరంగా చక్కగా చెప్పారన్న మాట! ‘ఒక పెసరట్టు’, ‘అమెరికాలో ఆవకాయ’ చిన్నవే అయినా చక్కని మినీ కథలు.
‘రవ్వదోశ పెళ్ల పెళ్ల – తింటే కరకర’లో రవ్వదోశ ఎలా తయారు చేయాలో వివరంగా, సులువుగా వివరించారు సంధ్య, ‘చంటబ్బాయ్’ చిత్రంలోని శ్రీలక్ష్మిని మనసారా తలచుకొంటూ… ‘రోటిమ్యాటిక్ మ్యాజిక్’ కథ ఒక్క క్షణం అమెరికా వాళ్ళను తలచుకొని అసూయ పడేలా చేస్తుంది, ఎందుకంటే, ఇక్కడ ఇండియాలో అలాంటి పూటకూళ్ళమ్మ ఊహూ, కాదు… ‘రోటి కూళ్ళమ్మ’ దొరకదుగా… అందుకని… చాలా చక్కగా అది పనిచేసే విధానాన్ని, ప్రతీరోజూ రొట్టెలు తినే విలాసాన్ని అందంగా వివరించారు, దాన్ని తన నెచ్చెలిగా, వంటలక్కగా, అన్నపూర్ణమ్మగా అభివర్ణిస్తూ…
‘శనగ దోశ నా అజ్ఞానము’ కథలో సంధ్య దోశను ఏ పిండితో వేసారో తెలుసుకోవాలంటే మరి మీరే చదవాలి… నవ్వీ నవ్వీ కడుపు చెక్కలైపోయింది నాకు. ఆ తరువాత అసలైన శనగ దోశ ఎలా చేసుకోవాలో విపులీకరించారు. ఇలాంటి కథే ‘వంటగది – ఒక ప్రయోగశాల’ కూడా… అలాగే ‘ఈరోజు మా శ్రీవారి పుట్టినరోజు’ కథలో కూడా నవ్విస్తూనే, పెసరపప్పు పూర్ణాలు ఎలా చేయాలో చెప్పేసారు… ‘దిబ్బరొట్టె దోశగా మారిన వైనం’ కథలో ఇంటింటి కథను చెప్పారు. ఎవరింట్లోనైనా చిరగని దోశ ఉంటుందా మరి? బామ్మ ‘ఎల్లో స్పాంజీ’ కథ తెలుసా మీకు? మరి చదివేసి, దానితో పాటు గుజరాతీ ధోక్లా ఎలా చేయాలో కూడా తెలుసుకోండి. ‘అక్షయపాత్ర – ముద్దపప్పు’ కథలో అమెరికాలో దొరికే అక్షయపాత్ర (ఇన్స్టెంట్ పాట్) గురించి చెబుతూ, దానిలో వీజీగా చేసుకోగలిగే వంకాయ కూర గురించి వివరించారు సంధ్య. ఈ కథ లోనే ముద్దపప్పు గురించి, బాల్యంలో జరిగిన రామరావణ యుద్ధాలు కూడా స్మరించుకుంటారు రచయిత్రి. మనకి చిరునగవులు లీలగా, పెదవులపై కదలుతుండగా, చదువుతూ ఆ రుచిని ఆస్వాదిస్తాము.
‘ముత్తైదువ’గా మామిడికాయను ఇంటికి పిలిచి సలక్షణంగా సత్కరించి, ముక్కలపచ్చడిగా మలచటం సంధ్యగారికే చెల్లింది. అమ్మ ‘పోపుల డబ్బా’ ఆత్మీయతానురాగాల జ్ఞాపకాల మిశ్రమంగా మెరిస్తే, ‘అనుకోని అతిథి’ (లో) మన ఇంటికి ఏతెంచినపుడు, అత్యల్పకాలంలో వండి వడ్డించే రెసిపీలు ‘జీరా రైస్,’ ‘మిర్చి కా సాలన్’, ‘దాల్ తడకా’ నిమిషాల్లో చేసేసి, ఇల్లాలి తడాఖా చూపించాలంటూ చెప్పారు. ఇక ‘వాంగీ బాత్ తో బాదటము’ అనే అధ్యాయంలో వాంగీ బాత్ కథను, అనుభవాలను చక్కగా చెబుతూనే, అది ఎలా చేయాలో అలవోకగా చెప్పేసారు సంధ్య. ‘అతిథులనలరించే వంటలు’లో చేదెక్కిన వంకాయ చేసిన గడబిడ చెబుతూనే, ‘సాబూదానా కిచిడీ’ తయారీని కూడా చూపించారు.
‘వంటలు ఆ గదిలో ప్రమాదాలంటూ’ హెచ్చరిస్తున్నారు, తన పోలికే వచ్చిన తన అక్క కొడుకు, అన్నంతో తినటానికి తయారు చేసిన ‘పెసరపప్పు’ను తలచుకొంటూ… ‘క్యాప్సికమ్ రైస్ తో జీవిత పాఠాలు’ నేర్పిస్తున్నారు, ఆ వంటకం ఎలా తయారు చేసి, వారి శ్రీవారిని మెప్పించారో వివరంగా తెలియజేస్తూ… ‘ఔరా, ఎవరి వారైనా ఇంతేనా?’ అని ముక్కున వేలు వేసుకోక తప్పదు, చదువరులెవరైనా…
‘డ్రై ఫ్రూట్స్ తో స్వీటు’, ‘సమోసా నూనె లేకుండా’ ఈ రెండూ ఆరోగ్యప్రదమైన వంటలు, విశదంగా వ్రాసారు ఎలా చేసుకోవాలో… చాలా బాగున్నాయి రెండూ కూడా… ‘ఇడ్లీతో చెడుగుడు’ పైన చెప్పిన ఆవడల కతనే గుర్తు చేస్తుంది… బాగా నవ్వించారు.
‘కెవ్వు కాయ – కాకర కాయ’ లో ఆ కాయతో పులుసు చేసుకునే విధానం భలే చెప్పారు ‘మన వంటగది ఒక ప్రయోగశాల’లో కొబ్బరి మహిమను తెలుపుతూ, రకరకాల కొబ్బరి వంటలు, కొబ్బరి రైస్, కొబ్బరికాయ మామిడికాయతో పచ్చడి, కొబ్బరి కేక్ ల తయారీ నేర్పించారు. ‘ఇదే పుస్తకములోని మరొక చోట కూడా ‘కొబ్బరి అన్నము – స్వర్గానికి జానెడు దూరము’ అంటూ కేశ సంపదకు కొబ్బరి తల్లి చేసే సేవ వివరించి, చక్కని కొబ్బరి అన్నపు తయారీని తెలియజేసారు.
‘వంటకు సాయం’ అనే అధ్యాయంలో వంటకు సహాయపడే వివిధ అధునాతన సామాగ్రి – కుక్కర్, మిక్సీ గ్రైండర్, రిఫ్రిజిరేటర్, ఇన్స్టెంట్ పాట్, మైక్రో వేవ్ ల ఉపయోగాల గురించి మధురంగా ప్రసంగించారు. ‘గుడి పులిహోర రహస్యాన్ని’ చెవిలో చెప్పిన సంధ్య, ‘అమ్మలాంటి ఊరగాయ’ అంటూ ఆవకాయ తొక్కును పరిచయం చేసేశారు.
రాబోయేది, ధనుర్మాసం… కమ్మటి వేడి వేడి పొంగలి గుర్తు వస్తోంది, అవునా? ‘చిటికెలో పొంగలి’ ఆ జ్ఞాపకాలను వెలికి తెస్తూ, త్వరలోనే మనం చేసుకుంటామని, ఆ రెసిపీని తెలియజేస్తోంది. ‘బొంత కాకర పులుసు – వింతలు’ ఆకాకరకాయ పులుసును ఎలా చేసుకోవాలో వివరిస్తోంది. ‘టమాటో చెట్నీ’ ప్రకరణంలో టమాటోలతో నిల్వ పచ్చడి తయారీ విధానం చెప్పిన తీరు అమోఘం. ‘హిట్టా… ఫట్టా…’ సంధ్య గోధుమపిండి హల్వాతో, కొండల్ గారు పడిన తిప్పలు… వహవ్వా అంటూ పొట్ట కదిలేలా నవ్విస్తాయి.
‘వంటా వార్పు’ ప్రకరణంలో అమ్మవారికి సంధ్య చేసిన రకరకాల నైవేద్యాలను తన శ్రీవారు ఫలహారాలుగా స్వీకరించిన విధానము చెప్పిన పద్ధతి చదువుతూ ఉంటే చాలా ఉల్లాసంగా ఉంటుంది పాఠకులకు. ఇంకా ‘ఆలుగడ్డతో అగచాట్లు’ లో ఆలూ, మెంతికూర వంటకం, ‘టమాటో స్ప్రింగ్ రోల్సు’ తయారీ విధానం బహు చక్కగా ఉన్నాయి.
ఇంకా ఈ పుస్తకంలో ఆసక్తిదాయకమైన అంశాలు ‘వంటగది – గుండెకాయ’, ‘ఊరగాయలు’, ‘కాకరకాయ-క్యావ్ క్యావ్, తింటే వావ్ వావ్’ (స్టఫ్డ్ కరేలా), ‘ఎగ్ లెస్ – స్పాంజ్ కేక్’, ‘జంతికలా కారప్పూసా’ మొదలైనవి చదివే కొద్దీ ఎంతో వివరణాత్మకంగా, వినోదాత్మకంగా ఉన్నాయ్.
ఇంత చక్కని పుస్తకాన్ని మనకందించిన రచయిత్రి సంధ్యా యల్లాప్రగడ గారు అభినందనీయులని అనటంలో ఎలాంటి సందేహమూ లేదు. రచయిత్రి కలం నుంచి మరిన్ని మంచి గ్రంథాలను ఒక పాఠకురాలిగా ఆశిస్తున్నాను.
***
