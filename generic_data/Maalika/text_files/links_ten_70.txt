రచన: మన్నెం శారద 
చేతి గడియారంలోకి చూసేడు.
అయిదున్నరవుతోంది.
తూర్పు తెల్లబడుతోంది.
పక్షులు రొదచేస్తూ గూళ్లు వదలి వినీలాకాశంలోకి ఎగురుతున్నాయి. తెల్లవార్లూ అంతులేని ఆలోచనలతో, గతంలోని జ్ఞాపకాలతో నిద్ర కరువైంది.
ఏదో నీరసం!
కళ్ళలో అలసట!
కళ్లు మూతలు పడుతున్నాయి.
చలగాలికి కాస్త శరీరం వొణుకుతోంది. అయినా అతను లేవలేదు.
గుమ్మంలో స్వాతి నిలబడి వుండటాన్ని అతను గమనించాడు. కానీ చూడనట్టుగా ఊరుకున్నాడు.
“మమ్మీ” నానీ పిలుస్తున్నాడు స్వాతిని.
“ఊ”
మాటలు సారధికి వినబడుతున్నాయి.
“అంకుల్ నిద్రపోతున్నారా”? నానీ అడుగుతున్నాడు
“తప్పు- ఆయన్ని అంకుల్ అనకూడదు”
“మరి ఏమని పిలవాలి?” అక్షరాల్ని కూడదీసుకుని అంటున్నాడు.
“ఆయన అంకుల్ కాదు. డాడీ, డాడీ అని పిలవాలి” స్వాతి చెప్పింది.
“డా…డీ” నానీ గొంతులో ఆశ్చర్యం సారధికి అర్ధం అవుతోంది.
“వెళ్ళి డాడీని లేపి లోపలికొచ్చి పడుకోమని చెప్పు నానీ” అంది స్వాతి.
నాని దగ్గరగా వస్తున్నట్టుగా చిన్న పాదాల చిరుసవ్వడిని బట్టి గ్రహించేడు  సారధి. అయినా కళ్ళు తెరవలేదు.
నాని సారధిని తట్టి పిలిచేడు.
“డాడీ!”
సారధి కళ్ళు విప్పి ఆ పసివాడిని చూసేడు.
లోకం గురించి ఏమీ తెలీని చిన్నారి వయసు!
కన్నతండ్రి భూమ్మీద లేడు! తల్లి ఎవర్ని చూపించి “డాడీ” అను అంటే ఆ వ్యక్తిని తండ్రిగా భావించి పిలిచే అనూయకపు వయసు!
ఊహ కొద్దిగా తెలుస్తున్నా, డాడీగా కొంతకాలం ఎరిగిన మనిషి ఆకస్మాత్తుగా మాయం కావడం- మరో వ్యక్తి “డాడీ”గా యింట్లోకి రావడంలో గల తిరకాసుకి అర్థం ఎలా తెలుస్తుంది?
సారథి నానీని దగ్గరగా తీసుకున్నాడు.
ఆప్యాయంగా ఆ పసివాడి తలపైన చేత్తో నిమిరి నుదుటిపైన ముద్దు పెట్టుకున్నాడు సారధి.
“అమ్మ నిన్ను లోపల పడుకోమంది” చెప్పేడు నాని.
సారధి బద్ధకంగా లేచేడు.
తిరిగి పడుకుంటే రోజంతా లేవటం కష్టం. అంచేతనే సారధి బద్దకాన్ని వదిలించుకునేందుకు బాత్రూంలోకి నడిచేడు.
అతను స్నానం చేసి లోపలికి వచ్చేసరికి స్వాతి డైనింగ్ టేబుల్ దగ్గర బ్రేక్ ఫాస్టు రెడీ చేసింది.
సారధి బ్రేక్ ఫాస్టు పూర్తి చేసేలోగానే నానీని స్కూలుకి వెళ్ళడానికి తయారు చేసింది స్వాతి.
“డాడీ, ఆయా వచ్చింది. స్కూలుకెళ్తూన్నా” నానీ సారధికి టాటా చెప్పి స్వాతి బుగ్గపై ముద్దు పెట్టి పరిగెత్తాడు.
నానీ “డాడీ” అని పిలిచినప్పుడల్లా సారధికి మనసు ఆదోలా అవుతోంది. ఆతను అక్కడే నిలబడ్డ స్వాతి కళ్ళలోకి అదోలా చూసేడు.
స్వాతి తల దించుకుంది.
“నేనే… ఆలా పిలవమని చెప్పేను వాడు అంకుల్ అని పిలిస్తే… నలుగురికీ వింతగా వుంటుంది. పైగా కొంత వయస్సు వచ్చేకా వాడు … అలా పిలవమన్నా పిలవలేడు… అందుకునే” సంజాయిషీ యిస్తున్నట్లుగా అంది స్వాతి.
“ఎందుకు ఏదో తప్పు చేసినట్లుగా చెబుతావు. వాడు ఈ  రోజు నుంచి నా బిడ్డేగా! కాకపోతే ఈ క్రొత్త పిలుపు  నాక్కాస్త  వింతగా వుంది. అంతే!” అంటూ సన్నగా నవ్వేడు సారధి.
స్వాతి ఏమీ మాట్లాడలేదు.
మౌనంగా అతనికి టవల్ అందించింది.
అతను చెయ్యి తుడుచుకుని హాల్లోకి రాగానే- పాలిష్  చేసిన బూట్లు ఎదురుగా పెట్టింది.
ఇస్త్రీ చేసిన కర్చీఫుని అందించింది.
సారధి క్రీగంట స్వాతిని కనిపెడుతూనే వున్నాడు.
అన్ని పనులూ చేసుకుపోతున్నా- ఆమె ముఖంలో ఏదో కంగారు- శరీరంలో మరేదో వింత వణుకూ అతనికి కన్పిస్తూనేవున్నాయి.
అతను ఆమె వంక సూటిగా చూసినప్పుడు ఆమె అతని కళ్ళలోకి చూడలేక తల దించుకొంటోంది ఏదో తప్పు చేసినట్లుగా.
“స్వాతీ!” అతను చాలా నిదానంగా పిలిచేడు.
“ఊ”
“నేను నీకు భయంకరంగా కన్పిస్తున్నానా?” అతని ప్రశ్నకి ఆమె తడబడింది. కంగారుగా చూసింది. ఏదో చెప్పాలని ప్రయత్నించి విఫలమయినట్లు వణుకుతున్న పెదవులని నొక్కి పెట్టి తల దించుకొని నిలబడింది.
ఆమెనలా చూసేసరికి సారధికి జాలి కల్గింది.
“ఈ పనులన్నీ నాకు అలవాటే! నేను ఇవన్నీ చేసుకోగలను! నువ్వెందుకు అవస్థ పడతావు?”
ఆమె మాట్లాడలేనట్లు చూసింది. ఆ కళ్ళు బాధతో రెపరెపలాడేయి!
“నేను నా మనసుని పంచుకుని నన్ను సుఖపెట్టగల భార్య కావాలని కోరుకున్నాను. నా పనులన్నీ చేసిపెట్టే దాసీని మాత్రం కాదు” అని అతను వెళ్ళిపోతుంటే స్వాతి కళ్ళలో నిలిచిన నీళ్ళు చెంపల పైకి జారేయి,
స్వాతి చాలాసేపు స్థాణువులా అలానే నిలబడి చూస్తుండిపోయింది. ఆమెకు తెలియకుండానే గుండెలో గుబులు చోటు చేసుకుంది.
“ఏం చేస్తున్నావమ్మా స్వాతీ!” పక్కింటి జానకమ్మ ఉంది పిలుపుకి వులిక్కి పడి వెనక్కి తిరిగి చూసింది స్వాతి.
స్వాతి కళ్ళ నీళ్ళు ఆమె కంట పడనేపడ్డాయి.
“నేనేనే తల్లీ ! ఏవిఁటలా దిగులుగా వున్నావు? కొంపదీసి కొత్త మొగుడు అప్పుడే పెత్తనం మొదలెట్టాడేవిటి?” ఆమె దీర్ఘాలుతీసి మాట్లాడుతుంటే స్వాతికి కంపరమనిపించింది.
జానకమ్మకేసి అదోలా చూసిందే తప్ప- ఏమీ అనలేక పోయింది. స్వాతి తన మాటలకి సమాధానం చెప్పకపోగా ఆమె మొహంలో మారిన రంగులు జానకమ్మకి చాలా ఆనందాన్ని కలిగించాయి.
“పాపం! నిన్ను చూస్తే జాలేస్తుంది. నువ్వు గుర్తొచ్చినప్పుడల్లా నా గుండె తరుక్కుపోతుంది.” అంది ముక్కు చీదేస్తూ జానకమ్మ.
ఆమె మాటలు అర్థంకానట్లుగా చూసింది స్వాతి.
జానకమ్మ చతికిలబడి కూర్చుంది.
“అలా కింద కూర్చున్నారే. కుర్చీలో కూర్చోండి” అంది స్వాతి.
“ఇలా కూర్చుంటేనే నాకు హాయిగా వుంటుంది. అమ్మాయి! కాస్త కాఫీ వుందా? అబ్బబ్బ… ప్రాణం కొట్టుకు పోతోంది. పెద్ద ముండని కదూ!” అంది.
స్వాతి లోపలికెళ్ళి ఫిల్టర్ లో డికాక్షన్ వేడిచేసి పాలు కలుపుకొచ్చి జానకమ్మ కందించింది.
జానకమ్మ గ్లాసుని పమిట కొంగుతో చుట్టిపట్టుకుని ఊదుకుంటూ తాగుతూ “ఏమిటో సుఖాన్నున్న ప్రాణం దుఃఖాన పెట్టుకున్నావనిపిస్తుంది నాకు. బంగారంలాంటి ఉద్యోగాన్ని వదలుకొన్నావ్! ఏమో నువ్వు కోరి కష్టాల్ని నెత్తికెత్తుకున్నావనిపిస్తోంది. పిచ్చిపిల్ల!” అంది తెచ్చిపెట్టుకొన్న ప్రేమ నటిస్తూ జానకమ్మ.
“నేనలా అని ఏమీ అనుకోవటం లేదు పిన్నిగారూ! మీ మాటలే నాకు అర్థం కావటం లేదు…” అంది మెల్లగా.
“అందుకేగా నిన్ను పిచ్చిపిల్ల అంది. ఏమో నాకు మాత్రం నువ్వు తొందరపడ్డావనే అనిపిస్తోంది. నీకింత అర్జంటుగా పెళ్ళెందుకు చెప్పు” కాస్త మందలింపుగా అన్నట్లుగా ఆమె అంటుంటే స్వాతి విస్తుపోయింది.
“అంటే?”
“అంటే నా బొంద! అదేనే తల్లీ! ఈ కాలపు ఆడపిల్లలకి అసలు తలకాయే లేకుండా పోతోంది. భర్తపోయినా మిగిలిన మంచి జీవితాన్ని పాడుచేసుకొన్నా ననిపిస్తోంది.”
ఆవిడ సూటిగా చెప్పకుండా అడ్డదిడ్డంగా అంటున్న మాటలకి విసుగు కలుగుతోంది స్వాతికి. కాని ఆవిడేదో తనకి తెలియని విషయాన్ని చెప్పటానికి ప్రయత్నిస్తోంది. ఏవిటది? ఏదో ఆరాటం ఆమెలో క్రమక్రమంగా పెరుగుతోంది.
“రెండు మూడేళ్ళు ఆగితే ఆ ముసిలోడు అంటే నీ మామగారు గుటుక్కు మనేవాడు. నీకా ఒక్కగానొక్క బిడ్డ. ఆస్తంతా చచ్చినట్లు నీ చేతికి దొరికేది. మొగుడు లేకపోతేనేం మహారాణిలా వుండేది జాతకం! ఈ పనికిమాలిన  పెళ్లివల్ల ఆ ఛాన్సు కాస్తా చక్కాబోయింది.”
స్వాతి తేలిగ్గా ఊపిరి తీసుకుంది.
అవన్నీ ఆమె చెప్పకపోయినా తనకి తెలుసు. ఇది  క్రొత్త విషయం కాదు. తను అన్నింటికి సిద్ధపడే ఈ పెళ్ళి చేసుకుంది.
“నాకు తెలుసు పిన్నిగారు!” అంది.
“ఏమిటి తెలుసునమ్మాయి? నీ గురించి ఆలోచిస్తే నా గుండె తరుక్కుపోతుంది తెలుసా? పసి వెధవ; మొగాడి మొదటి పెళ్ళాం పిల్లల్ని చూడ్డం రెండో పెళ్ళానికి విధాయకమవుతుంది గాని, రెండో పెళ్ళిచేసుకున్న ఆడదానిపిల్లల్ని ఏ మగాడు తన పిల్లల్నిగా చేరదీస్తాడు ? మగాడి పుట్టుకే అంత తల్లి; తనది అనుకున్న ఆడదాన్ని మరొకడు ముట్టుకున్నాడని తెలిస్తే పశువు అయిపోతాడు. ఏమో, నాకయితే నమ్మకం లేదు. బిడ్డజాగ్రత్త సుమీ. పెద్దముండని. నాబిడ్డలాంటి దానివని జాగ్రత్త చెపుతున్నాను. సారధి ఎంత చెడ్డా నీ బిడ్డకి తండ్రికాలేడు. నీ మీద మోజుతో వాడిని దగ్గరికి తీసినా అది నటన అవుతుందే తప్ప గుండెలోంచి పొంగే ప్రేమ మాత్రం కాదు” అంది ఖచ్చితంగా జానకమ్మ.
స్వాతి ఆ మాటలకు నిశ్చేష్టురాలయింది.
“నే వెళ్ళోస్తానే తల్లీ!” జానకమ్మ పైకి లేచింది. స్వాతి ఆమె మాటల్ని విపించుకోలేదు. గుండెల్లోంచి దుఃఖం పైకి ఎగదన్నుతోంటే మునిపళ్ళతో పెదవుల్ని నొక్కి పట్టింది. జానకమ్మ మాటల్లో సత్యం వుందని అంతరాత్మ ప్రభోథిస్తోంది. కాని సారధి అలాంటి వాడు కాదని మనస్సాక్షి  చెబుతోంది. కేవలం అతను మోజు కొద్ది తనని పెళ్ళి చేసుకొనివుంటాడంటే నమ్మలేకపోతోంది.
అందమైనవాడు!
మంచి పొజిషన్ లో వున్నవాడు!
కావాలంటే తనకన్నా అన్ని విధాలా ఉన్నత స్థానంలో వున్న ఆడదాన్ని భార్యగా పొందగల అర్హత అతనికి వుంది.
అతన్ని జానకమ్మ చెప్పిన రీతిలో అన్వయించుకొని ఆలోచించలేకపోతోంది స్వాతి. కానీ ఏదో భయం గుండెలో గూడు కట్టేసుకుని ఆమెని హాయిగా బ్రతకనివ్వటం లేదు.
జానకమ్మ వెళ్ళి అరగంటయినా స్వాతి తేరుకోలేక పోయింది. ఆమె విడిచి వెళ్ళిన విషవాయువుల ఘాటు ఆమె మెదడు పైన చాల బాగా పనిచేయటం మొదలు పెట్టింది. స్వాతి భరించ లేనట్లు వెక్కి వెక్కి ఏడ్చింది.
సాయుత్రం ఆరుగంటలవుతోంది. సారధి, నానీ క్రింద ఆవరణలో క్రికెట్ ఆడుతున్నారు. సారధి బేటింగ్ చేస్తున్నాడు. నానీ బంతి విసురుతున్నాడు.
“డాడీ! డాడీ! నేను బేటింగ్ చేస్తాను డాడీ!” సారధి చొక్కాపుచ్చుకొని లాగుతూ గారాలు పోతున్నాడు నాని.
“నీ ముఖం; నువ్వు బేట్ ఎత్తలేవు” సారధి నచ్చచెబుతున్నాడు.
“లేదు డాడీ! ఎత్తగలను. మమ్మీ యిప్పుడే ఆమ్లెట్ పెట్టిందిగా.  హార్లిక్సు కూడా తాగేను.”  క్రింద సారధి, పైన బాల్కనీలోంచి చూస్తున్న స్వాతికూడా ఒకేసారి నవ్వేసేరు.
సారధి పైకి చూసేడు.
స్వాతి సిగ్గుపడ్డట్టుగా మొహం తిప్పుకొంది.
“సరే! ఇదిగో బేట్ ! కానివ్వు!”
సారధి బేట్ అందించి – బంతి తీసుకుని దూరంగా వెళ్ళేడు.
క్రింది క్వార్టర్ అరుగుమీద కూర్చుని ఇదంతా చోద్యంగా చూస్తోంది జానకమ్మ, ఆమె కళ్ళు అసూయతో  భగ్గుమంటున్నాయి.
నానీ సారధి విసిరిన బంతిని కొట్టబోయేడు.  బంతి బేట్ కి దొరక లేదు. బేట్ నుదుటికి కొట్టుకుంది.
“అమ్మా” అంటూ నానీ క్రింద పడ్డాడు.
సారధి పరుగున వచ్చి నానిని పట్టుకున్నాడు.
స్వాతి హడావుడిగా రెండేసి మెట్లు దూకుతూ క్రిందకు వచ్చేసింది.
అప్పటికే సారధి నానీని భుజమ్మీద వేసుకుని గేటు తీసుకొని బయటకెళ్ళిపోయేడు.
స్వాతి గుండె చెదరింది. వాడి నుదిటి మీద కారుతున్న రక్తం చూసి సహించలేకపోయిందా తల్లి హృదయం!
ఒంటరిగా, వాడే లోకంగా బ్రతకటం చేతనేమో- వాడిమీద చిన్న దోమవాలినా ఆమె తల్లడిల్లిపోతుంది.
ఆమె కళ్ళలోంచి నీళ్ళుపొంగేయి!
“అయినా పసిపిల్ల వాడి చేతికంత పెద్ద బేట్ యిస్తారా? కన్న వాళ్ళయితే కదూ కష్టాలు తెలిసేది?” జానకమ్మ రంగంలోకి వచ్చేసింది.
స్వాతి మాట్లాడకుండా మెట్లెక్కింది.
సారధి తిరిగి వచ్చేవరకూ జానకమ్మ ఏదో పేలుతూనే వుంది.
సారధి నానీని పక్కమీద పడుకోబెట్టి ఫాన్ వేసేడు.
నానీ తలకి బాండేజ్ వేసుంది. “స్వాతీ! కాస్త హార్లిక్సు తీసుకురా” స్వాతి కదల్లేదు.
సారధి ఆశ్చర్యంగా వెనక్కి తిరిగి చూసేడు.
నిశ్శబ్దంగా ఏడుస్తూందావిడ.
“ఛ; ఏవిటిది చిన్న పిల్లలా! ఆడుకునే పిల్లలకి దెబ్బతగలదా? అయినా అదేం పెద్ద దెబ్బ కాదులే; కాస్త నిద్ర పట్టడానికి ఇంజక్టన్ యిచ్చేరు అంతే.” సారధి స్వాతి దగ్గరకు వచ్చి అన్నాడు.
స్వాతి కళ్ళు తుడుచుకొని వంటగదిలోకి వెళ్ళింది. స్వాతి అందించిన హారిక్స్ నానీకి పట్టి స్వాతి పిలుపుతో భోజనానికి వెళ్ళేడు సారధి.
స్వాతి దగ్గరుండి నాలుగు ముద్దలు తినిపించి – తన భోజనం అయిందనిపించి నానీ పక్కనే కూర్చున్నాడు సారధి. “నువ్వు పడుకో, నేను బాబుని చూస్తుంటాను” అని వేపరు తీసుకొని, నానీ పక్కనే చదువుతూ కూర్చున్నాడు సారధి.
మధ్య మధ్యలో నానీ ఉలిక్కి పడుతున్నాడు నిద్రలో.
సారధి ఓ చేతిని ఆ కుర్రాడి పైన వేశాడు.
పసివాడికి అకారణంగా దెబ్బతగిలినందుకు అతనికీ బాధగానే వుంది, చేతిలోని పేపర్ పక్కకి పడేసి సారధి నానీ మొహంలోకి చూసేడు.
అతని గుండె ఆవేదనతో నిండిపోయింది.
నానీవి అన్ని శేఖర్ పోలికలే. నానిని చూస్తుంటే శేఖర్ బహుశా చిన్నతనంలో అలానే వుండేవాడేమో ననిపిస్తుంది.
సారధి మెల్లగా వంగి నానీ నుదుట ముద్దు పెట్టుకున్నాడు
అతని కళ్ళలో నీరు సుడులు తిరిగింది.
గుండెని చేత్తో పట్టుకుని ఎవరో అదృశ్యంగా పిండుతోన్నట్లుగా వుంది.
ఇలా ఎందుకు జరిగింది?
అదంతా నిజమా?
కలా?
సారధికి వాస్తవంలో జీవిస్తున్నట్టు లేదు. శేఖర్ చనిపోవడం యధార్ధం కాకపోతే ఎంత బాగుండును?
శేఖర్ చనిపోవడమే నిజమైతే మంచికి ఈ ప్రపంచంలో చోటెక్కడ?
సారధికి చెప్పలేనంత ఉక్రోషం వస్తోంది.
శేఖర్ చావుకి తను పరోక్షంగా కారణం కాదుకదా అన్న అనుమానం అతన్ని పీడిస్తోంది.
తను శేఖర్ని శపించేడు.
ఆ శాపఫలమే అతన్ని కాటు వేసింది.
అది నిజమా?
మంచి వాళ్ళకి శాపాలు తగులుతాయా?
తననో వ్యక్తిగా తీర్చిదిద్ది, తనకిలాంటి జీవితాన్ని ప్రసాదించిన పుణ్యమూర్తినా తను శపించింది?
“కాదు” అని గట్టిగా అరవాలనిపించింది. రెండుచేతులతో తలని గట్టిగా పట్టుకున్నాడు. ఆలోచనలతో తల పగిలి పోతోంది.
అతని మనసు గతంలోకి చొచ్చుకుపోతోంది…
– ఆ రోజు
శేఖర్ పెళ్ళిచూపులు.
శేఖర్ అప్పటికే తయారయిపోయి సారధిని తొందర పెట్టేడు.
“ఇంతకీ పెళ్ళికొడుకువి నువ్వా? నేనా?” అడిగేడు శేఖర్ సారధిని ఎంతకీ తయారు కాకపోవటం చూసి.
ఇంకా వుంది
రచన: కంభంపాటి రవీంద్ర
భ్రమరకి ఒకటే భయంగా ఉంది .. ఊరంతా కరోనా అట .. ఊరంతా ఏమిటీ ..రాష్టం , దేశం ప్రపంచం .. అంతా కరోనా ! తనుండే కాకినాడలో అయితే జనాలు విచ్చలవిడిగా తిరిగేస్తున్నారు … బయటకి వెళ్ళాలన్నా .. ఇంట్లోకి ఎవరినన్నా రానివ్వాలన్నా చాలా భయంగా ఉంది !
పని పిల్లని, పేపర్ వాడిని మానిపించేసింది.. అపార్ట్మెంట్ లో ఇరుగు, పొరుగు ఎవరి తలుపులు వారు మూసుక్కూచున్నారు.. మనిషన్న వాడి మొహాన నాలుగు మాట్లాడి మూడ్రోజులైంది.
నిన్న సాయంత్రం కోడలు అమెరికా నుంచి ఫోను చెయ్యగానే.. శుభ్రంగా నాలుగు దులిపి పారేసింది భ్రమర. ‘అసలు నేనంటే.. నీకు లెక్కలేదు.. పెళ్ళైయ్యాక వాడు బొత్తిగా నీ చేతిలో రిమోట్ కంట్రోలైపోయేడు.. తల్లనేది ఒకత్తుందనీ.. దాన్ని కూడా దగ్గిరికి తెచ్చుకుని.. మనతో ఉంచుకుందామనీ.. వాడికి ఆలోచన లేదు.. నువ్వైతే ఆ ఆలోచనే రానివ్వవు’ అనేసరికి ఏడుపు మొహం పెట్టుకున్న కోడలు చెప్పింది..’ లేదత్తయ్యా.. అన్ని ఫ్లైట్లు తిరగడం లేదు.. ఏవో కొన్ని మాత్రమే తిరుగుతున్నాయి.. ఈయన కూడా మీకు టిక్కెట్టు కోసం ప్రయత్నిస్తున్నారు’ అంటూ!
‘ సరే.. ఏదో ఒకటేడడవండి..నాగ్గానీ కరోనా వచ్చిందో.. మీ ఇద్దరూ నన్ను పట్టించుకోవడం లేదని ఉత్తరం రాసి మరీ పోతాను.. కాబట్టి నన్ను కూడా అమెరికా తీసుకుపొండి’ అల్టిమేటం ఇచ్చింది భ్రమర
‘మీరు కూడా మాతో ఉంటేనే మాక్కూడా బావుంటుందత్తయ్యా .. కానీ బయట చూసేరు కదా .. పరిస్థితులు అస్సలు బాగోలేవు ‘  కోడలు చెప్పబోయింది
‘అమెరికాలో ఉన్న నీకే పరిస్థితులు అలా ఉంటే , ఈ దిక్కుమాలిన ఇండియా లో ఉన్న నా పరిస్థితులు ఎలా ఉంటాయో ఎప్పుడైనా ఆలోచించేవా ?’ కసిరిందావిడ
‘సరే అత్తయ్యా .. ఆయనతో మాట్లాడతాను .. ఇందాకే చెప్పేరు … ఒకట్రెండు రోజుల్లో టికెట్ బుక్ చేస్తానని ‘ అని కోడలు చెబుతూంటే , ఫోన్  పెట్టేసింది భ్రమర .
కాసేపు అలా అపార్ట్మెంట్ బాల్కనీలోకి వెళ్ళి నుంచుంటే .. దూరంగా ఎవరో మనిషి దున్నపోతుని తోలుకొస్తూ కనిపించేడు . కాస్త పరికించి చూస్తే .. అతని చేతిలో తాడు యమపాశంలా , అతను యముడిలా కనిపించేడు . ఆ వెళ్ళేవాడు వెళ్ళకుండా తనకేసి తీక్షణంగా ..ఒకింత ఆశ్చర్యంగా చూసేడు . దెబ్బకి భయపడిన భ్రమర ‘అమ్మో ..ఖచ్చితంగా యముడే .. నా మీద కన్ను పడింది ‘ అనుకుని పరిగెత్తుకునెళ్ళి దేవుడి గది ముందు కూచుని , ఏడవడం మొదలెట్టింది .. ‘ఇన్నేసి పూజలు చేసేను నీకు … ఎప్పుడైనా నా మొరాలకించేవా ?… అక్కడ నా కొడుకేమో  నాకో ఫ్లైట్ టిక్కెట్టు బుక్ చెయ్యడు .. ప్రతిదానికీ ఆ కోడలు ముండొకటి అడ్డుపడుతుందనుకుంటాను .. ఇక్కడ చూస్తే .. ఇందాకే ఎవడో యములాడిలా కనిపించేడు .. యములాడిలా ఏమిటీ .. యముడే .. ఆ దున్నపోతూ , పాశం . ఆ మాత్రం గుర్తుపట్టలేనా ఏమిటీ ?.. నాకు ఆ ఫ్లైట్ టిక్కెట్టు తెప్పించి .. నన్ను హాయిగా అమెరికా పంపెయ్యొచ్చుగా .. అక్కడే నా చావేదో చస్తాను ‘ అంటూ చాలా సేపు దణ్ణమెట్టుకుంది భ్రమర !
కాస్సేపు టీవీ పెట్టుకుని చూస్తూ , వీలైనప్పుడు  కొడుకుని , కోడల్నితిట్టుకుంటూ , కుదిరినప్పుడు దేవుణ్ణి తల్చుకుంటూ .. అలాగే సోఫా లో నిద్రపోయిన  భ్రమర కి , ఫోన్ రింగవ్వడం తో మెలకువ వచ్చింది! అట్నుంచి కొడుకు కిరణ్ ఫోన్లో ‘ఉత్సాహంగా చెప్పేడు, ‘అమ్మా .. నీకు ఫ్లైట్ టికెట్ దొరికింది .. ఇంకో నాలుగు రోజుల్లో ప్రయాణం ..టికెట్ నీకు ఈమెయిల్ చేసాను ‘
‘సర్సర్లే .. ఇన్ని సార్లు ఫోన్ చేసి మొత్తుకుంటే గానీ నీకు , కోడలికి కుదర్లేదన్నమాట నాకు టికెట్ బుక్ చెయ్యడం’ అంటూ ఫోన్ పెట్టేసింది భ్రమర !
*********
ఆ రోజు సాయంత్రం భక్తుల నుంచి దేవుడు గారికి  కాస్త తీరుబాటు దొరికి, తన అంతఃపురం బాల్కనీలో  కూచునుంటే .. దూరంగా మహిషం మీద వెళ్తున్న యమధర్మరాజు కనిపించేడు
చప్పట్లు కొట్టి పిలిచి , ‘ఏవయ్యా .. యమధర్మరాజా .. నా భక్తురాలొకావిడని తీక్షణంగా చూసి భయపెట్టేవట   .. దాంతో జడిసి అమెరికా పారిపోయిందావిడ .. ఏమిటి సంగతి ?’ అని అడిగితే , యమధర్మరాజు  ‘దేవదేవా .. మీ భక్తురాలా ? ఎవరామె ?…. ఆమె నామధేయమేమి ? ‘ ఆశ్చర్యం వెలిబుచ్చేడు
‘భ్రమర అని .. ‘ అంటూ దేవుడు చెప్పబోతూంటే .. యమధర్మరాజు అందుకుని .. ‘ఓహ్ .. ఆ కాకినాడ ఆవిడేనా ?.. ఇంకో వారం రోజుల్లో ఆవిడకి నాతో అమెరికాలో అపాయింట్మెంట్ ఉంది .. అలాంటిది . ఇంకా కాకినాడ లోనే ఉందేమిటా అని ఆశ్చర్యంగా చూసేను .. నాదసలే సీరియస్ ఫేసు కదా .. నా ఆశ్చర్యం ఆవిడకి తీక్షణం గా కనిపించుంటుంది ‘ అంటూ బదులిచ్చేడు !
గమనిక : కొన్ని వందల ఏళ్ల క్రితం నాటి  అరబిక్ కథని కొంత వాడుకున్నాను 
రచన: గిరిజారాణి కలవల
” సుధీర్! బబ్లూ ఇంకా ఇంటికి రాలేదు!  స్కూల్ వదిలి చాలా సేపయింది. వచ్చి ఫ్రెష్ అయి ఐఐటి కోచింగ్ క్లాస్ కి వెళ్ళాలి. టైమయిపోతోంది” అంటూ నీలిమ  కంగారుగా  భర్త కి ఫోన్ చేసింది.
ఆఫీసులో తలమునకలయే పనిలో కూరుకునిపోయి ఉన్న సుధీర్ కి, నీలిమ దగ్గర నుంచి వచ్చిన ఫోన్ కాల్ తో చిర్రెత్తిపోయాడు. అసలే , తను చేసిన ఫైల్ లో తప్పులు తడకలు ఉన్నాయని, సాయంత్రం ఎంత లేటయినా సరే పూర్తి చేసి తీరాలని,
ఇందాక బాస్ దగ్గర అక్షింతలు పడ్డాయేమో.. అది పూర్తి చేస్తూ కిందామీదా పడుతోంటే ఈ ఫోన్ ఒకటీ.. బాస్ మీద చూపించలేని కోపం నీలిమ మీద చూపించి ” కొంపలో ఖాళీగా ఉండి నువ్వేం చేస్తున్నావు?  పిల్లాడి సంగతి చూడడానికి ఇప్పుడు నేను ఆఫీసు నుంచి పరుగెత్తుకురావాలా?  ఎక్కడకి పోతాడు? వాడే వస్తాడులే.. టైమయిపోయిందేమో అని అటునుంచి అటే  ఐఐటి క్లాస్ కి వెళ్ళుంటాడు. కనుక్కో… నాకు ఫోన్ చెయ్యకు. ఇక్కడ పనితో చాలా టెన్షన్ గా ఉన్నాను ” అంటూ ఫోన్ పెట్టేసి.. అనవసరంగా మూడునిముషాలు మాట్లాడాను.. ఛీఛీ టైమ్ వేస్ట్.. అనుకుంటూ ఫైల్ లో తలదూర్చాడు.
రాబోయే ప్రమోషన్ కోసం చాలా ఒత్తిడి పడుతున్నాడు సుధీర్.  బాస్ ని ప్రసన్నం చేసుకోవడానికి కిందామీదా పడుతున్నాడు. ‘తానే మాత్రం  నిర్లక్ష్యం చేసినా.. ఆ ప్రమోషన్ ని ఎగరేసుకుపోవడానికి గద్దల్లా కాచుకుని కూర్చున్నారు తన తోటి కొలిగ్స్. ఇంత టెన్షన్ పడేదీ.. ఇంట్లో భార్యా కొడుకు కోసమే కదా!  ఇప్పుడున్న కారు మార్చేసి మరో కొత్త బ్రాండ్ కారు కొనాలి.తన కొలీగ్ వాసు వాళ్ళ మామగారు.. కొత్తగా వేసిన వెంచర్ లో డ్యూప్లెక్స్ ఇళ్లు బావున్నాయట.. ఒకటి తీసుకోమంటున్నాడు.. ఇప్పటికే సిటీలో రెండు, సొంత ఊళ్లో ఒకటి, మామగారి ఊళ్లో రెండు స్ధలాలు ఉన్నా.. ఇప్పుడు ఈ డ్యూప్లెక్స్ తీసుకోవాలనే నీలిమ కోరిక తీర్చాలి. ఈ ఏడాదైనా పారిస్ టూర్ పెట్టుకోవాలి.. ఇన్ని టెన్షన్లు, ఒత్తిడి ల మధ్య ఇక్కడ తనింత కష్టపడుతూంటే ఆమాత్రం కూడా అర్ధం చేసుకోదు నీలిమ. ఎప్పుడూ ఏదో ఒక నస. ఒక్క పిల్లాడు, వాడిని చదివించడానికీ, ఇంట్లో పనులకీ కూడా సతమతమయిపోతుంది. బబ్లూ ని ఎలాగైనా ఐఐటి టాప్ రేంకర్ చేయాలన్నదే తన అభిమతం. తన ఉద్యోగ ఒత్తిడి తో తను చూసుకుందుకి కుదరడం లేదని ఆ బాధ్యతను నీలిమ మీద పెడితే… ఇంట్లో కూర్చుని చేయలేకపోతోంది.  వాడు టైము కి ఇంటికి రాకపోతే.. తను వెళ్లి చూసుకోవాలి కానీ పని మధ్యలో తనని రమ్మంటే ఎలా వస్తాడనుకుంది ‘ … అనుకున్నాడు సుధీర్.
*     *.   *
ఐఐటి కోచింగ్ సెంటర్ కి ఫోన్ చేసింది నీలిమ, ఒకవేళ స్కూల్ నుంచి తిన్నగా బబ్లూ అటే వెళ్లి పోయుంటాడేమో అని. రాలేదని చెప్పగానే గుండె గుభేలు మంది. స్కూల్ ఐదింటికే వదిలేస్తారు.. రాత్రి ఎనిమిది అవుతోంది.. ఇంతవరకూ బబ్లూ ఎక్కడకి వెళ్ళిందీ తెలియడం లేదు. ఈ రోజు డ్రైవర్ కి జ్వరం వచ్చిందని డ్యూటీ కి రాలేదు. తనే దింపవచ్చు కానీ, బ్యూటీ పార్లర్ కి వెళ్ళాలి అందుకని ఉదయం  ఆటోలో పంపింది నీలిమ.
వాడి ఫ్రెండ్ సూరజ్ ఇంటికి ఫోన్ చేస్తే, ‘బబ్లూ ఈరోజు స్కూల్ కే రాలేదు కదాంటీ! ‘ అనేసరికి గాభరా ఇంకా ఎక్కువ అయింది నీలిమకి.  సుధీర్ కి ఫోన్ చేస్తేంటే.. స్విచ్చ్ ఆఫ్ అని వస్తోంది.
అసలే ఈరోజు సుమిత్ర వాళ్ళింట్లో కిట్టీ పార్టీ కి అటెండ్ అవాలి. దానికోసమే ప్రత్యేకంగా కెంపుల సెట్ కొనుక్కుంది నీలిమ.
ఈరోజు డిన్నర్ కూడా అక్కడే.. సుమిత్ర సింగపూర్ నుంచి డిన్నర్ సెట్ తెచ్చిందట. అది చూపించినట్టుటుందని కిట్టీ పార్టీ మెంబర్స్ కి డిన్నర్ కూడా తనింట్లోనే అరేంజ్ చేసింది. పార్టీ మొదలయిపోయిందట. తనింకా రాలేదమని నీలిమకి ఫ్రెండ్స్ ఒకటే ఫోన్లు చేస్తున్నారు. ఈ ఒత్తిడి తట్టుకోలేకపోతోంటే ఈ బబ్లూ టెన్షన్ ఒకటి.  ఆ ఐఐటి కోచింగ్ సెంటర్ లో ముందుగానే మూడు లక్షల ఫీజు కట్టేసాము. ఇప్పుడు వీడు స్కూల్ కి కూడా అటెండ్ అవకుండా ఎక్కడ పెత్తనాలు చేస్తున్నాడో ? ఈ సుధీర్ ఒకడు.. ఇంటి బాధ్యతలు ఏవీ పట్టించుకోకుండా తన నెత్తిన వేసాడు. షాపింగులూ, ఛాటింగులూ, లేడీస్ క్లబ్బులు ఇలా బోలెడు టెన్షన్ లలో తానుంటే.. బబ్లూ చదువుల గురించి తానెక్కడ పట్టించుకోగలదు. అప్పటికీ వంటపనికీ, ఇంటిపనికీ నౌకర్లు ఉన్నాకూడా.. తనకి టైం సరిపోవడంలేదు. ఫ్రెండ్స్ తో కిట్టీ పార్టీలు, పిక్నిక్ లు వీటితో ఒత్తిడి ఎక్కువగా ఉంటోంది. తప్పించుకోవడానికి ఎంత నామర్దా అవుతుందో సుధీర్ కి అర్ధం కావడం లేదు. ఇంతకీ బబ్లూ ఎక్కడకి వెళ్ళినట్టో.. సుధీర్ లేకుండా తానెక్కడ వెతకగలదు.. . ఇప్పటికే లేట్ అయిపోయింది అనుకుంటూ టెన్షన్ పడుతోంది నీలిమ.
*  *. *
బంగినపల్లి మామిడి పండు ముక్కలు, సున్నుండలు, జంతికలు ప్లేటు నిండా తీసుకువచ్చింది జానకమ్మ. మండువాలో ఉయ్యాల బల్ల మీద రామారావు వళ్ళో పడుకుని కబుర్లు చెపుతూ ఉయ్యాల ఊగుతున్నాడు  బబ్లూ.
”  అమ్మానాన్న లకి చెప్పకుండా ఇలా రావడం తప్పుకదా బబ్లూ! పాపం వాళ్లు ఎంత కంగారు పడుతూంటారో? ఏవండీ, సుధీర్ కి ఫోన్ చేసి, బబ్లూ ఇక్కడ క్షేమంగా ఉన్నాడని, కంగారు పడొద్దని చెప్పండి”.  మనవడి నోట్లో మామిడిపండు ముక్క పెడుతూ అంది జానకమ్మ.
” ఔను, బబ్లూ!ఇంతకీ ఇక్కడకి ఎలా రాగలిగావు? బస్సు ఎక్కడం ఎలా తెలిసింది?  డబ్బులు ఎక్కడవి? అసలు ఎందుకు వచ్చావు? ” అంటూ రామారావు ప్రశ్నల మీద ప్రశ్నలు వేసారు.
” అబ్బ, ఉండండి, తాతయ్యా ! ముందు జంతికలు  తినాలా? సున్నుండలు తినాలా ? అని  టెన్షన్ పడుతోంటే, మధ్యలో మీ ప్రశ్నలేంటీ? తిన్నాక చెపుతాను లెండి ” అన్నాడు బబ్లూ తాపీగా.
” నిండా పదేళ్లు లేవు, భడవా! నీకు టెన్షన్ ఏంటీ? పైగా తినడానికి కూడా టెన్షనా? ” అన్నాడు రామారావు.
” భలేవారే తాతయ్యా!  నాకసలు ఎన్ని టెన్షన్లు ఉన్నాయో మీకేం తెలుసూ? చాలా బోలెడు ఉన్నాయి. అమ్మానాన్నల కంటే నాకే ఎక్కువ ఉన్నాయి” అన్నాడు.
” ఔనా! ఏదీ ఒక్క టెన్షన్ చెప్పు చూద్దాం ”  అన్నాడు రామారావు..
సున్నుండని ప్రీతిగా కొరుకుతూ, ” ఒక్కటంటే ఒక్కటే చెపుతాను మరి. ఎంత చలిగా ఉన్నా, ఎంత వానగా ఉన్నా కూడా ప్రతిరోజూ పొద్దున్నే లేపి, డ్రైవర్ తో బాడ్మింటన్ కోచింగ్ పంపుతారు. అదో పెద్ద టెన్షన్ నాకు. నాకు ఇష్టం లేని ఇలాంటి టెన్షన్లు ఇంకా బోలెడు ఉన్నాయి తాతయ్యా! ” అన్నాడు.
ఆ మాటతో రామారావు కి ఏదో అర్ధం అయీ, అవనట్టు తోచింది.
ఇంక వాడినేం ఒత్తిడి చేయకుండా, కొడుకు సుధీర్ కి ఫోన్ చేసి బబ్లూ ఇక్కడకి వచ్చినట్టుగా చెప్పకుండా, ముందుగా కుశల ప్రశ్నలు వేసి, తర్వాత ,”  ఏదీ, బబ్లూ కి ఇయ్యి ఫోను, చాలా రోజులైంది వాడితో మాట్లాడి.” అన్నాడు.
” వాడు ఉదయం స్కూల్కి వెడుతున్నానని చెప్పి, వెళ్లి ఇంతవరకూ ఇంటికి రాలేదుు నాన్నా! నేనూ ఇప్పుడే ఆఫీసు నుంచి వచ్చాను. వాడు కనపడడం లేదని నీలిమ టెన్షన్ పడుతోంది.. కాసేపు చూసి పోలీస్ రిపోర్టు ఇద్దామనుకుంటున్నాము. మీరు కంగారు పడకండి ” అనేసరికి,
” నేనేం కంగారు పడడం లేదు. మీరూ కంగారు పడకండి.. వాడు ఇక్కడ మా దగ్గర క్షేమంగా ఉన్నాడు. వాడి వయసుని మించిన భారమూ, ఒత్తిడీ వాడి మీద వేసారు. వాడు అవి మోయలేకపోతున్నాడు. అందుకే మీకు చెప్పదలచుకున్నది ఏమిటంటే.. ఇకనుంచీ వాడు ఇక్కడ నా దగ్గర ఉంటాడు.ఈ ఊళ్లో వాడికి ఏం చదవాలని ఉందో, ఎంత వరకు చదవాలని ఉందో అవి చదివిస్తాను. ఏ మాత్రం ఒత్తిడి లేని జీవితం వాడు అనుభవించేలా నేను పెంచుతాను. ఈ విషయమై ఇక నువ్వు, నీలిమ ఎదురు మాట్లాడడానికి వీల్లేదు. కొన్ని రోజులు వాడిని చూడడానికి కూడా రాకండి. మీమీ ఒత్తిడిలంటారాా!  వాటిిని మీరు కల్పించుకున్నవేే.. కాబట్టి వదిలించుకోవడానికి పెద్ద శ్రమ పడక్కర్లేదు. ఇక మీ జీవితం , మీ ఇష్టం. ” నిక్కచ్చి గా చెప్పి ఫోన్ పెట్టేసాడు రామారావు.
ఆ మాటలు విన్న బబ్లూ ఆనందంతో ఎగిరి గంతేసి, బామ్మ, తాతలని గట్టిగా కావలించుకుని,
” ప్లీజ్..  తాతయ్యా, బామ్మా! నన్ను అక్కడకి పంపకండి. ఇక్కడే సుబ్బుతో కలిసి స్కూల్ కి వెడతాను. బాగా చదువుకుంటాను “. అన్నాడు.
ఇందాక   వాడు చెప్పిన ఒక్క మాటలోనే, బోలెడు  బాల భవసాగరాలు కనిపించాయి రామారావుకి.  ‘సుధీర్, నీలిమలు లేనిపోని అనవసరమైన ఒత్తిడి సాగరాలు సృష్టించుకుని.. ఎదురీదడానికి ఒత్తిడి పడుతూ… బబ్లూ చిన్ని జీవితాన్ని కూడా ఒత్తిడి కి లోను చేస్తున్నారు.  పాపం.. ఆ చిట్టి మెదడు ఎన్నని తట్టుకోగలదు?  చెపితే పంపరని.. చెప్పకుండా వచ్చేసాడు.  వాడి మనసులో ఉన్న బాధ తమ దగ్గర వెళ్ళబుచ్చాడు. ఈ చిన్ని బొమ్మకి సరైన ఆకృతి తీర్చిదిద్దాల్సిన బాధ్యత తన మీద వేసుకుంటాను.. వాడు కోరుకున్న జీవితం.. ఒత్తిడి లేని జీవితం వాడికి అందిస్తాను. ‘ అనుకుంటూ ఒక  ధృఢ నిశ్చయానికి వచ్చాడు.
అంతావిని ” టెన్షన్ అంటే ఏంటండీ?” అంది జానకమ్మ.
” ఇప్పటివరకూ మనకి లేనిదీ.. ఇకముందు కూడా మనకి రానిదీ.. అదే జానకీ.. ఇప్పుడు తెలుసుకుందామని టెన్షన్ పడకు.. ముందు బబ్లూ కి ఏం తినాలనుందో అడిగి అన్నీ చేసిపెట్టు” నవ్వుతూ అన్నాడు రామారావు.
*******
వంగూరి ఫౌండేషన్, అమెరికా మరియు శ్రీ వెంకటేశ్వర విశ్వవిద్యాలయం, తెలుగు విభాగం, తిరుపతి వారు నిర్వహించిన “21వ శతాబ్దపు స్త్రీల నవలలు” పై అంతర్జాతీయ సాహిత్య సమ్మేళనానికి ఎంపికయిన మాలిక రచన “ఎగిసే కెరటం”
.
స్వీయరచన పై పత్ర సమర్పణ_ శ్రీసత్య గౌతమి

ప్రస్తుత సంఘమునందలి ఆచార వ్యవహారాలను గమనిస్తూ, అందలి లోటుపాట్లను సవరిస్తూ, సంస్కరణ పూర్వకమైన చక్కని భవిష్యత్తును చూపాలనే ఉద్దేశ్యంతో నేను చేసిన ప్రయత్నం ఈ నవలారచన ‘ఎగిసేకెరటం’. ఈ ఎగిసేకెరటం నవలలోని కొన్ని సంఘటనలు పరిశోథనాప్రపంచంలోని కుళ్ళును, అవినీతిని, అక్రమ పద్ధతుల్ని ఎలుగెత్తి చూపుతాయి. సమకాలీన సాంఘిక పరిస్థితులను కళ్ళకు కట్టినట్లుగా, యథాతథంగా చిత్రించిన నవల ‘ఎగిసేకెరటం’. ఈ నవల ధారావాహికంగా “మాలిక” అంతర్జాల మాస పత్రికలో మార్చి 5, 2016 నుండి అక్టోబర్ 6, 2017 వరకు ఒక సంవత్సరంన్నర పాటు నడిచింది. నేటి ఆధునిక సమాజంలో వివిథ రూపాల్లో పురుషాధిక్యతను ప్రతిఘటిస్తూ, తమ వేష భాషలై జరుగుతున్న దాడిని ప్రశ్నిస్తూ వివిథ రూపాల్లో జరుగుతున్న అత్యాచారాలకు వ్యతిరేకంగా పోరాడుతోంది స్త్రీ. తనను తాను నిలబెట్టుకోవడానికి అహర్నిశలూ శ్రమిస్తోంది. తన ఎదుగుదల కుంటుపడకుండా అప్రమత్తంగా వుంటూ తగు చర్యలు తీసుకుంటోంది. స్త్రీ స్వేచ్చకు, తన శక్తికి క్రొత్త నిర్వచనాన్ని రచిస్తోంది. అయితే ఆ రచనాక్రమం సరియైనదైనప్పుడే ఆవిడ పాత్ర సుగమ మార్గాన్ని అనుసరిస్తుంది. ప్రతి మనిషిలో కూడా నాయకత్వం, ప్రతినాయకత్వం వంటి విభిన్న వ్యక్తిత్వాలుంటాయి. ఉదాహరణకు ఆమె: బతుకులో నాది అన్నప్రతిదాన్ని బలవంతంగా లాక్కోవాలని ప్రయత్నించే ప్రపంచానికి బుద్ధి చెప్పి నేను బలపడి ఇంకొకరికి బలాన్నిస్తాను అనుకోవడం నాయకత్వం. ఇదొక పోటీ ప్రపంచం చిన్న చేపను పెద్ద చేప మింగుతుంది నేను చేసిందీ అంతేగా అని అనుకుంటే అది స్వార్ధం. అట్టి స్వార్ధం ప్రతినాయకత్వం. అటువంటి ప్రతినాయకత్వపు లక్షణాలు గల స్త్రీ సింథియా కథే ఈ ఎగిసేకెరటం. ఈ నవలలో ఆమె ప్రథాన పాత్రధారి. తనకున్న స్వేఛ్ఛను, అవకాశాలను తన అవసరాలకోసం, తాను ఎదగడంకోసం ఎదుటివారిని ఎంత రిస్కులో పెట్టడానికయినా వెనుకడుగు వెయ్యని ధైర్యశాలి సింథియా. ఈ పద్దతి తాను కోరుకున్నవన్నిటినీ సమకూరుస్తున్నప్పుడు ఈ పద్ధతిలోనే సింథియా తన ఆత్మ విశ్వాసాన్ని పెంచుకుంటూ ముందుకు దూసుకుపోతుంది. మరి ఆ పద్ధతే ఇంకా ఇంకా ఆమె కోరుకున్న ఫలాలను ఇచ్చిందా? తనను ఏ స్థానం నుండి, ఏ స్థానానికి తీసుకు వెళ్ళింది అన్నదే ఈ కథా నేపథ్యం. అవసరం, అవకాశం, పిరికితనం, స్వార్ధం …ఈ గుణాలు అందరిలో ఉండే మామూలు గుణాలే, కానీ వీటితో ఆచరణా విథానాలే వేరు వేరు. ఈ విథానాలే మంచి చెడుని వేరు పరిచి చూపిస్తాయి. సింథియా తన ఆలోచనా సరళికి తగ్గట్టుగా మనుష్యులను సమకూర్చుకుంటుంది. అందుకే వారి పాత్రలు కూడా ఈ నవలకు ఆయువుపట్లు. విచిత్రం ఏంటంటే ఆవిడ ఆచరణా విథానాలు ఆమె సమకూర్చుకున్న వారినందరినీ తనకు కాకుండా చేసేస్తాయి. ఆమెను ఒంటరిదాన్ని చేసేసి ఏడిపించేస్తాయి. ఇది నవలా నేపథ్యం. చివరకు ఆమె ఏమవుతుందో ఈ నవలంతా చదివితే తెలుస్తుంది. ఈ వీడియో సమీక్షలో వినండి. వీలయితే గౌసిప్సు (అనగా గౌతమి సిప్సు, కాఫీ సిప్సు లాగ) కోలం ను మళ్ళీ తిరగవేసి మొత్తం చదవగలరు. మీ అమూల్యమయిన అభిప్రాయాలను క్రింద బాక్సు లో తెలియజేయండి. వెంటనే నేను స్పందిస్తాను.
రచన: మాలతి దేచిరాజు
లైబ్రరీ లో తనకి కావాల్సిన పుస్తకం కోసం వెతుకుతున్నాడు గాంధి.ఎంతకీ అది దొరకటం లేదు.దాదాపు లైబ్రరీ అంతా వెతికాడు.విసుగొచ్చి వెనుతిరిగాడు.చాలా రోజులైంది పేపర్ పై పెన్ను పెట్టి కొత్త నవల రాద్దామంటే ఏమీ ఇన్స్పిరేషన్ రావడం లేదు.పోనీ ఏవైనా పుస్తకాలు చదివితే అందులో ఏదో ఒక పాత్రని పట్టుకుని కథ అల్లుకోవచ్చు అన్నది అతని ఉద్దేశం.అలా రాసిన నవలలు కూడా ఉన్నాయి. అవి డబ్బైతే తెచ్చి పెడతాయి గాని అతనికి సంతృప్తిని ఇవ్వవు.అతనికి నిజమైన సంతృప్తి యదార్ధ సంఘటనలని ,నిజ జీవితంలోని పాత్రలని తీసుకుని కథ రాయడమే. కానీ ఈ మధ్య కాలంలో అంత గొప్ప ఘటనలేవి వినలేదు,టీ.వీ లో చూడలేదు. పేపర్ లో చదవలేదు.
బెంగాలి రచయిత ఎవరో “అమీ తుమీ కా బాలు బాషి”( ఐ లవ్ యు )అనే నవల రాసాడు.దాన్ని తెలుగులో “ఆకెళ్ళ నాగ శ్రీనివాస్” అనే తెలుగు  ఉపాధ్యాయుడు (పండితుడు..ప్రొఫెషనల్ రైటర్ కాదు) “మదిలో మాట ” పేరుతో అనువదించాడు. ఆ పుస్తకం కోసమే లైబ్రరీకి వచ్చాడు తను..కారణం …అందులో జబేల్ అనే హీరోయిన్ భర్త పాత్ర చాలా విభిన్నంగా ఉన్నట్టు ఎవరి ద్వారానో విన్నాడు. ఆ పాత్రని బేస్ చేసుకుని నవల రాద్దాం అనుకున్నాడు ,కానీ ఫలితం లేదు చేసేది లేక కారెక్కి స్టార్ట్ చేసి పోనిచ్చాడు.అతని మనసంతా ఏదోలా ఉంది మొహంలో చిరాకు నెలకొంది ఫ్రేష్టేట్ అవుతున్నాడు.కారు ఎనభై వేగంలో వెళుతోంది. నెమ్మదిగా చీకటి పడుతుంది సమయం పావు తక్కువ ఆరు అయ్యింది.గేరు మార్చి స్పీడు పెంచాడు. అదే కొంప ముంచింది. దబ్ అని శబ్దం..కారు ఒక్కసారిగా ఆగింది.ముందుకి ఒరిగి సీటుకి గుద్దుకున్నాడు.డోర్ ఓపెన్ చేసి దిగి ముందు భాగం వైపు చూసాడు.ఫ్రంట్ వీల్ కింద పడి ఉన్నాడు గౌతమ్ .తృటిలో ప్రమాదం తప్పింది.థ్యాంక్ గాడ్ అనుకుని గౌతమ్ ని లేపడానికి ప్రయత్నించాడు.
“గౌతమ్..మిస్టర్ గౌతమ్ “ఉలుకు,పలుకు లేకుండా పడి ఉన్నాడు గౌతమ్.అప్పటికే చుట్టూ జనం మూగారు వాళ్ళు సాయం పట్టడంతో గౌతమ్ ని కార్లో ఎక్కించుకుని దగ్గరలో ఉన్న హాస్పిటల్ కి తీసుకెళ్ళాడు.
స్త్రేచ్చర్ మీద గౌతమ్ ని ఎమర్జెన్సి కి తీసుకుళ్ళారు. గాంధీని బయటే ఉండమని సైగ చేసింది నర్స్ చెయ్యి చూపిస్తూ.
పావు గంట గడిచింది…డాక్టర్ బయటకి వచ్చాడు.
“ఎలా ఉంది డాక్టర్ ” ఏ కంగారు లేకుండా నార్మల్ గా అడిగిన అతని తీరు వింతగా అనిపించింది డాక్టర్ కి.
“నథింగ్ టు వర్రీ ..హీ ఈజ్ ఆల్ రైట్ ..మీరు వెళ్లి చూడొచ్చు” అని చెప్పి వెళ్ళిపోయాడు డాక్టర్.
ఎమర్జెన్సి వార్డులో బెడ్ పైన పడుకుని ఉన్నాడు గౌతమ్..లోపలికి వస్తున్న గాంధీ షూ చప్పుడికి కళ్ళు తెరిచాడు నెమ్మదిగా ..
“ఐ యాం సారి మిస్టర్ గౌతమ్ …” ఫార్మలిటి గా చెప్పాడు.
“ఇట్స్ ఓకే …నా తప్పు కూడా ఉంది కదా ! ” అంత కన్నా డిప్లమేటిక్ గా చెప్పాడు.
ఏం మాట్లాడుకోవాలో తెలియని సందిగ్ధం ఇద్దరిలో నెలకొంది. చేసేది లేక గాంధి నే మాట కలిపాడు.
“మీ వాళ్లకి కాల్ చేస్తాను నెంబర్ ఇవ్వండి ”
“పర్లేదండి..ఐ కెన్ మేనేజ్ ”
“నో ..నో..అలా కాదు..నాకు అర్జెంట్ వర్క్ ఉంది మీ వాళ్ళెవరైనా వస్తే నేను బయల్దేరుతాను”
విస్మయంగా చూసాడు గౌతమ్..కనీసం తన పైన జాలి లేకపోయినా అతను చేసిన దానికి ప్రత్యోపకారంగా అయినా మాట్లాడటం లేదు ఇతను.తప్పు నాది కూడా అన్నందుకా?
“మిస్టర్ గౌతమ్..నెంబర్..”ఆలోచనలో ఉన్న గౌతమ్ ని కదుపుతూ అడిగాడు గాంధి..
“ఇట్స్ ఓకే సార్ నేను చూసుకుంటాను మీరు బయల్దేరండి.”
అతని మాటల్లో కటువుదనం ,కోపం రెండూ గాంధీకి నవ్వు తెప్పించాయి.
“చూడండి…గౌతమ్..నేను కావాలని యాక్సిడెంట్ చేయలేదు ..సో..నా తప్పు ఉంది అని అనుకోను. మన ప్రేమేయం లేకుండా జరిగే దాన్నే యాక్సిడెంట్ అంటారు.”
గౌతమ్ కి మరింత కోపం వచ్చింది.కానీ గాంధి చెప్పిన దాంట్లో వాస్తవాన్ని కూడా గుర్తించాడు.
“నిజంగానే నాకు పని ఉంది గౌతమ్..మీకు అంతగా ఏమీ కాలేదు కాబట్టే ఇంత క్యాజువల్ గా వెళ్తానన్నాను.”
గౌతమ్ కళ్ళు మూసి తెరిచాడు..అలాగే అన్నట్టు. గాంధి అక్కడ నుంచి కదిలాడు.ఇంకాసేపు ఉండి ఉంటే మరుసటి రోజు గౌతమ్ ,గాంధీల మధ్య జరిగే సంభాషణ ఇప్పుడే జరిగుండేది.
                                    **************
ఎమర్జెన్సి వార్డ్ తలుపు దభాలని తెరుచుకుని వచ్చారు షీబా,సీమా
నర్స్ బీ.పి చెక్ చేస్తోంది .గౌతమ్ వాళ్ళని చూసాడు.
“ఎలా జరిగింది “(షీబా) ….”ఎలా ఉంది” (సీమా)
“ఐ యామ్ ఓకే …ఐ యామ్ ఓకే …నథింగ్ టు వరి జస్ట్ రోడ్ క్రాస్ చేస్తుంటే కార్ డ్యాష్ ఇచ్చింది అంతే.”
“ఏంటిది గౌతమ్ చూసుకోవచ్చుగా ..” అంది షీబా.
“ఇంతకీ యాక్సిడెంట్ చేసింది ఎవరు..?” అడిగింది సీమా.
నర్స్ బయటకి వెళ్ళిపోయింది తన పని ముగించుకుని.
“మొన్న ఫ్యామిలి డే కి చీఫ్ గెస్ట్ గా వచ్చారు కదా ..గాంధి ..అతను..”
“మరి పోలిస్ కంప్లైంట్ ఇచ్చావా ..?”ఉక్రోషంగా అంది సీమా..
“సీమా …ఇట్స్ జస్ట్ యాన్ యాక్సిడెంట్ ..నా తప్పు కూడా ఉంది.అండ్ అతనే హాస్పిటల్ లో జాయిన్ చేశాడు.”
“ఏడీ ..ఎక్కడ మరి.” రెట్టించింది సీమా..
“ఏదో అర్జెంట్ వర్క్ ఉందని ఇప్పుడే ..ఆయనలా వెళ్ళారు..మీరొచ్చారు.”
సీమా కి కోపం ముక్కు పైన నాట్యం చేసింది. మొహం ఎర్రగా మారింది.
                                                   ***********
“ఈ రోజు ఉదయం గండిపేట్ చెరువులో గుర్తు తెలియని వ్యక్తి శవం దొరికింది..స్థానికుల సమాచారం అందుకోగానే పోలీసులు అప్రమత్తమై ఘటనా స్థలానికి చేరుకున్నారు..నిందితుడు ఎవరన్నది….”
అంటూ న్యూస్ వస్తోంది టీవీ లో కూరగాయలు కట్ చేస్తూ సోఫాలో కూర్చుని ఉంది షీబా..సీమా అక్వేరియం లో చేపలకి దానా వేస్తోంది..కాలింగ్ బెల్ మోగటంతో చేస్తున్న పని ఆపి వెళ్లి తలుపు తెరిచింది సీమా ..ఎదురుగా గాంధి….
ఆశ్చర్యం ,కోపం రెండిటిని చెరో కన్నులో చూపిస్తున్న ఆమెని చూసి
“గౌతమ్ ని కలవాలి” అన్నాడతను.
“చచ్చాడో , బ్రతికున్నాడో చూద్దామని వచ్చారా..?” నిర్మొహమాటంగా అంది.
అతని దగ్గర జవాబు లేదు.దోషి లా నిలబడటం తప్ప అతనేం చేయలేక చూస్తుండిపోయాడు.ఇంతకీ అసలు ఈమె ఎవరు..? గౌతమ్ వైఫ్ ఏమైంది..అనుకుంటుండగా…
“ఎవరు సీమా ” అంటూ వచ్చాడు గౌతమ్ .
“హలో సార్ …మీరా..రండి రండి.”స్వాగతించాడు.
గాంధీ నర్వస్ ఫీల్ అయ్యాడు.
“రండి సార్” మళ్ళీ అన్నాడు గౌతమ్.
సీమా పక్కకు జరిగింది..గాంధీ లోపలికి వచ్చాడు.
సోఫా లో కూర్చున్నాడు గాంధి ..షీబా టీ తెచ్చింది ఇద్దరికీ.
“బావున్నారా? ” టీ కప్ అందుకుంటూ అడిగాడు .
నవ్వుతోనే బదులిచ్చింది షీబా..టీ ఇచ్చి తను వెళ్ళిపోయింది.
టీ ఒక సిప్ చేసాడు గాంధి.
“ఎలా ఉంది గౌతమ్” అడిగాడు.
“ఫైన్ సార్ ..”టీ తాగడం పూర్తైంది.కప్ టీపాయ్ మీద పెడుతూ..గౌతమ్ కాలి బోటని వేలిని చూసాడు దానికి కట్టు కట్టి ఉంది..
“బోటని వేలికి ఏం తగిలింది…”అడిగాడు గాంధి..
“నెయిల్స్  కట్ చేయలేదు సో…గోరు ఊడింది ఎదురు దెబ్బ తగిలి..”చెప్పాడు
“ఐ యామ్ రియల్లీ సారి గౌతమ్..నిన్న నేను అలా వెళ్ళకుండా ఉండాల్సింది.”
నవ్వి ఊరుకున్నాడు గౌతమ్.
“లేట్ అయితే లైబ్రరి మూసేస్తారు.ఒక బుక్ కోసం అర్జెంట్ గా వెళ్ళవలసి వచ్చింది.”
సంజాయిషీ చెప్పుకున్నాడు గాంధి.
“పర్లేదు సార్..”
“ఒక విషయం అడుగుతాను మరోలా అనుకోరు కదా.?”
తనేం అడగాలనుకుంటున్నాడో గౌతమ్ ఉహించాడు.
“అడగండి..”
“షీబా మీ వైఫ్ ..మరీ…” చివరి వాక్యం కళ్ళతో చెప్పాడతను.
“ఇఫ్ యు డోంట్ మైండ్ మనం అలా బయటకి వెళ్లి మాట్లాడుకుందామా..”అన్నాడు గౌతమ్.
అంత గొప్ప రహస్యం ఏం చెప్తాడో చూద్దాం అనుకున్నాడు గాంధి.
కే.బీ.ఆర్ పార్క్ ..వాకింగ్ చేసే వాళ్ళు వాకింగ్ చేసుకుంటున్నారు ,కబుర్లు చెప్పుకునే వాళ్ళు కబుర్లు చెప్పుకుంటున్నారు.
 “నాకు చాలా ఆశ్చర్యంగా ఉంది మిస్టర్ గౌతమ్..నేను ఎన్నో నవలలు చదివాను,ఎన్నో జీవితాల యదార్ధ సంఘటనలని నవలగా రాసాను..బట్ ఫస్ట్ టైం ఒకరి జీవితాన్ని నవలగా విన్నాను.”
గౌతమ్ మందహాసించాడు.
“ఇదంతా మీకెందుకు చెప్పానంటే …నాకు ఒక పరిష్కారం కావాలి..”
గాంధి భ్రుకటి ముడిపడింది.
“పరిష్కారమా.?..ఏంటది..?”
                                              ***************
కారులో వస్తూ గౌతమ్ చెప్పిన తన గతం గురించి ఆలోచించ సాగాడు గాంధి.అతను ఆలోచిస్తుంది గౌతమ్ అడిగిన పరిష్కారం గురించి కాదు ..అతను చెప్పిన కథని నవల గా ఎక్కడినుంచి మొదలెట్టాలని.. చాలా రోజుల తర్వాత తన కలానికి పదును పెట్టే అవకాశం దొరికింది.
యదార్ధ సంఘటన ఆధారంగా ఇన్నాళ్ళు తను రాసిన నవలలు ఒకెత్తు ఇప్పుడు రాయబోయేది ఒకెత్తు. కానీ అదే అతను రాయబోయే ఆఖరి నవలని అతనేమాత్రం ఉహించలేదు.
                                       *************
                                    ఒక సంవత్సరం తర్వాత
చిమ్మ చీకట్లో హెడ్ లైట్ వెలుగు రోడ్ మీద పడుతోంది. రయ్యిమంటూ దూసుకు వెళుతోంది గాంధి కారు. అతను కంగారుగా వెనక్కి చూస్తూ,ముందుకి చూస్తూ స్టీరింగ్ తిప్పుతున్నాడు..అతని కారుని పోలిసులు వెంబడిస్తున్నారు.మరింత వేగం పెంచాడు గాంధి..అర్ధ రాత్రి కావడంతో రోడ్లన్నీ నిర్మానుషంగా ఉన్నాయి..జూబ్లీ హిల్స్ చెక్ పోస్ట్ నుంచి రైటుకి గాని ,లెఫ్ట్ కి గాని తిప్పి ఉంటే అతను తప్పించుకునుండే వాడేమో, అతన్ని దురదృష్టం చాలా దగ్గరగా వెంటాడుతుంది కాబోలు … కారుని సరాసరి సిగ్నల్ నుంచి స్ట్రైట్ గా పోనిచ్చాడు…అదే అతను చేసిన తప్పు.
పోలీస్ కారు కూడా సిగ్నల్ దాటింది. ఏ.సి ఆన్ లో ఉన్నప్పటికీ చెమటలు పడుతున్నాయి అతనికి.. కళ్ళలో భయం, చేతుల్లో ఒణుకు.. మాదాపూర్ సిగ్నల్ సమీపిస్తున్నాడు.ఇప్పుడతను స్ట్రైట్ గా వెళితే సేఫ్..కానీ అతను లెఫ్ట్ కి తిప్పాడు రోడ్ ని అనుసరించి రైట్ కి తిరగగానే అతనికి అర్ధం అయ్యింది ఎంత తప్పు చేసాడో.
అరవై స్పీడు లో ఉన్న కారు నెమ్మదిగా స్లో అయ్యింది. స్పీడ్ మీటరు ముళ్ళు ’60’ నుంచి నెమ్మదిగా ‘0’ వైపుకి దిగుతోంది..ఎదురుగా బ్యారి గేట్స్ అడ్డంగా పెట్టి ,తుపాకులు గురి పెట్టి, ఓ పది మంది పోలీసులు నిలుచున్నారు… గాంధి గుండె…వేగం పెరిగింది..చెమట చుక్క నుదుటి పై నుంచి జారుతోంది.
                            ********
ఇంటరాగేషన్ రూమ్ ..గాంధి కూర్చుని ఉన్నాడు.ఒకతను అతనికి ఎదురుగా వచ్చి నిలుచున్నాడు.నడుం వరకే కనిపిస్తోంది .గాంధి తలెత్తి చూసాడు. ప్రశాంతమైన ముఖం ,తెల్లటి రంగు ,గుండ్రని కళ్ళు ఉంగరాల జుట్టు.అతనే సి.ఐ
రుద్రాక్ష్.
“రుద్రాక్ష్ ..సి.ఐ రుద్రాక్ష్ ..” అంటూ షేక్ హ్యాండ్ ఇచ్చాడు. గాంధీకి
గాంధి కూడా చెయ్యి అందించాడు.
“యూ..నో మిస్టర్ గాంధి! ఐ యామ్ వెరి బిగ్ ఫ్యాన్ ఆఫ్ యు.”
కూర్చుంటూ చెప్పాడతను..గాంధీకి ఆ సంగతి ప్రస్తుతం..అప్రస్తుతం.
“కమింగ్ టు ద పాయింట్…గౌతమ్ మీకు ఎలా పరిచయం.”
మొదటి ప్రశ్నగా అడిగాడు.
“ఒకసారి వాళ్ళ ఆఫీస్ లో ఫ్యామిలీ డే కి చీఫ్ గెస్ట్ గా పిలిచారు అదే మొదటి సారి అతన్ని కలవడం.ఆ రోజు అతని వైఫ్ షీబా కూడా ఉంది.
“షీబా అతని వైఫ్ అని గౌతమ్ మీతో చెప్పాడా?”
రెండో ప్రశ్న సంధించాడు.
“ఆ రోజు అక్కడ ఉన్న వాళ్ళందరికీ అతను అలాగే పరిచయం చేసాడు ఇంక్లుడింగ్ మీ.”
తలూపాడు రుద్రాక్ష్ సరే అన్నట్టు.
“మీకు సీమా తెలుసా..?”
“తెలుసు”
“ఎలా”
“తను స్వాతికి పంపిన ఒక పోయాం చదివి ..ఆమెకి పెన్ గిఫ్ట్ పంపాను.
తర్వాత గౌతమ్ ఇంట్లో చూసాను.”
“ఇంకెప్పుడు కలవలేదా..?”
“రెండు ,మూడు సార్లు కలిసాను.”
“రెండా..ముడా..?” స్వరం మారింది రుద్రాక్ష్ ది.గాంధి మౌనం వహించాడు..
“ఓకే..లీవ్ ఇట్..చివరి సారిగా ఎప్పుడు కలిసారు?”
“ఈ నెల పదిహేను తారీఖు శుక్రవారం.”తడబడకుండా చెప్పాడు గాంధి.
“కలిసి ఏం మాట్లాడారు..? ”
“క్యాజువల్ టాక్…” అతని గొంతు ఒణికింది.
“క్యా..జు..వ…ల్…టాక్….మ్ ..మిమ్మల్ని పెళ్ళి చేసుకోమని ఎప్పుడైనా అడిగారా ఆమెని.”
గుటక వేసాడు గాంధి సూటిగా వచ్చిన ఆ ప్రశ్నకి..గుడ్లప్పగించి చూస్తున్న గాంధీతో..
“మిస్టర్ గాంధి ఐ యామ్ ఆస్కింగ్ యు…” రెట్టించాడు.
“అడిగాను ..”తల వంచుకుని బదులిచ్చాడు.
“దానికి ఆమె ఏమంది..ఒప్పుకుందా?..”వంచి ఉన్న తలని అడ్డంగా ఊపాడు..లేదన్నట్టు.
“సో…మీ ప్రపోసల్ ని ఒప్పుకోలేదనే కారణంతో ప్లాన్ చేసి గౌతమ్ సూసైడ్ చేసుకునేలా చేసారు అవునా..?”
“నో……” బిగ్గరగా అరిచాడు గాంధి. కొన్ని సెకన్లు ఆ ధ్వని గది అంతా ప్రతిధ్వనించింది.
“యస్..మిస్టర్ గాంధి..కేవలం మిమ్మల్ని రిజెక్ట్ చేయడానికి ఆమెకి, మీకు ఉన్న కామన్ పాయింట్ గౌతమ్.”
గాంధి కళ్ళలో నీళ్ళు తిరిగాయి..అతను ఏడవసాగాడు..తమాయించుకుని,
“అతను చెప్పిన తన గతాన్ని ఆధారంగా చేసుకుని నవల రాసాను అంతే. అంతకు మించి నేను చేసింది ఏమీ లేదు..!”
“ఒప్పుకుంటాను మిస్టర్ గాంధి! బట్ ..అతను మీకు గతం మాత్రమే చెప్పాడు…భవిష్యత్తు చెప్పలేదు..అఫ్కోర్స్ చెప్పలేడు …బికాజ్ అతని భవిష్యత్తు మీ చేతుల్లో ఉంది కాబట్టి.”
అర్ధం కానట్టు చూసాడు గాంధి.
“వాట్ ఐ మీన్ ఈజ్ …మీ నవల లో క్లైమాక్స్ యే అతని భవిష్యత్తు అంటున్నా..యు గాట్ మై పాయింట్ రైట్..”రుద్రాక్ష్ చెప్పింది అక్షరాల నిజం..ప్రేత్యక్షంగా కాకపోయినా పరోక్షంగా గౌతమ్ చావుకి అతనే కారణం..అతనిలో ఆ బాధ కూడా ఉంది.
“సార్..నేను ఒక కమర్షియల్ యాస్పెక్ట్ లో ఆ క్లైమాక్స్ రాసాను..నిజంగా గౌతమ్ కి కీడు తలపెట్టే ఉద్దేశం నాకు ఏ మాత్రం లేదు..నన్ను నమ్మండి..”దీనంగా అన్నాడు అతను.
రుద్రాక్ష్ కాసేపు మౌనం వహించాడు.
“వెల్ …నాకు ఆ పుస్తకం ఎక్కడ ఉందో చెప్పండి. ఒకసారి చదివి అప్పుడు ఒక నిర్ణయానికి వస్తాను.”
“ఆ పుస్తకం ఇప్పుడు నా దగ్గర లేదు ఎక్కడో పోయింది.”నిరాశగా చెప్పాడు గాంధి.
“జస్ట్ షట్ అప్ …” కుర్చీ వెనక్కి తన్నాడు రుద్రాక్ష్ లేచి.
గాంధి లో కాస్త బెదురు పుట్టింది..రుద్రాక్ష్ శాంతించి..
“ఎనీ వే మిస్టర్ గాంధి..ఆ పుస్తకం దొరికితే నేను ఏమైనా హెల్ప్ చేయగలను.అదర్ వైస్ సారి…”అని వెళ్ళిపోయాడు రుద్రాక్ష్…అతని బూట్ల చప్పుడు తప్ప ఏమీ వినిపించలేదు. ఆ గదిలో గౌతమ్ ఫోటో కి దండ వేసి ఉంది. సీమా సోఫా లో కూర్చుని ఉంది. షీబా డైనింగ్ టేబెల్ మీద తలవాల్చి కూర్చుని ఉంది.ఇద్దరి కళ్ళలో కన్నీళ్లు కాని కారాణాలు వేరు.
కాలింగ్ బెల్ మోగింది.సీమా కదలలేదు.కాలింగ్ బెల్ మోగుతోంది షీబా కళ్ళు తుడుచుకుని సీమా వైపు కోపంగా చూస్తూ లేచి వెళ్లి తలుపు తీసింది. ఆమె కంగారు పడుతూ..”ఎవ..రు కావా..లి” అంది. గుమ్మం బయట ఉన్న రుద్రాక్ష్ ని చూసి…కారణం… అతను యూనిఫాం లో రాలేదు.
“లోపాలికి రావొచ్చా” అన్నాడతను..ఆమె అడిగిన దానికి సమాధానం చెప్పకుండా.
తప్పుకుని దారి ఇచ్చింది షీబా…ఇల్లంతా చూసాడు..సోఫాలో ఉన్న సీమా రుద్రాక్ష్ ని చూసి లేచింది.
“ఐ యామ్ సీ.ఐ రుద్రాక్ష్ ..గౌతమ్ కేస్ డీల్ చేస్తుంది నేనే .”చెప్పాడు.
“కూర్చోండి” అంది సీమా.
కుర్చున్నడతను.
“మీరూ కూర్చోండి” అన్నాడు ఇద్దర్ని ఉద్దేశించి. ఇద్దరూ కూర్చున్నారు.
“యాక్చువల్లి ఇలా రాకూడదు..బట్ యాజ్ యే ఆఫీసర్ గా కాకుండా ఒక వెల్ విషర్ గా వచ్చాను.”
ఇద్దరికీ అతను చెప్పింది అర్ధం కాలేదు. వాళ్ళిద్దరి ప్రస్నార్ధకమైన భావాలు గమనించి
“ఐ మీన్ …గౌతమ్ కి కాదు..గాంధీ కి..”అసలు సంగతి చెప్పాడు.
“గాంధీ రాసిన పుస్తకం గురించి మీకేమైనా తెలుసా.”అడిగాడు.
ఇద్దరూ అడ్డంగా తలూపారు తెలీదన్నట్లు.
“మరి ఆ పుస్తకమే గౌతమ్ చావుకి కారణమని ఎలా కేస్ వేసారు.?” ప్రశ్నించాడు.
“ఆ పుస్తకం చదివిన రోజు రాత్రే గౌతమ్ సూసైడ్ చేసుకున్నాడు.”దుఃఖం నిండిన గొంతుతో చెప్పింది సీమా.
“అతను పుస్తకం చదివిన సంగతి మీకెలా తెలుసు.”? ప్రశ్న..?
“తనే చెప్పాడు.”బదులిచ్చింది సీమా.
షీబా ఏమీ తెలియనట్టు కూర్చుంది. ఆమె వైపు చూసాడు రుద్రాక్ష్.
“నాకేం తెలీదండి…నేను ఈ ఇంట్లో, గౌతమ్ జీవితంలో ఉన్నానంటే ఉన్నానంతే..”అంది షీబా.
 సీమా దుఃఖం నిండిన కళ్ళతో చూసింది తనని.
“నాతో తను కేవలం మంచి,చెడు మాత్రమే షేర్ చేసుకునే వాడు. ఫీలింగ్స్ ,ఎమోషన్స్ ఏమైనా తనతోనే.” చెప్పింది సీమాని ఉద్దేశించి..ఆ మాటలకి లోలోపల బాధ పడిందే గాని తిరిగి ఏమీ అనలేదు సీమా.
తదుపరి ప్రశ్నలు ఎవర్ని అడగాలో రుద్రాక్ష్ కి అర్ధం అయ్యింది.
“గౌతమ్ మీతో ఏం చెప్పాడు..” ? సీమాని చూస్తూ అడిగాడు..
సీమా జరిగిందంతా చెప్పింది రుద్రాక్ష్ కి. చెప్పడం ముగిసాక ..అతను ఇంకా ఏదో అడగడానికి సిద్ధమైయ్యాడు.
“ఇంతకీ ఆ పుస్తకం ఎక్కడ ఉందో గౌతమ్ మీకేమైనా చెప్పాడా..?”
“లేదు” అంది సీమా .
తను చదివాకే పుస్తకం మాయమైంది. ఇది క్లియర్…కాబట్టి ఇప్పుడు ఆ పుస్తకం గురించి తెలిసింది ఇద్దరే ఇద్దరు. ఒకరు గౌతమ్.ఇంకొకరు గాంధి.
అడగడానికి గౌతమ్ లేడు,చెప్పడానికి గాంధి దగ్గర సమాధానం లేదు.
ఏం చేయాలో ప్రస్తుతానికి రుద్రాక్ష్ కి కూడా అర్ధం కావట్లేదు.
“ఏదైనా అవసరం ఉంటే కబురు చేస్తాను..ప్లీజ్ కో.ఆపరేట్ విత్ అజ్ “అని కదిలాడు.
సరే అన్నట్టు తలూపారు ఇద్దరూ.
రుద్రాక్ష్ వెళ్ళిపోయాక సీమా కి అనుమానం వచ్చింది అసలింతకి ఆ పుస్తకం ఏమైందని..? ఎవరికీ తెలియని విషయం ఏంటంటే ఆ పుస్తకం గురించి తెలిసిన మరో వ్యక్తి ఉన్నాడని.
                                  ************************************
రచన: గిరిజ పీసపాటి
అమ్మమ్మ, డా పురుషోత్తంగారు మాట్లాడుకుంటూ ఉండగానే కారు పురుషోత్తం గారి ఇంటికి చేరింది. ఆయన నేరుగా ఇంట్లోకి వెళిపోయినా, అమ్మమ్మ మాత్రం బయట కాళ్ళు, చేతులు, ముఖం కడుక్కుని ఒకసారి లలితా పరమేశ్వకి మనసులోనే నమస్కరించుకుని, లోపలికి అడుగు పెట్టింది. రాజేశ్వరమ్మ గారు ఎదురు వచ్చి ఆప్యాయంగా పలకరించి, కాఫీ తెమ్మని వంట మనిషికి పురమాయించారు.
కానీ అమ్మమ్మ ఆవిడను వారించి, స్నానం, జపం పూర్తి కానిదే తాగనని చెప్పి నేరుగా పెరట్లోకి వెళ్ళి స్నానం, జపం పూర్తి చేసుకుని వచ్చి, తను తెచ్చిన మినిప సున్నుండలు, జంతికలు పురుషోత్తం గారి భార్యకు ఇచ్చింది. ఇంతలో వంట మనిషి కాఫీ తెచ్చి ఇస్తే తాగుతూ రాజేశ్వరమ్మ గారితో కబుర్లలో పడింది. 
రెండు రోజుల అనంతరం పురుషోత్తం గారితో కలిసి తను వంట చెయ్యడానికి ఒప్పందం పడిన ఇంటికి బయలుదేరి వెళ్ళింది. పురుషోత్తం గారు అమ్మమ్మను వారికి పరిచయం చేసి, పరిస్థితుల వల్ల వంట పని చేయాల్సి వచ్చింది కానీ, ఉన్నత కుటుంబానికి చెందిన వ్యక్తి అనీ, తమకు బంధువే అనీ, బాగా చూసుకోమని మరీ మరీ చెప్పారు.
తరువాత అమ్మమ్మతో మధ్యాహ్నం భోజనానికి తామంతా రాజేశ్వరత్తయ్యతో సహా వస్తామని, భోజనాల అనంతరం తిరిగి ఇంటికి వెళిపోదామని చెప్పి, హాస్పిటల్ కి వెళ్ళిపోయారు. ఆ ఇంటి ఇల్లాలు అమ్మమ్మని వంట చేయాల్సిన ప్రదేశానికి తీసుకెళ్ళి చూపించారు. 
ఆ ఇంటిలో జరుగుతున్న కార్యక్రమం గృహప్రవేశం కనుక ముందుగా పొయ్యిని ఆవిడనే వెలిగించి, తమ ఇలవేల్పుకి దండం పెట్టుకోమని చెప్పింది అమ్మమ్మ. అనంతరం తను కూడా అగ్ని దేవుడికి, సూర్య భగవానుడికి, లలితా పరమేశ్వరికి నమస్కరించుకుని, వంట పని మొదలు పెట్టింది. అన్నిటికన్నా ముందు సత్యనారాయణ స్వామి ప్రసాదం తయారు చేసి వ్రతం సమయానికి అందించింది.
తనకు సహాయంగా వేరే మనుషులు ఎవరూ లేకపోవడం గమనించిన అమ్మమ్మ ఆ విషయం వారికి చెప్పడానికి బిడియపడి ఊరుకుంది. తరువాత కూరలు తరగడం, పూర్ణం బూరెలకి ఉండలు చుట్టడం మాత్రం వారి బంధువులలో ఇద్దరు స్త్రీలు వచ్చి సహాయం చేయగా మిగిలిన వంట మొత్తం ఒక్కర్తే సమయానికి పూర్తి చేసి, ఆ విషయం ఇంటి వారికి తెలియజేసింది. 
తరువాత వంట గదిలో ఒక మూలన ఎవరికీ ఎదురు పడకుండా కూర్చుండిపోయింది. ఇంతలో అమ్మమ్మను వెతుక్కుంటూ రాజేశ్వరమ్మ గారు వచ్చి, కాసేపు మాట్లాడి, మిగిలిన వారిని కూడా పలకరించి మళ్ళీ వస్తానని చెప్పి వెళ్ళారు. కాసేపట్లోనే మొదటి బంక్తి భోజనానికి విస్తర్లు వేసారు.  శుభకార్యాలకు విధవ స్త్రీలు వడ్డించకూడదని ఆచారం ఉంది కనుక వడ్డనకి మాత్రం తనను పిలవొద్దని, విస్తరిలో ఏ వంటకం ఎటువైపు వడ్డించాలని శాస్త్రం చెప్తోందో ఇంటావిడకి వివరించింది అమ్మమ్మ. 
“అయ్యో! ఇంతమందికి, ఇంత వంటా ఒక్కరే వండి పెట్టారు. రాజేశ్వరమ్మ గారు వచ్చి మీకు సహాయంగా వేరే వంటవాళ్ళను ఇచ్చామో, లేదో కనుక్కునే వరకు మాకసలు ఆ విషయమే గుర్తు రాలేదు. క్షమించడమ్మా! ఇక మీరు విశ్రాంతి తీసుకోండి. మేము వడ్డిస్తాం. మగవారి భోజనాలు అవగానే మీకు కూడా భోజనం పెట్టేస్తాము” అని వారు అనగానే, వారికి వడ్డించాల్సిన ఆహార పదార్థాలు అందించసాగింది.
భోజనం చేస్తున్న అందరూ వంటలు అద్భుతంగా ఉన్నాయనీ, అప్పటివరకు ఏ ఫంక్షన్ లోనూ అంత రుచికరమైన భోజనం తినలేదని మెచ్చుకుంటుంటే అప్పటి వరకు తన వంట వారికి నచ్చుతుందో లేదోనని భయపడిన అమ్మమ్మ తృప్తిగా నిట్టూర్చింది. 
మగవారి భోజనాలు అవగానే అమ్మమ్మని భోజనానికి రమ్మని పిలిచారు.
అందరి భోజనం అయ్యాక కానీ తాను తిననని అమ్మమ్మ చెప్పడంతో మిగిలిన వారు కూడా తినేసారు. ఆఖరున అమ్మమ్మ వంట గదిలోనే విస్తరి వేసుకుని భోజనం చేసింది. ఫంక్షన్ కి వచ్చిన బంధుమిత్రులంతా తిరుగు ప్రయాణం అయ్యారు. వారిలో కొందరు వంట చాలా బాగుందని, ఎవరు చేసారని అడగడంతో వారికి అమ్మమ్మని పరిచయం చేసారు వాళ్ళు.
అందరూ అమ్మమ్మ వంటను మెచ్చుకుని త్వరలో తమ ఇంట జరగబోయే కార్యాలకు వంట చేయమని అడగడంతో సరేనని ఒప్పుకుని, రాజేశ్వరమ్మ గారిని అడిగి వారి ఫోన్ నంబర్, అడ్రస్ వారికి ఇచ్చింది అమ్మమ్మ. అయితే పక్కనే ఉన్న రాజేశ్వరమ్మ గారు మాత్రం వారితో  “వంటకు ఆవిడ వస్తారు కానీ, సహాయంగా ఇద్దరు లేదా ముగ్గురు మనుషులను (రుబ్బడం, దంచడం, కూరలు తరగడం వంటి వాటికి) ఇస్తేనే వస్తారని, మొత్తం వంట ఒక్కరూ చెయ్యడం కష్టం” అని ఖచ్చితంగా చెప్పడంతో వారు కూడా సరేనని ఒప్పుకున్నారు. 
మూడు ఇళ్ళ వాళ్ళు అప్పటికప్పుడు అడ్వాన్స్ కూడా ఇచ్చి వంట చేయాల్సిన తేదీలు కూడా చెప్పడంతో సంతోషంగా అంగీకరించింది అమ్మమ్మ. ఒకటి ఉపనయనం, మరొకటి తద్దినం, మూడవది పెళ్ళి. పెళ్ళి వంటకి మాత్రం మూడు రోజులు వంట చేయాలని ఒప్పందం కుదుర్చుకున్నారు. 
“ఇక మనం కూడా బయలుదేరదామా!?” అని రాజేశ్వరమ్మ గారు అడగడంతో పెరట్లో ఆరేసిన పంచెలు తెచ్చుకుని, మడత పెట్టుకుని, తన చేతి సంచిలో సర్దుకుంది. ఇంతలో ఇంటివారు వచ్చి అమ్మమ్మకి దక్షిణ ఇచ్చి, బంధుమిత్రుల దగ్గర మాట రానివ్వకుండా కమ్మని భోజనం సమయానికి అందించారని మరోసారి మెచ్చుకుని, అమ్మమ్మ కాళ్ళకు నమస్కరించి, ఆశీస్సులు తీసుకున్నారు.
ఇంటికి రాగానే వాళ్ళు ఎంత డబ్బు ఇచ్చారా అని కుతూహలంగా లెక్కపెట్టుకున్న అమ్మమ్మ కళ్ళు ఆశ్చర్యంతో పెద్దవయ్యాయి. అసలే పెద్ద కళ్ళేమో మరింత పెద్దగా మారిన అమ్మమ్మ కళ్ళ వంకే చూస్తున్న రాజేశ్వరమ్మ గారు పెద్దగా నవ్వి “ఏమిటమ్మా రాజ్యలక్ష్మమ్మా! కళ్ళను అంతగా విప్పార్చి చూసుకుంటున్నారు? హైదరాబాదులో మీ మొదటి సంపాదన ఎంతో కాస్త మాకూ చెప్పవమ్మా!” అంటూ మేలమాడేసరికి, చేతిలోని డబ్బును గభాల్న ఆవిడ చేతిలో పెట్టేసి, కన్నీళ్ళతో ఆవిడను రెండు చేతులతో చుట్టేసింది.
అమ్మమ్మ మానసిక స్థితిని అర్థం చేసుకున్న రాజేశ్వరమ్మ గారు అమ్మమ్మ వెన్ను నిమిరుతూ కాసేపు మౌనంగా ఉండిపోయారు. తరువాత “ఛఛ. ఏమిటిది చిన్న పిల్లలా!? మీ పరిస్థితిలో మరొకరుంటే ‘ఛీ’ కొడుతున్నా పడుతూ పుట్టింటిలోనో, అత్తింటిలోనో కాలం వెళ్ళదీసేవారు. కానీ మిమ్మల్ని మీరే ఓదార్చుకుని ధైర్యంగా మీ కాళ్ళ మీద మీరు నిలబడాలని అనుకున్నారు. అదే వ్యక్తిత్వం అంటే. మీలోని ఆ వ్యక్తిత్వమే నన్ను ఆకర్షించింది”.
“ఇది ప్రారంభం మాత్రమే. త్వరలోనే మీరు మరో పదిమందికి పని ఇచ్చే స్థాయికి ఎదగుతారు. అప్పుడు నా స్నేహితురాలిని చూసి నేను గర్వపడాలి. ఇంకెప్పుడూ మీ కళ్ళలో నీళ్ళు రాకూడదు. అలా అని నాకు మాటివ్వండి” అంటూ అమ్మమ్మ కన్నీళ్ళు తుడిచి, మాట ఇమ్మన్నట్లుగా చెయ్యి జాపారు రాజేశ్వరమ్మ గారు. 
అమ్మమ్మ కూడా చిరు నవ్వు నవ్వుతూ ఆవిడ చేతిలో చేయి వేసింది ఇంకెప్పుడూ ఏడవనన్నట్లుగా తల అడ్డంగా ఊపుతూ. ఆ ఇద్దరు స్నేహితురాళ్ళను, వారి అన్యోన్యతను ముచ్చటగా చూస్తుండిపోయారు పురుషోత్తం గారు, అతని భార్య. ఒక డాక్టర్ కి, పేషెంట్ కి మధ్య ఉన్న బంధం అంత అపురూపమైన స్నేహ బంధంగా మారిందంటే సాధారణ విషయం కాదు కదా!
              ****** సశేషం ******

సమీక్ష: సి. ఉమాదేవి
         డా. లక్ష్మీ రాఘవగారు మన సమాజంలో జరుగుతున్న అనేక సమస్యలకు తన కథలద్వారా పరిష్కారమందించే ప్రయత్నం చేయడం ముదావహం. జీవితం వడ్డించిన విస్తరికాదు. ఎన్నో సమస్యలు మిళితమై మనసును పట్టి కుదుపుతాయి. కాని వాటిని ధైర్యంగా ఎదుర్కొన్నపుడే మనిషి తన ఉనికిని స్థిరంగా నిలుపుకో గలుగుతాడు. ఈ నేపథ్యంలో రచయిత్రి మనకందించిన కథలు మనలో ఆలోచనాబీజానికి మొగ్గ తొడుగుతాయి.
            ఇక మనం కథాబాటలోకి అడుగిడదాం. పుస్తకానికి శీర్షికగా నిలిచిన కథ మనసుకు చికిత్స. ఒకే చోట ఉద్యోగం చేస్తున్న మూర్తి రాజారావు సంభాషణ మన మనసుకు నిజంగా చికిత్సే. రాజారావు ఆఫీసుకు ప్రతిరోజు ఆలస్యంగా వచ్చినా పనిలో మాత్రం చక్కని ప్రతిభ చూపుతాడు.  అయితే ఆఫీసరు మూర్తి అడిగిన ప్రశ్నకు రాజారావు తన బాధను వివరంగా చెప్పుకుంటాడు.  మూర్తి ఇచ్చిన సలహా అతని మనసును ఉత్తేజపరుస్తుంది. జీవితం బాగుండాలంటే బుద్ధి మార్చుకోవాలి. అలాగే సమస్యను మరో కోణంలో చూడాలి అని చెప్పడం బాగుంది. ఆలోచనలకు మనసుకు చికిత్స అవసరమే అని రచయిత్రి చెప్పడం నిజమే కదా.  ఎంతైనా అమ్మ కథ నేటి సమాజంలోని వింతపోకడలకు అధ్దం పట్టింది. తల్లిని వదిలించుకోవాలనే కొడుకు ఆమెను ఏదో ఒక బస్సులో ఎక్కిస్తాడు. ఆమె చెప్పిన బస్సు అది కాదని కండక్టరు బస్సులోనుండి దించివేస్తాడు.  బస్సులోనే ఉన్న దినేష్ అనే వ్యక్తి ఆమెకు యాభైరూపాయలు చేతిలో పెట్టి తన మఫ్లర్ కూడా అందిస్తాడు. అయితే ఆమెను వృద్ధుల డేకేర్ లో చూసిన దినేష్ ఆమెను గుర్తుపడతాడు. తన దగ్గరున్న మూడువందలు కొడుక్కి చేర్చమని దినేష్ ను అడగడం తల్లి మనసును విశదపరుస్సుంది.
        మార్పు కథ నేటి సమాజంలో జరుగుతున్న అనైతిక కార్యకలాపాలను ఎలా కట్టడి చేయాలో వివరించింది. సమాజం బాగుండాలంటే పిల్లల పెంపకంలో తల్లిదండ్రుల బాధ్యతకూడా ఉంటుంది. తండ్రి రామచంద్ర కూతురు రమ్యను మూడు కంపెనీలు ఉద్యోగానికి పిలుస్తున్నాయి అంటే రమ్య లెక్చరర్ గా చేరాలనుకుంటుంది. మానవత్వపు విలువలు తెలియచేయాలనుకుంటుంది. సమాజంలో కదలికకు బీజం వేస్తుంది.
      పోరాటం కథలో ఈరోజు కరోనా మనిషి జీవితాన్ని అతలాకుతలం చేస్తోంది.  డాక్టర్లు పోలీసులు నిత్యం ప్రజాసేవలో తలమునకలవుతూ ఇంటికి కుటుంబసభ్యులకు దూరంగా బాధ్యతలు నిర్వహించడం చూస్తే వారికి ప్రణమిల్లాలనిపిస్తుంది.
        రైతుల ఆవేదనను స్పష్ఠం చేసిన కథ ఆశయం. యువతలో కూడా వ్యవసాయంపట్ల అవగాహన పెరిగి రైతులకష్టాలను తీర్చేదిశగా అడుగు పడినప్పుడు ఆశయానికి పునాదులు పడతాయి అని చెప్పిన కథ. మాతృహృదయం తల్లి తనపిల్లలలో ఎవరు ఆర్థికంగా వెనకపడ్డారో వారిపైనే ధ్యాసంతాపెట్టి వారి ఉన్నతికి  అభివృద్ధికి దోహదపడాలనుకుంటుంది. అయితే తల్లిని అపార్థం చేసుకున్న కూతురు గాయత్రి తల్లికి ఎప్పుడూ పిల్లలలో ఎవరికి కష్టం ఉంటుందో వారిమీదే ఎక్కువ దృష్టి ఉంటుందన్న నిజాన్ని స్వానుభవంతో తెలుసుకోవడం గాయత్రికే కాదు మన కళ్లు చెమ్మగిలుతాయి.  మరెన్నో మంచికథల సమాహారం మనసుకు చికిత్స కథాసంపుటి. రచయిత్రికి అభినందనలు

రచన: కర్రా నాగలక్ష్మి
మలేషియ, ఈ మధ్య కాలంలో బలమైన ఆర్ధిక దేశంగా రూపుదిద్దుకుంటున్న దేశం, మంచి పర్యాటక దేశంగా కూడా రూపు దిద్దు కుంటోంది. మలేషియ ముస్లిం దేశంగా ప్రకటించుకుంది. అయినా ఇక్కడ హిందూ బౌద్ద మతాలకు కూడా అంతే ప్రాముఖ్యతను ఇచ్చేరు. పదమూడు రాష్టాలు, దక్షిణ చైనా సముద్రం వల్ల రెండు ద్వీపాలుగా విభజింపబడ్డ ఈ దేశం లో ఎన్నో పర్యాటక ప్రాంతాలు వున్నాయి.
ఈ సంచిక నుంచి మీకు మలేషియాలోని ప్రదేశాలను, ఒకటొకటిగా పరిచయం చేస్తాను.
మావారి ఉద్యోగ రీత్యా రెండు సంవత్సరాలు మలేషియలో వుండవలసి వచ్చింది. అక్కడ శని ఆదివారాలు శలవు రోజులు. క్రొత్త ప్రదేశాలు చూడడం మా హాబీ అవడం వల్ల ప్రతీ వారాంతపు శలవులకి ఏదోక ప్రదేశానికి బయలుదేరేవాళ్లం. అక్కడి మా అనుభవాలను మీతో పంచుకుంటాను.
కొత్త దేశం, కొత్త భాష. నాకు కొత్త భాషలు నేర్చుకోడం, వారి ఆచార వ్యవహారాలను పరిశీలించడం హాబీ.
ఇక్కడి ప్రజలను గమనిస్తే హిందూ, చైనీస్, మలయా మూడు దేశాల ఆచార వ్యవహారాలు నరనరాన జీర్ణించు కున్నట్లు కనిపిస్తారు. మలేషియన్ వాసులు అధిక శాతం ముస్లింలు . ముస్లిం ఆచారవ్యవహారాలను తుచ తప్పకుండా పాఠించడం కనిపిస్తుంది, అలా పాఠించక పోతే కఠిన శిక్షలు ఉంటాయి. అయితే ఇక్కడ మతాంతర వివాహాలు చాలా యెక్కువగా జరుగుతూ వుండడం చూసేం. ఇలాంటి వివాహాలకు మతపెద్దలు కాని గవర్నమెంటు వారు గాని యెటువంటి ఆంక్షలు పెట్టకపోవడం, పరువు హత్యలు లాంటివి కనబడక పోవడం ఆశ్చర్యాన్ని కలుగ జేసింది. మగపిల్లవాడి మతాన్ని బట్టి ఆడపిల్ల మతం నిర్ణయించబడుతుంది, లేదా యెవరి మతాన్ని వారు ఆరాధించుకోవచ్చు.ఇక్కడి స్థానికుల ఆచారావ్యవహారాలు చాలా మటికి మన వాటినే పోలి వుండడం ఆశ్చర్యానికి గురిచేసింది.అంటే అన్నప్రాశన, పుట్టుజుత్తులు తియ్యడం లాంటివి, ఇంకా కొందరు ఒడుగు చేసి జంద్యం వెయ్యడం కూడా చూసేం. మాకు తెలిసిన ముస్లిం ని ఈ విషయమై ప్రశ్నించగా అతను మా పూర్వీకులు హిందువులు కదా, మేం మా పూర్వీకులు ఆచరించినవే ఆచస్తున్నాం, మంచి అన్నది అన్ని మతాలలోనూ మంచే కదా? అని సమాధానమిచ్చేడు. మన దేశం లో ఇలాంటి అవగాహన లోపించింది ఎందువల్లనో?.
ప్రజలలోనూ పాలకులలోనూ పరమతసహనం చాలా ఉఛ్చ స్థాయిలో కనిపించింది.
చెప్పకపోవడమేమిగాని ముందు ముస్లిం దేశం వెడుతున్నాం, అక్కడ ఎన్ని యిబ్బందులు ఎదుర్కోవాలో అనుకున్నాం కాని తిరిగి వచ్చేటప్పుడు దేశం విడిచి రావాలంటే గుండెలు బరువెక్కేయి.
అక్కడ మేం మూడు బెడ్రూముల సర్వీస్ అపార్ట్మెంటు తీసుకున్నాం, వంటగదిలో గ్యాసు, ఫ్రిడ్జ్, వాషింగ్ మెషిన్ లతో పాటు వంట పాత్రలు కొన్ని ఉంటాయి. రోజు విడచి రోజు ఇల్లు శుభ్రం చెయ్యడానికి మనిషిని పంపుతారు. పదిహేను రోజులకు ఓ సారి దుప్పట్లు, టవల్స్ మార్చుతారు.
కనీసం రోజూ యెదురు పడే వారితో మాట్లాడదామన్నా భాష రాదు. పనులకు వచ్చేవారు యెక్కువ సంఖ్యలో ఇండోనీషియా వారు అధిక శాతం లో వుండేవారు. పనికి వచ్చేవారికి ఇంగ్లీషు వస్తుందని అనపకోవడం నా తెలివి తక్కువ అని మొదటి రోజే తెలుసుకున్నాను. మరునాడే ఇంగ్లీషు మలయ నిఘంటువు కొని మెల్లగా రెండేసి పదాలు జోడించి మాట్లాడ్డం నేర్చుకున్నాను.
నా ముచ్చట్లు తరువాత ముందు మలేషియ దేశం గురించి కొన్ని విషయాలు తెలుసుకుందాం.
చరిత్రకారుల ప్రకారం మలేషియ దేశంలో సుమారు 40 వేల సంవత్సరాలకు పూర్వం నుంచి జీవరాశులు వుండేవి. ఒకటవ శతాబ్దం లో భారతదేశం నుంచి చైనా దేశం నుంచి వర్తకానికి వ్యాపారులు రాకపోకలు సాగించసాగేరు. రెండవ శతాబ్దంలో వ్యాపారులు తీరప్రాంతాలలో తాత్కాలిక నివాసాలు యేర్పరచుకోసాగేరు.
15 వ శతాబ్దం లో భారత దేశాన్ని పరిపాలించిన చక్రవర్తి శ్రీ విజయాదిత్య ఆధీనంలో వుండేది, సింగపూరు, మలేషియా దేశాలకు “పరమేశ్వర” అనే రాజుని అధిపతిగా నియమించేడు చక్రవర్తి శ్రీ విజయాదిత్య. తరువాత ‘ మలక్క ‘ సుల్తానుల ఆధీనం లోకి వచ్చింది. 1511 లో పోర్చుగల్ ఆధీనం లో, 1641 నుంచి డచ్ వారి ఆధీనంలో వుంది. 1786 లో మలక్క సుల్తానులదగ్గర “పినాంగ్” ద్వీపాన్ని ఆంగ్లేయులు తమ ఈస్ట్ ఇండియ కంపెనీ స్థాపనకై లీజుకి తీసుకున్నారు. రెండవ ప్రపంచయుద్దం వరకు ఈ దీవి ఆంగ్లేయుల ఆధీనం లోనే వుంది. రెండవ ప్రపంచయుధ్దంలో ఈ భూభాగం జపాన్ గెలుచుకుని మూడు సంత్సరాలు ఆర్మీని ఉంచేరు. 1948 ఫిబ్రవరి 1 న సింగపూరు, మలక్క , దీవులతో పాటు తొమ్మిది రాష్ట్రాలు గల మలేషియాని మలేషియా సమాఖ్య దేశాలు గా యేర్పరచేరు. 1957 ఆగస్ట్ 31 న మలేషియా స్వాతంత్రం పొందింది. 1963 లో మలేషియా, సింగపూర్ లు సమైఖ్య రాజ్యాలనుంచి విడిపోయేయి. ఆంగ్లేయుల పాలన లో వున్నప్పుడు పొరుగు దేశాలైన భారత, చైనా దేశాలనుంచి కార్మిక వలసలను ప్రోత్సహించేరు. అంటే సుమారు 1800 సంత్సరం నుంచి మలేషియ నేలమీద భారత, చైనా పౌరులు నివసించేవారు.
ప్రస్తుతం పదమూడు రాష్ట్రాల తో కూడిన దక్షిణ చైనా సముద్రం తో రెండుద్వీపాలు విభజింపబడ్డ మలేషియ దేశం వంశపారంపర్యంగా రాచరికానికి వచ్చే తొమ్మిది రాష్ట్రాల రాజులూ ఒకొక్కరూ 5 సంవత్సరాలకి రాష్ట్రపతిగా , ప్రజలచే యెన్నుకోబడిన పార్టీ నాయకుడు ప్రదానమంత్రిగా విధులు నిర్వర్తిస్తూవుంటారు.
దేశరాజధాని కౌలాలంపూరు, పరిపాలనా భవనాలు ఉన్న ప్రదేశాన్ని “పుత్రజయ” అని అంటారు.
రాజ భాష “మలయ” లేక “భహష మలయ “, రెండవ భాష గా ఆంగ్లం. మలయ భాషని లిపి లేని భాష అనొచ్చు. ఆంగ్ల లిపి నే మలయ భాషకు వాడతారు. కొన్నాళ్లు పోతే మన దేశంలోని భాషలకు కూడా లిపి లేకుండా పోతుందేమో?, ఇప్పటికే మన దేశంలో చాలా మంది మాతృభాషలో చదవడం వ్రాయడమేకాదు మాట్లాడ్డం కూడా మరచిపోయేరు, స్మార్ట్ ఫోనులు వచ్చేక తెంగ్లీషు వాడకం ఎక్కువైంది . ఇలా కొన్నాళ్లు గడిస్తే హిందూ భాషలకి ఆంగ్ల లిపి నే వాడవలసి వస్తుందేమో?.
మలేషియ దేశం స్వాతంత్ర్యం పొందిన తరువాత చాలా త్వరగా అభివృధ్దిని సాధించింది. దాంతో ప్రపంచ సంపన్నదేశాల దృష్టిలో పడింది.
మలేషియా దేశాభివృధ్ది లో రబ్బరు, పామాయిలు, చమురు ముఖ్య పాత్ర వహించేయి. ఈ దేశ మట్టి, వాతావరణ పరిస్థితులు ఆహారధాన్యాలు పండించేందుకు సహకరించవు. ఆహారధాన్యాలు, కాయగూరలు పొరుగు దేశాలనుంచి దిగుమతి చేసుకుంటారు.
ఇక్కడి ప్రజలు శాంతికాముకులు, అమాయకులు, కష్టజీవులు. సాంప్రదాయాలను ఖచ్చితంగా పాఠిస్తారు. ప్రభుత్వం విధించే నియమనిబంధనలను తుచ తప్పకుండా పాఠిస్తారు. ఆడమగ సాంప్రదాయ దుస్తులు ధరిస్తారు. మిగతా ముస్లిం దేశాలలో వున్నట్లు స్త్రీవిద్య మీద ఆంక్షలు లేవు.
మిగతా దేశాలలో మాదిరి ప్రభుత్వానికి వ్యతిరేకంగా నినాదాలు చెయ్యడం, ర్యాలీలు నిర్వహించడం కనబడదు.
ఇవి మలేషియన్ల గురించిన కొన్ని వివరాలు, ఇక మనం మన యాత్రా వివరాలలోకి వెళదాం.
ముందుగా మీకు మలేషియాలోని నాలుగవ పెద్ద ద్వీపమైన “పినాంగ్” ని పరిచయం చేస్తాను.
1786 లో ప్రాన్సిస్ లైట్ అనే ఈస్ట్ యఇండియా కంపేనీ అధికారి నేతృత్వం లో ఈ ధ్వీపం కనుగొనబడింది. ఈ ద్వీపం వైశాల్యం సుమారు 293 చదరపు కిలోమీటర్లు. మలేషియ దేశంలో “ పినాంగ్ “ వాణిజ్యపరంగా పేరుపొందిన జిల్లా. దీని ముఖ్యపట్టణం “బటర్ వర్త్”, జిల్లా ముఖ్యపట్టణం ముఖ్య భూభాగం లో ఉంది, బటర్ వర్త్ ని పినాంగు ద్వీపంతో కలుపుతూ ఎనిమిది లైన్ల బ్రిడ్జ్ సముద్రం మీద నిర్మింపబడింది .
బటర్ వర్త్ లో చాలా కంపెనీలు ఉన్నాయి. మా వారి వుద్యోగ రీత్యా వెళ్లిన మేం మలేషియ దేశానికి చెందిన “పినాంగ్“ ద్వీపంలో 32 అంతస్థుల సర్వీస్డ్ అపార్ట్ మెంట్ లో 14 అంతస్థులో వుండేవాళ్లం, అదీ సముద్రానికి దగ్గరగా. బల్కనీ లోంచి అనంతమయిన సముద్రాన్ని చూస్తూ కూర్చోడం అలవాటయింది. దూరంగా కదులుతున్న ఓడలను చూడడం , మద్యాహ్నం యెండలో తళతళ మెరుపులు విరజిమ్మే సముద్రాన్ని చూడడం ఓ వ్యసనంగా మారింది.
ముఖ్యభూభాగం నుంచి “పినాంగ్ “ లోకి ప్రవేశించడానికి రెండు మార్గాలున్నాయి ఒకటి రోడ్డు బ్రిడ్జ్ మీదుగా మరొకటి నీటిమార్గం ద్వారా. నీటిమార్గం ద్వారా వెళ్లడానికి పెద్ద ఓడలో సుమారు 15 నిముషాలు ప్రయాణించాలి. ఈ ఓడ మూడంతస్థులలో వుంటుంది. రెండంతస్థులలో కార్లు బారులు తీరివుంటాయి, ఒకంతస్థులో మనషులు ప్రయాణించడానికి వీలుగా వుంటుంది. ప్రతీ పదినిముషాలకు ఓ ఓడ బయలుదేరుతుంది. కారు రోడ్డుమీంచి తిన్నగా ఓడలోకి చేరుతుంది వరుసలో కార్లని నిలుపుకొని కారులోని వారు ఓడలోని రైలింగు దగ్గర నిలబడి సముద్రాన్ని చూసే వీలుంది. సముద్రపునీరు ఎంత స్వచ్చంగా ఉంటుందంటే లోతుగా నీళ్లల్లో ఉన్న సముద్ర జీవులు కనిపిస్తూ ఉంటాయి. అలా మన కార్లను ఓడలో పెట్టుకొని అవతలి ఒడ్డుకి చేరేక తిరిగి కార్లో ప్రయాణించడం మొదటి మారు కావడం తో ఎంతో థ్రిల్ల్ గా అనిపించింది. అయితే ప్రతీమారూ ఆ ప్రయాణం నాకు చాలా నచ్ముచేది. సముద్రంలో “జెల్లీ “ చేపలు నీటిలో ఈదుతూ ఉంటే ఓడలో ప్రయాణం చేస్తూ వాటిని చూడడం కూడా చాలా బాగుండేది. అసలు అలాంటి చేపలు కూడా వుంటాయని మలేషియ లోనే తెలిసింది.
“పినాంగ్” లో అధిక సంఖ్యలో చైనీయులు, హిందువులు ఉండటం తో ఇక్కడ “ కెపితాన్ కెలింగ్ “ మసీదే కాకుండా అనేక చైనా మందిరాలు, మారియమ్మ ( పార్వతీ దేవి ) మందిరం, రాధా కృష్ణమందిరం, గురుద్వారాలే కాక చాలా పర్యాటక ప్రదేశాలున్నాయు.
“ పినాంగ్” అంటే అర్దం చెప్పలేదు కదా?, పినాంగ్ అంటే మలయ భాషలో “ పోకచెక్క” అని అర్దం, ఈ దీవి మొత్తం పోకచెక్క చెట్లతో నిండివుండేదని ఈ దీవికి ఈ పేరొచ్చిందని కొందరి అభిప్రాయంకాగా కొందరు ఈ దీవి ఆకారం పోకచెక్క వృక్షాన్ని పోలివుంటుంది కాబట్టి అలా పిలుస్తున్నారని అంటారు.
పై సంచికలో ఇక్కడి పర్యాటక ప్రదేశాలను గురించి మీకు తెలియ జేస్తాను, అంతవరకు శలవు.
రచన: సంధ్య ch
అభిలాషను అందుకునే కవితేమో దొరకలేదు
ఎద బాసను పంచుకునే చెలిమేమో మనకు లేదు
రాలుతున్న ఆశచినుకు కురిసి కురిసి వరదాయెను
నావలేక ఈదలేక  కనుకేమో కునుకు లేదు
రాదారులు నీ దారని జ్ఞాపకాల్ని చూపుతుంటె
మౌనంలో మునిగినట్టి మదికేమో పలుకు లేదు
మెరిసె వెండి కాంతులన్ని మబ్బులకే పంచెనేమొ
చందమామ సగం మిగిలి రేయేమో వెలుగలేదు
పిల్లగాలి మెల్లగాను అల్లుకున్న తీగలలో
తెల్లనైన మల్లె లేక అలకేమో చెరగలేదు
ఎంత కఠిన మనసో అది ఎందుకనో మారనిదీ
కాంక్ష తీరు దారిలేక  బ్రతుకేమో మెరవలేదు
వాలుతున్న “సంధ్య”లలో మందారం పడమరలో
విరాజిల్లె నీవులేక  దివికేమో శోభ లేదు
రచన:  వావిలికొలను రాజ్యలక్ష్మి.
 
ఉదయం టైమ్ ఆరు కావస్తుంది. వేడివేడిగా కాఫీ కల్పుకున్న కప్పు చేతపట్టుకొని బాల్కనీలోకొచ్చి తాపీగా కుర్చీలో కూర్చొని, సన్నగా పడుతున్న వర్షపు జల్లులను తదేకంగా చూస్తూ కాఫీని ఆస్వాదిస్తూ తాగుతోంది రేణుక.
ఈ కరోనా మాయదారి రోగం దేశదేశాల్లో ప్రబలి పోయి, మన దేశానికి కూడా త్వరితగతిన వ్యాపించేసరికి లాక్ డవున్ మొదలై, ఐటి వుద్యోగస్తులంతా యింటి నుంచే పనిచేస్తూ, ప్రవేట్ సంస్థలో పనిచేసేవారు వుద్యోగాలులేక కూరగాయలమ్ముకుంటూ కొందరూ, మట్టి పనికెళ్ళుతూ కొందరు తమ కుటుంబాలను పోషించుకుంటూ జీవితాలు గడుపుతున్నారు. పాపం, ఎలాంటి వాళ్ళకు ఎలాంటి దీన స్థితి వచ్చిందో కదా! అని అనుకుంటూ వుండగానే తన సెల్ రింగయింది.
లేచి లోపలికెళ్ళి  ఫోన్ తీసుకొని చూసి ఎవరిదో కొత్తనెంబరు లాగుందనుకుంటూ సెల్ ఆన్ చేసింది.
“హలో, ఎవరండీ?”మామూలుగానే అడిగింది.
“నేను భార్గవ్ ని. ”
“ఏ భార్గవ్ ?”
” భానుచందర్ పెద్ద తమ్ముడిని. ”
“ఓ , మీరా!చెప్పండీ ఫోనెందుకు చేశారు?”
“మా అన్నయ్య భానుచందర్ చనిపోయాడు. ”
కాసేపు యిద్దరి  మధ్య మౌనమే రాజ్యమేలింది
“ఎప్పుడు, ఎలా జరిగింది ?”
“ఈరోజే , తెల్లారుజామున నాల్గంటికి”.
” ఏమైంది?”
“హార్ట్ ఎటాక్ అనిచెప్పారు డాక్టర్ . కరోనా టెస్ట్ కూడా చేశారు హాస్పిటల్లో . నెగట్ వే వచ్చింది. ”
“స్మైలీ ఎలావుంది?”అడగగూడదని అనుకుంటేనే అడిగేసింది రేణుక.
“అదే , తండ్రి పోయాడనీ, ఇక లేడన్ననిజాన్ని జీర్ణించుకోలేక పోతున్న ఆ దుఃఖంలో తనని పట్టడం మాకెవ్వరికీ సాధ్యం కావడం లేదు. అంత శోకతప్త మనస్సుతో ఏడుస్తూ తానే మా అమ్మకి ఫోన్ చేయండని నాకు చెప్పింది. ‘వద్దమ్మా!నాన్నకి అమ్మకి విడాకులై ఒక ఏడాదైపోయింది. ఇప్పుడీ విషయం చెప్పిఅమ్మని పిలవడం అవసరమా ? ఆ వివాహబంధం తెగి పోయిందెప్పుడో. . . ‘ అని నేనన్నా  వినడంలేదు. అన్నయ్యతో  స్మైలీకి చిన్నప్పటి  నుంచి వున్న ప్రేమానురాగాలు, మమతానుబంధం, ఆత్మీయతఎలాంటివో ఆ ‘తండ్రీబిడ్డల యొక్క బంధం ‘ఎంత దృఢమైందో’ మీకు తెల్సినంతగా మాకెవ్వరికీ  తెలియదు  కూడా. పిచ్చిదిక ఎలా  బతుకుతుందో మాకర్ధం కావడం  లేదు . ”
“బాడీ ఎక్కడుంచ్చారు?”
“అన్నయ్య మీరు కలిసి ఎంతో యిష్టంగా కట్టించుకున్న కలల సౌధం’శాంతినిలయాని’కి ఇప్పుడే తీసి
కెళ్ళుతున్నాం. ”
“వాట్ ?!  అక్కడికా!?”చెప్పలేనంత ఆశ్చర్యంతో నమ్మశక్యం కానట్లుగా అడిగిందామె.
” ఆ , అక్కడికే. ఓమారు ఎప్పుడో స్మైలీతో అన్నయ్య అన్నాడట. ‘తనకేమన్నా ఐతే ఆయింటికి తీసి
కెళ్ళి అక్కడినుంచే తన అంత్యక్రియలు చేయా’లని చెప్పాడట. అందుకని స్మైలీ మాటకాదనలేక అంబులె
న్స్ లో అక్కడికే తీసికెళ్ళుతున్నాం. ”
“ఇన్నిసంవత్సరాలనుంచీ ఖాళీగా తాళం పెట్టివున్న అశుభ్రంగా వుండే ఆ యింటికెలా తీసుకెళ్ళాలని
అనుకుంటున్నారు?”తాను అడగకూడని ప్రశ్నది. కాని అనుకోకుండా అడిగేసింది రేణుక.
“మా పెద్దక్కయ్య కొడుకు వంశీ లేడూ!ఈ లాక్డవున్ సమయంలో సిటీకీ దూరంగా వున్న అక్కడికెళ్ళి ప్రశాంతంగా ఓ ఆరునెలలుండాలనే వుద్దేశ్యంతో అన్నయ్య అనుమతితోనే నాల్గురోజుల క్రితమే పనివాళ్ళని తీసికెళ్ళి ఇల్లంతా శుభ్రం చేయించాడు. పిచ్చిచెట్లన్నీ కొట్టించి, చెత్తచెదారం లేకుండా చేయించాడు. జంగ్ పట్టిన
ట్యాబ్ లన్నీ తీయించి కొత్తవి వేయించాడు . మిద్ద మీదుండే వాటర్ ట్యాంక్ ను  బ్లీచింగ్ పౌడర్ వేసి శుభ్రంగా కడిగించాడు. ఇంతలోనే ఈ ఘోరం జరిగిపోయింది. అన్నయ్య కోసమే అన్నట్లుగా ఆ యిల్లునలా శుభ్రం చేయడం జరిగింది. గేట్ బయటమీరు నాటిన మామిడిచెట్లు రెండూ పెద్దగై రెండేళ్ళ నుంచి కాయలు కూడా కాస్తున్నాయట. కాలనీవాళ్ళే తెంచుకుంటారట, అన్నట్లు అంబులెన్స్ వచ్చిందట
పిలుస్తున్నారు” ఫోన్ పెట్టేశాడు.
రేణుకకు ఓక్షణం నిస్సత్తువుగా అనిపించి అలాగే కింద కూలబడింది. మళ్ళీ సెల్ రింగయింది. ఎత్తింది
ఈ మారు అమ్మ చేసింది.
“ఎవరితో మాట్లాడుతున్నావే ఇంతసేపు?నీకోసం చాలా సేపటినుంచీ ఫోన్ చేస్తున్నాను. నీకీ విషయం తెల్సిందా?”
” ఊ , ఇప్పుడే తెల్సింది. భార్గవ్ ఫోన్ చేసి చెప్పాడు. ”
“మరి ఏం నిర్ణయించుకున్నావ్ !వెళ్ళుతున్నావా ?”
“నేనక్కడికి వెళ్ళాల్సిన అవసరం వుందంటావా అమ్మా?”ఎదురుప్రశ్నవేసింది తల్లికి .
” అదికాదే, రేణుకా! నాకు కూడా తెలిపారు కానీ, నేను వెళ్ళలేని పరిస్ధితి. స్మైలీ కారణంగానన్నా మీరిద్దరూ మళ్ళీ ఏదో ఓనాడు కలుస్తారని నామనస్సులో ఏదో చిన్న ఆశ వుండేది. అదీనాడు పూర్తిగా తుడిచి పెట్టుక పోయిందే. ఆస్తీ, అంతస్తు వున్న కుటుంబంలో యిచ్చామని మురిసిపోయాం. కాని ఏం లాభం?చివరికిలా విడిపోయారు. నేనెంత మోత్తుకున్న నీవేమాత్రం వినలేదానాడు. చిన్నవిషయానికే పెద్ద రాద్ధాంతం చేశావ్ ? పెళ్ళినాడు పెట్టిన నగా, నట్రా అన్నీ అక్కడే వదిలేసి, ఐదేళ్ళనాడు కట్టుబట్టలతో ఆయింటినుంచి వచ్చేసి, నీ చదువుకు తగ్గ వుద్యోగం చూసుకొని ఒక్కత్తివే స్వతంత్రంగా బతుకుతున్నావ్ . చివరికి విడాకులనాడు కూడా భరణం వద్దన్నావ్. తండ్రికి పిల్లంటే ప్రాణమని స్మైలిని అతనికే వదిలేశావ్ . ”
“ఇప్పుడీ సోదంతా నాకెందుకు చెప్తున్నావమ్మా !” విసుగ్గా అంది రేణుక.
“ఎందుకు చెప్తున్నానంటే ఆస్తీ ఇటు నీకూ కాక, అటు బిడ్డకి కాక మొత్తమంతా అన్నదమ్ములకే దక్కిందికదే!”
తల్లి మాటలకు కోపంతో ఒళ్ళు మండి పోయి చటుక్కున ఫోన్ నొక్కేసింది రేణుక.
**     **    **
సన్నగా చినుకులు పడుతున్నై. గేట్ వరకు కారు వచ్చేసింది. లోపలికి వెళ్ళడానికి వీలుకానట్లుగా వుంది రోడ్డంతా అడ్డదిడ్డంగా తవ్వేసి వుంది. కొత్తవి డైనేజి పైపులు వేస్తున్నారులా వుంది. ఏం చేయాలో ఓక్షణం పాలుపోలేదు రేణుకకు.  కాలనీ వాళ్ళవి చాలామంది కార్లు గేట్ బయటే ఆగున్నై.
ఓ పక్కగా ఆపి కారు దిగిందామె. ఈ కాలనీకి ఐదు సంవత్సరాల తర్వాత తాను మళ్ళీ వచ్చింది. ఇలా రావల్సి వస్తుందని కూడా అనుకోలేదేనాడు. కారు కీస్ హ్యండ్ బాగ్ లో వేసుకొని , చున్నీని మెడమీది నుంచి తల మీదిగా కప్పుకొని నోరు, ముక్కు కనబడకుండా బిగ్గరగా కట్టుకొని  గేట్ దాటి లోపలికెళ్ళసాగింది. బహుశా, ‘అంబులేన్స్ బయటే ఆగితే బాడీని స్టెచ్చర్ పై మోసుకొని యింటికి తీసికెళ్ళి వుండవచ్చు. ‘ అనుకుంటూ జాగ్రత్తగా అడుగులు వేస్తుా ముందు కెళ్ళుతుంది.
ఇల్లు సమీపిస్తుంటే ఎలాంటి సంఘటనలు చూడాల్సి వస్తుందోనని , అక్కడున్న బంధువులలో నుంచి
ఎలాంటి మాటలు వినాల్సి వస్తుందోనని ఒకింత భయంగానేవుంది రేణుకకు. తానున్నప్పుడు పరిచయం వున్న వాళ్ళేవ్వరూ కనబడలేదు. ఒకరిద్దరు దారిలో కనబడినా కొత్త ముఖాలే.
మొత్తం మీద ధైర్యంగానే ఇంటికి చేరింది. భార్గవ్ చెప్పినట్లుగానే గేట్ కి అటుయిటు తాను నాటిన మామిడి
చెట్లు రెండూ గుబురుగా పచ్చగా కళకళలాడుతున్నై.
చెప్పులొదలేసి నేరుగా బయటి గుమ్మం నుంచే లోపలికెళ్ళింది రేణుక. పెద్దగా వున్న హాలోకి కలిసే ఎడం వైపుగా వున్నడైనింగ్ హాల్లో పండుకో బెట్టారు. తండ్రి పక్కగా కూర్చుని రోదిస్తున్న స్మైలీ , రేణుకని చూడగానే
ఒక్కఉదటున లేచి పరిగెత్తుక వచ్చి”అమ్మా!”అంటూ ఒక్కసారిగా బిగ్గరగా ఏడుస్తూ , “నాన్నిక లేడమ్మా”అంది
స్మైలి ఏడ్పు వింటుంటే అప్రయత్నంగా తనకి తెలియకుండానే దుఃఖం పొంగి పొర్లింది రేణుకకు. తనను వాటేసుకున్న కూతుర్ని మరింత దగ్గరగా పొదుముకుంది .
అక్కడున్న బంధువులు ఆ దృశ్యాన్ని తదేకంగా వీక్షించసాగారు. ఏడుస్తూనే “నాన్నని చూడమ్మా! ఎలా పడుకున్నాడో !”అంటూ రేణుక చెయ్యి పట్టుకొని తండ్రి శవం దగ్గరికి తీసికెళ్ళింది.
దగ్గరగా వెళ్ళిందామె. భర్త వైపు తదేకంగా చూసిందో క్షణం. రెండు నెలలక్రితం ఎవరిదో చుట్టాలపెళ్ళిలో అనుకోకుండా కల్సింది భానుచందర్ని. తానుకూడా ఆ పెళ్ళిలో అతన్నలా చూసి ఆశ్చర్య పోయింది. అతనే తన దగ్గరగా వచ్చి ‘రేణూ ఎలా వున్నావ్ ?’అంటూ ప్రేమగా పలుకరించాడు . ‘ఊ. . ‘అంటూ తాను తలూపింది. ఆరోజు తర్వాత మళ్ళీ ఇప్పుడిలా నిర్జీవంగా చూడ్డం.
ఎంతైనా భార్యాభర్తల బంధం. ఆయనతోనూ, ఈ ఇంటితోనూ ఎన్నోమధురానుభూతులు నిండుకొని వున్నాయి తనలో. స్మైలీ బాల్యం కూడా ఇక్కడే ఈఇంట్లోనే గడిచింది. . ఓణి ఫంక్షన్ వరకూ.
కళ్ళు తుడుచుకుంటూ రేణుక ఓమారు చుట్టూ చూసింది బంధువుల వంక . పెద్దాడ పడుచు, చిన్నాడపడుచు, బావగారు యిద్దరు మరుదులు. . ముగ్గురుతోటికోడళ్ళ పిల్లలు అంతావున్నారు. . వాళ్ళందరి చూపులు తన మీదనే వున్నాయని గ్రహించినామె అక్కడినుంచి కొంచెం మెల్లగా దూరంగా జరిగింది
 
**     **     **
భర్త అంత్యక్రియలు జరిగాక రేణుక అక్కడి నుంచి నేరుగా యింటికెళ్ళడానికి ప్రయత్నించింది. . . ఒక్క
స్మైలీ తప్పా . . . ఎవ్వరూ ఆమెను వుండమని అడగలేదు. వుండాలని కూడా తన మనస్సులో ఏ కోశానా లేదు.
స్మైలీని దగ్గరికీ తీసుకొని ‘ఏడవకు, నేను మళ్ళీ వస్తాననీ , ధైర్యంగా వుండమని పలు జాగ్రత్తలు చెప్పి కారెక్కిందామె.
కారు డ్రైవ్ చేసుకుంటూ తానింటికి ఎలా చేరిందో ఆమెకే తెలియదు . చాలా నీరసంగా నిస్సత్తువుగా వుంది
శరీరం. గ్లీజర్ ఆన్ చేసుకొని బాత్రూం లోకెళ్ళి తలారా స్నానం చేసింది. ఆకలితో కడుపు నకనకలాడుతుంది.
పొద్దునెప్పుడో తాగిన కాఫీ.  ముందుగా కడుపులో ఏదైన పడితేనే తాను మనిషవుతుంది అనుకుంటూ బియ్యం కడిగి కుక్కర్ పెట్టింది స్టవ్ వెలిగించి.
రేణుక మనస్సంతా దుఃఖంతో కాకవికలంగా వుంది. పదేపదే బిగ్గరగా విలపిస్తున్న స్మైలీ ముఖమే కళ్ళముందు కదలాడుతుంది .
ఆవకాయ పెరుగు వేసుకొని కొంచెం అన్నం తింది. ప్లేట్లో వడ్డించుకున్న మిగిలిన అన్నం వదిలేసి చేయి కడిగేసుకొని . . . . లైట్స్ ఆఫ్ చేసి వెళ్ళి మంచంపై అలసటగా వాలిపోయింది. కళ్ళు మూసినా తెరిచినా స్మైలీ ‘భాను చందర్ రూపమే కదలాడుతోంది. అతనితో గడిపినా వైవాహిక జీవితానికి సంబంధించిన గతం ఒక్కసారిగా కళ్ళ ముందుకదలాడ సాగింది.
**    **    * *
“నో , నేనిప్పుడే పెళ్ళి చేసుకోనమ్మా ! . . . ”
” ఏం ,  ఎందుకనీ ?ఇప్పుడేమైంది ?నీది ఇంజనీరింగ్ చదువు కూడా అయిపోయిందిగా.  రేణూ , భాను చందర్
చదువు సంస్కారం వున్నవాడు, ఆస్తీ అంతస్తు కలవాడు. ముఖ్యంగా మనకు తెల్సినవాడు . మనకు దగ్గరి
బంధువు. మీపెద్దమ్మకు అల్లుడు . మీఅక్క భర్త . . . . నీకు
బావ. రెండో పెళ్ళియన్న మాటే గానీ , భానుచందర్ కు ఏం తక్కువ రేణుకా? అందమూ , అణుకువ వున్న అందగాడు.
పాపం , చిన్న వయస్సులోనే అతన్ని తండ్రిని చేసి పాప పుట్టిన ఏడాది దాటకుండా ఏదో వైరల్ జ్వర
మోచ్చి ఆసుపత్రిలో వారం రోజులు మృత్యువుతో పోరాడి ఓడిపోయింది మీ అక్క.
పెద్దమ్మకూడా ఇదే అంటుందిప్పుడు.
అల్లుడు మళ్ళీ పెళ్ళి చేసుకుంటే ఎవరో పరాయి అమ్మాయ్ ఐతే . . . సవతి తల్లిగా తన మనమరాలిని
సరిగా చూసుకుంటుందో లేదోనని ఆవిడ భయం ఆవిడది. నీవైతే తనకిక ఏబెంగ లేదని ఆవిడ అభిప్రాయం . ఒప్పుకోవే రేణూ !మీపెద్దమ్మ కూడా ఈ పెళ్ళికి చాలా సంతోషపడుతుంది . . . ” అంటూ అమ్మ , పెద్దమ్మ పదే పదే అడగడం , ఫోన్స్ చేయడం వలన ఏదో ఓ నిర్ణయానికి రావాలని అనుకుంది . అంతలోనే ఓ రోజు తనకి ఫోన్ చేసి భానుచందరే స్వయంగా యింటికొచ్చాడు. ముక్కుసూటిగా మాట్లాడాడు
“రేణుకా! మా అత్తగారి . . . అదే మీ పెద్దమ్మ , మీఅమ్మగారి అభిప్రాయం కాదు నాకు కావల్సింది. ముఖ్యంగా నీ మనస్సులోని మాట కావాలి. పెద్దవాళ్ళు అన్న మాటల్లో కూడా నిజం లేకపోలేదు . స్మైలీ అంటే నాకెంత ప్రాణమో నీకు తెలుసుకదా! తనని వదిలి నేనుండలేను రేణుకా ! ఇందులో నా స్వార్ధం కూడా వుంది . ఎందుకంటే  పరాయి  అమ్మాయ్ నాకు భార్యగా వస్తే సవతి తల్లి పాపను బాగా చూసుకుంటుందో లేదోనని
అదో భయం. అందుకని నేనే స్వయంగా వచ్చాను . నీ మనస్సులోని మాట తెలుసుకుందామని. ఇంకా రెండు మూడు రోజులు బాగా ఆలోచించుకునే ఏవిషయం చెప్పు రేణుకా!వస్తా మరిక. . . . ” అంటూ వెళ్ళిపోవడానికి లేచాడు.
“ఉండండి , బావా ! టీ తీసుకొని వెళ్ళుదురుగాని. . . . ”
“ఇప్పుడొద్దు రేణుకా ! రెండురోజుల తర్వాత నీవు చెప్పబోయేది శుభవార్త ఐతే. . . అప్పుడిద్దరం సంతోషంగా
కలిసి తాగుదాం ‘ టీ ‘ సరేనా ? ” సమ్మోహనంగా నవ్వుతూ వెళ్ళి పోయాడు.
ఆ  నవ్వుతో పడిపోయింది రేణుక. . . అచ్చం స్మైలీ కూడా ఇలాగే చిలకలా నవ్వుతోంది . దాని నవ్వు చూసే
అంతా స్మైలీ అనే పిలుస్తారు . బారసాల రోజు పెట్టిన పేరు సుహాసిని . ఆపేరు కూడా మంచి నవ్వుకల్గినదని అర్ధం.
రెండు మూడు రోజులు బాగా ఆలోచించి తన నిర్ణయం చెప్పింది. ఆ తర్వాత అమ్మ. . . . పెద్దమ్మ భానుచందర్ అంతా సంతోషపడిపోయారు . తనకు రెండో పెళ్ళే అయినా రేణుకు పెళ్ళి మొదటిసారి జరుగుతుంది కావున . . దేనిలోను   లోటు రాగూడదని తన అత్తగార్లకు చెప్పి . . . ఇరు వైపులా డబ్బంతా భానుచందరే ఖర్చు చేశాడు.  స్మైలీ తల్లి నగలు చాలానే వున్నాయి . అయినా కూడా వాటికి తోడు కొత్త డిజైన్స్ వి మరికొన్ని నగలు ఆర్డరిచ్చి చేయించాడు రేణుక కోసం.
వారిద్దరి వివాహం వైభవంగా జరిగింది. ఇల్లాలులేని ఆయింటికి మళ్ళీ పూర్వకళ వచ్చేసింది
స్మైలీని ఎంతో ప్రేమతో కన్నతల్లి కన్నా మిన్నగా చూసుకుంది రేణుక. వాళ్ళబంధం విడదీయరానిదైనది. చక్కగా భార్యాభర్తలు కల్సిమెల్సి వారిద్దరి ఆలోచనలకు అనుగుణ్యంగా సిటీకి దూరంగా వున్న వెంచర్ లో మరో కొత్త ఇల్లు కట్టారు. రేణుకతో పెళైయిన భానుచందర్ కి పట్టిందల్లా బంగారం అవ్వసాగింది. వ్యాపారం అంచెలంచెలుగా అభివృధ్ధి చెంద సాగింది. కొత్త ఇంటికి స్మైలీ తల్లి పేరు కలిసొచ్చేలా “శాంతి నివాస్ “అని పేరుపెట్టి బంధుమిత్రులను పిలిచి బ్రహ్మాండంగా గృహప్రవేశం చేశారు. దానితో పాటు స్మైలీకి ఓణీ పంక్షన్
కూడా వాళ్ళ అమ్మమ్మ ఘనంగా జరిపింది.
మొత్తంమీద భానుచందర్ రేణుక సంసారనౌక కొత్తింట్లో ఆరుపూవులు మూడు కాయలుగా ఆనందంగా హాయిగా సాగిపోతున్న శుభతరుణంలో వాళ్ళమ్మ కూతురి మనస్సులో ఓచిన్న విషబీజం వేసి వెళ్ళిపోయింది. అదే రేణుకలో రోజురోజుకు వట వృక్షంలా పెరగసాగింది. భానుచందర్ భార్యలో కన్పిస్తున్న మార్పును ఆశ్చర్యంగా తిలకించసాగాడు . రేణు మారిపో వడానికి కారణమేమిటో అతనికి తెల్సిరాలేదు అంతుపట్టలేదు. అన్యోనంగా సాగి పోతున్న వాళ్ళ దాంపత్య జీవనానికి  మధ్య పెద్ద వారధి కట్టినట్లు గా అనిపించింది రేణుక మౌనం.
” ఏమైంది రేణూ ! ఎందుకిలా వున్నావ్ ? నాతో చెప్పు. . . ఏం కావాలి నీకు ? భర్త దీనంగా అడిగిన మాటలకు ” ఏం కావాలన్నా యిస్తారా ?”వాడిగా సూటిగా ప్రశ్నించింది.
” తప్పకుండా . . . . అడుగు. ”
” నాకు మాతృత్వం కావాలి. మీ ద్వారా నేనో బిడ్డకి తల్లిని కావాలి ! ”
ఆ మాటలకి భానుచందర్ అవాక్కు ఐనాడు.
” ఏం , మాట్లాడ రేం ?”
“అది సాధ్యం కాదు రేణూ !”
ఎందుకు సాధ్యకాదు బావా ? నాకు సంతానం కలిగితే స్మైలీని బాగా చూడనని మీకనుమానమా!? ”
“ఇన్నేళ్ళకి నీకిప్పుడీ ఆలోచనేమిటి ? స్మైలీకూడా పెద్దగైంది . . . . . ఎవరైనా నీ బుర్రలోకెక్కించారా ?”
“ఎవరన్న బుర్రలోకి ఎక్కించడానికి నేనేమన్న చిన్న పిల్లనా బావా ! నావిషయం నాకు తెలియదా ? ఏ ఆడదాని కైనా తల్లి కావాలన్నది ఓ మధుర స్వప్నం. . స్మైలీ పెద్ద గైంది. ఇప్పుడిక నేనో పిల్లనో , పిల్లాడినో కంటే బాగుంటుందని నిర్ణయించుకున్నాను  బావా! సాయంత్రం మీరు నేను గైనకాలజిస్ట్ డాక్టర్ పారిజాత దగ్గరికి వెళ్ళుదాం . . . . ”
” ఏం అక్కరలేదు  రేణూ! నానుంచి నీకు  పిల్లలు పుట్టడానికి ఆస్కారం లేదు. మన పెళ్ళికి ముందే నేను వేసక్టమీ చేయించుకున్నాను.
తన మీద పిడుగు పడినట్లుగా వులిక్కి పడిందామె
“ఏమిటీ !? నిజమా ! . . . “నమ్మలేకపోయింది రేణు ఎందుకలా చేశారు ?
“నా కూతురి కోసం !నీకు సంతానం కలిగితే నాకూతురి జీవితం ఎలా వుంటుందో ఊహించుకున్నాను. అలా కాకూడదనే ముందు చూపుతో నేను పిల్లలు పుట్టకుండా ఆపరేరేషన్ చేయించుకున్నాను. ”
“పెళ్ళికి ముందే మరి నాకెందుకు ఈవిషయం చెప్పలేదు బావా? ”
” నీవెందుకు నన్నడగలేదు మరదలా? ”
ఇలా భార్యాభర్తల మధ్యన మస్తు గొడవ జరిగింది. అలా కొన్నాళ్ళపాటు ప్రతి చిన్న విషయానికి వాళ్ళిద్దరి మధ్య ఏవేవో తగాదాలు. . . . . చిర్రుబుర్రులు. అది రోజు రోజుకి చిలికి చిలికి గాలి వానలా పెద్దపెట్టున జరిగి
నది . ఫలితం ఆలుమగల మధ్య దూరం పెరిగింది; బంధం తెగింది.
 
**   **     **
దశ దినకర్మకు కూడా రేణుక వెళ్ళలేదు.
రమ్మని వాళ్ళెవ్వరూ పిలువలేదు ; పిలిచినా తనకు మాత్రం వెళ్ళాలని లేకుండె. స్మైలీ రోజూ రమ్మని పిలుస్తూనే వుంది.
ఓ రోజు తల్లి ఫోన్ చేసింది. “ఏంటమ్మా ?” మామూలుగానే అడిగింది.
“అక్కడికెళ్ళుతున్నావా ?”
“లేదు. . . . ”
“వెళ్ళితేనే బాగుండునేమో !”
“ఎవరికి బాగు ?”
“స్మైలీ ఒక్కత్తి కదే !”
“ఒక్కత్తేం కాదు . తన తండ్రి తరుపున బంధువులు చాలానే వున్నారక్కడ . ”
“ఎంతమంది వుంటేం? తల్లి వైన నీవు లేకపోతే . . . ”
“నేనేం తన కన్న తల్లిని కాదుకదా?!”అలా అంటుంటే రేణుక గొంతు దుఃఖంతో గద్గదికమైంది.
” కన్నతల్లికన్నా మిన్నగా పెంచావు. ఇప్పటికీ స్మైలీ అంటే నీకు ఎనలేని ప్రేమానురాగా లున్నాయని నీ గొంతే తెల్పుతుంది రేణూ! ఆఆస్తి అంతా భాను చందర్ తన కన్నకూతురైన స్మైలీ పేరునే రాశాడట. అందుకని ఆ పిల్లని తమతో వుండమని అత్తలు , పెద్ద నాన్న, బాబాయ్ లు అంతా పిలుస్తున్నారట తెచ్చి పెట్టుకున్న ప్రేమలతో. . . . నిన్ననే తెల్సింది నాకు. కాబట్టి ఆ పిల్లని నీవు నీ దగ్గరుంచుకుంటే ఆఆస్తి పాస్తులు అన్నీ నీకే దక్కుతాయే! ఏమంటావ్ ?. . . ”
“ఏమంటానమ్మా ?నావిషయంలో నీవు యింక్కో మాటకూడా మాట్లాడవద్దంటాను. నాకు కోపం తెప్పించ వద్దంటాను. లోగడ నీవు నామనస్సులో వేసిన విషబీజంవలనే ఆనాడా అనర్ధం జరిగింది. . . ” రేణుక చాలా కోపంగా అంది తల్లితో.
” ఆ తర్వాత నేను నీ నిర్ణయాన్ని ఖండిస్తూ . . . నెత్తి నోరు బాదుకున్నాను కదే ! అయినా నీవు వినలేదు కదా!”
“చేతులు కలినాక ఆకులు పట్టుకొని ప్రయోజనంఏమిటి?  లాభం ఏమిటి ? జరగాల్సిన ఘోరం జరిగి పోయిందిగా. . . ” మరో మాటకైనా తల్లికవకాశం యివ్వకుండా ఫోన్ పెట్టేసి. . . రెండుచేతులతో ముఖం కప్పుకొని తనలోని దుఃఖభారం పోయ్యేలా బోరున విలపించసాగింది రేణుక.
వారంరోజులు యాంత్రికంగా గడిచిపోయాయి
స్మైలీ నుంచి ఎలాంటీ ఫోన్ లేదు.
ఐటీ ఉద్యోగిని కాబట్టి రేణుక యింట్లో నుంచి పని చేసుకుంటుంది. భానుచందర్ , స్మైలీ ఆలోచలతో అన్య మనస్కుతో గడుపుతున్న రేణుకు పని మీద సరిగ్గా దృష్టి పెట్టలేకపోతుంది. భర్త ఇంత త్వరగా పోవడానికి కారణం తానై అయివుండొచ్చుని అనుకుంటూ పదే పదే బాధ పడసా గింది.  ఏచిన్న చెడ్డ  అలవాటైనా లేని భానుచందర్ బాగా డ్రింక్ చేయడానికి అలవాటు పడ్డాడనీ, చనిపోయే రోజు కూడా రాత్రి పన్నెండుగంటల వరకూ తాగుతూ కూర్చున్నాడనీ ఆ రోజు వాళ్ళ తమ్ముళ్ళు మాట్లాడుకుంటుంటే వింది తాను . ‘అతని మరణానికి పరోక్షంగా కారణం తానేనేమో! ‘అన్న ఆలోచనతో మనస్సు  ఒక్క చోట కుదురుగా నిలవడం లేదు. ఆసమయంలో ఎందుకు నా మనస్సంతా మారిపోయింది. నేను తొందరపడి విడాకులు తీసుకున్నానా?  నాపట్ల ఎన్నెన్నో ప్రేమానురాగాలు పెంచుకున్న భానుచందర్ హృదయాన్ని
ముక్కలు చేశానా ? నేను దూరమైనానన్న దుఃఖాన్నిభరించలేక తాగుడకి బానిసై తన జీవితాన్ని చేజేతులా
నాశనం చేసుకున్నాడా ?’ఇలాంటి ఆలోచనలే తన మనస్సులో సుళ్ళు తిరుగుతూ తన బాధని మరింత ఎక్కువ చేసాయి.
“నేనెలా మారిపోయాను ? ఐదేళ్ళనాడు నాలో ఈఆలోచనలు నన్ను చుట్ట ముట్ట లేదె! ఇప్పుడెందుకొస్తున్నాయి ? భాను చందర్ చనిపోయాడన్న సానుభూతితో నన్నింతగా ప్రభావితం చేస్తున్నాయా ? పాపం మమ్ములిద్దర్ని కలపడానికి ఎంతో ప్రయత్నించి విఫలురాలైంది స్మైలీ. అలా ఆలోచిస్తున్న రేణుక కళ్ళ వెంట నీళ్ళు వర్షిస్తూనే వున్నాయి.
అంతలో కాలింగ్ బెల్ మోగింది. చున్నీతో కళ్ళు వత్తు కుంటూ , లాప్ టాప్ ముందు కూర్చునామె అయిష్టంగానే లేచి వెళ్ళి బయటి గుమ్మం తలుపులు తెరిచింది.
ఎదురుగా చేతిలో సూట్ కేస్ పట్టుకొని చిరునవ్వుతో నిల్చుని వుంది స్మైలీ .
తన కళ్ళను తానే నమ్మ లేక పోయిందామె. ఆశ్చర్యం , ఆనందం మేళవించిన స్వరంతో “స్మైలీ రా” అంటూ సూట్ కేస్ అందుకొని కూతుర్ని భుజాలు చుట్టూ చెయ్యి వేసి ఆప్యాయంగా పట్టుకొని నిండు మనస్సుతో లోపలికి తీసుక వచ్చింది.
” అమ్మా, నాన్న లేని నేనాయింట్లో వుండలేకపోయానమ్మా ! నాన్న నా పేరున రాసిన ఆస్తినంతా , చిన్న
బాబాయ్ సహాయ సహకారాలతో అమ్మనాన్నపేరు మీద అనాధ ఆశ్రమానికి రాసిచ్చాను. అమ్మవి , నీవి నగలు మాత్రం తీసుకొచ్చాను. నన్ను మాత్రం వెళ్ళిపొమ్మని అనకమ్మా ప్లీజ్ !” అంటూ రేణుకను బిగ్గరగా కౌగలించుకుంది. అది దుఃఖమో , ఆనందమో అర్ధంకాని అయోమయావస్థలో వర్షిస్తున్న అరమోడ్పు కన్నులతో చూస్తూ అంది .
“మంచి పని చేశావు స్మైలీ !చాలా మంచి పని చేశావు . నాకు ఎలాంటి అపకీర్తిని రానీయకుండా , ఆ ఆస్తిని వెంట బెట్టుకొని రానందుకు నిన్ను మనస్ఫూర్తిగా అభినందిస్తున్నాను. చిన్ని కృష్ణున్ని ప్రేమతో పెంచిన
యశోధ లాంటి ఈ అమ్మ  దగ్గరికి  నీ అంతట నీవే రావడం నిజంగా నాకు మహాదానందంగా వుండడమే గాక , బాధాగ్ని తో మండుతున్న నాగుండెల్లో పన్నీరు చిలకరించినట్లుగా వుంది . పువ్వులోని సువాసనలు దాగనట్లుగా  నాహృదయంలో సహజంగా వుండే కన్నతల్లి ప్రేమకన్నా పెంచిన ప్రేమే గొప్పదని తెలియజేశావు. నిన్ను పువ్వుల్లో పెట్టుకొని , మీ నాన్న ఆత్మకి శాంతి కల్గేలా చూసుకుంటాను స్మైలీ !”మనస్ఫూర్తిగా ఆతల్లి మనస్సులోని ఆంతర్యాన్ని అర్థంచేసుకున్న స్మైలీ . . . రేణుని బిగ్గరగా వాటేసుకొని ఆ అమ్మ వెచ్చని గుండెల్లో సేదతీరినట్లుగా కళ్ళుమూసుకుంది. అరవిచ్చిన నవ్వే పువ్వు నువ్వే అన్నట్లుగా తన స్వంత చెట్టు కొమ్మకి చేరుకున్న శుభసమయమది.
 
 
అయిపోయింది
 
 
