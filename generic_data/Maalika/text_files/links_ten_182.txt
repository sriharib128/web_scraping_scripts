రచన: డి.కామేశ్వరి
“ఏమిటి పెద్ద త్యాగం చేసాననుకుంటున్నావా? భర్తని యింకోరికిచ్చి ఈ పెళ్లి చేసి? ఏమిటసలు నీ ఉద్ధేశం? ఆ మాధవ్ వెధవ పని చేస్తే మొహం యీడ్చకుండా, ఏదో పెద్ద ఘనకార్యం చేశాననుకుంటున్నావా యీ పెళ్లి చేసి?” సరళ స్నేహితురాలిమీద విరుచుకుపడింది. మాధవ్, శారదల పెళ్లి దేముడి గుడిలో క్లుప్తంగా జరిగింది నిన్న. అది విని సుడిగాలిలా వచ్చి రాధని దులిపి వదిలింది.
రాధ నిర్లిప్తంగా నవ్వింది. “మాధవ్ యింక నా భర్త కాడని నీకు తెలుసు సరళా, మా యిద్దరి మధ్య ఆ అనుబంధం ఏమీ మిగలలేదు. నా సుఖం, సంతోషం, శాంతి అన్నీ ఆనాడే పోయాయి. కనీసం మాధవ్‌ని అయినా సుఖపడనీ”.
“ఆహా! పెద్ద పతివ్రత. భర్త సుఖమే నీ సుఖం. నీవేమో ఏడుస్తూ జీవితాంతం గడుపుతావు. అతను మరో పెళ్లి చేసుకుని, పిల్లల్ని కంటూ సుఖంగా వుంటాడు. అంతే, మన ఆడవాళ్లం ఏం చదివినా మారం. అక్కరలేని వెధవ వుద్యోగాలూ, మనమూ.. ఒక్కమాట.. ముందు ఒక్కమాట చెప్పావే. నీ ఆప్తురాలినని అంటావు”నిష్టూరంగా అంది సరళ.
“సరళా! కోపం మాని ఆలోచించు. యిష్టంలేని మగవాడితో ఎన్నాళ్లు నిప్పులమీద నడకలా కలిసి బతకమంటావు చెప్పు? నా ఉనికే అతనికి కంటకంగా వుంది. పిల్లాడి నీడే భరించలేక యింట్లో నరకం సృష్టిస్తుంటే ఎన్నాళ్లు సహించనే? నేనెలాగో అన్నీ నష్టపోయాను. ఆ శారద పిచ్చి మొహంది. ఆ అమ్మాయికన్నా అన్యాయం జరగకూడదే. నేను వెడితే మాధవ్ మరొకత్తిని తెచ్చుకుని చేసుకుంటాడే. శారద ఖర్మానికి శారదని వదిలి. అంచేత పట్టుపట్టి చేశానే.”
స్నేహితురాలి మొహం చూస్తుంటే సరళ కంఠం నిండుకుంది.”ఇప్పుడింక ఏం చేస్తావే? నీ కళ్లెదుటే నీ మాధవ్ మరొకరితో సంసారం చేస్తూంటే చూస్తూ ఎలా సహిస్తావు? ఇంక నీ జీవితం వంటరిగా యిలా వెళ్లవలసిందేనా?” బాధగా అంది సరళ.
“కళ్ళెదుట చూస్తూ వుండనే. ఈ వూరినించి వెళ్లిపోతా. ప్రిన్సిపాల్‌తో నా వ్యథ అంతా చెప్పి నన్నీవూరునించి పంపించమని వేడుకున్నాను. ఆయన అర్ధం చేసుకున్నారు. వీలయినంత త్వరలో ట్రాన్స్‌ఫర్ ఏర్పాట్లు చూస్తానని మాటిచ్చారు. నేను వంటరినెలా అయానే. ఇదిగో వీడు నాకు తోడుంటాడు కదా. వీడికోసమే కదా నా బతుకు యింక. దేవుడి దయవల్ల నాకు వుద్యోగం వుండడం ఎంత మేలయిందో చూశావా? నాకీ ఆర్ధిక స్వాతంత్ర్యం లేకపోతే ఆయనను ఎదిరించగలిగేదాన్నా? ఎదిరించితే నోరుమూయించి మూల కూర్చోపెట్టి, మరో పెళ్లి చేస్కుని నన్ను దాసిదాన్ని చేసేవారుగదే. ప్రతి ఆడదానికి ఆర్ధిక స్వాతంత్ర్యం రావాలే. లేకపోతే వీళ్ల అన్యాయాలని ఎదిరించలేం. ప్లీజ్. సరళా అలా మొహం పెట్టకే. నాకేం అవలేదు. ఇన్నాళ్ళు వీడితో ఈ యింట్లో అనుక్షణం ప్రాణాలు గుప్పిట్లో పెట్టుకు బతికాను. ఇప్పుడింక స్వేచ్చగా, హాయిగా, నవ్వుతూ నా బిడ్డని పెంచి పెద్ద చేసుకుంటాను” రాధ నిశ్చింతగా అంది.
“ఆ శారద ఏమంటుందే? ఆ పిచ్చిమొహం కాపురం ఎలా చేస్తుందే? పార్వతమ్మగారేమంటుంది?”
శారద నిజంగా సంతోషించిందే. అప్పుడే ఆ అమ్మాయిలో ఏదో కళ, కాంతి వచ్చాయి పెళ్లవగానే. కాపురం చేసుకుంటుంటే గడుసుదనం అదే వస్తుంది. పార్వతమ్మగారే పాపం కూతురి పెళ్లయిందన్న ఆనందం ఒక పక్క. నా బతుకిలా అయిందని ఆవేదన ఒక పక్క. ఆవిడని వప్పించడమే కష్టం అయింది. ఈ వూరు వదిలి వెళ్లద్దంటుంది. కాని నేనిక్కడ వుండలేనే. ఏదోవూరు, దూరంగా, యీ పరిసరాలనించి, నా సంగతి ఎవరికీ తెలియని చోటికి వెళ్లి ప్రశాంతంగా బతకాలని వుందే” కళ్లు మూసుకుంటూ అంది రాధ. ఆ మూసిన కళ్లనించి నీళ్లు జారాయి.
**********
“అంకుల్… అంకుల్.. మీరొకసారి మా యింటికి వెంటనే రాగలరా?” శ్యాం ఆదుర్దాగా అడిగాడు ఫోనులో.
“ఏమయింది? ఎందుకు?” గాభరాగా అడిగాడు అవతలనించి రాజారాం.
“అంకుల్.. అమ్మ ఏదోలా వుంది. ఒక విషయం జరిగింది. అమ్మ చాలా అప్‌సెట్ అయింది. నేనేం అడిగినా చెప్పడంలేదు. మీరొకసారి వస్తే అమ్మ గదిలోంచి వస్తుందేమో. నాకెందుకో గాభరాగా వుంది ప్లీజ్, రండి అంకుల్” శ్యాం ప్రాదేయపడ్డాడు.
“ఆల్‌రైట్, వస్తున్నాను” ఫోన్ పెట్టేశాడు రాజారాం.
రాజారాం స్కూటర్ దిగుతుండగానే గుమ్మంలోనే ఎదురువెళ్లాడు శ్యాం. అతని ఆరాటం చూసి “ఏమయింది శ్యాం? ఏం జరిగిందివాళ? రాధ ఏది?” అతను డ్రాయింగురూములోకి వచ్చి అడిగాడు. శ్యాం ఆదుర్దాగా రేఖమీద అత్యాచారం జరిగిందగ్గిరనుండి అంతా చెప్పి రేఖ తండ్రి తల్లిని ఎలా అవమానించింది, తల్లి ఎలా బాధపడిందీ అంతా చెప్పుకొచ్చాడు.
“అంకుల్! ఆయన ఎవరంటే ఆఖరికి తన భర్త అని చెప్ప్పుకొచ్చింది. ఇంకేం అడిగినా చెప్పలేదు. ఆయన తన మీద కక్ష తీర్చుకొవడానికి రేఖమీద అమ్మే అత్యాచారం చేయించిందంటూ ఆరోపణ చేశాడు. ఆయనమీద అమ్మకి కక్ష ఎందుకు? వున్నా రేఖమీద యింత హేయంగా తీర్చుకోదు అమ్మ. నాకంతా అయోమయంగా వుంది. ఎంతడిగినా చెప్పడంలేదు. ఆయన నా తండ్రి అయితే వీడెవడు? దాని కొడుకా? ఆ నల్ల వెధవ ఎంతవాడయ్యాడు అని అన్నాడెందుకు ఆయన? నాకిదంతా ఏం అర్ధం కావడంలేదు. ప్లీజ్, అంకుల్. మీకు అమ్మ సంగతంతా తెలుసు. నాకు చెప్పరా ఏం జరిగిందో? ఆయన నా తండ్రి కాదా? ప్లీజ్ అంకుల్. వళ్ళు మండిపోతూంది. అమ్మ ఎంత బాధపడుతుందో తెలుసా! తనలో తను కుమిలేకంటే నాకు చెప్పితే కాస్త భారం తగ్గుతుందిగా” శ్యాం ఆవేదనగా అన్నాడు. అంతా విని నిట్టూర్చాడు రాజారాం.
“ఆమె చెపితే నీవు బాధపడతావని చెప్పడంలేదు శ్యాం. విని నీవు తట్టుకోలేవని ఆమె భయం..”
“అంకుల్, నేను చిన్నకుర్రాడిని కాను. ఎంత చేదు నిజమైన భరించగలను. ప్లీజ్! మీరన్నా యింక నా దగ్గిర దాచకుండా చెప్పండి.”
“శ్యాం చెపుతాను. కాని ప్రామిస్! నీవు ఏం బాధపడకూడదు మరి. నీవన్నట్టు నీవు పెద్దవాడివయ్యావు. నిజానిజాలు తెలుసుకోవడం మంచిదే.”
ఆ మాటలు విని రాధ తలుపు తీసుకు వచ్చి, రాజారాం చెప్పబోతున్నది విని “రాజారాం! మతిపోయిందా నీకు? ఇన్నాళ్లుగా వాడినించి దాచింది యిప్పుడు చెప్పి వాడి మనసు పాడు చేస్తావా? వద్దు. చెప్పద్దు” గాభరాగా అంది.
‘రాధా.. లేదు. చెప్పే సమయం వచ్చింది. చెప్పడం మంచిదని నా ఉద్దేశం”
“అమ్మా! దయచేసి అంకుల్‌కి అడ్డురాకు. యింతదాకా వచ్చాక ఆ విషయం తెలుసుకోనిదే నాకు శాంతి లేదు. నీవు వెళ్లమ్మా లోపలికి” శ్యాం స్థిరంగా అన్నాడు.
రాధ అయోమయంగా చూసింది.
“రాధా… మరేం ఫరవాలేదు. శ్యాం మగపిల్లాడు. తగిన వయసు వచ్చింది. విని తట్టుకోగల శక్తి వుంది. నన్ను చెప్పనీ”
“శ్యాం.. వద్దు బాబూ నా మాట విను. .. ఇంత కష్టపడి యిన్నాళ్లుగా దాచింది నీకోసంరా. నీ మనశ్శాంతి కోసంరా..” ఆవేదనగా అంది రాధ.
“మనశ్శాంతి కావాలంటే, యీ సగం సగం తెలియడంకంటే నిజం తెలియడం మంచిదమ్మా. అంకుల్ చెప్పండి”
రాధ వినలేనట్టు గదిలోకి వెళ్లి తలుపు మూసుకుంది. రాజారాం తాపీగా సిగరెట్టు వెలిగించుకుని రాధ తనకు చెప్పిన విషయాలన్నీ ఓ కథలా అరగంట చెప్పాడు. అంతా విన్న శ్యాం మొహం పాలిపోయింది.
“మైగాడ్.. అమ్మ… అమ్మని రేప్ చేస్తే.. తండ్రి ఎవరో తెలియకుండా పుట్టినవాడినా నేను? అమ్మ అందుకే ఆయన్ని వదిలి వచ్చిందా” నుదుట పట్టిన చెమట వత్తుకుంటూ అన్నాడు శ్యాం. పట్టుకున్న గొంతుతో.
“అదిగో, యూ ఆర్ ఫీలింగ్ బాడ్. చూడు శ్యాం! ఇన్నాళ్ల తరువాత ఆ విషయం గురించి నీవు బాధపడకూడదు. తండ్రి ఎవరైతేనేమి నీవు ఏ పరిస్థితిలో పుడితేనేం? ప్రతి తల్లిలాగే, అంతకంటే ఎక్కువగా నిన్ను పెంచింది రాధ. నీకోసం మాధవ్‌ని వదిలి వచ్చింది. నీకోసం..నన్ను.. నన్ను కాదంది. నీకోసం నేను అందించిన అవకాశాన్ని కాదని స్వసుఖాలని త్యాగం చేసింది. అలాంటి తల్లి వున్నందుకు గర్వపడాలి నీవు. శ్యాం, నీ పుట్టుకగురించి మర్చిపో. పుట్టుక ఎలాంటిదైనా పెంపకంలో మనిషి ప్రవర్తన వుంటుందని నిరూపించింది రాధ.”
“అంకుల్.. మీరు అమ్మకి వరసకి అన్నగారవుతారంది. మరి మీరు.. అమ్మ మిమ్మల్ని కాదంది అంటున్నారేమిటి?” ఆశ్చర్యంగా అడిగాడు.
రాజారాం చిన్నగా నవ్వాడు.
“భర్త స్థానం యివ్వనన్నాక ఆ మగాడు సోదరుడే అవుతాడు. మా మధ్య బంధుత్వం లేదు స్నేహం వుంది. మమత వుంది. సౌహార్ధం .. రాధ నాకు యిప్పుడు తోడబుట్టినదానితో సమానం. ఏ మంచి చెడ్డయినా నన్నడగకుండా చెయ్యదు రాధ” రాజారాం గర్వంగా అన్నాడు.
“మరయితే.. నాకోసం మిమ్మల్ని ఎందుకు కాదనడం అంకుల్..”
“శ్యాం… మీ అమ్మ దగాపడిన ఆడది. కట్టుకున్న భర్త ప్రేమించి పెళ్ళిచేసుకున్న రెండేళ్ళ అనుబంధాన్ని తృణప్రాయంగా తెంచుకోగలిగినప్పుడు, యింకో మగాడు మాత్రం శీలం కోల్పోయిన స్త్రీని పెళ్ళాడి ఆదరించి ప్రేమించగలడా అని అనుమానం. ఏ మగాడుకాని తమ రక్తం పంచుకుని పుట్టని బిడ్డని తన బిడ్డగా స్వీకరించి ప్రేమించలేరని దానివల్ల కట్టుకున్నవాడికి, తనకు సుఖం వుండదని, తన బిడ్డ మధ్య నలుగుతాడని తనకింక వివాహేచ్చ లేదని నన్ను తిరస్కరించింది. అప్పటినించి నీవే లోకంగా, నీతోడిదే ప్రపంచంగా వంటరిగా బతుకుతుంది”
“నాకోసం తన సుఖాలన్నింటినీ బలిపెట్టి యింత త్యాగం చేసిందన్నమాట” చెమర్చిన కళ్లతో అన్నాడు శ్యాం.
“త్యాగం అని ఆమె అనుకోలేదు. బాధ్యత అనుకుంది. అసలామెకి మాధవ్ ప్రవర్తనతో పురుషులపట్ల అదోరకం విముఖత కలిగింది. ఆమె ప్రేమని, నమ్మకాన్ని మాధవ్ దెబ్బతీసాక ఆమెలో అదోరకం విరక్తి, నిర్లిప్తత బయలుదేరాయి.”
“అంకుల్.. అమ్మకి మీకూ ఎలా పరిచయం?” కుతూహలంగా అడిగాడు శ్యాం.
“మీ అమ్మ యీ కాలేజీలో పనిచేసేముందు ఆరునెలలు మా కాలేజీలో పని చేసింది. అప్పుడే మా పరిచయం. ఎంతో దిగులుగా, ఈ ప్రపంచ భారాన్నంతా మోస్తున్నట్టు కృంగిపోతూ, బిక్కుబిక్కుమంటూ ఓ మూల ఎవరితో మాట్లాడకుండా కూర్చునే రాధని చూసి నాకెందుకో తెలియని కుతూహలం కలిగింది. ఆమె అందం నన్ను ఆకర్షించింది. ఆమె వివరాలు కూపీ లాగాను. వివాహితురాలని, బిడ్డతల్లని తెలిశాక నీరుకారిపోయాను. అయినా ఆమెపట్ల అభిమానం చావలేదు. కావాలని పలకరిస్తూ ఆమెతో చనువు పెంచుకున్నాను.
ఒకసారి నీకు మూడేళ్ళప్పుడు చాలా జబ్బు చేసింది. ఆ వంటరితనంలో దిక్కుతోచక బెంబేలు పడిన రాధ నా సహాయం కోరింది. అప్పటినించి యిద్దరం స్నేహితులమయ్యాం. ఆ స్నేహం పెంపొందాక పెళ్ళి చేసుకుందామా అంటే వప్పుకోలేదు. ఎంతగానొ అడిగితే అప్పుడీ సంగతి చెప్పింది. విని షాక్ అయ్యాను. అయినా ఫరవాలేదన్నాను ఆఖరికి. ఫరవాలేదన్న ఆ మాట విన్నాక నా గొంతులో దృఢత్వం తగ్గిపోవడం మీ అమ్మ గుర్తించింది కాబోలు ససేమిరా వద్దంది. మనం స్నేహితులుగానే వుందాం అంది. నాకు ఎవరు లేని లోటు అన్నగా తీర్చమంది. లోకులు అనుమాన పడకుండా నన్ను పెళ్ళి చేసుకునేవరకు ప్రాణం తీసింది. ఆనాటినుండి మేం ఒకే కుటుంబంలోణి వ్యక్తుల్లా కష్టానికి, సుఖానికి కలిసిమెలిసి వుంటాం. “రాజారాం! నీకు ఆడపిల్లలుంటే నా కోడల్ని చేసుకునేదాన్ని గదా” అని విచారించేది మీ అమ్మ..”
“అంకుల్.. యింత నల్లగా, యింత అసహ్యంగా ఎందుకు పుట్టానా అని మధనపడేవాడ్ని,. ఆ ప్రశ్నకి జవాబు యిన్నాళ్ళకి దొరికింది. ఎంత దురదృష్టవంటుడ్ని. ఎవడో.. తెలియని అనామకుడు. రౌడీ నా తండ్రి అవడం.. ఎంత దౌర్భాగ్యం..”
“హుష్.. స్టాపిట్.. నీవిలా అంటే మీ అమ్మ చెప్పినందుకు నన్ను తిడ్తుంది. ఫర్‌గెట్ దట్ స్టోరీ. యిన్నాళ్ల తరువాత ఆ మాధవ కూతురు యిలా మిమ్మల్ని కలవడం, ఆ అమ్మాయి మీద అత్యాచారం జరగడం, దానికి రాధని కారణం చెయ్యడం.. ఎంత విచిత్రం.. ఆ మాధవ్.. ఆ స్టుపిడ్ హీ యీజ్.. రాధని యిలా ఊహించాడంటే.. వాడు ఆమెని ప్రేమించడం అంతా అబద్ధం అన్నమాట అనుకోవాలి. ఆమె మనసెలాంటిదో గుర్తించలేని వాడు. వాడు ప్రేమించింది ఆమె అందాన్ని అన్నమాట..”కోపంగా అన్నాడు.
“అంకుల్.. ఆయన్ ఆమ్మని ఎన్నిమాటలు అన్నాడు? నాకు వళ్లు మండుతుంది. రేఖ అంటే అమ్మకి ఎంత అభిమానం. ఎలాంటి నెపం వేశాడు?” ఆవేశంగా అన్నాడు. రాధ నెమ్మదిగా గదిలోంచి వచ్చింది. భయంగా శ్యాం మొహం చూసింది. ఆరాటంగా అతని మొహంలో భావం వెదకాలని ప్రయత్నించింది. తల్లి కలవరపాటు గుర్తించి శ్యాం చిన్నగా నవ్వాడు.
ఇంకా వుంది…
రచన:-డా. శ్రీసత్య గౌతమి 
“బిశ్వా పి.హెచ్.డి. మూడవ సంవత్సరంలో ఉన్నాడు. ఇంకా మరొక్క సంవత్సరంలో పూర్తయిపోతుంది. ఇప్పుడయినా పి.హెచ్.డి కి సరిపోయినంత డాటా ఉంది. అయినా బిశ్వా ని ల్యాబ్ లో అట్టే పెట్టుకున్నాడు చటర్జీ. ఎందుకంటే అతను వుంటే తనకు వేరే క్రొత్తవాళ్ళని తీసుకొని ట్రైన్ చెయ్యడానికి సహాయంగా వుంటుంది. ఆ పనేదో బిశ్వా మీద పెట్టేస్తే తనకు కొంత సమయం కలిసొస్తుంది, పైగా పరిశోధనల నిమిత్తం బిశ్వాకి తెలిసినంత చటర్జీ కి కూడా తెలియదుగా. అలాగే బిశ్వా నుండి మరికొన్ని పబ్లికేషన్స్ కూడా వస్తాయి. ఇవన్నీ బిశ్వాకే కాదు తన ల్యాబ్ అభివృద్దికి కూడా అవసరమే. అటువంటి బిశ్వాని ఇప్పుడెందుకు సరిగ్గా చూడడం లేదు?” … సూరజ్ ప్రక్కల్యాబ్ లోని తన ఫ్రెండ్ తో వాపోతున్నాడు.
“ఏమోలేరా … ఇంకా ఏమున్నాయో వాళ్ళమధ్య.  బిశ్వా డాటాని బాస్ అనుమానిస్తున్నాడేమో?”
నో నో అలాంటిదేం లేదనుకుంటా. అలా అయితే మళ్ళీ చేసి చూపించమనేవాడుగా. లేకపోతే ల్యాబ్లో మరొకరి చేత కూడా చేయించి రిజల్ట్స్ కన్ ఫర్మ్ చేయించేవాడు. అలాక్కూడా జరగటం లేదురా.
పాపం … బిశ్వా మానసికం గా చాలా బాధపడుతున్నాడురా. వాడు మెస్ కి కూడా రావడం మానేసాడు” బిశ్వా గురించి సూరజ్ బాధపడుతున్నాడు.
“ప్చ్ …బిశ్వా డైరక్ట్ గా చటర్జీని అడగాలిరా ఎందుకిలా చేస్తున్నావని. నాతో ఈ విషయాలేమీ కదపటం లేదు బిశ్వా, నిన్న నాకూ కనిపించాడు”. 
“అవున్రా … ఇది డైరక్ట్ గా మాట్లాడుకోవాల్సిన విషయాలు. ల్యాబ్లో మిగితా వాళ్ళం కూడా స్ట్రెస్ ఫీల్ అవుతున్నాం ఇదంతా చూసి”.
“ఊ..” అవతలి ఫ్రెండు తల ఊపాడు.
“ఆ సింథియా, బిశ్వా గాడి ప్రాజెక్ట్ కి సూపర్వైజరేంట్రా? ఆమేం చదివింది?”
“తెలీదు” … సూరజ్ సమాధానమిచ్చాడు.
“అసలేం చేస్తాది, మీ ల్యాబ్ లో?”
“అదీ తెలీదురా బాబూ. చటర్జీకేవో అడ్మిన్ పన్లు, ప్రాజెక్ట్ పన్లు ఉంటాయిరా.. అవేవో చేస్తుంది”.
“అంటే నాన్-సైంటిఫిక్”
“అంతే అంతే” … సూరజ్ చెప్పాడు.
“మరిప్పుడు ల్యాబ్లో ఏంటి ఈవిడ?”
“అదే తెలీదు. ఆ స్టూడెంట్లకు ఈవిడ చెప్పిందే వేదం”
అయితే డౌట్ లేదురా. సింథియాకి ముందరనుండీ ఆ స్టూడెంట్లు బాగా తెలుసుండొచ్చు, వీళ్ళందరూ కలిసి పాపం బిశ్వాగాడిని ఆడుకుంటున్నార్రా…పనిచెయ్యకుండా! అయితే వీళ్ళందరి పనీ చటర్జీ ఈ ఒక్క బిశ్వా నుండి ఎక్స్ పెక్ట్ చేస్తున్నాడురా. అందుకే ఈ ఏడుపంతా”
“బిశ్వా ఒక్కడే ల్యాబ్ లో పనిచేస్తే మరీ యదవలందరూ ఏం చెస్తార్రా?”
“గప్పాలు కొట్టుకొంటూ తిరుగుతారు. ఇప్పుడుమాత్రం చేస్తున్నదేమిటి?….
“అందుకు కన్వీనియంట్ గా పాపం వీడి మీద లేనిపోని కంప్లైయింట్స్ ఇస్తున్నట్లున్నారు”
“ఊ …” సూరజ్ తల ఒకసారి తాటించాడు అర్ధమయినట్లు.
***************
సాయంత్రం 4 అయ్యింది. చటర్జీ తన రూం నుండి ల్యాబ్లోకొస్తూ … డైరక్ట్ గా బిశ్వా దగ్గిరకి వెళ్ళాడు. 
“బిశ్వా” … పిలిచాడు చటర్జీ.
“యస్ సార్…” బిశ్వా.
“ఏమి చేస్తున్నావ్?” … చటర్జీ.
“సెల్ లైన్స్ ని గ్రో చేసాను, ఇవాళే ట్రీట్మెంట్స్ కి పెట్టాను. 24 గంటల తర్వాత వాటిని హార్వెస్ట్ చేసి లైసేట్స్ ని తయారుచేసి బ్లాట్ చేస్తాను”.  … బిశ్వా.
“ఈ స్టెప్స్ మధ్యలో నీకు వుండే టైం ని ఎలా యూజ్ చేస్తున్నావ్?” … చటర్జీ.
“అంటే?” … బిశ్వా ఆశ్చర్యం.
“అదే నేనడుగుతున్నాను, మొత్తం కలిపి 4, 5 స్తెప్పుల్లో చెప్పావ్. దీని రిజల్ట్ నెక్స్ట్ వీక్ ఇస్తానంటున్నావ్. 4, 5 స్టెప్పులకి ఒక వారం అంటే 168 గంటలు పడుతుందా? 168 గంటల్లో పోనీ 8 గంటలు దీనికి పోయినా మిగితా 160 గంటలు ఏమిచెస్తావ్?” … చటర్జీ గద్దింపు.
బిశ్వా కి ఆశ్చర్యంతో పాటు, అసహ్యం కూడా వేసింది ఆ ప్రశ్నలకు. అయినా అడిగేవాడికి పడేవాడు లోకువన్నట్లు ఓపిగ్గా నోట్ బుక్ చూపించి, ప్రొసీజర్స్ అన్నిటినీ సైంటిఫికల్ గా వివరించాడు. బిశ్వా కి తెలుసు చటర్జీ అడిగే అడ్డమైన ప్రశ్నలకు సైన్స్ ఈజ్ నాట్ ఎన్ ఆన్సర్ అని.
చటర్జీకి తెలుసు తానెంత టార్చర్ పెట్టినా బిశ్వా కి సైన్స్ తప్పా మరోకటి మాట్లాడడం రాదని.
***************
బిశ్వా కనుకొలకుల్లో కన్నీరు ఊరుతోంది.
బిశ్వా తనకోసం తాను పి.హెచ్.డి చేస్తున్నాడు, తన కోసం, తన సొంత ఎదుగుదలకోసం చదువుతున్నాడు, రీసెర్చ్ చేస్తున్నాడు, అది పూర్తయ్యాక ఉద్యోగం చేస్తాడు, తన వాళ్ళని చూసుకుంటాడు. ఇలా అంతా తాను జీవితంలో స్థిరపడడంకోసమే తను 100% పెర్ఫార్మెన్స్ పెడుతున్నాడనీ, ఒక్కొక్క మెట్టూ ఎదుగుతున్నాడనీ, తాను అన్నీ బాగానే చేస్తున్నాడనీ, కన్నవాళ్ళ కష్టానికి తానొక సార్ధకతని కల్పిస్తున్నాడనీ అనుకుంటున్నాడు బిశ్వా. జీవితంలో ఓటములని ఇంకా ఎరుగడు. కేవలం విద్యార్ధి దశ. 
చటర్జీ అలా అనుకోవడంలేదు. బిశ్వా తనకోసం బ్రతకాలనుకుంటున్నాడు, తన ఆనందంకోసం బిశ్వా పావు కావాలి, తన ఇబ్బందుల్లో ఒక భాగమవ్వాలి. అందుకే సింథియాకోసం బిశ్వా బాధ్యత పడాలి. డైరక్ట్ గా చెప్పలేడు కాబట్టి … నయానో భయానో రుద్దుతున్నాడు. 
“చాలా వర్క్ చేసాడు బిశ్వా. దాంతో రెండు పి. హెచ్.డీ లు ఇవ్వొచ్చు. అతని డాటా బుక్స్ ఆరున్నాయి. ఒక్కడే అదంతా ఏం చేసుకుంటాడు?”
“సింథియా, అది ప్. హెచ్. డీ. లెక్క కాదు. అది ఒక ప్రాజెక్ట్. అది అతని స్వంత ఐడియా మీద రన్ అవుతున్నది, ఫండ్ కూడా అయ్యింది. టొతల్ గా అది అతనిది. నువ్వు ఆ ప్రాజెక్ట్ లొ భాగమయ్యి తన దగ్గర పని నేర్చుకోవాల్సింది” 
“వెల్ … నాకేంటవసరం?
“వెల్ … మరిప్పుడు?”
“అదే కదా అవసరమొచ్చింది”
“నేను బిశ్వాని బాధపెడుతున్నాను”
“ల్యాబ్లో ఉన్నవారందరికీ సమయానికి ఆదుకోవడం బాస్ గా మీ బాధ్యత. ఒక్క బిశ్వా గురించే ఆలొచించకూడదు”
“నీకలా అర్ధమయ్యిందా? … చటర్జీ భృకుటి ముడిపడింది.
**********
సింథియా అమెరికా ప్రయాణం, ఆమె అక్కడ స్ఠిరపడడం అనే బాధ్యత చటర్జీ మీద పెట్టింది సింథియా. 
ఎలా ఎయితే ఏం … చటర్జీ ఉద్దేశ్యం ప్రకారం … సింథియాకు బిశ్వా తన పి.హెచ్.డి. వర్క్ ను దానం చేసేసి, తాను మళ్ళీ మరో మూడేళ్ళో, నాలుగేళ్ళో క్రొత్త వర్క్ మీద పి. హెచ్.డి చేసుకోవొచ్చు. ఏముంది మరో మూడేళ్ళు … మొత్తం ఆరేడేళ్ళల్లో పి.హెచ్.డి. పూర్తి చేసిన వాళ్ళెందరు లేరు? ఈ లోపుల తాను సింథియాని సెట్టిల్ చేసేస్తాడు అమెరికాలో. అమెరికాలో సింథియా సేఫ్, తన క్రొత్త భర్తతో. మెల్లగా బిశ్వాకూడా పూర్తి చేస్తాడు. ఇది చటర్జీ ఉద్దేశ్యం మరియు సింథియా ఉద్దేశ్యము. 
బిశ్వా ఇష్టాఇష్టాలతో వాళ్ళకి సంబంధం లేదు. ఒకవేళా చెప్పినా, బిశ్వా ఒప్పుకోడని వాళ్ళకి తెలుసు. ఎందుకంటే బిశ్వా యొక్క బలమైన ఐడియాలజీ వ్యక్తిగతంగా మరియు అకడమికల్ గా ఎలాంటిదో వాళ్ళకి తెలుసు. ఇటువంటి మ్యానిప్యులేషన్స్ కి ఒప్పడు. పైగా బిశ్వా ముందు సింథియా కోసం తన యొక్క మరో రూపాన్ని బయటపెట్టుకోలేడు. సింథియా తన బాద్యతలని పూర్తిగా సంఘం మీదే వేసిస్నట్లు తను అనుకున్నది జరగడానికి కొద్దిపాటి సమయం ఇచ్చి ఎదురు చూస్తుంటుంది. మానవసంబంధాలు స్వార్ధపూరితాలు !!!
సింథియా కి తెలుసు తనలాంటి వాళ్ళకి ఎక్కడైనా ఉద్యోగం వస్తుంది, తాను పెద్ద పెద్ద వాళ్ళ దగ్గిర పలుకుబడి ఉన్నమనిషి. బిశ్వా ఆఫ్ట్రాల్ ఒక విద్యార్ధి, అదీ అతని విద్య చటర్జీ చేతిలోనూ, చటర్జీ తన చేతిలోనూ ఉన్నది. ఎవరి బలాల్ని వాళ్ళు నిరూపించుకోవడానికి సరైన వాడు బిశ్వా అయిపోయాడు.
************
బిశ్వా సీరియస్ గా పనిలో మునిగిపోయి ఉన్నాడు. హటాత్తుగా చటర్జీ మళ్ళీ వచ్చాడు. సాయంత్రం 4 అవ్వగానే ఈ టార్చర్ మొదలవ్వుతోంది.
మొత్తానికి బిశ్వా ప్రతిరోజూ సాయంత్రం ల్యాబ్ నుండి వెళ్ళేటప్పుడు అవమానంతో బయటకు వెళ్ళేటట్లు చటర్జీ అతన్ని పరాభవిస్తున్నాడు. అతని బ్రెయిన్ ని కండిషన్ చేస్తున్నాడు.
అసలు తనవొక ప్రశ్నలు కూడా కావని చటర్జీ కి తెలుసు. అయినా అక్కడితో పాపం బిశ్వాని వదలకుండా …
“గెట్ ఆల్ యువర్ డాటా ఫ్రం థ డే వన్ యు జాయిండ్ ఇన్ మై ల్యాబ్. థెన్ ఈ విల్ టెల్ హౌ ఎఫెక్టివ్లీ యు షుడ్ యూజ్ యువర్ టైం ఇన్ థ ల్యాబ్”… అని బిశ్వాని విసిగించడం మొదలెట్టాడు.
పాపం, బిశ్వా పని మధ్యలో ఉన్నాడు, హటాత్తుగా చటర్జీ వచ్చి తలతిక్క ప్రశ్నలు వేసి, టైం సెన్స్ నీకు లేదు, దాని గురించి చెప్థాను … నీ మూడేళ్ళ డాటా అంతా తీసుకురా ఇప్పుడే … అంటే అది అలా సాధ్యమా?
పనిచేసుకుంటున్న మనిషికి పని పాడుచేసి టైం సెన్స్ గురించి చెప్పాల్సిన అవసరమేమిటి? టైం సెన్స్ గురించి చెప్పడానికి డాటా ఎందుకు?
ఇలా సైన్స్ ని అడ్డం పెట్టుకొని బిశ్వాని అడుగడుగునా ల్యాబ్లో, మీటింగ్స్ లో, క్రొత్త స్టూడెంట్స్ మధ్య, సింథియా ముందు అవమానాలు పాలు చేసేస్తున్నాడు. అతను చేసిన ప్రతి ఎక్స్పెరిమెంట్ లోనూ తప్పుందంటాడు, మరి కరెక్ట్ ఏంటీ అంటే చెప్పడు. బిశ్వాకి ఒక్కసారిగా పరిస్థితులన్నీ తారుమారయ్యాయి. హటాత్తుగా సింథియా బిశ్వా మీద సూపర్వైజర్ అయిపోయింది. ఆమెనే ల్యాబ్ లోని క్రొత్త స్టూడెంట్స్ ని, బిశ్వా చేసే వర్క్ ని సూపర్వైజ్ చేస్తున్నది. నిజానికి ఆమెకేమీ అర్ధం కాదు, కానీ పదిమందినీ నమ్మించాలి, బిశ్వా వర్క్ అంతా ఆమె ఆధ్వర్యంలో చేసాడని. ఆ వర్క్లో సింథియాకు భాగముందని.
ఈ హటాత్పరిణామానికి బిశ్వా ఖిన్నుడైపోయాడు. చటర్జీ, సింథియా, వచ్చిన మిగితా ముగ్గురు స్టూడెంట్లు తనపై సూపర్వైజర్లయిపోయారు. బిశ్వా బెంగ పెట్టుకొని హాస్టల్ లో తినడం మానేసాడు. 
ఎక్స్టర్నల్ కమిటీలో తన డాటా ని చూపించినపుడు, వాళ్ళు ఇంతకు మునుపు చెప్పిన ఎక్స్పెరిమెంట్లను ఎందుకు చెయ్యలేదని అడిగితే … వాటికి కావలసిన కెమికల్స్ ని చటర్జీ కొనివ్వలేదని చెప్పలేకపోయాడు భయంతో. తలవంచుకొని తనపైనే తప్పు వేసుకున్న్నాడు మనసులో ధు:ఖిస్తూ. 
ఎక్స్టర్నల్ కమిటీ బ్యాడ్ రిమార్క్ వ్రాసారు బిశ్వాకి.  అదే కావాలి చటర్జీ కి. ఎలాగయినా బిశ్వా ని భూస్థాపితం చేసేసి ఆ వర్క్ ని సింథియా కి పట్టం గట్టి … ఆమెని అమెరికాలో సెటిల్ చెయ్యాలి.
ఇలా ప్రతిచోట బిశ్వాని అసహాయుడ్ని చేస్తూ, అవమానిస్తూ వచ్చాడు చటర్జీ. బిశ్వా కొన్నాళ్ళకు పూర్తిగా ల్యాబ్ కి రావడం మానేసాడు ఎందుకంటే ల్యాబ్ కి వస్తే చాలు అతన్ని కూర్చోనివ్వడంలేదు, ఏ పుస్తకం చదవనివ్వడంలేదు, అతని ప్లేస్ లో అతన్ని వర్క్ చేసుకోనివ్వడం లేదు ల్యాబ్ వాళ్ళు. అందరూ ఒక కట్టయిపోయారు, సింథియా గ్రిప్లో వున్నారు.
సూరజ్ ఇవన్నీ దూరం నుండి గమనించి తన పైకెక్కడ వస్తాదో అని ల్యాబ్ వ్యవహారాలకి, బిశ్వాకి దూరం ఉండడం మొదలెట్టాడు.
చటర్జీ చేసిన ఈ మోసానికి మానసికంగా బాగా దెబ్బతిని బిశ్వా వాళ్ళ ఊరెళ్ళిపోయాడు. విశ్రాంతి తీసుకొంటూ మందులు కూడా తీసుకోవడం మొదలెట్టాడు. 
ఈలోపల సింథియా బిశ్వా వర్క్ నే కొన్ని ఎక్స్పెరిమెంట్లు మార్చి, ఆ స్టూడెంట్స్ చేత చేయించి ఒక మోస్తరు పి.హెచ్.డి. లాగ చేయించేసి … ఒక సినాప్సిస్ ని కమిటీ కి సబ్మిట్ చేసారు అంతా కలిసి సింథియా కోసం. అది అప్ప్రూవ్ అయిపోయింది. 
సింథియా బయట ఒకరిద్దరు సైంటిఫిక్ రైటర్స్ ని పట్టుకొని, డబ్బులిచ్చి వాళ్ళ చేత థీసిస్ వ్రాయించేసి యూనివర్సిటీ మొఖాన పడేసింది.
రాకేష్ ని పెళ్ళిచేసుకొని అమెరికాకి ఎగిరిపోయి కౌశిక్ పుణ్యమా అంటూ ఉద్యోగం సంపాందించి ఇప్పుడు ఊడగొట్టుకొని ఇంట్లో కూర్చుంది. 
సింథియా ఫ్లాష్ బ్యాక్ పూర్తయ్యింది. ఒక లిప్తపాటు ఇలా అనుకొన్నది …
“బిశ్వా ఎలా వున్నాడో. పాపం మానసికంగా దెబ్బ తిని ఆసుపత్రి పాలయ్యాడు కూడా. ఆ ఉసురు ఏమయినా తగిలుంటుందా? అన్ని తెలివితేటలున్నాయి బిశ్వాకి, ఉసురుమని ఏడ్చే బదులు నాకు ఆ మాత్రం సహాయం చెయ్యలేడా? ఆ దేవుడు నాకా తెలివితేటలివ్వలేదు. 
ఆ బిశ్వాయే గనుక ఏడ్వకుండా సంతోషంగా నాకు సహాయం చేసివుండుంటే నాకా ఏడుపు తగలకపోయేది, నాకీ ఉద్యోగం పోకపోయేది!”.  
Hats off. ఈ అద్భుతమైన ఆలోచనకు ఆమెని పుట్టించిన బ్రహ్మకి కూడా నోట మాట పడిపోయుంటుంది!!!
క్రింద రాకేష్ కార్ హార్న్ శబ్దం, పెద్ద కోలాహలం వినబడింది. త్రుళ్ళిపడి ఫ్లాష్ బ్యాక్ నుండి బయటపడింది సింథియా.    
రచన: అంగులూరి అంజనీదేవి
	అప్పటికప్పుడే ఆమె ముందు కస్టమర్స్‌ క్యూ పెరిగింది… వాళ్లతో చాలా ఇంప్రెసివ్‌గా మాట్లాడుతూ వాళ్ల దృష్టిని ఎాక్ట్‌ చేసి వాళ్లను పక్కషాపులకు వెళ్లకుండా చేస్తోంది. ఆమెలోని ఆ షార్ప్‌నెస్‌ వల్ల, స్టాల్ వల్ల తమ బిజినెస్‌ స్పీడ్‌గా డెవలప్‌ అయ్యే అవకాశాలు వున్నాయని వాళ్ల ఏర్‌టెల్‌ డెమో ఆఫీసర్‌ పైవాళ్లకు ఆమె పేరును రెకమెండ్‌ చేసే ఛాన్సెస్‌ కూడా వున్నట్లు ఆమెకు నిన్ననే తెలిసింది.
*****
	అంకిరెడ్డి వాకింగ్‌కి వెళ్తూ దారి మధ్యలో వున్నాడు. ఆయన కారును డ్రైవ్‌ చేస్తూ ఆలోచిస్తున్నాడు. ఇవాళ ఎలాగైనా వాసుదేవ్‌తో సతీష్‌చంద్ర గురించి మ్లాడాలి. తను చేసిన ప్రయత్నాల్లో ఒక్కటీ కూడా తనకి అనుకూలంగా లేవు. సతీష్‌చంద్ర పెళ్లి అనుకున్న టైం ఎలాంటిదో అడుగడుగునా వ్యతిరేకమైన సమాధానాలే వస్తున్నాయి. ఒక్కరు కూడా మీ అబ్బాయికి మేం మా అమ్మాయిని ఇస్తామని ముందుకు రావడం లేదు. అడగ్గానే ముందు ఆసక్తి చూపినా ఆ తర్వాత అబ్బాయి గురించి అడిగి ఏ విషయం ఆలోచించి చెబుతాం అని తప్పించుకుంటున్నారు… ”ఇదేంటండీ పూటకి తిండిలేని వాళ్లకి కూడా పెళ్లిళ్లు అవుతున్నాయి. ఈ కర్మేంటి మనకు…” అని మాధవీలత ప్రతిరోజూ బాధపడుతూనే వుంది.
	అంకిరెడ్డి ఎప్పటిలాగే కాలేజి ఆవరణలో చింతచెట్టు క్రింద తన కారును ఆపుకున్నాడు. వాసుదేవ్‌ వచ్చాడో లేడో అన్నట్లు ఆయన కారు కోసం వెతికాడు. వాసుదేవ్‌ కారు అక్కడే వుంది. ఆయన కూడా అప్పుడే వచ్చినట్లుంది. కారులోంచి దిగుతున్నాడు. వాసుదేవ్‌ అంకిరెడ్డిని చూడగానే ”గుడ్‌మార్నింగ్‌ రెడ్డీ!” అంటూ చేయి వూపాడు.
	”గుడ్‌మార్నింగ్‌! గుడ్‌మార్నింగ్‌!” అంటూ వాసుదేవ్‌ను కలిశాడు అంకిరెడ్డి.
	అంకిరెడ్డి మాట్లాడేలోపలే ”ఏం రెడ్డీ! ప్రత్యేక తెలంగాణ ఇస్తారా? లేక సమైక్య ఆంధ్రానా? నువ్వెలా గెస్‌ చేస్తున్నావ్‌?” అన్నాడు వాసుదేవ్‌.
	”పొత్తులతో, ఎత్తులతో, జిత్తులతో, కుయుక్తులతో కుమ్మక్కయి సాగుతున్న రాజకీయాల గురించి ప్రస్తుతం ఏం మాట్లాడుకున్నా అది తెల్లవారేటప్పటికే మారిపోయేలా వుంది వాసు! అందుకే నేను ఏదీ గెస్‌ చెయ్యలేకపోతున్నాను” అంటూ ఆయన తన అభిప్రాయాన్ని చెప్పాడు.
	”నువ్వేకాదులే! ఇప్పుడు అందరి పరిస్థితి అలాగే వుంది. ఎవరికి తోచింది వాళ్లు మాట్లాడుకోవటమే. నేనయితే వినడం, చూడటం తప్ప ఎటూ మాట్లాడలేకపోతున్నాను” అంటూ నవ్వాడు వాసుదేవ్‌.
	వాసుదేవ్‌ మళ్లీ మాట్లాడే లోపలే తన కొడుకు పెళ్లి ప్రసక్తి తెచ్చాడు అంకిరెడ్డి. జరిగింది, జరుగుతున్నది చెప్పి బాధపడ్డాడు.
	”అయ్యో! అలాగా!” అంటూ విన్నాడు వాసుదేవ్‌.
	వాసుదేవ్‌ ఇక వినటం ఆపి ”ఒక్క నిముషం రెడ్డీ!” అంటూ వెంటనే మొబైల్‌ని బయటకి తీసి ప్రవీణ్‌ అనే అబ్బాయికి తన మొబైల్లోంచి కాల్‌ చేసి సతీష్‌చంద్ర గురించి చెప్పాడు. అవతల వైపు నుండి ఎలాటి సమాధానం వచ్చిందో తెలియదు కాని అంకిరెడ్డివైపు ప్రసన్నంగా చూస్తూ
	”ప్రవీణ్‌ అని నాకు తెలిసిన ఒక కుర్రాడు వున్నాడు రెడ్డీ! అతనికో చెల్లెలు వుంది. పేరు ధృతి. ప్రస్తుతం డిగ్రీ ఫస్టియర్‌ చదువుతూ ఇక్కడే అమ్మాయిల హాస్టల్లో వుంది. ముందు మీరు అమ్మాయిని చూడండి. మీ అందరికి నచ్చితే సతీష్‌చంద్రకిచ్చి పెళ్లి చేద్దాం!” అన్నాడు.
	అంకిరెడ్డి ముఖం ఆనందంతో వెలగడం వాసుదేవ్‌ గమనించాడు.
	”ఐతే! నీకో సందేహం రావచ్చు. ఇవాళ, రేపు అమ్మాయిల్ని  పెద్ద చదువులు చదివిస్తున్నారు కదా! డిగ్రీ పూర్తి చేయించకుండానే ఆడపిల్లలకి పెళ్లేంటి ? అని… ధృతి వాళ్ల అన్నయ్య ఆమె ఇంటర్లో వున్నప్పటి నుండే నాతో చెబుతుండేవాడు ‘ధృతికి త్వరగా పెళ్లి చెయ్యాలి అంకుల్‌! అప్పుడైతే నేనింకా నా వర్క్‌లో ఫ్రీగా వుండగలుగుతాను’ అని…” అన్నాడు.
	”ఫ్రీగా అంటే? అతనేం చేస్తాడు వాసూ?” వెంటనే అడిగాడు అంకిరెడ్డి.
	”అతని గురించి నువ్వు వినడమే కాదు. మీ ఇంట్లో అందరితో చెప్పాల్సిన అవసరం చాలా వుంది రెడ్డీ! మళ్లీ ‘మాకు ముందెందుకు చెప్పలేదు’ అని మీరెవరూ నన్ను ప్రశ్నించాల్సిన సందర్భం రాకూడదు. చెబుతాను విను” అన్నాడు.
	వినేముందు ప్రవీణ్‌ పట్ల చాలా సందేహాలు తలెత్తాయి అంకిరెడ్డిలో… ఈ జనరేషన్‌లో కొంతమంది అబ్బాయిల బ్యాగ్రౌండ్‌ బాగుండటం లేదు. చెడు అలవాట్లనే ఎక్కువగా ఫాలో అవుతున్నారు. అదే సులభంగా వుంటోంది వాళ్లకి… అందుకే ప్రవీణ్‌ గురించి వాసుదేవ్‌ ఏం చెబుతాడో ఏం వినాల్సి వస్తుందో అని ఒక్కక్షణం భయపడ్డాడు. అయినా ప్రస్తుతం తనున్న సిట్యువేషన్‌లో తన కొడుక్కి ఒక దొంగ చెల్లెల్ని అయినా ఓ.కె. అనేలా వున్నాడు. అన్న ఎలాంటివాడైతేనేం? చెల్లెల్నే కదా మనం చేసుకునేది. అన్న దొంగయినా, జూదగాడయినా, తాగుబోతయినా, తిరుగుబోతయినా చెల్లెలికి అవన్నీ రావు కదా! పైగా హాస్టల్లో వుంచి చదివిస్తున్నాడు.
	”చెప్పు వాసు! అతని గురించి నువ్వేం చెప్పినా వింటాను. చెప్పకపోయినా నో ప్రాబ్లమ్‌. అతని చెల్లెల్ని అయితే మనం సతీష్‌కి చేసుకుందాం! ఎందుకంటే నువ్వు నా గురించి కూడా ఆలోచిస్తావు కాబట్టి అది మంచి సంబంధమే అయి వుంటుందనుకుంటున్నాను” అన్నాడు.
	”మంచీ-చెడూ అనేది నువ్వు అతని గురించి తెలుసుకున్నాక నిర్ణయించుకో రెడ్డీ!” అన్నాడు వాసుదేవ్‌.
	”ఓ.కె. వాసు!” అని ఒప్పుకున్నాడు అంకిరెడ్డి.
	”ప్రవీణ్‌ రియల్‌ లైఫ్‌లో మన అందరిలా అతనికో ఇల్లు. ఆ ఇంట్లో వంట, నిద్ర లాంటివి వుండవు రెడ్డీ! అతను ఎప్పుడు ఎక్కడ వుంటాడో అతనికే తెలియదు. అతను పెద్దగా చదువుకోలేదు. పదవ తరగతి మాత్రమే పూర్తిచేశాడు. అంతే!” అన్నాడు.
	”పదవ తరగతా? అయితే అతను దాన్ని ఒక్కసారికే పూర్తి చేసి వుంటాడు. మా సతీష్‌ రెండుసార్లు తప్పాడు. ఇప్పుడు నేను చదువు గురించి పెద్దగా ఆలోచించటం మానేశాను వాసూ!” అన్నాడు అంకిరెడ్డి.
	”అలా అయితే సమస్యే లేదు! కానీ అతనికి తల్లీదండ్రీ లేరు. ఒకవేళ ధృతి మీకు నచ్చి మీరు మీ ఇంటి కోడలిగా ఆమెను చేసుకుంటే ఆ క్షణం నుండే ఆమె బాధ్యత మొత్తం మీరే చూసుకోవలసి వుంటుంది”
	”పర్లేదు. దానికేం ఇబ్బంది వుండదు. నేను, మాధవీ వున్నాం. మోక్షా, ఆనంద్‌ వున్నారు. మేము మరీ అంత ఒంటరివాళ్లమేం కాదు కదా! మేమలా చూడమేమోనన్న అనుమానమేమైనా వుందా?”
	”లేదు. అయినా చెప్పాలి కదా! ఎందుకంటే ఆకలి, అనారోగ్యం, దుఃఖం, విషాదం ఎక్కడ వుంటే అదే ప్రవీణ్‌ అడ్రస్‌. అలాంటి చోటుకి అతను తన చెల్లెల్ని తీసికెళ్లి వుంచలేడు. ఆమెకు త్వరగా పెళ్లి చెయ్యాలన్న అతని ఉద్దేశం కూడా అందుకే! ఆమెకో సెక్యూర్డ్‌ ప్లేస్‌ను చూపిస్తే ఆ తర్వాత అతని పనులు అతను చేసుకోవచ్చు అని…”
	అతనికేం పనులుంటాయి? వింటుంటే అతనో ఆవారాగాడిలా, అడ్రస్‌ లేని వ్యక్తిలా వున్నాడు అనుకున్నాడు మనసులో అంకిరెడ్డి. కానీ చెప్పేది వాసుదేవ్‌ కాబట్టి కాస్త సీరియస్‌గానే వింటున్నాడు.
	”ఇంకా చెప్పాలంటే బాధల్ని, వ్యధల్ని, విధి చేత వంచింపబడిన వాళ్లని వెతుక్కుంటూ వెళ్తాడు ప్రవీణ్‌! అలాంటివాళ్లను క్లోజప్‌లో చూడటమే అతని హాబీ” అన్నాడు.
	వండర్‌ఫుల్‌ హాబీ. ఫోటోగ్రఫీ నా హాబీ, అందులో ప్రకృతిని బంధించటం అంటే మహా సరదా అన్నంత గొప్పగా చెబుతున్నాడు. వినేవాళ్లుంటే ఎలాంటి మేటరయినా, అసలు మేటర్‌ లేకపోయినా అందంగానే వుంటుంది అనుకున్నాడు వెటకారంగా అంకిరెడ్డి.
	”హాబీ అనాలో లేక ప్రవీణ్‌లోని ఆర్ధ్రత అనాలో 27 సంవత్సరాల వయసుకే అతనో ఫౌండేషన్‌ను స్థాపించాడు రెడ్డీ! సేవారంగంలో ఒకడిగా ప్రస్థానం ప్రారంభించి వందలాది మందితో వ్యవస్థను నిర్మించాడు” అన్నాడు.
	ఈసారి అంకిరెడ్డి మైండ్‌ బ్లాంక్‌ అయింది. అందులో ఇప్పుడు ఎలాంటి ఆలోచనలు లేవు. వెటకారాల్లేవు. ఊ అనడం కూడా మానేసి వుత్తినే చూస్తున్నాడు.
	”మనిషిలో ఇలాంటి దృఢ సంకల్పాలు పుట్టాలి అంటే ఆ మనిషిని ఏదో ఒక సంఘటనో, సందర్భమో కదిలిస్తేనే తప్ప సాధ్యం కాదు. ప్రవీణ్‌కి 19 సంవత్సరాల వయస్సున్నప్పుడు అతని తండ్రికి కిడ్నీ వ్యాధి రావడంతో ఒక సంవత్సరం పాటు అతను తండ్రితో హాస్పిటల్లోనే వుండాల్సి వచ్చిందిట. ఆ హాస్పిటల్లో కిడ్నీలు పాడైనవాళ్లే కాక పసిబిడ్డలు అనుభవిస్తున్న వేదనను దగ్గరగా చూశాడు ప్రవీణ్‌. రకరకాల జబ్బులతో అల్లాడే అభాగ్యులను, వైద్యం అందక పిట్టల్లా రాలుతున్న ప్రాణాలను చూశాడు… కలత చెందాడు. కదిలిపోయాడు. ఆ కదలికలే టీనేజ్‌లో వున్న అతని దృక్పథాన్నే మార్చేశాయి. ఇప్పుడతను వ్యక్తి కాదు. వ్యవస్థ. రక్తం ఇచ్చి, ఇప్పించి ఎందరో ప్రాణాలను కాపాడుతున్నాడు. ఆకలితో అలమిస్తున్న వారికి పిడికెడు అన్నం పెట్టి కడుపు నింపుతున్నాడు. ఆర్ధిక పరిస్థితి అంతంత మాత్రంగానే వున్న ప్రవీణ్‌ ఇలా ఎలా చెయ్యగలిగాడు అన్న ఆలోచన ఎవరికైనా రావచ్చు. అతని దృక్పథం నచ్చి చాలామంది యువకులు అతనితో చేయి కలిపారు. వాళ్లంతా కలిసి బయట ఫంక్షన్‌హాళ్లల్లో జరిగే పెళ్లిళ్లు, రిసెప్షన్లు, పెళ్లిరోజు, పుట్టినరోజు, షష్టిపూర్తి లాంటి వేడుకల్లో మిగిలిపోయి పడేసే అన్నాన్ని వృధా కానివ్వకుండా దాన్ని తీసికెళ్లి అనాధల కడుపు నింపుతుంటారు. నగరంలో వుండే వందలాది ఫంక్షన్‌ హాల్స్‌కి వెళ్లి నిర్వహకులతో ముందుగానే మాట్లాడుకుని అక్కడ మిగిలిన అన్నాన్ని ప్యాకెట్లుగా కట్టి  రైల్వేస్టేషన్లు, ఆర్టీసీ బస్‌స్టాండ్లలో వుండే అభాగ్యుల వద్దకు వాహనాల్లో వెళ్లి వారికి అందజేస్తుంటారు. ఒక్కరోజు వెయ్యి మందికి అన్నం పెట్టిన సందర్భాలు కూడా వున్నాయని చెబుతుంటాడు ప్రవీణ్‌! రోజూ కాకపోయినా అప్పుడప్పుడు ప్రవీణ్‌ నాతో మాట్లాడుతుంటాడు ఫోన్లో. నాతో మాట్లాడిన ప్రతిసారి వాళ్ల చెల్లెలు గురించే చెబుతుంటాడు” అన్నాడు వాసుదేవ్‌.
	అంకిరెడ్డి షాక్‌లోకెళ్లి విన్నట్లు విన్నా అంతా స్పష్టంగానే విన్నాడు.
	”వాసూ! ప్రవీణ్‌ గురించి మాట్లాడాలంటే నా దగ్గర మాటలు లేవు. అతనితో మాట్లాడు. ఇవాళ హాస్టల్‌కి వెళ్లి అతని చెల్లెల్ని చూసి   వద్దాం! మాధవిని తీసుకొస్తాను. ఆ తర్వాత ఆనంద్‌, మోక్ష చూస్తారు.”
	”నువ్వు చెప్పేది బాగానే వుంది రెడ్డీ! కానీ ప్రవీణ్‌ కట్నం లాంటివి ఏమీ ఇవ్వలేడు. మెడలోకి బంగారు చెయిన్‌, చెవులకి, ముక్కుకి చిన్నచిన్న ఐటమ్స్‌ ఈ మధ్యనే చేయించాడు. అంతకన్నా మీరేం ఆశించడానికి లేదు” అన్నాడు వాసుదేవ్‌.
	”ఓ.కె. వాసూ! నేను ఇంట్లో కూడా మాట్లాడతాను. నీకు మళ్లీ కాల్‌ చేస్తాను. ఈవినింగ్‌ మాత్రం మనం అమ్మాయిని చూడాలి. ప్రవీణ్‌తో మాట్లాడు” అన్నాడు అంకిరెడ్డి.
*****
	అంకిరెడ్డి ఇంటికెళ్లగానే మాధవీలతను కూర్చోబెట్టి వాసుదేవ్‌ ప్రవీణ్‌ గురించి చెప్పింది చెప్పాడు. ఆయన చెబుతున్నప్పుడు మోక్ష అక్కడే వుంది. అత్తాకోడళ్లు అంకిరెడ్డి చెప్పింది కలిసే విన్నారు. ఆనంద్‌ మాత్రం నిద్రపోతున్నాడు. భర్త చెప్పింది విన్నాక ”ప్రవీణ్‌ చెల్లెలు ధృతి మనకు నచ్చితే తప్పకుండా సతీష్‌చంద్రకి చేసుకుందాం! ఇవాళే వెళ్లి ధృతిని చూద్దాం! ఆలస్యం చేయొద్దు. ఇంకేం ఆలోచించకండి!” అంది మాధవీలత.
	అప్పుడే వాసుదేవ్‌కి ఫోన్‌ చేసి సాయంత్రం ధృతిని చూడానికి వస్తున్నట్లు చెప్పాడు అంకిరెడ్డి.
	అంకిరెడ్డి చెప్పగానే ప్రవీణ్‌కి కాల్‌ చేసి ”నువ్వు వెంటనే హాస్టల్‌కి వెళ్లి ధృతిని మన ఇంటికి తీసుకురా ప్రవీణ్‌!” అంటూ అంకిరెడ్డి గారి కుటుంబం గురించి సతీష్‌చంద్ర చేస్తున్న ఉద్యోగం గురించి వివరంగా చెప్పాడు ప్రవీణ్‌తో వాసుదేవ్‌.
	ప్రవీణ్‌ ఒప్పుకున్నాడు. అతను ఎక్కువగా ఇష్టపడింది సతీష్‌చంద్ర సైన్యంలో వుండటమే… వెంటనే ధృతిని తీసుకొచ్చి వాసుదేవ్‌ ఇంట్లో వుంచాడు. అతను కూడా అక్కడే కూర్చున్నాడు.
	సాయంత్రం నాలుగు దాటాక అంకిరెడ్డి, మాధవీలత కారు దిగగానే వాసుదేవ్‌, వాసుదేవ్‌ భార్య రాణిబాయి కన్నా ముందుగా కారు దగ్గరకి వెళ్లింది ప్రవీణే! వారిని సాదరంగా లోపలకి ఆహ్వానించి ధృతిని చూపించారు. ధృతిని చూస్తుంటే చిన్నప్పటి మాధవీలత గుర్తొచ్చింది అంకిరెడ్డికి. చాలా దగ్గర పోలికలు వున్నట్లనిపించి ఆశ్చర్యపోయాడు. మాధవీలతకు మాత్రం ధృతి చాలా బాగా నచ్చింది. ”అప్పుడప్పుడు తెలుగు పత్రికల్లో కన్పించే కరుణాకర్‌ బొమ్మలా వుంది కదండి అమ్మాయి…” అంది.
	అవునన్నట్లు తలవూపాడు అంకిరెడ్డి.
	ప్రవీణ్‌తో అన్ని విషయాలు మాట్లాడారు. ప్రవీణ్‌ చాలా హుషారుగా వున్నాడు. అప్పటికే అతని మొబైల్‌కి ఒకటే ఫోన్లు వస్తున్నాయి. అది గమనించి వెంటనే అంకిరెడ్డి తన మొబైల్లో వున్న సతీష్‌చంద్ర ఫోటోను ప్రవీణ్‌కి చూపించి, ధృతికి చూపించమన్నాడు. ధృతి సతీష్‌చంద్ర ఫోను చూడగానే అందరాడపిల్లల్లా సిగ్గుపడలేదు కాని ఒక్కక్షణం ఆమె చెంపలు కెంపుల్లా మెరిశాయి. వాసుదేవ్‌ భార్య రాణీబాయి ఏదో అనడంతో వెన్నెల్లో పువ్వు విచ్చుకున్నట్లు నెమ్మదిగా నవ్వింది ధృతి. నవ్వగానే ఆమె పలువరుస వజ్రాల్లా మెరిశాయి.
	‘గట్టిగా ఓ డిగ్రీ లేదు పాడు లేదు. చదవమంటే చక్కగా చదివేవాడు కాదు. అలాంటి తన కొడుక్కి ఇంత అందమైన అమ్మాయి భార్యగా రాబోతుందా?’ మాధవీలత ఒకటే ఆశ్చర్యపోతోంది.
	వాసుదేవ్‌ ప్రవీణ్‌తో ”ప్రవీణ్‌! ఇప్పుడే ధృతిని ఒక ఫోటో తీసి నా లాప్‌టాప్‌లోంచి సతీష్‌చంద్ర మెయిల్‌కి సెండ్‌ చెయ్యి” అన్నాడు.
	వెంటనే వాసుదేవ్‌ చెప్పినట్లు చేశాడు ప్రవీణ్‌. ప్రవీణ్‌కి కూడా తన చెల్లెల్ని దేశ సరిహద్దుల్ని కాపాడే ఒక సైనికుడికిచ్చి పెళ్లి చేయబోతున్నందుకు ఆనందంగా వుంది.
	కొద్దిసేపు కూర్చుని అంకిరెడ్డి, మాధవీలత ఇంటికెళ్లిపోయారు.
*****
	రాత్రికి భోజనాల దగ్గర ఆనంద్‌ ముఖం మాడ్చుకొని కూర్చున్నాడు. అలా ఎందుకున్నాడో ఎవరికీ అర్థం కాలేదు.
	”ఏంటిరా! అలా వున్నావ్‌? ఆఫీసులో ఏమైనా గొడవైందా? ముందు అన్నం తిను. కెలుకుతూ కూర్చుంటే ప్రాబ్లమ్స్‌ పోతాయా?” అంకిరెడ్డి కొడుకు మీద కోప్పడ్డాడు.
	ఆనంద్‌ తండ్రి వైపు చూడకుండా తల్లిని కూర వడ్డించమని, భార్యను మంచినీళ్ల గ్లాసును ఇంకాస్త దగ్గరగా పెట్టమని సైగచేశాడు. ఆ తర్వాత ”ఈ ఇంట్లో నేను పెద్ద కొడుకునన్న మాటేగాని ఒక్క విషయం కూడా నాతో చెప్పటం లేదు. అన్నీ రహస్యంగానే జరిగిపోతున్నాయి. తమ్ముడికి అమ్మాయిని చూసివచ్చేంత వరకు నాకా విషయం తెలియకపోవటం సిగ్గుగా వుంది” అన్నాడు ఆనంద్‌.
	”ఇందులో అంత సిగ్గుపడాల్సింది ఏముంది ఆనంద్‌! ఉదయం వాకింగ్‌లో వాసు అంకుల్‌ చెప్పాడు ఈ సంబంధం వున్నట్లు… నాక్కూడా పర్వాలేదనిపించింది. ఇంటికి రాగానే మీ అమ్మతో, మోక్షతో చెప్పాను. నువ్వప్పుడు నిద్రపోతున్నావు. ఈలోపల నేను రెడీ అయి నీకన్నా ముందే ఆఫీసుకెళ్లాను. ఈవినింగ్‌ ఆఫీసు నుండి రాగానే మీ అమ్మను తీసుకొని వాసుదేవ్‌ ఇంటికి వెళ్లాను. వెళ్లేముందు నీకు కాల్‌ చేశాను. నువ్వు లిఫ్ట్‌ చెయ్యలేదు. నీ మొబైల్‌ సైలెంట్  మోడ్‌లో వున్నట్లుంది. కావాలంటే చూడు ఎన్ని మిస్‌డ్‌ కాల్స్‌ వుంటాయో!” అన్నాడు అంకిరెడ్డి కొడుకు వైపు చాలా ప్రశాంతంగా చూస్తూ.
	”అయినా కోట్లు ఇస్తామన్న సంబంధాన్ని వదిలేసి ఇదేమి గొప్ప సంబంధమని వెళ్లారు నాన్నా?” అన్నాడు. ఇప్పుడు కూడా నేరుగా తండ్రివైపు చూడలేడు ఆనంద్‌. అతనికి మనసులో ఏమున్నా తండ్రి ముందు చాలా వినయంగా వుంటాడు. అలా వున్నట్లు తండ్రికి తెలియాలని ఎక్కువగా తాపత్రయ పడుతుంటాడు. ఇలాంటివి సతీష్‌చంద్రకి తెలియవు. తండ్రిముందే కాదు అతను ఎక్కడా నటించడు. అతి వినయం చూపించడు.
	”కోట్లెందుకురా! అమ్మాయి బాగుండాలి గాని…”
	”బాగుండి ఇప్పుడేం చెయ్యాలి? వాడెక్కడో అడవుల్లో వున్నాడు. తనతో ఏమైనా తీసికెళ్తాడా? డబ్బున్నా మనం వాడుకుంటాంగా! ఆర్ధిక ప్రణాళికలు ఇలాంటప్పుడు కాకుంటే ఇంకెప్పుడు చేస్తారు నాన్నా? మన ప్రమేయం లేకుండానే డబ్బు అంటూ వచ్చేది ఒక్క పెళ్లిలోనే! ఇది కూడా తెలియకుంటే ఎలా?”
	మోక్ష, మాధవీలత వేడివేడిగా ఆమ్లెట్లు చేసుకు రావాలని వంటగదిలోకి వెళ్లారు. ఆనంద్‌కి చారు అన్నంలో ఆమ్లెట్లు తినటం అలవాటు.
	ఆనంద్‌ మాటలకి అంకిరెడ్డి నొచ్చుకున్నాడు. అతని మాటలు ఆయనకు నచ్చకపోవటం ఇదే తొలిసారి… ”అంత తెలియని పనులు నేనేం చేయలేదులే ఆనంద్‌!” అన్నాడు.
	”ఇంకా ఏం చేయాలి నాన్నా! అమ్మాయి అన్నయ్య ఏం చేస్తున్నాడో చూశారా? అతనికేమైనా ఉద్యోగం వుందా? వ్యాపారం వుందా? ఫంక్షన్‌ హాల్ల దగ్గర అన్నాన్ని పొట్లాలు కట్టుకెళ్లి అనాధలకు పంచటమేగా! అదేం పని అని మీకు నచ్చింది ఆ సంబంధం? బయట చెప్పుకోటానికి అసహ్యంగా లేదూ?” అన్నాడు. ఇప్పుడు కూడా తల వంచుకునే మాట్లాడాడు.
	”అతని పనిలో నాకు మానవత్వం కన్పించింది. అయినా ఎవరి వృత్తి వాళ్లకి దైవంతో సమానం ఆనంద్‌! దాన్ని తప్పు పట్టకూడదు. అసహ్యించుకోకూడదు. ఎవరి ఆలోచనా సరళి వాళ్లది. నాకెందుకో ఈ సంబంధం నచ్చింది. సతీష్‌ ఎప్పుడు చూసినా అడవుల్లో, కొండల్లో, మంచులో వుంటుంటాడు. కనీసం ఇంటికొచ్చినప్పుడైనా తన భార్యతో సుఖపడతాడని నేనీ నిర్ణయం తీసుకున్నాను” అన్నాడు.
	ఆయన అలా అనగానే ఆనంద్‌ అన్నం తినకుండానే లేచి చేయి కడుక్కుని తన గదిలోకి వెళ్లాడు. ఆమ్లెట్ ఉన్న ప్లేటు పట్టుకొని వంటగదిలోంచి వస్తున్న మోక్ష వెళ్లిపోతున్న భర్తను చూసి ”అయ్యో! నేను పెద్ద లేటేం చెయ్యలేదు. వచ్చాను కదండీ! ఎందుకెళ్లిపోతారు” అంటూ చేతిలో వున్న ప్లేటును డైనింగ్‌ టేబుల్‌పై పెట్టి భర్త వెనకాల వెళ్లింది.
	కొడుకు ప్రవర్తనకు మాధవీలత కంగారు పడుతుంటే ”ఏం పర్వాలేదు. నువ్వు కూర్చో!” అంటూ ఆమెను తన పక్కన కూర్చోబెట్టుకుని ”వడ్డించు” అన్నాడు అంకిరెడ్డి.
	కొడుకు అలా లేచి వెళ్లిపోవటం మనసులో బాధగా వున్నా ఆమె వడ్డిస్తూ కూర్చుంది.
	ఆనంద్‌ గదిలోకి వెళ్లాక బెడ్‌మీద వెల్లకిల్లా పడుకొని చేతుల్ని నుదుటి మీదగా వెనక్కి పెట్టుకున్నాడు. అదిచూసి, ‘ఈయనగారు అలగడానికి పెద్ద కారణాలేం వుండవు’ అనుకుంటూ ”రండి! తిందురు గాని” అంటూ పిలిచింది మోక్ష.
	”అవసరం లేదు. నువ్వు కూడా వచ్చి పడుకో” అన్నాడు.
	”పడుకోవాలా? నేనింకా తినలేదండీ!” అంటూ ఆశ్చర్య పోయింది.
	”నేనేమైనా తిన్నానా? నేను కూడా తినలేదుగా!” అన్నాడు.
	”అసలెందుకండీ తినకుండా వుండటం?” అర్ధం కానట్లు చూసింది.
	”వాళ్లను తిని వెళ్లనీ! మనం తర్వాత వెళ్లి తిందాం” అన్నాడు.
	ఆమె నెమ్మదిగా అతని దగ్గరకి వెళ్లి నుదుటిమీద వున్న అతని చేతుల్ని పక్కకి తీసి అతని ముఖంలోకి సూటిగా చూస్తూ ”అసలేం జరిగింది?” అంది.
	”ప్రవీణ్‌ చెల్లెల్ని మా తమ్ముడికి చేసుకోవటం నాకు ఇష్టం లేదు” అన్నాడు.
	అప్పుడర్ధమైంది ఆమెకు భర్త ఎందుకలా ప్రవర్తిస్తున్నాడో!
	”మీ ఇష్టంతో పనేముంది? సతీష్‌చంద్ర ధృతి ఫోటోని మెయిల్లో చూడగానే నచ్చాడట. ఆ విషయం వెంటనే మామయ్య మెయిల్‌కి మెసేజ్‌ పెట్టాడు. అతనిక ఎటువంటి పరిస్థితిలో ధృతిని తప్ప ఇంకెవరినీ పెళ్లి చేసుకోడు. అతనితోపాటు అత్తయ్య, మామయ్య గారు కూడా అలానే ఫిక్సయిపోయారు. మీరు దీన్ని వదిలెయ్యటం మంచిది.  లాగకండి” అంది.
	అతను చివుక్కున లేచి కూర్చుని
	”ఎలా వదిలెయ్యమంటావు చెప్పు. వాడు నా తమ్ముడు. ఈ ముసలోళ్లకి ఏం తెలుసని? అమ్మాయి నలుపు, కంటిరెప్ప కొట్టుకోవడం పెద్ద లోపమా? అవి రెండూ పక్కన పెడితే ఆ అమ్మాయిని చేసుకుంటే వాడెంత సుఖపడతాడు. వెంటనే ఇల్లు, కారు, ఖరీదైన కుక్కలతో గల డిగ్నిఫైడ్‌ లైఫ్‌ రాదా? ఎప్పుడు చూసినా ఈ మూరాబెత్తెడు లైఫ్‌ తప్ప ఇంకో లైఫ్‌ను ఎప్పుడు చూస్తాం చెప్పు!” అన్నాడు
	”మీది వ్యాపారం. వాళ్లది జీవితం. ఎలా పొంతన కుదురుతుంది? వాళ్లు పెద్దవాళ్లు. వాళ్లకివ్వాల్సిన గౌరవం మనం యివ్వాలి. పైగా సతీష్‌చంద్ర వాళ్ల అబ్బాయి. అతనికి ఏ అమ్మాయిని చూడాలో, ఎలా పెళ్లి చెయ్యాలో ఒక అవగాహన అనేది వాళ్లలో ముందు నుండే వుంటుంది. అలాంటప్పుడు మనం ఏం మాట్లాడినా బాధ్యత లేని మాటల్లా తేలిపోతాయి. అందుకే ఎవరి బాధ్యతల్ని వాళ్లు గుర్తించి మసలుకోవటం మంచిది! ఆలోచించండి! ఆరాటం తగ్గించుకోండి!” అంది మోక్ష.
	”నా ఆరాటంలో అర్ధం లేదంటావా?” అన్నాడు ఆనంద్‌.
	”మీ అమ్మా, నాన్నలను అర్థం చేసుకోమంటున్నాను. పెళ్లి అనేది సతీష్‌కి సంబంధించింది. మిగతా విషయాలేమైనా మనం మాట్లాడవచ్చేమో కాని అతనికి ధృతి నచ్చినప్పుడు మీరు చెప్పే అమ్మాయి ఎలా నచ్చుతుంది? నచ్చిన మనిషితో ఒక్కరోజు గడిపినా చాలనుకోవటం మనిషి సహజసిద్ధమైన నైజం. మీ తమ్ముడ్ని నొప్పించకండి! ఈ పెళ్ళి జరగనివ్వండి!” అంది మోక్ష.
	ఆమె చెబుతున్నది అతనేమాత్రం వినటం లేదు. అతనికి ఆఫీసుకొచ్చి ఆ రోజు మధ్యవర్తి చెప్పిందే గుర్తొస్తోంది. అమ్మాయి నలుపైనా ఆమె అన్నయ్య స్మగ్లింగ్‌ వ్యాపారం చేస్తాడు కాబట్టి పెళ్లి జరిగే సమయంలో పక్కకి పిలిచి మరికాస్త ఎక్కువ డబ్బు ఇమ్మని అడిగినా లెక్క చెయ్యకుండా ఇచ్చే పార్టీ అది. అంత మంచి పార్టీని వదులుకొని ప్రవీణ్‌ చెల్లెల్ని చేసుకుంటే ఏమొస్తుంది? మనిషన్నాక కేవలం ఆందమేనా? ఇంకేం చూడనవసరం లేదా? అందమేమైనా ఆస్తినా? ఆస్తి వున్నన్ని రోజులు అందం వుంటుందా? ఆస్తి, డబ్బు, బంగారం, కార్లు, ఇల్లులు ఇవి తరతరాలు అలాగే వుండిపోతాయి… నిత్యావసరాలకి ఎంత డబ్బు వాడినా రాయి మీద రాయి పెట్టినట్లు ఇంకా మిగిలే వుంటుంది. ఇంతెందుకు ఆఫీసుకెళ్తుంటే రోడ్డుకి ఇరువైపుల వుండే బిల్డింగ్‌లు రోజుకోరకంగా మారిపోతున్నాయి. అలాంటి ఒక్క బిల్డింగ్‌ అయినా తనకి వుందా? ఎన్నిరోజులు ఈ ఉద్యోగం చేసినా, ఎంత సేవింగ్స్‌ వుంచుకున్నా అలాంటి బిల్డింగ్‌ ఒక్కటైనా కట్టగలడా? ఎప్పుడు చూసినా ఇదే ఇల్లు. ఇదే బ్రతుకు… ఏం బ్రతుకు ఇది? ప్రతిరోజూ చూస్తున్న వీటినే చూసి చూసి చిరాకేస్తోంది. ఇలాగే వుంటే జీవితం చివర్లో అయినా ఎల్‌సిడి టీవీని కొనగలడా?
	”ఏంటండీ ఆలోచిస్తున్నారు? నేను ఇప్పటి వరకు మాట్లాడింది మీరు వినలేదా?” అంది.
	ఇప్పుడు కూడా ఆనంద్‌ మాట్లాడలేదు.
	”ఇలాంటప్పుడు మీరిలా వుంటే ఇంట్లో ఎవరికీ మనశ్శాంతి వుండదు. ముఖ్యంగా నాకు. పగలంతా ఆఫీసులో కొట్టుకొని కొట్టుకొని ఇంటికొస్తే ప్రశాంతంగా అంత తిండి తిని నిద్ర పోలేకపోతున్నాను. ఇప్పుడు టైం చూడండి ఎంత అయిందో! ఇంకా ఆలోచిస్తూనే వున్నారు. ఏం పోయిందని అంత ఆలోచన?”
	”ఏం పోయిందో, అదెంత మంచి అవకాశమో నీకు తెలుసా? నాకు తెలుసు. జీవితంలో మనం ఏ పని చేస్తే అంత డబ్బు వస్తుంది? మనిషి వేగంగా తన అంతస్తును పెంచుకోవాలంటే ఇలాంటి వ్యవహారాలను దొంగచాటుగా నడిపితేనే వస్తుంది. అయినా ఇలాంటి అవకాశాలు కూడా అందరికీ రావు. ఇది నీ అదృష్టమో లేక పూర్వి అదృష్టమో! అదృష్టం అనేది ఎక్కువగా ఆడవాళ్లలోనే వుంటుందట” అన్నాడు.
	ఇంకేం మాట్లాడకుండా అతన్నే మాట్లాడనీయ్‌ అన్నట్లు అక్కడే కూర్చుంది మోక్ష.
	”ఎందుకు కూర్చుంటావ్‌! పద. వెళ్లి తిందాం!” అంటూ లేచి ఆమెకన్నా ముందుగా అతనే వెళ్లాడు డైనింగ్‌ హాల్లోకి…
*****
	సతీష్‌చంద్ర పెళ్లి ప్రవీణ్‌ చెల్లెలుతో కాకుండా వేరే అమ్మాయితో చెయ్యాలని చాలా ప్రయత్నాలు చేశాడు ఆనంద్‌. అతను చేసిన ప్రతి ప్రయత్నం విఫలమైంది. పైగా ఎగతాళిని, వ్యాఖ్యానాలను ఎదుర్కోవలసి వచ్చింది. సొంత అన్నయ్య  నిర్ణయాలతో పనిలేకుండా పెళ్లి చేసుకోబోతున్న తమ్ముడంటే ఒక విధమైన నిర్లక్ష్యం, నిర్లిప్తత ఏర్పడ్డాయి. ఈ పెళ్లి నాకు సంబంధించింది కాదన్నట్లు పెళ్లి గురించి ఏం చెప్పినా అతను సరిగా వినటం లేదు. పట్టించుకోవటం లేదు. షాపింగ్‌కి రమ్మన్నా ఏదో ఒక సాకు చెప్పి ఆఫీసు నుండి ఆలస్యంగా వస్తున్నాడు. ఆఫీసులో కూడా తన తమ్ముడి పెళ్లి గురించి ఎవరికీ చెప్పలేదు. ముహూర్తాలు పెట్టుకున్నట్లు కూడా చెప్పలేదు. చెబితే సతీష్‌చంద్రకి ఇస్తున్నది ప్రవీణ్‌ చెల్లెల్ని అని తెలిసిపోతుంది. ముఖ్యంగా ప్రవీణ్‌ చేస్తున్న పని తెలిస్తే తలా ఓ రకంగా మ్లాడి కిసుక్కున నవ్వుతారు. పైకి నవ్వినా నవ్వకపోయినా లోపల మాత్రం వీళ్లెంత అమాయకులు అని అనుకుంటారు. ఎందుకంటే ఆ మధ్యవర్తి ప్రతిరోజు ఆఫీసుకొచ్చి కోటి రూపాయల కట్నం ఇచ్చే సంబంధాన్ని గురించి గుర్తుచేసి వెళ్తున్నాడు. ఆ మధ్యవర్తికి కూడా ఆ సంబంధం వల్ల చాలా డబ్బు వస్తుందని ఆఫీసులో అనుకోవడం ఆనంద్‌ విన్నాడు. ఏ పని చేసిన డబ్బు కోసమే కదా! డబ్బుతో సంబంధం లేని ఏ పని చేసినా వున్న విలువ పోతుంది. ”అసలు ఇలాంటి సంబంధం అందరికి దొరకదు ఆనంద్‌” అని ఆనంద్‌తోనే ఆఫీసులో అందరూ అన్నారు. అలాంటి  వాళ్ల దగ్గరకెళ్లి నా తమ్ముడు కట్నం తీసుకోకుండా అనాధలకు అన్నం పెట్టేవాడి చెల్లెల్ని పెళ్లి చేసుకుంటున్నాడని ఎలా చెప్పగలడు? ఇలాంటి పని కడుపుకి ఖరీదైన ఫుడ్‌ని పెడుతుందా? కార్లను ఇస్తుందా? స్థాయిని పెంచుతుందా? అసలు ప్రవీణ్‌ ఆ పని చేస్తున్నాడని తెలిస్తేనే పరువు పోయేలా వుంది. అందుకే ఎవరడిగినా ”అంతా మా నాన్నగారే చేస్తున్నారు. నాకేం తెలియదు” అంటున్నాడు.
	పెళ్లి ముహూర్తం రెండు రోజులు వుందనగా ఇంటికొచ్చాడు సతీష్‌చంద్ర. దగ్గరి బంధువులంతా వచ్చి ఇంట్లో తిరుగుతుంటే అతనికి ఆనందంగా వుంది. మోక్షా, ఆనంద్‌ మాత్రం ఉదయాన్నే ఆఫీసులకి వెళ్లి రాత్రికి ఇంటికొస్తున్నారు. ”పెళ్లి రాత్రికి కాబట్టి నువ్వూ, నేనూ ఆఫీసులకి లీవ్‌ పెట్టాల్సిన అవసరం లేదు. పెళ్లిరోజు మనం ఆఫీసు నుండి ఇంటికొచ్చి రెడీ అయి నేరుగా ఫంక్షన్‌హాల్‌కి వెళ్లినా ఇంకా బోలెడు సమయం మిగిలి వుంటుంది” అని ఆనంద్‌ అనడం మోక్షకు నచ్చకపోయినా అతనితో వాదించలేదు. వాదించినా లాభం లేదనుకుంది.  అత్తగారు అడిగినప్పుడు ”ఆఫీసులో నాకు సెలవు ఇవ్వనన్నారు అత్తయ్యా! గట్టిగా అడిగితే వేరే ఉద్యోగం చూసుకోమనేలా వున్నాడు. ఇప్పటికిప్పుడు వేరే ఉద్యోగాలు నాకేం దొరుకుతాయి. అందుకే ఆఫీసుకెళ్తున్నాను” అని చెప్పింది. అది విని మాధవీలత కాని, అంకిరెడ్డి కాని ఏమీ అనలేదు. వాళ్లు ముందే అనుకున్నారు. మనం దేనికీ ఆర్గ్యూ చెయ్యొద్దని… అలా చేస్తే ఒక్క పని కూడా ప్రశాంతంగా చేసుకోలేమని…
	కానీ ఇంట్లో పెళ్లన్నప్పుడు అందులో చిన్నకొడుకు పెళ్లి చేస్తున్నప్పుడు పెద్దకోడలు తన పక్కన వుండి అన్ని పనుల్లో, అన్ని కార్యక్రమాల్లో పాలు పంచుకోవాలని ఏ అత్తగారికైనా వుంటుంది. దాన్ని పైకి ప్రకటించకుండా మనసులో ఎలాంటి అసంతృప్తి, వెలితి లేని దానిలా గంభీరంగా తిరుగుతోంది.
	పెళ్లి ఫంక్షన్‌ హాల్లో కాబట్టి ముహూర్తం సమయానికి బంధువులు, కుటుంబ సభ్యులు, స్నేహితులు ఫంక్షన్‌ హాల్‌కి చేరుకున్నారు. అంకిరెడ్డి, మాధవీలత ఆశించినట్లే పురోహితుడు వేదపండితులు నిర్ణయించిన ముహూర్తానికే వధూవరుల తలల మీద జీలకర్ర బెల్లం పెట్టించాడు.
	మంగళవాయిద్యాల మధ్యన పెళ్లి చూస్తున్న బంధుజనం అందరి నోట్లోంచి విన్పించిన మాట ఒక్కటే ‘అబ్బాయి, అమ్మాయి బాగున్నారు. చక్కగా వుంది జోడి’ అని…
	పెళ్లికూతురు దృతి అన్నయ్య ప్రవీణ్‌, అతని స్నేహితులు పెళ్లిలో చాలా ఉత్సాహంగా, ఉల్లాసంగా తిరిగారు. ప్రవీణ్‌కి చాలామంది స్నేహితులు వున్నారు. వాళ్లలో 21 మంది స్నేహితులు అతనికి కుడిభుజం లాంటివాళ్లు. అతనెక్కడ వుంటే వాళ్లూ అక్కడే వుంటారు. అతను ఏ పని చెబితే ఆ పనిని చక్కదిద్ది వస్తుంటారు. వాళ్లలో ఒక్కొక్కరే సతీష్‌చంద్రను పరిచయం చేసుకున్నారు. అతన్ని పరిచయం చేసుకుంటున్నంత సేపు చాలా ఉద్వేగభరితులై అతన్నే చూస్తూ నిలబడ్డారు. ఒకరి వెంట ఒకరు షేక్‌హ్యాండ్‌ తీసుకున్నారు. అందరూ యువకులే కావడం వల్ల అక్కడ సందడి బాగా పెరిగింది. ప్రవీణ్‌ లాగే వాళ్లు కూడా ఎత్తుగా, బలంగా, చైతన్యవంతంగా వున్నారు. వారికన్నా ఉన్నతంగా, బలంగా, ఎత్తుగా, సంధించి వదిలితే దూసుకుపోయే బాణంలా వున్నాడు సతీష్‌చంద్ర. ”మీరు సైన్యంలో వుండటం మాకు చాలా గర్వంగా వుంది సర్‌!” అన్నారు ప్రవీణ్‌ స్నేహితులు.
	వాళ్లు అలా అనగానే ”మీ గురించి విన్నాను. మీరు కూడా మంచిపనులే చేస్తున్నారు. అలా చెయ్యటం విన్నంత సులభం కాదు” అన్నాడు సతీష్‌చంద్ర. అందర్ని చూసినట్లు కాకుండా వాళ్ల వైపు భిన్నంగా, అభిమానంగా చూశాడు. అభినందనపూర్వకంగా చూశాడు.
	పెళ్లి జరిగాక, భోజనాలయ్యాక పెళ్లికి హాజరయినవాళ్లంతా వెళ్లిపోయారు. ఫంక్షన్‌ హాలంతా ఖాళీ అయింది. అంకిరెడ్డి కుటుంబ సభ్యులు, ఆ కుటుంబానికి బాగా సన్నిహితులైన వాళ్లు మాత్రం అక్కడ వున్నారు.
	ఫంక్షన్‌ హాల్లోంచి భోజనాల హాల్లోకి దారి వుంది. పెళ్లికి ఆర్డర్‌ చేసిన ఆహార పదార్థాలు అనుకున్న దానికన్నా ఎక్కువగానే  మిగిలిపోయాయి.
	వెంటనే ప్రవీణ్‌ యూనిట్ భోజనాల హాల్‌ వైపు కదిలింది. వాళ్లలో కొందరు అక్కడ మిగిలిన ఆహార పదార్థాలను మట్టిలో పడెయ్యనియ్యకుండా ప్యాకెట్స్ కట్టారు. వాళ్లు ఎక్కడున్నా రోజులో ఒక్క పూట అయినా కదల్లేని వికలాంగులకి, కుష్టు రోగులకి, అనాధలకి అన్నం పెడుతుంటారు. ఇప్పుడు కూడా అదే పనిలో వున్నారు. అందరూ చూస్తుండగానే ఆ ప్యాకెట్స్ ను తీసికెళ్లి వ్యాన్లో పెట్టుకున్నారు. వంతెనల కింద, సందుల్లో, చెట్లకిందా వున్న అనాధల్ని లేపి తల ఓ ప్యాకెట్ భోజనం, నీళ్ల ప్యాకెట్లు ఇచ్చి వచ్చారు.
	అది చూసి ఆనంద్‌ విసుక్కున్నాడు. భార్యను పిలిచి ”ఛ.ఛ. చెప్పుకోవాలన్నా, చూడాలన్నా సిగ్గుగా వుంది. మన పెళ్లిలో కూడా ఇలాంటి పనులేంటి? పరువు వుంటుందా? అయినా మా నాన్నను అనాలి. ఇలాంటి సంబంధం ఎలా చేసుకున్నాడో ఏమో!” అని అంటుంటే ప్రవీణ్‌ ఫ్రెండ్స్‌లో కొందరు విన్నారు. ఆనంద్‌ లాంటి వాళ్లు వాళ్లకి కొత్తకాదు. కానీ సతీష్‌చంద్రలోని దేశభక్తిని చూసి ఎంత ముచ్చటపడ్డారో ఆనంద్‌లోని కుబుద్ధిని చూసి అంత నివ్వెరపోయారు. ఆనంద్‌ లాంటి వాళ్ల గురించి ఒక్క క్షణం కూడా వాళ్లు ఆలోచించరు. తమ విలువైన సమయాన్ని వృధా చేసుకోరు. వాళ్లు చేస్తున్న పని వాళ్ల దృష్టిలో స్వచ్ఛమైన నది ప్రవాహం లాంటిది. అందులో అప్పుడప్పుడు అశుద్ధం కలిసినా కొట్టుకుపోతుందే కానీ ప్రవహించటం ఆగదు. ఆనంద్‌ మాటల్ని వాళ్లు అశుద్ధంలా భావించారు.
	ఆనంద్‌ ఇంకా ఎక్కువ వక్రంగా, వెటకారంగా మ్లాడుతున్నాడు. ఆ విషయం ప్రవీణ్‌తో చెప్పకుండా అతని ఫ్రెండ్స్‌ ఒక్కొక్కరే బయటకెళ్లిపోసాగారు. అది గమనించి ప్రవీణ్‌ టక్కున తన చెల్లెలు ధృతి చేతిని సతీష్‌చంద్ర చేతిలో పెట్టి ”బావా! నా చెల్లెలు జాగ్రత్త!” అని చెప్పి, చప్పున వంగి అంకిరెడ్డి మాధవీలత పాదాలకు మొక్కి వెళ్లిపోయాడు.
	ఆనంద్‌ ముఖమంతా వ్యతిరేక ఆలోచనలతో చాలా అసహ్యంగా మారింది. మోక్షకి అతని ముఖంలోకి చూడబుద్ధి కాక ఎదురుగా కన్పిస్తున్న స్పెషల్‌ డెకరేషన్‌ వైపు చూస్తూ దాని ప్రత్యేకతను పక్కన వున్న వాళ్లకి వివరిస్తూ నిలబడింది.
*****
	సతీష్‌చంద్ర, ధృతిల రూపురేఖల్లో వుండే ప్రత్యేకత వల్లనో లేక వాళ్ల ప్రవర్తన వల్లనో ఏమో వాళ్ల రాకతో ఆ ఇంట్లోకి కొత్త కళ వచ్చినట్లైంది. మూడు బెడ్‌ రూములు వుండే ఆ ఇంట్లో నైరుతి భాగం గదిలో అంకిరెడ్డి దంపతులు వుంటే, ఆ తర్వాత గదిలో ఆనంద్‌ దంపతులు, చివర గదిలో సతీష్‌చంద్ర, ధృతి వుంటున్నారు. పనిమనిషి కీరమ్మ అందరి పనులు చూస్తుంటుంది. సతీష్‌చంద్ర, ధృతి వచ్చాక జీతం పెంచమని మొండికి పడి జీతం ఎక్కువ ఇప్పించుకుంటోంది.
	ఉదయాన్నే ఎప్పుడు నిద్రలేస్తారో తెలియదు ఆనంద్‌, మోక్ష రాత్రి భోజనాల దగ్గరే కన్పిస్తారు. మధ్యలో చూద్దామన్నా కన్పించరు. అసలు వాళ్లిద్దరు ఆ ఇంట్లో వున్నట్లు కూడా అన్పించదు. అంకిరెడ్డి ఎప్పటిలాగే ఉదయాన్నే నడక, ఆ తర్వాత ఆఫీసు, ఆఫీసులో పనిని బట్టే సాయంత్రాలు ఇంటికి వస్తుంటాడు. మాధవీలత కీరమ్మ సాయంతో అందరికి కాఫీలు, టిఫిన్స్‌, మళ్లీ తాగాలనుకుంటే కాఫీ, మధ్యాహ్న భోజనం, రాత్రికి భోజనం క్రమం తప్పకుండా అందేలా చూస్తుంటుంది. ఆ ఇంట్లో ఎంత చేసినా పని పుట్టగొడుగుల్లా పుట్టుకొస్తూనే వుంటుంది.
	సతీష్‌చంద్ర, ధృతి తెల్లవారుజాము 5 గంటలకే నిద్రలేస్తారు. కాలకృత్యాలు పూర్తి చేసుకొని స్నానం చేసి అంకిరెడ్డి కారు బయటకు తీసి వాకింగ్‌కి వెళ్లగానే ఇంటి ముందు వున్న పూలచెట్ల దగ్గరకి వెళ్తారు. వాటికి నీళ్లు పోస్తూ, కొత్తగా పూసిన పూలను విభ్రమతో చూస్తారు. సతీష్‌చంద్ర ఏదో ఒకటి మాట్లాడినప్పుడు దృతి నవ్వకుండా వుండలేదు. ఆమె నవ్వుతుంటే ఆ నవ్వు అక్కడ విరబూసిన పూలతో పోటీ పడి సూర్యుని కాంతిలో కలిసి మెరుస్తుంది. అలాంటప్పుడు సతీష్‌చంద్ర వూరుకోడు. అటు ఇటు చూసి ఆమె నడుం మీద చేతులుంచి ఆమెను నేల నుండి అడుగు ఎత్తున లేపి నెమ్మదిగా వదిలేస్తాడు. అప్పుడామె మెత్తి అందమైన పూలచెట్టు లయబద్దంగా కదిలినట్లు అతన్ని ఒరుసుకుంటూ కిందకి దిగి నేలమీద నిలబడి నిశ్శబ్దంగా నవ్వుతుంది.  ఆ నవ్వు స్వచ్ఛమైన పాలకడలిలో రమ్యంగా కదిలే అలలా వుంటుంది. ఆ అల చిన్నదే అయినా పర్వతాలను కదిలించగలిగేంతి ప్రేమను గుభాళింపచేస్తుంది. సాగరాలను చీల్చే అనురక్తిని కలిగిస్తుంది. పరిమళ సుగంధ వాయువులను వణికింపజేసేంతి అనురాగాన్ని పుట్టిస్తుంది. ఉరుములా ఉలికులికి పడుతూ వలపు తలపుల్ని కమ్ముకునేలా చేస్తుంది… ఆ అనుభూతి సతీష్‌చంద్రకు హిమాలయాల్లో దొరకలేదు. అరుణాచల్‌ అడవుల్లో కలగలేదు. అస్సాం మంచులో లభించలేదు.
	అనుక్షణం ఆర్మీ క్రమశిక్షణతో నడుచుకునే సతీష్‌చంద్ర ధృతిని చూశాకనే మరీ సున్నిత మనస్కుడై ప్రతి క్షణాన్ని మనసులో ఆస్వాదిస్తున్నాడు. మనసును స్కానర్‌లా మార్చుకుంటున్నాడు. అందులో ధృతి అనువణువును ముద్రించుకుంటున్నాడు.
	పెళ్లయిన వెంటనే ”ధృతిని తీసుకుని ఎటైనా వెళ్లిరా సతీష్‌!” అని తండ్రి చెప్పినప్పుడు ”నాకు ఇంట్లోనే వుండాలని వుంది నాన్నా! ఎటూ వెళ్లాలని లేదు” అన్నాడు సతీష్‌చంద్ర. అతను అలా అన్నప్పుడు ఇంట్లో ఏముందిరా అని అంకిరెడ్డి అనుకున్నాడే కాని ఇంట్లోనే సతీష్‌చంద్ర దృతితో గడుపుతున్న విధానం చూసి సంభ్రమాశ్చర్యాలకు లోనవుతున్నాడు. ఆయనకే కాదు ఉదయాన్నే కాఫీ తాగుతూ కికీలోంచి లాన్‌ వైపు ఎవరు చూసినా వాళ్లకు చెట్ల మధ్యలో వున్న సతీష్‌చంద్ర, ధృతినే కన్పిస్తారు.
	అంతేకాదు వాళ్లిద్దరు సాయంత్రం నాలుగు దాక గదిలోంచి బయటకొచ్చి ఇంటి వెనకాలకెళ్లి రింగ్‌ బాల్‌ ఆడుకుంటారు. బ్యాడ్మింటన్‌ ఆడతారు. ఒకప్పుడు ఆ స్థలం మనుషులు తిరగటానికి వీలుగా వుండేది కాదు. సతీష్‌చంద్రనే దాన్ని శుభ్రం చేసి ఆటస్థలంగా మార్చుకున్నాడు. దృతితో అతనక్కడ రకరకాల ఆటలు ఆడుతుంటాడు. ఆదివారం వచ్చిందంటే ఆనంద్‌ ఆఫీసు లేదని నిద్రపోతాడు. మోక్షకు ఆఫీసు లేకపోయినా నిద్ర రాదు. ఇంటి వెనకాల సతీష్‌చంద్ర దృతితో ఆడే ఆటల్ని చూస్తుంటుంది. అలా చూసినప్పుడు ఆమె గుండెనెవరో గుంజినట్లవుతుంది. ఒక్క రోజయినా దృతిని సతీష్‌చంద్ర చూసినట్లు ఆనంద్‌ ఆమెను చూడలేదు. అంత చనువుని, స్వేచ్ఛను, ప్రేమను అందివ్వలేదు. ఎప్పుడు చూసినా ఏదో ఒకటి అని నొప్పిస్తుంటాడు. మాటలుండవు. నవ్వులుండవు. అసలు భార్యా, భర్త ఇలా వుండాలని చరిత్ర పుస్తకాల్లో వుంటుందో లేదో కాని ఆమెలాంటి వర్కింగ్‌ వుమన్‌కి భర్త ఆదివారాలు బయటకి తీసికెళ్తే అదే గొప్ప చరిత్ర. కానీ అతను తీసికెళ్లడు. ఒకవేళ తీసికెళ్లినా బయట ఏదో ఒకి తినాలనిపించినప్పుడు డబ్బులు ఖర్చవుతాయని ”వద్దులే” అంటాడు. నెలకింత కడితే ముప్పై సంవత్సరాల తర్వాత ఎంత వస్తుందన్నది మాత్రం రోజూ లెక్కలు వేస్తూనే వుాండు. ”అబ్బబ్బా! ఎప్పుడూ ఈ లెక్కలేనా?” అంటే ”నీకసలు బ్రతుకంటేనే లెక్కలేదే!” అంటాడు. ”బ్రతకటం కాదు. జీవించటం నేర్చుకోండి” అంటే ”చాల్చాలు నాకేం చెప్పకు, నీకసలు బుర్ర వుంటే కదా! మెంటల్‌ నీకు” అంటాడు. ఏ రోజూ నవ్వుతూ మాట్లాడడు. ”నవ్వితే నెత్తినెక్కుతావే నువ్వు” అంటాడు. ”ఎందుకులెండి నవ్వడం. నవ్వినా అది మీ ముఖానికి నప్పుతుందా పాడా! ఎప్పటిలాగే వుండండి. అలవాటు లేని పనులు ఎందుకు?” అని మనసులో గొణుక్కుంటే చాలు, అది విని ”ఏంటే! గొణుగుతున్నావ్‌! అసలు నేను లేకుంటే అర్ధమవుతుందే నీకు నా విలువ. అప్పుడు గాని నీకు మొగుడు మొగుడేనన్న సత్యం తెలిసి రాదు” అంటాడు. ఇంకా ఏదేదో మాట్లాడి అప్పటికప్పుడే టెన్షన్‌ పడేలా చేస్తాడు. అలా ఎందుకు చేస్తాడో అర్ధం కాదు. అర్ధంకాక ఈ మధ్య ”ఎందుకండి నన్ను ఎప్పుడు చూసినా కసురుకుంటారు, విసుక్కుంటారు. మీ తమ్ముడు చూడండి ధృతిని ఎంత బాగా చూసుకుంటున్నాడో! అతనిలా భార్యను చూసుకోవటం మీకు చేతకాదా?” అని అడిగింది.
	అతను బిత్తరపోలేదు. నవ్వాడు. ”వాడి మొహం. వాడు అంతకన్నా ఏం చెయ్యగలడు?” అన్నాడు.
	”అంటే?” అంది మోక్ష.
	”అంటే ఏముందే నీకు నేను చెప్పటానికి నువ్వు వినటానికి?”
	”ఏదో లేనిదే మీరలా అంటారా?”
	”నీకు తెలీదా?”
	ఆమె మాట్లాడలేదు. ఓపిక లేనట్లు చూసింది. అతను మళ్లీ నవ్వి
	”మా నాన్న వాడిని చక్కగా హనీమూన్‌ వెళ్లిరారా అంటే వాడు విన్నాడా? పెళ్లాన్నేసుకుని ఇంటిచుట్టే తిరుగుతున్నాడు. నిద్రలేస్తే ఇంటికి ముందన్నా వుంటాడు, లేకుంటే ఇంటి వెనకన్నా వుంటాడు. వాడికేం తెలుసు భార్యతో ఎలా వుండాలో…”
	”ఆ…”
	”ఆ కాక ఈ అనుకుంటున్నావా?”
	”ఏమీ అనుకోవటం లేదు”
	”అనుకోకు. ఎందుకంటే వాడు అందరిలాంటివాడు కాదు. వట్టి తిక్కమనిషి. లేకుంటే మా నాన్నగారి ల్యాప్‌టాప్‌లో ఎన్ని గేమ్స్‌ లేవు ఆడుకోవానికి… నాన్నని అడిగి ల్యాప్‌టాప్‌ తీసుకొని హాయిగా సినిమాలు చూడొచ్చు. ఇంకా ఏం కావాలన్నా చూసుకోవచ్చు. వాడికి అలాంటివి రావు. చదివితేగా! గట్టిగా  పది తరగతులు కూడా చదవని వాడికి లాప్‌టాప్‌ ఓపెన్‌ చెయ్యటం, ఇంటర్‌నెట్ లోకి వెళ్లటం ఎలా తెలుస్తుంది?”
	”ఇద్దరి మధ్యన వుండాల్సిన సరససల్లాపాలన్నీ లాప్‌టాప్‌లోనే దొరుకుతాయాంటారు”
	”ప్రపంచంలో ఏం కావాలన్నా అందులో దొరుకుతుంది. ఇంటర్‌నెట్ వల్ల, కమ్యూనికేషన్‌ వ్యవస్థ వల్ల ఇప్పుడు అందరికి అన్నీ తెలిసిపోతున్నాయి. తెలియనిదల్లా అందులోకి ఎలా వెళ్లి ఎలా సర్చ్‌  చెయ్యాలనేదే! ఇప్పుడదే మా వాడికి తెలియంది.” అన్నాడు.
	మోక్ష చూసిన చూపుకి క్షణం ఆగి ”ఏంటే ఆ చూపు. నువ్వలా చూస్తే తెలుసుకోలేననుకుంటున్నావా?” అన్నాడు.
	”ఏం తెలుసుకుంటారు?” వెంటనే అడిగింది.
	”నీ వాలకం చూస్తుంటే నువ్వు తప్ప వాళ్లేదో తెగ సుఖపడిపో తున్నట్లుందిగా! అలాంటిదేమైనా వుంటే చెప్పు. ఉదయాన్నే ఆఫీసు మానేసైనా నిన్ను తీసికెళ్లి ఇంటి ముందున్న చెట్లల్లో తిప్పుతా. సాయంత్రం ఆఫీసులో వుండకపోయినా పర్వాలేదు ఇంటి వెనకాలకి వెళ్లి నీచేత కుప్పిగంతులాడిస్తా. అవేమైనా నాకు రాని పనులా? అలాంటి పనులు నాకూ వచ్చు. నేను చదివింది డిగ్రీ. వాడు చదివింది తెలుసుగా!” అన్నాడు.
	అవాక్కయి చూసింది మోక్ష.
	”ఇంకెప్పుడూ వాళ్లు మాత్రమే సుఖపడిపోతున్నారు, నేను తప్ప అని అనుకోవుగా! అనుకోవటమే కాదు. నన్ను వాడితో, వాడి పనులతో పోల్చి చూడకు. ఇది ఆకాశం, అది నేల. నేలబారు ఆలోచనలు చెయ్యబట్టే చీకట్లో రాళ్లేసినట్లు వెళ్లి ప్రవీణ్‌ చెల్లెల్ని పెళ్లిచేసుకున్నాడు. అదే నేనైతే అలాంటి పని చేసేవాడినే కాదు. అదీ నా లెవెల్‌” అన్నాడు.
	నోరెత్తకుండా పక్కకెళ్లబోయింది మోక్ష. ఆమె భుజం గుచ్చి పట్టుకొని ”మాట్లాడుతుంటే వెళ్తావేం? నా మాటలకి నువ్వు శాటిస్‌ఫై అయి వెళ్తున్నావా? లేక నచ్చక వెళ్తున్నావా అన్నది నాకెలా తెలియాలి? వాళ్లు తిరిగే గాలి తిరుగుళ్లు నిన్ను బాగా ఆకట్టుకున్నట్లున్నాయిగా! అందుకే ముఖం అలా పెట్టుకున్నావ్‌!” అన్నాడు.
	ఆమె వెంటనే ”గాలి తిరుగుళ్లు, చెత్త తిరుగుళ్లు అంటూ వాళ్ల పట్ల నాకు వుండే అద్భుతమైన భావనను కించబరచకండి! ఏదో చెప్పాను. విని తెలుసుకుంటారనుకున్నాను. ఇలా అంటారని మాత్రం అనుకోలేదు” అంటూ తన పెద్ద పెద్ద కళ్లతో అతన్ని కిందనుండి పైకి చూసి భుజాన్ని విడిపించుకొని వెళ్లిపోయింది.
*****
	నెల రోజులు గడిచాక నరేంద్రవాళ్ల ఊరు వెళ్లాలని సతీష్‌చంద్ర, దృతి రెడీ అయ్యారు. కారు తీసికెళ్లమని చెప్పాడు అంకిరెడ్డి. ”వద్దు నాన్నా! మేము బస్‌లోనే వెళ్తాం!” అన్నాడు సతీష్‌చంద్ర.
	అది వినలేదు ఆనంద్‌. తండ్రి కారు తీసికెళ్లమన్నది మాత్రమే విన్నాడు. అతను అక్కడికి దగ్గర్లోనే గడ్డానికి షేవింగ్‌ క్రీం రాసుకొని షేవింగ్‌ చేసుకుంటున్నాడు.
	”వాడికి కారెందుకు నాన్నా! వాడు వెళ్లే ఊరిచుట్టూ పోలాలేగా వుండేది. పొలాల్లో ఏమైనా కారులో తిరుగుతారా? రోడ్డుమీద ఎంతసేపు తిరుగుతారు? అదేమైనా సిటీయా ఓ చోటు నుండి ఇంకో చోటుకి నడవాలంటే కష్టమనుకోటానికి. ఆ ఊరిలో గట్టిగా వంద ఇళ్లయినా వున్నాయో లేవో” అన్నాడు ఎగతాళిగా.
	”ఎందుకురా అంత కష్టపడి మాట్లాడతావ్‌! ఇప్పుడంత క్లారిటీ అవసరమా? ఏదో కొత్తగా పెళ్లయిన జంట. కారులో వెళితే గొప్పగా వుంటుందని అన్నాను. వాడు బస్‌లోనే వెళ్తానన్నాడు. నువ్వు నీ పని చూసుకో!” అన్నాడు అంకిరెడ్డి.
	తండ్రి మాటలు విన్నా విననట్లే ”ఏయ్‌ మోక్షా! నీళ్లు రావడం లేదు. మోటర్‌ స్విచ్‌ వెయ్‌!” అంటూ కేకేశాడు ఆనంద్‌.
	మోక్ష వెళ్లి మోటర్‌ స్విచ్‌ వెయ్యాలంటే ఆనంద్‌ మీదుగానే వెళ్లాలి. మోక్ష వచ్చింది. గడ్డం నిండా షేవింగ్‌క్రీం రాసుకొని వున్న ఆనంద్‌ని చూస్తుంటే బూచోడిలాగే వున్నాడు. గతంలో ఒకసారి పూర్వి ఇలాగే చూసి దడుసుకుంది. ట్రిమ్మింగ్‌ సెట్ కొనుక్కోవచ్చుగా అని మనసులో అనుకుంటూ..
	”పవర్‌ లేదండీ! ఇప్పుడే పోయింది. ఇదిగోండి వాటర్‌” అంటూ వాటర్‌బాిల్లో నీళ్లు తెచ్చి ”పైన ట్యాంక్‌లో నీళ్లు లేవు. ఇవే వున్నాయ్‌! కొద్దికొద్దిగా కడుక్కోండి” అంది.
	”చట్ ! నేనిప్పుడు స్నానమెలా చెయ్యాలి” అంటూ ఆ బాటిల్‌ అందుకొని బయటకెళ్లి ఓ స్టూల్‌ మీద కూర్చుని పవర్‌ కోసం ఎదురు చూడసాగాడు.
	తెల్లవారుజామునే నిద్రలేచిన సతీష్‌చంద్ర, ధృతి స్నానాలు చేసి, మాధవీలత పెట్టిన  టిఫిన్‌ తిని బ్యాగ్‌లో తమ బట్టల్ని సర్దుకొని రెడీ అయ్యారు. వాళ్లు బస్టాండ్‌కెళ్లాలని ఇంట్లో అందరికి చెప్పి బయటకొచ్చాక ఆనంద్‌ దగ్గరకెళ్లారు. ”నరేంద్రవాళ్ల ఊరు వెళ్తున్నాం అన్నయ్యా!” అన్నాడు సతీష్‌చంద్ర.
	”సరే! వెళ్లిరా! అయినా ఏముందిరా ఆ పల్లెటూరులో…? వెళితే వెళ్లావ్‌ పొలాల్లో తిరుగుతావేమో! పాములుంటాయ్‌! జాగ్రత్త” అన్నాడు ఆనంద్‌.
	సతీష్‌చంద్ర వెనకాలే నిలబడి వున్న ధృతి కూడా ”వెళ్లొస్తాం బావగారు” అంది.
	”సరే” అన్నట్లు తల వూపుతూ ఆమెను చూశాడు. పసుపు కలర్‌ చీరలో నుదుటన పాపిట్లో కుంకుమబొట్టుతో చక్కగా, కుదురుగా మూర్తీభవించిన తెలుగుదనంతో అద్భుతంగా వుంది.
	వాళ్లు అక్కడ ఎక్కువసేపు నిలబడకుండా వెంటనే బస్‌స్టాండ్‌కి వెళ్లి బస్సెక్కారు. బస్సెక్కగానే వాళ్లకు సీట్లు దొరికాయి. కొంతమందికి సీట్లు దొరక్క నిలబడ్డారు. నిలబడినవాళ్లలో ఓ ముసలమ్మను చూసి సతీష్‌చంద్ర లేచి ”అవ్వా! నువ్విక్కడ కూర్చో!” అంటూ ఆమెను తన సీట్లో కూర్చోబెట్టాడు. బస్‌ దానిపాటికి అది వెళ్తోంది.
	ఒక పది నిముషాలు గడవగానే దృతి లేచింది. నలుగురు మనుషుల మధ్యలో నిలబడి ఇబ్బంది పడుతున్న గర్భిణీస్త్రీని నెమ్మదిగా తీసుకొచ్చి ”నువ్వు ఇక్కడ కూర్చోమ్మా…” అంటూ తన సీట్లో కూర్చోబెట్టి ఆమె వెళ్లి సతీష్‌చంద్ర ముందు నిలబడింది.
	ఒక గంట ప్రయాణం చెయ్యగానే నరేంద్ర వాళ్ల ఊరొచ్చింది.
	బస్‌ ఆగింది. సతీష్‌చంద్ర, ధృతి బస్‌లోంచి  దిగారు. నడుస్తున్నారు.
	నరేంద్ర ఇల్లు సతీష్‌చంద్రకి తెలుసు. అతను అప్పుడప్పుడు నరేంద్ర కోసం వెళ్తుండేవాడు. మొన్నకూడా అతన్ని పెళ్లికొడుకును చెయ్యక ముందు వెళ్లి సౌమ్యను చూసి వచ్చాడు. సౌమ్యను చూడానికి వెళ్లిన రోజు నరేంద్రకు ఫోన్‌ చేసి తారమ్మతో, శేషేంద్రతో, సౌమ్యతో తన ఫోన్‌లోంచి మాట్లాడిపించాడు. నరేంద్ర చాలా సంతోషించాడు. నరేంద్ర చెప్పినట్లే వాళ్లకో కొత్త మొబైల్‌ కొని ఇచ్చాడు. అందులోంచి రోజూ నరేంద్రతో తారమ్మ, శేషేంద్ర, సౌమ్య మాట్లాడుతుంటారు.
	నడుస్తున్న ధృతి చేతిని తన చేతిలోకి తీసుకుంటూ ”ధృతీ!” అంటూ పిలిచాడు సతీష్‌చంద్ర. ఆమె తల ఎత్తి నవ్వుతూ అతని ముఖంలోకి చూసింది. ఈ ఊరు తీసుకురావటం అనేది ఆమెకు చాలా ఆనందాన్నిస్తోంది.
	”మాకు ఆర్మీలో చాలా శిక్షణ, క్రమశిక్షణ వుంటుంది. అందులో భాగంగా ఆడవాళ్లను గౌరవించటం నేర్పుతారు. ఎక్కడైనా మేము నిలబడి ఆడవాళ్లని కూర్చోబెడతాం. ఆడవాళ్లను చూడగానే మర్యాదపూర్వకంగా లేచి నిలబడతాం. వాళ్లు పెద్దవాళ్లా, చిన్నవాళ్లా అన్నది కూడా చూడం… కానీ నువ్వు కూర్చున్న సీట్లోంచి లేచి ఇంకో స్త్రీని కూర్చోబెట్టావు. మనలో ఎవరూ అలా చెయ్యరు. అదే నాకు ఆశ్చర్యంగా, ఆనందంగా వుంది.  ఇదెలా సాధ్యం? ఎందుకంటే ఆ బస్సులో చాలా మంది ఆడవాళ్లు మగవాళ్లు కూర్చునే వున్నారు. ఆమెను చూస్తున్నారు. వాళ్లలో ఎక్కువగా మగవాళ్లే వున్నారు. అందులో యువకులు కూడా వున్నారు. ఒక్కరు కూడా లేచి ఆడవాళ్లకి సీటు ఇవ్వటం లేదు. పైగా కూర్చోవటం మా జన్మహక్కు, ముందొచ్చాం కాబట్టి అన్నట్లు చూస్తున్నారు. అలా నువ్వెందుకు చూడలేదు?” అన్నాడు.
	ధృతి చేయి సతీష్‌చంద్ర చేతిలోనే వుంది. దారి మధ్యలో మనుష్యులు కన్పించటంతో ఆమె చేయి వదిలి నెమ్మదిగా నడవడం ప్రారంభించాడు.
	”ఎప్పుడైనా మేం బస్‌లో వెళ్తున్నప్పుడు మా అన్నయ్య మీలాగే లేచి ఆడవాళ్లకి సీటు ఇచ్చేవాడు. ఆయన్ని చూసి నేను కూడా అలాగే చేసే దాన్ని మేము ఎప్పుడు బస్‌ ఎక్కినా చాలా వరకు అలాగే వుంటాం” అంది.
	”గుడ్‌!” అన్నాడు సతీష్‌చంద్ర.
	అతను ”గుడ్‌!” అనగానే ఆమె మనసు మరింత సౌందర్య వంతమైంది. ఆ ఊరిలో ఏ ఇంటికెళ్లాలన్నా నడవడమే కాని ఆటోలు వుండవు. నడుస్తూ మాట్లాడుకోవటం ఎంతో బాగుంది వాళ్లకు. పెళ్లయ్యాక ధృతిని ఓ ప్రశ్న అడగాలని అతనికి చాలాసార్లు అన్పించినా వాయిదా వేసుకుంటూ వచ్చాడు. ఇప్పుడు అడగాలనుకున్నాడు.
	”దృతీ! సైన్యంలో వుండేవాళ్లను పెళ్లి చేసుకోవాలంటే ఏ అమ్మాయి అయినా ఆలోచిస్తుంది. నువ్వెందుకు ఆలోచించలేదు? పైగా నీకు ఇవే మొదటి పెళ్లిచూపులని విన్నాను. ఎవరో ఒకరులే అని విసిగిపోయి చేసుకుంది అనుకోటానికి కూడా లేదు” అన్నాడు.
	”సైనికుడికి నా మనసులో మంచి స్థానం వుంది. అందుకే అన్నయ్య అడగ్గానే ‘సరే’ అన్నాను” అంది.
	”మంచి స్థానం అంటే?” వెంటనే అడిగాడు.
	ఆమె ఏ మాత్రం ఆలోచించకుండా ”ఒక పువ్వు కూడా తనని తీసికెళ్లి ఒక సైనికుడి పాదాల దగ్గర పెడితే బాగుండు కదా అని కోరుకుంటుందట. నోరు లేని పువ్వుకే అంత అనుభూతి వుంటే నాకు వుండదా?” అంది.
	ఆశ్చర్యపోయాడు సతీష్‌చంద్ర. తన భార్యలో అలాంటి అనుభూతులు వున్నందుకు సంతోషించాడు.
	అతనికి చాలా స్పష్టంగా అర్థమైంది ఆ సంతోషం అంతా తను ఆర్మీలోకి వెళ్లడం వల్ల వచ్చిందే అని… నిజానికి ఆర్మీలోకి వెళ్లడం అనేది అంత సులభమేం కాదు. అన్నికన్నా ముఖ్యంగా ఫిజికల్‌ ఫ్‌ట్నెస్‌ కావాలి. ఇంటెలిజెన్సీ వుండాలి. అవి వున్నా కూడా మెడికల్‌ టెస్ట్‌లో సెలెక్ట్‌ కావాలి. అప్పుడే ఆర్మీలోకి వెళ్లానికి వీలవుతుంది. అలా వెళ్లాక భారతదేశంలో వివిధ శాఖల్లోకి   పంపిస్తారు. అక్కడ ఫిజికల్‌ ట్రైనింగ్‌, డ్రిల్‌, ఫైరింగ్‌  అంటున్నప్పుడు ఆమెనే చూశాడు సతీష్‌చంద్ర. ఆమెది అమాయకత్వం అనుకోవాలో, ఆత్మస్థైర్యం అనుకోవాలో, పసితనం అనుకోవాలో అర్థం కాలేదు.
	”మీరంతగా ఆలోచించకండి! నేను వుండగలను. దేశ రక్షణ కోసం మీరు చలిలో, అడవుల్లో, కందకాల్లో పడుకొని గడపగా లేనిది నేను ఇంట్లో అన్ని సౌకర్యాల మధ్యన వుండలేనా?”
	”అది కాదు ధృతీ! నేను గుర్తొస్తే బాధపడతావేమోనని…”
	”నేను గుర్తొస్తే మీరు బాధ పడతారా?” అంది. అతను వెంటనే మాట్లాడలేకపోయాడు. పైకి వ్యక్తం చెయ్యలేని బాధ ఏదో అతని మనసులో పాములపుట్టలా పెరిగింది. పెళ్లయ్యాక దృతితో సాంగత్యం పెరిగాక అతనికి అతని మీద నమ్మకం తగ్గుతోంది. ధృతిని వదిలి వెళ్లలేనేమోననిపిస్తోంది. ఈ ఒక్క నెలకే ఇంత మార్పు వస్తే ఇంకా ఒక నెల వుంటే ఇంకెంత మార్పు వస్తుందోనని భయంగా వుంది…
	అతన్నుండి సమాధానం రాకపోవటంతో అతన్నే చూస్తోంది ధృతి. అతనది గమనించి ”సముద్రమంటూ వున్నాక తుఫాను వుండదా! మనసంటూ వున్నాక అనుభూతులు వుండవా? కానీ అక్కడ మాకు ఇచ్చే ట్రైనింగ్‌లో దేశాన్ని ప్రేమించటం, దేశాన్ని అనుభూతించటమే వుంటుంది. అలా అని నిన్ను మరచిపోతాననుకోను. నీమీద ప్రేమ వుండదనుకోను. ఫోన్లో మాట్లాడతాను కదా! అప్పుడు నువ్వు నా దగ్గర వున్నట్లే అన్పిస్తుంది” అన్నాడు.
	”అది నాకు తెలుసు” అంది.
	”ఎలా తెలుసు?” అన్నాడు.
	”అలా మీరు లేకుంటే సైనికుల భార్యలంతా భర్తల్ని వదిలి ఇంత ప్రశాంతంగా వుండలేరు. ఎవరికి వుండే కమ్యూనికేషన్‌ వాళ్లకు వుంటుంది కదా! అసలు దగ్గరగా వుండి ప్రేమలేని వాళ్లకన్నా దూరంగా వుండి ప్రేమగా వున్న వాళ్లే మన దేశంలో ఎక్కువగా వున్నారట. లేకుంటే అంతమంది భర్తలు పనుల పేరుతో, సంపాదన పేరుతో వాళ్ల భార్యల్ని వదిలి వెళ్లలేరు… 
రచన: సుభద్ర వడ్లమాని
కృష్ణ మూర్తిగారు హడావుడిగా హాల్ల్లోకి వచ్చి “రాధా ఇంకా రెడీ అవలేదా? ఫ్లైట్ వచ్చే టైం అయిపోతోంది. నేను కార్ బయటికి తీస్తాను. తొందరగా రా.” అని చెప్పి బయటికి వెళ్లారు. 5 నిమిషాలలో రాధాదేవి వచ్చి కారులో కూర్చోగానే ఎయిర్ పోర్ట్ కి బయల్దేరారు. వాళ్లకి ఇద్దరూ అమ్మాయిలే. పెద్దమ్మాయి సుకన్య వివాహం అయి లండన్లో ఉంటోంది. చిన్నమ్మాయి సుప్రియ ఎం,స్  చేసి యూ.స్ లో మంచి ఉద్యోగం చేస్తోంది. రెండేళ్ల తరువాత ఇండియాకి వస్తోంది. వీళ్లిద్దరు వెళ్ళేసరికే సుప్రియ ఫ్లైట్ దిగి తల్లితండ్రులకోసం ఎదురుచూస్తోంది. ఇద్దరూ కూతుర్ని చూడగానే ఆనందంతో దగ్గరకి వెళ్లి కుశల ప్రశ్నలు వేయడం మొదలుపెట్టారు. సుప్రియ “ఇతను నా ఫ్రెండ్ ఆదర్శ్” అని తన పక్కన నిలుచున్న అతనిని పరిచయం చేసేసరికి ఈ లోకంలోకొచ్చారు.
ఆ అబ్బాయి ఈ కాలంలో కుర్రాళ్ళలాగా హాయ్!  ఆంటీ , హాయ్! అంకుల్ అనకుండా రెండు చేతులూ జోడించి వినయంగా “నమస్కారమండీ” అనేసరికి ఇద్దరికీ ముచ్చటేసింది. అతను కూడా సుప్రియతో పాటు అదే కంపెనీలో ఉద్యోగం చేస్తున్నాడని తెలిసింది. అప్పుడు రాధాదేవి అతన్ని తేరిపారా చూసింది. అందగాడు,  మంచి పొడగరి, చూడగానే మంచి అభిప్రాయం కలుగుతుంది. వెంటనే తేరుకుని ఆవిడ “పదండి ఇంటికి వెళ్లి మాట్లాడుకుందాము” అనేసరికి నలుగురూ ఇంటిముఖం పట్టారు.  కృష్ణమూర్తిగారు పెద్ద వ్యాపారవేత్త. బంజారాహిల్స్ లో  విల్లా ఉంది.
ఇంటికి చేరగానే రాధాదేవి “అందరు ఫ్రెషప్ అయ్యి రండి. భోజనం చేద్దాం. సుప్రియ ఆదర్శ్ కి గెస్ట్ రూమ్ చూపించమ్మా” అని చెప్పి లోపలకి వెళ్ళిపోయింది. భోజనాలయ్యాక సుప్రియ “నాన్నగారు, అమ్మ మీతో మాట్లాడాలి” అని చెప్పేసరికి  అందరికి వచ్చే అనుమానమే వాళ్ళకీ వచ్చి ఒకరి మొహం ఒకరు చూసుకున్నారు.  అందరూ హాళ్లలో కూర్చున్నారు. ఆదర్శ్ కూడ అక్కడే ఉన్నాడు. సుప్రియ ఇంకా ఆలస్యం చెయ్యకుండా “నేను ఆదర్శ్ పెళ్లి చేసుకుందామనుకుంటున్నాము. అతను వాళ్ళ తల్లితండ్రులతో  చెప్పాడు. వాళ్ళు ఒప్పుకున్నారు” అని చెప్పింది. మూర్తి, రాధల అనుమానం నిజమయ్యింది.
మూర్తిగారు ఆదర్శ్ తల్లిదండ్రుల గురించి వివరాలు తెలుసుకున్నారు. అన్నీ తృప్తికరంగా ఉండడంతో ఇరువైపులవారు  మాట్లాడుకోవడం, పెళ్లి నిశ్చయించడం జరిగిపోయింది. పెళ్లి ముహూర్తం 20 రోజుల్లో ఉంది. నిశ్చయతాంబూలాలు నిరాడంబరంగా జరిగిపోయాయి. మర్నాడు మూర్తిగారు భార్యతో “రాధా! నెల  కూడా లేదు పెళ్ళికి. పెద్దమ్మాయి పెళ్లికన్నా ప్రియ పెళ్లి ఘనంగా చేద్దామనుకున్నాం. కుదుర్తుందంటావా?” అని అంటుండగా సుప్రియ విని “నాన్న మీరే ఏర్పాట్లు చెయ్యద్దు. మా పెళ్లి ఎక్కడ చేసుకోవాలో, ఎలా చేసుకోవాలో మేము ముందే నిర్ణయించుకున్నాము. ఏ పనీ మీరు చేయద్దు. మా పెళ్ళికి మేమే మిమ్మల్నందర్నీ తీసుకెళ్లాము.” అని ఖచ్చితంగా చెప్పింది. ఎన్నోరకాలుగా చెప్పడానికి ప్రయత్నించి ఏమి చెయ్యలేక మౌనం వహించారిద్దరు.
15 రోజులపాటు ప్రియ, ఆదర్శ్ ఎం చేస్తున్నారో , ఎక్కడికి వెళ్తున్నారో తెలియదు. ఆఖరికి లగ్నపత్రికలు, పిలుపుల విషయం కూడా వాళ్ళే చూసుకున్నారు. రెండు రోజుల్లో పెళ్లనగా ప్రియ, ఆదర్శ్  వాళ్ళ వాళ్ళ స్నేహితులని, బంధువులని తీసుకుని బస్సులో బయల్దేరారు. అందరికి ఉత్కంఠగా  ఉంది. ఎక్కడికి తీసుకెళ్తున్నారా తెలియదు. బస్సు ఒక గ్రామానికి చేరుకుంది. అది కృష్ణమూర్తి గారి గ్రామం రామాపురం. మూర్తిగారికి  ఆ ఊళ్ళో ఎకరం వరిపొలం, ఎకరం మామిడితోట, పెద్ద పెంకుటిల్లు ఉన్నాయి. ఆ ఇల్లు మామిడి తోరణాలతో , ఇంటిముందు ముగ్గులతో కళకళలాడుతోంది. కానీ  బస్ లో వెళ్ళినవాళ్ళు తప్ప ఇంకెవరు లేరు. “ఇదేంటమ్మా  ఇంత తక్కువమందా  పెళ్ళికి. అదే హైదరాబాద్ లో ఐతే 2000 మందికి తక్కువ ఉండేవారు కాదు. ఎంత ఘనంగా జరగాల్సింది.” అని ఇంకేదో అనబోయిన మూర్తిగారిని మాట్లానివ్వకుండా సుప్రియ ” ఇంతకన్నా ఘనంగా జరుగుతుంది నాన్నా. రావాల్సినవాళ్లు పెళ్లి టైంకి వస్తారు.” అని చెప్పి వెళ్లిపోతుండగా వాళ్ళ అక్క సుకన్య ” ఐడెమ్ బాగాలేదు సుప్రియ. ఇంట సింపుల్ గానా నీ పెళ్లి జరగడం. నాన్న, అమ్మ, మీ బావ కూడా ఎంత బాధ పడుతున్నారో తెలుసా. రెండేళ్ల కిందట జరిగిన నా పెళ్లి గురించి అందరూ ఇప్పటికీ ఎంత  గొప్పగా చెప్పుకుంటున్నారో.  మనకేం తక్కువ చెప్పు.” అని చెప్పబోతున్న ఆమెని వారించి ” ప్లీజ్ అక్కా! నాకిలాగే  ఇష్టం ఇంకేం చెప్పకు.” అనేసి సుప్రియ వెళ్ళిపోయింది. ఇరువైపుల వాళ్ళు కూడా అసంతృప్తిగా ఉన్నారు.
పెళ్లిరోజు రానే వచ్చింది. ముహూర్తం ఉదయం 9.36 ని:లకు . 8.30 సమయంలో 3 నుంచి 4 వందలమంది పిల్లలు 3 నుంచి 15 ఏళ్ల వయసువాళ్ళు బిలబిలమని పెళ్లి మండపానికి వచ్చేరు. వాళ్ళతో 4 గురు  పెద్దవాళ్ళు కూడా వచ్చారు. అందరూ ఆశ్చర్యంతో వీళ్ళెవరూ? ఎందుకొచ్చారు? అన్నట్లు చూసారు. ప్రియ తన స్నేహితులని పిలిచి ఏదో చెప్పింది. వాళ్ళు పిల్లల్ని ఒక చోట కూర్చోపెట్టారు. మామిడి తోటలో ఆకాశమంత పందిరి, భూదేవంత అరుగుమీద, బాజా భజంత్రీలతో, మేళతాళాలతో సుప్రియ,ఆదర్శ్ ల  వివాహం జరిగిపోయింది. అందరూ అక్షతలు చల్లారు. కానీ అందరి మొహాల్లో అసంతృప్తి ఇంకా వీడలేదు. వధూవరులిద్దరూ అందరికి నమస్కరించి, ఆశీర్వచనాలు పొందారు.
అప్పుడు సుప్రియ చేతులూ జోడించి “పెద్ద లందరికీ నమస్కారాలు. అమ్మ, నాన్న మిమ్మల్ని అసంతృప్తి పరచినందుకు క్షమించండి. కానీ నేనెందుకిలా చేసానంటే అక్క పెళ్లి చూసిన నాకు ఎంతో డబ్బుని అవసరానికి మించి ఖర్చు చేసినట్లు అనిపించింది. మన దేశంలో ఎంతోమంది ఆనాధలు, అభాగ్యులు తిండిలేక అల్లాడిపోతున్నారు. అందర్నీ మనం ఉద్దరించలేకపోవచ్చు. కానీ మనం పెళ్ళిళ్ళకి చేసే ఖర్చు తగ్గించి కొంతమందినైనా ఆడుకోవచ్చు కదా అన్న ఆలోచన వచ్చింది. నేను ఆదర్శతో ఈ విషయం గురించి మాట్లాడాను. అతను చాలా సంతోషించి నాతో సహకరించాడు. అతనిలాంటి మనిషి నాకు భర్తగా దొరకడం నా అదృష్టం. ఇద్దరం ఆలోచించి ఏదయినా అనాధ శరణాలయానికి సహాయం అందిద్దామని నిర్ణయించుకున్నాము. దర్యాప్తు చేయగా మన రామాపురంలోనే ఒక అనాధ శరణాలయం ఉందని, దానికి సహాయనిధులు సరిగా అందడంలేదని తెలిసింది. అందుకే ఈ గ్రామంలోనే నిరాడంబరంగా పెళ్లి చేసుకుని వారందరికి సాయం చేయాలని నిర్ణయించుకున్నాము. పెళ్ళికి వచ్చిన పిల్లలే పెళ్లి పెద్దలు , బంధువులు. అత్తయ్య, మామయ్యా, అమ్మ, నాన్న మమ్మల్ని మరోసారి క్షమించాలి ఎందుకంటే మీ అనుమతి తీసుకోకుండా ఈ అనాధలలో ఒకర్ని దత్తత తీసుకుంటున్నాము. మీరందరూ పెద్దమనసుతో మమ్మల్ని ఆశీర్వదించాలని కోరుకుంటున్నాము.”
 ఇందంతా విని అందరి కళ్ళు చెమర్చాయి. ఆ ప్రదేశమంతా కరతాళధ్వనులతో నిండిపోయింది. కృష్ణమూర్తిగారు తేరుకుని తన అల్లుడ్ని, కూతురిని ఆనందభాష్పాలతో అక్కున చేర్చుకున్నారు. ఆదర్శ్, సుప్రియ దంపతులు అక్కడికక్కడే ఒక పాపని దత్తత తీసుకున్నారు. అనాధ శరణాలయానికి 50 లక్షలు విరాళంగా ఇచ్చారు.  అక్కడున్న వాళ్ళందరూ ఆ జంటని మనస్ఫూర్తిగా ఆశీర్వదించారు.        
రచన: మంథా భానుమతి

నవలా సాహిత్యంలో ఉన్న వివిధ విభాగాలలో చారిత్రిక నవలలది ఒక ప్రత్యేక స్థానంగా పలువురు పెద్దలు పేర్కొన్నారు.
చారిత్రిక నవలల ప్రత్యేకత ఏమిటి? కొద్ది సంవత్సరాలుగా వెనుక బడి మళ్లీ ఈ మధ్య కాలంలో కొంత ప్రాధాన్య సంతరించుకుంటోంది ఈ చారిత్రిక నవలా సాహిత్యం! ఒకప్పుడు వచ్చిన కొన్ని సినిమాలు, చరిత్రను వెలుగులోకి తెచ్చే ప్రయత్నం చేశాయి.. కొద్ది మార్పులు చేర్పులు ఉన్నా కూడా.
బోలెడు అవార్డులందుకున్న బాహుబలి.. చారిత్రాత్మకం కాదు. తొలి జైన తీర్ధంకరుడైన రిషభదేవుని కొడుకు బాహుబలి. అతడి చరిత్రకీ సినిమా కథకీ సంబంధం లేదు.
తెలుగు సాహిత్యంలో నవలలు రెండు శతాబ్దాల క్రితం మాత్రమే వచ్చినా.. అప్పటి నుంచీ బహుముఖాలుగా తమ ఉనికిని చాటుకున్నాయనే చెప్పవచ్చు.
‘నవల’ అనే పేరు కాశీభట్ట బ్రహ్మయ్య శాస్త్రిగారు పెట్టారని అంటారు.
“నవలకు మూలభూతమైనది కథ. ఒక నవలలో కథాకథనంతో పాత్రల సృష్టి చేయవచ్చు. సాంఘిక, ఆధ్యాత్మిక జీవితాలను చిత్రించవచ్చు. వాఙ్మయ సంఘర్షణలు ప్రదర్శించవచ్చు. నేటి జీవిన విధనాలని విమర్శించి ఆదర్శజీవితం సూచించవచ్చు. ఇంకా ఎన్నో సాధించి ఆనందం కలిగించవచ్చు. వీటన్నింటినీ పూర్వకాలానికి అన్వయించి రాస్తే, అది చారిత్రక నవల అవుతుంది.”
చారిత్రిక నవలలు సాహిత్యంలో అంత ప్రాముఖ్యతని సంతరించుకోలేదనే చెప్పచ్చు. సాంఘిక నవలలతో పోలిస్తే సంఖ్యలో చాలా తక్కువే. ఆరంభంలో చారిత్రిక నవలలు ప్రత్యేక సాహిత్యంగా గుర్తింపబడలేదు.
చరిత్ర ఏ ప్రక్రియలో రచింపబడింది? ఎప్పుడైనా, ఏ కాలంలో నైనా, ఏ సాహిత్య ప్రక్రియ ప్రాచుర్యంలో ఉందో, అదే ప్రక్రియలో! పురాణం ప్రాచుర్యం ఉన్న కాలంలో చరిత్ర పురాణంగానూ, కావ్యం ప్రాచుర్యంలో ఉన్న కాలంలో కావ్యంగానూ, వచనం ప్రధాన సాహిత్య సాధనం అయిన కాలంలో చరిత్ర రచనలను వచనంగానూ రచించారు..
జరిగిన సంఘటనలను తీసుకుని, కల్పన కలిపి రాసే నవల చారిత్రిక నవల. ఆనాటి కాలమాన పరిస్థితులలోకి వెళ్తూ.. ఒక రకంగా టైమ్ మెషిన్ లో ఆ నాటికి పయనించడమే ఈ నవలలలోని ప్రత్యేకత.
గత చరిత్ర సంఘటనలతో అవినాభావ సంబంధము కలిగి భవిష్యత్తులో మానవాళికి సాంస్కృతిక, ఆర్థిక, రాజకీయ, సాంఘిక, పురోగమనాలలో దిశా నిర్దేశం చేసే శాస్త్రాన్ని చరిత్ర అని నిర్వచించ వచ్చు..
చారిత్రిక నవలల లక్షణాలను వివిధరకాలుగా ప్రతిపాదించారు పలువురు పెద్దలు. చరిత్రను రచయితలు అవగాహన చేసుకునే పద్ధతిని బట్టి ఇవి మారుతూ ఉంటాయి. చరిత్రలో కూడా, పలువురు రచించిన గ్రంధాలను బట్టి, శాసనాలు ఆధారంగా చేసిన శోధనలను బట్టి కొద్ది తేడాలుండ వచ్చు. ఉదాహరణకి శ్రీనాధ మహాకవి, జననం, జీవిత కాలం గురించి నాలుగో ఐదో అభిప్రాయాలున్నాయి. వేటూరి ప్రభాకర శాస్త్రిగారు, వేలూరి వెంకటేశ్వర్రావుగారు, నేలటూరి వెంకటరమణయ్యగారు మొదలైన సాహితీ వేత్తలు దాదాపు ఇరవై సంవత్సరాలు అటూ ఇటూగా సంవత్సరాలని స్థిర పరచారు. అందుకే ఆరుద్ర గారు తమ సమగ్రాంధ్ర సాహిత్యంలో ఉజ్జాయింపుగా అని చెప్తారు.. కొన్ని సందేహాస్పదమైన కాలాలకి. ప్రముఖ సాహితీవేత్త వేలూరి వెంకటేశ్వర్రావు గారు, చారిత్రాత్మక నవలలు రాజకీయానుగుణ్యంగా ఉంటాయంటారు. అది కొంత నిజమే.. ఏ నవలలోనైనా ఆ కాలంనాటి పాలకుల విధానాలు, ప్రజల జీవితాలు కనిపిస్తూ ఉంటాయి.
పలు చారిత్రిక నవలలు రాసిన నోరి నరసింహశాస్త్రిగారు కొన్ని నిర్దిష్ట లక్షణాలను చెప్పారు. “జరిగినదంతా వ్రాసుకుంటూ పోతే చరిత్ర కాదు. లోకానికో, దేశానికో, సంఘానికో, వ్యక్తికో, మంచికో, చెడుకో ప్రభావం కలిగించే సంఘటనలు వ్రాస్తేనే చరిత్ర. దానితో అనుగుణమైన కల్పన జోడిస్తే చరిత్రాత్మక నవల అవుతుంది. దానికి చరిత్ర బీజముంటే సరిపోతుంది.”
చారిత్రక నవలల రచయితలు కొన్ని జాగ్రత్తలు తీసుకోవలసి ఉంటుంది. వర్తమాన ఆచారాలనూ, భావాలనూ పూర్వ కాలానికి అన్వయించి చరిత్రను మార్చే ప్రయత్నం చెయ్యకూడదు.
ఆయాకాలాల సాంఘిక ఆచారాలను తెలిపే ప్రయత్నం చెయ్యాలి కానీ, ప్రస్థుత పరిస్థితులను చెప్పకూడదు.
హంగరీకి చెందిన మార్క్సిస్ట్ సాహిత్య సిద్ధాంతకర్త లూనాచ్ (1885-1971). లూనాచ్ ప్రవచించిన సిద్ధాంతం ప్రకారం చారిత్రక నవలకి ముఖ్యంగా ఐదు ప్రధానమైన లక్షణాలు ఉండాలి. అవి ఈ కింది క్రమంలో ఉంటాయి:
1. చారిత్రిక నవల సాంప్రదాయక రూపం ఇతిహాసం. ఈ ఇతిహాసం, కొందరు కీలక వ్యక్తుల పైనున్న సాంఘిక శక్తుల ప్రభావం, సాధారణ జనుల జీవితాలను ఏ విధంగా మార్చిందో తెలియజేస్తుంది.
2. ఈ ఇతిహాసంలో పేరుపొందిన చారిత్రిక వ్యక్తులు పాత్రధారులుగా వస్తారు; కాని వారి పాత్ర కేవలం నామమాత్రమే.
3. కథ సామాన్యమైన మధ్యరకం వ్యక్తులతో అల్లబడుతుంది. రెండు విరుద్ధ శక్తుల ఘర్షణలో వీళ్ళు కథాగమనానికి వ్యక్తిగతమైన స్పష్టత ఇస్తారు.
4. సాంఘిక జీవితాలలో మార్పులకి నవల వేదిక అవుతుంది.
5. వివిధ పోరాటాలతో సమాజాలని, ఆ సమాజాలలో వ్యక్తులనీ వేరుచేసి చూపించి, సాంప్రదాయక చారిత్రక నవల తుదిలో మానవ ప్రగతిని ధ్రువీకరిస్తుంది. (‘ఈమాట’ లో వ్యాసం నుండి..)
లూనాచ్ చెప్పిన మొదటి లక్షణం అందరికీ ఆమోద యోగ్యమే. పురాణాలలో, ఇతిహాసాలలో చెప్పే కొన్ని కథలు ఎప్పుడో విన్నట్లే అనిపిస్తాయి. ఎందుకంటే చరిత్ర పునరావృతం అవుతూనే ఉంటుంది. మహా భారత యుద్ధం, పలనాటి యుద్ధం మధ్న ఉన్న సారూప్యాన్ని ఈ సందర్భంగా మనం గుర్తుకు తెచ్చుకోవచ్చును.
రామాయణ మహా భారతాలను ఇతిహాసాలంటున్నాం. అవి భారత దేశంలో నిత్యకృత్యాలలో పెనవేసుకు పోయాయి.
“ధర్మార్ధ కామ మోక్షాణాం ఉపదేశ సమన్వితం
పురావృత్తం కథా యుక్తం ఇతిహాసం ప్రచక్ష్యతే” అని ఇతిహాస లక్షణాలను చెప్తారు. మొట్టమొదటి చారిత్రాత్మక నవలలు ఆ ఇతిహాసాలే.. జరిగిన సంఘటనలే ఆ గ్రంధాలలో ఉన్నాయి.. అందుకనే అక్కడున్న ప్రదేశాలు మనకి దేశంలో అన్ని చోట్లా కనిపిస్తూనే ఉంటాయి.
ఐతే అన్ని చారిత్రిక నవలలూ మిగిలిన లూనాచ్ సూత్రాలను పాటిస్తూ ఉండ నక్కరలేదు. సాహిత్యవేత్తలు చరిత్రను భిన్న కోణాల నుంచి అర్థం చేసుకుని వివిధ పద్ధతుల్లో వ్యక్తీకరించ వచ్చు.
చరిత్రకూ నవలకూ తేడా లేదని కూడా కొందరు పెద్దలు చెప్తారు.
ప్రముఖ సాహితీ వేత్త బెజవాడ గోపాలరెడ్డిగారు “చరిత్రాత్మక నవల, ఇతిహాసమూ కల్పనా కలగలసిన సమరసమైన సుందరమైన కూర్పు” అని చెప్పారు. ఇదే ఒక సూత్రంగా మనం తీసుకోవచ్చు.
పాశ్చాత్యులకి చారిత్రిక విశేషాలన్నీ భద్ర పరచే అలవాటుంది. అందుకే వారు “భారతీయులకి చరిత్ర తెలీదు.. కదిలిస్తే పుక్కిటి పురాణాలు చెప్తారు” అంటారు. ఇదే సంగతి విదేశీ పాలకులు పదే పదే చెప్తుండడంతో అదే నిజమేమో అనే భ్రమ వచ్చేసింది మనందరికీ. విదేశీ పర్యాటకుల వల్ల మనకి మధ్యకాలంలో చరిత్ర తెలిసినా, మన పురాణాలవల్లే ప్రాచీన చరిత్ర తెలిసింది. అందుకే విశ్వనాధ సత్యనారాయణగారు పురాణ వైర గ్రంధమాల అని 12 చారిత్రిక నవలలు రాశారు. ఐతే చాలా మంది సాహిత్యకారులు వీటిని చారిత్రిక నవలలుగా ఒప్పుకోలేదు.
ఒక రకంగా, చరిత్ర మరీ ఎక్కువ తెలియకపోవడం కూడా వరమే నవలా కారులకి! కల్పన ఎక్కువగా చెయ్యచ్చు.
తెలుగులో సాంఘికనవలలోతో పాటుగానే చారిత్రాత్మక నవలలు కూడా 19 వ శతాబ్దం చివర్లో మొదలయ్యాయి.
చిలకమర్తి లక్ష్మీ నరసింహంగారు మొదటగా రాజస్థాన్ రాజుల చరిత్ర ఆధారంగా.. అప్పటికి ఆంగ్లంలో వచ్చిన కథా సంపుటాల ఆధారంగా రాసిన ‘హేమలత’ బాగా ప్రాచుర్యంలోకి వచ్చింది. హోల్కారు రాణి అహల్యాబాయి మీద కూడా వారే నవల రాశారు.
మరి కొందరు రాసినా, రాజస్థాన్ రాజుల గురించే రాశారు. చిలుకూరి వీరభద్ర రావుగారు ఐదు సంపుటాలు, ఆంధ్రుల చరిత్ర రాశారు కానీ నవల రూపంలో లేదు.
తెలుగు గడ్డ నేలిన రాజుల చరిత్రతో మొట్టమొదటి చారిత్రిక నవల, 1914 లో దుగ్గిరాల రామచంద్రయ్యగారు రాసిన ‘విజయనగర సామ్రాజ్యం’ గా నోరి నరసింహశాస్త్రిగారు పేర్కొన్నారు.
ఆ తరువాత దాదాపు రెండు దశాబ్దాలు, తెలుగువారి చారిత్రిక నవలల జాడ కనిపించలేదు. పెద్దవారు స్వాతంత్ర సమరం ప్రభావంలో ఉండడం, కవిత్వం మీద దృష్టి ఎక్కువగా పెట్టడం, వచన కావ్య రచయితలు ప్రసిద్ధ గ్రంధాలని అనువాదాలు చెయ్యడంతో తృప్తి చెందడం వంటివి కారణాలై ఉండచ్చు.
విశ్వనాధ సత్యనారాయణగారు 1932 ప్రాంతాలలో రాసిన ఏకవీర చారిత్రిక నవలా సాహిత్యాన్ని మలుపు తిప్పిందని చెప్పచ్చు. తమిళనాడు ప్రాంతంలో, నాయకరాజుల యుగం నేపథ్యంగా తీసుకుని ఇరువురు స్నేహితుల ప్రణయం గురించి చిత్రీకరించిన నవల ఏకవీర. ప్రధానగాథ ఇద్దరు మిత్రుల సాంసారిక జీవితానికి సంబంధించిందైనా సందర్భవశాత్తుగా అప్పటి సాంఘిక పరిస్థితులు, పోర్చుగీసువారి దుండగాలు-దోపిడులు, రాబర్టు నోబిలి తత్త్వబోధకస్వామి అనే సన్యాసి వేషంతో చేసిన దొంగ మతబోధ, దేవాలయాలలోని శిల్పనైపుణ్యాదులు చక్కగా ప్రదర్శింపబడ్డాయి.
తరువాత బద్దన్న సేనాని వంటి నవలలు రాశారు. ఈ నేపథ్యంలో పురాణాల చారిత్రికతను తిరస్కరించిన చరిత్ర రచనా ధోరణిని విశ్వనాథ వారు పురాణవైరంగా పేర్కొన్నారు. భగవంతుని మీది పగ ఉపోద్ఘాతంలో ఈ నవలామాలిక లక్ష్యాలను పేర్కొంటూ “ఆ లెక్క(పాశ్చాత్య చరిత్ర కారుల లెక్క) ప్రకారము కలి ప్రవేశము మొదలు- సంయుక్తా పృథ్వీరాజుల కథ దనుక, పాశ్చాత్యులు తారుమారు చేసిరి. ఆ కాలము, అనగా సుమారు మూడువేల యేండ్ల కాలము, మహమ్మదు గోరీ వచ్చువరకు మన చరిత్రలో పాశ్చాత్యులు చేసిన అవక తవకలను కాదని నవలల రూపమున నిరూపించుటకు చేసెడి ప్రయత్నమిది. అందుచేత దీనికి పురాణవైరము అని శీర్షిక ఏర్పరుపబడినది.” అన్నారు విశ్వనాథ సత్యనారాయణగారు.
అదే సమయంలో ఆంధ్రుల చరిత్రకు సంబంధించి ప్రామాణిక గ్రంధాలు చాలా వచ్చాయి. చిలుకూరి వీరభద్ర రావుగారు, డాక్టర్ నేలటూరి వెంకటరమణయ్యగారు, భావరాజు కృష్ణారావుగారు, మల్లంపల్లి వారు, మారేమండ రామారావుగారు ఎన్నో గ్రంధాలు రచించారు.
ఐతిహాసిక మండలివారు రాజరాజ నరేంద్ర సంచిక, కళింగ సంచిక, రెడ్డి సంచిక, కాకతీయ సంచిక, శాతవాహన సంచిక మొదలైన అమూల్య గ్రంథాలు ప్రచురించి ఆంధ్రుల చరిత్రతో పాటు మూలాధారాలు కూడా పాఠకుల అందుబాటులోకి తెచ్చారు. కానీ రచయితలు వాటిని ఉపయోగించుకుని రచనలు చేసినట్లు కనిపించదు.
1951లో ఆంధ్రా యూనివర్సిటీ వారు, ఇంటర్మీడియెట్ కు ఉపవాచకాలుగా నిర్ణయించే నిమిత్తము ఆంధ్ర చరిత్రకు సంబంధించిన ఉత్తమ నవలకు ఒక్కొక్కదానికి వెయ్యి రూపాయలు బహుమతి ప్రకటించారు. మల్లాది వసుంధర రాసిన తంజావూరు పతనం, సప్తపర్ణి; ధూళిపాళ శ్రీరామమూర్తి రచించిన భువన విజయము, గృహరాజు మేడ: పాటిబండ మాధవ శర్మ రాసిన రాజశిల్పి నవలలకు ఆంధ్ర విశ్వవిద్యాలయం వారు బహుమతి ప్రదానం చేశారు.
ఈ నవలలన్నింటిలోనూ మల్లాది వసుంధరగారు రాసిన ‘తంజావూరు పతనం’ పలువురి ప్రసంశ లందుకుంది. ఏకవీర లో లాగానే అరవ ప్రాంతంలో జరిగిన కథైనా, తెలుగు గడ్డనేలిన, తంజావూరు నాయకరాజులలో చివరి వాడైన విజయరాఘవరాయలి కి సంబంధించినది కనుక తెలుగు చరిత్రేనని చెప్పచ్చు. విజయరాఘవుడు మంచి సాహిత్య పోషకుడు.. సమర్ధుడైన పాలకుడు. కానీ, రంగాజమ్మ మోహంలో పడి రాజ్య పాలన విస్మరించి, మహారాణి రాజగోపాలాంబిక ఆగ్రహానికి గురయి, పొగడ్తల కి లొంగిపోయి, తాను దైవాంశ సంభూతుండనుకుని గర్వంతో విర్ర వీగుతూ, అష్టమహిషులనీ సరిగ్గా చూడకపోవడం వంటి లోపాలతో పతనమౌతాడు.. చివరికి కొడుకుని బంధించారని కోపోద్రిక్తురాలైన రాజగోపాలాంబిక, ఉంపుడు గత్తె రంగాజమ్మ తనకి సోదరి అని తెలిసి కృంగి పోవడంతో కథ ముగుస్తుంది. చరిత్రని సర్వజనామోదంగా నవలగా మలచడంలో అద్భుతమైన ప్రావీణ్యం చూపారు రచయిత్రి. ఈ నవల రాసినప్పుడు ఆవిడ వయసు 17 సంవత్సరాలు. చదువు కుంటున్నారు. విశ్వనాధవారి శిష్యురాలు. ఈ రచయిత్రి రచించిన ‘సప్తపర్ణి’ నవల కాకతీయ రాజ్యపతనం గురించి రాసింది. అది కూడా బహుమతి పొందింది.వీరు రాసినవి ఆరు నవలలే ఐనా, ఎంతో ప్రాచుర్యం పొందాయి. అప్పట్లో వెయ్యి రూపాయలు బహుమతులు రెండు నవలలకి రావడం సంచలనం సృష్టించింది.
ఇంత లాగ వీరి గురించి చెప్తున్నాను.. ఎందుకో తెలుసుగా.. ఈ నాలుగు మాటలు మాట్లాడ్డానికి గాను చేసిన పది రోజుల పరిశోధనలో.. నోరి నర్సింహ శాస్త్రిగారి వ్యాసంలో చోటు చేసుకున్నచారిత్రిక నవలలు రాసిన ‘రచయిత్రి’ వీరొక్కరే.
ముక్తేవి భారతిగారు భారతంలో కథలు మొదలైన ఇతిహాస సంబంధమై న రచనలు చేశారు. మనం ఇతిహాసాలు చరిత్రలనుకున్నాం కనుక భారతిగారు కూడా చారిత్రాత్మక రచనలు చేశారని భావించ వచ్చు.
ఆంధ్రా విశ్వ విద్యాలయం వారి బహుమతి పొందిన ఇంకొక రచయిత ధూళిపాళ శ్రీరామమూర్తి గారు. వారు రాసిన భువన విజయం, పారిజాత సౌరభం కూడా అందరూ మెచ్చుకున్న నవలలు. విజయనగర సామ్రాజ్యం, కృష్ణదేవరాయల ఆస్థానం, చాలా నవలలకి మూల కథలనందించాయి. చారిత్రాత్మక నవల లక్షణాలకి దగ్గరలో ఈ చరిత్ర నిలిచింది. దీనికి ఆ కాలంలో జరిగిన అనేక సంఘటనలు కథా వస్తువులకి అనుకూలంగా ఉండడమే కారణం.
అంతే కాదు…
వివిధ పోరాటాలతో సమాజాలని, ఆ సమాజాలలో వ్యక్తులనీ వేరుచేసి చూపించడంలో, సాంప్రదాయక చారిత్రక రచనలకి ఆస్కారమయింది. తుదిలో మానవ ప్రగతిని కూడా ధ్రువీకరిస్తుంది.
పాటిబండ మాధవశర్మగారి రాజశిల్పి కూడా ఆంధ్రా విశ్వవిద్యాలయము వారి బహుమతి పొందిన నవల. కొండవీటి రాజ్యమును కుమారగిరి పాలించిన నాటి చరిత్ర. ఈ నవలలో ప్రముఖులైన కోమటి వేమారెడ్డి, శ్రీనాధ కవి మొదలైన వారికి చాలా తక్కువ ప్రాధాన్యత నిచ్చారు. నవలాకారులకి ఆ స్వేచ్ఛ ఉంటుందంటారు నోరి నరసింహ శాస్త్రిగారు.
ప్రముఖ రచయిత, కళాకారుడు అడవి బాపిరాజుగారు.. హిమబిందు, గోనగన్నారెడ్డి, అడవి శాంతిశ్రీ నవలలను వేర్వేరు చారిత్రిక కాలాలను నేపథ్యాలుగా తీసుకుని రచించారు.
చారిత్రిక నవలలకు, సారస్వత రూపాన్నిచ్చినవారు అడవి బాపిరాజు గారు. వారి నవలలలో హిమబిందు ప్రపంచ భాషల నవల్లో ఉత్తమస్థాయి నందుకుంది. శ్రీముఖ శాతవాహన చక్రవర్తి కాలంనాటి కథ. ఇందులో చక్రవర్తి మతసహనం వల్ల వైదిక, జిన, బుద్ధ ధర్మాలన్నీ సామరస్యంతో మన గలిగాయి. ఇందులోనే విషకన్య ప్రయోగం కూడా పరిచయం చేశారు రచయిత.
నోరి నరసింహశాస్త్రి మూడు శతాబ్దాల సారస్వత చరిత్ర, సాంఘిక చరిత్ర ఆధారముగా తీసుకొని మూడు నవలలు నారాయణ భట్టు, రుద్రమదేవి, మల్లారెడ్డి రాశారు. అవి కాక శ్రీనాథుని జీవితాన్ని, కవిత్వాన్ని గురించి కవి సార్వభౌముడు, ధూర్జటి జీవితాన్ని, కావ్యాలను ఆలంబనం చేసుకుని ధూర్జటి, మొదలగు చారిత్రిక నవలలు రాశారు. నోరివారి రచనలకీ, అడవి బాపిరాజుగారి రచనలకీ తేడా ఉందని నరసింహశాస్త్రిగారే చెప్తారు. బాపిరాజుగారు బౌద్ధమతాన్ని అభిమానిస్తే, నోరివారు వైదిక నిష్ఠాపరులు. వారు భారతీయాభిమానులైతే, వీరు ఆంధ్రాభిమానులు. ఈ విషయాలు వారి రచనల్లో ప్రస్ఫుటంగా కనిపిస్తాయి.
చారిత్రిక నవలలంటే ఆచార్య ముదిగొండ శివప్రసాద్ గారే గుర్తుకొస్తారు నాకు. దాదాపు 30 నవలలు రాశారు.
వీరికి చారిత్రిక నవలా చక్రవర్తి, అభినవ పాల్కురికి అన్న బిరుదులున్నాయి. ఆంధ్రభూమి వారపత్రికలో ధారావాహికగా వచ్చిన శ్రావణి బాగా పాఠకాదరణ పొందింది. మచ్చుకి ఈ నవల గురించి కొంత.. రెండువేల నాటి మహొజ్వల మహా యుగంలో, గొతమీ పుత్ర శాతకర్ణి, భారతావనిని పరి పాలిస్తున్న కాలం.. ఇతడిని శకకర్త, శక హర్త అంటారు.ఇప్పటి గుంటూరు జిల్లాలోని అమరావతి అప్పట్లో వారి రాజధాని. అప్పటి ఆంధ్రుల సాహిత్యానికి సంస్కృతికి, నాగరికతకు అద్దం పట్టిన నవల శ్రావణి. ఇదొక గద్య ప్రబంధం. నవరసభరితమైన వచన మహాకావ్యం. శాతవాహనులు తొలి తెలుగు రాజులు. వారి అశ్వాలు త్రిసముద్ర తోయ పీత వహనలు. మూడు సముద్రాలలోని నీటిని తాగాయిట. ఇదొక అతిశయోక్తి అనుకుందాం.. సముద్రంలో నీళ్లు తాగగలవా అనే ప్రశ్న మనం వెయ్యకూడదు.వారి జెండాలు,రోము ,గ్రీకు,ఈజిప్టు,బర్మా,కాంబోడియా, చైనా తీ రాలలోని రేవు పట్టణాలలో రెపరెపలాడాయి.దేదీప్యమానమైన కాంతులను వెదజల్లుతూ ప్రపంచం మొత్తాన్ని ఆకర్షించిన దివ్యమణి, ఇంద్ర నీలమణి శ్రావణి. దానిని ఆంధ్ర చక్రవర్తులు పోగొట్టు కుంటారు.
గౌతమీ పుత్ర శాతకర్ణి, తల్లి ఐన గౌతమీ బాలశ్రీ సూచనల ప్రకారమే సామ్రాజ్య బాధ్యతలు నిర్వహిస్తుంటాడు. ఆ సూచనలలో భాగంగా గౌతమీ పుత్ర శాతకర్ణి తన పెద్ద కొడుకయిన వాశిష్టి పుత్ర పులోమావిని . శ్రీకాకుళం ఆంధ్రసామ్రాజ్యపు ఉప రాజధాని అయిన శ్రీకాకుళానికి అధిపతి గా నియమించ బోతుండుగా అతడు తండ్రిని వారించి, ముందుగ పోగట్టుకున్న శ్రావణి ని తిరిగి సంపాందించి శ్రీకాకుళ ఆంధ్రమహావిష్ణువు మెడలో అలంకరించిన పిమ్మటే నేను పట్టాభిషిక్తుడునవుతాను. అని చెప్పి బయల్దేరతాడు.
ఆ ఇంద్రమణి శ్రావణి అన్వేషణ, సామ్రాజ్య విస్తరణ రెండూ వేర్వేరు అంశాలు కావు. ఒకే నాణేనికి రెండుముఖాలు. ఇది జరిగినాడు నిజమైన సామ్రాట్టులుగా మొత్తము ప్రపంచము గుర్తిస్తుంది. శ్రీకాకుళం ఏమిటి మన ప్రతిష్టానాన్ని పాటలీ పుత్రాన్ని మళ్ళీ స్వాధీనము చేసుకుంటాము. మన గుర్రములు త్రివేణీ సంగమము లో స్నానము చెయ్యాలి. మన నాగధ్వజము ఇంద్రప్రస్థముపై రెపరెపలాడాలి. ఉజ్జయిని మన పాదాక్రాంతము కావాలి. అప్పుడే మనకు విశ్రాంతి.అని పులోమావి అంటాడు. అన్వేషణ కై వెళ్ళిన అతనికి ఎన్నో వింతలూ విశేషాలు అనుభవాలు ఎదురవుతాయి. ఆనాటి ఆంధ్రుల ప్రాభవం ,వారి జీవన విధానం చదువుతుంటే ఒడలు పులకరిస్తుంది.
అవన్నీ ఒక రెండు వాక్యాలలో చెప్పలేము. ప్రతి తెలుగు వారు తప్పక చదవలసిన పుస్తకం.
ఇంకొకటి ఆచార్య నాగార్జనుని జీవతాన్ని గురించిన నాగపూర్ణిమ నవల.. నాగార్జనుని జీవితకాలం, ప్రదేశాలు గురించి చరిత్రలో భిన్నాభిప్రాయాలున్నాయి. వాటిలో తమ కథకు అనుకూలమైనవి తీసుకునే స్వతంత్రం నవలా కారునికి ఉంటుంది.
ముదిగొండవారి నవలల్లో నాయకునికి ఒక చెలికాడు ఉంటాడు. హాస్యం పండిస్తూ ఉంటాడు. నాయికలుంటారు. వారి ప్రేమగాధలుంటాయి. ప్రతీ నవల ఆద్యంతం ఆసక్తి దాయకంగా సాగుతుంటుంది.
తెన్నేటి సూరి మంగోలు చరిత్రను ఆధారంగా చేసుకుని చెంఘిజ్ ఖాన్ రాశారు. ఈ నవల సర్వాంగ సుందరమై అడుగడుగునా గోబీ ఎడారి వాతావరణముతో అక్కడి జనముల తీవ్ర రాగద్వేషాలతో స్పందిస్తున్నది.
వేదుల సూర్యనారాయణశర్మ ఆర్యచాణక్యుడు రచించారు. కానీ ఈ రచన నవల అనిపించుకోలేదని నోరివారు అంటారు.
మహీధర రామమోహనరావు ‘కొల్లాయిగట్టితేనేమి?” నవలను, 1921లో ముంగండ అగ్రహారంలో సంప్రదాయ బ్రాహ్మణ యువకుడు చేసిన సత్యాగ్రహ ఉద్యమాన్ని ఆధారంగా తీసుకుని రాశారు. ఈ నవలకి ఆంధ్రప్రదేశ్ సాహిత్య అకాడమీ అవార్డ్ నిచ్చి సత్కరించింది. అవార్డ్ దక్కించుకున్న చారిత్రిక నవల ఇదే అనుకుంటున్నాను.
చారిత్రిక నవల అంటే.. రాజుల కాలంనాటిదే కాదు.. గతంలో జరిగిన ఏసంఘటన నైనా ఆధారంగా తీసుకుని రాయచ్చని ఈ నవల చదివితే తెలుస్తుంది. ఇందులో ఆ బ్రాహ్మణ యువకునికి అయిన అనుభవాలు ఏ చరిత్రలోనికీ ఎక్కలేదు. స్వాతంత్ర పోరాటంలో పాల్గోన్న దువ్వూరి సుబ్బమ్మగారు, సంఘసంస్కర్త వీరేశలింగంగారు, గాంధీగారు మొదలైన వారి ప్రస్థావన వస్తుంది. కథానాయకుడు సామాన్య యువకుడు. అతడి సాంసారిక జీవనం, మామగారు చేస్తున్న దాష్టీకం, చదువు మీది ఆసక్తితో కాపురాన్ని వదులుకున్న ఇతర కులస్థురాలితో అతని పరిచయం, నిమ్న కులస్తులని గ్రామీణ జీవన స్రవంతిలో కలిపే ప్రయత్నంలో కథానాయకుని ప్రయత్నాలు బాగా.. అలవోకగా చెప్పారు రచయిత.
రాచమల్లు రామచంద్రారెడ్డి వంటి విమర్శకులు కొల్లాయి గట్టి తేనేమి?, చెంఘీజ్ ఖాన్ వంటి నవలలను తప్ప ఇతరమైన చాలా నవలలను చారిత్రిక నవలలుగా గుర్తించలేదు. కొల్లాయి గట్టి తేనేమి? నవల గురించి రాసిన వ్యాసంలో ఆయన చెప్పుకోదగిన చారిత్రక నవల అంటూ లేని తెలుగు సాహిత్యంలో యీ నవలకున్న స్థానం అమూల్యమైనది అంటారు రా.రా. ఐతే, రారా గారు, మహీధర వారు ఇద్దరూ మార్క్సిస్ట్ భావాలు కలిగిన వారే. నోరి వారు సరదాగా కమ్యూనిస్టు గోరోజనం అలా రాయిస్తుంది నీ చేత అనే వారుట. సాహిత్య అకాడమీ అవార్డ్ కి వారి నవలకి రెండు విడతల్లోనూ మార్కులు వేశానని చెప్పి మరీ! సద్విమర్శకులు తమకు నచ్చిన వాటిని పొగడడం సబబే, కానీ ఇంక మిగిలినవేవీ చారిత్రిక నవలలే కాదనడం భావ్యంకాదనిపిస్తుంది నాకు.
భైరవభట్ల కామేశ్వర్రావుగారి వంటి పలు సాహితీ వేత్తల విమర్శలకు గురయిందీ విశ్లేషణ. ‘ఈ మాట’లో ఇచ్చిన పూర్తి వ్యాసం చదువుతే మనకి కూడా ఆవిధంగా అనిపించడం కద్దు. మొత్తం వ్యాసం అంతా నవలని సమర్ధించడానికే నడిచింది. అదే నోరివారి వంటి సాహితీ వేత్తలకి కూడా నచ్చలేదు.
కానీ.. ఇటువంటిదే అశోక మిత్రన్ రాసిన “జంటనగరాలు” నవల. సికంద్రాబాద్ , హైదరాబాద్ నగరాలలో 1947,48 నాటి రాజకీయ మలుపులను చిత్రీకరిస్తుందీ నవల. తమిళంలో రాసిన ఈ నవలను, జిసి. జీవి తెలుగులోకి అనువదించారు. ఈ నవల కూడా రారా గారి నిర్వచనానికి సరిపోతుంది. అయినా వారు దీనిని గుర్తించలేదు.
చాలా మంది విమర్శకులు లూనచ్ చెప్పినదే సిద్ధాంతం కింద తీసుకోనక్కర్లేదని చరిత్రకి సంబంధించిన నవలలన్నీ చార్త్రిక నవలల కింద వస్తాయని అంటారు.
అందుకే నోరి నరసింహశాస్త్రి వంటి వారు చాలా నవలలను పేర్కొని మంచి చారిత్రిక నవలలు అని ప్రశంసించారు.
1952 లో బేతపూడివెంకట శివరావు, అమర సింహుడు నవలలో, రాజస్థాన్ లోని మేవాడ్ రాజ్యానికి చెందిన రాజపుత్ర రాజు, శౌర్యవంతుడు ఐన అమరసింహుని జీవితాన్ని చిత్రీకరించారు.
కావ్యకంఠ వాశిష్ట గణపతి మునిగారు రాసిన “సత్యప్రభ” ఎన్నదగిన చారిత్రిక నవల. ఈ నవల ఇతి వృత్తం అలనాటి ఆంధ్రసామ్రాజ్యమునేలిన శ్రీకాకుళ ఆంధ్రమహావిష్ణువు కథ. ఆంధ్ర, మగధ రాజ్యాల రాజకీయ, సాంఘిక, సాంస్కృతిక పరిస్థితుల నాధారంగా జేసుకొని విస్తృతమైన తెరమీద ఎన్నో పాత్రలను సంధానం చేస్తూ ఆంధ్రమహావిష్ణువు యొక్క చారిత్రాత్మక ప్రణయగాధగా మలచిన శ్రీకావ్యకంఠ వాశిష్ఠ గణపతి మునిగారి స్వకపోల కల్పితం.
నేటి కాలానికి సంబంధించిన కథా వస్తువు తీసుకుంటే అందులో రచయిత అభిప్రాయాలకు ఎక్కువ విలువ ఇవ్వడం జరుగుతుంది, తాము నమ్మిన సిద్ధాంతాలని చదువరులంతా నమ్మితీరాలని ఆశించే ప్రమాదం ఉంది. వర్తమానం కంటే గడచిన కాలాన్ని చిత్రిస్తేనే కొంత నిర్లిప్తతతో రచన చేసి సారస్వతసిద్ధి కలిగించేందుకు ఎక్కువ అవకాశమున్నదేమో అనిపిస్తుంది.
పైగా ఏదో ఒక వాదానికి సంబంధించి వ్రాస్తేనే గుర్తింపు కలుగుతోందని చాలా మంది నవలా కారులు అభిప్రాయ పడుతున్నారు.
నోరి వారే ఒక దగ్గర సెలవిచ్చారు.. ధనవంతులు పరమ దుర్మార్గులు గానూ, పేదవాళ్లు సద్గుణ వంతులుగానూ చిత్రిస్తేనే అది మంచి సాంఘిక నవలగా చెలామణీ అవగలదని (అంటే.. నేనింకా కాస్త నాజూగ్గా చెప్పాననుకోండి వారి అభిప్రాయం) అందుకే చారిత్రిక నవలలో ఆ సమస్య ఉండదనీ.. కల్పనకూడా విస్త్రుతంగా చేయవచ్చనీ వారు అంటారు.
పైగా నా మీద ఇలా రాశారేవిటీ అని దెబ్బలాడ్డానికి అందులో పాత్రలు లేచి రాలేవు కూడా! చరిత్రని మార్చి రాశావేమిటీ అని అంతగా అంటే అది రచయిత తీసుకున్న స్వతంత్రమనేయచ్చు.
ఇంకా వావిలాల సోమయాజులుగారు, పుట్టపర్తి నారాయణాచార్యులుగారు, విహారి-శాలివాహన, డాక్టర్ త్రిపురనేని వెంకటేశ్వర రావుగారు, మరెందరో చారిత్రిక నవలలు రాశారు.
స్థూలంగా ఇదీ చారిత్రాత్మక నవలా సాహిత్యం చరిత్ర.
(డాలస్ నగరంలో, 2016, మే 27,28,29 తేదీలలో జరిగిన నాటా మహా సభలలో చేసిన ప్రసంగం. ఈ అవకాశం ఇచ్చిన నాటా, సాహిత్యం విభాగం నిర్వాహకులకి ధన్యవాదాలతో… మంథా భానుమతి.)
రచన: టీవీయస్.శాస్త్రి
రామచంద్రుని సోదరీ, ఋష్యశృంగుని ఇల్లాలు శాంత.  దశరథుడుకి యజ్ఞం ఫలం ద్వారా రామ, లక్ష్మణ, భరత, శత్రుఘ్నులు సంతానంగా కలిగారు.  అలాగే వసిష్ట ముని కామధేనువు అయిన సురభి అనుగ్రహంతో దశరధుడికి పుత్రికగా జన్మిస్తుంది శాంత.  దశరథునికి మంచి స్నేహితుడు రోమపాదుడు.  ఇతనికి సంతానం లేదు. ఆ దిగులుతో అతడు కృశించిపొతున్నాడు. ఆప్త మిత్రుడిని ఆదుకునేందుకు దశరధుడు తన కుమార్తె శాంతను అతనికి దత్తత ఇస్తాడు.
పెళ్లీడురాగానే శాంతకు సరైన వరుడి కోసం స్వయంవరం ప్రకటిస్తారు.   ఈ వార్త తెలుసుకొని పరశురాముడు  ఆగ్రహంతో ఊగిపోతూ రోమపాదుడుని సంహరించటానికి వస్తాడు.  రోమపాదుడు భయపడి తన తప్పేంటో చెప్పమని అడుగుతాడు .   శాంతను ఒక బ్రాహ్మణుడికి ఇచ్చి వివాహం చేస్తే, చంపనని చెబుతాడు పరశురాముడు.  దీనికి రోమపాదుడు ఒప్పుకుంటాడు.   అయితే కూతురైన శాంతకు ఒక్క మాట కూడా చెప్పకుండా పరశురాముడికి మాటిచ్చాడు.  అయినా సరే తండ్రి మాట జవదాటని శాంత అందుకు అంగీకరించింది .  రోమపాదుని రాజ్యంలో తీవ్రమైన కరవు ఏర్పడుతుంది.  దీనికి కారణం ఏమిటని ఆయన తన పురోహితులను అడుగుతాడు.   అరికాలిలో అదృష్ట రేఖలున్న ఋషిని రాజ్యానికి రప్పిస్తే దేశం సుభిక్షంగా ఉంటుందని వారు సలహా ఇచ్చారు.   అలాంటి లక్షణాలు ఋష్యశృంగుడికే ఉన్నాయని చెప్పారు పురోహితులు .   ఋష్యశృంగుణ్ణి రాజ్యానికి తీసుకురావడం ఎలాగో  రోమపాదునికి తెలియటం లేదు.   ఈ సందర్భంగా ఋష్యశృంగుని గురించి కూడా కొద్దిగా తెలుసుకుందాం! ఋష్యశృంగ మహర్షి గురించి రామాయణములోని బాలకాండములో వివరించబడింది.   దశరథుని మంత్రి అయిన సుమంతుడు ఋష్యశృంగుడి వృత్తాంతాన్ని వివరిస్తాడు.   కశ్యప ప్రజాపతి కుమారుడైన విభండకుడు అనే మహర్షి ఒక రోజు సంధ్యా వందనము చేసుకొను సమయమున,  ఆయనకు ఆకాశమార్గాన పోతున్న ఊర్వశి కనిపిస్తుంది.   ఆ ఊర్వశిని చూసి విభండక మహర్షి తన వీర్యాన్ని సరోవరములో విడిచిపెడతాడు.   ఆ వీర్యాన్ని త్రాగిన ఒక జింక గర్భం ధరించి,  కొమ్ము కల బాలునికి జన్మనిస్తుంది.   కొమ్ముతో జన్మించినాడు కావున ఆ బాలకునకు ఋష్యశృంగుడు అని పేరు పెడతాడు విభండకుడు.   ఋష్యశృంగునికి సకల విద్యలు,  వేదాలు,  వేదాంగాలు,  యజ్ఞయాగాది క్రతువులు తానే గురువై,  విభండక మహర్షి నేర్పుతాడు.   విభండక మహర్షి ఋష్యశృంగుడిని బాహ్యప్రపంచము అంటే ఏమిటో తెలియకుండా పెంచుతాడు.   అలా పెరిగిన ఋష్యశృంగునికి లోకములోని స్త్రీపురుష తారతమ్యములు తెలియవు.   విషయ సుఖాలంటే ఏమిటో తెలియదు.   ఆ ఋష్యశృంగుడు జ్వలిస్తున్న అగ్ని గుండము వలె ఉండేవాడు.
రోమపాదుని మంత్రులు ఋష్యశృంగుడు తండ్రి సంరక్షణలో పెరుగుచున్నాడని,  విషయ సుఖాలంటే తెలియవని,  అందువలన ఋష్యశృంగుని రప్పించటం దుర్భేద్యమైన కార్యమని,  దానికి తరుణోపాయంగా విభండక మహర్షి ఆశ్రమములో లేని సమయములో వేశ్యలని పంపమని చెబుతారు.   మహారాజు అందుకు అంగీకరించి,  వేశ్యలని ఋష్యశృంగుడు ఉండే ఆశ్రమం వైపు పంపిస్తాడు.   ఆ వేశ్యలు ఆశ్రమానికి దగ్గరగా చేరుకొని అక్కడ పాటలు పాడుతూ నాట్యాలు చేస్తారు.   ఆ శబ్దాలకు ఋష్యశృంగుడు అక్కడకు వస్తాడు.   వారు ఋష్యశృంగుడిని చూసి విభండక మహర్షి ఆశ్రమములో లేడని తెలుసుకొని ఋష్యశృంగుడి ఆశ్రమానికి చేరుతారు.   విషయసుఖాలంటే తెలియని,  స్త్రీ పురుష బేధం తెలియని ఋష్యశృంగుడు వేశ్యలకు అర్ఘ్యపాద్యాలిచ్చి పూజిస్తాడు.   వారికి తేనె ఇస్తాడు.   వారు అది సేవించి,  ఋష్యశృంగుడికి తాము తీసుకొని వచ్చిన పిండివంటలు పెడతారు.   ఋష్యశృంగుడు వాటిని ఫలాలు అని సేవిస్తాడు.  వేశ్యలు విభండక మహర్షి వచ్చే సమయం అయిందని భావించి వెళ్ళి పోతూ వెళ్ళి పోతూ ఋష్యశృంగుడిని గట్టిగా కౌగలించుకొంటారు.   వారు కౌగిలించుకున్న తర్వాత ఋష్యశృంగుడికి కూడా విషయ వాంఛ కలిగి వారిని చూడాలి అనే కోరిక పుడుతుంది.  వారిని వెతుకుతూ వెళ్ళగా వారు కనిపిస్తారు.  వారు ఋష్యశృంగుడిని తమ ఆశ్రమానికి రమ్మంటారు.   ఋష్యశృంగుడు అంగీకరించి వారివెంట అంగదేశములో అడుగు పెడతాడు.   అతడు అడుగు పెట్టిన వెంటనే అంగదేశంలో వర్షము పడుతుంది.
కపటనాటకము ద్వారా ఋష్యశృంగుడిని తీసుకొని వచ్చిన విషయాన్ని ఆయన తండ్రి అయిన విభండక మహర్షికి చెప్పి ఆయన నుండి అభయాన్ని కోరుకొంటారు.   ఆ మునిని రాజ్యంలో ఆపటానికి శాంతనిచ్చి పాణిగ్రహణం జరిపిస్తాడు రోమపాదుడు.  (ఋష్యశృంగుడి దేవాలయము ఇప్పటి శృంగేరికి 10 మైళ్ల దూరములో కిగ్గా అనే గ్రామములో ఉంది.   శృంగేరికి ఆ పేరు ఋష్యశృంగ మహర్షి వల్లే వచ్చిందని కూడా చెబుతారు.  )ఎండ కన్నెరగని రాజకుమారి తండ్రి మాట ప్రకారం ఏమీ మాట్లాడకుండా ఋష్యశృంగునితో అడవులకు వెళ్ళింది.   పర్ణశాల జీవితాన్ని అలవాటు చేసుకుంది.   ఋష్యశృంగుడు ఎన్నో యజ్ఞాలు,  యాగాలు చేసేందుకు సహాయం అందించింది ఆమె.   తనకు జన్మనిచ్చిన దశరథునిచేత తన భర్తే పుత్రకామేష్ఠియాగం జరిపించినందుకు ఎంతగానో సంతోషిస్తుంది.   ఆ యాగం ఫలం వలనే తనకు శ్రీరామచంద్రుడు,  ఆయన సోదరులు తమ్ముళ్లుగా లభించినందుకు ఆనందించింది .  పుట్టింటి బాధ్యతలు ఎప్పుడూ పంచుకునేది శాంత.   శ్రీ రాముడు వనవాసం చేస్తున్నకాలంలో కౌసల్య,  సుమిత్ర,  కైకేయిలకు అండగా ఉంటుంది .   రావణసంహారం అయిపోయిన తర్వాత శ్రీరామచంద్రుడు సతీసోదర సమేతంగా అయోధ్యకు తిరిగి వచ్చేవరకు పుట్టింటి బాధ్యతలను అన్నిటినీ మోసింది శాంత.  ఈ విధంగా శాంత తన  బాధ్యతలను సక్రమంగా నిర్వహించటానికి ఋష్యశృంగ మహర్షి సహాయ సహకారాలు ఆమెకు లభించాయి.   ఆయన విశాల హృదయానికి, భార్య పట్ల ఆయనకు ఉన్న అనురాగానికి ఇంతకన్నా ఏమి తార్కాణం కావాలి!
 ఆదర్శ దాంపత్యం అంటే అలా ఉండాలి!
పరిచయం: శారదా మన్నెం. 

వంగూరి చిట్టెన్ రాజుగారు!
వారి గురించి వినడమే కాని వారిని నేను ముఖతా చూడటం మొన్న డి.కామేశ్వరిగారి కథల అనువాద పుస్తకావిష్కరణ రోజునే. వెళ్ళి పలకరించే సాహసం చెయ్యలేదు. అలాంటి చొరవ నాకు చాల తక్కువ. అప్పుడప్పుడు వారి రచనలు కొన్ని చదివాను. వారి సాహితీ సేవాకార్యక్రమాల గురించి విన్నాను.
మొన్న శ్రీమతి జ్యోతి వలబోజుగారు ప్రచురించిన అమెరి’కలకలం’ కథలూ, కమామీషులూ చదవడం జరిగింది. చిట్టెన్ రాజుగారి గురించి మరింత తెలుసుకునే అవకాశం ఆ పుస్తకం నాకిచ్చింది. వారి నిరంతర సాహితీసేవ నాకు బాగా నచ్చింది. నచ్చడానికేముంది! చాలా తేలిక. వారిలా చమత్కర ధోరణిలో చెప్పాలంటే నచ్చడాలు అనేక రకాలు! అందులో అవసరాలు, స్వార్ధాలు కూడా ఉంటాయి.
అమెరికా ఆకాశంలో చంద్రుడిలా వారిని అనేకమంది సాహితీకారులు వీక్షించవచ్చు. సహజంగా హాస్యాన్ని, చమత్కారంగా  విసుర్లు విసిరే ధోరణి వున్న నాకు వీరి రచన చాలా ఆకట్టుకుంది. చిన్న పుస్తకమే అయినా మరోసారి, మరింకోసారీ అలా చదివాను. చదివి నవ్వుకున్నాను. నవ్వుకుని చదివాను.
ఇందులో పద్నాలుగు చెణుకుల్లాంటి వ్యాసాలు – వారి మాటల్లో చెప్పాలంటే కథల్లాంటి వ్యాసాలు వున్నాయి. దేనికదే ఒకదానితో మరొకటి పోటి!
జాతకాల మూఢ నమ్మకాల గురించి చెప్పినా, ఉగాది రచనల పోటీ గురించి చెప్పినా, ‘నోటా, నోట మట్టా?’ అని భారతదేశపు ఎన్నికల భాగోతాన్ని ఎండగట్టినా – ఆయన తన విశిష్ట చమత్కార ధోరణిలో ఉతికి ఆరేసారు. ఆనక చక్కగా ఇస్త్రీ కూడా చేశారు.
‘ఇటాలియన్ ఆఫ్ ద ఈస్ట్’ కొంప ముంచిన ఇటాలియన్ ఆఫ్ ద ఈస్ట్‌లో మన తెలుగుదేశం రెండు ముక్కలయిన వైనాన్ని తనదైన హాస్యధోరణిలో నిశితంగా విమర్శిస్తూనే బాధపడ్డారు. సోనియాని ‘ఇటాలియన్ ఆఫ్ ద  ఈస్ట్‌గా’ అభివర్ణించడం ఆయన చమత్కార ధోరణికో మచ్చుతునక.
‘తెకోకాకరాహై యాత్రా స్పెషల్’ అనే పేరుతో మనవారు ఎంత ఘనంగా తెలుగు సభలు నిర్వహించారో ఆయన మాటల్లో విని నవ్వు వచ్చినా జాగ్రత్తగా గమనిస్తే  దాని వెనుక అంతర్లీనమైన విచారం వ్యక్తమవుతూనే వుంది. నాలుగు వందలమందికి ఒకే రకం సిగ్గుబిళ్ళ,  ఒకేరకం శాలువా వేసి సరిపెట్టడం – అని చెప్పగల్గడం ఆయనకే చెల్లునేమో అనిపించింది. ఇన్ని కోట్లు ఖర్చు పెట్టి చేసిన న్యాయం ఏమిటని బాధ కల్గుతుంది.
‘ఆ ఒక్కటీ అడక్కు’లో చాలా తమాషాగా సాగి, నవ్వు పుట్టించినా వారు సాహితీ సేవలో ఎంతగా చేతులు కాల్చుకుని అవస్థ పడుతున్నారో తెలిసి – ఒకలాంటి ఆవేదన కల్గుతుంది. నానాటికీ దిగజారుతున్న పుస్తక విక్రయాల గురించి బాధ కల్గుతుంది.
అమెరికాలో నిర్వహించిన ‘పాడుతా తీయగా’ కార్యక్రమం గురించి చదివి మనసు పొంగిపోయింది. నిజం చెప్పాలంటే సంతోషం ఉప్పొంగి జలపాతంలా దూకింది.
అయితే వీటన్నిటి వెనుకా చిట్టెన్ రాజుగారికి మన దేశ సాహితీ, సంగీతల పట్ల వున్న ప్రగాఢ ప్రేమ, వాటికోసం  నిరంతరం శ్రమిస్తున్న హృదయం ప్రస్ఫుటంగా కనిపించి మనల్ని అబ్బురపరుస్తాయి.
పుస్తకం చివరి పేజీల్లో వారు నిర్వహించిన కార్యక్రమాల వెనుక వారి నిరంతర శ్రమే కాక ఖర్చు పెట్టిన డాలర్లు కూడా కనపడి కళ్లు తిరుగుతాయి.
అక్కడా, ఇక్కడా ఇలాంటి రాజులు వుంటేనే కదా ‘దేశభషలందు తెలుగు లెస్స’గా భాసిల్లేది!
వారి కృషికి వారిని మనసారా అభినందిస్తూ, తెలుగుజాతి తరఫున కృతజ్ఞతలు తెలుపుతూ ఏదో నా వంతుగా నాలుగు మాటలు.
నమస్సులతో
మన్నెం శారద.
రచన: రమేష్ కార్తికేయ (స్టూడెంట్)

మనమెటో వెళ్తూ ఉంటాము  చడిచప్పుడు లేకుండా తుఫానులా  వచ్చేస్తారు . భాయా భాయా .. పైసల్  తీయి  భాయా అంటూ చెంపలు గిల్లుతూ , చప్పట్లు  కొడుతూ  భయపెడుతూ  నవ్విస్తూ, రాబట్టుకున్న పైసలని చేతివేళ్ళ మధ్య  ఇరికించుకుని దిగిపోతారు . అలా వాళ్ళ  జీవితాలతో  పోరాడుతూ కనిపించే  మనుషులే  అదేనండి  మన నోటి వెంట  నుండి అలవోకగా వచ్చే మాట  ” కొజ్జా  చక్కా ,హిజ్రా “ గురించే  ఇదంతా.. నిత్యం  నేను చూసే  నిజాలు.  మానవ  సమాజంలో బహిష్కరణకు గురి అయ్యి  పని చెయ్యా లనుకున్నా  పని దొరకక,   చివరికి  తమ దేహాలని  అమ్మకానికి పెట్టె  ఆ మూడో మనిషి గురించే  ఈ ప్రస్తావన అంతా ….
కనీసం  రోబోలైనా  గౌరవానికి  నోచుకుంటాయి  గాని  మన  తోటి  వ్యక్తి  అయినా  ఆ  మనిషికి  ఈసడింపులు,  అవమానాలు, బహిష్కరణలు  ఎందుకిలా  అనిపిస్తుంది  వాళ్ళని  రైల్లో  చూసినప్పుడల్లా.  అయితే  వాళ్ళు  మన ఆస్తులు  అడిగారా ? లేదే  కేవలం మగాడిగా పుట్టి ,ఆడదానిగా  మారవలసి వచ్చిన  పరిస్థితులమధ్య అనేక   కోరికలతో  స్త్రీగా బతకాలనుకోవడం  తప్పని అంటున్నాము ….
కొన్నిసార్లు వాళ్ళని  చూస్తే జాలి వేస్తోంది  అసహ్యం కూడా  కలుగుతుంది. వాళ్ళ గురించి తెలుసుకోవాలనిపిస్తుంది కానీ వాళ్ళతో  మాట్లాడితే మనల్ని కూడా  వాళ్ళకింద  జమకడతారని  భయం వేస్తోంది.  అందుకే  వాళ్ళని పట్టించుకోకుండా మన మానాన మనం  వెళ్లి పోతాము.
అయితే  ఈ మధ్యకాలంలో  రేవతి  అనే రచయిత్రి  ” రేవతి  ఒక  ఆత్మ  కధ ” అంటూ వాళ్ళ  జీవితాలని  గురించి నిర్భయంగా రాసారు, ఎప్పటి నుంచో  తన రచనలతో  మార్పు కోసం  ప్రయత్నిసున్న  పార్సీ యోగి (ఇంగ్లీషు కవి ) గే లమీద  13  కవిత సంపుటాలు  వెలువరించి  ప్రపంచ  ఖ్యాతి సంపాదించాడు.
 అలాగే కొన్ని దశబ్దాలుగా టీవి  రంగాన్ని నడిపిస్తున్నది యీ ముడో  మనిషే . అది తమిళనాడులో కల్కి సుభ్రమణ్యం (సిని నటి,రచయిత్రి), రోసి(యంకర్), పద్మిని ప్రకాష్( మొదటి యాంకర్), మదు బాయి కిన్నర్(మేయర్),   బి బందోపాధ్యాయ(ప్రిన్సిపల్, రచయిత్రి), విద్య(సామాజిక పొరాట కర్త )  ఓ బ్లాగ్  నిర్వహిస్తుంది.
     అలాగే  రేణుక అయోల  గారు  రాసిన”మూడవ మనిషి ” దీర్ఘ కావ్యం  చదివినప్పుడు తెలుగులో నాకు తెలిసి  ఇదే  మొదటి పుస్తకం కవిత్వంలో  అనుకుంటాను.  ఈ పుస్తకం చదవడం మొదలు పెట్టి ముగించగానే  ఆశ్చర్యం కలిగింది.  బాధ వేసింది.  వాళ్ళని  ఆలా ఎందుకు  అనుకున్నాను  అనిపించింది . ఈ రచయిత్రి  వాళ్ళగురించి  ఎలా  రాయగలిగారు అనిపించింది . వాళ్ళని  కలిసారా? లేక  వాళ్ళ బాధలలోపలికి  ఈవిడ పరకాయ ప్రవేశం  చేసారా?  అనిపించింది .. చదువుతున్నంతసేపూ కవయిత్రిని చాలాసార్లు మెచ్చుకున్నాను.
ఈ కవిత్వం అంతా ఒక నదిలా ప్రహింప చేస్తోంది ……
ఈ దీర్ఘ కావ్యం చదివింప చేస్తుంది. నాలాంటి  స్టూడెంట్ల చేత  కూడా చదివించారు  బోరు కొట్టకుండా.. ఈ కవిత్వంతో  వాళ్ళని మనుషులుగా  గుర్తించగలుగుతామా ? కానీ  ఈ రచయిత్రి  మాత్రం పాఠకలోకంలో వాళ్ళకో గౌరవాన్ని పెంచారు అనిపిస్తుంది.  ఇది  అందరూ చదవదగ్గ  పుస్తకం.
నిజాయితి  గల రచయిత్రి  ఈమె  ” రేవతి ఆత్మ కధ చదివి ” చలించి  రాసుకున్న  మూడవ మనిషి అంటారు.  నిజమే కావొచ్చు  అందుకే ఆమె కవిత్వంలో మనకి చాలా  లోతైన భావాలు దర్శనమిస్తాయి. చాలావరకు  కళ్ళకు  కట్టినట్లు చెప్పారు.. ఒక హిజ్రా  గురించి  మొదలు పెట్టి  ఆఖరిదాకా  ఒక సినిమాలా  చూపించారు.  కళ్ళు చెమరించే  సన్నివేశాలు  13 వ  చాఫ్టర్ లో వున్నాయి ” నేను మొగవాడిని కాదు ఆడదాన్ని అన్నందుకు నాన్న కొట్టిన దెబ్బ చప్పుడుకి  తల్లి పేగు కలుక్కు మనడం మనల్ని ఏడిపిస్తుంది
ఈ సన్నివేశంలో రంగనాయకమ్మ  స్త్రీ  పాత్ర  గుర్తుకొస్తుంది . భర్తని కొడుకుని ఏమి అనలేక చితికి పోయిన స్త్రీ పాత్ర గుర్తుకొస్తుంది …
ఇప్పుడు  అనిపిస్తోంది  మనము మన చాదస్తాలతో  వాళ్ళని తొక్కేస్తూ, చివరికి యే  పని ఇవ్వక వాళ్ళ  దేహాలని అమ్ముకునే  స్థాయికి  దిగజార్చమని .
ఒక మనిషిగా  సంపూర్ణ  స్త్రీగా బతకాలనుకునే  ఆమెని, ఆమెలాంటి  వాళ్ళని  మనం అంగీకరించ కుండా  వింతగా చూస్తూ  వెకిలిగా నవ్వుతాము ,ఆ చూపులు, నవ్వులు  గుచ్చుకుని  ఆమెని  భాధ పెడతాయని  తప్పనిసరిగా తెలుసుకోవాలి  అనిపించింది  ఈ  ధీర్ఘకావ్యం  చదువుతున్నంతసేపూ …
ఇంకో విషయం  చెప్తున్నాను  ఒక హిజ్రా గురించి  కొంతైనా  తెలుసుకోవాలంటే  రేణుక  అయోలగారి పుస్తకాన్ని  పలకరించాలసిందే .
రేణుక అయోల  గారి ” లోపలి స్వరం” కవితా సంపుటి మా  ఊరి   గ్రంధాలయంలో  చదివాను  ఈ  పుస్తకం చదివాక ఇలా కూడా అనిపించింది  ఆవిడ  మూడవ మనిషి లోపలి స్వరాలని మనకి వినిపించారని.. ఈ రోజుల్లో  చాలా మంది మనుషుల గురించి  వాళ్ళ కష్టాల గురించి  మనకు తెలియదు  వాళ్ళల్లో వీళ్లు కూడా ఒకరు.  అలాంటి వాళ్ళ గురించి  సమగ్రంగా  తెలియ చేసినందుకు  వారికి  నా ధన్య వాదాలు …. 
ఓం గం గణపతయే నమః
ఓమ్ శ్రీ వాగీశ్వర్యై నమః ఓం శ్రీ మాత్రే నమః
రచన: కొరిడే విశ్వనాథశర్మ,
 
 
ఓమ్ దేవీం వాచమజనయంత దేవాః ,
తాం విశ్వరూపాః పశవో వదంతి |
సానో మన్ద్రేషు మూర్జం దుహానా,
ధేనుర్ వాగస్మానుప సుతిష్ఠతైతు || ~ తై. బ్రా. 2.4.6.10.
దేవతల అనుగ్రహము వలన ప్రాదుర్భావించిన వాక్కు సమస్త ప్రాణికోటిని నడపించుచూ, జ్ఞానమే లక్ష్యముగా గావించుచున్నది. అట్టి లక్ష్యమును పొంది, జ్ఞానరాశిభూతులైన బ్రహ్మర్ష్యాదులద్వారా శ్రుతి, స్మృతి, పురాణేతిహాసకావ్యనాటకాది సమస్తశాస్త్రములు అవతరించబడినవి. ఇవి లోకమునకు జ్ఞానమునుపదేశించుటయే గాక లోకమును ధర్మపథమున నడిపించుచున్నవి.
ఒక రాజు తన కఠినమైన శాసనములద్వారా ప్రజలను ధర్మ మార్గమున నడిపించు ప్రయత్నం చేసిన, ప్రజలు ఆతనికి భీతిల్లి ఆచరింతురే కాని, భక్తి శ్రద్ధలతో కాదు. కాని వేదశాస్త్రాది వాఙ్మయములు ధర్మోపదేశములద్వారా భక్తిశ్రద్ధలను కలిగించుతూ ప్రజలను సన్మార్గప్రవర్తకులను గావించుచున్నవి. ధర్మజిజ్ఞాసగలవారికి వేదములే ప్రమాణము.( ధర్మం జిజ్ఞాసమానానాం ప్రమాణం పరమం శ్రుతిః) అని మనువు తెలిపియున్నాడు.
అట్టి వేదములు మహర్షుల దివ్యముఖారవిందములనుండి నిసృతములై సకల శాస్త్రపురాణేతిహాసాదులకు జన్మస్థానములైనవి. సమస్త లోకులకు పూజనీయములైనవైననూ శబ్దప్రధానములై ప్రభులవలే ధర్మమార్గమును శాసించుటవలననూ, అధ్యయనమున అనేక కఠోరనియమములవలననూ కూడ ప్రజల హృదయములలోనికి చొచ్చుకొనిపొలేకపోయినవి. వాటి నిర్దేశములు అవగతముకావలెనన్న రాజులైననూ. పామరులైననూ పండితులను ఆశ్రయించిన కాని వేదార్థములను తెలిసికొనలేకపోవుచున్నారు. ఇట్టి వేదార్థము పండితులకు కూడ శ్రమైకసాధ్యమైనట్టిదే అగుచున్నది.
ఈ వేదార్థమునే ఆశ్రయించి అటుపిమ్మట స్మృతులు రాగా , అవి వేదార్థామునకు దాదాపుగా లౌకిక భాషానువాదములుగా మాత్రమే ఐనవి. కాని అదే సమయములందు వచ్చిన పురాణములు మనోరంజకములైన ఆఖ్యానోపాఖ్యానములతో ప్రజలమనస్సులను ఆకట్టుకున్నవి. ఇవి మిత్రులవలే ధర్మమునుపదేశించుటలో సహృదయతను పాటించినవి. “ప్రజలకు చేరువగుటలో వేదములను మించినవి. వేదార్థముల కంటే పురాణార్థములే అధికములైనవి. వినసొంపైనవి.” ( వేదార్థాదధికం మన్యే పురాణార్థం వరాననే) అని నారదపురాణము (2.24.17 ) చే ప్రశంసలందుకొన్నవి. అందుకే ఇతిహాసపురాణముల ద్వారానే వేదము స్పష్టముగా వ్యాఖ్యానించబడుతుందని (ఇతిహాసపురాణాభ్యాం వేదం సముపబృంహయేత్) అని మహాభారత(ఆది. 3. 247), పద్మ పురాణాదులు (సృష్టి. 2.51,51) అభిప్రాయపడినవి.
అటు తర్వాత చేర్చదగిన కావ్యాదులు మనోరంజకములైన ఇతివృత్తములనాశ్రయించి అలంకార రసాదులచే నిజకాంతలవలే మనోహరముగా కర్తవ్యోన్ముఖులను గావించుటలోనూ, నడవడికను మార్చుటలోనూ కృతకృత్యములైనవి. ఐననూ కాంతాసక్తుడైన జనుడు తన మిత్రుని పట్ల, ఆతని ఉపదేశము పట్ల సద్భావనాపరుడై, తన కార్యపంథాను, ఎన్నుకొన్నట్లు, ప్రజలుకూడా పురాణాల పట్ల తమ ఆదరాభిమానాలతో తమ లక్ష్యసాధనాలకు, ధర్మాధర్మ విచక్షణ జ్ఞానానికి దర్పణములవలే నెంచుకొన్నారు. అదియును గాక కావ్యాదులలోని అత్యధికములైన ఇతివృత్తములకు పురాణములే పట్టుకొమ్మలైనవి. కావున పురాణములు సదా ఆదరణీయములైనవి.
పురాణ శబ్ద విచారణ
వేదవాఙ్మయమునుండి ‘పురాణ’శబ్దము కానవచ్చుచున్నది. అతీతము, ఆఖ్యానము, పురాణము, ఇతిహాసము,కథ అనువాటికి అంతగా భేదము కానరాదు. ఐతరేయశతపథాది బ్రాహ్మణములకు ఇతిహాస, పురాణ, కల్ప, గాథ, నారాశంసలు అను పేర్లు ( బ్రాహ్మణానీతిహాసాన్ పురాణాని కల్పాన్ గాథా నారాశంసీరితి ) ఆశ్వలయన గృహ్యసూత్రము ( 3.3.1) నందు కనబడుచున్నవి. ఇందువలన పురాణములు వేదకాలీనములైనవి గా తెలియుచున్నది.
వేదార్థాన్ని స్పష్టముగా పూరించుచున్నవి కావుననే “పూరణాత్ పురాణమ్” అను వ్యుత్పత్తినాధారముగా చేసి జీవగోపస్వామి పురాణములు వేదములవలె అపౌరుషేయములని అభిప్రాయపడినాడు. ‘ పురా నయతీతి పురాణమ్’ అని రూపగోస్వామి ’’ప్రాచీనవిషయాలను పొందింపజేయుచున్నది కావున పురాణమ్” అని తెలిపియున్నాడు.
‘పురా అనక్తి ’ ప్రాచీనవిషయములను పొందించునది అనియు ‘పురా నవం భవతి పురాణమ్’ అని యాస్కుని నిరుక్తము. ఇదియే కాక ‘పురాఽపి నవం పురాణమ్’ అను నిరుక్తి కూడా ప్రసిద్ధియే ! పురాతనమైనప్పట్టికినీ ఎప్పటికినీ నూతనమైనదే అను వ్యుత్పత్తి తెలియజేయుచున్నది.
‘పురా పూర్వస్మిన్ భూతమితి పురాణమ్’ అని అమరకోశ గురుబాలప్రబోధిక వ్యాఖ్య. ‘పురా భవమితి పురాణమ్’ అని శబ్ద కల్పద్రుమమ్. ‘పురానీయతే ఇతిపురాణమ్’ అని వాచస్పత్యము. పురాణములందు కూడ ‘పురాతనం పురాణమ్ స్యాత్ తన్మహదాశ్రయాత్.’ అని జైనపురాణములు. “యస్మాత్ పురా హ్యనక్తీదం పురాణం తేన తత్స్మృతమ్” అని వాయు 1.1.202, బ్రహ్మపురాణమ్ – ప్రక్రియపాదం. ” పురాతనస్య కల్పస్య పురాణాని విదుర్బుధాః ” అని మత్స్యపురాణము.
అంతేకాక ‘ప్రాగ్వృత్త కథనం పురాణమ్’ ‘ పురాణగతానాం గతా అణతి కథయతీతి పురాణమ్’ , ‘పురా ప్రాచీన కాలోదన్తం అనక్తీతి పురాణమ్’ అని శుక్రనీత్యాది గ్రంథాలలో కనబడుచున్నవి.
పురాణకర్తృత్వ విచారణ
” అష్టాదశపురాణానాం కర్తా సత్యవతీసుతః” అను వచనానుసారము అష్టాదశపురాణముల కర్త వ్యాసమహర్షి అనునది ప్రసిద్దమే ! ఎంత శ్రమ గావించిననూ ఏ ఒక్కరిచేతకూడ తన జీవితకాలమున అష్టాదశపురాణకర్తృత్వము సాధ్యముకాదని తలంచునట్టి వారలనేకులు కలరు. వ్యాసులనేకులు కావున వ్యాసపదలాంఛనులైన అట్టి మహర్షులనేకులచేత కర్తృత్వము గావించబడియుండుననునది వారి అభిప్రాయము. ఐననూ కొంత పరిశీలన గావించదగినట్టిదే !
” భేదైరష్టాదశైర్ వ్యాసః పురాణం కృతవాన్ ప్రభుః ” అని కూర్మపురాణము (1.52.20) పేర్కొన్నది. పూర్వం బ్రహ్మప్రోక్తమై వేదరాశివలే ఒకే రాశీభూతముగానున్న పురాణమును వ్యాసమహర్షి 18 భాగములుగా గావించాడని కూర్మపురాణము పేర్కొన్నది. ఐతే వ్యాసమహర్షులు అను వారు ఇరువది ఎనమిది మంది యని పేర్లను తెలుపుతూ, 28 వ వ్యాసుడే కృష్ణద్వైపాయనుడని, పరాశరపుత్రుడైన ఈ మహర్షియే వేదవిభజననూ, పురాణవిభాగములను గావించాడని (1. 52. 9, 10) తెలిపియున్నది. దాదాపుగా పురాణములన్నింటిలో వ్యాసావతారములు వర్ణించబడినవి. లింగపురాణము ( 1.25. 124, 125) కూడ వ్యాసపరంపరను పేర్కొంటూ భగవదవతారముగా కృష్ణద్వైపాయనుని పేర్కొన్నది. కాని పురాణకర్తృత్వవిషయమున “ఇతిహాస పురాణాని భిద్యంతే కాలగౌరవాత్” అని ( 1.39.61) అనేకకల్పభేదములవలన పురాణములు విభిన్నములుగా మారును అని చెప్పుచూ, పురాణముల పేర్లతో పాటుు పురాణవిభాజకుల పేర్లను “ మన్వత్రి విష్ణు హారీత యాజ్ఞవల్క్యోశనోఽఙ్గిరాః , యమాపస్తంబసంవర్తాః కాత్యాయన బృహస్పతీ, పరాశర వ్యాస శంఖలిఖితా దక్షగౌతమౌ , శతాతపో వశిష్ఠశ్చ ఏవమాద్యైః సహస్రశః . “( 1.39.64-66) (“భిద్యంతే కాలగౌరవాత్”) అని కూడా పేర్కొన్నది. రాశీభూతమైన పురాణము అష్టాదశభేదములుగా విభజించబడినప్పుడు, అట్టి విభాజకులను అనగా కర్తలను గానే గ్రహించాలనే అభిప్రాయపడుతున్నా. ఇందుకుదాహరణ పులస్త్యమహర్షి వరమువలన, వశిష్ఠమహర్షి అనుగ్రహముచేత పరాశరమహర్షి విష్ణుపురాణమును వ్రాసెను.( “అథ తస్య పులస్త్యస్య, వశిష్ఠస్య చ ధీమతః, ప్రసాదాత్ వైష్ణవం చక్రే పురాణం వై పరాశరః .” ) అని లింగపురాణము(1.64.120, 121) న చెప్పబడుటయే కాక ఈ విషయము విష్ణుపురాణమున (1.1.12-31)కూడ పేర్కొనబడినది. భవిష్యపురాణమున లింగపురాణకర్త ’తండి మహర్షి’ యని పేర్కొనబడినది.
పురాణములు
అష్టాదశపురాణములనునది ప్రసిద్ధమే ! ఇవి మహాపురాణములు, ఉప పురాణములు అని రెండు విధములు. అష్టాదశపురాణల విషయములోనూ, ఉపపురాణాలవిషయములోనూ . అవి ఏవియను వాటి విషయములోనే తర్జనభర్జన ఉన్నది. “ మద్వయం భద్వయం చైవ బ్రత్రయం వచతుష్టయమ్ , అనాపలింగకూస్కాని పురాణాని పృథక్ పృథక్ .” అని దేవీ భాగవతం (పూర్వ.1. 3.2.) అని సంక్షిప్తముగా సంకేతాక్షరములద్వారా తెలిపిన ఈ శ్లోకము చాలా ప్రసిద్ధిని పొందినది. అవి ఏవనగా మద్వయం – మత్స్య, మార్కండేయములు , భద్వయం – భవిష్య, భాగవతములు, బ్రత్రయం – బ్రహ్మ, బ్రహ్మావర్త, బ్రహ్మవైవర్తములు, వచతుష్టయమ్- వాయు, వామన , విష్ణు, వరాహ పురాణములు, అ- అగ్ని, నా- నారద, ప – పద్మ, లిం – లింగ, గ – గరుడ, కూ- కూర్మ, స్కా- స్కంద పురాణములని తెలియవస్తున్నది.
కాని ఈ పురాణముల జాబితాను అన్ని పురాణములు అంగీకరించలేదు. అగ్నిపురాణము కూడ ఈ పురాణములశ్లోకసంఖ్యతో పాటు ఈ పురాణముల దానవిధానమును తత్ఫలితమును పేర్కొన్నది. మత్స్యపురాణమున ‘బ్రహ్మవైవర్తము ను బ్రహ్మకైవర్త’మని పాఠాంతరమున్నది. అదేవిధముగా భాగవత, శివ, లింగ,విష్ణు,స్కంద పురాణములందు వాయుపురాణము బదులుగా శివపురాణము అష్టాదశపురాణములలోనొకటిగా చెప్పబడినది. గరుడపురాణము(అధ్యా. 223) శివ వాయుపురాణములను రెండింటిని కూడ మహాపురాణములుగా వామనపురాణమును ఉపపురాణముగా పేర్కొన్నది. పద్మ పురాణము ‘పురాణములు భగవదంగముల’ని పేర్కొనుచూ, శివపురాణాన్ని వామహస్తముగా అభివర్ణించుటచే శివపురాణమును అంగీకరించినట్లైనది . కూర్మపురాణము అష్టాదశపురాణకర్తృత్వవిషయము నే పేర్కొ న్నది కాని పురాణములపేర్లను పేర్కొనలేదు. అంతేకాక వాయుపురాణ వ్రాతప్రతులలోని గ్రంథాంత గద్యములనేకములలో వాయుపురాణము ‘శివపరాహ్వయమ’నిచెప్పబడినట్లు లండన్, ఇండియా ఆఫీస్ సంస్కృత గ్రంథవిషయపట్టిక Vol. V లోన పేర్కొనబడినదని శ్రీ సన్నిధానం సూర్యనారాయణ శర్మగారు తన గ్రంథములో ప్రస్తావించినారు .
శివపురాణములలో విద్యేశ్వరసంహిత మొదలుకొని ఏడు సంహితలలో చివరిది వాయవీయ సంహిత. గ్రంథాంతమున “ఇతి శ్రీ శివపురాణే సప్తమ్యాం వాయవీయసంహితాయాం…” అని పేర్కొన బడినది. అందువలననే ఇదే వాయు పురాణమని తెల్పేవారున్నారు. ఇక ఈ పురాణాల ప్రస్తావనే లేని పురాణములు బ్రహ్మ, వామనాదిపురాణములు.
ఇట్లే భాగవతముగురించిన చర్చ కూడ కనబడుతున్నది. అష్టాదశపురాణములలో చేర్చబడినది శ్రీ మద్భాగవతమని కొని పురాణములందు, కాదు దేవిభాగవతమునకే అందు స్థానముకలదని మరికొన్ని పురాణములందు రెండువిధములైన సమర్థనములైన వాదములు కనబడుచున్నవి. శివపురాణము దేవీభాగవతమునే వీటిలోనొకటి గాచెప్పినది .అందువలన శివ, వాయు పురాణముల రెండింటి విషయముల లోనూ వాదములున్నవి. అదేవిధముగా భాగవతములు రెండింటిలోనూ నొకటి మహాపురాణములలో లెక్కించబడగా మరొకటి ఉపపురాణముగా లెక్కించబడినదని చెప్పవచ్చును. అదేవిధముగా ఉపపురాణాలవిషయమున కూడా అభిప్రాయభేదములు పురాణములలోనే కానవచ్చుచున్నవి. దాదాపుగా ముప్పది ఉపపురాణములు పేర్లు కనబడుతున్నవి.
పురాణలక్షణములు
పై పురాణములు స్థూలముగా పరిశీలించబడి లక్షణములు ఇట్లు చెప్పబడినవి. “సర్గశ్చ ప్రతిసర్గశ్చ వంశో మన్వంతరాణి చ , వంశానుచరితం చైవ పురాణం పంచలక్షణమ్.” అను పురాణలక్షణమునే చాలా పురాణములు అంగీకరించినవి. అంతే కాక కోశరాజమైన అమరకోశము కూడా ఈ లక్షణమునే సమర్థించినది.
కాని శ్రీమద్భాగవతము పంచలక్షణ విధానాన్నిఖండిస్తూ ..వీటితో పాటు మరొక ఐదు చేర్చి‘పురా ణము దశలక్షణాన్వితమై’నదని పేర్కొన్నది.అట్టి దశలక్షణములను ద్వితీయ స్కంధములో ఒకవిధముగాను, ద్వాదశస్కంధములోనూ కొద్ది మార్పుతో మరొకవిధానముగా చెప్పినది. ద్వితీయస్కంధములో –
“అత్ర సర్గో విసర్గశ్చ స్థానం పోషణమూతయః , మన్వన్తరేశానుకథా నిరోధో ముక్తిరాశ్రయః (2.10.1) ” అనియు మరొకచోట … “సర్గోఽస్యాథ విసర్గశ్చ వృత్తీ రక్షాంతరాణి చ, వంశో వంశానుచరితం సంస్థా హేతురపాశ్రయః .” ( 12.7.9)అను దశలక్షణములు చెప్పినది.
పురాణప్రతిపాద్య విషయములు
పై లక్షణాలు కల్గియున్నప్పటికినీ భక్తితత్త్వాన్ని, ఆధ్యాత్మికతాభావమును పెంపొందిచుటే ప్రధానలక్ష్యముగా కనబడును. ఐననూ చతుర్దశవిద్యలలో పురాణములు కూడ చేర్చబడుటవలన ఇవి అధ్యయనము గావించదగినవని అర్థమగుచున్నది. ఐనచో వీటి అధ్యయనము వలన భక్తి కథలే తప్ప ఏమి ప్రయోజనము అన్న అపోహ కలుగుతుంది. కాని అష్టాదశపురాణలను పరిశీలించినట్లైతే అట్తి అపోహలు తొలగి పోగలవు. పురాణాలు పఠితలను, శ్రోతలను కూడా అనేక శాస్త్రనిష్ణాతులను గావించుటలో సమర్థమగుచున్నవి. వీటిలో ధర్మ భక్తి నీతి శాస్త్రములు తమ ఆధిక్యమును చాటుకొన్ననూ, వేదార్థమును, వేదాంతసారమును, వేదాంగవిషయప్రాతినిధ్యమును వెళ్ళడించుచున్నవి.
ఇంకనూ గరుడ కూర్మాదులు పరలోక, జన్మాంతరాది విజ్ఞానమును తెలియజేస్తూ పాపభీతిని కలుగజేస్తూ, సత్కార్యాసక్తిని పెంపొందింపజేయుచున్నవి. భాగవతాదులు భక్తివైరాగ్యముల వైపు ఉన్ముఖుల గావింపజేయుచున్నవి. కర్మసిద్ధాన్తములనుపదేశించుటద్వారా కర్మాచరణాసక్తిని కలిగింపజేయుచున్నవి. ఈ విధముగా సనాతాన ఆర్యసంస్కృతికి పుట్టినిల్లగుచున్నవి. అంతే కాక అగ్నిపురాణాదులు ఛందోవ్యాకరణాలంకారాది శాస్త్రములకు వేదికయైనవి. వాటిపట్ల మక్కువను కలిగించుటలో తోడ్పడుచున్నవి. గరుడాది పురాణములు ఆయుర్వేదమునకు పెద్దపీఠ వేసి కేవలము మానవుల ఆరోగ్యమునకు సంబంధించినవే కాక, గో వృషభ మహిషాది పశు, అశ్వగజాది ప్రాణిసంబంధించిన వైద్యవిధానమును కూడా అందించుచున్నవి. విష్ణుపురాణాదులు జగదుత్పత్తి, సృష్టిక్రమము, కాలవిభజన, జ్యోతిష్య, గ్రహనక్షత్ర సముదాయముల గతులు, భౌగోళికరహస్యములను కూడ విశేషములను తెలియజేయుచున్నవి.కాశీ గయా, ప్రయాగ, కురుక్షేత్రాది పుణ్యక్షేత్రములవిశిష్టతను ప్రశంసించుతూ తత్తత్ క్షేత్రసందర్శనాసక్తులగావించుచున్నవి. ఆయాక్షేత్రచరిత్రలనే కాక సూర్య, చంద్ర వంశరాజుల చరిత్రలను తెలియజేయుచూ, గతకాలీనవైభవములను మహర్షుల త్యాగములను వివరించుచున్నవి. వేదద్రష్టలైన మహర్షుల బ్రహ్మర్షుల ముఖారవిందములనుండి నిసృతములైన అపౌరుషేయములగు వేదములకు సరళతరములైన వ్యాఖ్యానములను గావించుచున్నవి.
అన్నింటియందుకూడ తేలికయైన భాషతో, చిన్నచిన్న అనుష్టుబాది ఛందోవృత్తములద్వారా సరస వినోదకథలతో పాటు ఎన్నో విషయములనుకూడ ప్రతిపాదించినవై పురాణములు విజ్ఞానప్రదాయకములైనవి..
ఇట్లు పురాణములు అంతర్భాగములుగా అనేకవిషయములను ప్రతిపాదించుటలో చాలావరకు ఏకాభిప్రాయమును వ్యక్తీకరించినవైననూ, ఒక్కొక్కపురాణము తమదైన విశిష్టమార్గమును అవలంబిచుచూ ప్రశంసించబడుచున్నవి. కథలలో కూడా ఒక్కొక్కపురాణము తమ వైవిద్ధ్యాన్ని చూపినాయి.
రచన:-రాచవేల్పుల విజయభాస్కరరాజు

విజయనగర రాజకోటలోకి అడుగు పెట్టిన నరసానాయకుడిని చక్రవర్తి రెండవ నరసింహరాయలు సాదరంగా ఆహ్వానించాడు. నగరంలోని అనేకమంది రాజప్రముఖులు, వాణిజ్యవేత్తలు, సామంతరాజులు, ప్రజలు, రాజోద్యోగులందరు కలసి ఎంతో గొప్పగా స్వాగతించారు. ఎవరికి తోచిన రీతిలో వారు గౌరవిస్తూ తమ తమ అభిమాన పూలవర్షం కురిపించారు. తనవారు, పరాయివారు అనే భేదం లేకుండా నరసానాయకుడికి ఇంత పెద్ద ఎత్తున ఆదరణ, సత్కారాలు లభించడంతో చక్రవర్తి నివ్వెరపోయాడు. తప్పు చేశానేమోనని మదనపడ్డాడు. ఇక ఎంతమాత్రం ఆలస్యం చేయకుండా వెనువెంటనే అన్ని కీలక పదవులను, అందుకు సంబంధించిన బాధ్యతలను, ఖజానాను తిరిగి నరసానాయకునికి అప్పజెప్పాడు. 
కొద్దిరోజుల్లోనే పరిస్థితులు చక్కబడ్డాయి. పరిపాలన గాడిలో పడింది. నరసానాయకుడు తన పదవులను, అధికారాన్ని మరింత కట్టుదిట్టం చేసుకునే పనిలోబడ్డాడు. గతంలో తాను చక్రవర్తి బంధువులను నమ్మడం, వారికి కీలక పదవులు, బాధ్యతలు అప్పజెప్పడం మూలంగా కుట్రలు జరిగాయి. ఫలితంగా అప్పటి చక్రవర్తి తిమ్మభూపాలున్ని బలిగొన్నాయి.
నరసానాయకుడు గత పరిణామాలన్నింటినీ బేరీజు వేసుకొని ఈసారి అలా జరగకుండా, తన ఉనికిని, చక్రవర్తిని కాపాడుకునేందుకు సంస్కరణలు చేపట్టాడు. తనకు అత్యంత ప్రీతిపాత్రులు, అతినమ్మకస్తులైన వీరాధివీరులను రాజకోటసంరక్షణకు నియమించాడు. కాలు కదిపినా, చీమ చిటుక్కుమన్నా తక్షణమే తనకు సమాచారమందేలా వేగులను నియమించాడు. వారి నియామకపు సంఖ్యను మరింతగా పెంచాడు. చక్రవర్తి రక్షణ నిమిత్తం ఎన్నో ఆంక్షలను విధించాడు. చక్రవర్తికి సంబంధించిన ప్రతి కదలిక తనకు తెలిసేలా ఏర్పాటు చేశాడు. అటు సామ్రాజ్యం నలుమూలలా, ఇటు కేంద్ర రాజధానిలో అడుగడుగునా తన మనుషులను నియమించాడు. 
చక్రవర్తిని ఎవరు కలిసినా, ఏం మాట్లాడినా నరసానాయకుడికి తెలిసిపోయేది. సామంత రాజ్యాలనుండి, రాజ్య సరిహద్దుల వరకు ప్రతి చిన్న సంఘటన సైతం నరసానాయకునికి క్షణాల్లో చేరిపోయేది. దీంతో ఇటు సామంత రాజులు, అటు చక్రవర్తి అభద్రతా భావానికి గురవుతూ వచ్చారు. తమ తమ వ్యక్తిగత సమాచారం దగ్గరనుండి రాజరిక వ్యవహారాల వరకు తెలిసి పోతుండడంతో లోలోన రగిలి పోతూ వచ్చారు. ఈ విషయం చక్రవర్తికి కంటగింపుగా మారినప్పటికీ గత సంఘటనల ప్రభావం రీత్యా చేసేదేమీ లేక మిన్నకుండిపోయాడు. ఈ నేపథ్యంలో విజయనగరంలో జరుగుతున్న పరిణామాలను ఇరుగు, పొరుగు రాజ్యాల వారు పసిగట్టారు. విజయనగరంపై దాడి చేస్తే సామంత ప్రభువులు కేంద్ర సైన్యానికి సహకరించరని గ్రహించారు. ఏ క్షణమైనా దాడి చేసేందుకు అదను కోసం కాచుక్కూర్చున్నారు. నరసానాయకునిపై అసంతృప్తితో ఉన్న సామంత రాజులు ఒక్కరొక్కరిగా బయట పడుతూ వచ్చారు. క్రీ. శ. 1495 నాటికి అనేకమంది సామంతులు ఎదురు తిరిగారు. విజయనగరానికి లోబడి తాము కప్పం కట్టేది లేదన్నారు. ఇకనుండి తాము స్వతంత్ర ప్రభువులుగా చలామణి అవుతామని తేల్చి చెప్పారు. అవసరమైతే విజయనగరంతో తాడో, పేడో తేల్చుకునేందుకు తామంతా సిద్దమని ప్రకటించారు. 
ఇలాంటి అవకాశం కోసమే ఎదురు చూస్తున్న గజపతి రాజులు క్రీ. శ. 1496 సంవత్సరంలో విజయనగర భూభాగాలపైకి దండెత్తి వచ్చారు. కళింగ రాజ్యం నుండి ప్రతాపరుద్ర గజపతి తరలి వచ్చి ఒక్కటొక్కటిగా విజయనగర సామంత రాజ్యాలను ఆక్రమించుకుంటూ చాలా దూకుడుగా కావేరి నది పర్యంతం ముందుకు కొనసాగాడు. 
పరిస్థితి విషమించడంతో గజపతిని ఎదుర్కొనేందుకు సైన్యాన్ని సమాయత్తం చేశాడు నరసానాయకుడు. ఉన్నఫలంగా ఆఘమేఘాలపై తరలి రావాలంటూ కందనవోలు, గండికోట, తుళునాడు, సిద్దవటం, గుత్తి, రాయదుర్గం, మడకశిర, పెనుగొండ, ఆదవాని, తదితర దుర్గాల సైన్యాలను ఆదేశించాడు. యుద్ధ ప్రణాళికా రచనలో మెరికల్లాంటి సాహస వీరులను ఏరికూర్చాడు. వెనువెంటనే గజపతి సైన్యంపై విరుచుకు పడ్డాడు. భయంకర యుద్ధం జరిగింది. గజపతి సైన్యం తునాతునకలైంది. గజపతి రాజ్యానికి వెన్నెముకలాంటి వీరులు ప్రాణాలు కోల్పోయారు. ఫలితంగా గజపతి వెన్నుజూపి పారిపోవడం మొదలెట్టాడు. వెన్నంటిన నరసానాయకుడు విజయనగర భూభాగాలను తిరిగి వశపర్చుకున్నాడు. దీంతో బుద్ధి వచ్చిన గజపతిరాజు నరసానాయకుడున్నంత వరకు విజయనగర భూభాగాలవైపు కన్నెత్తి చూడలేదు. 
గజపతిని ఓడించిన నరసా నాయకుడు రాజధానికి తిరిగి చేరుకోలేదు. అంతటితో ఆగక మరింత సైన్యాన్ని సమీకరించుకున్నాడు. ఎదురు తిరిగిన సామంత ప్రభువుల భరతం పట్టేందుకు కోపంతో రగిలి పోయాడు. ఆ కోపానికి తగిన కారణం గతంలో జరిగిన సంఘటనలే.
 క్రీ. శ. 1463 లో నరసానాయకుడు సాళువ నరసింహరాయల వద్ద ప్రధాన సైన్యాధ్యక్షునిగా పని చేస్తున్న రోజులవి. అప్పట్లో కావేరినది దక్షిణభాగంలోని పాలెగాళ్ళు విజయనగర చక్రవర్తికి ఎదురు తిరిగి స్వతంత్ర ప్రభువులుగా చలామణి అవుతూ వచ్చారు. ఆ సమయంలో సాళువ నరసింహుడు చక్రవర్తి తరపున యావత్ రాజ్య మంత్రాంగం నడుపుతూ రాజ్య వ్యవహారాల్లో తలమునకలై ఉన్నాడు. అందువల్ల వీరి ఆటలను కట్టించేందుకు నరసింహరాయలకు తగిన సమయం లేకపోయింది. అయితే ఈశ్వరనాయకుడు, నరసానాయకుడులిద్దరూ ఆ పాలెగాళ్ళ పట్ల ఆగ్రహం చెందారు. ప్రతీకారం తీర్చుకుందామంటూ నరసింహరాయల అనుమతి కోరారు. కానీ రాయలు అనుమతి నొసంగలేదు. అప్పటినుండి ఎదురు చూస్తూ ఏదో ఒక రోజు వారి పీచమణచాలనుకున్నాడు నరసానాయకుడు. ఎప్పటినుండో లోలోపల కుతకుతలాడుతున్న నరసానాయకునికి ఆ అవకాశం ఇప్పుడు వచ్చింది. 
తూర్పు సముద్రతీరం వరకు గల రాజ్యాలను వశపర్చుకున్నాక, దక్షిణ భాగానికి తరలి పోయి ముందుగా చోళ రాజుపై యుద్ధం ప్రకటించాడు. చోళ రాజును ఓడించాక తిరుచునాపల్లి పాలకుడు కోనేటి రాజును అతి సునాయాసంగా జయించాడు. అనంతరం మధురపై దాడి చేశాడు. మధుర పాలకుడైన మానవ భూషణుడిని అణచివేశాడు. అక్కడినుండి నేరుగా పాండ్య రాజ్యంపై దండెత్తి ఆ రాజ్యాన్ని స్వాధీనం చేసుకున్నాడు. ఉమ్మత్తూరు, శివసముద్రం, శ్రీరంగ పట్నంలపై దాడి చేసేందుకు ముందుకు కదిలాడు. ఎక్కడా ఓటమి లేక పోవడంతో సైన్యంలో ఉత్సాహం పొంగిపొర్లింది. పైగా తమ సైన్యాధ్యక్షునితో పాటు సైన్యానికి కూడా ఉమ్మత్తూరు, శ్రీరంగ పట్నం, శివసముద్రం సామంతులపై ఆగ్రహం ఆకాశాన్నంటింది. ఈ క్షణంలో ఎదురైతే ఆ ముగ్గురు సామంతరాజులను తెగ నరకుతామంటూ నరసానాయకునికి భరోసా ఇచ్చి ఉత్సాహం నూరిపోస్తున్నారు. వారి ఉత్సాహం చూసిన నరసానాయకునికి కూడా ఎక్కడ లేని ధైర్యం వచ్చింది. 
ఈలోగా కావేరి నది వద్దకు సైన్యం చేరుకుంది. నదిలో వరద నీరు పొంగి పొర్లుతోంది. దీంతో నది దాటడం సైన్యానికి దాదాపు అసంభవంగా మారింది. దీంతో విజయనగర సైన్యం ఉత్సాహంపై కావేరి నది నీళ్ళు చల్లినట్లయింది. కొద్దిమంది సైన్యం నదిలో నీళ్ళు తగ్గే వరకు వేచి చూద్దామన్నారు. నరసానాయకునికి సైతం ఏం చేయాలో పాలుపోలేదు. ఈలోగా ప్రముఖ దండనాయకులు, మంత్రులు నదీ పరివాహక ప్రాంతం వెంట ముందుకు సాగి ఎక్కడైనా నది దాటేందుకు వీలు చిక్కుతుందేమోనంటూ పరిశీలించారు. ఊహూ… అలాంటిదేమీ కుదరలేదు. 
అప్పుడు కొందరు మంత్రులు, ప్రధాన దండనాయకులు ఓ ప్రతిపాదనతో నరసానాయకుని ముందుకు వచ్చారు. నది ఇరుకుగా ఉన్న ప్రాంతంలో పెద్ద పెద్ద బండరాళ్ళను అడ్డుగా నిలిపి ఆనకట్ట కట్టి నది ఆవలికి దాటి పోదామంటూ విన్నవించారు. నరసానాయకుడ్ని వెంట తీసుకుని తాము పరిశీలించిన ప్రదేశాన్ని చూపించారు. ఆనకట్ట కట్టేందుకు గల అవకాశాలను, అక్కడ లభించే పెద్ద పెద్ద బండరాళ్ళను, పుష్కలంగా అందుబాటులో ఉన్న మొరుసుమట్టిని చూపించారు. అన్నీ పరిశీలించిన నరసానాయకునికి ఈ ప్రతిపాదన ఎంతగానో నచ్చింది. ఆ వెంటనే ఆనకట్ట నిర్మాణ పనులకు శ్రీకారం చుట్టారు. ఏనుగుల ద్వారా పెద్ద పెద్ద బండరాళ్ళను కావేరినది నీటి ఉధృతికి అడ్డుగా నిలిపారు. మొరుసుమట్టి పేర్చి చావుబ్రతుకులతో ఆనకట్ట నిర్మిస్తున్నారు. 
ఇదిలా ఉండగా నరసానాయకుడు పెద్ద సైన్యంతో తరలి వచ్చి కావేరినదికి అడ్డుగా ఆనకట్ట నిర్మిస్తున్నాడనీ, ఇక కొద్ది రోజుల్లో ఉమ్మత్తూరు, శ్రీరంగ పట్నం, శివసముద్రంలపై ముట్టడి తప్పదంటూ ఆ ముగ్గురు సామంత ప్రభువులకు వేగులు సమాచారమందించారు. వెనువెంటనే వారు కోటలోకి ఆహార పదార్థాలు చేర్చుకుని ముందు జాగ్రత్తలు తీసుకున్నారు. ఏ క్షణంలో యుద్ధం వచ్చినా ఎదుర్కొనేందుకు తమ సైన్యాన్ని, ప్రజలను అప్రమత్తం చేశారు. ఆ ముగ్గురు ప్రభువులు తమ తమ కోటల పరిరక్షణకు సాహస వీరులైన కొద్దిమంది సైన్యాన్నుంచి, మిగిలిన సైన్యాన్ని మూకుమ్మడిగా సమన్వయ పరచి యుద్ధ క్షేత్రానికి తరలించారు. 
అక్కడి విషయం అలా ఉంటే ఇక్కడ విజయనగర సైన్యం ఆనకట్ట నిర్మాణ పనులను చకాచకా పూర్తి చేసేశారు. తక్షణమే నదిని దాటి ఏనుగులు, గుర్రాలతో సహా ఆవలి ఒడ్డుకు చేరుకున్నారు. ఇరుపక్షాలు శ్రీరంగపట్నం వద్ద తలపడ్డాయి. భీకరయుద్ధం జరిగింది. విజయనగర సైన్యం యుద్ధ వ్యూహాలు, ఎత్తులు, పై ఎత్తుల ధాటికి శతృసైన్యం ఎన్నో రోజులు నిలబడలేక పోయింది. అచిర కాలంలోనే ముగ్గురు శతృవుల ఉమ్మడి సైన్యం చిత్తు చిత్తుగా ఓడిపోయింది. శ్రీరంగపట్నం దుర్గాధిపతి హోయస్సణేంద్రుడు నరసానాయకునికి బందీగా చిక్కాడు. అనంతరం శివసముద్రం, ఉమ్మాత్తూరు స్వాధీనమయ్యాయి. ఈ దండయాత్రలో భాగంగా తిరుచ్చి, తంజావూరు, చోళ మండలం, చేర, మధురై, శ్రీరంగపట్నం, గోకర్ణం, శివసముద్రం, ఉమ్మాత్తూరు, కేప్ కామెరిన్ లను నరసానాయకుడు విజయనగరంలో కలిపేశాడు. 
యుద్ధంలో విజయం లభిస్తే రామేశ్వరం వస్తానని నరసానాయకుడు రామేశ్వర స్వామికి మ్రొక్కుకున్నాడు. ఆదవాని దుర్గాధిపతి కాచప్ప నాయకుని కుమారుడు చిన్న కాచప్ప నాయకుడు నరసానాయకునితో ఎంతో సన్నిహితంగా మెలిగేవాడు. ఆ కారణంగా రాయదుర్గం పరిధిలోని అగళి స్థల పరిపాలకునిగా చిన్న కాచప్ప నాయకున్ని నియమించాడు నరసానాయకుడు. రామేశ్వరం వెళ్ళే క్రమంలో చిన్న కాచప్పను వెంటనిడుకొని వెళ్ళాడు. అక్కడికి వెళ్ళాక నరసానాయకుని ఆజ్ఞ మేరకు రామేశ్వర స్వామి సన్నిధిలో ఒక దాన శాసనం ప్రకటించాడు. అగళి శంకరేశ్వర స్వామి అంగరంగ వైభోగాలకు, నిత్యధూప, దీప నైవేద్యాలకు అగళి స్థల పరిధిలోని పినగానహళ్ళి అనే గ్రామాన్ని చిన్న కాచప్ప నాయకుడు దానంగా ఇచ్చాడు. ఆ వెంటనే గ్రామానికి ఇమ్మడి కాచాపురం అంటూ నామకరణం చేశాడు. అయితే ఈ దానాన్ని అగళి స్వామి సన్నిధిలో కూడా ప్రకటించి ఆ మేరకు అక్కడ కూడా శాసనం వేయించాలంటూ నరసానాయకుడు ఆదేశించాడు. 
రామేశ్వరం నుండి తిరిగి వచ్చిన కాచప్ప నాయకుడు శాలివాహన శకం 1419 పింగళి నామ సంవత్సరం, చైత్ర మాసం శుక్ల పక్షం నవమి, శనివారం రోజున శాసనం వేయించాడు. (క్రీ.శ. 1497 వ సంవత్సరం ఏప్రిల్ నెల 17వ తేదీ శనివారం రోజు) నరసానాయకునితో పాటు రామేశ్వరం వెళ్ళి వచ్చిన చిన్న కాచప్ప నాయకునికి నరసానాయకుని గుణగణాలు,నిజాయితీ ఎంతగానో నచ్చాయి. విజయనగర రాజ్యానికి ప్రస్తుత చక్రవర్తి నామమాత్రమైనందున రాజధానిలో కూర్చుని సకల భోగభాగ్యాలు అనుభవించక ఇలా ప్రాణాలకు తెగించి శతృ రాజులతో యుద్ధం చెస్తూ నిజమైన నమ్మినబంటులా వ్యవహరిస్తున్న నరసానాయకుని నిజాయితీ పట్ల కాచప్ప ముగ్దుడయ్యాడు.  తాను కూడా ప్రభు భక్తికి మారు పేరులా నిజాయితీగా, నిక్కచ్చితంగా వ్యవహరిస్తానంటూ రామేశ్వర స్వామి సన్నిధిలో వాగ్దానం చేశాడు. యుద్ధభూమినుండి, రామేశ్వరం నుండి తిరిగి వచ్చిన నరసానాయకుడు రాజధాని చేరుకున్నాడు.
అదిగో ఇదిగో అనే లోగానే క్రీ. శ. 1498 లో పోర్చుగీసు దేశ నావికుడు వాస్కోడగామా కాలికట్ చేరుకున్నాడు. విదేశీ వాణిజ్యం వల్ల అధిక సంపదను సొమ్ము చేసుకోవచ్చనీ మొదట వీరి రాకను అనుమతించాడు నరసానాయకుడు. కాగా కాలికట్ రాజు జామెరిన్ తో మొదట స్నేహం కొనసాగినప్పటికీ ఆ తర్వాత పోర్చుగీసులు గర్వం తలకెక్కి విభేదించారు. దీంతో వాణిజ్య అనుమతులు రద్దయ్యాయి. ఫలితంగా వాస్కోడగామా వెనుదిరిగి వెళ్ళి తిరిగి క్రీ. శ. 1502 లో వచ్చాడు. వచ్చీరావడంతోనే కాలికట్ నగరంపై ఫిరంగులతో దాడి చేశాడు. రేవులో దిగి అక్కడ దొరికిన 800 మంది మత్స్యకారులను చంపేశాడు. ఆ వెంటనే క్రీ. శ. 1503 లో తమ రక్షణ కోసం కాలికట్ లో ఓ కోటను కట్టుకున్నాడు. కొచ్చిన్ రాజు సహకారంతో అక్కడ ఓ ఫ్యాక్టరీ కట్టుకున్నాడు. పోర్చుగీసు వారికి ఆశ్రయం ఇచ్చినందువల్ల కాలికట్ రాజు కొచ్చిన్ రాజుపై ఆగ్రహించి నిరంతర యుద్ధాలకు పాల్పడ్డాడు. పోర్చుగీసుల నుండి ఫిరంగుల సాంకేతిక పరిజ్ఞానం సంపాదించుకునేందుకు గాను నరసానాయకుడు ఈ విషయంలో మౌనం వహించాడు.
ఎన్నెన్నో యుద్ధాలలో తన నైపుణ్యాన్ని ప్రదర్శించి అటు సాళువ నరసింహరాయలకు, ఇటు రెండవ నరసింహరాయలకు విజయ పరంపరను అందించిన నరసానాయకుడు సాళువ నరసింహరాయల చివరి కోరికను నేరవేర్చలేక పోయాడు. కొండవీడు, ఉదయగిరి, రాయచూరు, ముద్గల్లు దుర్గాలను ఆక్రమించలేకపోయాడు. రాజ్యాన్ని పూర్తిస్థాయిలో విస్తరించ లేకపోయినప్పటికీ శతృవులను విజయనగర భూభాగాల్లో కాలుమోపనియ్యలేదు. రెండవ నరసింహ రాయల పట్ల కఠినమైన ఆంక్షలు విధించినప్పటికీ అక్కడ ఆయన స్వార్థం ఎక్కడా కనబడదు. ఎప్పటికప్పుడు తన చక్రవర్తిని అంత: కలహాల నుండి కాపాడాలన్న తాపత్రయమే తప్ప మరో స్వార్థం లేదు. సామ్రాజ్య పరిరక్షణకు ప్రాణాలు తెగించి పోరాడాడే కానీ విలాసవంతమైన జీవితం గడపలేదు.
ఈ నేపథ్యంలో క్రీ.శ. 1503 లో నరసానాయకుడు తీవ్ర అశ్వస్థతకు గురయ్యాడు. ఆరోగ్యం బాగా క్షీణించింది. రాజవైద్యులు తమ శక్తి మేరకు వైద్యం అందిస్తున్నారు. ఎందరెందరో ప్రముఖులు, సామంతులు నరసానాయకుని ఆరోగ్యం కుదుట పడాలని దేవుడ్ని ప్రార్థించారు. దేవుళ్ళకు మాన్యాలిచ్చి ప్రాణాలు కాపాడాలంటూ వేడుకున్నారు. అలాంటి వారిలో కర్నూల్ జిల్లా పాణ్యం పాలెగాడు ఒకరు, బొక్కసం దేవప్ప నాయకుని కుమారుడు హోనప్ప నాయకుడు పాణికేశ్వర గ్రామాన్ని దేవునికి మాన్యంగా ఇచ్చి నరసానాయకున్ని కాపాడమంటూ వేడుకున్నాడు. వీరందరి ప్రార్థనలు నరసానాయకున్ని రక్షించలేక పోయాయి. క్రీ.శ. 1503 సంవత్సరంలో సెప్టంబరు 17వ తేదీ అనంతరం నరసానాయకుడు కన్నుమూశాడు. 
                                                         (ఇంకా ఉంది)
