రచన: నండూరి సుందరీ నాగమణి 
“అప్పుడేమో వాడు వెళ్ళి పక్కింట్లోంచి మామిడి కాయలు తెంపుకుని వచ్చి వాళ్ళమ్మకి ఇస్తాడన్నమాట! అప్పుడేమో వాళ్ళమ్మ  వాడిని ముద్దు చేసి, ఆ మామిడికాయలతో పప్పు వండి, నెయ్యేసి, అన్నంలో కలిపి పెట్టిందట…” మేనత్త చెబుతున్న కథను ఎంతో ఆసక్తిగా వింటున్న చింటూని చూస్తూంటే, వేదనతో…దిగులుతో మానస మనసు బరువెక్కింది.
“చింటూ, ఇటురారా…” పిలిచింది గట్టిగా.
“కనపట్టంలా, అన్నం తింటున్నాడు… తినేసి వస్తాడులే…” తాపీగా చెప్పింది, అనంత.
మానస నిట్టూర్చి పనిలో పడిపోయింది. పసిపిల్లాడికి అలాంటి కథలా చెప్పేది? నాలుగేళ్ళ చింటూకి ఇక దొంగతనం తప్పని ఎలా తెలిసేది? ఆ రాత్రి చింటూని నిద్రపుచ్చుతూ, ‘దొంగతనం తప్పు’ అని చెప్పింది మానస. చిన్నతనంలో తోటకూర దొంగతనం చేసి తెచ్చిన పిల్లాడు పెద్దయ్యాక దొంగయై శిక్ష అనుభవిస్తూ తల్లిని ఎలా నిందించాడో చెప్పి, మంచి మాటలతో వాడి మనసుకు అది తప్పు అని అర్థమయ్యేలా వివరించింది.
మర్నాడు ఆఫీసుకు వెళ్ళబోతూ అనంతతో చెప్పింది మెత్తగానే… “చింటూకి అలాంటి కథలు చెప్పకు అనంతా… మనం చెప్పే కథలు వాళ్ళకి మంచి వ్యక్తిత్వాన్ని ఇచ్చేలా ఉండాలి కాని… దాన్ని పతనం చేసేలా ఉండకూడదు…” అయోమయంగా చూసి, వ్యక్తిత్వం, పతనం అన్న మాటలు వినగానే ఫక్కున నవ్వేసింది అనంత… ఆ నవ్వులో వెక్కిరింపు ఉంది.
ఆమె నవ్వుతో శ్రుతి కలిపాడు, మానస భర్త రమేష్. “ఎందుకు నవ్వుతున్నారు?” అడిగింది, మానస. “నీది మరీ చాదస్తం మానసా… ఏదో చిన్న కథ చెప్పినంత మాత్రాన వాడు పాడైపోతాడా?” తేల్చేస్తూ అన్నాడు, రమేష్.
“అవునండీ… వాడిలో మీరూ ఉన్నారు, నేనూ ఉన్నాను. మంచి నడవడిక జీన్స్ తో పాటు, మంచి పెంపకం వల్లనే వస్తుంది. మీకు నేను చెప్పేది చాదస్తంగా అనిపిస్తుందని నాకు తెలుసు. మీకైతే అబద్ధం చెప్పటం తప్పు కాదు, దొంగతనం తప్పు కాదు, ఎవరి వస్తువులైనా తెచ్చుకొని తిరిగి ఇవ్వకపోవటం తప్పు కాదు, ఎవరినైనా వెక్కిరించటం, వారి లోపాలను చూసి గేలి చేయటం తప్పుకాదు. మన పిల్లలు మన పెంపకాన్ని ప్రతిబింబించేలా ఎదగాలండి… ‘ఎవరు కన్నారో ఈ వెధవని?’ అని నలుగురూ మనల్ని నిందించేలా కాదు…” ఆగింది మానస.
“ఏంటి ఎక్కువ మాట్లాడుతున్నావు, అక్కడికి నువ్వే నీతి గలదానివి, మేమంతా చెడిపోయిన వాళ్ళమా? అయితే రేపట్నుంచి నీ కొడుకుని నువ్వే పెంచుకో… పగలు నా దగ్గర వదిలిపెట్టి వెళ్ళకు…” ఉక్రోషంగా అంది అనంత.
“అవును…డబ్బు సంపాదిస్తుందని దీనికి బాగా పొగరు…మానసా, అసలు నీకు నేను, నా చెల్లెలూ ఎలా కనిపిస్తున్నాం? నీ నీతి పన్నాలతో పెంచితే మన పిల్లాడు లోకంలో బతకగలడా? ఎక్కడ దొరికావే సత్తెకాలం దానివి?” ఉరుముతూ మీది మీదికి వచ్చాడు రమేష్.
ఆ భాషకు, సంస్కారానికి పంటి బిగువున తన ఆవేశాన్ని, కంటిలోంచి జారబోతున్న నీటి బిందువును ఆపుకుంది మానస. “ఎంత సంస్కార హీనంగా మాట్లాడుతున్నారు మీరు? మీరు ఆఫీసు స్టేషనరీ వస్తువులని ఇంట్లోకి తెచ్చి వాడటం నిజం కాదా? మొన్న మీ స్నేహితుడు ఇంటికి వస్తానని ఫోన్ చేస్తే ఊళ్ళో లేమని అబద్ధమాడటం నిజం గాదా? ఎదురింటి వాళ్ళబ్బాయికి పోలియో ఉందని, అవకరంతో నడుస్తాడని అతన్ని మీరిద్దరూ ‘కుంటాడు’ అని వెక్కిరించటం, మీ ఆఫీసు బాయ్ గురించి చెబుతూ అతని ‘నత్తి’ మాటలని మీరు అనుకరించటం, అనంత నవ్వటం నాకు తెలియదా? ఇవన్నీ నాకు నచ్చవు. తప్పని మీకెన్ని సార్లు చెప్పినా మీరు మారటం లేదు, పైగా అది అసలు తప్పే కాదని వాదిస్తారు.  వీటిని నా కొడుకు నేర్చుకోవటం కూడా నాకిష్టం లేదు. మీరు మారరని నాకు అర్థమైపోయింది. ఇక చాలు…” అంటూ లోపలి వెళ్లి, పిల్లాడికి పావుగంటలో పాలు, టిఫిన్ సర్ది ఆ బుట్టతో, భుజాన తన బాగ్ తో, చంకలో చింటుగాడితో బయటకు వచ్చింది.
“అంటే ఏంటి? వీణ్ణి ఒక్కదానివీ  పెంచేద్దామనే, ఉద్యోగం మానేస్తున్నావా ఏంటి?” వ్యంగ్యంగా అడిగింది అనంత. క్రోధంగా చూస్తున్నాడు, రమేష్.
“అవును…నా బాబును పాలతో పెంచుతాను, లోపాలతో కాదు!” దృఢంగా చెప్పి బాబుతో సహా  బయటకు నడిచింది మానస…
***
 
 
 
 
 
రచన:  తాడిగడప శ్యామలరావు. 
అబ్బాయీ వట్టి వాగుడుకాయలాగా ఉన్నావే?  నీ నోరసలు మూతబడదా? అని ఎవరో అడిగారు.
ఐతేనేం, తన నోటిని అదుపులో ఉంచుకోవటం అతని వల్ల కాలేదు.
ఆయన పేరు గుర్తు లేదు.
ఆయన ముఖమూ గుర్తులేదు.
ఆ మాట మాత్రం అతనికి బాగా గుర్తుండి పోయింది.
స్కూలు పిల్లలంతా అతనికి రాళ్ళడబ్బా అని పేరు పెట్టేశారు.
ఐనా అతడి నోరు మూతపడటానికి చచ్చినా ఒప్పుకోలేదు.
కాలేజీ చదువులకు వచ్చాడు కానీ నోరు మాత్రం కొద్దిగా కూడా మూతబడటం నేర్చుకోలేదు.
కాలేజీ స్టూడెంట్లందరూ ఛాటర్ బాక్స్ అని ముద్దు పేరు పెట్టారు.
బంధువులెప్పుడో వాగుడుకాయ అన్న పేరు ఖాయం చేసేశారు.
ఐతేనేం? నోరెంత ధాటీగా ఉండేదో, చదువుకూడా అంత ధాటీగానే నడిచేది మరి.
చిత్రం ఏమిటంటే, అతడికి దొరికిన ఉద్యోగం కూడా వాగటమే.
అంటే లెక్చరర్ అన్నమాట.
పెళ్ళిచూపుల్లో అమ్మాయి ముందు ఆట్టే వాగకు అని అమ్మ వార్నింగ్ ఇచ్చింది.
అవసరం ఐతే కాని నువ్వు మాట్లాడాల్సిన పనేమీ లేదు అని నాన్నగారు రూలింగ్ ఇచ్చారు.
అమ్మాయితో ఏమన్నా మాట్లాడతారా అని పెళ్ళికూతురు తండ్రి అడగ్గానే అమ్మా, నాన్నా, అన్నయ్యా కూడా కోరస్ పాడేసారు అబ్బెబ్బే అవసరం లేదండీ అని.
ఐనా అమ్మాయితో మాట్లాడనే మాట్లాడాడు.
అదృష్టం బాగుండి ఆ ఆమ్మాయి ముందు మొగమాటం అడ్దం రావటమూ, ఆ అమ్మాయి ఆట్టే అవకాశం ఇవ్వకపోవటమూ పుణ్యమా అని గండం గట్టెక్కింది లెక్చరర్ గారికి.
బావగారు మంచి మాటకారి అంటున్నారు బావమరదులు.
ఒక రోజు భార్యామణి క్లాసుతీసుకుంది.
మీ‌ లెక్చర్లేవో మీ స్టూడెంటు కుర్రాళ్ళ ముందు దంచుకోండి, అందరి ముందూ అస్తమానం అదేపనిగా మాట్లాడుతుంటే నాకు చిన్నతనంగా ఉంది అని.
ఎందుకు చిన్నతనం? ఎవరికైనా తెలియకపోతే చెబుతున్నాననేనా? అసూయపడుతున్నారల్లే ఉంది అని అన్నాడు.
అసూయా లేదు అప్పడాలూ లేవు. అంతా వాగుడుకాయ మహాప్రభో అంటున్నారు. తగ్గండి అంది చిరాగ్గా సతీమణి.
వట్టి ఇడియట్స్  అని ఉడుక్కుని తనకు ఎంత పెద్ద పేరుందో తన సత్తా ఎటువంటిదో తనకు ఎలాంటి ఎలాంటి పెద్దవాళ్ళ ప్రశంసలు వచ్చాయో అంతా వివరంగా ఆమెకు ఒక లెక్చరు వేసాడు.
మహాప్రభో చాలు చాలు వదలండి అనేసి ఆమె మధ్యలోనే లేచి చక్కాపోయింది.
పీహెడీ అంటారే అది కూడా అయ్యింది.
ఇప్పుడు అతడు పెద్ద ప్రొఫెసర్.
ఎంత బాగా మాట్లాడతారో అని పేరు పైగా.
ఇప్పుడు ఎవరెవరో పిలుస్తూ ఉంటారు. ఎవేవో పెద్దపెద్ద ఉపన్యాసాలు దంచుతూ ఉంటాడు.
పేరు పెరుగుతోంది.
సన్మానాలూ గట్రా జరగటం మామూలైపోయింది.
పుస్తకాలూ రాయటం మొదలు పెట్టాడు.
పేరున్నాయన పుస్తకం వ్రాస్తే పెద్దపెద్ద సభలు చేసి మరీ పొగుడుతారు.
తమషా ఏమిటంటే ఆ పొగిడే వాళ్ళల్లో దాదాపు ఎవ్వరూ ఆ పుస్తకాన్ని ఆసాంతం చదవనే చదవరు. కొందరు అక్కడక్కడా చదువుతారు. కొందరు ముందుమాటలూ వెనకమాటలు చదివి వాటితోనే పొగడ్తలబండి లాగిస్తారు. కొందరి తరపున వేరే వాళ్ళు ఎవరో చదివి ఉపన్యాసం కాని నోట్ కాని సిధ్ధం చేస్తారు కూడా అప్పుడప్పుడు.
ఇలాంటి సభల్లో వినటానికి కూర్చునే వాళ్ళూ పిచ్చివాళ్ళు కాదు.
స్టేజీమీది వాళ్ళంతా  ఉపన్యాసంలో ఆ పుస్తకాలని చదివినట్లు నటిస్తే, స్టేజీ ఎదురుగా ఉన్నవాళ్ళంతా విన్నట్లే నటిస్తారన్నమాట.
ఆ మధ్యన ఎవరో ఉపన్యాసకేసరి అని కూడా అన్నారు.
కొంచెం వాగ్ధాటి తగ్గింది. వయస్సు మీద పడింది కదా.
రిటైరై నాలుగేళ్ళు దాటినా ఇంకా సభలూ సమావేశాలూ అంటూ తిరుగుతూనే ఉన్నాడు.
కొంచెం ఓపిక కూడా తగ్గింది.  క్రమంగా తానై ముఖ్యం అనుకుంటే కాని అన్ని చోట్లకీ వెళ్ళటం తగ్గించాడు,
ఎన్నడూ లేనిది ఇంటి పట్టునే ఎక్కువ సేపు ఉండటం జరుగుతోంది.
ఇల్లంతా ఎంతో‌ నిశ్సబ్దంగా ఉంటోంది.
ఉండదా మరి?
పెద్ద కొడుకు ఎప్పుడో అమెరికా చెక్కేసాడు.
చదువుకు సాఫల్యం అమెరికా ఉద్యోగమే అన్న సూత్రం మధ్యతరగతిలోనే స్థిరపడిపోయిందే, ఇంక కాస్త బాగానే ఉన్న అతడి ఇంట్లో వేరేగా ఎలా ఉంటుంది?
సంతానం అంతా మితభాషులు.
వాళ్ళకు ఆట్టే మాట్లాడే అవకాశం వాళ్ళ నాన్న ఎప్పుడన్నా ఇస్తే కదా అని బంధువర్గంలో చలోక్తి
ఇంట్లో‌ రెండవకొడుకూ, కూతురూ ఉన్నా వాళ్ళ చదువులేమో తిరుగుళ్ళేమో. వాళ్ళలోకం వాళ్ళది.
భార్యామణి లోకం వేరే.
వయస్సు పై బడ్డాక ఆవిడ పూజలూ పునస్కారాలమీద పడింది.
నిత్యం వాటితోనే కాలక్షేపం.
ఇంకా ఏమన్నా ఖాళీ సమయం ఉంటే మేడమీది హాల్లో టివీలో ఇంగ్లీషు ఛానెళ్ళ షోలూ సినిమాలూ చూస్తుంది
ఆవిడ.
ఇంటి పట్టునే ఉంటున్నా  అతడికి ఎవరితోనూ ఆట్టే మాట్లాడటం కుదరటమే లేదు.
తన పుస్తకాలకు ద్వితీయముద్రణల గురించి పనిచేస్తూనో, వాళ్ళు వీళ్ళూ పంపిన పత్రాలూ పుస్తకాలూ పరిశీలిస్తూనో ఎక్కువసమయం కాలక్షేపం చేస్తున్నాడు.
ఎప్పుడన్నా ఎంచుకున్న సభలకు వెళ్ళినా కొంచెం సమయమే ఇస్తున్నారు.
అందులోనూ ఎంత లౌక్యంగా అనీ?
పెద్దవారు, మీరు ఐదు నిముషాలు మాట్లాడితే అదే పదివేలు. అదే చాలు, మిమ్మల్ని అంతకంటే కష్టపెట్టం అని.
కొన్ని సభల్లో ఐతే, ఏదో  ఆఖర్న హడావుడిగా ఒక నిముషం మీరు కూడా మాట్లాడండి అంటున్నారు.
మరికొన్ని సభల నిర్వాహకులు మరచిపోయినట్లు నటించి ఊరుకుంటున్నారు.
ఇంకా కొన్ని సభల్లో మొగమాటం లేకుండా అతడిని అసలు వేదిక మీదకు పిలవటమే లేదు,
నేనూ‌ మాట్లాడే పక్షంలో ఐతేనే వస్తాను అంటే ఏదో సభకు పిలవటానికి వచ్చిన ఒక పెద్దమనిషి చిత్రంగా చూసాడు.
అన్న అమెరికా పోతే తమ్ముడు అమలాపురం పోతాడా?
చదువు పూర్తి అవుతూనే అతగాడూ అమెరికా వెళ్ళిపోయాడు.
ఏమాట కామాట చెప్పుకోవాలి. ఆ రెండో కొడుకే‌ కాస్త నయం. ఉన్నంతలో వీలు చూసుకొని అప్పుడప్పుడూ తనతో కబుర్లు చెబుతూ‌ ఉండే వాడు.
వాడు కూడా దూరం కాగానే మొదటి సారి నిజంగా దుఃఖం వచ్చింది.
రెండు మూడు నెలలు దిగులుతో నోరు బందు ఐనంత పని అయ్యింది.
గోరుచుట్టుపై రోకటి పోటు అన్న సామెతను సమయానికి చక్కగా గుర్తుచేసింది అర్థాంగి.
కూతురికి మంచి అమెరికా సంబంధం కుదిర్చింది.
కాబోయే అల్లుడు మంచి యోగ్యుడట.
ఇలా ఎమ్మెస్ చేయగానే అలా మంచి జాబ్ కొట్టేయటమూ, చకచగా మెట్లెక్కేసి ప్రోడక్ట్ ఆర్కిటెక్ట్ ఐపోవటమూ కూడా జరిగాయట.
ఇదంతా ఏమీ నచ్చలేదు అతడికి.
అమ్మాయి కూడా అమెరికా పోతే ఎలా అని ఆక్రోశించాడు.
అమ్మాయి సుఖం చూడాలి కాని పిచ్చిపిచ్చి సెంటిమెంట్లేమిటీ‌ అని భార్యారత్నం చాలా పెద్ద క్లాసు తీసుకుంది.
ముక్తాయింపు ఏమిటంటే, కుటుంబవ్యవహారాలన్నీ ఇన్నాళ్ళూ తనే చూస్తోంది కాబట్టి అంతా తనే నిర్ణయిస్తుందట.
మౌనంగా ఉండిపోయాడు.
ఏమీ‌ తోచటం లేదు.
ఏమీ‌ చదవాలనీ రాయాలనీ‌ అనిపించటం లేదు.
ఎవరూ ఏ సభలకూ ఈ మధ్య పిలవటం లేదు.
ఇంట్లో తన సంగతి పట్టట్లేదు.
పిల్లలా దూరం.
దిగులు దినదిన ప్రవర్థమానం అవుతోంది.
కొంచెం  జబ్బుపడ్డాడు.
అమెరికానుండి ఆదుర్ధా పడుతూ ఫోన్లమీద ఫోన్లు వచ్చాయి.
భార్యామణి పూజలూ వ్రతాలూ జోరుచేసింది.
ఒకసారి హాస్పటల్ దర్సనం చేసుకొని వచ్చాడు.
ఇంటి దగ్గర కొన్నాళ్ళు బెడ్ రెష్ట్ అన్నారు.
భార్యామణి ఒక నర్సును ఏర్పాటు చేసింది.
అందరూ ఉన్న ఒంటరి జీవితం అతడిది
విరక్తితో తన మీద తనకే జాలో అసహ్యమో మొత్తానికి అలాంటిదేదో కలిగింది.
కొంచెం కోలుకున్నాక అధ్యాత్మిక గ్రంథాలు చదవటం మొదలు పెట్టాడు.
అసలు పూజలూ వగైరా తానూ మొదలు పెడితే కొంచెం మనశ్శాంతిగా ఉంటుందని అనుకున్నాడు.
కాని ఎన్నడూ జీవితంలో వాటి జోలికి పోని తాను ఇప్పుడు అలా చేస్తే అంతా నవ్వుతారని అనిపించి ఆగాడు.
అందుకే భార్య కలెక్షన్‌లో ఉన్న గ్రంథాలతో మొదలు పెట్టి దీక్షగా చదువుతూ ఉన్నాడు.
ఒకరోజు ఏదో పుస్తకం కోసం భార్య చదువుకునే పుస్తకాల గదికి వెళ్ళాడు.
అక్కడ ఆమె చదువుకుంటూ ఉంది.
భర్తకేసి తిరిగి  కనీసం చూడలేదు, పలకరింపు దేవుడెరుగు.
తనక్కావలసిన పుస్తకం తీసుకొని క్రిందికి వచ్చాడు తనగదికి.
ఒకటి రెండు గంటలు దాన్ని తిరగేసి తిరిగి పైకి వెళ్ళాడు ఆ పుస్తకాన్ని అరలో పెట్టెయ్యాలని.
భార్య ఇంకా చదువుతూనే ఉన్నట్లుంది.
ఎందుకో అనుమానం వచ్చింది.
కొంచెం పరీక్షగా చూసాడు.
ఒకటి రెండు సార్లు పిలిచాడు.
జవాబు లేదు.
దగ్గరకు వచ్చి కుదిపాడు భుజం పట్టి.
అలాగే ఒరిగిపోయిందావిడ.
స్థాణువైపోయాడు ఒక్క నిముషం పాటు.
ఎవరెవరో వచ్చారు ఊళ్ళో నుండీ, పొరుగూళ్ళ నుండీ.  ఓదార్చి వెళ్ళిపోయారు.
పిల్లలూ వచ్చారు ఎకాయెకి అమెరికా నుండి. ఓదార్చి వెళ్ళిపోయారు.
నర్సుపిల్ల వచ్చింది. దయగల అమ్మగారు దయగల అమ్మగారు అంటూ ఏడ్చి వెళ్ళింది.
లంకంత ఇంటిలో ఒంటరిగా మిగిలి పోయాడు.
దినచర్య మారింది.
ఇప్పుడు పూజగదిలో తానే కూర్చుని పూజచేస్తున్నాడు.
అదీ వీలైనంత ఎక్కువసేపు చేస్తున్నాడు.
నర్సుపిల్ల ఎవరో వంటావిడను మాట్లాడిపెట్టింది.
ఆవిడ వండినది తినటం.
ఆవిడ కేది యిష్టమైతే అది చేస్తుంది.
మీ‌కేం కూరలు యిష్టం, ఏ పచ్చళ్ళు యిష్టం లాంటి ప్రశ్నలు ఆవిడ ఎప్పుడూ వేయలేదు.
కొడుకులూ కూతురూ ఎంతో అభిమానంతో‌ అగ్గగ్గలాడిపోతూ తరచూ ఫోన్ చేస్తూనే ఉంటారు.
ఎలా ఉందీ ఆరోగ్యం, సరిగా మందులు వేసుకుంటున్నారా అని ఎంతో ఇదిగా వాకబు చేస్తూ ఉంటారు.
ముక్తసరిగా అలాగే, అలాగే, వేసుకుంటున్నాను, బాగానే ఉంది అంటూ జవాబులు చెబుతూ‌ ఉంటాడు.
వంటావిడకో మనవడున్నాడు.
మంచివాడు పాపం.
స్కూలుకు సెలవు వచ్చిన నాడు బామ్మతో పాటే వచ్చి భలే హడావుడి చేస్తాడు.
స్వయంగా తానే డాక్టరు దగ్గరకు తీసుకొని వెడతాడు.
ఒకరోజున డాక్టర్ దగ్గరకు వెళ్ళాలంటే డ్రైవర్ సమయానికి రాలేదు.
వంటావిడ మనవడు తానే ఇంటి యజమాని ఐనంతగా ఆ డ్రైవరుమీద మండిపడిపోయాడు.
అది చూస్తే ఎంత ముచ్చటేసిందో!
ఈ వేళ బామ్మతో ఫిర్యాదు చేస్తున్నాడు పిల్లాడు.
చూడు బామ్మా,  తాత్తయ్యగారు పదిమాటలకు ఒక్క మాటే జవాబు చెబుతారు, అదీ‌ అప్పుడప్పుడూ అని.
వంటావిడ కసురుకుంది. ఒరే, నువ్వైతే వాగుడుకాయవి. అందరూ నీలాగే ఉంటారా అని.
చప్పున గుర్తుకు వచ్చింది.
అబ్బాయీ వట్టి వాగుడుకాయలాగా ఉన్నావే? నీ నోరసలు మూతబడదా? అని ఎవరో అడిగారు.
ఆయన పేరు గుర్తు లేదు.
ఆయన ముఖమూ గుర్తులేదు.
ఆ మాట మాత్రం బాగా గుర్తుండి పోయింది.
చాలా కాలం తరువాత పెదవులమీదకు చిరునవ్వు వచ్చింది.
 
******************
రచన: అంగులూరి అంజనీదేవి                  
http://www.angulurianjanidevi.com  
anguluri.anjanidevi.novelist@gmail.com
 
మాటల మధ్యలో రాకేష్‌ గురించి వున్నది వున్నట్లు చెప్పింది ఆరాధ్య… అంతా విని ‘రాకేషే కాదు. రాకేష్‌కన్నా ఇంకా డేంజర్‌ ఫెల్లోస్‌  వున్నారు బయట. అమ్మాయిలు అంత త్వరగా ఎవరినీ నమ్మకూడదు. నమ్మినా ఒంటరిగా ఎక్కడికంటే అక్కడికి వెళ్లకూడదు. నీ పట్ల రాకేష్‌కి దుష్టబుద్ధి కలగనందుకు సంతోషించు..” అన్నాడు.
అతనలా అంటుంటే నిజమే ఈ విషయంలో తను చాలా లక్కీ అనుకుంది.
”కాశిరెడ్డికి నేను నీకు ఉద్యోగం ఇప్పించినట్లు తెలిసి ఒక రోజు నిన్ను చూడాలని, నాతో నిన్ను పరిచయం చేయించుకున్నాడు. ఆరోజు బస్‌లో రాకేష్‌ వెంటబడింది నువ్వే అని గుర్తుపట్టాడు. ఇక అప్పటి నుండి కాశిరెడ్డి వూరుకోలేదు. ”రే! రాకేష్‌! అప్పుడు బస్‌లోంచి ఒకమ్మాయి నీ వెంట పడింది కదా! ఎవరా అమ్మాయి? ఏం జరిగిందో చెప్పు” అంటూ వెంటబడ్డాడు. పైగా కామెంట్స్‌ కూడా… నువ్వు కాశిరెడ్డికి తెలుసని రాకేష్‌కి తెలియదు. అయినా కూడా నీ గురించి అతను ఒక్క మాట కూడా బ్యాడ్‌గా చెప్పలేదు. అదే మాకు ఆశ్చర్యమనిపించింది. ఎందుకంటే రాకేష్‌లాంటి వాళ్లెప్పుడూ అలా వుండరు. రాకేషే కాదు ఏ అబ్బాయి అయినా తనకి ఒక అమ్మాయితో క్లాష్‌ వచ్చిందీ అంటే ఆ అమ్మాయి గురించి నెగటివ్‌గానే చెబుతాడు. అందుకే అబ్బాయిలతో ఫ్రెండ్‌షిప్‌ చేసేటప్పుడు అమ్మాయిలు ఒకటికి రెండు సార్లు బాగా థింక్‌ చేశాకనే చెయ్యాలి. కేర్‌ఫుల్‌గా వుండాలి. ఇప్పుడు రాకేష్‌ మా గదిలో లేడు. కాశిరెడ్డిని భరించలేక వేరే ఫ్రెండ్స్‌ గదికి షిఫ్ట్‌ అయ్యాడు. అతను మా గదిలో లేకపోయినా ఆఫీసులో మాత్రం నా క్యూబికల్‌ పక్కనే వుంటాడు. రోజూ కన్పిస్తాడు” అన్నాడు.
ఆరాధ్య ఆసక్తిగా ”అలాగా! అతను వర్క్‌ విషయంలో ఎలా వుంటాడు?” అంది.
ఆమె వర్క్‌ చేసే బిల్డింగ్‌ వేరే కాబట్టి రాకేష్‌ ఆమెకు కన్పించడు. ఆమె రాకేష్‌కి కన్పించదు.
”అతనా!” అన్నాడు నవ్వుతూ హేమంత్‌.
హేమంత్‌ నవ్వు వినగానే అర్థమైపోయింది ఆరాధ్యకి రాకేష్‌ ఆఫీసులో ఎలా వుంటాడో! అయినా అతనేం చెబుతాడో అని అతనివేపే చూసింది.
”రాకేష్‌కి పనికన్నా పనికిరాని కబుర్లు ఎక్కువ… ఆఫీసుకి సమయానికి వచ్చినా వెంటనే పనిని ప్రారంభించడు. గాసిప్‌లతో సమయాన్ని బాగా వృధా చేస్తాడు. ఆఫీసులో వున్న ఇంటర్‌నెట్‌ను కూడా సక్రమంగా ఉపయోగించుకోడు. సోషల్‌ నెట్‌వర్క్‌ మీద గంటలు గంటలు గడిపేస్తాడు. ఎప్పుడు చూసినా పర్సనల్‌ మెయిల్స్‌ చూసుకోవటం, ఫేస్‌బుక్‌, ట్విట్టర్‌లోకి వెళ్లటం చేస్తుంటాడు… ఫోన్లొస్తే చాలు సెల్‌ ఫోన్‌ని చెవి దగ్గర పట్టుకుని అలాగే కూర్చుంటాడు. అతను సరిగా పని చెయ్యడు. పక్క కూబికల్‌ అతనిని పని చెయ్యనియ్యడు. నేను చాలాసార్లు చెప్పి చూశాను. పనిని నిర్లక్ష్యం చేస్తే డెడ్‌లైన్‌ సమయానికి పూర్తి చేయలేమని… అయినా వినేవాడు కాదు. నేనిక చెప్పటం మానేశాను” అన్నాడు హేమంత్‌.
రాకేష్‌ విషయం వదిలేస్తే హేమంత్‌ మాటలు ఎవరు విన్నా ఆఫీసు వర్క్‌ను నీట్‌గా నేర్చుకుంటారు. దానికి నిదర్శనం ఆరాధ్యనే! ఆరాధ్య కూడా హేమంత్‌ తనకి రిఫరెన్స్‌ ఇచ్చాడు కాబట్టి పనిపట్ల కాన్‌సన్‌ట్రేషన్‌ పెడుతోంది. హేమంత్‌ చెప్పిన మెలకువల్ని పాటిస్తోంది.
”ఇక వెళ్దామా?” అంటూ లేచాడు హేమంత్‌.
ఆరాధ్య ”సరే!” అంటూ ఆమె కూడా లేచి హేమంత్‌తో పాటే బైక్‌ వరకు నడిచి, అతను బైక్‌ స్టార్ట్‌ చెయ్యగానే అతని వెనకాల కూర్చుంది.
ఎప్పటిలాగే వాళ్లిద్దరు మాదాపూర్‌ పెట్రోల్‌పంపు చేరుకోబోతుండగా అటువైపు నుండి అదే సమయంలో ఇంటికొస్తున్న శార్వాణి వాళ్లను చూసింది.
ఆరాధ్య శార్వాణిని చూడలేదు. ఆమె ఎప్పటిలాగే ఇంటికెళ్లింది. శార్వాణి ఆరాధ్యకన్నా ముందే ఇంటికెళ్లింది.
ఎప్పుడైనా శార్వాణి ఆఫీసు నుండి వచ్చిన ఆరాధ్యను చూడగానే నవ్వుతుంది. కాఫీ తాగమంటుంది. రీఫ్రెష్షయి రిలాక్సవమని చెబుతుంది. ప్రేమగా మాట్లాడుతుంది.
ఈరోజు అలాంటిదేం లేదు. ఆరాధ్యవైపు చూడాలంటేనే ఇష్టంలేని దానిలా అయిష్టంగా చూస్తూ ”నువ్వు మా ఇంట్లో వుండొద్దు ఆరాధ్యా! వెంటనే వెళ్లిపో! నీ సామాన్లు కూడా కొన్ని బయటపెట్టాను. ఇంకా ఏమయినా లోపల వుంటే వెళ్లి తెచ్చుకో!” అంది. ఆవిడ అటు, ఇటు కదలకుండా గోడలా అక్కడే నిలబడింది.
ఆరాధ్యకు అర్థంకాక బొమ్మలా నిలబడి దిక్కులు చూస్తోంది. ఆవిడ అలా అంటుంటే గదిలోకి వెళ్లలేకపోతోంది.
”నువ్వు గదిలోకి వెళ్లినా వెంటనే నీ సామాన్లతో బయటికిరా! అక్కడ వుండొద్దు” అంది.
ఆరాధ్య కళ్లలో నీళ్లు తిరిగాయి.
”ఆంటీ! నేనేం చేశాను? మీరు నన్నెందుకిలా అవమానించినట్లు మాట్లాడుతున్నారు?”
”మీరేమీ చెయ్యరమ్మా! అబ్బాయిల బైక్‌ల మీద మాత్రం తిరుగుతారు. జరగరానిది ఏమైనా జరిగితే మీ తల్లిదండ్రులు ఏడవరు. మామీద వచ్చి పడతారు. బాధ్యతగా చూడలేనప్పుడు మీ ఇంట్లో ఎందుకుంచుకున్నారు? అని అడుగుతారు. ఇవన్నీ మాకెందుకు చెప్పు? ఇలాంటి తలనొప్పులు మాకు అవసరమా?” అంది.
శార్వాణి మాటలు ఇప్పుడు పూర్తిగా అర్థమయ్యాయి ఆరాధ్యకి…
”ఆంటీ! నేనూ, అతనూ ప్రేమించుకున్నాం. పెళ్లి చేసుకోవాలనుకుంటున్నాం. ఇంట్లో చెప్పాలని వెయిట్‌ చేస్తున్నాం. అంతవరకు మీరు కూడా కొంచెం ఓపిక పట్టండి. ఈ విషయంలో నేను హామీ ఇస్తాను” అంది.
”చాలు చాలు నీ హామీలు. జాబ్‌ ఇప్పిస్తాను హైదరాబాదు రమ్మని హ్యాండిచ్చిన ఆ రాకేష్‌ని నువ్వు నమ్మి అతని బైక్‌ మీద తిరుగుతావేమో కాని నేను నమ్మను. నువ్వతని మాయలో మళ్లీ పడిపోయావు. నీ కర్మ” అంది.
”ఆంటీ! ఇతను రాకేష్‌ కాదు. ఇతను వేరే!” అని ఆరాధ్య హేమంత్‌ గురించి చెప్పబోయేంతలో ఉపేంద్ర వచ్చాడు.
”వాళ్లను అలా చూసి ఏంటీ మీ ఇద్దరేదో ఘర్షణ పడుతున్నట్లున్నారు? ఏం జరిగింది?” అని అడిగాడు.
ఏం జరిగిందో శార్వాణి చెప్పింది.
”ఈ ఒక్కసారికి వార్నింగ్‌ ఇచ్చి వదిలెయ్‌! ఇంకెవరి బైక్‌లు ఎక్కదులే!” అన్నాడు ఉపేంద్ర.
ఆ… ఇదేంటి వీళ్లు నన్నిలా అనుకుంటున్నారు అని నివ్వెరపోతోంది ఆరాధ్య. ఏదో చెప్పబోయింది.
”నువ్వింకేం చెప్పకు. మా ఆయన డబ్బు మనిషి. నెలనెల నువ్విచ్చే డబ్బుల కోసం ఆయన అలాగే అంటారు. నేను మాత్రం నిన్ను ఉండనివ్వను. ఇప్పుడే వెళ్లిపో! వెళ్తావా? వెళ్లవా?” అంది కోపంగా!
ఆరాధ్య ఇంకేం మాట్లాడలేదు. రోషంగా గదిలోకి వెళ్లింది. వెంటనే తన సామాన్లతో బయటకొచ్చింది.
రోడ్డు మీదకొచ్చి నిలబడి హేమంత్‌కి కాల్‌ చేసింది.
”హేమంత్‌! ఆంటీ నన్ను ఇంట్లోంచి వెళ్లగొట్టారు. ఇప్పుడు నా పరిస్థితేంటి?” అంటూ జరిగింది మొత్తం చెప్పింది.
అంతా విని ”ఏం కాదు. నువ్వేం కంగారు పడకు. నువ్వెక్కడున్నావో చెప్పు” అన్నాడు హేమంత్‌.
చుట్టూ చూసి ఆమె ప్రస్తుతం ఎక్కడున్నదో చెప్పింది.
”అక్కడే వుండు. నేనొస్తున్నా…” అంటూ వెంటనే షార్ట్‌లోంచి డ్రస్‌లోకి మారి ఇంట్లోంచి బయటకొచ్చాడు. బైక్‌ మీద కూర్చుని బైక్‌ను ఎప్పుడూ పోనంత స్పీడ్‌గా పోనిచ్చాడు. అతను పోతున్న వేగానికి  ఒత్తుగా వున్న అతని క్రాప్‌ పట్టుకుచ్చులా వెనక్కి ఫోల్డయి గాలి తాకిడికి చెదిరిపోతోంది. చూపులు అతి చురుగ్గా రోడ్డుమీద కదులుతున్నాయి. అతనంత స్పీడ్‌గా బైక్‌ను నడుపుతున్నా ఆమెతో ఫోన్లో మాట్లాడుతూనే వెళ్లాడు.
బైక్‌ దిగి ఆమె దగ్గరకి వెళ్లాడు… ఈ కొద్ది సమయంలోనే ఆమె పడిన మానసిక వత్తిడి ఆమె ముఖంలో కన్పించింది.
ఆమె భుజాల చుట్టూ చేయివేసి ”ఏయ్‌! పిచ్చీ! ఎందుకలా ఫీలవుతావు? నేనున్నాను కదా!” అంటూ ఆమె తలను గుండెలకు అదుముకున్నాడు…
ఆమె ఒక్కక్షణం మౌనంగా ఒదిగి ఆ తర్వాత సున్నితంగా అతని చేతిని విడిపించుకొని ”ఇప్పుడు ఎక్కడికి వెళ్దాం హేమంత్‌?” అంది.
అతను వెంటనే ఆమె బ్యాగ్‌ను బైక్‌ మీద పెట్టుకొని
”ఎక్కు. వెళ్దాం!” అన్నాడు.
ఆమె బైక్‌ ఎక్కగానే బైక్‌ స్టార్ట్‌ చేసి, ఆమె పని చేస్తున్న ఆఫీసుకి దగ్గర్లో వున్న లేడీస్‌ హాస్టల్లోకి తీసికెళ్లాడు.
హాస్టల్‌ వార్డెన్‌తో మాట్లాడి ఆరాధ్యను అందులో జాయిన్‌ చేశాడు.
జాయిన్‌ చేసి బయటకొస్తుంటే ”ఒక్క నిముషం హేమంత్‌!” అంటూ వెనక నుండి పిలిచింది ఆరాధ్య.
గేటు వరకు వెళ్లిన హేమంత్‌ తిరిగి చూసి ”ఏమైనా కావాలా? చెప్పు తెచ్చిచ్చి వెళ్తాను” అన్నాడు.
”వద్దు హేమంత్‌!” అంది
”మరింకేంటి? ఎందుకు పిలిచావో చెప్పు?” అన్నాడు.
”చెప్పాలి. లేకుంటే నా మనసులో నేను ఏమనుకుంటున్నానో నీకెలా తెలియాలి?” అంది.
”అంటే! ఇంకా మనం ఒకరి గురించి ఒకరం తెలుసుకునే స్టేజిలోనే వున్నామంటావా?”
”ఛ…ఛ అది కాదు హేమంత్‌! మా వాళ్లెవరూ దగ్గర లేకపోయినా అంతకన్నా ఎక్కువ కేర్‌గా నన్ను చూసుకుంటున్నావు. అది చెప్పాలనే పిలిచాను… నాకు మా మమ్మీ, డాడీలకన్నా, మా బాబాయిలు, పిన్నిల కన్నా నువ్వే ఎక్కువగా అన్పిస్తున్నావు. నిజం హేమంత్‌!” అంది నవ్వి.
ఆమె చాలా ఓపెన్‌గా మాట్లాడుతున్నట్లు ఆమె పెదవులు చాలా స్థిరంగా కదులుతున్నాయి. ఆ పెదవుల మధ్యలో వెన్నెల మెరిసినట్లు లేలేతగా కన్పిస్తున్న ఆ నవ్వునే చూస్తూ ”థాంక్యూ! అవసరమైతే కాల్‌ చెయ్యి ఆరాధ్యా!” అంటూ వెళ్లిపోయాడు హేమంత్‌.
అక్కడే నిలబడి చాలాసేపు అతను వెళ్తున్న వేపే చూసింది ఆరాధ్య.
ఒక మనిషి కోసం ఇంకో మనిషి పడే తపన, తాపత్రయం అంటే అదే!
 
* * * * *
 
హేమంత్‌, ఆరాధ్యను పెళ్లి చేసుకోవాలనుకున్నాడు. ఆ విషయం హేమంత్‌ తన స్నేహితులతో కూడా చెప్పుకున్నాడు. ”హ్యాపీరా!” అంటూ హేమంత్‌ని హగ్‌ చేసుకొని తమ సంతోషాన్ని తెలియచేశారు.
ఆరాధ్య ఇంట్లో చెప్పింది ”నేను హేమంత్‌ని పెళ్లి చేసుకుంటా” అని… పెళ్లిళ్ల పేరయ్యలు చూపించిన ఫోటోలు, నెట్‌లో చూసిన ఫోటోలకంటే హేమంత్‌ ఫోటోనే వాళ్లకి బాగా నచ్చింది. హైటు, వెయిట్‌, రంగు, చదువు, ఉద్యోగం అన్నీ నచ్చాయి. నచ్చనివి కొన్ని వున్నాయి. అందుకే ఆరాధ్య చెప్పగానే తటపటాయించారు. ఆ తర్వాత ఆరాధ్య వాళ్లను ఒప్పించటానికి చాలా కష్టపడింది. నొప్పించకుండా కొంత జాగ్రత్తపడింది. వాళ్లు పెళ్లి ఎలా జరిపించాలనుకుంటున్నారో, దానికి హేమంత్‌ ఏమంటాడో ఏమో ఒకసారి అతనితో మాట్లాడి ఏ విషయం అయినా మాతో చెప్పమన్నారు శాంతారాం, రమాదేవి.
”అతనితో మీరే మాట్లాడవచ్చు కదా?” అంది ఆరాధ్య.
”ఇది మన బంధువుల సంబంధం అయితే వాళ్ల తల్లిదండ్రులతో, వాళ్లవైపు పెద్దవాళ్లతో మాట్లాడేవాళ్లం. ఇప్పుడు అతనివైపు ఎవరూ లేరంటున్నావు కదా! పైగా ప్రేమించానంటున్నావు. నీ మాటకు విలువ ఇచ్చి ఈ పెళ్లికి ఒప్పుకుంటున్నాం. ఏది మాట్లాడినా మా మాటగా నువ్వే అతనితో మాట్లాడు. అవసరాన్ని బట్టి మేముకూడా మాట్లాడతాం!” అన్నారు.
ఆరాధ్య ఏం మాట్లాడలేదు. ప్రస్తుత పరిస్థితులను దృష్టిలో పెట్టుకొని ఈ పెళ్లి జరిగితే చాలనుకుంది. అసలే హేమంత్‌ చాలా సెన్సిటివ్‌గా వుంటాడు. ఎంత సెన్సిటివ్‌గా ఉంటాడో అంత షార్ట్‌టెంపర్‌. అతనితో ఏది మాట్లాడబోయి ఏది మాట్లాడినా ఇబ్బంది అవుతుంది. చివరకు తన పెళ్లి ఆగిపోతుంది. మెంటల్‌గా ఇతన్నే పెళ్లి చేసుకోవాలని ఫిక్సయిపోయాక మరొకరిని పెళ్లి చేసుకొని లైఫ్‌ని కంటిన్యూ చెయ్యలేదు. ఈరోజుల్లో నచ్చినవాళ్లని ప్రేమించి పెళ్లి చేసుకోలేక బాధపడుతున్నవాళ్లే ఎక్కువగా వున్నారు. దానికి ప్రధాన కారణం తల్లిదండ్రులు. ఏదో పిల్లలు ప్రేమించుకున్నారులే పెళ్లిచేసేద్దామనుకోరు. కాబట్టి ప్రతిచోట మామాటే నెగ్గాలనుకుంటారు. ప్రేమ గురించి అసలు ఆలోచించరు. పైగా ప్రేమ మాట వింటేనే అంతెత్తున ఎగురుతారు. అలాంటప్పుడు తనకు ఈమాత్రం ఛాయిస్‌ దొరకటం ఎటుచూసినా ప్లస్‌పాయింటే అన్పించింది.
ఆఫీసు అవర్స్‌ అయ్యాక లిఫ్ట్‌లో ”హేమంత్‌! మన పెళ్లి గురించి మా ఇంట్లోవాళ్లు ఏమన్నారో నేను నీతో మాట్లాడాలి” అంది.
”సరే! అటువెళ్లి ఓ రెస్టారెంట్‌లో కూర్చుందాం! కాఫీ తాగుతూ మాట్లాడుకుందాం! రిలాక్స్‌డ్‌గా వుంటుంది” అన్నాడు. వాళ్ల వెంట లిఫ్ట్‌లో కాశిరెడ్డి కూడా వున్నాడు. ”నేను రూంకెళ్తాను హేం!” అంటూ లిఫ్ట్‌ డోర్‌ తెరుచుకోగానే బయటకెళ్తూ అన్నాడు కాశిరెడ్డి.
”మీరు కూడా మాతో రండి అన్నయ్యా!” అంటూ కాశిరెడ్డిని పిలిచింది ఆరాధ్య.
”ఓ.కె.” అంటూ కాశిరెడ్డి కూడా వాళ్లతోపాటు రెస్టారెంట్‌కి వెళ్లాడు. ముగ్గురు ఓచోట కూర్చున్నారు. ఎవరికివాళ్లు చాలా ప్రశాంతంగా వున్నారు.
ఆరాధ్య తనకి ఎదురుగా కూర్చుని వున్న హేమంత్‌ని, కాశిరెడ్డిని చూస్తూ మాటలు ఎలా మొదలు పెట్టాలా అని ఆలోచిస్తోంది.
”మాట్లాడు ఆరాధ్యా! మీ ఇంట్లో ఏమన్నారు?” అడిగాడు హేమంత్‌.
”మన పెళ్లికి ఒప్పుకున్నారు హేమంత్‌! పెళ్లి వాళ్లే చేస్తామన్నారు. నువ్వు రిసెప్షన్‌ చేస్తే సరిపోతుంది” అంది.
హేమంత్‌ తనలో కలిగిన ఉలికిపాటును అణచుకోలేక ”రిసెప్షనా?” అన్నాడు.
”మరి నువ్వు పెళ్లి చేస్తే మావాళ్లు రిసెప్షన్‌ పెట్టుకుంటారు. కానీ మా వంశ ఆచారం ప్రకారం పెళ్లి అమ్మాయి ఇంట్లోనే జరగాలి. అలాగే జరగనివ్వండి! మావాళ్లకి కూడా ఆ అసంతృప్తి లేకుండా వుంటుంది” అంది.
”మీరు పెళ్లి చెయ్యటం, నేను రిసెప్షన్‌ చెయ్యటం ఈ రెండు పద్ధతులు నాకు ఇష్టం లేదు. ఎందుకంటే నాకు రిజిష్టర్‌ మేరేజ్‌ చేసుకోవాలని వుంది. అలాగే ఫిక్సయిపోయాను” అన్నాడు హేమంత్‌.
”మా నాన్న ఒక్కడే కాదు ఆయనకు ఇద్దరు తమ్ముళ్లు వున్నారు. వాళ్లు చిన్నచిన్న బంగారు షాపులు పెట్టుకొని మా వూరిలోనే స్థిరపడిపోయారు. రిజిష్టర్‌ మేరేజ్‌కి వాళ్లెవరూ ఒప్పుకోరు. రేపు మనిద్దరి మధ్యన ఏం జరిగినా రిజిష్టర్‌ మేరేజ్‌ చేసుకున్నందువల్లనే ఇలా జరిగింది. పెద్దవాళ్ల దీవెనలా! పాడా అంటారు. అయినా పెళ్లి అనేది గ్రాండ్‌గా చేసుకోవాలి కాని రిజిష్టర్‌ మేరేజ్‌ ఎవరైనా చేసుకుంటారా?” అంది ఆరాధ్య.
”నేను చేసుకుంటాను. దానికో డేట్‌ని కూడా ఫిక్స్‌ చేసుకున్నాను. 12-12-2012. ఆ డేట్‌ అంటే నాకు చాలా ఇష్టం. ఆ డేట్‌ కోసమే చాలాకాలంగా ఎదురుచూస్తున్నాను. అలాంటి అంకెలు పది సంవత్సరాలకోసారి మాత్రమే వస్తాయి. మన పెళ్లి రిజిష్టర్‌ ఆఫీసులో ఆరోజే జరగాలి”
నవ్వింది ఆరాధ్య ”ఇదే విషయంపై పెళ్లిళ్ల పేరయ్య మాట్లాడటం విన్నాను హేమంత్‌! అంకెల గారడి తప్పితే అంత ప్రాధాన్యతేం లేదట 12-12-12 డేట్‌కి… జన్మ, నామ, నక్షత్రాలకి అనుగుణంగా కాకతాళీయంగా ముహూర్తాలు కుదిరితే తప్పులేదు కాని పట్టుబట్టి మూడు పన్నెండ్లు మీద మోజుతో పెళ్లి ముహూర్తాలు పెట్టుకోవడం అంత శ్రేయస్కరం కాదట. అయినా రిజిష్టర్‌ మేరేజ్‌ చేసుకోవటానికి మనమేమైనా అనాధలమా!”
ఏమాత్రం ఆలోచించకుండా ”నేను అనాధనే!” అన్నాడు హేమంత్‌.
స్టన్నయి చూశారు కాశిరెడ్డి, ఆరాధ్య.
ఒకసారి ఆరాధ్య అతని వివరాలు అడిగితే ”నాకు ఎవరున్నారో, ఎవరు లేరో తెలియదు కాని నా చిన్నప్పటి నుండే నేనెవరికి టచ్‌లో లేను” అన్నాడు కాని ఇలా అనాధనని చెప్పలేదు. కాశిరెడ్డికి కూడా అంతే తెలుసు. ఇప్పుడేంటి ఈ ట్విస్ట్‌? హేమంత్‌ ఎందుకలా మాట్లాడుతున్నాడు? అబద్దాలు చెప్పే మనిషికూడా కాదు.
”మీరు అనాధ అని నాకెప్పుడూ చెప్పలేదేం?” అంది ఆరాధ్య.
”ఇప్పుడేంటి అయితే! నేను అనాధనని చెబితే నాకు నిన్ను ఇవ్వరని అందరూ వున్నారని అబద్దం చెప్పాననుకుంటున్నావా?”
”అలా అని నేను అనడంలేదు”
”నువ్వెలా అన్నా జరిగేది రిజిష్టర్‌ పెళ్లే!”
”రిజిష్టర్‌ మేరేజ్‌కి నేను ఒప్పుకోను. మావాళ్లు గొడవ చేస్తారు”
”అయితే గుడిలో చేసుకుందాం!” అన్నాడు హేమంత్‌.
”అది కూడా ఒప్పుకోరు. అలా చేసుకుంటే మా బంధువులు మా గురించి బ్యాడ్‌గా అనుకుంటారు. దిక్కులేనివాళ్లు, లేచిపోయిన వాళ్లు, లేదంటే రెండోపెళ్లి, మూడోపెళ్లి వాళ్లు చేసుకున్నట్లు గుడిలో పెళ్లేంటి అంటారు. ఒకవేళ మనం అలా చేసుకున్నా కళ్యాణమంటపంలో పెళ్లిచేస్తే వచ్చిన వాళ్లకి అన్నం పెట్టవలసి వస్తుందని నలుగుర్ని వెంటేసుకొచ్చి గుళ్లో పెళ్లి చేసుకున్నారని చూసేవాళ్లు మావాళ్లని తిట్టిపోస్తారు. చీప్‌గా చూస్తారు. అది మీకు ఇష్టమా?”
”ఇష్టమా! అంటే పరిస్థితులను దృష్టిలో వుంచుకొని ఏదైనా ఆలోచించాలిగా! అతిగా ఆలోచిస్తే అబాసుపాలయ్యేది నేనే ఆరాధ్యా!”
”అంతపెద్ద డైలాగులెందుకు? మావాళ్లు పెళ్లిచేస్తారు. అదీ శాస్త్రోక్తంగా! ఒప్పుకోండి! చాలు”
”మీవాళ్లు శాస్త్రోకంగా పెళ్లిచేస్తే నేనిక్కడ రిసెప్షన్‌ పెట్టుకోవాలి. రిసెప్షన్‌ అంటే మాటలు కాదు. నాకు చేసేవాళ్లు ఎవరున్నారని… దేనికైనా నేనే తిరిగి చేసుకోవాల్సి వస్తుంది. పెళ్లికొడుకును చేశాక బయట తిరగకూడదని నువ్వే అన్నావ్‌! మరెవరు తిరిగి చెయ్యాలి?” అన్నాడు.
హేమంత్‌ వైపు ఒకరకంగా చూసింది ఆరాధ్య. ఆ చూపులు బాగాలేవు. హర్టయ్యాడు హేమంత్‌.
”ఇదేం గోలరా కాశిరెడ్డీ! అసలు నాకీ పెళ్లొద్దు. ఏం వద్దు. నన్నిలాగే వుండనివ్వు. ప్రతిదీ వాళ్ల ఇష్టమేనా! నా ఇష్టం ఏం వుండదా? దీన్ని ఏమంటూ ప్రేమించానోగాని అన్నీ కష్టాలే నాకు. హాయిగా ఒక్కరోజు కూడా వున్నది లేదు” అన్నాడు.
ఆరాధ్య ఏం మాట్లాడలేదు. హేమంత్‌నే చూస్తూ అలాగే కూర్చుంది.
కాశిరెడ్డి ”కూల్‌, కూల్‌” అంటూ హేమంత్‌ భుజం పట్టుకున్నాడు.
”అరే! పెళ్లంటే పెద్దవాళ్లు కావాలి. బంధువులు కావాలి. ముందుకొచ్చి ప్రేమతో పెళ్ళి సాంగ్యాలు చేసేవాళ్లు కావాలి అంటే ఎంత చెప్పినా అర్థం చేసుకోదేం! మంత్రాలు, అక్షింతలు, బాజాలు కావాలని నాకు మాత్రం లేదా? మన స్నేహితుల పెళ్లిళ్లు ఎన్ని చూడలేదు నేను! నాక్కూడా నా పెళ్లిలో అందరిలాగే నలుగు పెట్టించుకోవాలని, తలంటి మంగళ స్నానాలు చేయించుకోవాలని, పెళ్లికొడుకును చేశాక బాసింగాలు కట్టించుకోవాలని, ముహూర్తం టైంకు జిలకర బెల్లం నెత్తిన పెట్టించుకోవాలని, తాళికట్టి, తలంబ్రాలు పోయాలని వుంది. ఇంతెందుకు పురోహితుడు పెళ్లికూతుర్ని, పెళ్లి కొడుకును కళ్యాణమంటపం లోంచి బయటకి తీసికెళ్లి అరుంధతీ నక్షత్రాన్ని చూపించేంత వరకు ఏమేమి చేస్తారో అవన్నీ నాక్కూడా చేయించుకోవాలని వుంది. కానీ నాకు అవన్నీ చేసేవాళ్లు లేరురా!” అన్నాడు బాధగా.
”సరే! మీకు ఎవరూ లేరని అవన్నీ వదులుకుంటున్నారు. నాకు అందరూ వున్నారు. నేనెందుకు వదులు కోవాలి? పెళ్లేమైనా రెండుసార్లు, మూడుసార్లు చేసుకుంటారా? జీవితంలో ఒక్కసారేగా? మీరే చెప్పండి అన్నయ్యా! ఈయనకు ఎలా చెబితే అర్థమవుతుందో!” అంది ఆరాధ్య వెంటనే కాశిరెడ్డివైపు చూస్తూ.
”కాశీ! నువ్వేం మాట్లాడకు” అన్నాడు హేమంత్‌.
కాశిరెడ్డికి వాళ్లను చూస్తుంటే ఏం మాట్లాడాలో అర్థం కావడం లేదు. అయోమయంగా వుంది. వీళ్లేంటి పెళ్లి గురించి ఇంతగా చర్చించుకుంటున్నారు? ఇది చర్చ కూడా కాదు. వాదన. అని మనసులో అనుకున్నాడు.
”హేం! నేనోమాట చెప్పనా? వింటావా?” అడిగాడు.
”చెప్పు! వింటాను” అన్నాడు హేమంత్‌.
”మీ ఇద్దరు ఒకటి కావాలనుకున్నప్పుడు వెళ్లేదారి కూడా ఒకటి కావాలి. అలాగే మాటకూడా! రెండు మాటలు ఎప్పుడైనా రెండు లోకాలను సృష్టిస్తాయి. అలా వద్దు. రిజిష్టర్‌ మ్యారేజికి వాళ్లు ఒప్పుకోవటం లేదు కాబట్టి నీక్కూడా శాస్త్రోక్తంగా చేసుకోవడం ఇష్టమే కాబట్టి అలాగే కానీయ్‌!” అన్నాడు.
”నీకేమైనా పిచ్చారా! నువ్వుకూడా అలాగే మాట్లాడుతున్నావ్‌” అన్నాడు కోపంగా హేమంత్‌.
”పిచ్చికాదు. నువ్వెందుకిలా మాట్లాడుతున్నావో నాకు అర్థమైంది హేం! నీవైపున పెద్దవాళ్లెవరూ లేరనేగా! నేను మా అమ్మా, నాన్నలతో మాట్లాడతాను. నీ తరుఫున మా అమ్మా, నాన్న వచ్చి నీ పెళ్లి జరిపిస్తారు. చాలా! ఇక ఆరాధ్య చెప్పినట్లు విను” అన్నాడు.
కాశిరెడ్డిని మనసులోనే మెచ్చుకుంది ఆరాధ్య.
హేమంత్‌ కళ్లు అప్రయత్నంగానే చెమర్చాయి.
”వాళ్లకెందుకు శ్రమ?” అన్నాడు హేమంత్‌.
”ఇది శ్రమ కాదు. శుభకార్యం. మా ఇంట్లో మా ఇద్దరన్నయ్యల పెళ్లిళ్లు జరిగాయి కాబట్టి ఇదేమంత కొత్తకాదు. మేమందరం హ్యాపీగా పాల్గొంటాం. ఇంకా మనవైపున మన ఫ్రెండ్స్‌ వున్నారు. అందర్నీ పిలుద్దాం! రిసెప్షన్‌ గురించి కూడా నువ్వేం కంగారు పడనవసరం లేదు. పదిరోజులు ముందుగానే ఆర్డరిద్దాం?” అన్నాడు.
హేమంత్‌ మాట్లాడలేదు.
ఏ విషయం చెప్పు అన్నట్లు హేమంత్‌వైపు చూసింది ఆరాధ్య.
ఆరాధ్యను చూస్తుంటే… అతను అనుకున్నట్లు ఆమె రిజిష్టర్‌ మ్యారేజ్‌కి ఒప్పుకునేలాలేదు.
”హేం! నువ్వింకేం ఆలోచించకు. పెళ్లి వాళ్లను చెయ్యనియ్యి. ఇక్కడికి వచ్చాక రిసెప్షన్‌ మనం చేసుకుందాం! రిసెప్షన్‌ విషయంలో నాకో ఐడియా వుంది. అన్నయ్యల పెళ్లిళ్లప్పుడు అరేంజ్‌మెంట్స్‌ అన్నీ దగ్గరుండి చూసిందంతా నేనే! మనం ఒక్క రిసెప్షన్‌ హాల్‌కి ఆర్డరిస్తే చాలు అందులోనే మ్యూజిక్‌, ఎ.సి. పవర్‌ ఫ్రీ వుంటుంది. మీ ఇద్దరు కూర్చోటానికి మహరాజా ఛైర్స్‌కి, స్టేజ్‌డెకరేషన్‌కి విడిగా ఆర్డర్‌ ఇవ్వాల్సి వుంటుంది. ఫుడ్‌ సెక్షన్‌ సపరేటుగా వుంటుంది. ఒక కారును ఆరోజంతా మనతోనే వుంచుకుందాం! ఓ.కేనా!” అన్నాడు.
హేమంత్‌ కాశిరెడ్డి చేయిని గట్టిగా, అప్యాయంగా పట్టుకొని ”ఓ.కే!” అన్నాడు. ”ఇప్పుడైనా నవ్వుతావా!” అన్నట్లు ఆరాధ్యవైపు చూశాడు.
ఆరాధ్య నవ్వీ నవ్వనట్లు ఓ నవ్వు నవ్వింది.
ముగ్గురు కలిసి కాఫీ తాగారు. కాశిరెడ్డి, హేమంత్‌ వాళ్ల రూంకెళ్లారు. ఆరాధ్య తనుండే హాస్టల్‌కి వెళ్లింది.
 
* * * * *
 
తెల్లవారే హైదరాబాదు పక్కన ఓ పల్లెటూరులో వుంటున్న తన తల్లిదండ్రుల దగ్గరకి వెళ్లి హేమంత్‌ పెళ్లి గురించి చెప్పాడు కాశిరెడ్డి.
కాశిరెడ్డి తల్లి కళ్యాణమ్మ, తండ్రి శ్రీనివాసరెడ్డి హేమంత్‌ పెళ్లిని దగ్గరుండి చెయ్యటానికి అంగీకరించారు. హేమంత్‌తో మాట్లాడారు. హేమంత్‌ కూడా వాళ్లతో చక్కగా, ప్రేమగా మాట్లాడాడు.
”హేమంత్‌! నువ్విక నీ స్నేహితులతో కలిసి రూంలో వుండొద్దు. మీ ఇద్దరు వర్క్‌ చేస్తున్న ఆఫీసుకి దగ్గర్లో ఓ ఇల్లు అద్దెకు తీసుకో! పెళ్లికి ముందే నువ్వా ఇంట్లోకి మారితే పెళ్లికూడా ఆ ఇంట్లో వుండే చేసుకోవచ్చు” అంటూ సలహా ఇచ్చింది కళ్యాణమ్మ.
”అలాగే ఆంటీ!” అన్నాడు హేమంత్‌.
”అంతేకాదు హేమంత్‌! నీకు మాతో ఎప్పుడు అవసరం అన్పిస్తే అప్పుడు కాల్‌ చెయ్యి. వచ్చి వెళ్తాము. పెళ్లికి రెండురోజుల ముందు నుండి నీ దగ్గరే వుంటాము. నువ్వేం టెన్షన్‌ పడకు. ఈలోపల అన్ని పనులు కాశిరెడ్డి చూసుకుంటాడు” అని ధైర్యం చెప్పింది.
ఆ క్షణం నుండి ఆమె ఎలా చెబితే అలా చెయ్యాలనుకున్నాడు హేమంత్‌. ఆమె అతనికి ఆంటీలా అన్పించటం లేదు. అమ్మలాగే అన్పిస్తోంది. ఆమెకూడా ”హేమంత్‌! నిన్ను మా కాశిరెడ్డిలాగే అనుకుంటున్నాం. మా దగ్గర పరాయివాడిలా వుండొద్దు” అంది.
సంతోషపడ్డాడు హేమంత్‌.
హేమంత్‌, ఆరాధ్యల కోసం పెళ్లికి ముందే ఓ ఇంటిని అద్దెకు తీసుకున్నారు. రెండు బెడ్‌రూంలు, ఒక హాలు, పూజగది, కిచెన్‌, బయట బాల్కనీ వుంది. కళ్యాణమ్మ ఆ ఇల్లంతా తిరిగి చూసి ”చూడటానికి ఇల్లు బాగుంది. కానీ మీ ఇద్దరికి సింగిల్‌ బెడ్‌రూం ఒక్కటి వుండి, చిన్న హాలు, కిచెన్‌ వున్నా సరిపోయేది. సింపుల్‌గా వుండేది. వర్క్‌కూడా తక్కువగా వుండేది. ఇప్పుడు అంత చిన్నగా ఎవరూ కట్టడం లేదు. డబుల్‌ బెడ్‌రూమ్స్‌ లేని అపార్ట్‌మెంటే లేదు” అంది.
హేమంత్‌, కాశిరెడ్డి ఆమె మాటలు వింటూ ఆమెతోనే వున్నారు.
ఎరుపు అంచున్న పసుపుపచ్చని పట్టుచీరలో వున్న కళ్యాణమ్మ నుదుటబొట్టు, పాపిటలో సింధూరం పెట్టుకొని లక్ష్మీదేవిలా వుంది. ఆమె ఇల్లంతా తిరుగుతుంటే తన తల్లి ఉంటే ఇలాగే తిరిగేదేమో అనుకున్నాడు మనసులో హేమంత్‌.
కళ్యాణమ్మ పూజగదిలో దేవుని పటాలు పెట్టి దీపాలు వెలిగించి హేమంత్‌ చేత కొబ్బరికాయ కొట్టించింది. స్టౌమీద ఇత్తడిగిన్నె పెట్టి పాలు పొంగించింది. వాళ్లిద్దరికి పాలు ఇచ్చి ఆమెకూడా తాగింది.
”ఇక నేను వెళ్తాను హేమంత్‌! నీ సామాన్లన్నీ ఈరోజే ఈ ఇంట్లోకి మార్చుకో! ఈరోజు నుండి ఈ ఇంట్లోనే వుండు” అంది.
”అలాగే ఆంటీ!” అన్నాడు హేమంత్‌.
శ్రీనివాసరెడ్డి కళ్యాణమ్మతో రాలేదు. ఆయనది ఫైనాన్స్‌ బిజినెస్‌. ఎప్పుడు చూసినా బిజీగానే వుంటాడు. ఎంత బిజీగా వున్నా కాశిరెడ్డి దగ్గరకు మాత్రం రాకుండా వుండడు. వచ్చేటప్పుడు కళ్యాణమ్మచేత స్వయంగా పచ్చళ్లు, పొడులు, సున్నుండలు చేయించుకొస్తుంటాడు. నెయ్యి అంటే కాశిరెడ్డికి ఇష్టమని దాన్నెప్పుడూ మరచిపోడు. ఎప్పుడు వచ్చినా కాశిరెడ్డి స్నేహితులతో ప్రేమగా మాట్లాడి వెళ్తుంటాడు. అంతేకాదు ”ఇవన్నీ మీరుకూడా తినండి! కాశిరెడ్డి ఒక్కడేకాదు. నేను వస్తుంటే మీ ఆంటీ మీ అందర్ని తినమని పేరుపేరునా గుర్తుచేసి చెప్పింది” అని ఆప్యాయంగా చెబుతాడు. వాళ్ల దృష్టిలో అంకుల్‌, ఆంటీ చాలా మంచివాళ్లు. ఫాస్ట్‌ఫుడ్‌కన్నా కళ్యాణమ్మ పంపిన పిండివంటల్నే వాళ్లు బాగా ఇష్టపడుతూ తింటారు.
వీకెండ్స్‌లో కాశిరెడ్డి తప్పకుండా ఊరెళ్లి వస్తుంటాడు. అప్పుడప్పుడు హేమంత్‌ని కూడా తీసికెళ్తుంటాడు. హేమంత్‌ని చూస్తుంటే వాళ్లకి పరాయివాడిలా అన్పించడు. అతని మాటతీరు, చూపించే ప్రేమ, ప్రవర్తన ఇవన్నీ వాళ్లకి బాగా నచ్చుతాయి. అందుకే కళ్యాణమ్మ ”హేమంత్‌ పెళ్లికి పెద్దలం మనమేనండీ!” అని అన్నప్పుడు శ్రీనివాసరెడ్డి ”తప్పకుండా కళ్యాణీ!” అని సంతోషంగా ఒప్పుకున్నాడు.
”కానీ మనిద్దరం కలిసి ఎప్పుడెప్పుడు వెళ్లాల్సి వస్తుందో ముందుగా చెబితే ఆ డేట్స్‌ని నేను నా డైరీలో నోట్‌ చేసుకుంటాను. మిస్‌కాకుండా వుంటాను” అన్నాడు.
భర్త గురించి ఆమెకు తెలుసు కాబట్టి నవ్వి ”అలాగేనండీ! ప్రస్తుతం హేమంత్‌ కోసం తీసుకున్న ఇంట్లో పాలు పొంగించాలి. మీరు అవసరం లేదు. నేనొక్కదాన్నే వెళ్లి వస్తాను” అంటూ డ్రైవర్ని తీసుకొని వచ్చింది.
కాశిరెడ్డి హుషారుగా అటుఇటు చూసి ”ఈ వాతావరణం చూస్తుంటే మన హేమంత్‌ ఇప్పటినుండే ఒక ఇంటివాడయ్యాడనిపిస్తోంది మమ్మీ!” అన్నాడు.
ఆమె నవ్వింది. అక్కడే కూర్చుని వున్న హేమంత్‌ మాత్రం నవ్వలేదు. ఏదో ఆలోచిస్తున్నాడు. అతనెందు కంతగా ఆలోచిస్తున్నాడో అర్థం కాలేదు.
కళ్యాణమ్మ కాశిరెడ్డి వైపు చూసి ”ఏదైనా హోటల్‌కెళ్లి డ్రైవర్ని టిఫిన్‌ తినేసి రమ్మని చెప్పు కాశీ! నేను హేమంత్‌తో మాట్లాడాలి” అంటూ కాశీని బయటకు పంపింది.
కాశిరెడ్డి ఆ పని చూసి వెంటనే లోపలికి వచ్చి తల్లి పక్కనే కూర్చున్నాడు.
తల్లి పక్కన కూర్చున్న కాశిరెడ్డిని చూడగానే తన తల్లి గుర్తొచ్చింది హేమంత్‌కి… ఈమధ్యన హేమంత్‌ని వాళ్ల అమ్మ జ్ఞాపకాలు ఎక్కువగా వెంటాడుతున్నాయి. ఆమె ఇప్పుడు ఎక్కడుందో! ఏం చేస్తుందో! అసలు వుందో లేదో తెలియదు. ఎన్నో రోజులు, సంవత్సరాలు కాలగర్భంలో కలిసిపోయినా అమ్మను మరచిపోలేక పోతున్నాడు. అమ్మ దగ్గర తనున్నది ఆరు సంవత్సరాల వయసు వచ్చేంత వరకే అయినా అమ్మ ప్రేమను ఏడు జన్మలకి సరిపడా చవిచూశాడు. అమ్మ ప్రేమలో వుండే స్వచ్ఛతను, గాఢతను దగ్గరుండి అనుభవించాడు. ఇప్పుడది కావాలంటే తనకి దొరుకుతుందా? హేమంత్‌ కళ్లు అనుకోకుండానే చెమర్చాయి.
హేమంత్‌ భుజంమ్మీద చేయి వేసి ”అమ్మ గుర్తొచ్చిందా హేమంత్‌?” అని అడిగింది కళ్యాణమ్మ. ఆమెతో ఒకసారి తన బాల్యం మొత్తం చెప్పాడు. అతను చెబుతున్నది వింటున్నంతసేపు వాళ్ల అమ్మను ఊహించుకుంటూ ఆమె వ్యక్తిత్వాన్ని మెచ్చుకుంది. ఆమెకు ఎదురైన దురదృష్టకరమైన సంఘటనలకి జాలిపడింది. కన్నీళ్లు పెట్టుకుంది. ఏది ఏమైనా హేమంత్‌ అమ్మ చేసింది మంచిపనే అన్పించింది. అప్పట్లో ఆమె అలాంటి కఠోరమైన నిర్ణయం తీసుకోకుంటే ఈరోజు హేమంత్‌ అనేవాడు వుండేవాడు కాదు. ఆమె నిర్ణయం చాలా గొప్పది. అమూల్యమైనది. ఎందుకంటే ఎప్పుడైనా ఒక మొక్క భూమిని చీల్చుకుంటూ బయటకొచ్చాక దాన్ని ఎదగనివ్వాలి కాని దానికి నీరు పొయ్యాలనో చీడపడితే మందులెయ్యాలనో ఆదిలోనే చిదిమెయ్యకూడదు. అన్ని విలువలకన్నా అత్యంత విలువైనది మనిషి ప్రాణం… దాన్ని తృణప్రాయంగా చూడకూడదు. డబ్బుతో ముడిపెట్టకూడదు. డబ్బుకన్నా విలువైనది ప్రాణం. కానీ ప్రాణం నిలవాలంటే డబ్బును ఆశ్రయించాల్సిందే. కొన ఊపిరితో కొట్టుకుంటున్న ప్రాణాన్ని నిలపాలంటే ఆక్సిజన్‌ రూపంలో డబ్బే ముందుకు రావాలి. డబ్బులేకుంటే ఆక్సిజన్‌ లేదు.
”ఆంటీ!” అని పిలిచాడు హేమంత్‌.
ఆలోచిస్తున్న కళ్యాణమ్మ ఉలికిపాటుగా చూసి ”చెప్పు హేమంత్‌!” అంది.
”నా పెళ్లికి లగ్నపత్రిక రాయించాలట ఆంటీ! తాంబూలాలు మార్చుకోవాలట”
”అవును హేమంత్‌! దాన్నే నిశ్చితార్థం అంటారు. వాళ్లు వస్తే ఇక్కడే లగ్నపత్రిక రాయిద్దాం! ఇప్పుడు నీకంటూ ఓ ఇల్లుకూడా వుందిగా! అన్నీ ఇందులోనే జరిపిద్దాం! వచ్చినవాళ్లకి మర్యాదలు ఘనంగా చేద్దాం!”
”అలా వాళ్లు ఒప్పుకోవటం లేదాంటీ! వాళ్ల బంధువులంతా వాళ్ల ఊరిలోనే వున్నారట. వాళ్లంతా ఇంత దూరం రాలేరట. బంధువులందర్ని పిలుచుకొని ముహూర్తం పెట్టుకుంటే మంచిదని లగ్నపత్రిక అక్కడే రాయిద్దామంటున్నారు. నన్నే అక్కడికి రమ్మంటున్నారు” అన్నాడు.
అది ఆమెకు నచ్చకపోయినా మౌనంగా వుంది.
”మా ఆఫీసులో నేను చేస్తున్న ప్రాజెక్ట్‌ను బట్టి నాకు లీవ్‌ దొరకటం కష్టం ఆంటీ! ఆరాధ్య పరిస్థితి కూడా అలాగే వుంది. రీసెంట్‌గానే జాబ్‌లో చేరింది కాబట్టి లీవ్స్‌ వుండవు. ఈ ముహూర్తం దాటితే మళ్లీ పెళ్లి ముహూర్తాలు లేవట. ఇప్పటికే ఆలస్యం అయింది. పెళ్లి పనులకు టైం సరిపోదంటున్నారు. పసుపు కొట్టందే పెళ్లిపనులు స్టార్ట్‌ చెయ్యటానికి లేదట. లగ్నపత్రిక రాయించనిదే పసుపు కొట్టటానికి లేదట. మరి మేమిద్దరం లేకుండా లగ్నపత్రిక రాయించవచ్చా ఆంటీ?”
ఆలోచిస్తోంది కళ్యాణమ్మ.
”ఆరాధ్య బాగా ఫీలవుతోంది ఆంటీ!”
”ఎందుకు?”
”పెళ్లిబట్టలు కొనాలి, బంగారం కొనాలి. చీరల మీదకి బ్లౌజెస్‌ కుట్టించాలి. అసలే పెళ్లిళ్ల సీజన్‌. షాపింగ్‌ కూడా మనం అనుకున్నంత వేగంగా జరగదు అని ఒకటే కంగారు పెట్టేస్తోంది” అన్నాడు.
కళ్యాణమ్మ ఆరాధ్యను చూడకపోయినా ”ఆ అమ్మాయి అన్నది కరెక్ట్‌ హేమంత్‌!” అంది.
”అందుకే నేను తనకో ఐడియా ఇచ్చాను ఆంటీ! కానీ తను దానికి ఒప్పుకోవటం లేదు”
”ఏంటా ఐడియా?”
”లగ్న పత్రిక అక్కడ వాళ్ల బంధువుల సమక్షంలోనే రాయించి ఇక్కడ నాకు మెయిల్‌ పెట్టమన్నాను. తను చెప్పినట్లే వాళ్ల బంధువులకి కూడా నా తరఫున వెడ్డింగ్‌ కార్డు అందేలా ప్రింట్‌ చేయిస్తానన్నాను . అంతే    ”ఎక్కడైనా లగ్నపత్రిక మెయిల్‌ పెడతారా? అసలు ఇది పెళ్లి అనుకుంటున్నారా? కంప్యూటర్‌ వర్క్‌ అనుకుంటున్నారా?” అంటూ ఎగిరింది. ఏది మాట్లాడినా ”ఇది పెళ్లికదా! అన్నీ సవ్యంగా, శాస్త్రోక్తంగా జరగాలి కదా!” అంటుంది. ఎంతసేపు తను చెప్పినట్లే నేను వినాల్సి వస్తుంది. ఒక్కటి కూడా నా మాట ప్రకారం జరగాలని చూడటం లేదు” అన్నాడు.
ఆమె హేమంత్‌నే చూస్తూ వింటోంది.
వెంటనే కాశిరెడ్డి కల్పించుకొని ”పోనీలేరా హేం! ఇప్పటి నుండే మాట పట్టింపులు దేనికి?” అన్నాడు.
హేమంత్‌ ముఖం అదోలా పెట్టి
”నాకు పేరెంట్స్‌ లేరని తనకు ముందే చెప్పాను కదరా! అన్నీ సవ్యంగా జరగాలి. అన్నీ శాస్త్రోక్తంగా జరగాలి అంటే ఎలా? రోజూ ఫోన్లో గంటలు, గంటలు ఇదే చర్చ. అదేం అంటే ‘పెళ్లి మావాళ్లేగా చేసేది. వచ్చి తలంబ్రాలు పొయ్యడమేగా! మీకేం బాధ?’ అంటుంది. ఆ పెళ్లేదో ఇక్కడే చేసుకుంటానురా! లేకుంటే పెళ్లయ్యాక రోజుకి నాలుగుసార్లు ‘మన పెళ్లి మావాళ్లే చేశారు. మీరేం చేశారు?’ అన్నా అంటుంది” అన్నాడు.
కళ్యాణమ్మ నచ్చచెబుతూ ”వద్దు హేమంత్‌! పెళ్లి వాళ్లనే చెయ్యనియ్యి. ముందుగా రాముడు సీత దగ్గరకి వెళ్తాడు కాని సీత రాముడు దగ్గరకి వెళ్లకూడదని పెద్దలు అంటుంటే విన్నాను. పెళ్లి ఆడపిల్ల ఇంట్లోనే జరగాలి” అంది.
”నేను వద్దు అనలేదు ఆంటీ! కానీ నేనొక సాఫ్ట్‌వేర్‌ ఇంజనీర్‌ని…
వాళ్లు ఎప్పుడు రమ్మంటే అప్పుడు వెళ్లలేను. ఏది చెయ్యమంటే అది చెయ్యలేను. నా లిమిట్స్‌ నాకున్నాయి. నా ఫార్మాలిటీస్‌ నాకుంటాయి. వాటిని వాళ్లు అర్థం చేసుకోవటం లేదు. అమ్మాయికి బంగారం పెడతారట, స్థలం కొనిస్తారట. పెళ్లిచేసి ఇస్తారట. అలా అని ప్రతిదీ నేను వాళ్లను ఫాలో అవ్వాలంటే ఎలా? ఏది మాట్లాడినా నేను హర్టయ్యే విధంగానే మాట్లాడుతున్నారు. మళ్లీ మేమలా మాట్లాడలేదు అంటుంటారు. ఆరాధ్య వాళ్ల ఇంట్లోవాళ్లకి ఇచ్చినంత సపోర్టు నాకు ఇవ్వటం లేదు. ఏది మాట్లాడబోయినా ‘మీదేముంది. అంతా మావాళ్లే చూసుకుంటారు కదా! మీరేం మాట్లాడకండి’ అంటుంది. ఇలాంటి మాటలే నాకు నచ్చటంలేదు” అన్నాడు.
కళ్యాణమ్మ లేచి నిలబడింది. ఆమె ఎందుకలా నిలబడిందో ఒక్కక్షణం అర్థం కాలేదు కాశిరెడ్డికి, హేమంత్‌కి…
”కూర్చోండి ఆంటీ!” అన్నాడు హేమంత్‌ తన మాటలు ఆమెకు ఇబ్బంది కల్గించాయేమోనని కలవరపడ్డాడు.
”ఇప్పుడే వస్తాను హేమంత్‌! నువ్వు నాతోరా కాశిరెడ్డి!” అంటూ తన కొడుకును పక్కకి తీసికెళ్లింది కళ్యాణమ్మ.
”ఏంటి మమ్మీ! ఉన్నపళంగా లేచి వచ్చావు?” అడిగాడు కాశిరెడ్డి.
”నాకెందుకో ఈ సంబంధం హేమంత్‌కి కరెక్ట్‌ కాదనిపిస్తుందిరా!”
”కరక్ట్‌ అయినా కాకపోయినా తప్పదు మమ్మీ!”
”ఎందుకలా?”
”హేమంత్‌ ఆరాధ్యను ప్రేమించాడు. జాబ్‌ కూడా తన రెఫరెన్స్‌తోనే ఇప్పించాడు. నువ్వు ఆరాధ్యను చూడలేదు కాని హేమంత్‌కి తగినట్లే అందంగా వుంటుంది. అమ్మాయే కదా మనకు ముఖ్యం. వాళ్ల ఫ్యామిలీ దేముంది చెప్పు!” అన్నాడు.
ఆమె అది విని ”అది కాదు కాశీ!” అంటూ కాశిరెడ్డితో ఇంకేం మాట్లాడదలచుకోలేదు. ఇక్కడ కావలసింది లోకజ్ఞానమో! లోకరీతినో, తన అనుభవమో కాదు. పెళ్లి… అందుకే ”సరే! రా వెళ్దాం!” అంది. కాశిరెడ్డి ఆమెతో పాటు కదిలాడు. వాళ్లిద్దరు వెళ్లి ఎప్పటిలాగే హేమంత్‌ దగ్గర కూర్చున్నారు.
వాళ్లు అంత సడెన్‌గా పక్కకెందుకెళ్లి వచ్చారో హేమంత్‌కి అర్థం కాలేదు.
”హేమంత్‌! పెళ్లంటే ఏ ఒక్కరి వల్లనో, ఇద్దరి వల్లనో అయ్యేది కాదు. అలాంటప్పుడు నువ్వు సంయమనం పాటించాలి. ఎవరు చెప్పినట్లు ఎవరు విన్నారూ! ఎవరు ఎవరికి సపోర్టు చేస్తున్నారూ అన్నది కూడా ఇప్పుడు మనం ఆలోచించకూడదు. పెళ్లి ఎలా చేస్తున్నారు? వేదబ్రాహ్మణులు చెప్పిన టైంకు పెళ్లి చేస్తున్నారా? లేదా? అన్నది చూసుకోవాలి. నిశ్చితార్థానికి ఎప్పుడు రమ్మన్నారు?” అడిగింది కళ్యాణమ్మ.
”అంతకుముందు వాళ్లిచ్చిన డేట్సు నా వల్లనే డ్రాప్‌ అయ్యాయి ఆంటీ! రేపు బాగుంది. రమ్మన్నారు” అన్నాడు హేమంత్‌.
”రేపు శుక్రవారం కదా! నిశ్చితార్థం ఎలా చేస్తారు?”
”ఇప్పటికే లేటయిందని తప్పంతా నామీద పెట్టి రోజూ ఫోన్లో ఆరాధ్య ఒకటే సతాయిస్తోంది” అన్నాడు హేమంత్‌.
”మరి రేపు వెళ్లాలి అంటే మనం ఇక్కడి నుండి ఎప్పుడు బయలుదేరాలి. నువ్వెప్పుడైనా ఆ ఊరికి వెళ్లావా?”
”వెళ్లలేదాంటీ! బస్‌లో అయితే పన్నెండు గంటలు టైం పడుతుందట. ట్రైన్‌ జర్నీ అయితే పది గంటలు టైం పడుతుందని ఆరాధ్య చెప్పింది. రేపు వెళ్లాలి అంటే ఇవాళ నైట్‌ ట్రైన్‌కి వెళ్లవలసి వుంటుంది. లేదంటే ఈవినింగ్‌ బస్‌కి…”
”నేను, అంకుల్‌ వెళ్లి తాంబూలాలు మార్చుకొని వస్తాము. మా ప్రయాణ ఏర్పాట్లు చూడు. బస్‌కి వద్దు. నడుంనొప్పి. అన్ని అవర్స్‌ జర్నీ చెయ్యలేం. ట్రైన్‌కి వెళ్తాం! సీటు రిజర్వేషన్‌ కాకుండా బెర్త్‌ రిజర్వేషన్‌ చేయించు. హాయిగా నిద్రపోయి తెల్లవారి లేచేవరకు వాళ్ల ఊరొస్తుంది” అంది.
”తప్పకుండా ఆంటీ! ఈ విషయం ఆరాధ్యతో చెబుతాను. అవన్నీ తనకు బాగా తెలుసు. ఆన్‌లైన్లో బుక్‌ చేస్తుంది” అన్నాడు.
ఆమె నవ్వి ”ఇప్పటినుండే ఆరాధ్యమీద డిపెండవుతున్నావన్నమాట!” అంది.
”ఇది డిపెండ్‌ కాదాంటీ! ఆ వర్క్‌ తనకి బాగా తెలుసు. చేస్తుంది. అంతే! ఎందుకంటే తనెక్కువగా వాళ్ల ఊరికి వెళ్తుంటుంది కదా! ఆ నాలెడ్జి ఎక్కువ” అన్నాడు.
ఆమె లేచి కారువైపు నడుస్తూ ”నేనూ, అంకుల్‌ ఇవాళ నైట్‌కి బయలుదేరి ఆరాధ్యవాళ్ల ఊరువెళ్తాము. నీ తరుఫున నీ స్నేహితుని తల్లిదండ్రులు వస్తున్నట్లు వాళ్లకి ఇన్‌ఫర్‌మేషన్‌ ఇవ్వు. మాకు చేసే మర్యాదల్లో ఏ లోటు రాకూడదని ముందే చెప్పు!”
”అలాగే ఆంటీ! అవన్నీ ఆరాధ్య ముందుగానే వాళ్ల పేరెంట్స్‌కి చెబుతుంది. మీకు ఎలాంటి ఇబ్బంది రాదు” అంటూ హామీ ఇచ్చాడు.
ఆమె కారులో కూర్చోగానే కారు కదిలింది.
కాశిరెడ్డి, హేమంత్‌ మాట్లాడుకుంటూ ఇంట్లోకి వెళ్లారు.
 
* * * * *
 
సరిగ్గా రాత్రి తొమ్మిది గంటలకి పావుగంట ముందే తమ కారులో రైల్వేస్టేషన్‌కి చేరుకున్నారు కళ్యాణమ్మ, శ్రీనివాసరెడ్డి. వాళ్లను రైలు ఎక్కించటానికి హేమంత్‌, కాశిరెడ్డి బైక్‌ మీద వచ్చారు.
ట్రైన్‌ రైట్‌ టైంకు నడుస్తోంది.
పదకొండు గంటలకల్లా ట్రైనొచ్చి స్టేషన్లో ఆగింది.
కళ్యాణమ్మ, శ్రీనివాసరెడ్డి ట్రైన్లో కూర్చున్నారు.
వెయిటింగ్‌లో లేకుండా వాళ్ల బెర్త్‌లు వాళ్లకి రెడీగా వున్నాయి.
హేమంత్‌ ఇంతవరకు ఆరాధ్య కుటుంబ సభ్యులనెవరినీ చూడలేదు. ఆరాధ్య చెబితే వినడమే. అప్పుడప్పుడు దగ్గర కూర్చుని వాళ్లతో ఫోన్లో మాట్లాడిపించింది. అంతే! అందుకే వాళ్ల గురించి ప్రత్యేకించి కళ్యాణమ్మ, శ్రీనివాసరెడ్డి గార్లతో ఏమీ చెప్పలేకపోతున్నాడు. ట్రైనయితే ఎక్కించారు. ట్రైన్‌ కదిలింది.
కళ్యాణమ్మ, శ్రీనివాసరావు పడుకోలేదు. మాట్లాడుకుంటూ కూర్చున్నారు.
”ఇవాళ, రేపు ఇలా ప్రేమించి పెళ్లి చేసుకునేవాళ్లు తక్కువగా వున్నారు కళ్యాణి! అందులో ఇద్దరు సాఫ్ట్‌వేర్‌ ఇంజనీర్లు. నాకెందుకో వీళ్లిద్దర్ని చూస్తుంటే ముచ్చటేస్తుంది” అన్నాడు శ్రీనివాసరెడ్డి.
”అంత ముచ్చటపడాల్సింది ఏముందండీ! ఈ ప్రేమ వివాహాలనేవి యుగయుగాల నుండి వున్నాయి” అంది కళ్యాణమ్మ.
”ఆ యుగాలు ఇప్పుడు లేవు కళ్యాణి! ఆ ధర్మాలూ ఇప్పుడు లేవు. కాలంతో పాటు అన్నీ మారిపోతున్నాయి. ప్రస్తుతం ఫేస్‌బుక్‌ పరిచయాలే ప్రపంచాన్ని ఏలుతున్నాయి” అన్నాడు.
నోట్‌బుక్‌ తప్ప ఫేస్‌బుక్‌ తెలియని కళ్యాణమ్మ ”అదేం బుక్కండీ!” అని ఆసక్తిగా అడిగింది.
శ్రీనివాసరెడ్డికి వున్నంత అవుట్‌లుక్‌ ఆమెకు లేదు. ప్రతిదీ తెలుసుకోవాలన్న జిజ్ఞాస మాత్రం ఎక్కువగానే వుంది. అందుకే అలాగే చూస్తోంది భర్త ఏం చెబుతాడో వినాలని…
”ఫేస్‌బుక్‌ గురించి నీకు చెప్పినా అర్థం కాదు. దాని అవసరం కూడా నీకు లేదు” అన్నాడు.
”అది కంప్యూటర్‌ ముందు కూర్చుని యూత్‌ చేసే పని కళ్యాణీ! నువ్వు పడుకో!” అన్నాడు.
”నేనుపడుకునే అడుగుతున్నా! ఆ ఫేస్‌బుక్‌లో యూత్‌ చేసే పనేంటో చెప్పొచ్చుగా. వింటాను” అంది. ఆమెకు నిద్ర రావటం లేదు. భర్త చెప్పే కబుర్లు వింటూ పడుకోవాలని వుంది.
ఆయన నవ్వి ”ఇప్పుడు ఫేస్‌బుక్‌ గురించి తెలియనివాళ్లే లేరు” అన్నాడు.
”అలా అనకండి! నేను లేనా! నాలాంటి వాళ్లు ఎందరున్నారో మీకు తెలుసా?”
”ఓకే… ఓకే… ఫేస్‌బుక్‌ పని ఏంటంటే ఎన్నో యోజనాల దూరంలో వుండే ఇద్దరు వ్యక్తుల్ని కంప్యూటర్ల ముందు కూర్చోబెట్టి వాళ్లతో చాటింగ్‌ చేయిస్తుంది. ఇందులో మంచీ-చెడూ రెండూ వుంటాయి. చెడు ఏంటంటే ఫేక్‌ ఐడీ క్రియేట్‌ చేసుకొని తమ క్వాలిఫికేషన్లు, రంగూ, హైట్‌, వెయిట్‌ అన్నీ అబద్దాలే చెప్పుకుంటారు. అందులో వేరే వాళ్ల ఫోటో పెట్టి అది నాదే అని ఇంకో అబద్దం చెప్పి ఒకర్ని ఒకరు ఆకర్షించుకుంటారు. ఆ తర్వాత ఒకరిని ఒకరు రియల్‌గా చూసుకోవలసి వచ్చినప్పుడు ఒకరికి ఒకరు నచ్చక అటు నుండి అటే పారిపోతుంటారు. పెళ్లివరకు వెళ్లరు. ఇలా బ్రేకప్‌ అయిన  ప్రతిసారి ఆనందంగా పార్టీ ఇచ్చుకుంటారట. అదికూడా వాళ్ల ఎంజాయ్‌లో ఓ పార్ట్‌ అట. అబ్బా! పెద్ద నస పోయింది. అని అనుకుంటారట. వినటానికి ఇదంతా చెత్త, చెత్తగా లేదూ?”
”అలాయేం లేదు లెండి! ఎందుకంటే లోగడ కలం స్నేహాలు కూడా, ఇలా ఒకరిని ఒకరు చూసుకోకుండానే సాగేవి. చూసుకున్నాక ఒకరి కళ్లకి ఒకరు నచ్చక ఉత్తర ప్రత్యుత్తరాలు ఆగిపోయేవి. కాకపోతే పార్టీలు, పబ్బులు, జోష్‌ కేకలు, పాష్‌ డ్రస్‌లు వుండేవి కావు. ఇంతటి స్వేచ్ఛ కూడా లేదు. కాలం తెచ్చిన మార్పు వల్లనో ఏమో ఇప్పటి పేరెంట్స్‌ కొందరు అప్పటి పేరెంట్స్‌లా లేరు. ఎవరి పర్సనల్‌ ప్రాబ్లమ్స్‌కి వాళ్లే ఇంపార్టెన్స్‌ ఇచ్చుకుంటూ ఆనందమైనా, బాధ అయినా ఇండివిడ్యువల్‌గా ఎదిగిపోవాలన్న తాపత్రయంలో వున్నారు. అందుకే పరిచయాల పరిధి పెరిగి అది అంతై ఇంతై అన్నట్లు విస్తృతమై, వికృతమై, కలుషితమై ఇంకా ఏదో అయ్యేలా వుంది. అంతే!”
”అంతే అని అంత తేలిగ్గా తీసెయ్యకు కళ్యాణి!  అసలు ఈ ఫేస్‌బుక్‌ వల్లనే కొన్నిచోట్ల ఫేక్‌ లవర్స్‌ పెరిగిపోతున్నారట. భార్యా, భర్తలు కూడా విడిపోతున్నారట…”
”అది మాత్రం నేను నమ్మను. విడిపోవటం, కలిసి వుండటం అనేది దైవనిర్ణయం. ఫేస్‌ బుక్‌ వల్లనో, నోట్‌బుక్‌ వల్లనో అయితే కాదు. అందుకే మనలో ఎవరైనా సరే ‘నిన్న అలా లేదే! మొన్న అలా అయిందే! ఈరోజు ఎందుకిలా వుంది?’ అన్నది పట్టించుకోకూడదు. మంచి ప్రతిచోటా వుండనట్లే చెడు కూడా వుండదు. చెడు లేకుంటే మంచి విలువ తెలియదు. మంచి ఎంత ముఖ్యమో చెడు కూడా అంతే ముఖ్యం. తెలుపు ఎంత ముఖ్యమో నలుపు కూడా అంతే ముఖ్యం. వెలుగు ఎంత ముఖ్యమో చీకటి కూడా అంతే ముఖ్యం… ఇవి ఒకదాని వెంట ఒకటి వుంటేనే జీవన వైవిధ్యం బావుంటుంది.
సింహాలు వున్నప్పుడు లేళ్లు కూడా వుండాలి. పాములు వున్నప్పుడు ఎలుకలు వుండాలి. కప్పలు వున్నప్పుడు కీటకాలు వుండాలి. లేకుంటే ఎక్కడి ఆట అక్కడే ఆగిపోతుంది. ఆటే లేకుంటే గెలిచేదెవరు? ఓడేదెవరు? ఇకనాకు నిద్రొస్తుంది” అంటూ ఆమె దుప్పటి ముసుగు పెట్టుకుంది.
ఏదైనా వుంటే గబగబ మాట్లాడేస్తుంది. ఆ తర్వాత నోరెత్తదని శ్రీనివాసరెడ్డి కూడా దుప్పటి నిండా కప్పుకొని పడుకున్నాడు. ఆయనకు తన భార్య మాటల్ని ఖండించాలనిపించలేదు. ప్రతిచోటా మనిషి మార్పును ఆశిస్తున్నాడు. అందుకే ప్రస్తుతం సోషల్‌ నెట్‌వర్కింగ్‌ సైట్లు యూజర్లను ఆకట్టుకుంటున్నాయి. ఫేస్‌బుక్‌ యూజర్లు పెరిగిపోతున్నారు. ఈ ఫేస్‌బుక్‌ వల్ల చిన్ననాటి స్నేహితులు కలుసుకోవచ్చన్న ప్లస్‌పాయింట్‌ ఒకటి బలంగా వుంది. ట్విటర్‌ కూడా సెలబ్రెటీల పుణ్యమా అని బాగానే వర్ధిల్లుతోంది. ఇప్పటికే ఫోన్‌, ఇంటర్‌నెట్‌, కీబోర్డ్‌, మౌస్‌, హెడ్‌ఫోన్స్‌ వైర్‌లెస్‌ అయ్యాయి. ఇక ముందు చార్జర్లు, హోల్డర్లు, వైర్లకు స్వస్తి చెప్పేలా వున్నాయట. ఇవన్నీ కాలంతోపాటు వస్తున్న మార్పులు. తను కూడా తన బిజినెస్‌ వ్యవహారాలన్నిటిని లాప్‌టాప్‌ ద్వారానే నడిపిస్తుంటాడు. నెట్‌ కనెక్షన్‌ లేనిదే క్షణం గడవదు. ఇవన్నీ అభివృద్ధి అనుకునేవాళ్లకి అభివృద్ధి అన్పిస్తుంది. ప్రతిబంధకం అనుకునేవాళ్లకి ప్రతిబంధకం అన్పిస్తుంది. ఏదైనా చూసే చూపును బట్టే వుంటుంది అని అనుకుంటూ ఆయన కూడా నిద్రపోయాడు.
రైలు లయబద్దంగా ఊగుతూ తన ప్రయాణం తను చేస్తోంది.
ఉషోదయం వేళ. సమయం ఏడు గంటలు అయింది.
కళ్యాణమ్మా, శ్రీనివాసరెడ్డి ట్రైన్లోనే బ్రష్‌ చేసుకొని కాఫీ తాగారు.
ఆరాధ్య వాళ్ల ఊరు రాగానే వాళ్లిద్దరు చాలా ఉత్సాహంగా ట్రైన్‌ దిగారు.
స్టేషన్‌ దగ్గరకి ఆరాధ్య తమ్ముడు సునీల్‌ వచ్చి వాళ్లను రిసీవ్‌ చేసుకున్నాడు. సునీల్‌ నిన్ననే మద్రాసు నుండి ఇంటికి వచ్చాడు. ఆ విషయమే వాళ్లతో చెప్పి తనను వాళ్లకి పరిచయం చేసుకున్నాడు.
స్టేషన్‌ బయటకొచ్చి వాళ్లను ఆటోలో ఎక్కించుకొని వెళ్లాడు సునీల్‌.
నెమలి పింఛం రంగులో వున్న ఉప్పాడ చీరె కట్టుకొని అంచురంగున్న బ్లౌజులో చాలా పద్ధతిగా వుంది కళ్యాణమ్మ. ఖరీదైన డ్రస్‌లో ఆమెకు తగిన విధంగానే వున్నాడు శ్రీనివాసరెడ్డి.
స్వీట్‌ హౌజ్‌ ముందు ఆటో ఆగగానే సునీల్‌తో పాటు వాళ్లిద్దరు కూడా దిగారు.
తమ షాపు ముందు ఆగిన ఆటోలోంచి హేమంత్‌ స్నేహితుని తల్లిదండ్రులు దిగుతున్నది శాంతారాం చూసి కూడా తల వంచుకొని తనపని తను చేసుకుంటున్నాడు. వాళ్లు ఆ పరిసరాలను గమనిస్తూ ఆయన్ని చూశారు. కాని ఆయనే ఆరాధ్య తండ్రి అని వాళ్లకి తెలియదు. షాపు ముందున్న చెక్కబల్లలపై, రాతి బల్లలపై కొందరు కూర్చుని టీ తాగుతున్నారు. పేపర్‌ చదువుతున్నారు.
సునీల్‌ ‘రండి’ అంటూ వాళ్లను తనతో తీసుకెళ్లాడు.
ఇంటి ఆవరణలోకి వెళ్లగానే రమాదేవి చీపురుకట్టతో ఎదురైంది. ఆమె అప్పుడే నిద్రలేచినట్లుంది. కాస్త దూరంగా వున్నప్పుడే ‘ఆవిడ మా మమ్మీ!’ అని చెప్పి పనిమీద పక్కకెళ్లాడు సునీల్‌.
తనకి ఎదురుగా వస్తున్న ఆ కొత్త వ్యక్తులు హేమంత్‌ స్నేహితుని తల్లిదండ్రులని తెలుసు. హైదరాబాదులో ట్రైనెక్కారని కూడా తెలుసు. వాళ్లను రీసీవ్‌ చేసుకోటానికి సునీల్‌ని పంపినట్లుకూడా తెలుసు రమాదేవికి. అయినా ఆమె ఎందుకో వాళ్లవైపు చూసింది తక్కువ. తలవంచుకున్నదే ఎక్కువ. ఆమె ఎందుకలా వుందో. చూస్తుంటే చిత్రంగా అన్పించింది కళ్యాణమ్మకు. సొంత కూతురి నిశ్చితార్థానికి తాంబూలాలు మార్చుకోటానికి వచ్చిన పెద్దల పట్ల తల్లిగా ఆమె ఎలా స్పందించాలి? ఎంత మర్యాదగా, ప్రేమగా పలకరించాలి? అలాంటిదేం లేదక్కడ. కనీసం తనను తాను పరిచయం చేసుకుందామన్నట్లు రమాదేవి వైపు నవ్వుతూ చూసి చిన్నగా నవ్వింది కళ్యాణమ్మ. శ్రీనివాసరెడ్డి కళ్యాణమ్మ పక్కన హుందాగా నిలబడి చుట్టూ పరిశీలనగా చూస్తున్నాడు.
రమాదేవి వాళ్లవైపు అప్పుడే చూసినట్లు ఓ చూపు చూసి ‘కూర్చోండి’ అంటూ బయట రెండు కుర్చీలు వుంటే వాటివైపు చేయి చూపించింది. ఆమె లోపలే నిలబడి వుంది. చేతిలో వున్న చీపురు అలాగే వుంది. ఆ కుర్చీలు రాత్రి నుండి బయటే వున్నట్లున్నాయి. వాటిపై మంచు రాలి వుంది. ప్రహరీగోడ ఎత్తు లేకపోవటం వల్ల రోడ్డుమీది మట్టికూడా వాటిపైకి చేరి వుంది. బోగన్‌విలియా చెట్టు కింద ఎవరో ఒకావిడ కూర్చుని గిన్నెలు తోముతోంది. పెద్దగా చప్పుడు చేస్తోంది. దాని పక్కనే ప్లాస్టింగ్‌ చెయ్యని మెట్లమీద నుండి ఒకాయన సగం అరిగిపోయిన చీపురు పట్టుకొని హడావిడిగా దిగాడు. ఆయన  పైన శుభ్రం చేసి వచ్చినట్లుంది. రొప్పుతున్నాడు. వీళ్లవైపు చూడలేదు.
వాళ్లిద్దరు అక్కడ నిలబడి వుండగానే టెంట్‌హౌజ్‌ నుండి షామియానా, వంటసామాన్లు వచ్చాయి. వాటిని ఇద్దరు వ్యక్తులు మెట్లు ఎక్కి పైకి పట్టుకెళ్లారు. వంట సామాన్లను మాత్రం బోగన్‌విలియా చెట్టుకింద పెట్టారు.
నిశ్చితార్థం అరేంజ్‌మెంట్స్‌ పైన చేస్తున్నారు. అదంతా మా ఊరిలో వుండే మా బంధువుల కోసమే కానీ మీకోసం కాదన్నట్లు శ్రీనివాసరెడ్డిని, కళ్యాణమ్మను ఎవరూ చూడటం లేదు.
కళ్యాణమ్మ బయట కూర్చోకుండా భర్తవైపు చూసి ”రండి! లోపలికెళ్లి కూర్చుందాం!” అంది. శ్రీనివాసరెడ్డికి పిలవకుండా లోపలకెళ్లటం నచ్చలేదు. ఆయన ఎవరికైనా మర్యాద ఇస్తాడు. అలాగే ఆశిస్తాడు. కానీ కళ్యాణమ్మ మాత్రం ఆయన చేతిని సున్నితంగా తాకి ‘శుభకార్యం కోసం వచ్చాం మనం లోపలే కూర్చోవాలి. అది పద్ధతి. సెంటిమెంట్‌గా ఆలోచించి చెబుతున్నా మనం ఇప్పుడు బయట కూర్చోకూడదు. హేమంత్‌ బాగుండాలి. మనం అతనికోసమే వచ్చాం’ అంది. ఆయనకి మాత్రమే విన్పించేలా. ఆమె భావాన్ని అర్థం చేసుకున్న శ్రీనివాసరెడ్డి హేమంత్‌ మీద ప్రేమతో లోపలికి అడుగుపెట్టాడు.
అక్కడ డ్రస్సింగ్‌ టేబుల్‌కి ఎదురుగా డబుల్‌కాట్‌ వుంది. దాని పక్కన పెయింట్‌ వెలిసిపోయిన పాత టేబుల్‌ మీద కంప్యూటర్‌ వుంది. పక్కనే బీరువా, అక్కడ రెండు కుర్చీలు వున్నాయి.
కుర్చీల్లో కూర్చున్నారు శ్రీనివాసరెడ్డి, కళ్యాణమ్మ.
రమాదేవి వాళ్లు ఎక్కడ కూర్చున్నా ఒకటే నాకు అన్నట్లు వాళ్ల వైపు సరిగా చూడటం లేదు.
శాంతారాం షాపులోంచి ఇంట్లోకి వచ్చాడు. వాళ్లకి ఎదురుగా వున్న డబుల్‌కాట్‌ మీద కూర్చుని ”పంతులుగారు ఇప్పుడు పదిగంటలకి వస్తామన్నారు. ఒకవేళ ఇప్పుడు వీలుకాకపోతే మధ్యాహ్నం మూడు గంటలకి కూడా ముహూర్తం పెట్టుకోవచ్చన్నారు. అది అయ్యాక సాయంత్రం నాలుగు గంటలకి మేము పసుపు కొట్టుకుంటాం. అసలు ముందు మీరు పసుపు కొట్టుకోవాలి. ఆ తర్వాత మేము పసుపు కొట్టుకోవాలి. కానీ మనకు అంత టైం లేదు కాబట్టి మీరు ఇంటికెళ్లాక మంచిరోజు చూసుకొని పసుపు కొట్టుకోవచ్చు. మీరు స్నానాలు చెయ్యండి! మావాళ్లందరు కూడా వస్తారు” అని చెప్పి లేచి వెళ్లిపోయారు.
వాళ్లిద్దరి స్నానాలకి ఏర్పాట్లు చేసారు. తినటానికి పప్పు పొంగలి చేసిపెట్టారు. ఆ మర్యాదలన్నీ బోగన్‌ విలియా చెట్టుకింద కూర్చుని గిన్నెలు తోమినావిడే చేసింది. ఆవిడ ఆరాధ్య తల్లి రమాదేవికి స్వయానా అన్నయ్య భార్య. ఆమె పేరు సీతాలమ్మ. పొట్ట నడుంకి అతికినట్లు బక్కగా వుంది. పొట్టిగా వుంది. ఎత్తు పళ్ళు, తెల్లజుట్టు, వ్యంగ్యంగా నవ్వుతూ, మాట్లాడుతూ, టపటప కళ్లు ఆర్పుతూ చూడటానికి వింతజంతువులా వుంది. ఆవిడ ఎప్పటికీ ఆ ఇంట్లోనే వుంటూ పనులు చేస్తుందట. ఆవిడ భర్త ఊరి చివరన ఏదో ఫ్యాక్టరీలో వాచ్‌మెన్‌గా వున్నాడట.
అదే ఊరిలో ఉన్న శాంతారాం తమ్ముళ్లు, మరదళ్లు, వారి పిల్లలు అక్కయ్యలు, బావలు వారి పిల్లలు, పిల్లల పిల్లలు కూడా వచ్చారు. అప్పటికే పదకొండు గంటలు అయింది. రాహుకాలం వచ్చింది.
పంతులు గారు మిద్దెమీద షామియాన కింద కూర్చుని మంత్రాలు చదువుతున్నారు. ఒక్కొక్కరే పైకెళ్లి చాపల మీద, కుర్చీలమీద కూర్చున్నారు. రమాదేవి ఏదో మరచిపోయినట్లు గబగబ వచ్చి ”పంతులు గారు పిలుస్తున్నారు మీరుకూడా రండి! పైకెళ్లి కూర్చుందాం! లగ్నపత్రిక రాస్తున్నారు” అంది.
ఆశ్చర్యపోయి చూస్తూ ”పన్నెండు కావస్తుంది. ఇప్పుడెలా లగ్నపత్రిక రాస్తారు? పైగా రాహుకాలంలో” అంది కళ్యాణమ్మ.
”అవన్నీ నాకు తెలియవు. వచ్చినవాళ్లు అంతసేపు కూర్చోలేరట. పనులున్నాయట. భోజనాలు చేసి వెళ్లిపోవాలంటున్నారు” అంటూ ఆమె పిలుస్తున్నా ఆగకుండా వెళ్లింది.
కళ్యాణమ్మ, శ్రీనివాసరెడ్డి ఇక తప్పదన్నట్లు పైకెళ్లి కూర్చున్నారు.
 
ఇంకా ఉంది….
రచన : శ్రీ మతి అల్లూరి గౌరీ లక్ష్మి
“నాన్నా!  రేడియోలో నీ భావనొస్తుందీ రోజు. లే ..లే… కాఫీ చేస్తున్నా!”
అమ్మాయి శ్రీ లక్ష్మి మేలుకొలుపుకి లేచాను.
సమయం అయిదున్నర దాటింది. అల్లుడికీ  పిల్లలకీ మెలకువ రాకుండా , ఇద్దరం మొహాలు
కడుక్కుని కాఫీ కప్పుల్తో  మేడ మీదికి చేరాం రేడియో పట్టుకుని. అక్కడున్న కుర్చీల్లో కాఫీ
తాగుతూ రేడియో పెట్టి కూర్చున్నాం. మంగళ ధ్వని, కార్యక్రమ వివరాలయ్యాక “ఈ నాటి భావన శ్రీ శివ సుబ్రహ్మణ్యం గారి శిక్షణ ” అన్న అనౌన్సర్ మాట విని మా అమ్మాయి నా వీపు తట్టింది మురిపెంగా.
“”జీవితంలో ఎన్నో వడిదుడుకులుంటాయి. అన్నీ తట్టు కోవాలి. విపరీతమయిన ఉద్వేగం, ఆవేశం అనవసరం. నిదానం ప్రధానం. అన్ని ఆటుపోట్లకు మనం సిద్ధం కావాలి. సహనంతో సాగుతూ సామర్ధ్యం పెంచుకోవాలి. అసహనం, విసుగు, టెన్షన్ వల్ల ఎటువంటి లాభమూ ఉండదు.
నిత్యం మనం రకరకాల ఇబ్బందులు ఎదుర్కొంటూ ఉంటాం. వాటి నుంచి బైట పడుతూంటాం. అప్పుడు అనవసరంగా  హైరానా పడ్డాం స్మీ ! అనుకుంటాం. మళ్లీ అవే సందర్భాలు వచ్చినప్పుడు ఓర్పుతో
ఉండం. ఎప్పట్లానే చిన్నపిల్లల్లా గోల గోల చేస్తాం.  గతం నుంచి ఏమీ నేర్చుకోం. పరిస్థితులు మనకి గురువులు. కొత్త కొత్త కష్టాలు సృష్టించి మనకు శిక్షణ ఇస్తూ ఉంటాయి. దాన్నుండి మనం ఎంతో గ్రహించాలి,  నేర్చుకోవాలి. ఓర్పు, సంయమనం పాటిస్తూ సమస్యలకు అతిగా స్పందించకుండా మనసు పైకి తీసుకోకుండా నిమిత్త మాత్రంగా ఉంటూ ముందుకు సాగిపోవాలి.”
ఇంతలో, కాలింగ్ బెల్ మోగడంతో అమ్మాయి కిందికి పరిగెత్తింది. నేను భావన పూర్తయ్యాక రేడియో కట్టేసి అక్కడే వాకింగ్ చెయ్యడం మొదలు పెట్టాను. నేనొచ్చి వారం అయ్యింది. నా భార్య, నా కొడుకు బిడ్డ పెంపకం కోసం అమెరికా వెళ్ళింది. నేనిలా అమ్మాయి దగ్గరికి వచ్చాను. నేను రిటైర్ అయ్యి నాలుగేళ్ళు అయ్యింది. నా భార్య తిరిగి వచ్చే ముందు నేనూ అమెరికా వెళ్ళాలి . ఏ మాత్రం  వీలు దొరికినా అమ్మాయి దగ్గరికి రావడం నా కిష్టం. శ్రీ లక్ష్మి అంటే నాకు ప్రాణం. అది మా అమ్మ పేరు. అమ్మను చూడడానికి కొడుకు రావాలి కదా!
నేను డాబా దిగేసరికి నా మనవరాళ్లిద్దరూ చదువుకుంటున్నారు. పెద్దది బి టెక్ నాలుగో సంవత్సరం. చిన్నది బి కామ్ మూడో సంవత్సరం. కాఫీ కప్పు తీసుకుని వంటింట్లోకి వెళ్ళాను .
“చూడు నాన్నా ! పనమ్మాయి వచ్చి మూడు రోజులయ్యింది. బెల్ కొడితే ఆమె అనుకుని ఆశగా పరిగెత్తుకొచ్చాను” గిన్నెలు తోముకుంటూ దిగులుగా అంది శ్రీ లక్ష్మి.
“అరె రే ! అని బాధ పడుతూ మనవరాళ్లిద్దరి దగ్గరికీ వెళ్లి “అమ్మకి కొంచెం సాయం చెయ్యచ్చు కదర్రా
బంగార్స్ !” అన్నాను .
వాళ్ళిద్దరూ నోటి మీద వేలుంచుకుని మావల్ల కాదంటూ సంజ్ఞలు చేసి తల ఎత్తకుండా చదువుకుంటూ కూర్చున్నారు.
వంటింట్లోంచి గిన్నెల డబడబలు వినిపిస్తున్నాయి.ఏ క్షణాన్నయినా పనమ్మాయి వచ్చి నా కూతురి మనసుకి ఆనందం కలిగిస్తుందన్న ఆశతో వీధిలోకి చూస్తూ పేపర్ చదువు కుంటున్నాను.
ఇంతలో అల్లుడుగారు లేచారు. ఆయనకి కాఫీ ఇస్తూ “చూశారా ! పనామె ఒక్క రోజు ఊరికి వెళ్ళొస్తానని చెప్పింది. ఇవాళ నాలుగో రోజు ” ధుమధుమలాడుతూ చెప్పిందమ్మాయి.   ‘ ఈ విషయం నాకెందుకు చెబుతున్నావ్ ?’ అన్నట్టు నిరామయంగా చూశాడతను.
దాంతో శ్రీ లక్ష్మికి అరికాలి మంట నెత్తి కెక్కింది.” అలా చూస్తారేంటి ? చెబితే వినడానికి కూడా నెప్పిగా ఉందన్నమాట మీకు! మీరీ కాఫీ తాగి వంటింట్లోకి రండి. నేను  తోమిన గిన్నెలన్నీ టబ్ లో వేసి బైట పెట్టండి ” అంది కసిగా అక్కడి నుండి వెళ్లి పోతూ.
గతుక్కు మన్నట్టు చూసి అల్లుడు నెమ్మదిగా టివి పెట్టుకున్నాడు. వడిలో పేపర్ సర్దుకుని, కాఫీ తాగుతూ భయం భయంగా వంటింటి వైపు  చూస్తున్నాడు , నిజంగానే అన్నంత పనీ చేయిస్తుందా? అన్నట్టు.   పనమ్మాయి రానే లేదు. మా అమ్మాయి ఆమెను తిట్టుకుంటూ ఇల్లంతా గిర గిరా తిరుగుతూ పనులన్నీ చేసుకుంటోంది. టైం పదయ్యింది. అల్లుడు ఆఫీసుకీ, మనవరాళ్లిద్దరూ కాలేజీకీ వెళ్లారు.  ఇద్దరం టిఫిన్ తిని టీ తాగాం.    పేపర్ తెచ్చుకుని కింద పరుచుకుని చదువుతోంది అమ్మాయి.
“అమ్మ ఫోన్ చేసిందిరా శ్రీలూ తనక్కూడా వినిపించా మన భావన” చెప్పాను.
“అమ్మకి నచ్చిందా ?” అంది పేపర్ చదవడం ఆపి. నేను తలూపాను. “బాగా రాసానందిరా !”
“నాన్నా ! ఆ భావనలు రాయడానికి బావుంటాయి నాన్నా!” అంది పేపర్ మడిచి. నేను అర్ధం కానట్టు చూసాను.
“నువ్వు చెప్పినట్టు చీకూ చింతా లేకుండా ఎలా బతగ్గలం నాన్నా ! ఇప్పుడా గిన్నెలన్నీ మళ్లీ తోముకుని, గదులు తుడుచుకుని, తడి బట్ట వేసుకుని, బట్టలుతుక్కునే సరికి పెద్దలు దిగొస్తారు. కోపం, చిరాకూ   రాకుండా ఎలా ఉంటాయి చెప్పు ?” చికాగ్గా లేచి వెళుతూ అంది చీర దోపుకుంటూ. అవుననుకో ! కానీ  నువ్వలా మనసును కష్ట పెట్టుకుని ఇవన్నీ చేసుకుంటుంటే నీకింకా బాధవుతుంది. అందుకే తప్పని దాన్ని తేలిగ్గా తీసుకోవాలి నాన్నా !” అన్నాను.
“మీ వయసుకి అన్నీ పడ్డారు గనక ఆ నిదానం, సహనం , నిబ్బరం తెచ్చుకోగలరు . మాకెలా కుదురుతుంది నాన్నా !ఇద్దరాడ పిల్లలు. వాళ్ళ చదువులు పూర్తయ్యి వాళ్ళ కుద్యోగాలు దొరకాలి. పెళ్ళిళ్ళు కావాలి. పెరిగే ధరలు, అవసరాలు ..ఇవన్నీ కాక ఇంటిపనులు. అందుకే నాకు తిక్క తిక్కగా ఉంటుంది . మాకీ టెన్షన్ లు ఉండకూడదంటే కుదరదు నాన్నా !” కుండ బద్దలు కొట్టి వెళ్లి పనిలో పడింది శ్రీ లక్ష్మి . మరో రెండు రోజులు గడిచాయి. పనమ్మాయి పత్తా లేదు. మూడో రోజు మధ్యాన్నం అమ్మాయి డిక్లేర్ చేసింది. ” ఈ నెలలో ఇది మూడోసారి ఎగేయడం. అప్పుడొక రోజు, ఈ సారి అయిదు రోజులు. ఇక చాలు. మానిపించేస్తున్నాను.”
సాయంత్రానికి పక్కింటి వాళ్ళ సర్వెంట్ మెయిడ్ వచ్చింది. మా అమ్మాయి చెప్పిన పని వివరాలన్నీ
కూల్ గా విని ప్రస్తుతం ఇస్తున్న జీతం కన్నా ఓ వంద ఎక్కువివ్వండి అంది.
“ఎందుకు ?” అదిరి పడింది శ్రీ లక్ష్మి
“ముందావిడ  కన్నా బాగా చేస్తానమ్మా ” అందా మెయిడ్
“సర్లే సర్లే “ అని అమ్మాయికన్నా ముందే నేను తలాడించాను.
మళ్లీ పాత పనమ్మాయి రాగానే నన్ను తీసేస్తే మర్యాదగా ఉండదని ధమ్కీ ఇచ్చి వెళ్ళింది.
మా అమ్మాయికి  కొత్త మ్మాయిని కుదుర్చు కున్నానన్న ఆనందం, పాతామెను మానిపించేసానన్న సంతోషం ఎక్కువ చేసిన జీతం మింగేసింది.
తెల్లారింది. కొత్త మెయిడ్ డ్యూటీలో జాయిన్ అయ్యింది. చిటికెలో పనులన్నీ చక చకా చేసేసింది. మంచి ముగ్గు లేసింది. ఇల్లంతా కొత్త కోడలోచ్చినట్టు   కళ  కళ లాడి పోయింది. మా శ్రీ లక్ష్మి మొహం నిశ్చింత తో వెలిగి పోయింది.
మర్నాడు పాత పని మనిషి నెమ్మదిగా వచ్చి కూర్చుంది. ఊరిలో తను పడ్డ ఘోర, క్రూర ఈతి బాధలన్నీ కడు దయనీయంగా వివరించింది.  మేమిద్దరం మౌనంగా విన్నాం.
ఆ తర్వాత తనని పనిలోంచి తీసెయ్యడం విషయం మీద తన నిరసన వ్యక్తం చేసింది. నిష్టూర
మాడింది. నేనా కొత్తమ్మాయితో మాట్లాడతాను. రేపటినుండి నేనే వస్తానని బెదిరించింది.
నేను కల్పించుకుని “అలా కుదరదని ఆమె ముందే చెప్పి చేరిందిలే. సర్లే ..ఏదో మా అమ్మాయి చేసుకోలేక పెట్టుకుంది. చూద్దాం ! ఆమె సరిగా చేస్తుందో లేదో ? మళ్లీ నిన్నే పిలుస్తాములే ” అని సముదాయించే సరికి కొంత చల్లబడింది.
“పెద్దాయనవు చెబుతున్నావని ఇంటున్నా” అంది నెమ్మదిగా . మా అమ్మాయి బిక్కమొహం వేసుకుని కూర్చుంది .
ఆ తర్వాత “ నాకు రావాల్సిన పైసలియ్యండి మరి ” అంది విసుగ్గా
మేం రెడీ గా ఉంచిన డబ్బులిచ్చి ఊపిరి పీల్చుకున్నాం.
రెండు నెలలు చటుక్కున తిరిగాయి. నా భార్య అమెరికా నుండి ఫోన్ చేసింది. నన్నింకా రెండు నెలలు ఇక్కడే ఉండమంది. కొత్త పనమ్మాయికి మేం పాత బడ్డాము. చీటికీ, మాటికీ డుమ్మాలు కొట్టడం మొదలు పెట్టింది. అమ్మాయికి పాత కష్టాలు మొదలయ్యాయి.
శ్రీ లక్ష్మి ఫస్ట్ తారీకున జీతం ఇస్తూ “ఈ నెలలో మూడు వారాలే వచ్చావు కాబట్టి జీతం కట్ చేస్తున్నా!” అంది. కొత్త మెయిడ్ హర్ట్ అయ్యింది. చాలా బాధ పడింది.”పెద్దోళ్ళు మీకయితే ఉద్యోగాల్లో సెలవులుంటాయి. మాకొద్దా? మీకవసరం అయితే మానరా ? ” అని లా పాయింట్ లు తీసింది. కొంత వాద ప్రతివాదనలయ్యాక చివరికి శ్రీ లక్ష్మి నోరెత్తకుండా ఒక అస్త్రం వేసింది. ” ఇలా అయితే కష్టమమ్మా !మీ ఇష్టమమ్మా ” అనేసి ఇచ్చిన జీతం తీసుకుని వెళ్ళిపోయింది.
ఆమె మర్నాడు వస్తుందా? రాదా ?అన్న ఉత్కంటతో అమ్మాయికీ నాకూ ఆ రాత్రి నిద్ర లేదు. మర్నాడు పనమ్మాయి రోజూకన్నా ముందుగా వచ్చి మమ్మానందింప చేసింది.  ఆ పై, ముందు రోజు మేం కత్తిరించిన జీతాన్ని తీసుకుని హుందాగా వెళ్ళిపోయింది. శ్రీ లక్ష్మికి  మనసులో కొంత అవమానంగా
అనిపించినా  పాపం ఓర్చుకుంది. పరీక్షలు దగ్గర పడ్డాయి. ప్రతిరోజూ అయిదింటికే లేచి పక్కనే కూచుని పిల్లల్ని చదివిస్తోంది మా అమ్మాయి. రోజులు సాఫీగా సాగుతున్నాయి భగవంతుని దయ వలన.
ఇంతలో పనమ్మాయి మా అత్తగారు పోయిందని చెప్పి ఊరికి వెళ్లి పోయింది. మళ్లీ శ్రీ లక్ష్మికి హైపర్ టెన్షన్ ప్రారంభమయ్యింది. నేనా సాయం చెయ్యలేను. ప్రయత్నం చెయ్యబోయినా  ఒప్పుకోదు. పిల్లలు తొంగి చూడరు. అటూ ఇటూ తిరిగి  తీరిగ్గా టి. వి.  చూస్తున్న అల్లుడి మీద అరచిందో రోజు.  ఆమెలో అసహనం,దుఖం, ఆవేశం పొంగుతున్నాయి.
“ ఎంతసేపూ రాష్ట్ర రాజకీయలేంటి ? దేశ రాజకీయలేంటి ? అని ఒకటే ఆరాటం తప్ప ఇంట్లో పనులెలా అవుతున్నాయి ? అన్న విషయం అక్కర్లేదు. ఇవాళ బట్టలు నానబెడుతున్నాను మీరే ఉతకండి అప్పుడు
తెలుస్తుంది ” అని బెదిరించింది.
“అతనేం చేస్తాడు లేమ్మా !” అల్లుడికి వత్తాసు పలికాను.
నా మాటకి ఆమెకి ఆక్రోశం కట్టలు తెంచుకుంది. నా వైపు తిరిగి “నీకు మాత్రం ఏం పోయిందిలే నాన్నా ? ఆ భగవద్గీతలు, మహర్షుల జీవిత చరిత్రలూ చదువుకుంటూ శాంతం, సౌఖ్యం అంటూ నీతిబోధలు చేస్తావు ” అని నన్ను నాలుగు దులిపింది. నేను మౌనం దాల్చాను.
మేం మానిపించిన పని మనిషి క్రమం తప్పకుండా పక్కింట్లో పనికి వస్తోంది. శ్రీ లక్ష్మి కనబడినప్పుడల్లా
“ఏందమ్మ ! పరేషానున్నారు? “అని ఆప్యాయంగా పలకరిస్తూ గిల్లి ఏడిపిస్తోంది.
“దేవుడు ఆడదానికి ఎన్ని అవమానాలు రాసి పెడతాడో నాన్నా ” అంది శ్రీ లక్ష్మి గట్టిగా నిట్టూరుస్తూ.
మళ్లీ ఇంట్లో ఏక పాత్రాభినయాలు మొదలయ్యాయి. వాళ్ళు ముగ్గురూ తేలుకుట్టిన దొంగల్లా తిరుగుతున్నారు. ఎవరూ టి.వి.పెట్టే ధైర్యం చెయ్యట్లేదు.
పది రోజులు భారంగా గడిచాయి. ఆ మర్నాడు  మా పనమ్మాయి ఊర్నుంచి వచ్చేసింది. శ్రీ లక్ష్మి ఊరికి వెళ్లి వచ్చిన తల్లిని చూసి సంబరపడిన పిల్లలా గంతులేసింది. రేడియో పెట్టి తను కూడా పాడింది.ఈ పది రోజులూ తన భుజాలూ, మెడ, నడుమూ నొప్పులైనాయో ఆమెకు చెప్పి సేద దీరింది. “అమ్మయ్య ” అనుకున్నాను తృప్తిగా. ఓ నెల గడిచింది. ఆ పై ఓ బాంబు పడింది. తన భర్తకి మాదాపూర్లో వాచ్ మన్ ఉద్యోగం దొరికిందని చెప్పి టాటా చెప్పి వెళ్లిపోయిందా పిల్ల.
ఏం చేస్తాం ? బాధను దిగమింగి , మరో కొత్త పనమ్మాయిని పెట్టుకుని ఆమె చేతిలో కొత్త రకం హింసలు పడుతున్నాం. రోజులు గడుస్తున్నాయి. “నాన్నా ! ఇక నుంచీ ఇంటి పనంతా నేనే చేసుకుంటాను. ఎవరూ వద్దు “అందొక రోజు నిర్వేదంగా శ్రీ లక్ష్మి.
నేను సర్ది చెప్పాను.   “వద్దమ్మా ! చేసుకోలేవు. పని పిల్లలుంటే కనీసం నెలకి పదిహేను రోజులన్నా వస్తారు. అప్పుడు నీకు రెస్ట్. మిగిలిన నెలా నీకు తప్పదు.”
“మరి డబ్బులు ? .సగం నెలకే మొత్తం ఇవ్వాలా ?” అంది కోపంగా
“ఇవ్వాలి తప్పదు. నెలకి ఎన్ని వేలు ఖర్చయి పోవడం లేదూ..ఇదీ అంతే అనుకో ” అన్నాను అనునయంగా.
శ్రీ లక్ష్మి నా మాటకి ఇదివరకట్లా నిరసనగా, తిరస్కారంగా చూడలేదు. సాలోచనగా చూసింది. ఆ రోజు మొదలు అమ్మాయి ప్రశాంతంగా ఉండడం మొదలు పెట్టింది. పనమ్మాయి వచ్చిన రోజూ, రాని రోజూ మా అమ్మాయి ప్రవర్తన ఒకేలా ఉండడం నన్ను ఆశ్చర్యానికి గురి చేస్తోంది.
ఒక రోజు మధ్యాన్నం పేపర్ చదువుతుండగా మాగన్నుగా నిద్ర పట్టింది. శ్రీ లక్ష్మి ఆనందంగా మాట్లాడుతోంది. అమెరికా నుంచి తల్లి ఫోన్ చేసినట్టుంది. నేను పడుకునే వింటున్నాను.
“బానే ఉన్నానమ్మా ! లేదు. లేదు. ఇప్పుడు నేను టెన్షన్ పడడం మానేసానమ్మా! నిజం ! ఆ పిల్ల వస్తుందా వస్తుంది. వచ్చే టైం దాటిపోతే నేనే చేసేసుకుంటున్నాను. ఆమె ఎక్కడికి పోయింది? ఎప్పుడొస్తుంది ? ఆ సంగతుల గురించి ఆలోచించడం, చింత పడడం మానేసాను. దాంతో దిగులూ పోయిందమ్మా ! ఊరికే వర్రీ అవడం తెలివి తక్కువ తనమే! ఆరోగ్యం పాడూ, మనశ్శాంతి పాడూ తప్ప లాభం లేదు. అందుకే నిమ్మళంగా ఉంటున్నా. నీ ఆరోగ్యం ఎలా ఉంది ? నాన్న బానే ఉన్నారు. ఆయనకు నా గురించే దిగులు తప్పితే మిగిలిన దంతా ఓకే.” ఆ పరమాత్ముడు ఇంటి పనుల విషయం సాకు పెట్టి పనమ్మాయి రూపంలో మా శ్రీ లక్ష్మికి శిక్షణ ఇచ్చినట్టున్నాడు. భగవంతుని సంకల్పం నెరవేరింది. ఈ శిక్షణ మా అమ్మాయికి బాగానే లాభించింది.  ఆమె కిప్పుడు మనో నిగ్రహం  కలిగింది. తత్వమూ బోధ పడింది. ఇక అమ్మాయి జీవితంలో అన్ని దశల్లోనూ ఈ పాఠాన్ని అన్వయించు కోగలదు.
నాకెంతో ఆనందంగా ఉందిప్పుడు.
 
=====
 
 
 
 
 
Jyothivalaboju
Chief Editor / Content Head
ప్రతీ నెల సరికొత్త అంశాలతో మిమ్మల్ని అలరిస్తోంది మాలిక  పత్రిక. ఈ నెల ప్రత్యేకంగా జడ అనే అంశం మీద వచ్చిన సరదా పద్యాలు మీకోసం… మమ్మల్ని ఆదరిస్తోన్న  పాఠకులకు మరోసారి ధన్యవాదాలు తెలుపుకుంటున్నాం. ఈ నెల మాలిక పత్రికలోని వివిధ వ్యాసాలు:
మీ రచనలు పంపవలసిన చిరునామా editor@maalika.org
00. శిక్షణ (తండ్రి – కూతురు)
01. జడమాలిక 
02.  పదచంద్రిక – నవంబర్ 2014
03. ఆత్మీయం.. ఎగిరే పావురమా
04. మూడుపాయల జడ
05. ఆరాధ్య – 2 
06. అనగనగా బ్నిం కథలు – బాయ్ ఫ్రెండ్
07. మాయానగరం -9
09. మలాలా – ది ఫైటర్
10. మా నేపాల్ దర్శనం 
11. వెటకారియా రొంబ కామెడియా – 4
12. అమ్మాయి వెళుతోంది
13. మా సినిమా బొమ్మల బాపు
14. జ్ఞానపీఠ గ్రహీతలు – పరిచయం
15.  కార్తీక మాసం
16. హ్యూమరధం
pic: Bapu
 
 
 
 
 
Shyam pullela
కంట్రీలు వేరు యైనచొ
వెంట్రుకలను ముడుచునట్టి విధములు మారున్
‘ఎంట్రీ’లవెన్ని యున్నను
‘జంట్రీ’ మెచ్చెడి విధమ్ము, జడయే శ్యామా!
 
Srinivas Bharadwaj Kishore
సుస్తీజేసిందంటూ
కుస్తీబడుతుండు లేయకూసోరాకే
వస్తేనువుజడనూపుత
ముస్తాబయ్యిండుసూడు ముసలాడైనా
ఇస్తే జడ చేతికి నువు
ఉస్తాదుకు మల్లె గొప్ప పోజిచ్చిండే
వస్తేగద చూస్తందుకు
మస్తుగ నుందేంది దంట పండ్లికిలించే
మామూలుగ జడ కదుపగ
వామోయని గట్టిగరిచి వడిగురికిండే
ఏమౌతది మరి బయపడి
పామనుకుని వురికితె పడి పండ్లూడుగదే
 
Subrahmanya Chakravarti Oruganti
వెనకటికొక కోపిష్టికి
కనబడెనొక కేశము తన కంచమునందున్
తనసతి జడ కొరకొరగని
చినతిరుపతి తీసుకెళ్ళి సిగ గొరిగించెన్
జడలో సుమములె శరములు,
జడయే మన్మథుని విల్లు, సరసుడె లక్ష్యం,
పడకే రణరంగము, కలఁ
బడితే యిరువురికి జయము, ఫలితము పాపల్
 
Nagajyothi Ramana
మెదడు న అంతశ్శూచీ
పదునుగ పనిచేయునంచు -పడతి కనుగొనెన్
అదునుగ జడ లేకున్నను
మెదడు కలదు ముదితలకని -మెండుగ తెలిపెన్.
ఆ ! జడ దేమున్నదిలే
తాజాగా పురుషులిపుడు -తరచుగ జడలన్
మోజుగ వేసుకు తిరుగగ
ఫోజులు మీకేల బాల-బోరది మాకే
 
Maddali Srinivas
ముస్తాబెందుకు పోరీ
గస్తీ దారులకు మస్తుగా పని జెప్పన్
కుస్తీ పట్టుట జడతో
బస్తీలో పోరగాళ్ళ బలి కొరకేనా?
…
షహరంతా నీ కొరకే
పహరా కాసేను పోరి పవలున్ రేయిన్
తెహెజీబే నదియోంకీ
సెహెబాషే జడలు నీవి సెహబాష్ గోరీ
 
Arka Somayaji
పలువురి “లైకు”ల కోసము,
అలుపెరుగక జడ పురాణమందుచు’ రోజూ,
విలువైన సమయమంతయు,
ఖిలమొనరించుటయు నీకు!కిక్కే?మనసా!
వినుమొక్క మాట!జడ “యౌ
వనముననే! మిడిసిపాటు పడు!”వార్ధక్య
మ్మునజూడు!దాని సోకును
మన జీవితమంతె కాదె!మానవె!మనసా!
మును “తిరుపతి కవు” లిట్లే,
మనసా!నిను మార్పుజేయ, మంచిని బోధిం
చిన, పద్యమ్ములు జదివియు,
వినవు గదా!నీదు జడలు వేయు గుణంబున్.
మనసా!యొద్దిక! నీకీ
యనవసరపు జడల గొడవ!లాపుము!యికపై,
ఘనముగ కృష్ణా!రామా!
యనుమీ! నవరాత్రులందు నఘములు దొలగున్.
మనకున్నయట్టియాలో
చనలీ జడ చిక్కుదీయ జాలుటకేనా?
యనగా వినవు గదా!నువు!
మొనగాడవు! నాదు పుట్టి ముంచకు! మనసా!
 
J K Mohan Rao
అమ్మా వేస్తావా నా-
కమ్మా వేయమ్మ జడను – అందరు చెప్పా-
లమ్మా బావుందని చూ-
డమ్మా ఆగడము చేయ – నమ్మా రావే
వస్తాడే మా బావా
తెస్తాడే పువ్వు నాకు – దీపం కిందా
ఇస్తాడే జడకోసం
వేస్తాడే జడను నాకు – ప్రేమిస్తాడే
శీగాన పెసూనాంబా
యా గిటకజడ లొక రెండు – హాహా కదలిం-
దా గొక్క నిమిష మిక్కడ
బాగుందో లేదొ చెప్త – బాబా బ్లాక్ షీప్ –
 
Gopala Krishnarao Panthula
బారెడొ, మూరెడొ,జానెడొ
తీరగు జడ పెంచు కొనగ తిప్పలు పడుచున్
నారీమణి పడు బాధల
నేరీ ఎరిగిన పురుషులు? ఎక్కడ లేరే ?
 
Goli Hanumath Sastry
ఈజీలే ముడివేయగ
ఈజీవికి జడల ? చిన్న హెయిరే బెటరౌ
క్రేజీగా దువ్వుట స్టైల్
లేజీ గర్లని తలవకులే యిటు జెప్పన్.
 
జానా బెత్తెడు జడ బస్
జానేదో లాంగు లాంగు జడ చల్తా నై
నేనే మాన్ తా బిగ్ జడ ( మానేస్తా )
మైనే మాన్ తా హు చోటి మస్తీ జడకో
 
జర్రంత తేలు జాల్తతి
వర్రీలింతై నవద్దు పైసల్ కొన్నే
సర్రున దువ్వుట ఈజీ
బర్రున చిన జడతొ మేలు బాజార్ జానా
 
అమ్మా జల యేత్తావా
తమ్ములు నా జుత్తులాగి తంతున్నాలే
అమ్మలు పువ్వాయిచ్చే
అమ్మకు దాన్నిచ్చి జలను అల్లమనంతూ.
 
అత్తా పూలిత్తావా
ఇత్తా జల్లోన పెత్తి  ఇంతికి పోతా
ఆత్తిచ్చిందని నేనే
ల్పిత్తాలే అక్కనిపుడు వెవ్వెవ్వెవ్వే !
 
వాటీజ్ దిస్ జడ సీ ఐ
హేటిట్ డోంట్ టై ద హెయిరు  హే ! హే ! ట్రై పో
నీటైలండ్ బాబ్డు హెయిరు
నీటై వ్యూయర్సు మెచ్చు నిన్నే మైగర్ల్
 
ఏజడ క్యారే హంకో
రోజానా తేలు దాల్కె రుద్దింగ్ బోరే
మై జాన్ తా నై అల్లింగ్
వీజీ రే బాలు ఛోడ్కె విరబోస్కుంటే.
 
( ఈజీ నే సరదాగా వీజీ అన్నా.. )
 
అయ్యో మమ్మీ కూంబ్ చెయ్
అయ్యాల్సో లైకు దిస్సు హాండ్సం జడనే
అయ్యా మిండ్యన్ గర్లూ
షయ్యేం ఫీల్గాను నాకు జడ థ్రిల్లంటా .
పిరాట్ల. వెంకట శివరామ కృష్ణప్రసాద్
కం.         అడిగిన తడవుగ వడివడి
నుడివిరి పద్యము లనెన్నో నొక్కు మ్మడిగా
జడపై జరిగిన జగడము
జడిపిం చెనుపురు షలోక జాడను జననీ .
కం.        జడపై అల్లిన జడలను
ముడువుడు కవులా రామీరు మూకుమ్మడిగన్
జడపై జగడము ముగిసెను
విడువుడు నడువుడు పరుగిడు విజ్ఞుడ వైతే.
కం.        అమ్మడి జడలను పొగడుచు
అమ్మో యిదిత్రా చుపాము యనహ డలినే
నమ్మా యితల్లి నోయన
అమ్మో భయపడి పొరబడె ఔరా! యనగా
కం.        నల్లని  త్రాచై చెంపలు
చెళ్ళని పించెడు జడలను చిన్నది గదిలో
వొళ్ళుమ రచిశయ నించగ
వేళ్ళకు కత్తెర నుబూని వేటును వేసెన్ .
కం.       ఘడిఘడి జడపై గడిబిడి
పడగలు విడినా ట్యమాడె పడతుల పొగడన్
గుడుగుడు యనగుం డెగుబులు
ముడిలిడె కవులిట రగడలు మూకుమ్మడిగా
 
కూర్పరి: సత్యసాయి కొవ్వలి
                                                                          
ఇందులో 4 చిన్నమినీగడులున్నాయి. దేనికదే పూరించువచ్చు.
మొదటి బహుమతి: Rs.500
రెండవ బహుమతి: Rs.100 కినిగె గిఫ్ట్ కూపన్
సమాధానాలు పంపవలసిన ఆఖరు తేదీ: 20th నవంబర్ 2014
సమాధానాలు పంపవలసిన చిరునామా: editor@maalika.org

ఆధారాలు
అడ్డం
1    నాగార్జున కొడుకు మొదటి సినిమా, దీపావళిలో కాల్చేది
4    దగ్గు, జలుబు, తలనొప్పి, జ్వరం .. ఇంగ్లీషులో ఎగిరాం
5    పెళ్ళిళ్ళు
7    నీళ్ళ టాంకులు, తలుపులు కంపెనీ
9    తెలుగు ఆయింటుమెంటు
10    1 నుండి 9 అంకెల జపానీ పజిల్
11    దీపావళిలో కాల్చేవి.. రాకెట్ల లాంటివే
14    ద్దపె వాన
15    మద్రాసు
17    ఇంగ్లీషు వాడి జలుబు
18    మంచం కోళ్ళు ఎన్ని
19    ఈమధ్య అందరికీ నాగూరుబాబు (గాయకుడు) భావాలు దెబ్బతింటున్నాయి.
22    స్టార్ కృష్ణంరాజు కి బిరుదు
23    లెటజ్ సీ ఇన్ తెలుగు
24    చింత చచ్చినా చావనిది
25    శిల్పికి కావల్సిన పనిముట్టు
26    ఉపకారం తిరగబడితే
27    జయసుధ సినిమా.. నరకాసురుడిని చంపింది
30    పిండి పిండి చేయడం
32    పేరులో బీద ఉన్న కర్ణాటక పట్టణం
33    రధం
34    దీపానికి కావలసినది
నిలువు
1    ఐయేఎస్, ఐపీఎస్ లాంటి వాటిని ఈ సర్వీసు అంటారు
2    క్రికెటరు అక్రం ముందు పేరు తలకిందులుగా
3    సింహాచలం తిరగబడింది
6    అనావృష్టికి పాడితో ఉండేవి తలకిందులైపోయాయి
8    ఇదోరకం దోమ .. క్యూలేమీ లేకుండా కిందనుండి కుడతాయి
11    కల్పవృక్షం అనే కల్లిచ్చే చెట్టు
12    నాగార్జున చేసిన పాటలు పాడి జనాలని చైతన్యం చేసే పాత్ర
13    ఆంగ్లంలో చూడు
16    వేరుశెనగ గుళ్ళంటే అర్ధం కాకపోతే ఇలా అడిగి చూడు
19    మొగుడి తమ్ముడు
20    మాలాలాకి, సత్యార్ధి కి వచ్చిన ప్రైజు
21    పక్కగా చూపులు .. ఎంతవారలైనా, వేదాంతులైనకాని ..ఇవి సోకగానే సోలిపోతారు
24    ఈరాజుకి ఎయిడ్సొస్తుందా
27    అయోధ్యలో నది
28    పాతకాలం విలను, హీరో ..సూర్య చంద్రులని పేరులో ఇముడ్చుకున్నాడు
29    బకెట్టుంటే సరిపోదు, స్నానానికి ఇది కూడా ఉండాలి
31    రేషియో. తెలుగులో చెప్పచ్చుగా
32    కబీరు లోమైకమిచ్చేది రామనామం కాకుండా ఏముంది
రచన: సి.ఉమాదేవి

కూచిపూడి నాట్యారాధనలో నిత్యార్చన చేస్తున్న కోసూరి ఉమా భారతి గారు రచనారంగంలో సైతం సామాజికాంశాలపై చక్కటి అవగాహనతో నవలలు వెలువరించడం  ప్రశంసనీయం.
నవల,కథ,కవిత ప్రక్రియ ఏదైనా కష్టం,సులభం అనే ముద్రలకందవు. సాహితీ సేవలో ప్రతి పదం,వాక్యం  రచయిత మేధో శ్రమతో నిర్మించబడినవే! అయితే నవలారచన సమయాన్ని ఆశిస్తుంది.అలాగే అవగాహనను కూడా కోరుకుంటుంది. నవలీకరించడానికి తగిన ముడిసరుకు కావాలి.విషయసేకరణ తరువాత పాత్రల ప్రవేశం,వాటి అమరికపైనే కథాగమనం ఆధారపడుతుంది.
ఇక ఉమా భారతి గారి నవలలో వారి మాటలలోనే చెప్పినట్లు ఆడబిడ్డ పుట్టుకను కాలరాచే సంస్కృతిని ప్రశ్నించే దిశగా ఆమె నవల ‘ఎగిరే పావురమా’ రూపుదిద్దుకోవడం ముదావహం.రచన సాగినంతసేపు అంతర్లీనంగా ఆడపిల్లగా పుట్టి విసిరి పారేయబడిన గాయత్రి వేదన మనల్ని వెంటాడుతూనే ఉంటుంది.
ఈ నవలలో ముఖ్యపాత్రధారి గాయత్రి.అమూల్యమైన బాల్యానుభూతులనే కాదు పలుకు,నడకలకు దూరమైన గాయత్రికి పెంచిన తాతే శ్రీరామరక్ష!
బాల్యం శిథిలమైంది.ఇక హరివిల్లయి పలకరించాల్చిన ప్రాయం బ్రతుకు భయానికే కేంద్రమవుతుంది.ఈ నవలలో నిడివి పెంచుకునే దిశగా పెంచి పోషింపబడ్డ అనవసర పాత్రలు లేవు.అక్షరాలే పాత్రలై జీవనవేదం పలికించిన వేదనాంశం ప్రతి ఒక్కరు ఆలోచించాల్సిన విషయం.నవల చదివినంతసేపు‘ ఆడపిల్లనమ్మా’ అన్న పాట మన మనో నేపథ్యంలో ప్రతిధ్వనిస్తూనే ఉంటుంది.
ఉమా భారతిగారు తన వృత్తికి అంకితమవుతూనే ఈ నవలపై మనసు లగ్నం చేసి బహుముఖీనమైన నేటి సమాజ వ్యవస్థలో తల్లిదండ్రుల నిరాదరణకు గురైన ఆడబిడ్డ బ్రతుకు చిత్రం ఎలా చిధ్రమయిందో కదళీపాకమనదగ్గ తనదైన శైలిలో రచించి మనకందించడం అభినందనీయం.వీరు సంప్రదాయ కూచిపూడి నృత్యంలో అభినయాన్ని అందంగా ప్రదర్శించడమే కాదు అక్షరకేళిలో కలాన్ని నర్తింపచేయగలిగిన కళాకారిణి,రచయిత్రి. ఆడపిల్లపట్ల ఇప్పటికీ  సమాజంలో ప్రవర్తించేతీరుపై స్పందించి నవలారూపంలో ఆలోచనా వల్మీకాన్నితట్టిలేపిన మానవతావాది.
ఈ నవల ప్రారంభంలోనే మనం ఒక్క వాక్యం చదువుతాం.
“ దట్టంగా విస్తరించిన ఈ రావిచెట్టు అన్ని వైపులనుండి నీ అరుగుని చేతులతో కాపాడుతున్నట్టుగా ఉందిరా గాయత్రీ” అంటాడు ఆమెను పెంచిన తాత.
“ నాకేమో అరుగు సాంతం, ఆ రావిచెట్టు పొట్టలో ఉన్నట్టుగా అగుపించి నవ్వొస్తది. దాని పెద్దపెద్ద కొమ్మలేమో అరుగుకి చుట్టూకాపలాగా ఉన్నట్టనిపిస్తుంది. ”  ఇలా గాయత్రికి అనిపించడం ముందు ముందు జరగనున్న సంఘటనలకు పునాది వేసినట్లు కనిపిస్తుంది.
ఆప్యాయత పంచిన తాతే అంగవైకల్యం కలుగచేసి డబ్బుసంపాదించడానికి తననొక పావుగా వాడుకున్నాడన్నఅపనిందలు వేసిన కమలమ్మ మాటలు నమ్మితాతను వీడిపోవడం, అపార్థాన్ని కడిగివేసుకుని తిరిగి తాతను చేరే సమయానికి ఆ తాతే ఆమెను వీడిపోవడం మంచికెపుడు గుర్తింపు మనిషి పోయాకేనా? అపార్థాలు మంచికి ముసుగు వేయకుండా కాపాడలేమా అనిపిస్తుంది.
ఇక గాయత్రిని తల్లిలా కాపాడిన రాములు,చంద్రం పిన్ని, చదువు నేర్పిన ఉమమ్మ ఒకవైపు, ఆమె నిరాశానిస్పృహలను తమ సువర్ణావకాశాలుగా మలచుకోవాలనుకునే కమలమ్మ,ప్రహ్లాద్ జేమ్స్ మరొకవైపు,కన్నవారి నిర్లక్ష్యానికి గురైన గాయత్రి జీవితానికి పరచుకున్న వెలుగు నీడలే!చివరకు తాత ఏర్పరచిన రావిచెట్టునీడే గాయత్రికి స్వర్గతుల్యమవుతుంది.నవలా ప్రారంభంలోనే అంతర్లీనంగా అంకురార్పణ జరిగిన ముగింపు ఇదే!
ఆడబిడ్డ పుట్టుకను అపహాస్యంచేసి కన్నతల్లిని భయపెట్టి ఆ బిడ్డను పురిటిలోనే పుటుక్కుమనిపించే వ్యక్తులు,స్కానింగ్ నిషేధించినా డబ్బుకమ్ముడైపోయిన వైద్యుల ద్వారా గర్భస్థ చిన్నారుల పుట్టుపూర్వోత్తరాలు తెలుసుకుని ఆడపిల్లయితే మరిక ఆలోచించకుండా పసిప్రాణాలను చిదిమేస్తున్నారు.తెలిసిన భ్రూణహత్యలుకాదు తెలియనివెన్నోతల్లి గర్భంనుండి రాకముందే కాలగర్భంలో కలిసిపోతున్నాయి.ఇలాగే అమ్మాయైతే వద్దనుకుంటూపోతే అమ్మా అని పిలిచేందుకైనా అమ్మమిగలదు.
అందుకే తల్లులకు అవగాహన పెంచి ఇలాంటి దురాగతాలు జరుగనీకుండా ప్రభుత్వాలు,సామాజిక సంస్థలు తమ పాత్రను బాధ్యతాయుతంగా పోషించేవిధంగా అవగాహనా కార్యక్రమంతో నవల ముగించడం, పరిష్కారదిశగా నవలనునడిపినతీరు ఉమాభారతిగారికి ఈ విషయంపట్లగల ఆర్తిని తెలియచేస్తోంది. ఇటువంటి సామాజికరుగ్మతలకు పరిష్కారం చూపించే విధంగా వీరు  మనకు మరిన్ని రచనలను అందిస్తారని ఆశిస్తూ ఆత్మీయతాభినందనలు.
 
రచన – జెజ్జాల కృష్ణ మోహనరావు
 
 
 
 
 
ఒకే జడకు మూడు పాయలవలె, ఒకే భావానికి మూడు ప్రతిరూపములను మీకు ఇక్కడ అందిస్తున్నాను –
(1) ఆంగ్లములో వ్రాసిన ఒక prose poem,
(2) తెలుగులో ఆ భావములకు ఒక పద్య రూపము,
(3) అదే భావములకు ప్రతిబింబముగా ఒక వచన పద్యము.
ఇవి ఒక దానికి ఒకటి మక్కీకిమక్కి అనువాదము కాదు.  భావము లొకటే అయినా చెప్పడములో భేదాలు ఉన్నాయి. ఇందులో ఏది బాగుందో అన్నది పూర్తిగా వ్యక్తిగతమైన అభిప్రాయము అవుతుంది. తల్లికందరూ ముద్దు బిడ్డలే కదా? నాకేమో అన్నీ బాగున్నాయి. మీరు కూడ చదివి ఆనందించండి.
 
================================
 
Deepaavali- Festival of Lights!
On the darkest night of the year
Clusters of light compete with stars
Ear-splitting noise permeates the sulphurous air
Krishna– the Dark Lord of Love
Naraka– the Lord of the Dark
Satya– the Dark Lord’s True Love
The three sides of the Eternal triangle!
Between the Good and the Evil
Between the Light and the Dark
Between the Life and the Death
The War of the worlds wages on!
Krishna swoons and Satya takes over
The weapons of Truth
Dissolve the forces of the Dark
The hell-demon Naraka loses
To the Lord of Love and the Queen of Truth
That is the tale we often hear!
But
Everyday is Deepaavali
Every night is a festival of lights
The heart and the mind are big battlefields
Forces of temptation lurk there
The hell-demon creates a veritable hell
Waves of love try to wash the scum of hatred
The Dark Lord kindles the lamp of peace
Truth slays falsehood and ignorance
The Queen of Truth offers the greatest weapon
Krishna is there
Naraka is there
Satya is there
In all hearts and minds
The battle wages on every living moment
At times darkness may engulf
Ultimately, Love and Truth triumph
Everyday is Deepaavali
Every night is a festival of lights!
 
=====================
 
ప్రతిరోజు దీపాల పబ్బమ్ము
 
ఆ.వె. అనృతమునకు మఱియు – నజ్ఞానమున కొక్క
రూప మా నరకుఁడు – పాపకుండు
సత్య ధర్మములకు – సత్యభామయు సాక్షి
రెండు శక్తుల కయె – భండనమ్ము
(పాపకుఁడు=పాపి; భండనము=యుద్ధము)
 
సుగంధి. మాయలోన దిట్ట వాఁడు – మాయజేయు దిట్టయే
హా యనంగ మూర్ఛబోయె – నంబుజాక్షుడంతలో
సాయ మేమి లేక దేవి – సత్యభామ యెక్కిడెన్
వేయి యమ్ములన్ ధరిత్రి – వేల్పుగొంగ కూలెగా
(వేల్పుగొంగ=రాక్షసుఁడు)
 
కం. మొరసెన్ భూమియు గగనము
విరిసెన్ హృదయమ్ము లవని – విచ్చలవిడిగాఁ
గురిసెన్ సుమములు రాశిగ
మురిసెన్ జగమెల్ల, వెలుఁగు – పూర్తిగ నిండెన్
(మొరయు=ప్రతిధ్వనించు)
 
తే.గీ. నేఁడు దీపాల పండుగ – నిండె ధరణి
కారుచీకట్లలో వెల్గెఁ – గాంతి కళలు
తారలన్ దాకఁ జువ్వలు – ధ్వనులు సేయు
సంతసమ్మున దలతురు – సత్య నవని
 
ద్వి. మనసొక్క రణభూమి – మనుజున కిందు
కననౌను నరకునిఁ – గన్నయ్య నందు
ఆ సత్యభామయు – నందుండు నెందు
హా! సంగరమ్ములే – యనుదిన మ్మిందు
ప్రేమకుఁ బగకునుఁ – వీడుగా నుండె
భూమిపై యీ యాట – ముందుండి యుండె
వెలుఁగు జయించంగ – విందు రమించ
కలుఁగును వ్యధయు చీ-కటి యాక్రమించ
నవ్వుల పండుగ – న్యాయమ్ము గెలువ
దివ్వెల పండుగ – తెలుపు నీ విలువ
ప్రతిరోజు దీపాల – పబ్బమ్ము గలుఁగు
మృతినొంద దుశ్చర్య – మితిలేని వెలుఁగు
(పబ్బము=ఉత్సవము)
 
=====================
 
చీకటి – సత్య – వెలుగు
 
అనృతానికి అజ్ఞానానికి నరకాసురుడు ప్రతిరూపం
సత్యానికి ధర్మానికి సత్యభామ నిజరూపం
ఈ రెండు శక్తుల మధ్య పోరాటం, ఎల్ల జగత్తుకు ఆరాటం!
వాడిది రాక్షసమాయ! వీడిది వైష్ణవమాయ!
ఒక క్షణం చీకటి శక్తి గెలిచింది, కన్నయ్య స్పృహ తప్పాడు
నారి నారి లాగి శరవర్షాన్ని కురిపించి నరకుడిని నరికింది
మన్ను మిన్ను మారుమోగింది, హృదయం ఉప్పొంగింది
పూలు కురియగా, జగము మురియగా, వెలుగు విరిసింది
కారుచీకటి నిండిన కాళరాత్రిలో
తారలతో పోటీపడే తారాజువ్వలు
ధగధగా మెరిసిపోయే కాకరపూవొత్తులు
ఈ రోజు దీపావళి
 
మన మనసు కూడ ఒక రణరంగమే
ఇక్కడ కూడ నరకాసురుడు, శ్రీకృష్ణుడు, సత్యభామ –
ముగ్గురు ఉన్నారు, ఇది కూడ ఒక ప్రేమద్వేషాల త్రికోణమే!
ప్రతిరోజు ఇక్కడ కూడ యుద్ధమే
ఒక రోజు నరకాసురుని తాత్కాలిక విజయం
మరోరోజు సత్యభామ శాశ్వత విజయం
చివరకు చీకటి ఓడిపోతుంది, వెలుగు విజయం సాధిస్తుంది
నల్లనయ్య నవ్వుతాడు, సత్యభామ నవ్వుతుంది
సత్యాన్ని సత్య ప్రసాదిస్తుంది, వెలుగును కన్నయ్య కురిపిస్తాడు
అజరామరస్థితిని మనసు పొంది కొత్త స్వర్గాన్ని చూస్తుంది
ఒక రోజు నిజంగా చూస్తుంది!
 
=============================
 
రచన: అంగులూరి అంజనీదేవి  


http://www.angulurianjanidevi.com  
anguluri.anjanidevi.novelist@gmail.com
 

”నా ఆఫీసు ఇక్కడికి దగ్గరే! నడుచుకుంటూ వెళ్తాను. నువ్వు ఇటువైపు తిన్నగా వెళ్తే ఓ ఐదు నిముషాల్లో మాదాపూర్‌ పెట్రోల్‌పంప్‌ బస్‌స్టాప్‌ వస్తుంది. అక్కడ హెచ్‌-10 బస్సెక్కి హైటెక్‌సిటీకెళ్లు. అక్కడ వరసగా సాఫ్ట్‌వేర్‌ కంపెనీలే వుంటాయి. వాటిలోకెళ్లి నీ రెజ్యూమ్‌ చూపించు. నా ఫ్రెండ్‌ కూతురు వాత్సల్య కూడా ఈ మధ్యన ఈ ప్రయత్నంలోనే వుంది. సర్టిఫికేట్లన్నీ ఫైల్లో వున్నాయికదా! ఫైల్‌ జాగ్రత్త!” అంది.
”ఆంటీ! నాకు వాత్సల్య నెంబరిస్తారా?” అడిగింది ఆరాధ్య.
”ఇప్పుడు నా దగ్గర లేదు. డైరీలో వుంది. రాత్రికి ఇస్తాను” అంటూ ఆమె వెళ్లిపోయింది.
ఆమె చెప్పినట్లే హెచ్‌టెన్‌ బస్సెక్కి హైటెక్‌సిటీకెళ్లిన ఆరాధ్య ఆఫీసుల చుట్టూ తిరిగి తిరిగి అలసిపోయి మళ్లీ అదే హెచ్‌టెన్‌ బస్‌లో ఇంటిముఖం పట్టింది.
మాదాపూర్‌ పెట్రోల్‌పంప్‌ బస్‌స్టాండ్‌ రాగానే బస్‌ ఆగింది.
బస్‌ దిగి ఇల్లు చేరుకుంది.
ఆరాధ్య ఇంటికొచ్చేటప్పటికి ఎవరితోనో ఫోన్లో మాట్లాడుతూ ఆరాధ్యను చూడగానే ఫోన్లో మాట్లాడటం ఆపేసింది శార్వాణి.
”ఇంటర్వ్యూ ఎలా జరిగింది?” అడిగింది శార్వాణి.
”నాకు ఉద్యోగం రావటం డౌటే ఆంటీ!” చెప్పింది ఆరాధ్య. దిగాలుగా కూర్చుంది.
”వంద ఇంటర్వ్యూలకు అటెండయినట్లు ఎందుకంత డిప్రెషన్‌? వస్తుందిలే! ముందు కాఫీ తాగు రిలాక్సవుతావు” అంటూ ఆరాధ్యకి కాఫీ ఇచ్చి ఆమెకూడా తాగుతూ కూర్చుంది. ఆరాధ్య వచ్చేముందే ఆమె ఆఫీసు నుండి ఇంటికొచ్చింది.
లంచ్‌బాక్స్‌ను చూసి ఆశ్చర్యపోతూ ”నువ్వు దీన్ని ఓపెన్‌ కూడా చేసినట్లు లేదు”
”లేదాంటి! నాకు దాని ధ్యాసే లేదు. ఇప్పుడు ఆకలిగా వుంది. ఇదిగో కాఫీ తాగుతున్నాను కదా! సరిపోతుంది” అంది.
”దీన్నిబట్టి నీది బాగా అడ్జస్ట్‌ అయ్యే మెంటాలిటీలాగుంది”
”అఫ్‌కోర్స్‌”
”ఇది మంచిపద్ధతే! ఈ తత్వమే మనుషుల్ని ఎలాంటి పరిస్థితుల నుండి అయినా బయటపడేస్తుంది. ఒక చిన్న పురుగు కూడా తన ప్రాణాన్ని కాపాడుకోవటం కోసం ఎన్నోరకాలుగా సర్దుకుపోయి బ్రతుకుతుంటుంది”
”నేను పురుగునా ఆంటీ!” గబుక్కున అడిగేసింది ఆరాధ్య.
”ఛ… ఛ… అలా ఎందుకనుకుంటావ్‌! సర్దుకుపోయి దాక్కునే పురుగులా మనం కూడా జీవితంలో ఎత్తుగడల్ని నేర్చుకోవాలి. జీవితాన్ని క్రమంగా మార్చుకుంటూ వెళ్లాలి అని నీకు ఆ ఉదాహరణ చెప్పాను. అంతే!” అంది.
”ఓ… అలాగా!”
”నీకింకో రహస్యం చెప్పనా?”
”చెప్పండి ఆంటీ!”
”మన జీవితాల్లో ఎన్నో ఊహించని అద్భుతాలు జరుగుతాయి. నా జీవితంలో కూడా కొన్ని జరిగాయి. నాకు తెలిసినవాళ్ల జీవితాల్లో కూడా జరిగాయి. అవేంటంటే జాబ్‌ రాదనుకున్నవాళ్లకి జాబ్‌ రావడం… పెళ్లి కాదనుకున్నవాళ్లకి పెళ్లికావడం…. ఇల్లు లేదనుకున్నవాళ్లకి ఇల్లు రావటం… ఐపియస్‌ కాలేమేమో అనుకున్న వాళ్లు ఐపియస్‌లు కావటం…. ఇవన్నీ జరగాలీ అంటే మన ఆలోచనలకి కూడా కొంత శక్తి కావాలి. అప్పుడే మనం కావాలనుకున్న వాటిని పొందగలుగుతాం” అంది.
”ప్రస్తుతం నాకు అంత శక్తి వుందో లేదో నాకు తెలియదు కాని జాబ్‌ అయితే కావాలి ఆంటీ! జాబ్‌ వుంటేనే నాకిప్పుడు తిండి, షెల్టర్‌” అంటూ వున్న వాస్తవాన్ని చెప్పింది.
”ఒక్కరోజుకే ఇలా నిరాశపడితే ఎలా? ఓపిక, ఓర్పు వుండాలి. అవి వుండాలీ అంటే కొంత శక్తి అవసరం అవుతుంది. ఆ శక్తి ఎక్కడో వుండదు. ఎక్కడినుంచో రాదు. అది నీలోనే వుంటుంది. నువ్వే ఒక శక్తివి. దాన్నెవరూ సృష్టించలేరు. నాశనం చెయ్యలేరు. నువ్వు నీ శక్తితో నీక్కావాలనుకున్నవాటిని నీవైపుకి ఆకర్షించుకోవాలి. నేనోచోట చదివాను- మన ఉద్దేశాలను మన లక్ష్యాలను ఒక బ్లాక్‌బోర్డు మీద రాసి దేవుడు ఆకాశంలో వుంచడట. అసలు అటువంటి బ్లాక్‌బోర్డ్‌ లేనేలేదట… దేన్నైనా మనకు మనమే ఇచ్చుకోవాలి. మనకు మనమే సృష్టించుకోవాలి. అదే మన జీవితం” అంది.
”ఆంటీ! నాకు వాత్సల్య నెంబర్‌ ఇస్తారా? ముందు మీరు తనకు ఫోన్‌చేసి నన్ను పరిచయం చెయ్యండి! నేను మాట్లాడతాను” అంది ఆరాధ్య.
”బెస్ట్‌ ఐడియా!” అంటూ వాత్సల్యకి కాల్‌చేసి ఆరాధ్యను పరిచయం చేసింది శార్వాణి.
ఆరాధ్య ఖాళీ అయిన కాఫీ కప్పుని టీపాయ్‌మీద పెట్టి సెల్‌ఫోన్ని చెవిదగ్గర పెట్టుకొని వాత్సల్యతో మాట్లాడుతూ బాల్కనీలోకి వెళ్లి నిలబడింది. వాత్సల్య చాలా తెలివిగా, స్పష్టంగా, హుషారుగా మాట్లాడుతోంది. ఆమె మాటల్లో ఎదుటివారు చాలా త్వరగా ఇంప్రెస్‌ అయ్యే క్వాలిటీ వుంది. ఆసక్తిగా వింటోంది ఆరాధ్య.
”నీకో అబ్బాయి నెంబర్‌ ఇస్తాను ఆరాధ్యా! నీకేమైనా డౌట్స్‌ వస్తే ఫోన్లో అతన్ని కాంటాక్ట్‌ అవ్వు” అంది వాత్సల్య.
”అబ్బాయిదా?”
”అవును. అబ్బాయిదైతేనే యూజ్‌ఫుల్‌గా వుంటుంది. నువ్వు నా ఫ్రెండ్‌వని అతనికి నిన్ను ఇంటర్‌డ్యూస్‌ చేస్తాను. అతను నిన్నుకూడా తన ఫ్రెండ్‌లాగే ట్రీట్‌ చేస్తాడు”
ఆరాధ్యకు వెంటనే రాకేష్‌ గుర్తొచ్చి ”వద్దు వాత్సల్యా! నాకు అమ్మాయి నెంబర్‌ వుంటే ఇవ్వు” అంది.
వాత్సల్య నవ్వి ”అమ్మాయిల మీద నువ్వు మరీ అంత ఎక్స్‌పెక్టేషన్స్‌ పెట్టుకోకు. వాళ్లు మనకోసం ఏమీ చెయ్యరు. ఒకవేళ ఏం చెయ్యాలనుకున్నా వాళ్లు కూడా అబ్బాయిలకి ఫోన్లు చేసి ఇన్ఫర్‌మేషన్‌ గేదర్‌ చెయ్యాల్సిందే. అబ్బాయిలకి వుండే కమ్యూనికేషన్‌ స్కిల్స్‌ అమ్మాయిలకి వుండవు. ఎక్కడికైనా అబ్బాయిలు వెళ్లినంత ధైర్యంగా, ఒంటరిగా అమ్మాయిలు వెళ్లలేరు. అంతేకాదు ఒక అమ్మాయిని పక్కన పెట్టుకొని ఈ మహానగరంలో ఎక్కడికి వెళ్లాలన్నా అంత సేఫ్‌కాదు. పైగా అమ్మాయిలు ఇంకో అమ్మాయికోసం అంత టైంను కూడా వృధా చేసుకోరు” అంది.
ఆరాధ్యకి అబ్బాయిల్ని నమ్మాలంటేనే భయంగా వుంది. రాకేష్‌ విషయం వాత్సల్యతో చెప్పాలా వద్దా అని సందేహిస్తోంది.
”నీకిప్పుడు జాబ్‌ కావాలి. ఇక్కడ నీకు సపోర్టు చెయ్యాలన్నా, నీతోపాటు తిరగాలన్నా నీ పేరెంట్స్‌ వల్ల అయ్యే పనికాదు. నీ పేరెంట్సే కాదు ఎవరో తప్ప అందరి పేరెంట్స్‌ అలాగే వుంటారు. బ్రదర్సయినా, సిస్టర్సయినా అంతే! మనం మాట్లాడినప్పుడు ఏదో మాట్లాడతారు. అదికూడా వాళ్లకి తెలిసింది మాత్రమే. తెలియంది తెలుసుకొని మాట్లాడేంత టైం కూడా వాళ్లకి వుండదు. అదే ఫ్రెండ్‌ అనుకో! లీవ్‌ పెట్టుకొని మరీ మన వెంట వస్తాడు. మన గురించి ఆలోచిస్తాడు…. సిటీకి కొత్త కాబట్టి మనం మిస్సవుతామని మనల్ని ఒంటరిగా వెళ్లనివ్వడు. మనకోసం ఏమైనా చేస్తాడు” అంటూ బాయ్‌ఫ్రెండ్స్‌ వల్ల ఎంత ఉపయోగమో చెప్పింది వాత్సల్య.
పెదవి విరిచింది ఆరాధ్య. ఈ వాత్యల్యకి అబ్బాయిల గురించి పూర్తిగా తెలిసినట్లు లేదు. రాకేష్‌ గురించి చెప్పాలి. అబ్బాయిలు ఎలాంటివాళ్లో తెలుసుకుంటుంది. లేకుంటే ఫ్యూచర్లో ఆమెకూడా తనలాగే మోసపోవచ్చు. అని మనసులో అనుకుంటూ రాకేష్‌ తనకెలా హ్యాండిచ్చాడో చెప్పబోయింది.
వెంటనే వాత్సల్య ”అంతేకాదు ఆరాధ్యా! ఒక్కోసారి మనం జాబ్‌కోసం తిరిగి తిరిగి విసిగిపోయి ఇక నాకు జాబ్‌ వస్తుందో రాదోనని డిప్రెషన్‌లో వున్నప్పుడు మనకు ధైర్యం చెప్పేది కాని, మనం దేన్నీ మిస్‌ కాకుండా చూసేది కాని, మనకు జాబ్‌ వచ్చేంతవరకు టచ్‌లో వుండేది కాని మనల్ని ఫ్రెండ్‌లా భావించిన వ్యక్తే! నేనింత గట్టిగా ఎందుకు చెబుతున్నానంటే సిటీలకెళ్లి పి.జీలు చేసిన అమ్మాయిలు కూడా కొందరు ఇంటికెళ్లగానే నైన్త్‌క్లాస్‌ అమ్మాయిల్లా మారిపోతుంటారు. అది వాళ్ల తప్పు కాదు. వాళ్ల ఇంటి వాతావరణం అలాంటిది. అప్పటివరకు వాళ్ల దగ్గరవున్న మొబైల్‌ కూడా వాళ్ల దగ్గర వుండదు. వాళ్ల అన్నయ్యల దగ్గరకో తండ్రి దగ్గరకో వెళ్లిపోతుంది. వాళ్లేమో వంటపని, ఇంటిపని చేసుకుంటూ ఎవరితోనూ కమ్యూనికేషన్‌ లేకుండా వుంటారు. అలాంటి వాళ్లకు ఏదైనా జాబ్‌ ఇన్ఫర్‌మేషన్‌ ఇచ్చేది మరే ఇతర ప్రాంతాలలోనే వుండే వాళ్ల బాయ్‌ఫ్రెండ్సే… బాయ్‌ఫ్రెండ్స్‌ వల్ల నాకు తెలిసి ఎలాంటి ప్రమాదం వుండదు. అయినా ఏ ప్రమాదమైనా మనల్ని బట్టే వుంటుంది ఆరాధ్యా! సరే! నేనిప్పుడు నీకు కొన్ని మెయిల్‌ ఐ.డి.లు చెబుతాను. వాటికి వెంటనే నీ రెజ్యూమ్‌ను ఫార్వర్డ్‌ చెయ్యి” అంటూ కొన్ని మెయిల్‌ ఐడిలు చెప్పింది.
ఆరాధ్య వాటిని నోట్‌ చేసుకుంది.
”ఒక్క నిముషం వాత్సల్యా!” అంటూ ఆరాధ్య శార్వాణి దగ్గరకి వెళ్లి ”ఆంటీ! నేనిప్పుడు ఇంటర్‌నెట్‌ సెంటర్‌కి వెళ్లి వస్తాను. వాత్సల్య నాకు కొన్ని మెయిల్‌ ఐడిలు చెప్పింది. వాటికి నా రెజ్యూమ్‌ను ఫార్వడ్‌ చేసి వస్తాను” అంటూ వాత్సల్యతో ఫోన్లో మాట్లాడుతూనే బయటకెళ్లింది ఆరాధ్య.
మొబైల్‌ని చెవి దగ్గర అలాగే పట్టుకొని మాట్లాడుతూ వాత్సల్య రోడ్డును ఎక్కడ క్రాస్‌ చెయ్యమన్నదో అక్కడ చేసింది. ఆ తర్వాత ఇంటర్‌నెట్‌ సెంటర్‌ అక్కడికి ఎంతదూరంలో వుందో తెలుసుకొని ”బై వాత్సల్యా!” అంటూ కాల్‌ కట్‌ చేసింది.
ఇంటర్‌నెట్‌ సెంటర్లో ఓ గంట గడిపి ఇంటికెళ్లింది ఆరాధ్య.
* * * * *
తెల్లవారింది. టైం తొమ్మిది కావొస్తుంది. ముగ్గురు సాఫ్ట్‌వేర్‌ ఇంజనీర్లు వుంటున్న గది అది. ఆ గదిలో కాశిరెడ్డి, హేమంత్‌ వుంటుంటారు. ఈ మధ్యనే కొత్తగా ఇంకో ఫ్రెండ్‌ వచ్చి వాళ్లతో చేరాడు.
”ఇది మాత్రం నిజం కాశిరెడ్డి! వీడీరోజు ఆఫీసుకెళ్లడు. రాత్రంతా కలవరిస్తూనే వున్నాడు. ఎందుకో ఏమో మొన్నటి నుండి మొబైల్‌ స్విచ్ఛాఫ్‌ చేసి పెట్టుకున్నాడు. ఆఫీసులో ఏం జరిగిందో ఏమో నీకేమైనా చెప్పాడా?” ముసుగుతన్ని పడుకొని వున్న ఫ్రెండ్‌వైపు చూస్తూ కాశిరెడ్డిని అడిగాడు హేమంత్‌.
నాకేం చెప్పలేదన్నట్లు భుజాలను కదిలించి తన పనిలో తనున్నాడు కాశిరెడ్డి.
”కాశిరెడ్డీ! ఎంతయినా వాడు మన ఫ్రెండ్‌రా! వాడికేదైనా ప్రాబ్లమ్‌ వస్తే మనకొచ్చినట్లు కాదా?”
”వాడికి ప్రాబ్లమా!! రాత్రి పీకలదాకా మెక్కాడు. మనిద్దరం నిద్రలేచి, వంటచేసి ఆఫీసుకి రెడీ అవుతున్నా ప్రాణాయామం చేస్తున్నవాడిలా సైలెంట్‌గా దుప్పట్లోంచే శ్వాస పీల్చి వదులుతున్నాడు. అంత ప్రశాంతంగా వాడుంటే వాడికి ప్రాబ్లమా?”
”నాకెందుకో అలాగే అన్పిస్తోందిరా! నేను మాత్రం ఆఫీసుకెళ్తున్నా! బై” అంటూ సడన్‌గా బ్యాక్‌ప్యాక్‌ని తగిలించుకున్నాడు హేమంత్‌. అందులో లంచ్‌బాక్స్‌ మాత్రమే వుంది.
”నేను మాత్రం ఆఫీసుకెళ్లనా! వీడికి కాపలా వుంటానా! నాకు బై చెబుతున్నావ్‌? అసలు వీడెందుకింత లేజీగా వున్నాడో నాకర్థం కావడంలేదు. ఆఫీసు నుండి వచ్చాక వుతికెయ్యాలి. పద వెళ్దాం!” అంటూ కాశిరెడ్డి కూడా బ్యాక్‌ప్యాక్‌ని తగిలించుకొని హేమంత్‌తో కదిలాడు.
వాళ్లిద్దరు సాఫ్ట్‌వేర్‌ కంపెనీలో జాబ్‌ చేస్తున్నారు. మంచి స్నేహితులు.
వాళ్లు బి.టెక్‌ చదివింది కూడా ఒకే కాలేజిలో. బ్రాంచికూడా ఒకటే. కాలేజిని ఎంపిక చేసుకునేటప్పుడు కాని, బ్రాంచ్‌ సెలెక్షన్‌లోకాని చాలా జాగ్రత్తలు తీసుకున్నారు. అనుభవజ్ఞుల్ని కలిశారు. వాళ్లు కాశిరెడ్డిని, హేమంత్‌ని చూడగానే ”ఇంజనీరింగ్‌లో మీరు ఏ బ్రాంచ్‌ ఎంచుకున్నా సరే హార్డ్‌వర్క్‌, కమ్యూనికేషన్‌ స్కిల్స్‌, టీం స్పిరిట్‌ అవసరం. సబ్జెక్ట్‌ స్కిల్స్‌తో పాటు చొరవ వున్నవారికే కార్పొరేట్‌ కంపెనీలు ఎక్కువ ప్రాధాన్యత ఇస్తాయి. అందుకే మీరు చేరబోయే కాలేజీలో కూడా అధునాతనమైన క్లాస్‌రూమ్‌లు, పరిశోధనలకోసం ఉన్నత ప్రమాణాలున్న ల్యాబ్స్‌, అన్ని సౌకర్యాలతో కూడిన లైబ్రరీలు, కమ్యూనికేషన్‌ స్కిల్స్‌ను మెరుగుపరచుకోవటానికి ఉపయోగపడే లాంగ్వేజ్‌ ల్యాబ్స్‌, ఇంటర్నెట్‌, సెమినార్‌ రూమ్స్‌, ప్లేగ్రౌండ్స్‌ వంటి సౌకర్యాలు వున్నాయో లేవో చూసుకోండి! ముఖ్యంగా ఆ కాలేజి కొత్తగా ఏర్పాటు చేసింది కాకుండా కనీసం రెండు పాస్‌ అవుట్‌ బ్యాచ్‌లు వుంటేనే టాప్‌  ఎం.ఎస్సీలు క్యాంపస్‌ ప్లేస్‌మెంట్‌ నిర్వహణ వుంటుంది. మీరు తీసుకునే బ్రాంచ్‌ని కూడా ఫ్యాకల్టీ, జాబ్‌ మార్కెట్‌ ట్రెండ్స్‌, ప్రస్తుత అవకాశాలు, భవిష్యత్‌ కెరీర్‌ని దృష్టిలో పెట్టుకొని తీసుకోండి” అన్నారు.
ఆసక్తిగా విన్నారు కాశిరెడ్డి, హేమంత్‌.
”అంతేకాదు. ఇంజనీరింగ్‌ అంటేనే ఓరియంటెడ్‌ సబ్జెక్ట్‌. ఇంటర్నెట్‌లో నిపుణులైన ప్రొఫెసర్ల పాఠాలను ఫాలో అవ్వండి! మీరు తీసుకున్న  బ్రాంచ్‌లో మీకు లోతైన అవగాహన వుంటేనే సబ్జెక్ట్‌పై మీకు సరైన పట్టు వస్తుంది. ప్రస్తుత జాబ్‌ ఇండస్ట్రీ కోరుకుంటున్న జాబ్‌ ఓరియెంటెడ్‌ అప్లికేషన్స్‌, స్కిల్స్‌కు అధిక ప్రాధాన్యం ఇవ్వాలి. వాటికి తోడుగా కమ్యూనికేషన్‌ స్కిల్స్‌ను అభివృద్ధి చేసుకోవాలి. స్కిల్స్‌లో మెరిస్తేనే ఇంజనీరింగ్‌కు సార్థకత. మార్కెట్లో ఇంజనీరింగ్‌ విద్యార్థులకి ఉద్యోగాలు చాలానే వున్నాయి. కానీ సబ్జెక్ట్‌ స్కిల్స్‌తో పాటు చొరవ వున్న వారికే కార్పొరేట్‌ కంపెనీలు స్వాగతం పలుకుతాయి. అది గుర్తుంచుకొని చదవండి!” అన్నారు.
ఆ అనుభవజ్ఞులు చెప్పిన ప్రతి మాటను శ్రద్ధగా విన్నారు. బి.టెక్‌ చదివిన ఆ నాలుగు సంవత్సరాలు వాళ్ల సలహాలను సూచనలను చక్కగా పాటించారు. ఇంకో ఆలోచన లేకుండా తపనతో చదివారు. సాధించాలనే పట్టుదల, సొంతంగా ఏదో ఒకటి చెయ్యాలనే బలమైన సానుకూల దృక్పధంతో సాగారు. అదంతా గుర్తొచ్చి ఆలోచిస్తూ నడుస్తున్నాడు కాశిరెడ్డి. అతను చూడటానికి బ్లాక్‌రంగులో ఆరడుగుల ఎత్తు, బలమైన భుజాలతో, మడత నలగని డ్రెస్‌తో ఏదో ఒక సంస్థను నడుపుతున్న వ్యక్తిలా కన్పిస్తాడు. హేమంత్‌ తేనెలో తెలుపు కలిపితే వచ్చే గమ్మత్తయిన రంగులో చూడగానే సెల్యూట్‌ చెయ్యాలనిపించేలా వుంటాడు. ఎత్తులో, బలంలో, హుందా తనంలో కాశిరెడ్డికి ఏమాత్రం తీసిపోడు. ఇద్దర్నీ ఓచోట కలిపి చూస్తే ‘హేమంత్‌ బావున్నాడు కదా!’ అన్పిస్తుంది ఎవరికైనా…
”ఇంకా ఎంతసేపురా! ఎంత నడిచినా బస్టాప్‌ రాదేం? నీ బైక్‌ రిపేరై ఎప్పుడొస్తుంది?” అడిగాడు హేమంత్‌. వాళ్లుండే అపార్ట్‌మెంట్‌కి పది నిమిషాలు నడిస్తే వచ్చేంత దూరంలోనే వుంటుంది మాదాపూర్‌ పెట్రోల్‌పంప్‌ బస్‌స్టాప్‌. ప్రతిరోజు వాళ్లు ఆఫీసుకి బస్‌లో వెళ్లరు. బైక్‌ మీదనే వెళతారు.
కాశిరెడ్డి బ్యాక్‌ప్యాక్‌ని సవరించుకుంటూ ”ఇంతకుముందేగా బైక్‌ని రిపేర్‌షాపులో ఇచ్చి వచ్చాం! ఇప్పుడు మనం ఇంటినుండి స్టార్ట్‌ అయి ఐదు నిమిషాలే అయింది. ఇంకా ఐదు నిముషాలు నడవాలి. అప్పుడే బోర్‌ అంటే ఎలా? ఏదో ఒకటి ఆలోచిస్తూ నడవరా! టైం తెలియకుండా గడిచిపోతుంది” ఐడియా ఇచ్చాడు కాశిరెడ్డి. రిపేర్‌కి ఇచ్చిన బైక్‌ కాశిరెడ్డిది.
”ఆలోచించడమా? నాకసలు ఆలోచనలే రావు. దేని గురించి ఆలోచించాలి?”
”నీకు దేనిమీద ఆసక్తి వుంటే దాని గురించి”
”నాకలాంటి ఆసక్తులేం లేవు. కనీసం ఆఫీసు నుండి మనం రిటనయ్యే టైం వరకైనా బైక్‌ వస్తుందా? ఫోన్‌ నెంబరుంటే ఫోన్‌ చెయ్యి. బస్‌జర్నీ బోర్‌!” అన్నాడు హేమంత్‌.
”ఆఫీసుకెళ్లాక చేస్తాను. అదిగో మనం ఎక్కబోయే హెచ్‌టెన్‌ బస్‌ వచ్చింది” అంటూ అతను బస్‌వేపు చూస్తుండగానే వేగంగా వెళ్లి బస్సెక్కాడు హేమంత్‌.
హేమంత్‌ ఎక్కిన వెంటనే ఇద్దరమ్మాయిలు ఎక్కారు. ఆ తర్వాత కాశిరెడ్డి ఎక్కాడు. ఎవరికీ సీట్లు లేవు. అందరూ నిలబడే వున్నారు. ఆఫీసులకెళ్లే టైం కావటం వల్ల బస్‌లో ఫుల్‌ క్రౌడీగా వుంది. ఒకరినొకరు నెట్టుకోకపోయినా బస్‌ కదులుతుంటే నెట్టుకుంటున్నట్లే వుంది. హేమంత్‌ వెనకాల ఎవరో అమ్మాయి నిలబడి వున్నట్లు అతనికి అర్థమవుతోంది. కాశిరెడ్డి ఎక్కడున్నాడో. తిరిగి చూద్దామనుకునే లోపలే హేమంత్‌ వెనకాల వున్న ఆ అమ్మాయి కంగారుపడిపోతూ అతన్ని తగలకుండా నిలబడాలని ప్రయత్నిస్తూ డ్రైవర్‌ సడన్‌ బ్రేక్‌ వెయ్యటంతో టప్పున కిందపడింది.
వెంటనే తిరిగి చూశాడు హేమంత్‌. కింద పడిన ఆ అమ్మాయికి వెనకాల నిలబడి మరో అమ్మాయి వుంది. ఆ అమ్మాయి బిత్తరపోయి చూస్తుందే కాని కింద పడిపోయిన అమ్మాయిని లేపటం లేదు. బస్‌ కదులుతుండటంతో కిందపడిన అమ్మాయి వెంటనే లేవలేకపోతోంది. లేచి నిలబడాలని గ్రిప్‌ కోసం చూస్తోంది. అప్పటికే బస్‌లో ”అయ్యో! పాపం! లేపండి! లేపండి!” అంటున్నారెవరో.
హేమంత్‌ కొద్దిగా వంగి ఆ అమ్మాయి భుజాలు పట్టుకొని లేపి నిలబెట్టాడు. ఈసారి మళ్లీ పడతానేమోనని గట్టిగా రాడ్‌ పట్టుకొని నిలబడింది ఆ అమ్మాయి. అతను వెంటనే ‘ఈ అమ్మాయికి కాళ్లు సరిగా వున్నాయా లేవా!’ అన్నట్లు కాళ్లవైపు చూశాడు. లైట్‌ బ్లూకలర్‌ చుడీదార్‌లో వున్న ఆ అమ్మాయి కాళ్లు బాగానే వున్నాయి.
”ఓ.కె.” అనుకొని ఎప్పటిలాగే అటు తిరిగి నిలబడ్డాడు.
అయినా హేమంత్‌ ఆ అమ్మాయికి తగులుతున్నాడు. మామూలుగా కాదు. స్పీడ్‌బ్రేకర్లు వచ్చినప్పుడు బస్‌ బలంగా కదిలినప్పుడు ఆ అమ్మాయి ముందుభాగం అతని వీపుకి గుచ్చుకుంటోంది. అది నచ్చక ఊపిరి ఆగిపోయేలా చూస్తోంది. ఒకే ఒక్క ఐడియా దేన్నో మార్చినట్లు ఆ అమ్మాయికి వెంటనే తామిద్దరి మధ్యన ఫైల్‌ అడ్డుగా పెట్టుకోవాలన్న ఆలోచన వచ్చింది. అలాగే పెట్టుకుంది. అంతవరకు వీపుకు మెత్తగా తగిలి ఇప్పుడు గట్టిగా తగలడంతో అతను పూర్తిగా ఆమెవైపు తిరిగాడు. ఏమిటన్నట్లు చూశాడు. ఇద్దరి మధ్యలో ఫైల్‌ వుండటం చూసి ఆశ్చర్యపోయాడు. ఉన్నట్టుండి ఎవరో నెట్టటంతో అతనింకా ఆ అమ్మాయికి దగ్గరయ్యాడు.
ఇప్పుడు అతని శ్వాస ఆ అమ్మాయి ముఖం మీద పడుతోంది. ఒక్కక్షణం ఊపిరాడనట్లు చూసి ఫైల్‌ని నోటితో పట్టుకొని చేతులు పైకెత్తింది. ఆ అమ్మాయి ఎవరో కాదు ఆరాధ్య. ఆరాధ్య ఎందుకలా చేతులు పైకెత్తిందో ఆ భంగిమ అర్థం కాక ”ఆ ఫైల్‌ ఇటివ్వండి! నేను పట్టుకుంటాను. దిగేటప్పుడు తీసుకుందుగాని…” అన్నాడు.
ఆమె నోరు తెరిచి మాట్లాడితే ఫైల్‌ కింద పడిపోతుందని ఒక చెయ్యి కిందకి దింపి ఫైల్‌ పట్టుకొని కదలకుండా అలాగే నిలబడి ”ఊ… ఊ…” అంటూ సైగ చేసింది. ఆమె చేస్తున్న సైగ అతనికి అర్థమవుతోంది. అదేంటంటే ఎప్పటిలాగే అటు తిరిగి నిలబడమని… అతనికి అప్పుడు అర్థమైంది. ఆ అమ్మాయి మూగదని… తేరిపార చూశాడు. ముఖంలోకే చూశాడు. మళ్లీ మళ్లీ చూశాడు. గుచ్చిగుచ్చి చూశాడు. అతనెందుకలా చూస్తున్నాడో అర్థంకాక కోపంతో ఉరిమి చూసింది ఆరాధ్య.
అతను మరింత అబ్బురపడ్డాడు. మూగదానికి కూడా కోపం వస్తుందా అని… మూగదైనా చాలా బావుంది కదా అనుకున్నాడు. ఎంత బావుందీ అంటే చూసిన క్షణమే స్తంభించిపోయి ప్రపంచాన్ని మరచిపోయేంత బావుంది. అయినా ఈ మూగదానితో తనకేం పని? వెంటనే అటు తిరిగి నిలబడ్డాడు.
బస్‌ ఇమేజ్‌ హాస్పిటల్‌ బస్‌స్టాప్‌ దగ్గర ఆగి మళ్లీ కదిలింది.
హేమంత్‌ కెందుకో తిరిగి ఆరాధ్యవైపు చూడాలనిపిస్తోంది. కానీ అలా చూస్తే బావుండదేమో! తననే చూస్తున్నాడనుకుంటుందేమో! తనకోసమే వెనక్కి తిరిగాడనుకుంటుందేమో! ఎంత మూగదైనా అలా అనుకోవడం అతనికి ఇష్టం లేదు… అందుకే ఆరాధ్య ముఖాన్ని మళ్లీ చూడాలన్న కోరికను మనసులోనే తొక్కేశాడు. అయినా అతని మనసెందుకో మొండికేస్తోంది. ఒక మూగదాని ముఖం కోసం ముఖం వాచినట్లు వెనక్కి తిరిగి చూడాలనుకుంటోంది. ఛ.. ఛ అనుకున్నాడు.
అతనికి తెలియకుండానే ”కాశిరెడ్డీ!” అని పిలుస్తూ వెనుదిరిగి ఆరాధ్యవైపు చూశాడు. ఆరాధ్య కూడా అతని వైపు చూసింది. ఆమెలో ఎలాంటి ఎమోషన్స్‌ లేవు. పాపం మూగది అన్పించేంత అమాయకంగా చూస్తోంది. అమాయకంలో కూడా ఇంత అందం వుంటుందా? ఎందుకుండదు. పువ్వులు కూడా అంతేగా! అమాయకంగా చూస్తుంటాయి ఎవరి వైపైన. మాట్లాడవు. ఈ మూగపిల్లలాగే! ప్రపంచంలో అన్ని దేశాల్లో పూసే అద్భుతమైన పువ్వుల్లో అత్యద్భుతమైన పువ్వులాగా వుంది ఈ మూగపిల్ల!
అంతలో హైటెక్‌ సిటీ రాగానే బస్‌ ఆగింది.
ఒక్కొక్కరే బస్‌ దిగుతుంటే ”రారా హేం!” అంటూ కాశిరెడ్డి హుషారుగా జంప్‌ చేస్తున్నట్లే బస్‌ దిగాడు. కాశిరెడ్డే కాదు. అక్కడ అందరు అలాగే స్పీడ్‌ స్పీడ్‌గా బస్‌ దిగుతున్నారు. ఆరాధ్యనే చూస్తూ బస్‌ దిగాడు హేమంత్‌.
”ఏంటిరా స్లో! కమాన్‌! కమాన్‌!” అంటూ హేమంత్‌ భుజం తట్టి నడుస్తున్నాడు కాశిరెడ్డి.
ఆరాధ్య ఎటు వెళ్తుందోనని ఆమె వెళ్తున్న వైపే కాశిరెడ్డికి తెలియకుండా చూస్తున్నాడు హేమంత్‌. ఆమె వేరే రూట్‌న వెళ్లడంతో నిరాశగా నేలమీద ఏదో వుంటే తన్నుకుంటూ నడుస్తున్నాడు.
”ఏంటిరా! మూడీగా వున్నావ్‌! బైక్‌ లేదనా?” అడిగాడు కాశిరెడ్డి సరదాగా.
హేమంత్‌ మాట్లాడకుండా అలాగే తన్నుకుంటూ నడుస్తున్నాడు.
”తన్నింది చాల్లే! ఆఫీసు వచ్చింది చూడు” అన్నాడు కాశిరెడ్డి.
కొద్దిగా తలవంచుకొని ఆలోచనగా నడుస్తున్న హేమంత్‌ నవ్వుతూ కాశిరెడ్డిని ఫాలో అయ్యాడు. హేమంత్‌ ఎందుకు నవ్వాడో తెలియదు కాశిరెడ్డికి… ఆ నవ్వులో ఏదో ప్రత్యేకత వున్నట్లు అన్పించినా పట్టించుకోలేదు. కారణం కాశిరెడ్డి పూర్తిగా ఆఫీసు మూడ్‌లో వున్నాడు.
వాళ్లు వర్క్‌ చేస్తున్న సాఫ్ట్‌వేర్‌ కంపెనీ ఎనిమిది అంతస్తులు వుంటుంది. చాలా అధునాతనమైన భవనం. అన్ని సౌకర్యాలతో వుంటుంది. చేస్తే ఇలాంటి కంపెనీలోనే జాబ్‌ చెయ్యాలి అన్పించేలా వుంటుంది.
అందులో వర్క్‌ చేస్తున్నవాళ్లకి కారుగాని, బైక్‌గాని వుంటే అప్పర్‌ బేస్‌మెంట్‌లో పార్కింగ్‌ చేస్తారు. అక్కడ చెకింగ్‌ వుంటుంది. ప్రస్తుతం వాళ్ల దగ్గర కారుగాని, బైక్‌గాని లేవు కాబట్టి నేరుగా లిఫ్ట్‌ ఏరియాకి వెళ్లి లిఫ్ట్‌ ఎక్కి ఫోర్త్‌ ఫ్లోర్‌లోకి వెళ్లారు. అక్కడ వాళ్ల ఐడెంటిటి కార్డ్స్‌తోటి డోర్‌ యాక్సెస్‌ ట్రై చేశారు. వాళ్ల దగ్గర వున్న ఐడెంటిటి కార్డ్స్‌ వ్యాలిడ్‌ కావడంతో వెంటనే డోర్‌ ఓపెన్‌ అయింది. లోపలికి వెళ్లి బ్యాక్‌ప్యాక్‌ని స్వైస్‌ చేసే రిసెప్షన్‌ ఏరియాలో ఆగారు. అక్కడ ఒక మిషన్‌లో బ్యాక్‌ప్యాక్‌ని వుంచి చెక్‌ చెయ్యడం వుంటుంది. అందులో పెన్‌డ్రైవ్‌ కాని, పర్సనల్‌ టాబ్‌లెట్‌ కాని, పి.సి. కాని వుంటే వాటిని అక్కడే డిపాజిట్‌ చేసి వెళ్లాల్సి వుంటుంది. అలాంటివేం వాళ్ల దగ్గర లేవు. చెకింగ్‌ పూర్తయ్యింది.
అక్కడ నుండి హుషారుగా కదిలి నేరుగా వాళ్లు కూర్చునే క్యూబికల్‌ దగ్గరకి వెళ్తూ రోజులాగే ముఖాన్ని ప్లజంట్‌గా మార్చుకొని ‘గుడ్‌మార్నింగ్‌’ చెప్పేవాళ్లకి గుడ్‌మార్నింగ్‌, ‘హాయ్‌’ చెప్పేవాళ్లకి హాయ్‌ చెప్పారు. పరామర్శించాల్సిన వాళ్లు ఎవరైనా వుంటే వాళ్ల దగ్గర ఓ క్షణం ఆగి పరామర్శించారు.
తర్వాత బ్యాక్‌ప్యాక్‌ని క్యూబికల్‌ దగ్గర వదిలి, కంప్యూటర్‌ ఆన్‌ చేసి కాఫీ ఏరియాకి వెళ్లారు. అక్కడ ఇద్దరూ మాట్లాడుకుంటూ బిస్కెట్స్‌ తిని, కాఫీ మిషన్‌ దగ్గర కాఫీ తీసుకొని మళ్లీ ఎప్పటిలాగే క్యూబికల్‌ దగ్గరకెళ్లి కూర్చున్నారు.
వాళ్లు వెళ్లేటప్పటికే కాశిరెడ్డి కంప్యూటర్‌ ఆన్‌ అయివుంది. అతను వెంటనే సిస్టమ్‌ లోపలకి లాగిన్‌ అయ్యాడు. ఆరోజు అతను చేయవలసిన పనిని చెక్‌ చేస్తూ కూర్చున్నాడు. హేమంత్‌ కంప్యూటర్‌ ఆన్‌ కాలేదు. అతను ట్రై చేశాడు. అయినా ఆనవ్వలేదు. ఎందుకు ఆనవ్వలేదో అర్థంకాక ఒక్కక్షణం అలాగే చూస్తూ కూర్చున్నాడు. అతని సిస్టం ఆన్‌ కాకపోవడంతోపాటు ప్రతిరోజు అక్కడ కూర్చోగానే కన్పించే దేవుని ఫోటో, ఫ్యామిలీ ఫోటో పక్కనెక్కడో పడివున్నాయి. వాటిని చూడగానే మనసు కళుక్కుమంది. ఆ ఫోటోలు చూడటానికి చిన్నవిగా ఒకటిరెండు అంగుళాల పరిమాణంలో వున్నా అవంటే అతనికి ప్రాణం. వాటిని అందుకొని యధాస్థానంలో వుంచాడు.
కేబుల్సన్నీ సరిగా వున్నాయో లేదో ఒకసారి చెక్‌ చేసి కనక్షన్సన్నీ ఇచ్చి చూశాడు. అప్పుడు ఆన్‌ అయింది. ఆన్‌ అయినా కూడా ఆఫీసుకి రాగానే ఇదో పెద్ద డిస్ట్రబెన్స్‌గా అన్పించింది.
అటు ఇటు చూశాడు. పక్క క్యూబికల్‌ దగ్గర ఏదో ప్రాబ్లమ్‌ వున్నట్లుంది. క్లీనింగ్‌ డిపార్ట్‌మెంట్‌ వాళ్లు వచ్చి నిలబడి వున్నారు. వాళ్లు ప్రతిరోజు రాత్రి 11-30కి టేబుల్స్‌, మానిటర్స్‌ క్లీన్‌ చేసి వెళ్తుంటారు. అలా చేస్తున్నప్పుడు కేబుల్స్‌ని అటు ఇటు గుంజటం, కదిలించటం జరుగుతుంది. ఇది వాళ్ల పనే అయి వుంటుందనుకున్నాడు.
సడన్‌గా సీట్లోంచి లేచి క్లీనింగ్‌ డిపార్ట్‌మెంట్‌ వాళ్ల దగ్గరకి వెళ్లాడు హేమంత్‌. వాళ్లమీద చిరాకు పడుతూ ”క్లీన్‌ చేస్తున్నప్పుడు కేబుల్స్‌ వూడకుండా జాగ్రత్తగా క్లీన్‌ చెయ్యండి! అక్కడ వుండే ఫ్లవర్‌వాజ్‌లు, ఫోటోఫ్రేమ్స్‌ కదిలించకండి! ఎక్కడ వున్నవి అక్కడే వుంచండి! ఇవాళ నా సిస్టం ఆనవ్వలేదు. ఇంకెప్పుడూ ఇలా జరగకూడదు” అన్నాడు. అంత గట్టిగా హేమంత్‌ ఎప్పుడూ మాట్లాడలేదు.
అదంతా వింటున్న కాశిరెడ్డి ఆశ్చర్యపోతూ ”రే! హేం! ఏమైందిరా నీకు?” అడిగాడు.
అప్పటికే హేమంత్‌ తన క్యూబికల్‌ దగ్గరకి వచ్చి కూర్చున్నాడు. ఏం జరిగిందో కాశిరెడ్డితో చెప్పాడు.
అది విని మరింత ఆశ్చర్యపోయాడు కాశిరెడ్డి. హేమంత్‌ అతి చిన్న విషయానికే ఎక్కువగా చలించిపోవటం ఇదే మొదటిసారి. ఏమైంది వీడికి? బైక్‌ గురించి ఏమైనా ఆలోచిస్తున్నాడా! అనుకుంటూ  ”మన బైక్‌ రిపేర్‌ ఎంతవరకు వచ్చిందో! త్వరగా చెయ్యమని కాల్‌ చేస్తాను” అని పైకే అంటూ మొబైల్లో నెంబర్‌ నొక్కాడు.
”వద్దు. వద్దు… నెమ్మదిగానే చెయ్యనీ! మనం తొందరపెడితే ఏ పార్టులో ఏ ప్రాబ్లమ్‌ వుందో సరిగా చూడకుండా తెచ్చి మనకు హ్యాండోవర్‌ చేసి వెళ్తాడు. నాకు బస్‌ జర్నీ చాలా బావుంది. రేపు కూడా బస్‌లోనే వద్దాం!” అన్నాడు.
ఒక్కక్షణం హేమంత్‌ వైపు సైలెంట్‌గా చూసి తర్వాత తనకి కావలసిన సైట్‌ను ఓపెన్‌ చేస్తూ కూర్చున్నాడు కాశిరెడ్డి.
* * * * *
ఫైల్‌ పట్టుకొని హెచ్‌ టెన్‌ బస్‌ దిగిన ఆరాధ్య ఎప్పటిలాగే సాఫ్ట్‌వేర్‌ కంపెనీస్‌ వైపు వెళ్లింది.
హైటెక్‌ సిటీలో ఎటు చూసినా సాఫ్ట్‌వేర్‌ కంపెనీస్‌ వున్నాయి. ఆమెకు ఏ కంపెనీలోకి వెళ్లాలో తెలియటం లేదు. అంతా కొత్తగా వుంది. అయోమయంగా వుంది. వాత్సల్య చెప్పిన అడ్రస్‌ ప్రకారం ముందుగా రెండు సాఫ్ట్‌వేర్‌ కంపెనీస్‌లోకి వెళ్లింది. వాటిపేర్లు చూడగానే తనకి తప్పకుండా జాబ్‌ వచ్చినట్లే ఆనందపడింది. కానీ లోపలికి వెళ్లనీయలేదు అక్కడున్న సెక్యూరిటి. ఇప్పుడామెకు ఎటు వెళ్లాలో, ఎటు వెళ్లకూడదో చెప్పేవాళ్లు లేరు. ఉన్న ఫ్రెండ్స్‌ కూడా టచ్‌లో లేరు.
అయినా ధైర్యంగా ఫైల్‌ పట్టుకొని మరో కంపెనీలోకి వెళ్లింది. ఆ ఏరియాలో వుండే అతిచిన్న సాఫ్ట్‌వేర్‌ కంపెనీలలో అదొకటి.
గేటు దగ్గర వాచ్‌మెన్‌ నిలబడి వున్నాడు. అతనితో మాట్లాడి లోపలికి వెళ్లింది. ఎదురుగా వున్న రిసెప్షనిస్ట్‌ని కలిసింది. తను బి.టెక్‌ కంప్లీట్‌ చేసినట్లు చెప్పుకొని, ఫైల్‌ చూపించబోయింది.
ఆ రిసెప్షనిస్ట్‌ ”ప్లీజ్‌! ఒన్‌మినిట్‌ వెయిట్‌” అంటూ ఆరాధ్యను ఆపి, వాళ్ల హెచ్‌.ఆర్‌కి ఫోన్‌ చేసింది.
ఆ హెచ్‌.ఆర్‌ చాలా క్లియర్‌గా ”మన ఆఫీసులో ప్రస్తుతం ఓపెనింగ్సేమీ లేవు. ఇంకెవరైనా ఇలాగే వస్తే పంపించేసెయ్‌! దీనికోసం ఫోన్‌ చేసి నన్ను డిస్టర్బ్‌ చెయ్యొద్దు” అన్నాడు.
రిసెప్షనిస్ట్‌ ”ఓ.కె. సర్‌!” అంటూ ఆరాధ్యవైపు చూసి చాలా స్మూత్‌గా ”చూడండి! మేడమ్‌! అవసరమైతే మేమే ఇంటర్వ్యూస్‌ వున్నాయని పేపర్లో ప్రకటన ఇస్తాం! అప్పుడు రండి! ఇప్పుడు నో వేకెన్సీస్‌” అంది.
అప్పటికే ఆ రిసెప్షనిస్ట్‌ ఏం చెబుతుందా అని ఎదురుచూస్తూ ”ఇక్కడ తనకి జాబ్‌ గ్యారంటీ” అని మనసులో భావిస్తున్న ఆరాధ్యకి రిసెప్షనిస్ట్‌ మాటలు సూదుల్లా గుచ్చుకున్నాయి. జాబ్‌ రావడం అంత ఈజీ కాదనిపించింది.
వెనుదిరిగింది. నడిచి నడిచి బస్టాప్‌ చేరుకుంది. బస్‌ రాగానే ఉదయం కన్నా ఇప్పుడు కాస్త హుషారుగా కదిలి బస్సెక్కింది. ఉదయానికి ఇప్పటికి ఏదో మార్పు… ఉదయం నిలబడి ప్రయాణం చేస్తే ఇప్పుడు కూర్చుని చేస్తోంది.
ఎంతయినా హైదరాబాదులో ఒంటరి ప్రయాణం అంటే మాటలు కాదు. కానీ హైదరాబాదు వచ్చేముందు ఇలా ఒంటరిగా ప్రయాణం చెయ్యాల్సిన అవసరం వస్తుందని కొంచెం కూడా ఊహించలేదు.
ఇంటికెళ్లాక తన బాధలన్నీ వాత్సల్యకి ఫోన్‌ చేసి చాలాసేపు చెప్పుకుంది ఆరాధ్య. వాత్సల్య ఆరాధ్యకి ధైర్యం చెప్పి ఇంకా కొన్ని కంపెనీల ఐడిలను ఇచ్చి ఫార్వర్డ్‌ చెయ్యమంది. తను కూడా చేశానని చెప్పింది.
ఆరాధ్య రెజ్యూమ్‌ని పరిశీలించిన ఒక సాఫ్ట్‌వేర్‌ కంపెనీవాళ్లు ఆమెను ఇంటర్వ్యూకి రమ్మని ఆమె మొబైల్‌కి మెసేజ్‌ పంపారు. అది చూసి ఆరాధ్య ‘వావ్‌’ అనుకుంటూ తల్లికి ఇంటర్వ్యూ విషయం చెబుదామని కాల్‌ చేసింది. ఆమె లిఫ్ట్‌ చెయ్యలేదు. అంతకు ముందు కాల్‌ చేసినప్పుడు ‘ఆరాధ్యా! నన్ను తొందరపెట్టకు. నీకు డబ్బులు పంపుతాను. అంతవరకు శార్వాణి గారింట్లోనే వుండు. ఆమెను బ్రతిమాలుకో! ఆవిడ వింటారు. మంచావిడ అంటున్నావుగా!’ అంది. ఈ కాల్‌ కూడా డబ్బుల కోసమే అనుకుందో ఏమో రమాదేవి లిఫ్ట్‌ చెయ్యలేదు. ఒక్కక్షణం డిజప్పాయింట్‌ అయి, ఇంటర్వ్యూ విషయం శార్వాణికి చెప్పింది. ఆ తర్వాత వాత్సల్యకు కాల్‌చేసి చెప్పింది. శార్వాణి ‘బెస్టాఫ్‌లక్‌’ చెబితే వాత్సల్య ‘కంగ్రాట్స్‌’ చెప్పింది. వాళ్లకి ‘థాంక్స్‌’ చెప్పి ఇంటర్వ్యూకు వెళ్లాలని ఆరాధ్య మాదాపూర్‌ పెట్రోల్‌పంప్‌ దగ్గరకి వెళ్లి హెచ్‌ టెన్‌ బస్సెక్కింది.
ఆరాధ్యకన్నా ముందే బస్సెక్కి కూర్చుని వున్నాడు హేమంత్‌. అతన్ని చూడగానే ఆమె గుర్తుపట్టింది. మొన్న బస్‌లో తన ముందు నిలబడింది ఇతనే అనుకుంది. అతను కూడా ఈ మూగపిల్ల ఈ రోజు కూడా బస్‌లో వస్తోందా? అనుకున్నాడు. చూసీ చూడనట్లు ఆమెవైపు చూశాడు. చూసింది క్షణమే అయినా ఎందుకో ఏమో అతని గుండె కొట్టుకోవటంలో మార్పు వచ్చింది. ఎప్పుడూ కలగని చిత్రాతి చిత్రమైన స్పందన కలిగింది. ఆ స్పందన మృదువుగా మారి అతని హృదయాన్ని రహస్యంగా మీటింది. ఇదే స్పందన మొన్న ఆమెను బస్‌లో చూసినప్పుడు కూడా కలిగింది. దీన్ని ఏమంటారో కాని ఈ అనుభూతి చాలా బావుంది. ఎలావుందీ అంటే తెలుగులో కాని ఇంగ్లీషులో కాని ఇతర భాషల్లో కాని వ్యక్తపరచలేనంత గొప్పగా వుంది. జీవితంలో ఒక్కసారైనా, క్షణంలో వెయ్యోవంతయినా ఇలాంటి స్థితి కావాలనిపిస్తుంది. రోజుకు ఒక్కసారైనా ఈ అమ్మాయి ఈ బస్‌లో కన్పిస్తుందంటే ఇదే టైంకు ప్రతిరోజు ఇదే బస్‌లో వెళ్లాలనిపిస్తోంది. ఈ అమ్మాయిని చూస్తుంటే తనకే ఇలా వుందా? లేక ఈ బస్‌లో వుండే వాళ్లందరికీ వుందా. అని మనసులో అనుకుంటూ వెంటనే హెడ్‌సెట్‌ పెట్టుకొని కళ్లు మూసుకున్నాడు హేమంత్‌.
బస్‌లో ఎక్కేవాళ్ల రద్దీ ఎక్కువగా వుంది.
హేమంత్‌ ఫ్రెండ్స్‌ కిందనే వున్నారు. బస్సెక్కటానికి ప్రయత్నిస్తున్నారు.
ఆరాధ్య బస్‌లోంచి ఎందుకో కిందకి చూడగానే రాకేష్‌ బస్సెక్కుతూ కన్పించాడు. ఒక్కసారి ఆమె కళ్లు ఏదో దొరికిన ఆనందంతో పెద్దవయ్యాయి. రాకేష్‌ తల ఎత్తే వుండటంతో బస్‌లో వున్న ఆరాధ్యను స్పష్టంగా చూశాడు.
అతనిక బస్సెక్కలేదు. అతనికి ఆరాధ్య ఆరోజు ట్రైన్లోంచి వెనక్కి తిరిగి ఊరెళ్లిపోకుండా హైదరాబాదు రావటమే ఆశ్చర్యంగా వుంది.
అతను బస్సెక్కకుండా మెల్లగా వెనక్కి తగ్గాడు. అతనెందుకు అలా వెనక్కి తగ్గాడో అర్థంకాక కాశిరెడ్డి కూడా అతనితోపాటు ఆగాడు.
రాకేష్‌ బస్సెక్కకపోవటం గమనించి ఆరాధ్య బస్‌ కదిలే లోపలే రాకేష్‌ కోసం బస్‌లోంచి జంప్‌ చేసినట్లే కిందకి దిగింది.
అది చూసి రాకేష్‌ పరిగెత్తటం ప్రారంభించాడు. అతను ఎక్కువ దూరం పరిగెత్తకుండా ఏదో ఐడియా వచ్చిన వాడిలా ఓ బైక్‌ రావడం చూసి దాని పక్కన పడిపోయాడు. అతని వెనకాలే వస్తున్న ఆరాధ్యకు రాకేష్‌ పడిపోగానే కళ్లు తిరిగాయి. ఆమె వెనకాలే ”రాకేష్‌! ఆగరా! ఎందుకురా పరిగెత్తుతున్నావ్‌!” అంటూ కేకలేసుకుంటూ వస్తున్న కాశిరెడ్డికి సడన్‌గా రాకేష్‌ బైక్‌ తగిలి పడిపోవడంతో ఊపిరి ఆగిపోయేలా అయింది. అంతా అయోమయంగా వుంది. ఎవరీ అమ్మాయి? రాకేష్‌ని ఎందుకు వెంబడిస్తోంది? ఈ దెబ్బతో రాకేష్‌ పైకెళ్లిపోయి వుంటాడా? పడ్డవాడు పడ్డట్టే వున్నాడేంటి? లేవలేకపోతున్నాడా? లేక ఇంకేమైనానా? వెంటనే రాకేష్‌ని చేరుకుని, రోడ్డుమీద పడి వున్న రాకేష్‌ని పక్కకి జరిపాడు కాశిరెడ్డి.
”రాకేష్‌ ఎలా వుంది నీకు?” అంటూ ఆత్రుతగా అడిగాడు కాశిరెడ్డి.
రాకేష్‌ కొంచెం కళ్లు తెరిచి వుండటంతో తనవైపే చూస్తున్న ఆరాధ్య కన్పిస్తోంది. ‘ఇప్పుడు తను పూర్తిగా కళ్లు తెరిచి, నాకేం కాలేదురా కాశీ!’ అంటూ లేచి కూర్చుంటే ఈ రాక్షసి వదలదు. ఉద్యోగం ఇప్పించమంటుంది. డబ్బులు ఇమ్మంటుంది. ఈ బాధలు ఎవరు పడతారు? అసలు అది ఏమంటూ ట్రైనెక్కిందో అప్పటి నుండి మొబైల్‌ని స్విచ్ఛాఫ్‌లో పెట్టుకొని వున్నాడు. నిద్ర కూడా సరిగా పోవడం లేదు. పోతే లేవటం లేదు. ఏది ఏమైనా దీనికిప్పుడు దొరక్కూడదు’ అనుకొని కళ్లను గట్టిగా మూసుకున్నాడు.
రాకేష్‌ కళ్లు గట్టిగా మూసుకోవడంతో కాశిరెడ్డి భయపడ్డాడు.
వెంటనే ఆరాధ్య వైపు కోపంగా చూసి ”వీడికేమైనా అయిందో నిన్ను తీసికెళ్లి పోలీస్‌స్టేషన్లో అప్పచెబుతా!” అన్నాడు. ఇంకా ఏదో అంటున్నాడు.
బిత్తరపోయింది ఆరాధ్య. రాకేష్‌ను ఆ స్థితిలో చూస్తుంటే ‘అయ్యో? ఇలా జరిగిందేమిటి? ఎంతయినా రాకేష్‌ తనకి ఫ్రెండ్‌ కదా! ఇంతకీ వున్నాడో! పోయాడో! అతన్ని దగ్గరుండి హాస్పిటల్‌కి తీసికెళ్తే బాగుండు’ అన్న ఆలోచన వచ్చినా కాశిరెడ్డిని చూస్తుంటే ఇప్పుడే తనని తీసికెళ్లి పోలీస్‌స్టేషన్లో అప్పజెబుతాడేమోనన్న భయంగా వుంది. చటుక్కున వెనుదిరిగింది. అప్పుడే వస్తున్న హెచ్‌ టెన్‌ బస్‌ వెంట పరిగెత్తింది. అది ఆగగానే సుడిగాలిలా బస్‌లోకి దూరింది.
కాశిరెడ్డి రాకేష్‌ వైపు టెన్షన్‌గా చూస్తూ అతన్ని హాస్పిటల్‌కి తీసికెళ్లాలని చూస్తున్నాడు. ఆరాధ్య వెళ్లగానే కళ్లు తెరిచాడు రాకేష్‌! ‘ఇప్పుడు   ఓ.కే రా! కాశీ! ఆఫీసుకెళ్దాం!’ అన్నాడు రాకేష్‌. కాశిరెడ్డి వినకుండా ఇంటికి తీసికెళ్లి ‘రెస్ట్‌ తీసుకో’ అంటూ రాకేష్‌ని బెడ్‌ మీదకి నెట్టాడు. హేమంత్‌కి ఫోన్‌ చేశాడు. అతని మొబైల్‌ సైలెంట్‌ మోడ్‌లో వుండి లిఫ్ట్‌ చెయ్యలేదు.
ఆరాధ్య కరెక్ట్‌ టైంకు ఆఫీసుకెళ్లింది. ఇంటర్వ్యూకి అటెండయ్యింది.
ఇంటర్వ్యూకి వచ్చిన వాళ్లని ఓ చోట కూర్చోబెట్టి నెంబర్‌ వైజ్‌గా పిలుస్తున్నారు. కొద్దిసేపటికి ఆరాధ్య నెంబర్‌ వచ్చింది. ఆరాధ్యను పిలవగానే చాలా ధైర్యంగా లేచి ఈ ఉద్యోగం తనకెంత అవసరమో గుర్తు చేసుకుంటూ మేనేజర్‌ వుండే ఛాంబర్‌లోకి వెళ్లింది.
ఇంటర్వ్యూ మొదలైంది. మొదట్లో సమాధానాలు చెప్పినా తర్వాత చెప్పలేకపోయింది. మార్నింగ్‌ రాకేష్‌కి జరిగిన యాక్సిడెంట్‌ గుర్తు రావడం వల్లనో ఏమో తడబడింది. ఇంటర్వ్యూ జరుగుతున్నప్పుడే ఇదెలాగూ తనకి రాదు అని హోప్స్‌ వదిలేసుకుంది.
ఇంటర్వ్యూ చేసేవాళ్లు ‘మీకేమైనా ప్రశ్నలు, సందేహాలు వున్నాయా? ఇన్ఫర్‌మేషన్‌ ఏమైనా కావాలా?’ అని క్యాజువల్‌గా అడిగారు.
తను ఎలాగూ ఇంటర్వ్యూ సరిగా చెయ్యలేదు కాబట్టి తనింకేం అడగదలచుకోలేదు. అయినా వాళ్లు అడిగారు కాబట్టి ఆఫీస్‌ టైమింగ్స్‌ అడిగింది. జాబ్‌ అయిపోయాక ఇంటి దగ్గర డ్రాప్‌ చెయ్యటానికి కంపెనీ ట్రాన్స్‌పోర్టేషన్‌ వుంటుందా? అని అడిగింది.
వాళ్ల సమాధానాలు విని ఆరాధ్య ఆ ఛాంబర్లోంచి బయటకు వస్తుంటే హేమంత్‌ కావాలనే ఆమెకు ఎదురయ్యాడు. ఆరాధ్య ఇంటర్వ్యూ కోసం మేనేజర్‌ ఛాంబర్‌లోకి వెళ్లినప్పటి నుండే అతను ఆమెను గమనిస్తున్నాడు. మేనేజర్‌ గది అద్దాల్లోంచి ఆమె అతని సీటు దగ్గరకి కనిపిస్తోంది.
ఆమెకు ఎదురయ్యాడే కాని ఈ మూగపిల్లతో ఎలా మాట్లాడాలి? అన్నదే అతనికో పజిల్‌లా అయింది.
ఆమె చకచక వెళ్లిపోతుంటే ఇప్పుడు మిస్సయితే మళ్లీ కన్పించదని ఆమెకు ఎదురుగా వెళ్లి నిలబడి వీలైనంతగా చేతులు తిప్పుతూ ప్రశ్నలు వేశాడు. నోటితో కాదు చేతులతో… ఆమె నోరు విప్పి ”మీ బాధేంటో నాకు అర్థం కావటం లేదు. మీకేమైనా కావాలా? చూస్తుంటే బాగానే వున్నారు. నోటికేమైంది?” అంది.
అతను ఆశ్చర్యపోయి ”నువ్వు మూగపిల్లవు కావా? అందుకేనా రెండు రోజుల నుండి నేను గూగుల్లోకి వెళ్లి ‘మూగపిల్ల’ అని టైప్‌ చేసి ఎంత సర్చ్‌ చేసినా నువ్వు కన్పించలేదు. పోన్లే మాటలు రావటం మంచిదే! ఇంటర్వ్యూ ఏమైంది?” అని అడిగాడు.
”గూగులేంటి? మూగపిల్లేంటి? అసలేంటండీ మీరు మాట్లాడేది? మీ మెంటల్‌ కండిషన్‌ బాగుండే మాట్లాడుతున్నారా?” అడిగింది ఆరాధ్య.
”అయాం పర్‌ఫెక్ట్‌లీ ఆల్‌రైట్‌! ఇంటర్వ్యూ ఏమైందో చెప్పండి!” అన్నాడు.
”మీకెందుకు చెప్పాలి నా ఇంటర్వ్యూ గురించి?”
”చెబితే ఏదైనా అవసరమైతే హెల్ప్‌ చేస్తాను. నాకీ మేనేజర్‌ బాగా తెలుసు”
”నాతో మీకు ఏం పరిచయం వుందని నాకు హెల్ప్‌ చేస్తారు?”
”హెల్ప్‌ చెయ్యటానికి పరిచయాలు పొడవుగా వుండాలని తెలియక అడిగాను. ఇలాంటివి మీకు తెలిసినంతగా నాకు తెలిసినట్లు లేదు. ఏదో మూగదానివి హెల్ప్‌ చేద్దామనుకున్నాను. అయినా నీకు నా హెల్ప్‌ అవసరం వచ్చేలా లేదులే! హెల్ప్‌ చెయ్యాలంటే పరిచయాలు చాలా పొడవుగా వుండాలాండీ?” అంటూ అతను తన పాటికి తను వెళ్లిపోబోతుంటే ఆరాధ్య పిలిచింది.
”మీరు నిజంగానే నాకు హెల్ప్‌ చెయ్యగలరా? ఇక్కడ మీ కేడర్‌ ఏంటి?” అని అడిగింది అతని గురించి తెలుసుకోవాలని…
”నేనిక్కడ సాఫ్ట్‌వేర్‌ ఇంజనీర్‌ని… అంతే నా కేడర్‌!” అన్నాడు సింపుల్‌గా హేమంత్‌.
అతనికి వాత్సల్య దగ్గర నుండి కాల్‌ రావడంతో అక్కడే కొంచెం పక్కకి నిలబడి వెంటనే లిఫ్ట్‌ చేసి ”చెప్పు వాత్సల్యా!” అన్నాడు.
”నాకు తెలిసిన ఒక అమ్మాయి మీ కంపెనీలో ఇంటర్వ్యూకి వచ్చింది హేమంత్‌! తనకి నువ్వు ఎలాగైనా హెల్ప్‌ చెయ్యాలి! ఎందుకంటే ఈ జాబ్‌ తనకి చాలా అవసరం” అంది.
”జాబ్స్‌ అవసరం లేకుండా ఎవరికైనా వుంటుందా? అయినా మా కంపెనీలో జాబ్స్‌కి చాలా టైట్‌గా వుంది. నిన్ననే మా మేనేజర్‌ చెప్పారు. వున్న పోస్ట్‌లకి మెరిట్‌ని బాగా చూస్తానన్నాడు. సారీ వాత్సల్యా! ఇక్కడ అలాంటి చాన్సెస్‌ ఏమీ లేవు. నేను అలాంటి హెల్ప్‌లేమీ చెయ్యలేను” అన్నాడు.
ఇప్పుడేగా నాకు హెల్ప్‌ చేస్తానన్నాడు. వాత్సల్య అడిగితే చెయ్యనంటున్నాడేం? ఇతనికి వాత్సల్య తెలుసా? కానీ ఇతని సంగతి వాత్సల్యకి బాగా తెలిసినట్లు లేదు. నాకు ముందే తెలుసు ఈ అబ్బాయిలు ఎలాంటి వాళ్లో? వాత్సల్యకేం తెలుసు? రాకేష్‌ అంతే! ఇతనూ అంతే! అనుకుంది ఆరాధ్య.
వాత్సల్య హేమంత్‌తో ఫోన్లో మాట్లాడుతూనే వుంది. ఆ ఫోన్‌ వాత్సల్యది కాబట్టి అక్కడే నిలబడింది కానీ లేకుంటే ఎప్పుడో వెళ్లిపోయేది ఆరాధ్య.
వాత్సల్య ఫోన్లో ”అలా అనకు హేమంత్‌! నాకు కనీసం షల్టరయినా వుంది. ఆరాధ్యకు అదికూడా లేదు. నాకు తెలిసిన ఆంటీవాళ్ల ఇంట్లో వుంది. ఆ ఆంటీయే నాకు ఆరాధ్యను పరిచయం చేసింది. దానికి ప్రస్తుతం పాకెట్‌మనీ కూడా ఆంటీయే ఇస్తోంది. అందుకే ఆరాధ్యకీ జాబ్‌ ఇప్పించు…” అంది.
”అర్థం చేసుకో వాత్సల్యా! నేను ఇక్కడో అమ్మాయికి జాబ్‌ ఇప్పిస్తానని మాట ఇచ్చాను. నువ్వు చెప్పిన ఆరాధ్యకు ఇప్పించలేను” అంటూ కాల్‌ కట్‌ చేశాడు.
”ఆరాధ్యను నేనే! వాత్సల్య మీకు బాగా తెలుసా? తెలిస్తే ఎందుకు దానికి ఇన్ని అబద్ధాలు చెబుతున్నారు?” అని అడిగింది ఆరాధ్య.
కిందనుండి పైకి చూసి ”నువ్వు ఆరాధ్యవా? వాత్సల్య చెప్పింది నీ గురించేనా? నీకు హెల్ప్‌ చెయ్యాలంటే నీతో పరిచయం ఇంత పేద్ద పరిచయమై వుండాలేమో! ఇప్పుడు ఓ.కేనా! ఏదీ నీ ఫైల్‌ ఇలా ఇవ్వు” అంటూ చొరవగా ఆమె ఫైల్‌ తీసుకొని నువ్విక్కడే ఆ చెయిర్లో కూర్చో! నేనిప్పుడే వస్తాను” అని ఆమెతో చెప్పి మేనేజర్‌ ఛాంబర్‌లోకి వెళ్లాడు హేమంత్‌.
అతను తనకు ఎంత పొడవు పరిచయమో తెలియదు కాని ఈ కొద్ది పరిచయంలోనే ‘నువ్వూ’ అని పిలవటం ఆమె గమనించినా లైట్‌ తీసుకుంది. వాత్సల్యతో తనకి జాబ్‌ ఇప్పించలేనని చెప్పి, తన ఫైల్‌ ఎందుకు తీసికెళ్లాడో అర్థమవుతున్నా అతను అర్థం కావడంలేదు. అయినా అతనితో తనకేం పని! జాబ్‌ వస్తే చాలనుకుంది.
మేనేజర్‌ ఛాంబర్‌లోకి వెళ్లిన హేమంత్‌ ఓ అర్ధగంట తర్వాత ఆరాధ్య దగ్గరకి వచ్చి… ”ఆరాధ్యా! నీకు జాబ్‌ వచ్చింది. ఆర్డర్స్‌ పంపుతారు. అయితే నీకు ఈ బిల్డింగ్‌లో జాబ్‌ రాలేదు. ఇక్కడికి ఓ కిలోమీటర్‌ దూరంలో వుండే బిల్డింగ్‌లో వచ్చింది. అదికూడా మా బ్రాంచే” అన్నాడు.
”నాకు ఏ బిల్డింగ్‌లో వచ్చినా పర్వాలేదు. చేస్తాను. థాంక్యూ! మీపేరు తెలుసుకోవచ్చా?”
”నా పేరు హేమంత్‌!” అన్నాడు.
”జాబ్‌ రావడం ఇంత ఈజీనా హేమంత్‌గారూ?” అని అడిగింది ఆరాధ్య.
”నువ్వు అనుకున్నంత ఈజీయేం కాదు. నీకు జాబ్‌ ఇచ్చేముందు నా రిఫరెన్స్‌ తీసుకున్నారు” అన్నాడు.
ఆశ్చర్యపోయింది ఆరాధ్య. ఎంతో క్లోజ్‌గా వుండి, బాగా కావలసిన వ్యక్తులకి రిఫరెన్స్‌ ఇవ్వాలంటేనే ఆలోచిస్తారు. అలా ఆలోచించే రాకేష్‌ హ్యాండ్‌ ఇచ్చాడు. రాకేష్‌ అలా హ్యాండ్‌ ఇవ్వడం వల్లనే తను ప్రతిచోటా రాకేష్‌లాంటి వాళ్లే వుంటారనుకుంది. అది తప్పు. హేమంత్‌ లాంటి వాళ్లు కూడా వుంటారు. అలా వుండబట్టే కదా! ప్రతి ఊరిలో, ప్రతి సిటీలో, ప్రతి సెంటర్లో దేశనాయకుల విగ్రహాలు కన్పిస్తుంటాయి. చివరికి గ్రామదేవత గుడి ముందు కూడా పోతరాజు నిలబడి వుంటాడు. మగవాళ్లెప్పుడూ ప్రొటక్టివ్‌, ప్రొడక్టివ్‌ పర్సన్సే! అందుకే వాళ్లకి వుండాల్సిన చోట వుండాల్సినంత ఇంపార్టెన్స్‌ వుంటుంది. ఒక్క రాకేష్‌ లాంటి వాళ్లకి మాత్రం ఎక్కడా ఏదీ వుండదు. వాడు బ్రతికి మళ్లీ తనకి కన్పిస్తే ఈసారి వాడి ముఖం కూడా చూడకూడదు. వాడ్ని ఈ క్షణం నుండే తన ఫ్రెండ్‌గా మరచిపోవాలి అనుకుంది ఆరాధ్య.
”ఏంటి! ఆరాధ్యా! ఆలోచిస్తున్నావ్‌?” ఎదురుగా నిలబడి ఆమెనే చూస్తున్న హేమంత్‌ నెమ్మదిగా అడిగాడు.
”ఏం లేదు హేమంత్‌ గారు! మీరు నాకు చాలా హెల్ప్‌ చేశారు. మీలాగే ఒక ఆంటీ కూడా నాకు షెల్టర్‌ ఇచ్చి హెల్ప్‌ చేశారు. మీలాంటి వాళ్లు వుంటారా అని ఆలోచిస్తున్నాను”
నవ్వి ”వున్నాం కదా! దానికింత ఆలోచన దేనికి?” అన్నాడు హేమంత్‌.
”మీకు నేను తెలిసింది తక్కువ. మీరు నాకు చేసింది ఎక్కువ” అంది కృతజ్ఞతగా.
”అంటే ఒక మనిషి ఇంకో మనిషికి తెలియాలీ అంటే ఒక జీవితకాలం అవసరం అనుకుంటున్నావా? అంత అవసరం లేదు ఆరాధ్యా! జస్ట్‌ ఇంట్రెస్ట్‌ వుంటే చాలు. ఈ అమ్మాయికి ఈ హెల్ప్‌ చేస్తే సేఫ్‌జోన్‌లోకి వెళ్తుందన్న ఆలోచన వుంటే చాలు. నాలాగే మీ ఆంటీలో కూడా ఇలాంటి ఆలోచనే కలిగి వుండొచ్చు. అందుకే మేమిద్దరం నీకు చేసిన హెల్ప్‌ కోఇన్‌సైడ్‌ అయింది” అన్నాడు.
అతన్ని చూస్తుంటే ఏదో సేఫ్‌ ఫీలింగ్‌ కలుగుతోంది ఆరాధ్యకి… కొద్దిసేపయినా అతని పక్కన నిలబడాలనిపిస్తోంది. అలా అన్పిస్తున్నందుకు ఆశ్చర్యంగా వుంది.
”నువ్విక ఇంటికెళ్లు ఆరాధ్యా! వాత్సల్యకి కాల్‌ చేసి చెప్పు! నేను నీకు రిఫరెన్స్‌ ఇచ్చానని… సంతోషపడుతుంది” అన్నాడు. అతనికి తెలుసు వాత్సల్య అడిగినందుకు ఆరాధ్యకి జాబ్‌ ఇప్పించలేదు… తనకే ఆరాధ్య పట్ల ఏదో స్పెషల్‌ అట్రాక్షన్‌+ప్రేమ+ఇంకా ఏదో వుండటం వల్లనే ఇప్పించాడని… ఇవి కూడా ఒక మనిషి పట్ల ఇంకో మనిషికి ఒక్కక్షణంలోనే కలుగుతాయి. ఒక జీవితకాలం అవసరం లేదు.
”ఏంటీ! ఆలోచిస్తున్నారు. నేనిక వెళ్తాను. ఓ.కె. బై…” అంటూ ఆరాధ్య హేమంత్‌ చూస్తుండగానే ఆ ఆఫీసులోంచి బయటకొచ్చి ఆటో ఎక్కింది.
అప్పుడొచ్చాడు కాశిరెడ్డి ”రే! హేం! ఇవాళ బస్సెక్కేటప్పుడు ఏం జరిగిందో తెలుసా?” అన్నాడు.
”ఏం జరిగింది?” అన్నాడు హేమంత్‌. ఆఫీసుకొచ్చాక ఆరాధ్య పనిలో పడి కాశిరెడ్డి, రాకేష్‌ ఆఫీసుకి రాలేదన్నది తెలుస్తున్నా దాని గురించి ఆలోచించలేదు హేమంత్‌. మార్నింగ్‌ బస్‌లో కూడా వాళ్లు వున్నారో లేదో చూసుకోలేదు. సాంగ్స్‌ వింటూ కళ్లు మూసుకున్నాడు.
”నీకు ఫోన్‌ చేసి చెబుదామంటే నువ్వు బిజీగా వున్నట్లున్నావు. కాల్‌ లిఫ్ట్‌ చెయ్యలేదు. నువ్వు బస్సెక్కాక మేము కిందనే ఆగిపోయాం. ఎందుకో  తెలుసా? బస్‌లోంచి సడన్‌గా ఒకమ్మాయి దిగి రాకేష్‌కి కన్పించగానే వాడు దొంగలా పరిగెత్తి ఓ బైక్‌కింద పడిపోయాడు. అది చూసి ఆ అమ్మాయి భయపడి పరారయింది. నేను వాడ్ని ఇంటికి తీసికెళ్లి పడుకోబెట్టాను. అదృష్టం బాగుండి దెబ్బలేం తగల్లేదు” అన్నాడు.
”దెబ్బలు తగలకపోతే పడుకోబెట్టటం ఎందుకు? నెక్ట్స్‌ బస్‌లో ఆఫీసుకి వచ్చెయ్యాల్సింది” అన్నాడు హేమంత్‌.
”పైకి కన్పించని దెబ్బలేవో తగిలినట్లే వున్నాయి హేం! పది రోజుల వరకు హైదరాబాదు రానని ఇంటికెళ్లాడు. అసలు ఆ అమ్మాయి వాడి వెంట ఎందుకు పడిందో చెప్పమంటే ఎంత అడిగినా చెప్పలేదు. రాకేష్‌ వెనక ఏదో పెద్ద క్రైం స్టోరీనే వున్నట్లు వుంది. వాడ్ని మన రూంలో వుంచుకోవద్దు. వెళ్లనని గొడవ పడినా సరే! పంపించి వేద్దాం!” అన్నాడు కాశిరెడ్డి.
”ఫ్రెండ్‌ కదా! ఆలోచించి పంపించివేద్దాంలే! తొందరపడకు” అన్నాడు హేమంత్‌.
”ఓ.కె.” అన్నాడు కాశిరెడ్డి. అతనెప్పుడూ హేమంత్‌ మాట కాదనడు. కానీ రాకేష్‌ మూమెంట్స్‌ చూస్తుంటే ”ఆ అమ్మాయి ఎవరు?” అని ఇంకో రెండుసార్లు అడిగితే అతనే రూం ఖాళీ చేసి వెళ్లేలా వున్నాడు. అదే ఆలోచిస్తూ హేమంత్‌తో కలిసి లోపలకెళ్లి తన క్యూబికల్‌ వైపు నడిచాడు కాశిరెడ్డి.
హేమంత్‌ చాలా హుషారుగా తన పని తను చేసుకుంటూ కూర్చున్నాడు.
* * * * *
తనకి జాబ్‌ దొరికిందన్న ఆనందాన్ని ఎవరితో పంచుకోవాలో తెలియనంతగా ఆనందపడుతోంది ఆరాధ్య. వాత్సల్యకి కాల్‌ చేసి చెప్పింది. అది విని వాత్సల్య చాలా సంతోషపడింది.
తల్లికి కాల్‌ చేస్తే ఆమె లిఫ్ట్‌ చెయ్యలేదు. తండ్రికి చేస్తే లిఫ్ట్‌ చేసి ”మీ మమ్మీ నీ కాల్‌ వచ్చినప్పుడల్లా దానికి ఏం సమాధానం చెప్పాలి అన్నట్లు భయపడుతోంది ఆరాధ్యా! నువ్వేమో శార్వాణి గారి అకౌంట్‌ నెంబర్‌ ఇచ్చి డబ్బులు వెయ్యమన్నావట… ఆ డబ్బు కోసమే వేరేవాళ్లను అడిగింది. వాళ్లు ఎప్పుడిస్తే అప్పుడు నీకు పంపుతుంది. స్వీట్‌ హౌజ్‌ బాగా నడవటం లేదు. నువ్వు మీ మమ్మీని తొందరపెట్టకు” అన్నాడు శాంతారాం.
”నేనిప్పుడు కాల్‌ చేసింది డబ్బుకోసం కాదు డాడీ! నాకు జాబ్‌ వచ్చిందని చెప్పటానికి…” అంది.
”అప్పుడే మీ మమ్మీకి ఈ సంగతి చెప్పకు ఆరాధ్యా! చెప్పావంటే నీకు డబ్బులు పంపదు. నువ్వీ మధ్యన శార్వాణి గారి దగ్గర తీసుకున్న డబ్బుల్ని నీకు శాలరీ వచ్చాక కట్టుకోమంటుంది” అన్నాడు.
”పర్వాలేదులే డాడీ! అలాగే కడతాను. మమ్మీనెందుకు బాధపెట్టటం… నాకోసం ఇంకెవరినీ డబ్బులు అడగొద్దని చెప్పు! నాకు జాబ్‌ వచ్చిందని కూడా చెప్పు! సంతోషపడుతుంది” అంటూ కాల్‌ కట్‌ చేసింది.
శార్వాణి మొబైల్‌ సిచ్ఛాఫ్‌లో వుండటంతో ఆరాధ్యకు జాబ్‌ వచ్చిన విషయం ఆమెదాకా వెళ్లలేదు.
గేటు తీసుకొని లోపలికి వెళ్తుంటే- అక్కడ కూర్చుని వున్న పక్కింటి వీరాస్వామి ఆరాధ్యను చూడగానే ”ఇలా రామ్మా ఆరాధ్యా!” అంటూ పిలిచాడు. ఆమె ‘ఏంటంకుల్‌?’ అని ఆయన దగ్గరకివెళ్లగానే ఆయన శార్వాణి భర్త ఉపేంద్రకి ఆరాధ్యను పరిచయం చేశాడు.
ఉపేంద్ర అనంతపూర్‌ నుండి అప్పుడే వచ్చినట్లుంది. ఆఫీసుకి వెళ్లకుండా వీరాస్వామి దగ్గర కూర్చుని వున్నాడు. వాళ్లిద్దరు ఇంట్లో వున్నంతసేపు అక్కడే కూర్చుని మాట్లాడుకుంటుంటారని ఒకసారి మాటల మధ్యలో శార్వాణి చెప్పటం గుర్తొచ్చి
”నమస్తే! అంకుల్‌!” అంది.
ఉపేంద్ర తలవూపి మౌనంగా వున్నాడు. ఆమెనేం పెద్దగా పట్టించుకోలేదాయన… ఏదో నాలుగు రోజులు వుండిపోతుందిలే! ఈ అమ్మాయితో తనకేంటి అన్నట్లున్నాడు. ఆరాధ్య అలా లేకుండా ఆయనవేపు పరిశీలనగా చూసింది. ఆయనకి వయసు వున్నా- శరీరం ఆరోగ్యంగా వున్నందువల్లనో ఏమో వీరాస్వామికన్నా పుష్టిగా వున్నాడు.
”నువ్వు లోపలకి వెళ్లమ్మా! ఆరాధ్యా!” అన్నాడు వీరాస్వామి.
”అలాగే! అంకుల్‌!” అంటూ ఆమె లోపలకి వెళ్లబోతూ ఆగి ”అంకుల్‌! నాకు జాబ్‌ వచ్చింది. ఆంటీ ఆఫీసుకెళ్లారా?”
”వెళ్లిందమ్మా! వచ్చాక చెబుదాం! నేను హాస్పిటల్‌కెళ్లాలని ఒన్‌డే లీవ్‌ పెట్టి ఇంట్లో వున్నాను. ఉపేంద్ర వస్తే మాట్లాడుతున్నాను. కంగ్రాట్స్‌ ఆరాధ్యా!” అన్నాడు వీరస్వామి.
ఉపేంద్ర కూడా కంగ్రాట్స్‌ చెప్పాడు.
వాళ్ళిద్దరికి థ్యాంక్స్‌ చెప్పి ఆరాధ్య ఇంట్లోకెళ్లి శార్వాణి మార్నింగ్‌ పెట్టిన లంచ్‌బాక్స్‌ని బ్యాగ్‌లోంచి బయటకి తీసి ఓపెన్‌ చేసి తిన్నది. గదిలోకి వెళ్లి పడుకొంది.
శార్వాణి సాయంత్రం ఆఫీసు నుండి ఇంటికొచ్చింది.
కాఫీ కలిపి భర్తకిచ్చి ”ఆరాధ్యా! లేచి కాఫీ తాగు” అంటూ ఆరాధ్యను నిద్రలేపింది.
ఆరాధ్య నిద్రలేచి కాఫీకప్పు అందుకుంటూ శార్వాణివైపు చూసి ”ఆంటీ! నాకు సాఫ్ట్‌వేర్‌ కంపెనీలో జాబ్‌ వచ్చింది” అంది.
”కంగ్రాట్స్‌ ఆరాధ్యా! మీవాళ్లకు చెప్పావా?” అని అడుగుతూ హాల్లోకి వెళ్లింది శార్వాణి.
శార్వాణి వెంటే హాల్లోకి వచ్చి ఆమె పక్కన కూర్చుంటూ ”చెప్పాను ఆంటీ! హ్యాపీ అయ్యారు” అంది కాఫీ సిప్‌ చేస్తూ ఆరాధ్య.
ఉపేంద్ర అక్కడే వున్నాడు. శార్వాణి ఇంకేం మాట్లాడలేదు.
ఆంటీకి తను ఇక్కడ వుండటం ఇష్టం వున్నా అంకుల్‌కి వుండకపోవచ్చు! ఇన్నిరోజులు ఆయన లేకపోవటం వల్ల ఏమీ అన్పించలేదు కాని ఇప్పుడు తనిక్కడ వుంటే వాళ్లకు ఇబ్బంది కలగొచ్చు… పొమ్మని చెప్పలేక అలా మౌనంగా వున్నారేమో అని ”ఆంటీ! ఇప్పటికే నాకు చాలా హెల్ప్‌ చేశారు. ఇంకొక్క హెల్ప్‌ చెయ్యండి!” అని  రిక్వెస్ట్‌గా అడిగింది ఆరాధ్య.
”ఏంటమ్మా! ఏంటో అడుగు” అంది.
”నాకు జాబ్‌ వచ్చిందనే కాని ఇంకో నెల రోజుల వరకు నా చేతికి డబ్బులు రావు. అంకుల్‌ వచ్చారు కాబట్టి నేను హాస్టల్‌కెళ్తాను. అక్కడ అడ్వాన్స్‌ కట్టందే నన్ను హాస్టల్లో వుంచుకోరు. ఆ అడ్వాన్స్‌ మీరివ్వండి! శాలరీ రాగానే మీకు ఇస్తాను” అంది.
”సరే!” అంటూ లోపలకెళ్లి హ్యాండ్‌ బ్యాగ్‌లోంచి కొంత డబ్బు తెచ్చి ఆరాధ్యకు ఇవ్వబోయింది శార్వాణి.
”శార్వాణీ! నువ్వాగు. ఆ అమ్మాయికి డబ్బులివ్వకు” అన్నాడు ఉపేంద్ర.
ఆయన అలా అనగానే శార్వాని ఇవ్వబోతున్న డబ్బుల్ని వెనక్కి తీసుకుంది. ఆరాధ్య స్టన్నయి చూసింది.
ఆరాధ్యకు ఉద్యోగం వచ్చిందన్న వార్త తెలిసినప్పటి నుండి ఆయన ఆలోచనలు వేరే విధంగా సాగుతున్నాయి. ఆయన బాగా ఆలోచించి ఒక నిర్ణయానికి వచ్చాడు. అది ఎప్పుడెప్పుడు భార్యకు చెబుదామా అని సమయం కోసం ఎదురుచూస్తున్నాడు.
ఆయనకు డబ్బులు వచ్చే దారి ఎంత చిన్నది కన్పించినా ఆ దారి వెంట ఎంత కష్టమైనా నడవాలనుకుంటాడు. ఆయన తత్త్వమే అంత. ఆయనకు తాగుడు, జూదం, దొంగతనం లాంటి ఇంకా ఏ ఇతర చెడు అలవాట్లు లేవు. డబ్బును ప్రేమిస్తాడు. డబ్బును ఆరాధిస్తాడు. డబ్బులోనే జీవిస్తాడు. ఆయన డబ్బు కోసం చేసే ప్రయత్నాలు అయిష్టంగా అన్పించినా పైకి ప్రకటించకుండా తల వంచుకొని వెళ్తుంటుంది శార్వాణి. ‘నేను తల ఎందుకు వంచుకోవాలి? నాకు ఉద్యోగం వుంది. నేను మీ దగ్గర వుండను. వెళ్లిపోతాను. నాకు రెక్కలు వున్నాయి. ఎగిరిపోతాను’ అని ఆమె ఎప్పుడూ అనలేదు.
డబ్బుల్ని చేతిలో పట్టుకొని అలాగే మౌనంగా కూర్చుంది శార్వాణి.
”శార్వాణీ! ఇది నేను బాగా ఆలోచించే చెబుతున్నాను. దీనికి నువ్వేమీ అనకు… ఈ మధ్యన నువ్వూ, ఆరాధ్య తల్లీ, బిడ్డల్లా కలిసిపోయారు. అదృష్టవశాత్తూ ఆమెకు జాబ్‌ కూడా వచ్చింది. ఎలాగూ ఆ గదిని మనం వాడుకోవటం లేదు. ఆరాధ్యను అందులోనే వుండనీయ్‌! మనతో పాటే వుంటుంది. తనకి పెళ్లయి, వెళ్లిపోయేంత వరకు మన దగ్గరే వుంచుకుందాం! హాస్టల్లో వుంటే అక్కడ ఆరాధ్య ఎంత కడుతుందో ఆ డబ్బుల్ని నువ్వు తీసుకో!” అన్నాడు.
ఆరాధ్య తన ఇంట్లో వుండటం శార్వాణికి ఇష్టమే! కానీ దాన్ని భర్తే ప్రపోజ్‌ చేస్తాడని ఆమె అనుకోలేదు.
”ఆరాధ్య వయసున్న పిల్లలు హాస్టల్లో వుండటానికే ఇష్టపడతారు. తనిక్కడ వుంటే ఇన్‌కన్‌వీనియన్స్‌గా పీలవ్వొచ్చు. పైగా వాళ్ల వాళ్లు కూడా ఒప్పుకోవాలిగా!” అంది శార్వాణి.
ఆరాధ్య వెంటనే ”మావాళ్లు ఏమీ అనరు ఆంటీ! అంకుల్‌ చెప్పినట్లు నేను ఇక్కడే వుంటాను. నాకు హాస్టల్లో వుండటం అలవాటు లేదు. పైగా ఇక్కడ బస్సెక్కితే నేరుగా మా ఆఫీసు ముందు దిగుతాను. నాకు ఇక్కడే బావుంటుంది. నేను ఇప్పుడే మా వాళ్లతో మాట్లాడతాను” అంది.
”సరే! నీఇష్టం” అంది శార్వాణి.
ఉపేంద్ర లేచి వీరాస్వామి దగ్గరకి వెళ్లాడు.
ఆరాధ్య తల్లితో ఫోన్లో మాట్లాడుతూ తన గదిలోకి వెళ్లింది.
న్యూస్‌ పేపర్‌ చదువుతూ హాల్లోనే కూర్చుంది శార్వాణి.
ఆరాధ్య జాబ్‌కెళ్తోంది.
శాలరీ తీసుకున్న వెంటనే తన ఇంట్లో వున్నందుకు ఎంత ఇమ్మని ఉపేంద్ర చెప్పాడో అంత డబ్బు తీసికెళ్లి బ్యాంక్‌లో ఉపేంద్ర అకౌంట్లోనే కడుతుంది. ఉపేంద్ర, శార్వాణి, ఆరాధ్య ప్రతిరోజూ ఆఫీసులకెళ్లి వస్తున్నారు. ఆ ఇంటి ‘కీ’ ముగ్గురి దగ్గర వుంటుంది. ఎవరి టైం ప్రకారం వాళ్లు ఇంటికి వస్తుంటారు. ఆఫీసులకి కూడా అలాగే వెళ్తుంటారు.
ప్రతిరోజూ మాదాపూర్‌ పెట్రోల్‌పంపు దగ్గర బస్సెక్కి ఆఫీసుకి వెళ్లే ఆరాధ్య హేమంత్‌ బైక్‌ కొన్నాక హేమంత్‌ బైక్‌ మీద వెళ్తోంది. అతను ఆరాధ్య కోసమే బైక్‌ కొన్నాడు. ఎప్పుడో తప్ప రోజూ ఆమెను అతను మాదాపూర్‌ పెట్రోల్‌పంపు దగ్గర బైక్‌మీద ఎక్కించుకొని ఆఫీసుకి తీసికెళ్లి, ఆఫీసు అయ్యాక మళ్లీ అక్కడికే తీసుకొచ్చి వదులుతుంటాడు. శార్వాణి వాళ్ల ఇంటి దగ్గరికి మాత్రం అతను వెళ్లటం లేదు.  అలా అని వాళ్లు ముందే మాట్లాడుకున్నారు.
అప్పుడప్పుడు వాళ్లిద్దరు ఏదైనా రెస్టారెంట్‌కెళ్లటం, నచ్చిన ప్లేసులకి వెళ్లి కూర్చోవటం చేస్తుంటారు.
వాళ్లు ఎక్కడ కూర్చున్నా, ఎక్కడ తిరిగినా ఎక్కువగా ఆఫీసుకి సంబంధించిన విషయాలే మాట్లాడు కుంటుంటారు.
ఇంకా ఉంది…

http://www.angulurianjanidevi.com  
anguluri.anjanidevi.novelist@gmail.com
 
”నా ఆఫీసు ఇక్కడికి దగ్గరే! నడుచుకుంటూ వెళ్తాను. నువ్వు ఇటువైపు తిన్నగా వెళ్తే ఓ ఐదు నిముషాల్లో మాదాపూర్‌ పెట్రోల్‌పంప్‌ బస్‌స్టాప్‌ వస్తుంది. అక్కడ హెచ్‌-10 బస్సెక్కి హైటెక్‌సిటీకెళ్లు. అక్కడ వరసగా సాఫ్ట్‌వేర్‌ కంపెనీలే వుంటాయి. వాటిలోకెళ్లి నీ రెజ్యూమ్‌ చూపించు. నా ఫ్రెండ్‌ కూతురు వాత్సల్య కూడా ఈ మధ్యన ఈ ప్రయత్నంలోనే వుంది. సర్టిఫికేట్లన్నీ ఫైల్లో వున్నాయికదా! ఫైల్‌ జాగ్రత్త!” అంది.
”ఆంటీ! నాకు వాత్సల్య నెంబరిస్తారా?” అడిగింది ఆరాధ్య.
”ఇప్పుడు నా దగ్గర లేదు. డైరీలో వుంది. రాత్రికి ఇస్తాను” అంటూ ఆమె వెళ్లిపోయింది.
ఆమె చెప్పినట్లే హెచ్‌టెన్‌ బస్సెక్కి హైటెక్‌సిటీకెళ్లిన ఆరాధ్య ఆఫీసుల చుట్టూ తిరిగి తిరిగి అలసిపోయి మళ్లీ అదే హెచ్‌టెన్‌ బస్‌లో ఇంటిముఖం పట్టింది.
మాదాపూర్‌ పెట్రోల్‌పంప్‌ బస్‌స్టాండ్‌ రాగానే బస్‌ ఆగింది.
బస్‌ దిగి ఇల్లు చేరుకుంది.
ఆరాధ్య ఇంటికొచ్చేటప్పటికి ఎవరితోనో ఫోన్లో మాట్లాడుతూ ఆరాధ్యను చూడగానే ఫోన్లో మాట్లాడటం ఆపేసింది శార్వాణి.
”ఇంటర్వ్యూ ఎలా జరిగింది?” అడిగింది శార్వాణి.
”నాకు ఉద్యోగం రావటం డౌటే ఆంటీ!” చెప్పింది ఆరాధ్య. దిగాలుగా కూర్చుంది.
”వంద ఇంటర్వ్యూలకు అటెండయినట్లు ఎందుకంత డిప్రెషన్‌? వస్తుందిలే! ముందు కాఫీ తాగు రిలాక్సవుతావు” అంటూ ఆరాధ్యకి కాఫీ ఇచ్చి ఆమెకూడా తాగుతూ కూర్చుంది. ఆరాధ్య వచ్చేముందే ఆమె ఆఫీసు నుండి ఇంటికొచ్చింది.
లంచ్‌బాక్స్‌ను చూసి ఆశ్చర్యపోతూ ”నువ్వు దీన్ని ఓపెన్‌ కూడా చేసినట్లు లేదు”
”లేదాంటి! నాకు దాని ధ్యాసే లేదు. ఇప్పుడు ఆకలిగా వుంది. ఇదిగో కాఫీ తాగుతున్నాను కదా! సరిపోతుంది” అంది.
”దీన్నిబట్టి నీది బాగా అడ్జస్ట్‌ అయ్యే మెంటాలిటీలాగుంది”
”అఫ్‌కోర్స్‌”
”ఇది మంచిపద్ధతే! ఈ తత్వమే మనుషుల్ని ఎలాంటి పరిస్థితుల నుండి అయినా బయటపడేస్తుంది. ఒక చిన్న పురుగు కూడా తన ప్రాణాన్ని కాపాడుకోవటం కోసం ఎన్నోరకాలుగా సర్దుకుపోయి బ్రతుకుతుంటుంది”
”నేను పురుగునా ఆంటీ!” గబుక్కున అడిగేసింది ఆరాధ్య.
”ఛ… ఛ… అలా ఎందుకనుకుంటావ్‌! సర్దుకుపోయి దాక్కునే పురుగులా మనం కూడా జీవితంలో ఎత్తుగడల్ని నేర్చుకోవాలి. జీవితాన్ని క్రమంగా మార్చుకుంటూ వెళ్లాలి అని నీకు ఆ ఉదాహరణ చెప్పాను. అంతే!” అంది.
”ఓ… అలాగా!”
”నీకింకో రహస్యం చెప్పనా?”
”చెప్పండి ఆంటీ!”
”మన జీవితాల్లో ఎన్నో ఊహించని అద్భుతాలు జరుగుతాయి. నా జీవితంలో కూడా కొన్ని జరిగాయి. నాకు తెలిసినవాళ్ల జీవితాల్లో కూడా జరిగాయి. అవేంటంటే జాబ్‌ రాదనుకున్నవాళ్లకి జాబ్‌ రావడం… పెళ్లి కాదనుకున్నవాళ్లకి పెళ్లికావడం…. ఇల్లు లేదనుకున్నవాళ్లకి ఇల్లు రావటం… ఐపియస్‌ కాలేమేమో అనుకున్న వాళ్లు ఐపియస్‌లు కావటం…. ఇవన్నీ జరగాలీ అంటే మన ఆలోచనలకి కూడా కొంత శక్తి కావాలి. అప్పుడే మనం కావాలనుకున్న వాటిని పొందగలుగుతాం” అంది.
”ప్రస్తుతం నాకు అంత శక్తి వుందో లేదో నాకు తెలియదు కాని జాబ్‌ అయితే కావాలి ఆంటీ! జాబ్‌ వుంటేనే నాకిప్పుడు తిండి, షెల్టర్‌” అంటూ వున్న వాస్తవాన్ని చెప్పింది.
”ఒక్కరోజుకే ఇలా నిరాశపడితే ఎలా? ఓపిక, ఓర్పు వుండాలి. అవి వుండాలీ అంటే కొంత శక్తి అవసరం అవుతుంది. ఆ శక్తి ఎక్కడో వుండదు. ఎక్కడినుంచో రాదు. అది నీలోనే వుంటుంది. నువ్వే ఒక శక్తివి. దాన్నెవరూ సృష్టించలేరు. నాశనం చెయ్యలేరు. నువ్వు నీ శక్తితో నీక్కావాలనుకున్నవాటిని నీవైపుకి ఆకర్షించుకోవాలి. నేనోచోట చదివాను- మన ఉద్దేశాలను మన లక్ష్యాలను ఒక బ్లాక్‌బోర్డు మీద రాసి దేవుడు ఆకాశంలో వుంచడట. అసలు అటువంటి బ్లాక్‌బోర్డ్‌ లేనేలేదట… దేన్నైనా మనకు మనమే ఇచ్చుకోవాలి. మనకు మనమే సృష్టించుకోవాలి. అదే మన జీవితం” అంది.
”ఆంటీ! నాకు వాత్సల్య నెంబర్‌ ఇస్తారా? ముందు మీరు తనకు ఫోన్‌చేసి నన్ను పరిచయం చెయ్యండి! నేను మాట్లాడతాను” అంది ఆరాధ్య.
”బెస్ట్‌ ఐడియా!” అంటూ వాత్సల్యకి కాల్‌చేసి ఆరాధ్యను పరిచయం చేసింది శార్వాణి.
ఆరాధ్య ఖాళీ అయిన కాఫీ కప్పుని టీపాయ్‌మీద పెట్టి సెల్‌ఫోన్ని చెవిదగ్గర పెట్టుకొని వాత్సల్యతో మాట్లాడుతూ బాల్కనీలోకి వెళ్లి నిలబడింది. వాత్సల్య చాలా తెలివిగా, స్పష్టంగా, హుషారుగా మాట్లాడుతోంది. ఆమె మాటల్లో ఎదుటివారు చాలా త్వరగా ఇంప్రెస్‌ అయ్యే క్వాలిటీ వుంది. ఆసక్తిగా వింటోంది ఆరాధ్య.
”నీకో అబ్బాయి నెంబర్‌ ఇస్తాను ఆరాధ్యా! నీకేమైనా డౌట్స్‌ వస్తే ఫోన్లో అతన్ని కాంటాక్ట్‌ అవ్వు” అంది వాత్సల్య.
”అబ్బాయిదా?”
”అవును. అబ్బాయిదైతేనే యూజ్‌ఫుల్‌గా వుంటుంది. నువ్వు నా ఫ్రెండ్‌వని అతనికి నిన్ను ఇంటర్‌డ్యూస్‌ చేస్తాను. అతను నిన్నుకూడా తన ఫ్రెండ్‌లాగే ట్రీట్‌ చేస్తాడు”
ఆరాధ్యకు వెంటనే రాకేష్‌ గుర్తొచ్చి ”వద్దు వాత్సల్యా! నాకు అమ్మాయి నెంబర్‌ వుంటే ఇవ్వు” అంది.
వాత్సల్య నవ్వి ”అమ్మాయిల మీద నువ్వు మరీ అంత ఎక్స్‌పెక్టేషన్స్‌ పెట్టుకోకు. వాళ్లు మనకోసం ఏమీ చెయ్యరు. ఒకవేళ ఏం చెయ్యాలనుకున్నా వాళ్లు కూడా అబ్బాయిలకి ఫోన్లు చేసి ఇన్ఫర్‌మేషన్‌ గేదర్‌ చెయ్యాల్సిందే. అబ్బాయిలకి వుండే కమ్యూనికేషన్‌ స్కిల్స్‌ అమ్మాయిలకి వుండవు. ఎక్కడికైనా అబ్బాయిలు వెళ్లినంత ధైర్యంగా, ఒంటరిగా అమ్మాయిలు వెళ్లలేరు. అంతేకాదు ఒక అమ్మాయిని పక్కన పెట్టుకొని ఈ మహానగరంలో ఎక్కడికి వెళ్లాలన్నా అంత సేఫ్‌కాదు. పైగా అమ్మాయిలు ఇంకో అమ్మాయికోసం అంత టైంను కూడా వృధా చేసుకోరు” అంది.
ఆరాధ్యకి అబ్బాయిల్ని నమ్మాలంటేనే భయంగా వుంది. రాకేష్‌ విషయం వాత్సల్యతో చెప్పాలా వద్దా అని సందేహిస్తోంది.
”నీకిప్పుడు జాబ్‌ కావాలి. ఇక్కడ నీకు సపోర్టు చెయ్యాలన్నా, నీతోపాటు తిరగాలన్నా నీ పేరెంట్స్‌ వల్ల అయ్యే పనికాదు. నీ పేరెంట్సే కాదు ఎవరో తప్ప అందరి పేరెంట్స్‌ అలాగే వుంటారు. బ్రదర్సయినా, సిస్టర్సయినా అంతే! మనం మాట్లాడినప్పుడు ఏదో మాట్లాడతారు. అదికూడా వాళ్లకి తెలిసింది మాత్రమే. తెలియంది తెలుసుకొని మాట్లాడేంత టైం కూడా వాళ్లకి వుండదు. అదే ఫ్రెండ్‌ అనుకో! లీవ్‌ పెట్టుకొని మరీ మన వెంట వస్తాడు. మన గురించి ఆలోచిస్తాడు…. సిటీకి కొత్త కాబట్టి మనం మిస్సవుతామని మనల్ని ఒంటరిగా వెళ్లనివ్వడు. మనకోసం ఏమైనా చేస్తాడు” అంటూ బాయ్‌ఫ్రెండ్స్‌ వల్ల ఎంత ఉపయోగమో చెప్పింది వాత్సల్య.
పెదవి విరిచింది ఆరాధ్య. ఈ వాత్యల్యకి అబ్బాయిల గురించి పూర్తిగా తెలిసినట్లు లేదు. రాకేష్‌ గురించి చెప్పాలి. అబ్బాయిలు ఎలాంటివాళ్లో తెలుసుకుంటుంది. లేకుంటే ఫ్యూచర్లో ఆమెకూడా తనలాగే మోసపోవచ్చు. అని మనసులో అనుకుంటూ రాకేష్‌ తనకెలా హ్యాండిచ్చాడో చెప్పబోయింది.
వెంటనే వాత్సల్య ”అంతేకాదు ఆరాధ్యా! ఒక్కోసారి మనం జాబ్‌కోసం తిరిగి తిరిగి విసిగిపోయి ఇక నాకు జాబ్‌ వస్తుందో రాదోనని డిప్రెషన్‌లో వున్నప్పుడు మనకు ధైర్యం చెప్పేది కాని, మనం దేన్నీ మిస్‌ కాకుండా చూసేది కాని, మనకు జాబ్‌ వచ్చేంతవరకు టచ్‌లో వుండేది కాని మనల్ని ఫ్రెండ్‌లా భావించిన వ్యక్తే! నేనింత గట్టిగా ఎందుకు చెబుతున్నానంటే సిటీలకెళ్లి పి.జీలు చేసిన అమ్మాయిలు కూడా కొందరు ఇంటికెళ్లగానే నైన్త్‌క్లాస్‌ అమ్మాయిల్లా మారిపోతుంటారు. అది వాళ్ల తప్పు కాదు. వాళ్ల ఇంటి వాతావరణం అలాంటిది. అప్పటివరకు వాళ్ల దగ్గరవున్న మొబైల్‌ కూడా వాళ్ల దగ్గర వుండదు. వాళ్ల అన్నయ్యల దగ్గరకో తండ్రి దగ్గరకో వెళ్లిపోతుంది. వాళ్లేమో వంటపని, ఇంటిపని చేసుకుంటూ ఎవరితోనూ కమ్యూనికేషన్‌ లేకుండా వుంటారు. అలాంటి వాళ్లకు ఏదైనా జాబ్‌ ఇన్ఫర్‌మేషన్‌ ఇచ్చేది మరే ఇతర ప్రాంతాలలోనే వుండే వాళ్ల బాయ్‌ఫ్రెండ్సే… బాయ్‌ఫ్రెండ్స్‌ వల్ల నాకు తెలిసి ఎలాంటి ప్రమాదం వుండదు. అయినా ఏ ప్రమాదమైనా మనల్ని బట్టే వుంటుంది ఆరాధ్యా! సరే! నేనిప్పుడు నీకు కొన్ని మెయిల్‌ ఐ.డి.లు చెబుతాను. వాటికి వెంటనే నీ రెజ్యూమ్‌ను ఫార్వర్డ్‌ చెయ్యి” అంటూ కొన్ని మెయిల్‌ ఐడిలు చెప్పింది.
ఆరాధ్య వాటిని నోట్‌ చేసుకుంది.
”ఒక్క నిముషం వాత్సల్యా!” అంటూ ఆరాధ్య శార్వాణి దగ్గరకి వెళ్లి ”ఆంటీ! నేనిప్పుడు ఇంటర్‌నెట్‌ సెంటర్‌కి వెళ్లి వస్తాను. వాత్సల్య నాకు కొన్ని మెయిల్‌ ఐడిలు చెప్పింది. వాటికి నా రెజ్యూమ్‌ను ఫార్వడ్‌ చేసి వస్తాను” అంటూ వాత్సల్యతో ఫోన్లో మాట్లాడుతూనే బయటకెళ్లింది ఆరాధ్య.
మొబైల్‌ని చెవి దగ్గర అలాగే పట్టుకొని మాట్లాడుతూ వాత్సల్య రోడ్డును ఎక్కడ క్రాస్‌ చెయ్యమన్నదో అక్కడ చేసింది. ఆ తర్వాత ఇంటర్‌నెట్‌ సెంటర్‌ అక్కడికి ఎంతదూరంలో వుందో తెలుసుకొని ”బై వాత్సల్యా!” అంటూ కాల్‌ కట్‌ చేసింది.
ఇంటర్‌నెట్‌ సెంటర్లో ఓ గంట గడిపి ఇంటికెళ్లింది ఆరాధ్య.
* * * * *
తెల్లవారింది. టైం తొమ్మిది కావొస్తుంది. ముగ్గురు సాఫ్ట్‌వేర్‌ ఇంజనీర్లు వుంటున్న గది అది. ఆ గదిలో కాశిరెడ్డి, హేమంత్‌ వుంటుంటారు. ఈ మధ్యనే కొత్తగా ఇంకో ఫ్రెండ్‌ వచ్చి వాళ్లతో చేరాడు.
”ఇది మాత్రం నిజం కాశిరెడ్డి! వీడీరోజు ఆఫీసుకెళ్లడు. రాత్రంతా కలవరిస్తూనే వున్నాడు. ఎందుకో ఏమో మొన్నటి నుండి మొబైల్‌ స్విచ్ఛాఫ్‌ చేసి పెట్టుకున్నాడు. ఆఫీసులో ఏం జరిగిందో ఏమో నీకేమైనా చెప్పాడా?” ముసుగుతన్ని పడుకొని వున్న ఫ్రెండ్‌వైపు చూస్తూ కాశిరెడ్డిని అడిగాడు హేమంత్‌.
నాకేం చెప్పలేదన్నట్లు భుజాలను కదిలించి తన పనిలో తనున్నాడు కాశిరెడ్డి.
”కాశిరెడ్డీ! ఎంతయినా వాడు మన ఫ్రెండ్‌రా! వాడికేదైనా ప్రాబ్లమ్‌ వస్తే మనకొచ్చినట్లు కాదా?”
”వాడికి ప్రాబ్లమా!! రాత్రి పీకలదాకా మెక్కాడు. మనిద్దరం నిద్రలేచి, వంటచేసి ఆఫీసుకి రెడీ అవుతున్నా ప్రాణాయామం చేస్తున్నవాడిలా సైలెంట్‌గా దుప్పట్లోంచే శ్వాస పీల్చి వదులుతున్నాడు. అంత ప్రశాంతంగా వాడుంటే వాడికి ప్రాబ్లమా?”
”నాకెందుకో అలాగే అన్పిస్తోందిరా! నేను మాత్రం ఆఫీసుకెళ్తున్నా! బై” అంటూ సడన్‌గా బ్యాక్‌ప్యాక్‌ని తగిలించుకున్నాడు హేమంత్‌. అందులో లంచ్‌బాక్స్‌ మాత్రమే వుంది.
”నేను మాత్రం ఆఫీసుకెళ్లనా! వీడికి కాపలా వుంటానా! నాకు బై చెబుతున్నావ్‌? అసలు వీడెందుకింత లేజీగా వున్నాడో నాకర్థం కావడంలేదు. ఆఫీసు నుండి వచ్చాక వుతికెయ్యాలి. పద వెళ్దాం!” అంటూ కాశిరెడ్డి కూడా బ్యాక్‌ప్యాక్‌ని తగిలించుకొని హేమంత్‌తో కదిలాడు.
వాళ్లిద్దరు సాఫ్ట్‌వేర్‌ కంపెనీలో జాబ్‌ చేస్తున్నారు. మంచి స్నేహితులు.
వాళ్లు బి.టెక్‌ చదివింది కూడా ఒకే కాలేజిలో. బ్రాంచికూడా ఒకటే. కాలేజిని ఎంపిక చేసుకునేటప్పుడు కాని, బ్రాంచ్‌ సెలెక్షన్‌లోకాని చాలా జాగ్రత్తలు తీసుకున్నారు. అనుభవజ్ఞుల్ని కలిశారు. వాళ్లు కాశిరెడ్డిని, హేమంత్‌ని చూడగానే ”ఇంజనీరింగ్‌లో మీరు ఏ బ్రాంచ్‌ ఎంచుకున్నా సరే హార్డ్‌వర్క్‌, కమ్యూనికేషన్‌ స్కిల్స్‌, టీం స్పిరిట్‌ అవసరం. సబ్జెక్ట్‌ స్కిల్స్‌తో పాటు చొరవ వున్నవారికే కార్పొరేట్‌ కంపెనీలు ఎక్కువ ప్రాధాన్యత ఇస్తాయి. అందుకే మీరు చేరబోయే కాలేజీలో కూడా అధునాతనమైన క్లాస్‌రూమ్‌లు, పరిశోధనలకోసం ఉన్నత ప్రమాణాలున్న ల్యాబ్స్‌, అన్ని సౌకర్యాలతో కూడిన లైబ్రరీలు, కమ్యూనికేషన్‌ స్కిల్స్‌ను మెరుగుపరచుకోవటానికి ఉపయోగపడే లాంగ్వేజ్‌ ల్యాబ్స్‌, ఇంటర్నెట్‌, సెమినార్‌ రూమ్స్‌, ప్లేగ్రౌండ్స్‌ వంటి సౌకర్యాలు వున్నాయో లేవో చూసుకోండి! ముఖ్యంగా ఆ కాలేజి కొత్తగా ఏర్పాటు చేసింది కాకుండా కనీసం రెండు పాస్‌ అవుట్‌ బ్యాచ్‌లు వుంటేనే టాప్‌  ఎం.ఎస్సీలు క్యాంపస్‌ ప్లేస్‌మెంట్‌ నిర్వహణ వుంటుంది. మీరు తీసుకునే బ్రాంచ్‌ని కూడా ఫ్యాకల్టీ, జాబ్‌ మార్కెట్‌ ట్రెండ్స్‌, ప్రస్తుత అవకాశాలు, భవిష్యత్‌ కెరీర్‌ని దృష్టిలో పెట్టుకొని తీసుకోండి” అన్నారు.
ఆసక్తిగా విన్నారు కాశిరెడ్డి, హేమంత్‌.
”అంతేకాదు. ఇంజనీరింగ్‌ అంటేనే ఓరియంటెడ్‌ సబ్జెక్ట్‌. ఇంటర్నెట్‌లో నిపుణులైన ప్రొఫెసర్ల పాఠాలను ఫాలో అవ్వండి! మీరు తీసుకున్న  బ్రాంచ్‌లో మీకు లోతైన అవగాహన వుంటేనే సబ్జెక్ట్‌పై మీకు సరైన పట్టు వస్తుంది. ప్రస్తుత జాబ్‌ ఇండస్ట్రీ కోరుకుంటున్న జాబ్‌ ఓరియెంటెడ్‌ అప్లికేషన్స్‌, స్కిల్స్‌కు అధిక ప్రాధాన్యం ఇవ్వాలి. వాటికి తోడుగా కమ్యూనికేషన్‌ స్కిల్స్‌ను అభివృద్ధి చేసుకోవాలి. స్కిల్స్‌లో మెరిస్తేనే ఇంజనీరింగ్‌కు సార్థకత. మార్కెట్లో ఇంజనీరింగ్‌ విద్యార్థులకి ఉద్యోగాలు చాలానే వున్నాయి. కానీ సబ్జెక్ట్‌ స్కిల్స్‌తో పాటు చొరవ వున్న వారికే కార్పొరేట్‌ కంపెనీలు స్వాగతం పలుకుతాయి. అది గుర్తుంచుకొని చదవండి!” అన్నారు.
ఆ అనుభవజ్ఞులు చెప్పిన ప్రతి మాటను శ్రద్ధగా విన్నారు. బి.టెక్‌ చదివిన ఆ నాలుగు సంవత్సరాలు వాళ్ల సలహాలను సూచనలను చక్కగా పాటించారు. ఇంకో ఆలోచన లేకుండా తపనతో చదివారు. సాధించాలనే పట్టుదల, సొంతంగా ఏదో ఒకటి చెయ్యాలనే బలమైన సానుకూల దృక్పధంతో సాగారు. అదంతా గుర్తొచ్చి ఆలోచిస్తూ నడుస్తున్నాడు కాశిరెడ్డి. అతను చూడటానికి బ్లాక్‌రంగులో ఆరడుగుల ఎత్తు, బలమైన భుజాలతో, మడత నలగని డ్రెస్‌తో ఏదో ఒక సంస్థను నడుపుతున్న వ్యక్తిలా కన్పిస్తాడు. హేమంత్‌ తేనెలో తెలుపు కలిపితే వచ్చే గమ్మత్తయిన రంగులో చూడగానే సెల్యూట్‌ చెయ్యాలనిపించేలా వుంటాడు. ఎత్తులో, బలంలో, హుందా తనంలో కాశిరెడ్డికి ఏమాత్రం తీసిపోడు. ఇద్దర్నీ ఓచోట కలిపి చూస్తే ‘హేమంత్‌ బావున్నాడు కదా!’ అన్పిస్తుంది ఎవరికైనా…
”ఇంకా ఎంతసేపురా! ఎంత నడిచినా బస్టాప్‌ రాదేం? నీ బైక్‌ రిపేరై ఎప్పుడొస్తుంది?” అడిగాడు హేమంత్‌. వాళ్లుండే అపార్ట్‌మెంట్‌కి పది నిమిషాలు నడిస్తే వచ్చేంత దూరంలోనే వుంటుంది మాదాపూర్‌ పెట్రోల్‌పంప్‌ బస్‌స్టాప్‌. ప్రతిరోజు వాళ్లు ఆఫీసుకి బస్‌లో వెళ్లరు. బైక్‌ మీదనే వెళతారు.
కాశిరెడ్డి బ్యాక్‌ప్యాక్‌ని సవరించుకుంటూ ”ఇంతకుముందేగా బైక్‌ని రిపేర్‌షాపులో ఇచ్చి వచ్చాం! ఇప్పుడు మనం ఇంటినుండి స్టార్ట్‌ అయి ఐదు నిమిషాలే అయింది. ఇంకా ఐదు నిముషాలు నడవాలి. అప్పుడే బోర్‌ అంటే ఎలా? ఏదో ఒకటి ఆలోచిస్తూ నడవరా! టైం తెలియకుండా గడిచిపోతుంది” ఐడియా ఇచ్చాడు కాశిరెడ్డి. రిపేర్‌కి ఇచ్చిన బైక్‌ కాశిరెడ్డిది.
”ఆలోచించడమా? నాకసలు ఆలోచనలే రావు. దేని గురించి ఆలోచించాలి?”
”నీకు దేనిమీద ఆసక్తి వుంటే దాని గురించి”
”నాకలాంటి ఆసక్తులేం లేవు. కనీసం ఆఫీసు నుండి మనం రిటనయ్యే టైం వరకైనా బైక్‌ వస్తుందా? ఫోన్‌ నెంబరుంటే ఫోన్‌ చెయ్యి. బస్‌జర్నీ బోర్‌!” అన్నాడు హేమంత్‌.
”ఆఫీసుకెళ్లాక చేస్తాను. అదిగో మనం ఎక్కబోయే హెచ్‌టెన్‌ బస్‌ వచ్చింది” అంటూ అతను బస్‌వేపు చూస్తుండగానే వేగంగా వెళ్లి బస్సెక్కాడు హేమంత్‌.
హేమంత్‌ ఎక్కిన వెంటనే ఇద్దరమ్మాయిలు ఎక్కారు. ఆ తర్వాత కాశిరెడ్డి ఎక్కాడు. ఎవరికీ సీట్లు లేవు. అందరూ నిలబడే వున్నారు. ఆఫీసులకెళ్లే టైం కావటం వల్ల బస్‌లో ఫుల్‌ క్రౌడీగా వుంది. ఒకరినొకరు నెట్టుకోకపోయినా బస్‌ కదులుతుంటే నెట్టుకుంటున్నట్లే వుంది. హేమంత్‌ వెనకాల ఎవరో అమ్మాయి నిలబడి వున్నట్లు అతనికి అర్థమవుతోంది. కాశిరెడ్డి ఎక్కడున్నాడో. తిరిగి చూద్దామనుకునే లోపలే హేమంత్‌ వెనకాల వున్న ఆ అమ్మాయి కంగారుపడిపోతూ అతన్ని తగలకుండా నిలబడాలని ప్రయత్నిస్తూ డ్రైవర్‌ సడన్‌ బ్రేక్‌ వెయ్యటంతో టప్పున కిందపడింది.
వెంటనే తిరిగి చూశాడు హేమంత్‌. కింద పడిన ఆ అమ్మాయికి వెనకాల నిలబడి మరో అమ్మాయి వుంది. ఆ అమ్మాయి బిత్తరపోయి చూస్తుందే కాని కింద పడిపోయిన అమ్మాయిని లేపటం లేదు. బస్‌ కదులుతుండటంతో కిందపడిన అమ్మాయి వెంటనే లేవలేకపోతోంది. లేచి నిలబడాలని గ్రిప్‌ కోసం చూస్తోంది. అప్పటికే బస్‌లో ”అయ్యో! పాపం! లేపండి! లేపండి!” అంటున్నారెవరో.
హేమంత్‌ కొద్దిగా వంగి ఆ అమ్మాయి భుజాలు పట్టుకొని లేపి నిలబెట్టాడు. ఈసారి మళ్లీ పడతానేమోనని గట్టిగా రాడ్‌ పట్టుకొని నిలబడింది ఆ అమ్మాయి. అతను వెంటనే ‘ఈ అమ్మాయికి కాళ్లు సరిగా వున్నాయా లేవా!’ అన్నట్లు కాళ్లవైపు చూశాడు. లైట్‌ బ్లూకలర్‌ చుడీదార్‌లో వున్న ఆ అమ్మాయి కాళ్లు బాగానే వున్నాయి.
”ఓ.కె.” అనుకొని ఎప్పటిలాగే అటు తిరిగి నిలబడ్డాడు.
అయినా హేమంత్‌ ఆ అమ్మాయికి తగులుతున్నాడు. మామూలుగా కాదు. స్పీడ్‌బ్రేకర్లు వచ్చినప్పుడు బస్‌ బలంగా కదిలినప్పుడు ఆ అమ్మాయి ముందుభాగం అతని వీపుకి గుచ్చుకుంటోంది. అది నచ్చక ఊపిరి ఆగిపోయేలా చూస్తోంది. ఒకే ఒక్క ఐడియా దేన్నో మార్చినట్లు ఆ అమ్మాయికి వెంటనే తామిద్దరి మధ్యన ఫైల్‌ అడ్డుగా పెట్టుకోవాలన్న ఆలోచన వచ్చింది. అలాగే పెట్టుకుంది. అంతవరకు వీపుకు మెత్తగా తగిలి ఇప్పుడు గట్టిగా తగలడంతో అతను పూర్తిగా ఆమెవైపు తిరిగాడు. ఏమిటన్నట్లు చూశాడు. ఇద్దరి మధ్యలో ఫైల్‌ వుండటం చూసి ఆశ్చర్యపోయాడు. ఉన్నట్టుండి ఎవరో నెట్టటంతో అతనింకా ఆ అమ్మాయికి దగ్గరయ్యాడు.
ఇప్పుడు అతని శ్వాస ఆ అమ్మాయి ముఖం మీద పడుతోంది. ఒక్కక్షణం ఊపిరాడనట్లు చూసి ఫైల్‌ని నోటితో పట్టుకొని చేతులు పైకెత్తింది. ఆ అమ్మాయి ఎవరో కాదు ఆరాధ్య. ఆరాధ్య ఎందుకలా చేతులు పైకెత్తిందో ఆ భంగిమ అర్థం కాక ”ఆ ఫైల్‌ ఇటివ్వండి! నేను పట్టుకుంటాను. దిగేటప్పుడు తీసుకుందుగాని…” అన్నాడు.
ఆమె నోరు తెరిచి మాట్లాడితే ఫైల్‌ కింద పడిపోతుందని ఒక చెయ్యి కిందకి దింపి ఫైల్‌ పట్టుకొని కదలకుండా అలాగే నిలబడి ”ఊ… ఊ…” అంటూ సైగ చేసింది. ఆమె చేస్తున్న సైగ అతనికి అర్థమవుతోంది. అదేంటంటే ఎప్పటిలాగే అటు తిరిగి నిలబడమని… అతనికి అప్పుడు అర్థమైంది. ఆ అమ్మాయి మూగదని… తేరిపార చూశాడు. ముఖంలోకే చూశాడు. మళ్లీ మళ్లీ చూశాడు. గుచ్చిగుచ్చి చూశాడు. అతనెందుకలా చూస్తున్నాడో అర్థంకాక కోపంతో ఉరిమి చూసింది ఆరాధ్య.
అతను మరింత అబ్బురపడ్డాడు. మూగదానికి కూడా కోపం వస్తుందా అని… మూగదైనా చాలా బావుంది కదా అనుకున్నాడు. ఎంత బావుందీ అంటే చూసిన క్షణమే స్తంభించిపోయి ప్రపంచాన్ని మరచిపోయేంత బావుంది. అయినా ఈ మూగదానితో తనకేం పని? వెంటనే అటు తిరిగి నిలబడ్డాడు.
బస్‌ ఇమేజ్‌ హాస్పిటల్‌ బస్‌స్టాప్‌ దగ్గర ఆగి మళ్లీ కదిలింది.
హేమంత్‌ కెందుకో తిరిగి ఆరాధ్యవైపు చూడాలనిపిస్తోంది. కానీ అలా చూస్తే బావుండదేమో! తననే చూస్తున్నాడనుకుంటుందేమో! తనకోసమే వెనక్కి తిరిగాడనుకుంటుందేమో! ఎంత మూగదైనా అలా అనుకోవడం అతనికి ఇష్టం లేదు… అందుకే ఆరాధ్య ముఖాన్ని మళ్లీ చూడాలన్న కోరికను మనసులోనే తొక్కేశాడు. అయినా అతని మనసెందుకో మొండికేస్తోంది. ఒక మూగదాని ముఖం కోసం ముఖం వాచినట్లు వెనక్కి తిరిగి చూడాలనుకుంటోంది. ఛ.. ఛ అనుకున్నాడు.
అతనికి తెలియకుండానే ”కాశిరెడ్డీ!” అని పిలుస్తూ వెనుదిరిగి ఆరాధ్యవైపు చూశాడు. ఆరాధ్య కూడా అతని వైపు చూసింది. ఆమెలో ఎలాంటి ఎమోషన్స్‌ లేవు. పాపం మూగది అన్పించేంత అమాయకంగా చూస్తోంది. అమాయకంలో కూడా ఇంత అందం వుంటుందా? ఎందుకుండదు. పువ్వులు కూడా అంతేగా! అమాయకంగా చూస్తుంటాయి ఎవరి వైపైన. మాట్లాడవు. ఈ మూగపిల్లలాగే! ప్రపంచంలో అన్ని దేశాల్లో పూసే అద్భుతమైన పువ్వుల్లో అత్యద్భుతమైన పువ్వులాగా వుంది ఈ మూగపిల్ల!
అంతలో హైటెక్‌ సిటీ రాగానే బస్‌ ఆగింది.
ఒక్కొక్కరే బస్‌ దిగుతుంటే ”రారా హేం!” అంటూ కాశిరెడ్డి హుషారుగా జంప్‌ చేస్తున్నట్లే బస్‌ దిగాడు. కాశిరెడ్డే కాదు. అక్కడ అందరు అలాగే స్పీడ్‌ స్పీడ్‌గా బస్‌ దిగుతున్నారు. ఆరాధ్యనే చూస్తూ బస్‌ దిగాడు హేమంత్‌.
”ఏంటిరా స్లో! కమాన్‌! కమాన్‌!” అంటూ హేమంత్‌ భుజం తట్టి నడుస్తున్నాడు కాశిరెడ్డి.
ఆరాధ్య ఎటు వెళ్తుందోనని ఆమె వెళ్తున్న వైపే కాశిరెడ్డికి తెలియకుండా చూస్తున్నాడు హేమంత్‌. ఆమె వేరే రూట్‌న వెళ్లడంతో నిరాశగా నేలమీద ఏదో వుంటే తన్నుకుంటూ నడుస్తున్నాడు.
”ఏంటిరా! మూడీగా వున్నావ్‌! బైక్‌ లేదనా?” అడిగాడు కాశిరెడ్డి సరదాగా.
హేమంత్‌ మాట్లాడకుండా అలాగే తన్నుకుంటూ నడుస్తున్నాడు.
”తన్నింది చాల్లే! ఆఫీసు వచ్చింది చూడు” అన్నాడు కాశిరెడ్డి.
కొద్దిగా తలవంచుకొని ఆలోచనగా నడుస్తున్న హేమంత్‌ నవ్వుతూ కాశిరెడ్డిని ఫాలో అయ్యాడు. హేమంత్‌ ఎందుకు నవ్వాడో తెలియదు కాశిరెడ్డికి… ఆ నవ్వులో ఏదో ప్రత్యేకత వున్నట్లు అన్పించినా పట్టించుకోలేదు. కారణం కాశిరెడ్డి పూర్తిగా ఆఫీసు మూడ్‌లో వున్నాడు.
వాళ్లు వర్క్‌ చేస్తున్న సాఫ్ట్‌వేర్‌ కంపెనీ ఎనిమిది అంతస్తులు వుంటుంది. చాలా అధునాతనమైన భవనం. అన్ని సౌకర్యాలతో వుంటుంది. చేస్తే ఇలాంటి కంపెనీలోనే జాబ్‌ చెయ్యాలి అన్పించేలా వుంటుంది.
అందులో వర్క్‌ చేస్తున్నవాళ్లకి కారుగాని, బైక్‌గాని వుంటే అప్పర్‌ బేస్‌మెంట్‌లో పార్కింగ్‌ చేస్తారు. అక్కడ చెకింగ్‌ వుంటుంది. ప్రస్తుతం వాళ్ల దగ్గర కారుగాని, బైక్‌గాని లేవు కాబట్టి నేరుగా లిఫ్ట్‌ ఏరియాకి వెళ్లి లిఫ్ట్‌ ఎక్కి ఫోర్త్‌ ఫ్లోర్‌లోకి వెళ్లారు. అక్కడ వాళ్ల ఐడెంటిటి కార్డ్స్‌తోటి డోర్‌ యాక్సెస్‌ ట్రై చేశారు. వాళ్ల దగ్గర వున్న ఐడెంటిటి కార్డ్స్‌ వ్యాలిడ్‌ కావడంతో వెంటనే డోర్‌ ఓపెన్‌ అయింది. లోపలికి వెళ్లి బ్యాక్‌ప్యాక్‌ని స్వైస్‌ చేసే రిసెప్షన్‌ ఏరియాలో ఆగారు. అక్కడ ఒక మిషన్‌లో బ్యాక్‌ప్యాక్‌ని వుంచి చెక్‌ చెయ్యడం వుంటుంది. అందులో పెన్‌డ్రైవ్‌ కాని, పర్సనల్‌ టాబ్‌లెట్‌ కాని, పి.సి. కాని వుంటే వాటిని అక్కడే డిపాజిట్‌ చేసి వెళ్లాల్సి వుంటుంది. అలాంటివేం వాళ్ల దగ్గర లేవు. చెకింగ్‌ పూర్తయ్యింది.
అక్కడ నుండి హుషారుగా కదిలి నేరుగా వాళ్లు కూర్చునే క్యూబికల్‌ దగ్గరకి వెళ్తూ రోజులాగే ముఖాన్ని ప్లజంట్‌గా మార్చుకొని ‘గుడ్‌మార్నింగ్‌’ చెప్పేవాళ్లకి గుడ్‌మార్నింగ్‌, ‘హాయ్‌’ చెప్పేవాళ్లకి హాయ్‌ చెప్పారు. పరామర్శించాల్సిన వాళ్లు ఎవరైనా వుంటే వాళ్ల దగ్గర ఓ క్షణం ఆగి పరామర్శించారు.
తర్వాత బ్యాక్‌ప్యాక్‌ని క్యూబికల్‌ దగ్గర వదిలి, కంప్యూటర్‌ ఆన్‌ చేసి కాఫీ ఏరియాకి వెళ్లారు. అక్కడ ఇద్దరూ మాట్లాడుకుంటూ బిస్కెట్స్‌ తిని, కాఫీ మిషన్‌ దగ్గర కాఫీ తీసుకొని మళ్లీ ఎప్పటిలాగే క్యూబికల్‌ దగ్గరకెళ్లి కూర్చున్నారు.
వాళ్లు వెళ్లేటప్పటికే కాశిరెడ్డి కంప్యూటర్‌ ఆన్‌ అయివుంది. అతను వెంటనే సిస్టమ్‌ లోపలకి లాగిన్‌ అయ్యాడు. ఆరోజు అతను చేయవలసిన పనిని చెక్‌ చేస్తూ కూర్చున్నాడు. హేమంత్‌ కంప్యూటర్‌ ఆన్‌ కాలేదు. అతను ట్రై చేశాడు. అయినా ఆనవ్వలేదు. ఎందుకు ఆనవ్వలేదో అర్థంకాక ఒక్కక్షణం అలాగే చూస్తూ కూర్చున్నాడు. అతని సిస్టం ఆన్‌ కాకపోవడంతోపాటు ప్రతిరోజు అక్కడ కూర్చోగానే కన్పించే దేవుని ఫోటో, ఫ్యామిలీ ఫోటో పక్కనెక్కడో పడివున్నాయి. వాటిని చూడగానే మనసు కళుక్కుమంది. ఆ ఫోటోలు చూడటానికి చిన్నవిగా ఒకటిరెండు అంగుళాల పరిమాణంలో వున్నా అవంటే అతనికి ప్రాణం. వాటిని అందుకొని యధాస్థానంలో వుంచాడు.
కేబుల్సన్నీ సరిగా వున్నాయో లేదో ఒకసారి చెక్‌ చేసి కనక్షన్సన్నీ ఇచ్చి చూశాడు. అప్పుడు ఆన్‌ అయింది. ఆన్‌ అయినా కూడా ఆఫీసుకి రాగానే ఇదో పెద్ద డిస్ట్రబెన్స్‌గా అన్పించింది.
అటు ఇటు చూశాడు. పక్క క్యూబికల్‌ దగ్గర ఏదో ప్రాబ్లమ్‌ వున్నట్లుంది. క్లీనింగ్‌ డిపార్ట్‌మెంట్‌ వాళ్లు వచ్చి నిలబడి వున్నారు. వాళ్లు ప్రతిరోజు రాత్రి 11-30కి టేబుల్స్‌, మానిటర్స్‌ క్లీన్‌ చేసి వెళ్తుంటారు. అలా చేస్తున్నప్పుడు కేబుల్స్‌ని అటు ఇటు గుంజటం, కదిలించటం జరుగుతుంది. ఇది వాళ్ల పనే అయి వుంటుందనుకున్నాడు.
సడన్‌గా సీట్లోంచి లేచి క్లీనింగ్‌ డిపార్ట్‌మెంట్‌ వాళ్ల దగ్గరకి వెళ్లాడు హేమంత్‌. వాళ్లమీద చిరాకు పడుతూ ”క్లీన్‌ చేస్తున్నప్పుడు కేబుల్స్‌ వూడకుండా జాగ్రత్తగా క్లీన్‌ చెయ్యండి! అక్కడ వుండే ఫ్లవర్‌వాజ్‌లు, ఫోటోఫ్రేమ్స్‌ కదిలించకండి! ఎక్కడ వున్నవి అక్కడే వుంచండి! ఇవాళ నా సిస్టం ఆనవ్వలేదు. ఇంకెప్పుడూ ఇలా జరగకూడదు” అన్నాడు. అంత గట్టిగా హేమంత్‌ ఎప్పుడూ మాట్లాడలేదు.
అదంతా వింటున్న కాశిరెడ్డి ఆశ్చర్యపోతూ ”రే! హేం! ఏమైందిరా నీకు?” అడిగాడు.
అప్పటికే హేమంత్‌ తన క్యూబికల్‌ దగ్గరకి వచ్చి కూర్చున్నాడు. ఏం జరిగిందో కాశిరెడ్డితో చెప్పాడు.
అది విని మరింత ఆశ్చర్యపోయాడు కాశిరెడ్డి. హేమంత్‌ అతి చిన్న విషయానికే ఎక్కువగా చలించిపోవటం ఇదే మొదటిసారి. ఏమైంది వీడికి? బైక్‌ గురించి ఏమైనా ఆలోచిస్తున్నాడా! అనుకుంటూ  ”మన బైక్‌ రిపేర్‌ ఎంతవరకు వచ్చిందో! త్వరగా చెయ్యమని కాల్‌ చేస్తాను” అని పైకే అంటూ మొబైల్లో నెంబర్‌ నొక్కాడు.
”వద్దు. వద్దు… నెమ్మదిగానే చెయ్యనీ! మనం తొందరపెడితే ఏ పార్టులో ఏ ప్రాబ్లమ్‌ వుందో సరిగా చూడకుండా తెచ్చి మనకు హ్యాండోవర్‌ చేసి వెళ్తాడు. నాకు బస్‌ జర్నీ చాలా బావుంది. రేపు కూడా బస్‌లోనే వద్దాం!” అన్నాడు.
ఒక్కక్షణం హేమంత్‌ వైపు సైలెంట్‌గా చూసి తర్వాత తనకి కావలసిన సైట్‌ను ఓపెన్‌ చేస్తూ కూర్చున్నాడు కాశిరెడ్డి.
* * * * *
ఫైల్‌ పట్టుకొని హెచ్‌ టెన్‌ బస్‌ దిగిన ఆరాధ్య ఎప్పటిలాగే సాఫ్ట్‌వేర్‌ కంపెనీస్‌ వైపు వెళ్లింది.
హైటెక్‌ సిటీలో ఎటు చూసినా సాఫ్ట్‌వేర్‌ కంపెనీస్‌ వున్నాయి. ఆమెకు ఏ కంపెనీలోకి వెళ్లాలో తెలియటం లేదు. అంతా కొత్తగా వుంది. అయోమయంగా వుంది. వాత్సల్య చెప్పిన అడ్రస్‌ ప్రకారం ముందుగా రెండు సాఫ్ట్‌వేర్‌ కంపెనీస్‌లోకి వెళ్లింది. వాటిపేర్లు చూడగానే తనకి తప్పకుండా జాబ్‌ వచ్చినట్లే ఆనందపడింది. కానీ లోపలికి వెళ్లనీయలేదు అక్కడున్న సెక్యూరిటి. ఇప్పుడామెకు ఎటు వెళ్లాలో, ఎటు వెళ్లకూడదో చెప్పేవాళ్లు లేరు. ఉన్న ఫ్రెండ్స్‌ కూడా టచ్‌లో లేరు.
అయినా ధైర్యంగా ఫైల్‌ పట్టుకొని మరో కంపెనీలోకి వెళ్లింది. ఆ ఏరియాలో వుండే అతిచిన్న సాఫ్ట్‌వేర్‌ కంపెనీలలో అదొకటి.
గేటు దగ్గర వాచ్‌మెన్‌ నిలబడి వున్నాడు. అతనితో మాట్లాడి లోపలికి వెళ్లింది. ఎదురుగా వున్న రిసెప్షనిస్ట్‌ని కలిసింది. తను బి.టెక్‌ కంప్లీట్‌ చేసినట్లు చెప్పుకొని, ఫైల్‌ చూపించబోయింది.
ఆ రిసెప్షనిస్ట్‌ ”ప్లీజ్‌! ఒన్‌మినిట్‌ వెయిట్‌” అంటూ ఆరాధ్యను ఆపి, వాళ్ల హెచ్‌.ఆర్‌కి ఫోన్‌ చేసింది.
ఆ హెచ్‌.ఆర్‌ చాలా క్లియర్‌గా ”మన ఆఫీసులో ప్రస్తుతం ఓపెనింగ్సేమీ లేవు. ఇంకెవరైనా ఇలాగే వస్తే పంపించేసెయ్‌! దీనికోసం ఫోన్‌ చేసి నన్ను డిస్టర్బ్‌ చెయ్యొద్దు” అన్నాడు.
రిసెప్షనిస్ట్‌ ”ఓ.కె. సర్‌!” అంటూ ఆరాధ్యవైపు చూసి చాలా స్మూత్‌గా ”చూడండి! మేడమ్‌! అవసరమైతే మేమే ఇంటర్వ్యూస్‌ వున్నాయని పేపర్లో ప్రకటన ఇస్తాం! అప్పుడు రండి! ఇప్పుడు నో వేకెన్సీస్‌” అంది.
అప్పటికే ఆ రిసెప్షనిస్ట్‌ ఏం చెబుతుందా అని ఎదురుచూస్తూ ”ఇక్కడ తనకి జాబ్‌ గ్యారంటీ” అని మనసులో భావిస్తున్న ఆరాధ్యకి రిసెప్షనిస్ట్‌ మాటలు సూదుల్లా గుచ్చుకున్నాయి. జాబ్‌ రావడం అంత ఈజీ కాదనిపించింది.
వెనుదిరిగింది. నడిచి నడిచి బస్టాప్‌ చేరుకుంది. బస్‌ రాగానే ఉదయం కన్నా ఇప్పుడు కాస్త హుషారుగా కదిలి బస్సెక్కింది. ఉదయానికి ఇప్పటికి ఏదో మార్పు… ఉదయం నిలబడి ప్రయాణం చేస్తే ఇప్పుడు కూర్చుని చేస్తోంది.
ఎంతయినా హైదరాబాదులో ఒంటరి ప్రయాణం అంటే మాటలు కాదు. కానీ హైదరాబాదు వచ్చేముందు ఇలా ఒంటరిగా ప్రయాణం చెయ్యాల్సిన అవసరం వస్తుందని కొంచెం కూడా ఊహించలేదు.
ఇంటికెళ్లాక తన బాధలన్నీ వాత్సల్యకి ఫోన్‌ చేసి చాలాసేపు చెప్పుకుంది ఆరాధ్య. వాత్సల్య ఆరాధ్యకి ధైర్యం చెప్పి ఇంకా కొన్ని కంపెనీల ఐడిలను ఇచ్చి ఫార్వర్డ్‌ చెయ్యమంది. తను కూడా చేశానని చెప్పింది.
ఆరాధ్య రెజ్యూమ్‌ని పరిశీలించిన ఒక సాఫ్ట్‌వేర్‌ కంపెనీవాళ్లు ఆమెను ఇంటర్వ్యూకి రమ్మని ఆమె మొబైల్‌కి మెసేజ్‌ పంపారు. అది చూసి ఆరాధ్య ‘వావ్‌’ అనుకుంటూ తల్లికి ఇంటర్వ్యూ విషయం చెబుదామని కాల్‌ చేసింది. ఆమె లిఫ్ట్‌ చెయ్యలేదు. అంతకు ముందు కాల్‌ చేసినప్పుడు ‘ఆరాధ్యా! నన్ను తొందరపెట్టకు. నీకు డబ్బులు పంపుతాను. అంతవరకు శార్వాణి గారింట్లోనే వుండు. ఆమెను బ్రతిమాలుకో! ఆవిడ వింటారు. మంచావిడ అంటున్నావుగా!’ అంది. ఈ కాల్‌ కూడా డబ్బుల కోసమే అనుకుందో ఏమో రమాదేవి లిఫ్ట్‌ చెయ్యలేదు. ఒక్కక్షణం డిజప్పాయింట్‌ అయి, ఇంటర్వ్యూ విషయం శార్వాణికి చెప్పింది. ఆ తర్వాత వాత్సల్యకు కాల్‌చేసి చెప్పింది. శార్వాణి ‘బెస్టాఫ్‌లక్‌’ చెబితే వాత్సల్య ‘కంగ్రాట్స్‌’ చెప్పింది. వాళ్లకి ‘థాంక్స్‌’ చెప్పి ఇంటర్వ్యూకు వెళ్లాలని ఆరాధ్య మాదాపూర్‌ పెట్రోల్‌పంప్‌ దగ్గరకి వెళ్లి హెచ్‌ టెన్‌ బస్సెక్కింది.
ఆరాధ్యకన్నా ముందే బస్సెక్కి కూర్చుని వున్నాడు హేమంత్‌. అతన్ని చూడగానే ఆమె గుర్తుపట్టింది. మొన్న బస్‌లో తన ముందు నిలబడింది ఇతనే అనుకుంది. అతను కూడా ఈ మూగపిల్ల ఈ రోజు కూడా బస్‌లో వస్తోందా? అనుకున్నాడు. చూసీ చూడనట్లు ఆమెవైపు చూశాడు. చూసింది క్షణమే అయినా ఎందుకో ఏమో అతని గుండె కొట్టుకోవటంలో మార్పు వచ్చింది. ఎప్పుడూ కలగని చిత్రాతి చిత్రమైన స్పందన కలిగింది. ఆ స్పందన మృదువుగా మారి అతని హృదయాన్ని రహస్యంగా మీటింది. ఇదే స్పందన మొన్న ఆమెను బస్‌లో చూసినప్పుడు కూడా కలిగింది. దీన్ని ఏమంటారో కాని ఈ అనుభూతి చాలా బావుంది. ఎలావుందీ అంటే తెలుగులో కాని ఇంగ్లీషులో కాని ఇతర భాషల్లో కాని వ్యక్తపరచలేనంత గొప్పగా వుంది. జీవితంలో ఒక్కసారైనా, క్షణంలో వెయ్యోవంతయినా ఇలాంటి స్థితి కావాలనిపిస్తుంది. రోజుకు ఒక్కసారైనా ఈ అమ్మాయి ఈ బస్‌లో కన్పిస్తుందంటే ఇదే టైంకు ప్రతిరోజు ఇదే బస్‌లో వెళ్లాలనిపిస్తోంది. ఈ అమ్మాయిని చూస్తుంటే తనకే ఇలా వుందా? లేక ఈ బస్‌లో వుండే వాళ్లందరికీ వుందా. అని మనసులో అనుకుంటూ వెంటనే హెడ్‌సెట్‌ పెట్టుకొని కళ్లు మూసుకున్నాడు హేమంత్‌.
బస్‌లో ఎక్కేవాళ్ల రద్దీ ఎక్కువగా వుంది.
హేమంత్‌ ఫ్రెండ్స్‌ కిందనే వున్నారు. బస్సెక్కటానికి ప్రయత్నిస్తున్నారు.
ఆరాధ్య బస్‌లోంచి ఎందుకో కిందకి చూడగానే రాకేష్‌ బస్సెక్కుతూ కన్పించాడు. ఒక్కసారి ఆమె కళ్లు ఏదో దొరికిన ఆనందంతో పెద్దవయ్యాయి. రాకేష్‌ తల ఎత్తే వుండటంతో బస్‌లో వున్న ఆరాధ్యను స్పష్టంగా చూశాడు.
అతనిక బస్సెక్కలేదు. అతనికి ఆరాధ్య ఆరోజు ట్రైన్లోంచి వెనక్కి తిరిగి ఊరెళ్లిపోకుండా హైదరాబాదు రావటమే ఆశ్చర్యంగా వుంది.
అతను బస్సెక్కకుండా మెల్లగా వెనక్కి తగ్గాడు. అతనెందుకు అలా వెనక్కి తగ్గాడో అర్థంకాక కాశిరెడ్డి కూడా అతనితోపాటు ఆగాడు.
రాకేష్‌ బస్సెక్కకపోవటం గమనించి ఆరాధ్య బస్‌ కదిలే లోపలే రాకేష్‌ కోసం బస్‌లోంచి జంప్‌ చేసినట్లే కిందకి దిగింది.
అది చూసి రాకేష్‌ పరిగెత్తటం ప్రారంభించాడు. అతను ఎక్కువ దూరం పరిగెత్తకుండా ఏదో ఐడియా వచ్చిన వాడిలా ఓ బైక్‌ రావడం చూసి దాని పక్కన పడిపోయాడు. అతని వెనకాలే వస్తున్న ఆరాధ్యకు రాకేష్‌ పడిపోగానే కళ్లు తిరిగాయి. ఆమె వెనకాలే ”రాకేష్‌! ఆగరా! ఎందుకురా పరిగెత్తుతున్నావ్‌!” అంటూ కేకలేసుకుంటూ వస్తున్న కాశిరెడ్డికి సడన్‌గా రాకేష్‌ బైక్‌ తగిలి పడిపోవడంతో ఊపిరి ఆగిపోయేలా అయింది. అంతా అయోమయంగా వుంది. ఎవరీ అమ్మాయి? రాకేష్‌ని ఎందుకు వెంబడిస్తోంది? ఈ దెబ్బతో రాకేష్‌ పైకెళ్లిపోయి వుంటాడా? పడ్డవాడు పడ్డట్టే వున్నాడేంటి? లేవలేకపోతున్నాడా? లేక ఇంకేమైనానా? వెంటనే రాకేష్‌ని చేరుకుని, రోడ్డుమీద పడి వున్న రాకేష్‌ని పక్కకి జరిపాడు కాశిరెడ్డి.
”రాకేష్‌ ఎలా వుంది నీకు?” అంటూ ఆత్రుతగా అడిగాడు కాశిరెడ్డి.
రాకేష్‌ కొంచెం కళ్లు తెరిచి వుండటంతో తనవైపే చూస్తున్న ఆరాధ్య కన్పిస్తోంది. ‘ఇప్పుడు తను పూర్తిగా కళ్లు తెరిచి, నాకేం కాలేదురా కాశీ!’ అంటూ లేచి కూర్చుంటే ఈ రాక్షసి వదలదు. ఉద్యోగం ఇప్పించమంటుంది. డబ్బులు ఇమ్మంటుంది. ఈ బాధలు ఎవరు పడతారు? అసలు అది ఏమంటూ ట్రైనెక్కిందో అప్పటి నుండి మొబైల్‌ని స్విచ్ఛాఫ్‌లో పెట్టుకొని వున్నాడు. నిద్ర కూడా సరిగా పోవడం లేదు. పోతే లేవటం లేదు. ఏది ఏమైనా దీనికిప్పుడు దొరక్కూడదు’ అనుకొని కళ్లను గట్టిగా మూసుకున్నాడు.
రాకేష్‌ కళ్లు గట్టిగా మూసుకోవడంతో కాశిరెడ్డి భయపడ్డాడు.
వెంటనే ఆరాధ్య వైపు కోపంగా చూసి ”వీడికేమైనా అయిందో నిన్ను తీసికెళ్లి పోలీస్‌స్టేషన్లో అప్పచెబుతా!” అన్నాడు. ఇంకా ఏదో అంటున్నాడు.
బిత్తరపోయింది ఆరాధ్య. రాకేష్‌ను ఆ స్థితిలో చూస్తుంటే ‘అయ్యో? ఇలా జరిగిందేమిటి? ఎంతయినా రాకేష్‌ తనకి ఫ్రెండ్‌ కదా! ఇంతకీ వున్నాడో! పోయాడో! అతన్ని దగ్గరుండి హాస్పిటల్‌కి తీసికెళ్తే బాగుండు’ అన్న ఆలోచన వచ్చినా కాశిరెడ్డిని చూస్తుంటే ఇప్పుడే తనని తీసికెళ్లి పోలీస్‌స్టేషన్లో అప్పజెబుతాడేమోనన్న భయంగా వుంది. చటుక్కున వెనుదిరిగింది. అప్పుడే వస్తున్న హెచ్‌ టెన్‌ బస్‌ వెంట పరిగెత్తింది. అది ఆగగానే సుడిగాలిలా బస్‌లోకి దూరింది.
కాశిరెడ్డి రాకేష్‌ వైపు టెన్షన్‌గా చూస్తూ అతన్ని హాస్పిటల్‌కి తీసికెళ్లాలని చూస్తున్నాడు. ఆరాధ్య వెళ్లగానే కళ్లు తెరిచాడు రాకేష్‌! ‘ఇప్పుడు   ఓ.కే రా! కాశీ! ఆఫీసుకెళ్దాం!’ అన్నాడు రాకేష్‌. కాశిరెడ్డి వినకుండా ఇంటికి తీసికెళ్లి ‘రెస్ట్‌ తీసుకో’ అంటూ రాకేష్‌ని బెడ్‌ మీదకి నెట్టాడు. హేమంత్‌కి ఫోన్‌ చేశాడు. అతని మొబైల్‌ సైలెంట్‌ మోడ్‌లో వుండి లిఫ్ట్‌ చెయ్యలేదు.
ఆరాధ్య కరెక్ట్‌ టైంకు ఆఫీసుకెళ్లింది. ఇంటర్వ్యూకి అటెండయ్యింది.
ఇంటర్వ్యూకి వచ్చిన వాళ్లని ఓ చోట కూర్చోబెట్టి నెంబర్‌ వైజ్‌గా పిలుస్తున్నారు. కొద్దిసేపటికి ఆరాధ్య నెంబర్‌ వచ్చింది. ఆరాధ్యను పిలవగానే చాలా ధైర్యంగా లేచి ఈ ఉద్యోగం తనకెంత అవసరమో గుర్తు చేసుకుంటూ మేనేజర్‌ వుండే ఛాంబర్‌లోకి వెళ్లింది.
ఇంటర్వ్యూ మొదలైంది. మొదట్లో సమాధానాలు చెప్పినా తర్వాత చెప్పలేకపోయింది. మార్నింగ్‌ రాకేష్‌కి జరిగిన యాక్సిడెంట్‌ గుర్తు రావడం వల్లనో ఏమో తడబడింది. ఇంటర్వ్యూ జరుగుతున్నప్పుడే ఇదెలాగూ తనకి రాదు అని హోప్స్‌ వదిలేసుకుంది.
ఇంటర్వ్యూ చేసేవాళ్లు ‘మీకేమైనా ప్రశ్నలు, సందేహాలు వున్నాయా? ఇన్ఫర్‌మేషన్‌ ఏమైనా కావాలా?’ అని క్యాజువల్‌గా అడిగారు.
తను ఎలాగూ ఇంటర్వ్యూ సరిగా చెయ్యలేదు కాబట్టి తనింకేం అడగదలచుకోలేదు. అయినా వాళ్లు అడిగారు కాబట్టి ఆఫీస్‌ టైమింగ్స్‌ అడిగింది. జాబ్‌ అయిపోయాక ఇంటి దగ్గర డ్రాప్‌ చెయ్యటానికి కంపెనీ ట్రాన్స్‌పోర్టేషన్‌ వుంటుందా? అని అడిగింది.
వాళ్ల సమాధానాలు విని ఆరాధ్య ఆ ఛాంబర్లోంచి బయటకు వస్తుంటే హేమంత్‌ కావాలనే ఆమెకు ఎదురయ్యాడు. ఆరాధ్య ఇంటర్వ్యూ కోసం మేనేజర్‌ ఛాంబర్‌లోకి వెళ్లినప్పటి నుండే అతను ఆమెను గమనిస్తున్నాడు. మేనేజర్‌ గది అద్దాల్లోంచి ఆమె అతని సీటు దగ్గరకి కనిపిస్తోంది.
ఆమెకు ఎదురయ్యాడే కాని ఈ మూగపిల్లతో ఎలా మాట్లాడాలి? అన్నదే అతనికో పజిల్‌లా అయింది.
ఆమె చకచక వెళ్లిపోతుంటే ఇప్పుడు మిస్సయితే మళ్లీ కన్పించదని ఆమెకు ఎదురుగా వెళ్లి నిలబడి వీలైనంతగా చేతులు తిప్పుతూ ప్రశ్నలు వేశాడు. నోటితో కాదు చేతులతో… ఆమె నోరు విప్పి ”మీ బాధేంటో నాకు అర్థం కావటం లేదు. మీకేమైనా కావాలా? చూస్తుంటే బాగానే వున్నారు. నోటికేమైంది?” అంది.
అతను ఆశ్చర్యపోయి ”నువ్వు మూగపిల్లవు కావా? అందుకేనా రెండు రోజుల నుండి నేను గూగుల్లోకి వెళ్లి ‘మూగపిల్ల’ అని టైప్‌ చేసి ఎంత సర్చ్‌ చేసినా నువ్వు కన్పించలేదు. పోన్లే మాటలు రావటం మంచిదే! ఇంటర్వ్యూ ఏమైంది?” అని అడిగాడు.
”గూగులేంటి? మూగపిల్లేంటి? అసలేంటండీ మీరు మాట్లాడేది? మీ మెంటల్‌ కండిషన్‌ బాగుండే మాట్లాడుతున్నారా?” అడిగింది ఆరాధ్య.
”అయాం పర్‌ఫెక్ట్‌లీ ఆల్‌రైట్‌! ఇంటర్వ్యూ ఏమైందో చెప్పండి!” అన్నాడు.
”మీకెందుకు చెప్పాలి నా ఇంటర్వ్యూ గురించి?”
”చెబితే ఏదైనా అవసరమైతే హెల్ప్‌ చేస్తాను. నాకీ మేనేజర్‌ బాగా తెలుసు”
”నాతో మీకు ఏం పరిచయం వుందని నాకు హెల్ప్‌ చేస్తారు?”
”హెల్ప్‌ చెయ్యటానికి పరిచయాలు పొడవుగా వుండాలని తెలియక అడిగాను. ఇలాంటివి మీకు తెలిసినంతగా నాకు తెలిసినట్లు లేదు. ఏదో మూగదానివి హెల్ప్‌ చేద్దామనుకున్నాను. అయినా నీకు నా హెల్ప్‌ అవసరం వచ్చేలా లేదులే! హెల్ప్‌ చెయ్యాలంటే పరిచయాలు చాలా పొడవుగా వుండాలాండీ?” అంటూ అతను తన పాటికి తను వెళ్లిపోబోతుంటే ఆరాధ్య పిలిచింది.
”మీరు నిజంగానే నాకు హెల్ప్‌ చెయ్యగలరా? ఇక్కడ మీ కేడర్‌ ఏంటి?” అని అడిగింది అతని గురించి తెలుసుకోవాలని…
”నేనిక్కడ సాఫ్ట్‌వేర్‌ ఇంజనీర్‌ని… అంతే నా కేడర్‌!” అన్నాడు సింపుల్‌గా హేమంత్‌.
అతనికి వాత్సల్య దగ్గర నుండి కాల్‌ రావడంతో అక్కడే కొంచెం పక్కకి నిలబడి వెంటనే లిఫ్ట్‌ చేసి ”చెప్పు వాత్సల్యా!” అన్నాడు.
”నాకు తెలిసిన ఒక అమ్మాయి మీ కంపెనీలో ఇంటర్వ్యూకి వచ్చింది హేమంత్‌! తనకి నువ్వు ఎలాగైనా హెల్ప్‌ చెయ్యాలి! ఎందుకంటే ఈ జాబ్‌ తనకి చాలా అవసరం” అంది.
”జాబ్స్‌ అవసరం లేకుండా ఎవరికైనా వుంటుందా? అయినా మా కంపెనీలో జాబ్స్‌కి చాలా టైట్‌గా వుంది. నిన్ననే మా మేనేజర్‌ చెప్పారు. వున్న పోస్ట్‌లకి మెరిట్‌ని బాగా చూస్తానన్నాడు. సారీ వాత్సల్యా! ఇక్కడ అలాంటి చాన్సెస్‌ ఏమీ లేవు. నేను అలాంటి హెల్ప్‌లేమీ చెయ్యలేను” అన్నాడు.
ఇప్పుడేగా నాకు హెల్ప్‌ చేస్తానన్నాడు. వాత్సల్య అడిగితే చెయ్యనంటున్నాడేం? ఇతనికి వాత్సల్య తెలుసా? కానీ ఇతని సంగతి వాత్సల్యకి బాగా తెలిసినట్లు లేదు. నాకు ముందే తెలుసు ఈ అబ్బాయిలు ఎలాంటి వాళ్లో? వాత్సల్యకేం తెలుసు? రాకేష్‌ అంతే! ఇతనూ అంతే! అనుకుంది ఆరాధ్య.
వాత్సల్య హేమంత్‌తో ఫోన్లో మాట్లాడుతూనే వుంది. ఆ ఫోన్‌ వాత్సల్యది కాబట్టి అక్కడే నిలబడింది కానీ లేకుంటే ఎప్పుడో వెళ్లిపోయేది ఆరాధ్య.
వాత్సల్య ఫోన్లో ”అలా అనకు హేమంత్‌! నాకు కనీసం షల్టరయినా వుంది. ఆరాధ్యకు అదికూడా లేదు. నాకు తెలిసిన ఆంటీవాళ్ల ఇంట్లో వుంది. ఆ ఆంటీయే నాకు ఆరాధ్యను పరిచయం చేసింది. దానికి ప్రస్తుతం పాకెట్‌మనీ కూడా ఆంటీయే ఇస్తోంది. అందుకే ఆరాధ్యకీ జాబ్‌ ఇప్పించు…” అంది.
”అర్థం చేసుకో వాత్సల్యా! నేను ఇక్కడో అమ్మాయికి జాబ్‌ ఇప్పిస్తానని మాట ఇచ్చాను. నువ్వు చెప్పిన ఆరాధ్యకు ఇప్పించలేను” అంటూ కాల్‌ కట్‌ చేశాడు.
”ఆరాధ్యను నేనే! వాత్సల్య మీకు బాగా తెలుసా? తెలిస్తే ఎందుకు దానికి ఇన్ని అబద్ధాలు చెబుతున్నారు?” అని అడిగింది ఆరాధ్య.
కిందనుండి పైకి చూసి ”నువ్వు ఆరాధ్యవా? వాత్సల్య చెప్పింది నీ గురించేనా? నీకు హెల్ప్‌ చెయ్యాలంటే నీతో పరిచయం ఇంత పేద్ద పరిచయమై వుండాలేమో! ఇప్పుడు ఓ.కేనా! ఏదీ నీ ఫైల్‌ ఇలా ఇవ్వు” అంటూ చొరవగా ఆమె ఫైల్‌ తీసుకొని నువ్విక్కడే ఆ చెయిర్లో కూర్చో! నేనిప్పుడే వస్తాను” అని ఆమెతో చెప్పి మేనేజర్‌ ఛాంబర్‌లోకి వెళ్లాడు హేమంత్‌.
అతను తనకు ఎంత పొడవు పరిచయమో తెలియదు కాని ఈ కొద్ది పరిచయంలోనే ‘నువ్వూ’ అని పిలవటం ఆమె గమనించినా లైట్‌ తీసుకుంది. వాత్సల్యతో తనకి జాబ్‌ ఇప్పించలేనని చెప్పి, తన ఫైల్‌ ఎందుకు తీసికెళ్లాడో అర్థమవుతున్నా అతను అర్థం కావడంలేదు. అయినా అతనితో తనకేం పని! జాబ్‌ వస్తే చాలనుకుంది.
మేనేజర్‌ ఛాంబర్‌లోకి వెళ్లిన హేమంత్‌ ఓ అర్ధగంట తర్వాత ఆరాధ్య దగ్గరకి వచ్చి… ”ఆరాధ్యా! నీకు జాబ్‌ వచ్చింది. ఆర్డర్స్‌ పంపుతారు. అయితే నీకు ఈ బిల్డింగ్‌లో జాబ్‌ రాలేదు. ఇక్కడికి ఓ కిలోమీటర్‌ దూరంలో వుండే బిల్డింగ్‌లో వచ్చింది. అదికూడా మా బ్రాంచే” అన్నాడు.
”నాకు ఏ బిల్డింగ్‌లో వచ్చినా పర్వాలేదు. చేస్తాను. థాంక్యూ! మీపేరు తెలుసుకోవచ్చా?”
”నా పేరు హేమంత్‌!” అన్నాడు.
”జాబ్‌ రావడం ఇంత ఈజీనా హేమంత్‌గారూ?” అని అడిగింది ఆరాధ్య.
”నువ్వు అనుకున్నంత ఈజీయేం కాదు. నీకు జాబ్‌ ఇచ్చేముందు నా రిఫరెన్స్‌ తీసుకున్నారు” అన్నాడు.
ఆశ్చర్యపోయింది ఆరాధ్య. ఎంతో క్లోజ్‌గా వుండి, బాగా కావలసిన వ్యక్తులకి రిఫరెన్స్‌ ఇవ్వాలంటేనే ఆలోచిస్తారు. అలా ఆలోచించే రాకేష్‌ హ్యాండ్‌ ఇచ్చాడు. రాకేష్‌ అలా హ్యాండ్‌ ఇవ్వడం వల్లనే తను ప్రతిచోటా రాకేష్‌లాంటి వాళ్లే వుంటారనుకుంది. అది తప్పు. హేమంత్‌ లాంటి వాళ్లు కూడా వుంటారు. అలా వుండబట్టే కదా! ప్రతి ఊరిలో, ప్రతి సిటీలో, ప్రతి సెంటర్లో దేశనాయకుల విగ్రహాలు కన్పిస్తుంటాయి. చివరికి గ్రామదేవత గుడి ముందు కూడా పోతరాజు నిలబడి వుంటాడు. మగవాళ్లెప్పుడూ ప్రొటక్టివ్‌, ప్రొడక్టివ్‌ పర్సన్సే! అందుకే వాళ్లకి వుండాల్సిన చోట వుండాల్సినంత ఇంపార్టెన్స్‌ వుంటుంది. ఒక్క రాకేష్‌ లాంటి వాళ్లకి మాత్రం ఎక్కడా ఏదీ వుండదు. వాడు బ్రతికి మళ్లీ తనకి కన్పిస్తే ఈసారి వాడి ముఖం కూడా చూడకూడదు. వాడ్ని ఈ క్షణం నుండే తన ఫ్రెండ్‌గా మరచిపోవాలి అనుకుంది ఆరాధ్య.
”ఏంటి! ఆరాధ్యా! ఆలోచిస్తున్నావ్‌?” ఎదురుగా నిలబడి ఆమెనే చూస్తున్న హేమంత్‌ నెమ్మదిగా అడిగాడు.
”ఏం లేదు హేమంత్‌ గారు! మీరు నాకు చాలా హెల్ప్‌ చేశారు. మీలాగే ఒక ఆంటీ కూడా నాకు షెల్టర్‌ ఇచ్చి హెల్ప్‌ చేశారు. మీలాంటి వాళ్లు వుంటారా అని ఆలోచిస్తున్నాను”
నవ్వి ”వున్నాం కదా! దానికింత ఆలోచన దేనికి?” అన్నాడు హేమంత్‌.
”మీకు నేను తెలిసింది తక్కువ. మీరు నాకు చేసింది ఎక్కువ” అంది కృతజ్ఞతగా.
”అంటే ఒక మనిషి ఇంకో మనిషికి తెలియాలీ అంటే ఒక జీవితకాలం అవసరం అనుకుంటున్నావా? అంత అవసరం లేదు ఆరాధ్యా! జస్ట్‌ ఇంట్రెస్ట్‌ వుంటే చాలు. ఈ అమ్మాయికి ఈ హెల్ప్‌ చేస్తే సేఫ్‌జోన్‌లోకి వెళ్తుందన్న ఆలోచన వుంటే చాలు. నాలాగే మీ ఆంటీలో కూడా ఇలాంటి ఆలోచనే కలిగి వుండొచ్చు. అందుకే మేమిద్దరం నీకు చేసిన హెల్ప్‌ కోఇన్‌సైడ్‌ అయింది” అన్నాడు.
అతన్ని చూస్తుంటే ఏదో సేఫ్‌ ఫీలింగ్‌ కలుగుతోంది ఆరాధ్యకి… కొద్దిసేపయినా అతని పక్కన నిలబడాలనిపిస్తోంది. అలా అన్పిస్తున్నందుకు ఆశ్చర్యంగా వుంది.
”నువ్విక ఇంటికెళ్లు ఆరాధ్యా! వాత్సల్యకి కాల్‌ చేసి చెప్పు! నేను నీకు రిఫరెన్స్‌ ఇచ్చానని… సంతోషపడుతుంది” అన్నాడు. అతనికి తెలుసు వాత్సల్య అడిగినందుకు ఆరాధ్యకి జాబ్‌ ఇప్పించలేదు… తనకే ఆరాధ్య పట్ల ఏదో స్పెషల్‌ అట్రాక్షన్‌+ప్రేమ+ఇంకా ఏదో వుండటం వల్లనే ఇప్పించాడని… ఇవి కూడా ఒక మనిషి పట్ల ఇంకో మనిషికి ఒక్కక్షణంలోనే కలుగుతాయి. ఒక జీవితకాలం అవసరం లేదు.
”ఏంటీ! ఆలోచిస్తున్నారు. నేనిక వెళ్తాను. ఓ.కె. బై…” అంటూ ఆరాధ్య హేమంత్‌ చూస్తుండగానే ఆ ఆఫీసులోంచి బయటకొచ్చి ఆటో ఎక్కింది.
అప్పుడొచ్చాడు కాశిరెడ్డి ”రే! హేం! ఇవాళ బస్సెక్కేటప్పుడు ఏం జరిగిందో తెలుసా?” అన్నాడు.
”ఏం జరిగింది?” అన్నాడు హేమంత్‌. ఆఫీసుకొచ్చాక ఆరాధ్య పనిలో పడి కాశిరెడ్డి, రాకేష్‌ ఆఫీసుకి రాలేదన్నది తెలుస్తున్నా దాని గురించి ఆలోచించలేదు హేమంత్‌. మార్నింగ్‌ బస్‌లో కూడా వాళ్లు వున్నారో లేదో చూసుకోలేదు. సాంగ్స్‌ వింటూ కళ్లు మూసుకున్నాడు.
”నీకు ఫోన్‌ చేసి చెబుదామంటే నువ్వు బిజీగా వున్నట్లున్నావు. కాల్‌ లిఫ్ట్‌ చెయ్యలేదు. నువ్వు బస్సెక్కాక మేము కిందనే ఆగిపోయాం. ఎందుకో  తెలుసా? బస్‌లోంచి సడన్‌గా ఒకమ్మాయి దిగి రాకేష్‌కి కన్పించగానే వాడు దొంగలా పరిగెత్తి ఓ బైక్‌కింద పడిపోయాడు. అది చూసి ఆ అమ్మాయి భయపడి పరారయింది. నేను వాడ్ని ఇంటికి తీసికెళ్లి పడుకోబెట్టాను. అదృష్టం బాగుండి దెబ్బలేం తగల్లేదు” అన్నాడు.
”దెబ్బలు తగలకపోతే పడుకోబెట్టటం ఎందుకు? నెక్ట్స్‌ బస్‌లో ఆఫీసుకి వచ్చెయ్యాల్సింది” అన్నాడు హేమంత్‌.
”పైకి కన్పించని దెబ్బలేవో తగిలినట్లే వున్నాయి హేం! పది రోజుల వరకు హైదరాబాదు రానని ఇంటికెళ్లాడు. అసలు ఆ అమ్మాయి వాడి వెంట ఎందుకు పడిందో చెప్పమంటే ఎంత అడిగినా చెప్పలేదు. రాకేష్‌ వెనక ఏదో పెద్ద క్రైం స్టోరీనే వున్నట్లు వుంది. వాడ్ని మన రూంలో వుంచుకోవద్దు. వెళ్లనని గొడవ పడినా సరే! పంపించి వేద్దాం!” అన్నాడు కాశిరెడ్డి.
”ఫ్రెండ్‌ కదా! ఆలోచించి పంపించివేద్దాంలే! తొందరపడకు” అన్నాడు హేమంత్‌.
”ఓ.కె.” అన్నాడు కాశిరెడ్డి. అతనెప్పుడూ హేమంత్‌ మాట కాదనడు. కానీ రాకేష్‌ మూమెంట్స్‌ చూస్తుంటే ”ఆ అమ్మాయి ఎవరు?” అని ఇంకో రెండుసార్లు అడిగితే అతనే రూం ఖాళీ చేసి వెళ్లేలా వున్నాడు. అదే ఆలోచిస్తూ హేమంత్‌తో కలిసి లోపలకెళ్లి తన క్యూబికల్‌ వైపు నడిచాడు కాశిరెడ్డి.
హేమంత్‌ చాలా హుషారుగా తన పని తను చేసుకుంటూ కూర్చున్నాడు.
* * * * *
తనకి జాబ్‌ దొరికిందన్న ఆనందాన్ని ఎవరితో పంచుకోవాలో తెలియనంతగా ఆనందపడుతోంది ఆరాధ్య. వాత్సల్యకి కాల్‌ చేసి చెప్పింది. అది విని వాత్సల్య చాలా సంతోషపడింది.
తల్లికి కాల్‌ చేస్తే ఆమె లిఫ్ట్‌ చెయ్యలేదు. తండ్రికి చేస్తే లిఫ్ట్‌ చేసి ”మీ మమ్మీ నీ కాల్‌ వచ్చినప్పుడల్లా దానికి ఏం సమాధానం చెప్పాలి అన్నట్లు భయపడుతోంది ఆరాధ్యా! నువ్వేమో శార్వాణి గారి అకౌంట్‌ నెంబర్‌ ఇచ్చి డబ్బులు వెయ్యమన్నావట… ఆ డబ్బు కోసమే వేరేవాళ్లను అడిగింది. వాళ్లు ఎప్పుడిస్తే అప్పుడు నీకు పంపుతుంది. స్వీట్‌ హౌజ్‌ బాగా నడవటం లేదు. నువ్వు మీ మమ్మీని తొందరపెట్టకు” అన్నాడు శాంతారాం.
”నేనిప్పుడు కాల్‌ చేసింది డబ్బుకోసం కాదు డాడీ! నాకు జాబ్‌ వచ్చిందని చెప్పటానికి…” అంది.
”అప్పుడే మీ మమ్మీకి ఈ సంగతి చెప్పకు ఆరాధ్యా! చెప్పావంటే నీకు డబ్బులు పంపదు. నువ్వీ మధ్యన శార్వాణి గారి దగ్గర తీసుకున్న డబ్బుల్ని నీకు శాలరీ వచ్చాక కట్టుకోమంటుంది” అన్నాడు.
”పర్వాలేదులే డాడీ! అలాగే కడతాను. మమ్మీనెందుకు బాధపెట్టటం… నాకోసం ఇంకెవరినీ డబ్బులు అడగొద్దని చెప్పు! నాకు జాబ్‌ వచ్చిందని కూడా చెప్పు! సంతోషపడుతుంది” అంటూ కాల్‌ కట్‌ చేసింది.
శార్వాణి మొబైల్‌ సిచ్ఛాఫ్‌లో వుండటంతో ఆరాధ్యకు జాబ్‌ వచ్చిన విషయం ఆమెదాకా వెళ్లలేదు.
గేటు తీసుకొని లోపలికి వెళ్తుంటే- అక్కడ కూర్చుని వున్న పక్కింటి వీరాస్వామి ఆరాధ్యను చూడగానే ”ఇలా రామ్మా ఆరాధ్యా!” అంటూ పిలిచాడు. ఆమె ‘ఏంటంకుల్‌?’ అని ఆయన దగ్గరకివెళ్లగానే ఆయన శార్వాణి భర్త ఉపేంద్రకి ఆరాధ్యను పరిచయం చేశాడు.
ఉపేంద్ర అనంతపూర్‌ నుండి అప్పుడే వచ్చినట్లుంది. ఆఫీసుకి వెళ్లకుండా వీరాస్వామి దగ్గర కూర్చుని వున్నాడు. వాళ్లిద్దరు ఇంట్లో వున్నంతసేపు అక్కడే కూర్చుని మాట్లాడుకుంటుంటారని ఒకసారి మాటల మధ్యలో శార్వాణి చెప్పటం గుర్తొచ్చి
”నమస్తే! అంకుల్‌!” అంది.
ఉపేంద్ర తలవూపి మౌనంగా వున్నాడు. ఆమెనేం పెద్దగా పట్టించుకోలేదాయన… ఏదో నాలుగు రోజులు వుండిపోతుందిలే! ఈ అమ్మాయితో తనకేంటి అన్నట్లున్నాడు. ఆరాధ్య అలా లేకుండా ఆయనవేపు పరిశీలనగా చూసింది. ఆయనకి వయసు వున్నా- శరీరం ఆరోగ్యంగా వున్నందువల్లనో ఏమో వీరాస్వామికన్నా పుష్టిగా వున్నాడు.
”నువ్వు లోపలకి వెళ్లమ్మా! ఆరాధ్యా!” అన్నాడు వీరాస్వామి.
”అలాగే! అంకుల్‌!” అంటూ ఆమె లోపలకి వెళ్లబోతూ ఆగి ”అంకుల్‌! నాకు జాబ్‌ వచ్చింది. ఆంటీ ఆఫీసుకెళ్లారా?”
”వెళ్లిందమ్మా! వచ్చాక చెబుదాం! నేను హాస్పిటల్‌కెళ్లాలని ఒన్‌డే లీవ్‌ పెట్టి ఇంట్లో వున్నాను. ఉపేంద్ర వస్తే మాట్లాడుతున్నాను. కంగ్రాట్స్‌ ఆరాధ్యా!” అన్నాడు వీరస్వామి.
ఉపేంద్ర కూడా కంగ్రాట్స్‌ చెప్పాడు.
వాళ్ళిద్దరికి థ్యాంక్స్‌ చెప్పి ఆరాధ్య ఇంట్లోకెళ్లి శార్వాణి మార్నింగ్‌ పెట్టిన లంచ్‌బాక్స్‌ని బ్యాగ్‌లోంచి బయటకి తీసి ఓపెన్‌ చేసి తిన్నది. గదిలోకి వెళ్లి పడుకొంది.
శార్వాణి సాయంత్రం ఆఫీసు నుండి ఇంటికొచ్చింది.
కాఫీ కలిపి భర్తకిచ్చి ”ఆరాధ్యా! లేచి కాఫీ తాగు” అంటూ ఆరాధ్యను నిద్రలేపింది.
ఆరాధ్య నిద్రలేచి కాఫీకప్పు అందుకుంటూ శార్వాణివైపు చూసి ”ఆంటీ! నాకు సాఫ్ట్‌వేర్‌ కంపెనీలో జాబ్‌ వచ్చింది” అంది.
”కంగ్రాట్స్‌ ఆరాధ్యా! మీవాళ్లకు చెప్పావా?” అని అడుగుతూ హాల్లోకి వెళ్లింది శార్వాణి.
శార్వాణి వెంటే హాల్లోకి వచ్చి ఆమె పక్కన కూర్చుంటూ ”చెప్పాను ఆంటీ! హ్యాపీ అయ్యారు” అంది కాఫీ సిప్‌ చేస్తూ ఆరాధ్య.
ఉపేంద్ర అక్కడే వున్నాడు. శార్వాణి ఇంకేం మాట్లాడలేదు.
ఆంటీకి తను ఇక్కడ వుండటం ఇష్టం వున్నా అంకుల్‌కి వుండకపోవచ్చు! ఇన్నిరోజులు ఆయన లేకపోవటం వల్ల ఏమీ అన్పించలేదు కాని ఇప్పుడు తనిక్కడ వుంటే వాళ్లకు ఇబ్బంది కలగొచ్చు… పొమ్మని చెప్పలేక అలా మౌనంగా వున్నారేమో అని ”ఆంటీ! ఇప్పటికే నాకు చాలా హెల్ప్‌ చేశారు. ఇంకొక్క హెల్ప్‌ చెయ్యండి!” అని  రిక్వెస్ట్‌గా అడిగింది ఆరాధ్య.
”ఏంటమ్మా! ఏంటో అడుగు” అంది.
”నాకు జాబ్‌ వచ్చిందనే కాని ఇంకో నెల రోజుల వరకు నా చేతికి డబ్బులు రావు. అంకుల్‌ వచ్చారు కాబట్టి నేను హాస్టల్‌కెళ్తాను. అక్కడ అడ్వాన్స్‌ కట్టందే నన్ను హాస్టల్లో వుంచుకోరు. ఆ అడ్వాన్స్‌ మీరివ్వండి! శాలరీ రాగానే మీకు ఇస్తాను” అంది.
”సరే!” అంటూ లోపలకెళ్లి హ్యాండ్‌ బ్యాగ్‌లోంచి కొంత డబ్బు తెచ్చి ఆరాధ్యకు ఇవ్వబోయింది శార్వాణి.
”శార్వాణీ! నువ్వాగు. ఆ అమ్మాయికి డబ్బులివ్వకు” అన్నాడు ఉపేంద్ర.
ఆయన అలా అనగానే శార్వాని ఇవ్వబోతున్న డబ్బుల్ని వెనక్కి తీసుకుంది. ఆరాధ్య స్టన్నయి చూసింది.
ఆరాధ్యకు ఉద్యోగం వచ్చిందన్న వార్త తెలిసినప్పటి నుండి ఆయన ఆలోచనలు వేరే విధంగా సాగుతున్నాయి. ఆయన బాగా ఆలోచించి ఒక నిర్ణయానికి వచ్చాడు. అది ఎప్పుడెప్పుడు భార్యకు చెబుదామా అని సమయం కోసం ఎదురుచూస్తున్నాడు.
ఆయనకు డబ్బులు వచ్చే దారి ఎంత చిన్నది కన్పించినా ఆ దారి వెంట ఎంత కష్టమైనా నడవాలనుకుంటాడు. ఆయన తత్త్వమే అంత. ఆయనకు తాగుడు, జూదం, దొంగతనం లాంటి ఇంకా ఏ ఇతర చెడు అలవాట్లు లేవు. డబ్బును ప్రేమిస్తాడు. డబ్బును ఆరాధిస్తాడు. డబ్బులోనే జీవిస్తాడు. ఆయన డబ్బు కోసం చేసే ప్రయత్నాలు అయిష్టంగా అన్పించినా పైకి ప్రకటించకుండా తల వంచుకొని వెళ్తుంటుంది శార్వాణి. ‘నేను తల ఎందుకు వంచుకోవాలి? నాకు ఉద్యోగం వుంది. నేను మీ దగ్గర వుండను. వెళ్లిపోతాను. నాకు రెక్కలు వున్నాయి. ఎగిరిపోతాను’ అని ఆమె ఎప్పుడూ అనలేదు.
డబ్బుల్ని చేతిలో పట్టుకొని అలాగే మౌనంగా కూర్చుంది శార్వాణి.
”శార్వాణీ! ఇది నేను బాగా ఆలోచించే చెబుతున్నాను. దీనికి నువ్వేమీ అనకు… ఈ మధ్యన నువ్వూ, ఆరాధ్య తల్లీ, బిడ్డల్లా కలిసిపోయారు. అదృష్టవశాత్తూ ఆమెకు జాబ్‌ కూడా వచ్చింది. ఎలాగూ ఆ గదిని మనం వాడుకోవటం లేదు. ఆరాధ్యను అందులోనే వుండనీయ్‌! మనతో పాటే వుంటుంది. తనకి పెళ్లయి, వెళ్లిపోయేంత వరకు మన దగ్గరే వుంచుకుందాం! హాస్టల్లో వుంటే అక్కడ ఆరాధ్య ఎంత కడుతుందో ఆ డబ్బుల్ని నువ్వు తీసుకో!” అన్నాడు.
ఆరాధ్య తన ఇంట్లో వుండటం శార్వాణికి ఇష్టమే! కానీ దాన్ని భర్తే ప్రపోజ్‌ చేస్తాడని ఆమె అనుకోలేదు.
”ఆరాధ్య వయసున్న పిల్లలు హాస్టల్లో వుండటానికే ఇష్టపడతారు. తనిక్కడ వుంటే ఇన్‌కన్‌వీనియన్స్‌గా పీలవ్వొచ్చు. పైగా వాళ్ల వాళ్లు కూడా ఒప్పుకోవాలిగా!” అంది శార్వాణి.
ఆరాధ్య వెంటనే ”మావాళ్లు ఏమీ అనరు ఆంటీ! అంకుల్‌ చెప్పినట్లు నేను ఇక్కడే వుంటాను. నాకు హాస్టల్లో వుండటం అలవాటు లేదు. పైగా ఇక్కడ బస్సెక్కితే నేరుగా మా ఆఫీసు ముందు దిగుతాను. నాకు ఇక్కడే బావుంటుంది. నేను ఇప్పుడే మా వాళ్లతో మాట్లాడతాను” అంది.
”సరే! నీఇష్టం” అంది శార్వాణి.
ఉపేంద్ర లేచి వీరాస్వామి దగ్గరకి వెళ్లాడు.
ఆరాధ్య తల్లితో ఫోన్లో మాట్లాడుతూ తన గదిలోకి వెళ్లింది.
న్యూస్‌ పేపర్‌ చదువుతూ హాల్లోనే కూర్చుంది శార్వాణి.
ఆరాధ్య జాబ్‌కెళ్తోంది.
శాలరీ తీసుకున్న వెంటనే తన ఇంట్లో వున్నందుకు ఎంత ఇమ్మని ఉపేంద్ర చెప్పాడో అంత డబ్బు తీసికెళ్లి బ్యాంక్‌లో ఉపేంద్ర అకౌంట్లోనే కడుతుంది. ఉపేంద్ర, శార్వాణి, ఆరాధ్య ప్రతిరోజూ ఆఫీసులకెళ్లి వస్తున్నారు. ఆ ఇంటి ‘కీ’ ముగ్గురి దగ్గర వుంటుంది. ఎవరి టైం ప్రకారం వాళ్లు ఇంటికి వస్తుంటారు. ఆఫీసులకి కూడా అలాగే వెళ్తుంటారు.
ప్రతిరోజూ మాదాపూర్‌ పెట్రోల్‌పంపు దగ్గర బస్సెక్కి ఆఫీసుకి వెళ్లే ఆరాధ్య హేమంత్‌ బైక్‌ కొన్నాక హేమంత్‌ బైక్‌ మీద వెళ్తోంది. అతను ఆరాధ్య కోసమే బైక్‌ కొన్నాడు. ఎప్పుడో తప్ప రోజూ ఆమెను అతను మాదాపూర్‌ పెట్రోల్‌పంపు దగ్గర బైక్‌మీద ఎక్కించుకొని ఆఫీసుకి తీసికెళ్లి, ఆఫీసు అయ్యాక మళ్లీ అక్కడికే తీసుకొచ్చి వదులుతుంటాడు. శార్వాణి వాళ్ల ఇంటి దగ్గరికి మాత్రం అతను వెళ్లటం లేదు.  అలా అని వాళ్లు ముందే మాట్లాడుకున్నారు.
అప్పుడప్పుడు వాళ్లిద్దరు ఏదైనా రెస్టారెంట్‌కెళ్లటం, నచ్చిన ప్లేసులకి వెళ్లి కూర్చోవటం చేస్తుంటారు.
వాళ్లు ఎక్కడ కూర్చున్నా, ఎక్కడ తిరిగినా ఎక్కువగా ఆఫీసుకి సంబంధించిన విషయాలే మాట్లాడు కుంటుంటారు.
ఇంకా ఉంది…
