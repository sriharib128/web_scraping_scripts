రచన: గిరిజారాణి కలవల
మాదాపూర్ లో అదొక గేటెడ్ కమ్యూనిటీ…రో హౌసెస్.. అన్నీ ఒకేలా తీర్చిదిద్దినట్లుండే  ఎనభై డ్యూ ప్లెక్స్ విల్లాలు అవి. అక్కడ నివసించే వారు బాగా ధనవంతులూ.. ఉన్నత స్థాయి కుటుంబాలవారే..  సాఫ్ట్ వేర్ ఉద్యోగులూ, డాక్టర్లు, పెద్ద వ్యాపారస్ధులే.
ఇంకా కొందరి పిల్లలు ఫారిన్ కంట్రీలలో స్ధిరపడిపోతే.. పేరెంట్స్ ఇక్కడ ఇళ్లు కొనుక్కుని ఉంటున్నారు. ఎక్కడక్కడ సెక్యూరిటీ గార్డులు ఉండడంతో సేఫ్టీగా ఉంటుందనే ఉద్దేశంతో ఇక్కడ ఉంటున్నారు.  ఈ ఇళ్ల లో వారందరూ  ఏవైనా ఫంక్షన్ లు చేసుకుందికి, వినాయక చవితి, శ్రీరామనవమి పండగలు, ఉత్సవాలు జరుపుకుందికి ఒక క్లబ్ హొస్.. ఆ పక్కనే పెద్దలకీ, పిల్లలకి వేరువేరుగా స్విమ్మింగ్ పూల్స్ రెండు.. వ్యాయామాలకి జిమ్, పిల్లలకి ఆడుకుందికి అన్ని వసతులతో పెద్ద పార్కు.. గ్రీనరీగా మొక్కలు, పూలచెట్లు, వృక్షాలతో ఆ ప్రాంతం చాలా రమణీయంగా ఉంటుంది.. అక్కడ ఇళ్లు కొనుక్కుందికీ, అద్దె కి ఉండడానికి ఇష్టపడుతూ వుంటారు
సాయంత్రం అయితే చాలు వాకింగ్ ట్రాక్ ల మీద పెద్దలూ, సైకిలింగ్ చేస్తూ, పార్కులలో ఆడుతూ పిల్లలూ, చెట్ల కింద వేసిన బెంచీల మీద కూర్చుని సీనియర్ సిటిజన్ ల పిచ్చాపాటీలతో సందడిగా ఉంటుంది.
అయితే ప్రస్తుతం.. కరోనా ఎఫెక్ట్, లాక్ డౌన్ మూలంగా అందరూ తమతమ ఇళ్ల కే పరిమితమయారు.. స్టే ఎట్ హోమ్ అవడంతో ఎక్కడా కోలాహలం లేదు.
32 వ నెంబర్ ఇంట్లో  మూర్తి గారు భార్య శారద ఉంటారు.
కొడుకులు ఇద్దరూ అమెరికా లో స్ధిరపడిపోయారు.. తల్లిదండ్రులని కూడా తమతో ఉండమని అంటూంటారు కానీ… వీళ్ల కి అక్కడ నచ్చలేదు.. ఎప్పుడైనా వెళ్లి ఓ ఆరునెలలు ఇద్దరు కొడుకులు, కోడళ్ళు, మనవలతో గడిపి వచ్చేస్తూంటారు. ఇంట్లో వంటపనికి, ఇంటిపని కి, తోటపనికి ముగ్గురు పనివాళ్ళని పెట్టుకుని.. కాలం గడిపేస్తూంటారు.
ఉదయం నుంచి ఇంట్లో నే ఉండేసరికి విసుగొచ్చి.. కాసేపు చల్లగాలి పీల్చుకుందామని బయటకి వచ్చారు.  శారదని కూడా నాలుగడగులు వేసొద్దాం అని పిలిచారు కానీ… కరోనా మహత్యంతో పనిమనుషులు రాక.. ఆవిడే చేసుకోవలిసి వచ్చేసరికి.. నడుం నొప్పి ఎక్కువగా ఉండడంతో ఆవిడ రాలేనని చెప్పడంతో.. మూర్తి గారు ఒకరే.. ఆ వాకింగ్  ట్రాక్ మీద ఓ పది రౌండ్లు వాకింగ్ పూర్తి చేసి..స్విమ్మింగ్ పూల్ పక్కన ఉన్న బెంచీలో కూలబడ్డారు మూర్తి గారు. ఆ ఈతకొలను నిశ్శబ్దంగా.. చిరు కదలికలు మాత్రమే చేస్తోంది. అదీ కేవలం గాలి  మూలానే… ఈ కరోనా ఎఫెక్ట్ కనుక లేకపోతే… ఈపాటికి దాదాపు ముఫై మంది పిల్లమూక మొత్తం ఇక్కడే ఉండేవారు  గోలగోలగా ఈతలు కొడుతూ.. ఈ నెల రోజులుగా వాతావరణం అంతా ప్రశాంతంగా ఉంది… పిల్లలు ఎవరింట్లో వారు బందీలైపోయారు అనుకున్నారు మూర్తి గారు.
ఇంతలో… గుబురుగా పెరిగిన చెట్ల వెనక నుంచి ఏవో మాటలు వినపడడంతో… ఏంటా అని ఉత్సుకతతో  వినసాగారు. అక్కడ ఉన్నది ఎవరోకాదు…  పిల్లలు ఏదో మీటింగ్  పెట్టినట్టున్నారు… అందరూ కూడా మొహానికి  మాస్క్ లు  పెట్టుకుని, సామాజిక దూరం పాటిస్తూ దూరం దూరంగా కూర్చుని ఉన్నారు.
రోహిత్ లేచి నిలబడి మిగిలిన పిల్లలతో.. ” లాక్ డౌన్ మూలంగా  బయట చాలా మందికి అన్నం లేదట. ఇందాక టీవీలో చెపుతోంటే విన్నాను. పాపం పనివారు,  ఇల్లు లేకుండా రోడ్డు మీదే ఉండేవారు.. వాళ్ళకి ఫుడ్డు దొరకడం లేదట. బస్సులు, రైళ్లు లేకపోవడంతో.. కూలిపనులు చేసుకునేవాళ్ళు వాళ్ళ ఊరికి నడిచే వెళ్లి పోతున్నారట.. పాపం కాళ్లు నొప్పులు వస్తాయి కూడా.. దారిలో హోటల్స్ లేక ఆకలి వేస్తోందట.   మా బాబాయి, మా బామ్మ తో, మా మమ్మీతో పులిహోర, పెరుగన్నం చేయించి తీసుకెళ్లి అందరికి పంచుతున్నాడు. తన ఫ్రెండ్స్ కూడా మజ్జిగ, మంచినీళ్లు, ఇడ్లీలు ఇస్తున్నారట.. అవేం సరిపోవడం లేదట. మనం కూడా సాయం చేద్దామా?  నేనైతే.. నా కిడ్డిబేంక్ లో ఉన్న మనీ మా బాబాయికి ఇచ్చి.. వాళ్ళ కి కావలసినవి కొనమన్నాను.. మీరు కూడా ఏదెనా సాయం చేస్తారా? “..  అన్నాడు.
నిముషం కూడా ఆలస్యం లేకుండా అందరూ చేతులు పైకెత్తారు.. నేనిస్తా.. నేనిస్తా.. అంటూ..
అందరిలోకి కాస్త పెద్దది… రాఘవ కూతురు వందన లేచి..
” కిడ్డిబేంక్ లోవే కాదు.. విడిగా మనందరం మన పేరెంట్స్ నీ.. తాతయ్య లని అడిగి మనీ కలెక్ట్ చేద్దాం. అసలు ఓ సారి పిజ్జా తెప్పించుకుంటే మనకి ఐదొందలు అవుతోంది. ఇక నుంచి అలాంటి పిచ్చి తిళ్ళ ఖర్చు లు మానేస్తామని అమ్మానాన్న లకి చెబుదాం. ఆ డబ్బులు అన్నీ కలిస్తే బోలెడు అవుతాయి.. వాటితో కూడా మనం చాలా మంది పూర్ వాళ్ళ కి హెల్ప్ చేయవచ్చు… సరేనా.. ఓకె అయితే చెప్పండి ” అంది.
” ఓకే.. ఓకే  అంటూ  అందరూ బొటనవేళ్ళు పైకెత్తారు.
సిటీ లో ఓ పెద్ద వ్యాపార వేత్త అయిన ముకుందరావుగారి మనవడు.. విక్కీ… ” మమ్మీ పెట్టే బ్రేక్ ఫాస్ట్ లో రోజూ సగం పారేయడమే అయిపోతోంది.. ఇంత పెట్టొద్దు అన్నా కూడా మమ్మీ బలవంతంగా తిను తిను అని ఎక్కువ పెట్టేస్తుంది.. అమ్మ చూడకుండా ట్రాష్ లో వేసేస్తాను… ఈసారి నుంచీ అలా చేయకుండా అమ్మ కి చెప్పి.. ముందుగానే అదంతా నీట్ గా పేక్ చేసి.. బయట రోడ్డు తుడిచేవారికీ.. కచరా తీసుకెళ్ళే అంకుల్, ఆంటీలకి ఇద్దాము.. పాపం.. ఈ కరోనా టైమ్ లో.. ఇంత డేంజరస్ టైములో కూడా.. ఎక్కడా చెత్త ఉంచకుండా నీట్ గా చేస్తున్నారు.. షాపులన్నీ మూసేసి వుంటాయి కదా.. వాళ్లు ఏదైనా కొనుక్కుందికి ఉండవు.. వాళ్ళకి ఏం కావాలో.. మమ్మీ డాడీలని అడిగి ఇద్దాము. అలాగే పోలీసు అంకుల్స్ కి కూడా.. టీ, టిఫిన్ లు ఇద్దాము… మనందరిళ్ళలోనూ  మనకోసమే కాకుండా ఇంకొంచెం  ఎక్కువ చేయమని చెపుదాము. పాపం వాళ్లు వాళ్ళ ఫేమిలీ లలని వదిలి మన కోసం బోలెడు హెల్ప్ చేస్తున్నారు కదా.. మనం కొంచమైనా చేద్దాం.. ”
” అక్కా.. నాకూ ఓ ఐడియా వచ్చింది” అంటూ..  అపోలో లో డాక్టర్  గారి కూతురు  రిషిక..అనేసరికి అందరూ ఏంటి.. ఏంటి అన్నారు.
” ఎవ్విరీ ఇయర్ మన బర్త్ డే లు ఎంతో గ్రాండ్ గా సెలబ్రేట్ చేసుకుంటున్నాము మనందరం.. ఆ హోటల్లో పార్టీకి ఒన్ లాక్ పైనే అవుతోంది.. ఇంకా మనకి కొత్త మోడల్ డ్రస్సులు.. గిఫ్ట్ లు ఇలా బోలెడు మనీ ఖర్చు పెడుతున్నారు మన పేరెంట్స్.. ఇక నుంచి.. అలా చేసుకోవద్దు మనం.. మన బర్త్ డే కి ఎంత ఖర్చు అవుతుందో ఆ మనీ మొత్తం.. పాపం పేరెంట్స్ లేని ఆర్ఫన్ ఛైల్డ్ కి ఏవైనా కొని పెడదామా? మనకి అమ్మానాన్న లు ఉన్నారు.. ఎప్పుడు ఏదడిగినా కొంటారు.. వాళ్ళ కి ఎవరూ లేరు కదా.. ఎవరు కొంటారు.. అందుకే మనందరం కలిసి ఇలా వాళ్ళ కి డ్రస్సులు, బుక్స్, బొమ్మలు .. మంచి ఫుడ్ ఇద్దాము.. వాళ్లు హేపీ ఫీలవుతారు.. ఏమోనబ్బా.. ఈసారి నేనైతే నా బర్త్ డే కి ఇలాగే చేస్తాను. ” అంది
ఎప్పుడూ తుంటరిపనులు చేసే చింటూగాడు…” ఈ సారి నా బర్త్ డే కి మా డాడీ గేర్ లెస్ సైకిల్ కొంటా అన్నారు… ఈసారి ఆ డబ్బులు పెట్టి.. మన వాచ్ మేన్ వాళ్ళబ్బాయి  రాజు పోలియో మూలంగా పాపం నడవలేడు కదా..  తనకి హేండికేప్డ్ వాళ్లు వాడుకునే వెహికిల్ కొనియ్యమని చెపుతాను.. నాకు సైకిల్ అసలు అవసరమే లేదు..” అన్నాడు.
” సరే.. అయితే  ఇక నుంచి మనందరం ప్రామిస్ చేసుకుందాం.. ఈ హెల్ప్ లు ఇప్పుడు కరోనా వచ్చిందనే కాదు… రేపు కరోనా తగ్గిపోయాక కూడా మనందరం వేస్ట్ పనులకోసం.. మనీ ఖర్చు చేయకుండా.. ఎవరికి హెల్ప్ అవసరమో చూసి.. పెద్దవాళ్ళ సజెషన్స్ తో ఇలాగే ఏవైనా మంచి పనులు చేద్దాం..”  అంటూ చివరగా వందన చేసిన ప్రతిపాదన కి అందరూ తమ తమ చిట్టి చేతులు ముందుకు చాపి.. అలాగే చేస్తాము.. అంటూ ప్రతిఙ్ఙ చేసారు.
” అంతేకాకుండా… ఇప్పుడు ఇంకోటి కూడా చేద్దాం… ఇప్పుడు మన ఎవరిళ్ళకీ సర్వెంట్ మెయిడ్స్ రావడం లేదు కదా.. మన మమ్మీ డాడీలే ఇంటి పనంతా చేసుకుంటున్నారు.. మనం కూడా  వారికి హెల్ప్ చేద్దాం.. ఈ హెల్ప్ మనింట్లోనే కాదు… మన కమ్యూనిటీ లో మూర్తి తాతయ్య ఇంట్లో, రాజారావు తాతయ్య ఇంట్లో, దేవకి అమ్మమ్మ ఇంట్లో.. ఇంకా మేజరు తాతయ్య కిషన్ సింగ్ గారు పాపం ఒక్కరే ఉంటారు కదా.. ఆయనకి కూడా మనం సాయం చేద్దాం.. వీళ్ల పిల్లలు అమెరికాలో ఉండిపోయారు.. వీళ్లు పెద్దవారు కదా చేసుకోలేరు.. అందుకే మనం వీళ్ళింట్లో ఏం అవసరమో ఆ పని చేద్దాం.. మాస్కులు వేసుకుని, చేతులు శుభ్రంగా కడుక్కుని.. గిన్నెలు కడిగిపెట్టి, ఇల్లు వాక్యూమ్ చేసి వద్దాం.. రోజుకు  మనం ఒకొక్కరం వంతులవారీగా.. ఎవరైతే కుక్ లేకుండా చేసుకోలేక పోతున్నారో.. ఎవరికైతే హెల్త్ బావుండలేదో.. అలాంటి సీనియర్ సిటిజన్ లకి మన ఇళ్ల లో నుండి బ్రేక్ ఫాస్ట్, లంచ్, డిన్నర్ తీసుకెళ్లి ఇద్దాము.. వాళ్లు మనకి బోలెడు ఫారిన్ చాక్లెట్ లూ.. మన బర్త్ డేలకి మంచి మంచి గిఫ్ట్ లు ఇచ్చారు కూడా.. ఇప్పుడు మన సహాయం వాళ్ళ కి చాలా అవసరం.. సరేనా.. నాతే పాటుగా మీరూ ఈ హెల్ప్ లు చేస్తారా?  ” అంది వందన.
ఈ మాటలు వింటున్న మూర్తి గారి మనసు తెలియన ఉద్వేగంతో నిండిపోయింది.. చిన్న పిల్లలకి ఎంత పెద్ద మనసు.. ఆ పసిమనసులలో ఎంతటి ఉన్నతభావాలు..
అల్లరి  చేస్తూ.. ఎప్పుడూ ఆటపాటలతోనూ లేకపోతే ఫోన్లు, టాబ్ లు పట్టుకుని వీడియో గేమ్స్ ఆడుకుంటూ.. పిజ్జాలు, బర్గర్ లూ, ఐస్ క్రీమ్ లు అంటూ ఖరీదైన చిరుతిళ్ళు తింటూ.. వేసవి శెలవలలో ఫారిన్ ట్రిప్ లు మాత్రమే తిరుగుతూ.. నోట్లో బంగారం స్పూన్ లతో పుట్టిన ఈ చిన్నారుల నోట.. ఈరోజు ఎంతటి ఉదాత్తమైన ఆలోచనలూ.. ఆశయాలూ.. ఈ మార్పు ఎలా సాధ్యమయింది? ఇంతటి ప్రక్షాళన ఎలా జరిగింది?  ఒక ఐడియా జీవితాన్నే మార్చింది అన్నట్లు ..        ప్రపంచాన్ని కలవరపెడుతున్న ఈ కరోనా మహమ్మారి.. పరిసరాలతోపాటుగా.. ఎందరి మనసులని  ప్రక్షాళితం చేస్తోంది.. మంచి మనసులుగా ప్రభావితపరుస్తోంది.
ఈ పచ్చని మొక్కల మధ్య.. ఈ చిగురించే పుష్పాలు ఈ పిల్లలు… వీరిలో వెల్లివిరుస్తున్న మానవత్వం..పరిమళించాలి. ఇలాగే పెరిగి పెద్దయి వీరు ఒకొక్కరూ ఒకో వటవృక్షం అయితీరుతారు. ఆ నీడలో ఎంతోమంది  ఆర్తులకి, ఆపన్నులకి ఆసరా  తప్పకుండా లభిస్తుంది  అనే నమ్మకం కలిగింది  మూర్తి గారికి. చప్పట్లు కొడుతూ వారి ముందుకు వచ్చి.. అభినందనలు.. శతమానం భవతి అంటూ ఆశీస్సులు అందజేసారు.
రచన: పద్మజ కుందుర్తి
      నానబెట్టి వడేసిన  నూకల్ని రొట్లో వేసి అదరాబదరా దంచుతున్న కాసెమ్మని  గోడమిదుగా చూసి,” ఏందొదినో! మంచి వుసిమీద వుండావూ ….ఏంది కత? ఈరోజు మాయన్నకు పలారం వొండి పెడతన్నవే  ….ఏంది సంగతీ …” కుశాలగా అడిగింది, పక్కింటి లచ్చిమి.
     “పెద్ద పలారమేం గాదులే ..కూసింత పాలతాలికలు జేద్దామనప్పా! శానాదినాలాయె పాలతాలికలు జేసి, మీయన్న పొద్దస్తమానుం అడుగుతా నా పెయ్య దీస్తుంటే …ఇప్పటికి కుదిరింది మరి.” సమాధానం జెప్పింది కాసెమ్మ.
     “సర్లే తూర్పు పొలం లో ఈ రోజు కలుపుతీత…ఆడలేకపోతె పన్లుగావు నాకు, పోయొస్త వొదినో …నాక్కూడా కూంతె బెట్టు మరి” నవ్వుతా సెలవు తీసుకుంది లచ్చిమి.”దీని దూం దగల ..దీని కళ్ళనే బడితిమి ద్యావుడా ….దీనికియ్యకుంటే సేసింది తిన్నా అరిగేది ల్యా  …..” అనుకుంటా, రోట్లో పిండి తీసి జల్లెడ పట్టింది కాసెమ్మ.
     గ్యాసుపొయ్యి ఏడిజాల్దు, కట్టెల పొయ్యిమీదొండితేనే పాల్తాలికలకు మాదొడ్డ రుసి ….అనుకుంటా కొస్టంలో కిబొయ్యి నాలుగు కట్టెపుల్లలు  ఇరిసి కట్టగట్టుకుని దొడ్లో పొయ్యికాడ పడేసి, ఇటికెలు సరిజేసి పొయ్యిరాజేసింది.పోతిత్తడి గిన్నెలో చిక్కని గవిడిగేదెపాలు పోసి పొయ్యికెక్కించి,గుండ్రాయి తుడిచి బెల్లం చితక్కొట్టి పక్కన బెట్టుకుంది.
  “ఓర్నీ! యాలుక్కాయలు మర్సి పోయానే ….” అనుకుంటా పొయ్యిలో రెండు పుల్లలు యెనక్కితీసి మంట తగ్గించి, వీధివాకిట్లో ఎవురన్నా పిలకాయలు కనబడతరేమో …. అని నిలబడి సూస్తాఉంటే, కటారోళ్ళ పిలగాడు కనిపించాడు.” ఒరే సిన్నా !ఒకైదురూపాయిల  యాలక్కాయిలు బిర్నీ పట్రాఫో ….లగెత్తు ” అని వాణ్ణి పంపించింది. వాడొచ్చేలోగా పొయ్యిమీద పాలుచూసి, ఒక బెల్లమ్ముక్క సేతబట్టుకుని వీధిలోకి పోయి వాడు రాంగనే పొట్లం దీసుకుని, బెల్లమ్ముక్క నవ్వుతా వాడికిచ్చింది “తినుకుంటా ఇంటికిబో ” అనుకుంటా ఇంట్లోకొచ్చింది.
    కాసెమ్మ ఇంత కుశాలుగా ఉండటానికి కారణం. ఇయ్యాల మొగుడు బాంకీలో కుదువపెట్టిన తన ‘సరుడు’ ఇడిపించి తీసుకొస్తానని పట్నం పోవటమే. ఇయ్యాళా ..రేపా ?పదేళ్ళనాడు సేయించిన సరుడు.! పెళ్ళయిన పదేళ్ళకు మొగుణ్ణి అడిగీ,  అడిగీ బతిమాలీ బామాలీ సేయించుకున్న సరుడు! సేయించుకున్నాక ఆర్నెల్లుకూడా మెళ్ళో యేసుకోలా. ఎప్పుడూ ఎదోవొక కర్సు ..ఇడిపించిన ముచ్చట తీరకుండనే మళ్ళీ నాటు కూలీ కనో, కలుపు కూలీకనో, కళ్ళాల కూలీకనో అది బాంకిలోనే పడుండేది.  
     పెళ్ళికి ముందునించీ ఆ సరుడు అంటే ఎంతో మోజు పెంచుకుంది తను. పెళ్ళికుదిరింది అనగానే  నానమ్మ ” ఏం సంబంధం తెచ్చినావురా కొడుకా! ఒట్టి అతకలమారి సంబంధం! మెళ్ళోకి సరుడైనా చేపించలేని వాళ్ళు, పిలగానికి మాత్రం ఐదెకరాల భాగం పంచుతారంట! అసలది నిజవో కాదో తేల్చుకోండి  ముందు.సరుడు కూడా లేకుండా పసుపుతాడేసుకుని తిరగాల్నేవో పిల్ల …మీ తాతా ఇంతేనే తల్లీ ..కనీసం సరుడుకూడా సేపిచ్చకుండా రోజులు ఎలమార్చుకోని పొయ్యాడు. అందుకే నా కోడలికి కర్సులో కర్సు అని పెళ్ళిలోనే సరుడు చేపిచ్చా” అంటూ చెప్పింది.
        అప్పటిదాకా సరుడంటే, పెద్దగా పట్టిచ్చుకోకపోయినా మనసులో ఏదో మూల సరుడు చేయించుకోవాలన్న కోరిక పెరిగిపోయింది తనకు.”ఐదెకరాల ఆసామీ …దేవుడు దయజూత్తే, రెండేళ్ళ పంటసాలు సరుడెంతసేపు చెయిత్తాడ్లే అమ్మా!” అని నాన్న పెళ్ళిలో దాటేశాడు. ఆతరువాత ఆ మాటే మర్చిపోయాడు కట్టుకున్న పెనిమిటి.
     పెళ్ళయినాక,అత్తా మామా ,మరుదులూ, వాళ్ళ పెళ్ళిళ్ళూ, తనకు పుట్టిన ఇద్దరాడపిల్లలూ, కాస్తో కూస్తో వాళ్ళ చదువులూ, కర్సుల మీన కర్సులు తోసుకొస్తున్నా, అంతో ఇంతో కస్టపడి కూడబెట్టి మొగుణ్ణి బతిమాలి చేయిచ్చుకుంది ఆసరుడు. అది మొదలు ఇంట్లో ప్రతి పెద్దఖర్చుకూ అదే ఆసరా అయింది తమ కుటుంబానికి. ఇన్నాళ్ళకి, పిల్లల పెళ్ళిళ్ళు అయిపోయి, అత్తామామా కాలం జేసి కొద్ది ఊపిరి పీల్చుకునే రోజులొచ్చినయ్.
      ఇప్పటికైనా సరుడు మెళ్ళో ఏసుకోవాలనే కోరిక పెచ్చుమీరతావుంది కాశెమ్మకి. ఆడపిలకాయిలిద్దరికీ పెళ్ళిమాటల్లోనే పట్టుబట్టి సరుడు చేపించింది. ఆళ్ళ పెళ్ళిళ్ళకి గూడా కరుసులు సాలక మళ్ళా బాంకీకే పోయింది సరుడు. ఇప్పటికైనా అప్పిసం మెళ్ళో ఏసుకోవాలని తెగ ఇదైపోతొంది కాశెమ్మ మనసు. 
           పొదుపు గ్రూపుల్లో దాచిన పాతికవేలు మొగుడిచేతిలో పెట్టి, ఇంకాస్త సర్దుబాటుచేసి సరుడు ఇంటికితెమ్మని చెవినిల్లుకట్టుకొని ఒకటే పోరతాంది. పెద్దపిల్లగూడా మొన్నే ఫోనుచేసి “అమ్మ సరుడు తే నాయినా!  ఎప్పుడూ బాంకీకి అప్పచెప్పేదేనా. అమ్మకు కూడా కాస్త సరుడు మోజు తీరనీ …..మా యత్తకూడా ఎప్పుడూ పసుపు తాడేసుకుని తిరుగుద్ది మీయమ్మకు సరుడుకూడాలేదా? అంటుంటే నాకూ సిన్నతనం గా ఉండాది.” అని వత్తాసు పలికింది.
     సిన్నదేమో నాయినబిడ్డ!”ఏందిమా..ఎప్పుడూ సరుడో……. అంటా నాయిన  ఉసురుతీత్తావు.ఎంత కస్టింజేత్తున్నాడు మా నాయినా! కాసించ చెయ్యి వెసులుబాటు కానీ, నీసరుడేమన్నా అమ్ముకు తిన్నడా? బద్రంగా బాంకీలోనే గదా దాసిపెట్టిండేటిదీ ……తెత్తాడులే …వూకే నసపెట్టమాకమా!” అని గసురుద్ది. కంసాలి షాపులో పదిరకాలు సూసి, బంతిపూల గొలుసైతే దొడ్డగా, మెరుపుగా ఉంటాదని ఆ రకమే  సేయిచ్చుకుంది.
         బతకని బిడ్డ బారెడనీ, ఎప్పుడూ బాంకుల్లోనే  పడుండి కూసింత కూడా మెరుపు తగ్గలా!ఎప్పుడన్నా మొళ్ళో ఉన్న నాల్రోజులూ, ఏమాట కామాటే ….నెత్తిమీద తురాయి పెట్టుకున్న దొరసానిలాగుండేది మనసు. కోరుకున్న ఒక్కకోరికా మనుసుతీరకుండానే, పత్తికి తెగులొచ్చిందనో, పుగాకుకి పచ్చతెగులొచ్చిందనో, సరుడుకి కాళ్ళొచ్చి బాంకీ బాట పట్టేది. నూటికి పది వడ్డీలు కట్టలేక, పెళ్ళాం తిట్లన్నీ భరించి, మెదలకుండా సరుడు పొట్లాకట్టుకుని, జేబులో ఏసుకుపొయ్యేవాడు పెనిమిటి.
   పాలూ, బెల్లం పొంగి తెర్లు  రాంగనే, పిండి గిద్దల్లో పెట్టి తాలికలు పాలల్లోకి నొక్కింది. అడుగంటకుండా నెమ్మదిగా గంటెతో కలబెడతా….పొడికొట్టిన యాలకులు పోసి ఉడికినాక మసిగుడ్డతో దించింది. దేవుడిగూడు కాడ పెట్టి దణ్ణం పెడుతుండగానే వాకిట్లో మరిది కేక “వొదినమ్మా!” అంటా వినపడింది.
       “రాయ్యా! ఏంది వోకిట్లోనే నిలబడుకున్నావూ! లోనకిరా”అంటా మరిదిని పిల్చి కుర్చీ జరిపింది,కూచోమన్నట్లుగా. “ఏందొదినమ్మో! ఇల్లుమొత్తం గుమగుమలాడతాంది! మాయన్నకోసం పాలతాలికగానీ సేసినావా?” వొదినసేతి పాలాలతాలికల రుచితెలిసిన మరిది వెంటనే గుర్తుపట్టాడు. “అవునబ్బాయా! అయ్యే వొండినా ఇప్పుడే! కాసినితిందూగాని కూసో! మంచినీళ్ళేమన్నా గావాల్నా?”అని ముసిముసిగా నవ్వుకుంటా ఇంట్లోకి బొయ్యి, చిన్న గాజుకప్పులో పాలతాలికలూ, రెండోసేత్తో మంచినీళ్ళ గ్లాసూ పట్టుకొచ్చింది కాశెమ్మ. 
          జేబులోంచి గులాబీరంగు కాయితం  పొట్లం తీసి, వొదినచేతిలో పెడుతూ “అన్నాయి ఇదినీకిమ్మని నా చేతికిచ్చి పొలం పోయాడొదినా,ఓగంటలో వొస్తాడంట”అని చెప్పి చెంచాతో పాలతాలికల రుచిని ఆస్వాదిస్తూ,”ఏవైనా పాలతాలికలంటే నువ్వేజేయాల వొదినమ్మా!అబ్బో రుసి ఎంత బాగుండాయో.అందుకే మా అన్న ఇంకెవరు పెట్టినా తినడు. నువ్వు జేత్తే ఆ రుసే అలాదు.”
అనుకుంటా అస్తారుబతంగా తిని, అన్నొచ్చాక మళ్ళొస్తాలే”అంటా వీధిలోకి పొయ్యాడు.
         మరిదిని వీధిలోకి పోనిస్తూనే చేతిలోని పొట్లాన్ని అపురూపంగా విప్పింది కాశెమ్మ. పొట్లం లో మెరిసిపోతా ముచ్చటగా, వొద్దిగ్గా చుట్టగా  చుట్టున్న సరుడుని ఆప్యాయంగా చేత్తో తడుముకుంది. తెల్లని పొట్లాల దారం గూళ్ళలో వెతుక్కుని దొడ్డిగడపలో గట్టుమీద కూర్చుని దారం తొడమీద మెలేసి సూత్రపు తాడు పేనుకుంది.
        ఇంతలో గోడమీదుగా లచ్చిమి “వొదినా మాన్నింకా ఇంటికి రాలేదా ఏంది? బో తీరిగ్గా కుసున్నావ్” అంటా పలకరించింది. కాశెమ్మ నవ్వుకుంటా…”అట్టా  తిరిగి వీది వాకిల్న రా!”అంటా ఇంట్లోకి పోయి,కాలెండరు చూస్తా… ఇయ్యాళ మంగళోరం గదా!  మెళ్ళో రేపు ఏసుకుందాం లే సరుడు అనుకుంటా, ఇంట్లోకొచ్చిన లచ్చిమి ని “రావొదినాని పిల్చి, చిన్న గాజు కప్పులో పాలతాలికలు పెట్టింది.
       “వూరకే సర్దాకన్న వొదినా! అన్నీ మాకే బెడతన్నవ్ మా యన్నకుంచావా అసలూ …”అంటా తాలికలు తింటా “నీ సేతిలోనే ఉన్నదొదినా రుసి” అని తెగమెచ్చుకుంది. “ఇదిగో వొదినా ఇయ్యాలే తెచ్చాడు మీయన్న, బాంకినుంచి నా సరుడు.” అని కులుకుతా, పొట్లం లోని సరుడు చూబిస్తున్న కాశెమ్మని ఎక్కెసెక్కెలాడతా…. “అదీసంగతి!  మావొదిన ముకం పొద్దుటినుంచీ సీమ సవురు పోసిన దీపమల్లే ఎలగతాంది, ఏందబ్బా అనుకుణ్ణే …..ఇదా సంగతీ,మాయన్నకి  ఇందుకేనా పాలతాలికల పలారంపెట్టేది ఇయ్యాలా….అని కాశెమ్మని బుగ్గమీద పొడిసింది.
        “సాల్లే సరసాలు! మీయన్న దీన్ని నామెళ్ళో ఎన్నాళ్ళుంచుతాడ్లే! కోతకూలీ లనో,పచ్చాకు కూలీయనో సల్లంగ దీస్కపోయి యా బాంకీలోనో కుదువబెట్టడా ఏందీ? అన్నది కాశెమ్మ. “వొదినో మాయన్న మంచోడు. పొలం అమ్మకుండా , నీ సరుడు అమ్మకుండా, గుట్టుగా ఎగసాయం జేసి తమ్ముళ్ళూ, సెల్లెళ్ళూ రాకపోకలు జూసుకుంటా ఇద్దరాడపిల్లల్ని సదివిచ్చుకోని పెళ్ళీపేరంటాలు జేసుళ్ళా…అప్పోసొప్పో జేసాడుగానీ అయినకాడికి పొలమమ్మలా! మాయన్న అసుమంటోడు దొరికేది నీయదృష్టమనుకో …”తేల్చి చెప్పింది లచ్చిమి. 
        మురిపెంగా మూతి మూడొంకర్లు తిప్పి, “అబ్బో! బో జెప్పిందమ్మా బాశాలీ ……నేను మాత్రం ఇంట్లో అడుగుపెట్టింది మొదలూ రాణీవోసం జేసినానా? గొడ్డుగోదా మేపుకోనీ, గెనాలమీద గడ్డికోసీ,కాయకష్టిం జేసుళ్ళా? మొన్నటిదాకా ముసిలోళ్ళని కాసుకోలా?నీ యన్న ఎనకాల చేలో  నాట్లకీ కోతలకీ, పొగాకు దిబ్బల్లో నారు పీకేదానికీ పోలా? కష్టిం సుకం పంచుకుంటేనేగా సంసారం ఈడకొచ్చిందీ!…అంతామీయన్నగొప్పేనా యేందీ?”అని యాస్టపడింది.
     ఇద్దరూ ఆరకంగా ముచ్చట్లాడుకొంటుంటే ….మరిది వీదివాకిలి తీసుకొని అదరాబదరా వొచ్చేడు.ఆయాసపడతా నిలబడుకోనున్న మరిదిని చూచి, “ఏందబ్బాయా!ఎసపోతన్నావ్ ఏమైంది”  అనుకుంటా లేచింది కాసెమ్మ. “పొలంనుంచి తిరిగొస్తా రాజిరెడ్డి ట్రాక్టర్  ఎక్కినాడంట అన్నాయి! గనిమె జారి ట్రాక్టర్  తిరగబడినాదంట! అన్న కిందకుపడి, ట్రాక్టర్ మీదపడినాదంట వొదినమ్మా!”గసపెడతా చెప్పాడు మరిది.
      “వామ్మో! ఏమైందిరయ్యో నా పెనిమిటికీ ….” శోకాలకు  లేచింది కాశెమ్మ. “నూటెనిమిదికి ఫోన్ జేశారంట, నేనిప్పుడే పొలం కాడికి పోతన్నా. ఆసుపత్రికి పొయ్యేదానికి సర్దుకోనుండు అంటా పరిగెత్తాడు మరిది. కుప్పకూలిన కాసెమ్మని లచ్చిమి “ఏంకాదులే వొదినా అన్నకి” అని ధైర్యం చెబుతుండగానే ఇరుగూ పొరుగూ అందరూ గుమి గూడారు. “అయ్యో! ఏమైందీ అంటా విచారణ మొదలుపెట్టారు.
      ఇంతలో వాకిట్లోకి వచ్చిన నూటెనిమిది అంబులెన్స్ లో మొగుణ్ణి తీసుకొచ్చారు. నిలువెల్లా రక్తం తో తడిసున్నాయి తెల్లని లాల్చీ పంచే రెండూ. మోగుణ్ణి అలాచూస్తూనే కుప్పకూలి పోయింది కాసెమ్మ.ప్రాణానికి వొచ్చిన ఇబ్బందేమీ లేదనీ, ఎముకలూ అవీ ఎక్కడెక్కడ విరిగాయో పెద్దాసుపత్రి కి తీసుకుపోతేగానీ తెలీదనీ చెప్పారు అందులో సిబ్బంది.
    ప్రాణాపాయం లేదని చెప్పాక, కొద్దిగా తేరుకున్న కాసెమ్మ ఇంట్లోకి పరుగెత్తి చీరా, దుప్పటీ సంచీలో కుక్కోని, బైటికొస్తుంటే గుర్తొచ్చింది! “ఇంట్లో వెయ్యి రూపాయిలు కూడా లేవు.  ఆసుపత్రికి పొయ్యాక  ఎట్లా? ఎంతకరుసవుద్దో ఏమో? భగవంతుడా” అని గుమ్మం పట్టుకు నిలబడ్డ కాసెమ్మకి, చటుక్కున గుర్తొచ్చింది పట్టెలోని సరుడు!
     “అబ్బాయా!” అంటా మరిదిని కేకేసింది. “సేతిలో డబ్బుల్లేవు ఎలాగా” అంటావుంటే “నాకాడ పదేలున్నై వొదినా అయ్యే తెత్తన్నా” అన్నాడు. “అయ్యి సాలవుగాయ్యా! ఈ సరుడు కోమటి కిట్టయ్య కాడ కుదువబెట్టి, ఇచ్చిన కాడికి డబ్బులుతే….” అని నిట్టూర్చి ఇంటికి తాళం పెడుతుంటే లచ్చిమి అదరాబదరా వొచ్చి రెండేలు గుప్పిట్లో పెట్టి “కరుసులకు గావాలిగా వొదినా ఉంచు అన్నొచ్చి నీ చెయ్యి వెలుసుబాటు అయినాక ఇద్దువులే” అని గుప్పిట మూసింది.
                 కళ్ళనీళ్ళు తిరుగుతుండగా లచ్చిమి వైపు కృతజ్ఞతగా చూసి గోడమీది వెంకన్న పటానికి దణ్ణం పెట్టి, పసుపు తాడుకి కట్టున్న మంగళసూత్రాలని కళ్ళకద్దుకోని నూటెనిమిది బండెక్కింది కాసెమ్మ. 
రచన: మన్నెం శారద
 
అలా నిర్ణయం తీసుకున్న మరుక్షణం శేఖర్‌కి గాఢనిద్ర పట్టేసింది.
“ఈ వెయ్యి రూపాయిలు ముందు యింటికి పంపించండి..” శేఖర్ అందిస్తోన్న డబ్బు వేపు విప్ఫారిత నేత్రాలతో చూశాడు సారధి.
“వద్దండి. తీసుకోవటం తేలిక. తిరిగి తీర్చలేని దురదృష్టవంతుణ్ణి. మీ మంచితనాన్ని దుర్వినియోగపరచలేను” అన్నాడు సారధి సిగ్గుగా.
సారధి మాటలకి శేఖర్ నవ్వేడు.
“నేను మిమ్మల్ని ఇన్సల్టు చేయటానికి.. బరువులో దించటానికి మాత్రం యివ్వటం లేదు. ఈ డబ్బు మీరు తీసుకోనంత మాత్రాన నా దగ్గర శాశ్వతంగా నిలబడిపోదు. మరో క్షణంలో ఎందుకూ పనికిరాని విలాసాలకి తగలబడిపోతుంది. కాని  అదే డబ్బు… ఎన్నో ప్రాణాల్ని నిలబెట్టి, తిండి పెట్టడానికి ఉపయోగపడంలో ఎంత ఆనందం వుందో నేనిప్పుడే అర్ధం చేసుకోగల్గాను. ఈ రోజు నుండి నేను పనికిమాలిన పిచ్చిపిచ్చి ఖర్చులు మానేయాలని నిర్ణయించుకున్నాను. మీరీ డబ్బు తీసుకుని యింటికి పంపించండి. నేను ధర్మం చేస్తున్నానని అనుకోవద్దు. ఉద్యోగం రాగానే తెర్చటానికి ప్రయత్నించండి” అన్నాడు.
సారధి నిరాశగా నవ్వేడు. “ఉద్యోగమా? నాకా? నాకు జీవితమ్మీద ఆశలు కల్పిస్తున్నారా?”
శేఖర్ రెట్టిస్తున్నట్లన్నాడు..”ఏం మీకు అర్హత లేదా.. మీరంతా పనికిమాలినవాళ్లా?”
“అనే అనేకసార్లు నిరూపించబడింది”
“మీ అర్హతేమిటో మీకు వారం రోజుల్లో తెలియబరుస్తాను. అంతవరకూ ఓపికపట్టి నా మాట వినండి” శేఖర్ బలవంతంగా నోట్ల కట్టని సారధి చేతిలో పెట్టేడు.
శేఖర్ పట్టుదలవల్ల అయితేనేమి, అతనికున్న డబ్బు, పలుకుబడి వల్లనయితేనేం, సారధికి ఒక బేంకులో వారం తిరక్కుండానే ఉద్యోగం వచ్చింది. ఆ ఉద్యోగానికి కట్టవలసిన సెక్యూరిటీ డిపాజిట్టు కూడా శేఖరే కట్టేడు.
సారధిని వెంటబెట్టుకెళ్ళి అర్జంటుగా బట్టలు కూడా కుట్టించేడు  శేఖర్.
నిజానికి సారధికన్నా సారధికి ఉద్యోగం రావటం శేఖర్‌కి ఎక్కువ ఆనందంగా ఉంది. అతను దరిదాపు స్నేహాలని, విలాసాల్ని, సరదాల్ని వదులుకొని సారధి పర్యవేక్షణలో పడ్డాడు.
శేఖర్ స్నేహితులకి ఇది చాలా ఈర్ష్యనీ, బాధనీ కల్గించింది.
“ఈ దరిద్రాన్ని తెచ్చిపెట్టుకున్నాడేం ఖర్మ!”అనుకున్నారు.
శేఖర్‌కి  యివేం పట్టలేదు. సారధి జీవితాన్ని తీర్చిదిద్దటమే అతనికి జీవితాశయమైంది.
సారధికి యిది నమ్మశక్యంగా లేదు. తనేమిటి,, తన పరిస్థితులేమిటి? ఇతనెవరు. తనపట్ల ఎందుకింత శ్రద్ధ. డబ్బున్నవాళ్లకు కళ్లుమూసుకుకుపోయి వుంటాయని, గర్వానికి ప్రతీకలని, దరిద్రాన్ని వాళ్ల దగ్గరకు రానివ్వరని అతని నమ్మకం.
కాని యితడు ఎంత విచిత్రమైన మనిషి. యిన్నాళ్లకు, యిన్నేళ్ళకు దేవుడు తనకు మొదటిసారిగా ప్రసాదించిన వరం యితని స్నేహం, ఆదరణ, ఆత్మీయత.
సారధి ఆలోచనతో తబ్బిబ్బవుతున్నాడు.
“పదండి. టైమవుతోంది. మిమ్మల్ని బ్యాంక్ దగ్గర వదిలేస్తాను. మొదటిసారి కదా…!” శేఖర్ భుజమ్మీద చేయి వేసి ఆప్యాయంగా నొక్కేడు సారధిని.
సారధి అకస్మాత్తుగా అనుకోని విధంగా శేఖర్ పాదాలకు నమస్కరించేడు.
ఆ ఆకస్మిక చర్యకు శేఖర్ నిరుత్తరుడయి చూసేడు. “ఏమిటిది? ఏం చేస్తున్నారు?” శేఖర్ పాదాల్ని ఎడంగా లాక్కున్నాడు. సారధి కళ్ళు తుడుచుకున్నాడు. “నా కృతజ్ఞత మరోలా తెలియజేసుకునే అవకాశం లేక” అన్నాడు.
“మన మధ్య కృతజ్ఞతలెందుకు? ఈ రోజునుండి నువ్వెవరో తెలుసా? నా ఆత్మీయుడివి. నేను నీకోసం ఎందుకు కష్టపడుతున్నానో తెలుసా? రేపెప్పుడయినా నాకు కూడా యిలాంటి కష్టం వస్తే నువ్వు నన్ను కంటికి రెప్పలా ఆదుకుంటావని. చూసేవా నేనెంత స్వార్ధపరుణ్ణో?” అన్నాడు శేఖర్ చమత్కారంగా నవ్వుతూ.
“మీకు కష్టమా? నేను ఆదుకోవటమా? జోక్ చేస్తున్నారా సార్!” సారధి ఆశ్చర్యంగా అడిగేడు.
“కష్టాలు నాకు రాకూదదని రూలేమన్నా వుందా? అదంతా ఇప్పుడెందుకు గాని, ఈ రోజునుంచి మన మధ్య మన్ననలకు గుడ్‌బై. సార్, గీర్ అని పిలిస్తే నేను ఒప్పుకోను. నా పేరు శేఖర్. డూ యూ నో?” శేఖర్ గమ్మత్తుగా కళ్లెగరేసి అంటుంటే సారధి నవ్వకుండా వుండలేకపోయాడు.
*****
చాలా తక్కువ కాలంలోనె వారిద్దరూ గాఢస్నేహితులయిపోయేరు.
సారధి శేఖర్ ప్రోద్బలంతో నైట్ కాలేజీలో జాయినయి ఎం.కాం. చేస్తున్నాడు. బాంక్ పరీక్షలకి ప్రిపేరవుతున్నాడు.
అకస్మాత్తుగా చేతినిండా డబ్బు పడేసరికి విలాసాలకి మరగకుండా సాధ్యమైనంత ఎక్కువగా డబ్బు యింటికి పంపిస్తున్నాడు.
ఇంటిమీద తన చదువుకోసం చేసిన అప్పు చాలావరకు తీర్చేసేడు. ఇక చెల్లెళ్ళకి పెళ్ళి చేయాలి. అందుకుగాను డబ్బు కొంత బాంక్‌లో దాస్తున్నాడు.
సారధికి ఇంటికి వెళ్ళినప్పుడు చెల్లెళ్ల ముఖాలలో కాంతి చూసి ఆశ్చర్యం వేస్తుంది.
ఎండి, వాడి, పాత గుడ్డలు కట్టుకున్న వాళ్లు యిదివరకెంత అందవిహీనంగా కనిపించేవారు.
ఇప్పుడో…
చక్కటి తిండి, అందమైన బట్టలమధ్య అందగత్తెల్లా మెరిసిపోతున్నారు.
డబ్బుకెంత బలముంది?
డబ్బు వుంటేనే మనిషి బతుక్కి ఓ విలువ.
అందుకే కాబోలు లక్ష్మీకళ అన్నారు.
కొడుక్కి వుద్యోగం రాగానే  సారధి తల్లి సావిత్రమ్మ కూడా మంచం దిగి తిరుగుతోంది.
సారధి చెల్లెళ్లకి పెళ్లి సంబంధాలు కూడా వస్తున్నాయి. ఒకప్పుడు వద్దు పొమ్మన్నవాళ్లే కబుర్లు చేస్తున్నారు. అంతా డబ్బు మహిమ! అనుకొన్నాడు సారధి.
ఈ మధ్య కాలంలో సారధి శేఖర్ అలవాట్లని, పద్దతుల్ని, అతని స్తితిగతుల్ని కూడా గ్రహించగలిగేడు.
అపురూపాన పెరగటం వలన శేఖర్‌కి కాస్త బద్ధకం పాలు హెచ్చనే చెప్పాలి. ప్రొద్దుట తొమ్మిదిగంటలకి గానీ అతను నిద్ర లేవడు. బెడ్ కాఫీ అంటే అతనికి ప్రాణం. ఆ తర్వాత మంచం మీదే పేపర్ చూసి, ఆఫీసు టైం అవుతుందనగా హడావిడిగా బాత్రూంలోకి పరిగెత్తి ఓ చేత్తో పళ్ళు తోమి, మరో చేత్తో వళ్ళు తోమి, స్నానం అయిందనిపించి, అతడి తువ్వాలు, లుంగీ మంచం మీదే విసిరికొట్టి, డ్రెస్ చేసుకుని బైక్ మీద హోటల్ పరిగెత్తి భోజనం అయిందనిపించి ఆఫీసుకు పరిగెత్తుతాడు.
గదినిండా సిగరెట్ యాష్. చిందరవందరగా పేపర్లూ, అడ్డదిడ్డంగా బట్టలూ, సారధికి ఏవగింపుగా వుండేది.
కాని శేఖర్‌కి చెప్పగల  స్థితి కాదు అతనిది.
అందుకే ఓపిగ్గా అన్నీ సర్దేవాడు.
శేఖర్ యిదంతా గమనించేవాడు కాదు. అతని ధోరణి అతనిదే. సారధి వల్ల అతనికి కాస్త యిబ్బందులు వచ్చిపడ్డాయి.
అతను బేడ్ కాఫీ తీసుకొని ఏడుగంటలకల్లా నిద్రలేపుతాడు. ఇలా కొంపలంటుకున్నట్లు లేవటం శేఖర్‌కి సుతరామూ యిష్టం లేదు. అయితే సారధి యిదేం పట్టించుకునేవాడు కాదు.
ఆదివారం ఓపిగ్గా వంట చేసి పెట్టేవాడు. హోటల్ భోజనానికి విసుగెత్తిన శేఖర్, సారధి వంట  మెచ్చుకుని తృప్తిగా తినేవాడు. తనకు ఎంతో  మేలు చేస్తున్న స్నేహితునికి ఆ మాత్రం మెప్పించగల్గినందుకు సారధికి మహదానందంగా వుండేది.
శేఖర్‌కి సారధి ఓర్పు చూసి ఆశ్చర్యం వేసేది.
ఓ పక్క ఉద్యోగం చేస్తూ చదువుకుంటూ, యింటిని జాగ్రత్తగా తీర్చిదిద్దే అతని నేర్పు, చాలా గొప్పగా కన్పించేది.
“లేమి మనిషికెన్ని జాగ్రత్తలు నేర్పుతుందో” అనుకునేవాడు. అదివరకెలా గడిచిందోగాని, యిప్పుడు సారధి లేకపోతే తనేం చేయలేడు అన్పిస్తుంది శేఖర్‌కి.
సారధిలో అదివరకు గూడుకట్టూకున్న నిరాశ, నిస్పృహ, రెక్కలు విప్పి కన్పించనంత దూరం పారిపోయేయి..
 
ఇంకా వుంది..
 
రచన: గిరిజ పీసపాటి
 
 
“నేను ఈ రోజు రాత్రి ఈ గుడిలో నిద్ర చేయాలని వచ్చాను. రేపటికి ముప్పై రోజులు ఆయన నాకు దూరమై. త్వరలోనే నాగని చూడడానికి వెళ్ళాలి. ఎక్కడా నిద్ర చెయ్యకుండా వియ్యాలవారింటికి ఎలా వెళ్తాను? అందుకే మీరు దయతలచి ఈ ఒక్క రాత్రి నన్ను గుడిలో ఉండనిస్తే రేపు ఉదయం వెళ్ళిపోతాను. కాదనకండి బాబూ!” అని వేడుకుంది అమ్మమ్మ.
అమ్మమ్మ మాటలకు చెమ్మగిల్లిన కళ్ళను తుడుచుకుంటూ “మనుషులు ఆదరించకపోవడంతో భగవంతుని సన్నిధిలో నిద్ర చేయడానికి వచ్చావా తల్లీ! కానీ, గుడి బయట తాళం వెయ్యకపోతే…” అంటూ సందిగ్ధంగా ఆపేసారు ఆయన.
“మీరు బయట తాళం వేసుకుని వెళ్ళండి స్వామీ! నన్ను మాత్రం ఈ రాత్రికి లోపల ఉండనిస్తే చాలు” అన్న అమ్మమ్మ మాటలకు అడ్డొస్తూ…
“రాత్రంతా ఒక్కదానినే ఉండగలవా అమ్మా!” అని అడిగారు.
“ఉండగలను స్వామీ! ఏ దిక్కూ లేని నాకు దేవుడే దిక్కు. ఆయన సన్నిధిలో ఉంటాను. ఇంకెందుకు భయం! మీరు నిశ్చింతగా బయట తాళం వేసుకుని వెళ్ళొచ్చు. నా గురించి దిగులు పడకండి” అంది.
ఆయన బాధపడుతూ అమ్మమ్మను లోపల ఉంచి, సింహద్వారానికి తాళం వేసుకుని వెళ్ళిపోయాక, తను తెచ్చుకున్న రెండు అరటిపళ్ళు తిని, నూతిలోని నీరు తాగి, బట్టల మూటలోంచి ఒక పంచె తీసి గుడి మండపంలో గచ్చు నేల మీద పరచుకుని పడుకుంది అమ్మమ్మ.
నడుమైతే వాల్చింది కానీ, నిద్ర పట్టక భవిష్యత్తు గురించి, నాగ గురించి ఆలోచిస్తూ రాత్రంతా గడిపేసింది. తొలికోడి కుయ్యగానే నూతి దగ్గరే  దంతావధానం కానిచ్చి, స్నానం చేసి, తడి పంచెను చెట్ల కొమ్మలకు ముడివేసి ఆరేసుకుని, జపం చేసుకోసాగింది.
ఉదయం ఏడు గంటలకు పూజారి గారు వచ్చాక, దేవుడిని కడగడానికి నీళ్ళు తోడి అందించి, గర్భగుడిలోని నేలంతా ఊడ్చి, కడిగి, ముగ్గులు పెట్టి, స్వామి సన్నిధిలో కాసేపు గడిపాక పూజారిగారికి నమస్కరించి కృతజ్ఞతలు తెలియజేసుకుని ఇంటి ముఖం పట్టింది.
గుమ్మంలోనే అమ్మమ్మ రాక కోసం ఎదురుచూస్తున్న వరలక్ష్మమ్మ గారు “వచ్చావా అమ్మా! నీ కోసమే ఎదురు చూస్తున్నాను. కాఫీ ఇస్తాను. ఈలోగా కాళ్ళూ చేతులూ కడుక్కో” అంటూ పలకరిస్తే, తల పంకిస్తూ, తడిపొడిగా ఉన్న బట్టలను దండెం మీద ఆరేసి, నీళ్ళ తొట్టె దగ్గర కాళ్ళూ చేతులు కడుక్కుని, తన గదిలోకి వెళ్ళిపోయింది.
వరలక్ష్మమ్మ గారు అమ్మమ్మకి కాఫీ ఇచ్చి “ఇవాళ ఎలాగూ మంచిరోజు. ఒకమారు ఇంట్లో కాలుపెడుదువు గాని రామ్మా!” అనగానే మారు మాట్లాడకుండా ఆవిడ వెంట వాళ్ళింటిలో అడుగు పెట్టింది. “మధ్యాహ్నం నీ భోజనం ఇక్కడే” అని ఆవిడ చెప్పడంతో సరేనంది.
అమ్మమ్మ గుడిలో నిద్ర చేసి వచ్చిన విషయం క్షణాల మీద అందరికీ తెలిసి, ఇరుగు పొరుగు అందరూ ఒకరి తరువాత ఒకరు తమ ఇంటికి తీసుకెళ్ళారు. ఎవరింట్లోనూ పది నిముషాల కన్నా ఉండలేదు అమ్మమ్మ. తిరిగి వరలక్ష్మమ్మ గారి ఇంటికి వచ్చేసింది. సాయంత్రం తిరిగి తన గదికి చేరుకుంది.
తాతయ్య చనిపోయే ముందే హైదరాబాదులో ఉంటున్న తన మేనల్లుడి ఇంటికి వెళ్ళిన డా. రాజేశ్వరమ్మ గారు కూడా ముందు రోజు రాత్రే తెనాలి తిరిగి రావడంతో, జరిగిన విషయం తెలిసి అదేరోజు అమ్మమ్మను చూడడానికి వచ్చారు.
నాగ కడుపులో పడినప్పటి నుండి, నాగ పుట్టాక కూడా నెలరోజుల వరకూ అమ్మమ్మకు మందులు ఇస్తూ, తీసుకోవాల్సిన జాగ్రత్తలు, తినాల్సిన ఆహారం ఇలా ఎన్నో విషయాలలో సూచనలు, సలహాలు ఇచ్చారు. ఆ పది నెలల కాలంలో ఇద్దరూ మంచి స్నేహితురాళ్ళయారు.
అందుకే తన స్నేహితురాలు భర్తను పోగొట్టుకున్నదని తెలియగానే వెంటనే అమ్మమ్మను చూడడానికి వచ్చారు ఆవిడ. మాటల సందర్భంలో ‘తనకు పొట్టపోసుకోవడానికి ఏదైనా పని చూడమని’ చెప్పింది అమ్మమ్మ.
“ఏనాడూ భర్త లేకుండా బయటకు రాని మీరు ఏం పని చేస్తారు రాజ్యలక్ష్మీ!” అంటూ ఆవేదనగా అడిగి‌న రాజేశ్వరమ్మ గారితో “నేను పుట్టిన, మెట్టిన వంశాలకు తలవొంపులు రానివ్వని పని ఏదైనా చేస్తాను. పాచి పనైనా పరవాలేదు” అన్న అమ్మమ్మతో “సరే! నేను తప్పకుండా ఏదో ఒకటి ఏర్పాటు చేస్తాను” అని మాటిచ్చారు రాజేశ్వరమ్మ గారు.
మూడు రోజుల్లోనే మళ్ళీ వచ్చిన రాజేశ్వరమ్మ గారు “రాజ్యలక్ష్మి గారూ! మీరు ఏమీ అనుకోకపోతే… మీ గౌరవానికి తగ్గ పని కాదు కానీ, ప్రస్తుతం మీ ఇబ్బంది గట్టెక్కాలంటే… నాకు తెలిసిన వాళ్లకు రెండు పూటలా వంట చేసి పెట్టడానికి బ్రాహ్మణ స్త్రీ కోసం చూస్తున్నారు. మీరు చాలా రుచిగా వండుతారు కనుక, మీకు అభ్యంతరం లేకపోతే… మీ గురించి వారికి చెప్తాను” అన్నారు.
అమ్మమ్మ నిముషం కూడా ఆలోచించకుండా అంగీకరించింది. “సరే అయితే. రేపు ఉదయం ఏడు గంటలకు మా ఇంటికి వచ్చేయండి. వాళ్ళ ఇంటికి మిమ్మల్ని తీసుకెళ్తాను” అని చెప్పి వెళ్ళిపోయారు రాజేశ్వరమ్మ గారు.
మర్నాడు ఉదయం స్నానం, జపం పూర్తి చేసుకుని పావుతక్కువ ఏడింటికల్లా రాజేశ్వరమ్మ గారి ఇంటికి వెళ్ళింది అమ్మమ్మ. ఆవిడ అమ్మమ్మను ఒక వృధ్ధ దంపతుల ఇంటికి తీసుకెళ్లి పరిచయం చేసి, అమ్మమ్మ పరిస్థితి వివరించారు.
వారి పిల్లలు ఉద్యోగ రీత్యా వేరే రాష్ట్రాలలో ఉండడంతో వీరిద్దరే తెనాలిలో ఉంటున్నారు. ఆవిడ అనారోగ్యం కారణంగా వండుకోలేక వంట మనిషి కోసం వెతుకుతున్నారుట. అమ్మమ్మ వాళ్లకు బాగా నచ్చడం, రాజేశ్వరమ్మ గారి పట్ల వారికున్న నమ్మకం కారణంగా వాళ్ళు వెంటనే అంగీకరించారు.
ఆరోజే పనిలో చేరిపోయింది అమ్మమ్మ. వారం రోజులలోనే తన చేతి వంటతో, మంచి మనసుతో వారి అభిమానాన్ని చూరగొంది. ప్రతిరోజూ ఉదయం, సాయంత్రం రెండు పూటలా వెళ్ళి వాళ్ళకు వండి పెట్టి, ఇంటికి వచ్చాక మళ్ళీ మడి కట్టుకుని తనకు వండుకునేది.
”ఎలాగూ ఉండేది మేమిద్దరమే కదా! నువ్వు కూడా పిడికెడు మెతుకులు ఇక్కడే తినెయ్యొచ్చు కదా!” అన్నా వద్దని సున్నితంగా తిరస్కరించేది. ‘తను పనిలో చేరినప్పుడు జీతం మాత్రమే మాట్లాడుకుంది.  తనకు భోజనం పెట్టడం అనేది అప్పుడు మాట్లాడుకోలేదు. కనుక ఇప్పుడు అయాచితంగా వచ్చింది కదా అని తినలేదు’ అనుకుంది అమ్మమ్మ. ఇది ఆవిడ వ్యక్తిత్వానికి ఒక ఉదాహరణ మాత్రమే.
మేరు పర్వతమంత వ్యక్తిత్వం ఆవిడ సొంతం. తరువాతి కాలంలో ఆవిడ వ్యక్తిత్వాన్ని ప్రతిబింబించే ఎన్నో సంఘటనలు మన కళ్ళముందుకు రాబోతున్నాయి.
ఇటువంటి పరిస్థితుల్లో ఒకరోజు పీసపాటి తాతయ్య దగ్గర నుండి వచ్చింది. ఉత్తరం చదివిన అమ్మమ్మ నిశ్చేష్టురాలైపోయింది.
****** సశేషం ******
 
 
పేరు..రాజ్ రెడ్డి.
నివాస స్థలం బెంగళూరు.

ప్రవృత్తి పరంగా కవిత్వాన్ని రాయడాన్ని ఎక్కువ ఇష్టపడతారు. సాహిత్యాన్ని ఔపాసన పడుతుంటారు. కొత్త ప్రదేశాలు చూడటం,అవసరమైనప్పుడల్లా మానవత్వంగా ప్రతిస్పందిస్తూంటారు.
ఆశకీ శ్వాసకీ మధ్య సంబంధం తెలియాలంటే ఈయన కవిత్వం చదవాల్సిందే. మనసులు మాట్లాడుకునే ఊసులన్నీ కాగితాన్ని కౌగిలిస్తే వారు రాసినట్టే. “కన్మణీ” అంటూ కమ్మని గారాన్ని ఒలికిస్తూ చదువరులను ఇట్టే కట్టిపడేస్తారు. వసంతమంతా సన్నజాజులై పూసే అమృతహేల, మోహనరాగ పరిమళం మనసుని మీటే వేళ, కొమ్మారెమ్మా ఊహలు గుసగుసలాడినట్టే ఉంటుందీయన “పదసుతారం”..
తొలివలపు తరంగాలు సందోహాలై ఆల్లుకుంటూ, గలగల పారుతున్న గోదావరి ఆత్మగతమైన ఆనందం, పదచిత్రాలుగా కళ్ళముందుకొచ్చిన వారి కావ్యసిరి “కన్మణి”. అందానికి కదలికలుంటే ఆ సౌకుమార్యమూ, పవిత్రతా, పాత్రతా, మమకారమూ, మాధుర్యమూ, పరిపక్వమూ, ఔన్నత్యమూ, అమృతత్వమూ అన్నీ కలగలిసిన అద్భుతమైన యువతి కన్మణి కదా అనిపిస్తుంది. ఎంతగానో ఆమెని ఆరాధించి పరిపూర్ణత్వం సాధించినట్లు వీరి కవిత్వం చదువుతూండగానే అర్ధమవుతుంది.
ప్రేమకవిత్వమే కాక సమకాలీన సమస్యలపై అంతే తీవ్రంగా స్పందించడం తెలుస్తుంది. జీవన ఇతిహాసాలు, సంస్కృతికి శకలాలు వంటి నమూనా దృశ్యాలు, సార్వజనీనమైన నీతిబోధలు, సామాన్య ప్రజల కష్టాలు, నిరాడంబర ఆదర్శాలు ప్రతీదీ అనుభవించినంత హృద్యంగా అనిపిస్తాయంటే అతిశయోక్తి లేదు.
“నీ చిరునగవుల చిత్ర స్పందన
మూసి ఉన్న కళ్ళలో పూసిందంటే..
దృశ్యం.. రాగమవుతున్నట్లుంటుంది.!
ఈ మేలుకొలుపులో, ఏటవాలు చూపుల తొలి కిరణం
వచ్చీ రాగానే.. వనంలో ఏం వెదుకుతుందో మరి..
నా దాహపు కళ్ళకు మాత్రం
నీ తలపుల చెలమలో.. మోహం తీరినట్లుంటుంది.! ” ఇలా రాగరంజితమయ్యే చక్కని ఊహలు నిద్ర లేపాయంటే ఆరోజెంత తీయగా గడుస్తుందోననిపిస్తుంది కదూ.
“బృందగానంలో ఆలాపనొకటి.. అంతరాత్మను మీటిందని
అదేదో దేవరాగమనుకుని
హృదయాన్ని అరాలు తీస్తే తెలిసింది
నీ పెదవులంటిన నా పేరు..
పులకింతల పాలైన చినుకnలా
క్షణానికో మురిపాన్ని తడుపుతుంటే.. అనిపించింది..
సౌందర్యలహరి నీలోంచి నాలోకి ప్రవహించిందని..!” అంతులేని ఆనందం స్వరజతులై మదిని ఊపితే ఆ భావనెంత హృద్యమో ..
“మనోలోకానికి తెరలు కట్టి నేను లోపలా బయటా ఉంటూ కాలంతో దాగుడుమూతలాడతానని నా కవిత్వాల్లో స్పష్టంగా తెలియాలంటే..అందరూ నీ గురించి నేను రాసిన మాటలు చదివి ఎవరికి వారే మనసులో ఓ ప్రేమలోకాన్ని సందర్శించుకోవాలని అనుకుంటే చాలు.. ఎంతో మధురమైన మాటలు అవంతటవే పుట్టుకొస్తున్నాయి.! ” నిజమే కదూ..ఇంత ఆత్మీయతను చవిచూసి పాఠకులకు పారవశ్యాన్నిలా పంచుతుంటే, ప్రేమించబడాలనే కోరిక జనించకుండా ఉంటుందా..?!
కన్మణి అనేది కంటిపాపై తనలో ఒక భాగమైనట్టు అతని నిత్యపోషణ చేయడంలో నూరుపాళ్ళు సఫలీకృతమయ్యింది. ఊహాతీతమైన చిత్త సంచలనాన్ని ఆమె ఉనికిగా మనకి పరిచయించి హృదయబంధానికున్న విలువను ఆసాంతం అనుభూతించేలా చేసారు.
అక్షరసత్యాలన్నీ ముత్యాలసరాలుగా పేర్చడమే ఈయనకి మక్కువేమోనన్నట్టు కొన్ని చదువుతుంటే మౌనభాష్యానికి అర్ధం చేకూర్చేందుకే రాసారనిపిస్తుంది. తనతో తను పంచుకున్న ఆవేదనకి అక్షరరూపమిచ్చి ఓదార్చుకునే ప్రయత్నం చేస్తుంటారనిపిస్తుంది.
“చాటు కోసం రెప్పల వెనుక చేరి
రాత్రంతా మాటు వేసిన స్వప్న సంచలనాలు,
నీ ఆలింగనాలను చూపులకు జత చేసి పంపాయేమో..
ఈ ఉదయం విరహంలో పడిపోతున్నట్లుంటుంది.! ” ఇంతటి మోహవిషాదాన్ని వర్ణించగలవారెవ్వరు
“లోకం
దుఃఖాన్ని హెచ్చించి
సంతోషాన్ని భాగించే పథకాలను వెదుకుతోంది .,” అంటూ ఒక్కోసారి లోకం తీరుకి తల్లడిల్లుతారు.
“సొంతూరు, ఎన్ని కోసుల దూరమైతేనేం..
ధరిత్రి పరచిన దారులు తెరిచే ఉన్నాయ్
నడిపించే సంకల్పాలు, మాలో బ్రతికే ఉన్నాయ్.!
ఎవడో ఏదో బండి, పంపకపోతేనేం..
అరి కాళ్లలో మాకందరికీ చక్రాలున్నాయ్
మజిలీ మజిలీకి, మాకిన్ని ఆపన్న హస్తాలున్నాయ్.!” అంటూ ఇటీవల పాదచారులుగా పయనిస్తున్న ఎందరి ఆక్రోశాన్నో తన కలంలో గర్జించారు.
ఒక్కోసారి గతజీవితపు పుటల్ని తిరగేస్తూ కలత చెందుతారనిపిస్తుంది. చాలాసార్లు మౌనానికి ఉనికిగా తన ఆనవాళ్ళను విడిచి మరీ మాయమవుతారు.
మనసు ముట్టుకు రాయించిన కవిత్వం కనుకనే అందులో అనుభూతి..జీవదాహాన్ని తీర్చేసినట్టనిపిస్తుంది.
చెప్పేదేముంది..
ప్రతి కవితలోనూ వైవిధ్యం..జీవితంతో మమేకమైన సృజనానుభవం..
ఇదంతా ఒక ఎత్తైతే..ఇన్ని భావాలను అపురూపంగా ఆలింగనం చేసుకొనేందుకు నిస్స్వార్ధమైన నేస్తాలు..మాటలకందని ఉత్సాహాన్ని ప్రోత్సాహంగా గుప్పించి కేరింతలు కొట్టే చందన హృదయాలు. ఎన్నో మనోభావాల వెల్లువలు ఇష్టంగా ముంచెత్తినప్పుడు మునకేయాలని కోరుకోని సమ్మోహనులెవ్వరు..?!
ఒక్కో కవనాన్ని విప్పార్చి చూసేకొద్దీ నిండే హృదయపు బరువు తూచుకొనేందుకు అదో సంక్లిష్టం..ఇప్పటికిదో సశేషం.. మరిన్ని చక్కని భావాల సందడితో త్వరలో పుస్తకరూపంలో విచ్చేయగలరని ఆశిస్తూ..మనఃపూర్వక అభినందనలు..💐
రచన: శారదాప్రసాద్

జాబాలి ముని దశరధ మహారాజు రాజ పురోహితులలో ఒకడు .  ఆయన మంత్రి వర్గ సభ్యులలో కూడా ఒకడు.  శ్రీరామచంద్రుడు అరణ్యవాసము నుండి తిరిగి ఎలాగైనా అయోధ్యకు తీసుకుని వచ్చి పట్టాభిషిక్తుని చేయాలని తలంపుతో భరతునితో కూడా వెళ్ళిన పరివారములో జాబాలి ఒకడు. జాబాలి ప్రసక్తి  వాల్మీకి రామాయణం అయోధ్య కాండలో ఉంది .  జాబాల అనే ఒక విప్ర స్త్రీకి కన్యత్వ దశలోనే దేవతా వరప్రసాదమున పుట్టిన వాడే ఈ జాబాలి. జాబాలికి యుక్త వయసు రాగానే అతనిని తల్లి హరిద్రుమతుడు అనే గురువు దగ్గర విద్య నేర్చుకునేందుకు అప్పగిస్తుంది.  కొంతకాలానికి గురువు జాబాలికి ఉపనయనము చేసే సంకల్పముతో అతని కుల గోత్రములు అడుగగా,  అవి తనకు తెలియవనుట వలన,  మీ తల్లిని అడిగి తెలుసుకుని రావలసినదని పంపుతాడు.  ఆ సందర్భములో ఇంటి దగ్గర తన తల్లిని అడుగగా,  తనకు భర్త లేని విషయము తెలుపుతూ,  మన గోత్రం ఏమిటో నాకు తెలియదు.  నా యౌవనంలో దాసిగా అనేక చోట్ల తిరిగి పనిచేసాను.  అనేక మందికి సేవలు చేసి,  నిన్ను  కన్నాను.  కానీ నీ తండ్రి ఎవరో నాకు తెలియదు.  ఒక్కటి మాత్రం సత్యం.  నా పేరు జాబాల.  ఇంక నుండి తన (నీ) పేరు సత్యకాముడు అను జాబాలి అని చెప్పమని కుమారునితో చెప్పి గురువు దగ్గరకు తిరిగి పంపుతుంది.
గురువు తన దివ్య దృష్టితో అతని జన్మకథను తెలుసుకొని గాయత్రీ మంత్ర ఉపదేశము చేస్తాడు.  తదుపరి కాలములో ఆయన “సత్యకామ జాబాలి” అని కూడా ప్రసిద్ధి  చెందుతాడు. బ్రహ్మ విద్యను అభ్యసించు అర్హత సంపాదించే వరకు గురువు జాబాలిని తన గోవులను మేపుతూ ఉండమని ఆదేశిస్తాడు.  గురుభక్తితో సత్య సంధుడై జాబాలి గురు గోవులను తోలుకొని వనమునకు వెళ్ళేవాడు.  ఇతని గురుభక్తికి,  గోపూజపరతకు దేవతలు మెచ్చుకొని ఉపకారము చేయాలని సంకల్పిస్తారు.  ఒకనాడు వాయుదేవుడు ఒక వృషభములోనికి ప్రవేశించి,  “నీవు సత్యనిష్టతో మమ్ములందరిని కాపాడుట వలన వేల మందిమి అయితిమి.  గురు గృహమునకు మమ్మల్ని తోలుకొని వెళ్ళితే, మేము నీకు చేతనయినంత సహాయము చేస్తాము” అని అనుట వలన జాబాలి గోవులతో గురు గృహమునకు బయలు దేరాడు.  మార్గమధ్య దారిలో వృషభ రూపములో ఉన్న వాయుదేవుడు జాబాలికి బ్రహ్మ జ్ఞానమునకు సంబంధించిన ఒక దివ్యమైన మంత్రపాదము చెప్పగా,  అదేవిధముగా ఇంకొక వృషభ రూపములో ఉన్న అగ్నిదేవుడు నేర్పించగా,  మరొక వృషభములోనికి ప్రవేశించి సూర్యదేవుడు,  చివరగా ” మద్గియ”  అను పక్షి కూడా మంత్రపాదములు బోధించగా బ్రహ్మజ్ఞాన సంపన్నుడయ్యాడు జాబాలి.
గురువైన హరిద్రుమతుడు దివ్య తేజస్సుతో బ్రహ్మజ్ఞానము పొందిన జాబాలిని చూసి,  నీవు ఇంక ఒక స్వంత ఆశ్రమము నిర్మించుకొని దివ్య జీవితము గడుపు మనగా,  జాబాలి నిరాకరిస్తాడు.  గురుముఖముగా బ్రహ్మజ్ఞానము పొందినదే శాశ్వతమని తలంచి,  ఆ సంగతి గురువుకు తెలియజేయగా,  గురుభక్తితో ఉన్న అతనికి బ్రహ్మజ్ఞానమును గురువు తన ఆశ్రమము నందే ఉపదేశించి పంపాడు. జాబాలి మహర్షి తిరుమల అనే పవిత్ర ప్రదేశంలో నివసించి,  తపస్సు సాధన చేశాడు. ప్రస్తుతం తిరుపతి సమీపంలోని ప్రదేశానికి ” జాబాలి తీర్థం ”  అని పిలుస్తారు.  జాబాలి తీర్థము శ్రీవేంకటేశ్వర స్వామి ఆలయమునకు,  వాయవ్యభాగమున  ఉన్నది.  అనేక మంది ప్రజలు  తమ తీవ్రమైన గ్రహా దోషాలను పరిష్కరించ బడతాయని హనుమంతుడు,  వినాయకుడు విగ్రహాలను కూడా పూజించడంతో పాటుగా ఈ జాబాలి తీర్థం కూడా సందర్శించుకుంటారు.
 చిత్రకూట పర్వత ప్రాంతమున జాబాలి ఒక ఆశ్రమము నిర్మించుకొని సుబ్రహ్మణ్యస్వామిని ఆరాధించి పరతత్వ రహస్యాలను ఎన్నింటినో గ్రహించాడు. పరమ పవిత్ర జ్ఞానమునకు అర్హుడు అయిన పిప్పలాద  మహర్షికి,  జాబాలి మహర్షి సర్వము బోధించిన బ్రహ్మజ్ఞానమే “జాబాల్యుపనిషత్తు”. “జాబాల ఉపనిషత్తు”  అనేది జాబాలి మహర్షి  బోధనము. జాబాలి గోత్రం క్లుప్తంగా దక్షిణ భారతదేశంలో బ్రాహ్మణులు ఉపయోగిస్తారు. తండ్రి మాటను పక్కన పెట్టి రాజ్యాధికారాన్ని తీసుకోవచ్చని జాబాలి రామునికి చెబుతాడు. ఇక్కడ జాబాలి నోట పలికించినదంతా  కూడా చార్వాకుల(వైదికాచారాలను ఖండించినవారు) ధోరణి సుస్పష్టంగా కనిపిస్తుంది.  అప్పటికి వైదికాచారాలను,  కర్మకాండనూ,  యజ్ఙక్రతు విధానాలను నిరసించే ధోరణి బలపడుతోంది.  అందుకే కర్మకాండను బలంగా ప్రచారం చేసే రామాయణం అవసరమైంది.  చార్వాక మతాన్ని జాబాలి నోట చెప్పించి దాన్ని ఖండించటం రామాయణ లక్ష్యాలలో ఒకటి. “ప్రత్యక్ష్యంగా ఉన్నదే వాస్తవం.  పరోక్ష ఫలాల కోసం ప్రత్యక్ష ఫలాన్ని వదలి పెట్టకు.  తండ్రి బీజమూ, తల్లి శుక్లమూ,  రక్తమూ జీవి పుట్టుకకు కారణాలు- అవి కేవలం నిమిత్త మాత్రాలు.  ప్రత్యక్ష లోకాన్ని విడిచి పరోక్ష లోకాన్ని గురించి చింతించటం అవివేకం.  క్రతు కర్మలన్నీ దానాలు చేయించటానికి కల్పించినవే.  ఇవన్నీ కల్పితమైన ఆచారాలు . . .  పరలోకం అనేది లేదనుకో.  కనిపించని దానిని వదిలిపెట్టు,  కనిపించేదే సత్యం. అందరినీ అందరూ ఈ భూమ్మీద నుంచి వదలిపోతారు. నీవు యవ్వనంలో ఉన్నావు. భోగభాగ్యాలు అనుభవించవలసిన తరుణమిది. మరణానంతరం జీవరాసులన్నీ పంచభూతాల్లో కలసిపోతాయి . మరణానంతరం ఏమీలేదు.  దేహం ఉండగానే సుఖించాలి.  బుద్ధిహీనులే ఈ భూమిలో ప్రత్యక్షమైనదాన్ని వదలుకొని,  పరోక్షమైనదాన్ని నమ్ముకుంటారు.  ఓ రామచంద్రా! ఆత్మ లేదు.  మోక్షం లేదు.  స్వర్గం లేదు.  కర్మ లేదు.  కర్మఫలం అనుభవించే వారు లేరు.  పాప పుణ్యాలు లేవు .  భగవంతుడు లేడు.  కష్టాలను,  దుఃఖాన్ని ప్రజ్ఙచేత తగ్గించుకొని,  దేహాన్ని పటిష్టం చేసుకోవడమే బుద్ధిమంతుని లక్షణం.  ఎందుకంటావా ఈ దేహం పతనమైపోతే మళ్ళీ తిరిగి రాదు …”ఇలా సుదీర్ఘంగా జాబాలి రాముడితో చెబుతాడు.
దానికి రాముడు ఖండన కూడా అంతకంటే సుదీర్ఘంగా ఉంటుంది. భగవంతుని సృష్టిలో ఏదీ అనవసరంగా సృజించపడి ఉండదు. ప్రతిదానికీ ఏదో ప్రయోజనం ఉండే ఉంటుంది. అది నాస్తికవాదమైనా,  ఆస్తికవాదమైనా! వనవాసానికి శ్రీరాముడు వెళ్ళినతరువాత , భరతుడు రావటం.  తన తల్లిచేసినదానికి బాధపడటం,  తరువాత రామున్ని తిరిగి తీసుకురావటానికి అరణ్యానికి మంత్రి బంధువర్గ,  ఆచార్య సమేతంగా వెళతాడు.  అక్కడ రాముని మనసు మార్చటానికి అందరూ ప్రయత్నించి విఫలం చెందుతారు.  ధర్మ మార్గమునుండి రామున్ని మరల్చటం ఎవ్వరి వల్లాకాదు.  అప్పుడు దశరధుని మంత్రి జాబాలి రంగప్రవేశం చేసి పై విధంగా రాముడితో చెబుతాడు. జాబాలి చేసిన నాస్తికవాద ధోరణి విని , రాముడు గంభీరంగా,  “స్వామీ! మీరు నా మేలుకోరి చెప్పిన మాటలన్నీ చాలా వింతగా ఉన్నాయి .  మీ ఉపదేశాన్ని నేను ఆచరిస్తే నాకంటే దుశ్శీలిడు మరొకడు ఉండడు.  ప్రజలందరూ నన్ను అసత్యపరాయణునిగా వేలెత్తి చూపుతారు. ” అప్పుడు వశిష్టుడు కలుగచేసుకుని,  “శ్రీరామా! నిన్ను అయోధ్యాధీశునిగా పట్టాభిషిక్తుని చేయాలని తలంపుతోనే జాబాలి అలా మాట్లాడాడు గాని,  నిజానికి అతను నాస్తికుడు కాడు” అంటూ శ్రీరాముని అనునయిస్తాడు.
జాబాలిని పురాణాలు ఒక ఋషిగా ఎంచి,  ఆయన పేర ఒక గోత్రాన్ని నెలకొల్పాయి.  మొత్తానికి తన సత్యనిష్ఠతో,  జ్ఞానతృష్ణతో గోత్రమంటూ లేని జాబాలి తనే ఒక గోత్రానికి స్థాపకుడు అయ్యేంతటి ఋషిగా మారాడు.  జాబాలిముని చార్వాక మతమును త్రేతాయుగములో వ్యాప్తిచేసిన బోధకుడిగా ఆయనను ముద్రవేస్తూ రచనలు వచ్చినాయి కాని అవి అన్నీ ప్రక్షిప్తములే.  ‘గోత్రం’ అనే పదం మన శాస్త్రాలలో మొదటిసారిగా సత్యకామ జాబాలి కథాసందర్భంగా కనిపిస్తుంది. గోత్రం అనే పదం వేదాలలో ఎక్కడా కానరాదు.  అయితే,  పాళీ భాషలోని కొన్ని శాసనాలలో మనకు ‘గొట్ట’ అనే మాట కనిపిస్తోంది.  బౌద్ధమతం సుస్థిరం అయిన కాలం నాటికే గోత్రం అనేది మన సమాజంలో స్థానం సంపాదించుకుంది.  జైనులలోకూడా ‘గోత్రం’ గురించిన ప్రసక్తి ఉంది. ‘గోత్రం’ అంటే అనేక అర్థాలు ఉన్నాయని చెబుతారు. వాటిలో 1.  వంశం,  2.  గుంపు,  సమూహం,  3.  పేరు,  4.  గొడుగు,  5.  బాట అనేవి ఇక్కడ పేర్కొనవచ్చు.  ‘గోత్రం’ అనే పదం ‘గౌః’ అనే సంస్కృతపదం నుంచి ఆవిర్భవించింది.  ‘గౌః’ అంటే గోవులుఅని అర్థం.  ‘గోత్ర’ అనే సంస్కృత పదానికి 1.  భూమి,  2 గోవుల సమూహం అని రెండు అర్థాలు ఉన్నాయి.  ఒకే గుంపులోని వారంతా రక్త సంబంధీకులే కాబట్టి,  వారంతా అన్నదమ్ములు,  అక్కచెల్లెళ్ల వంటి వారే కాబట్టి,  సరైన జన్యువులతో వంశం సరిగ్గా వృద్ధి చెందేందుకు ‘సగోత్రీకుల’ను వివాహం చేసుకోరాదన్న నిబంధన సమాజంలో ఏర్పడింది.   
రచన: అంబడిపూడి శ్యామసుందర రావు

మహాభారతములో మనకు అనేక పాత్రలు తారస పడతాయి,  కానీ మనము చాలా తక్కువగా వినే  పేరు “బర్బరీకుడు”. యుద్దము ప్రారంభము అవటానికి ముందు ప్రతి యోధుడిని యుద్దాన్ని ఎన్ని రోజులలో ముగించ గలవు అని  శ్రీకృష్ణుడు ప్రశ్నిస్తే,  భీష్ముడు 20 రోజులని,  25 రోజులని ద్రోణాచార్యుడు, 24 రోజులని కర్ణుడు,  28 రోజులని అర్జునుడు చెపుతారు. దూరముగా ఉండి ఇవన్నీ
గమనిస్తున్న బర్బరీకుడుని శ్రీ కృష్ణుడు బ్రాహ్మణుని వేషములో దగ్గరకు వచ్చి”ఈ ప్రశ్నకు నీ సమాధానము ఏమిటి? “అని అడుగుతాడు “నేను బరిలోకి దిగితే ఒక నిముషములో యుద్ధము ముగిసిపోతుంది”అని చెప్పగా,  శ్రీకృష్ణుడు ఆశ్చర్యపోయి ఎలా అని అడుగుతాడు.  అంటే మహాభారతములోని  యోధన యోధులకన్నా బర్బరీకుడు చాలా గొప్పవాడు అన్నమాట.
అంత గొప్పవాడు అయిన  బర్బరీకుడు ఎవరు,  అతని పుట్టుపూర్వోత్తరాలు ఏమిటి అని ముందు తెలుసుకుందాము. బర్బరీకుడు భీముని మనమడు అంటే ఘటోత్కచుని కుమారుడు. ఘటోత్కచుడు యాదవ రాజు  కూతురు మౌర్విని వివాహమాడితే వారికి
పుట్టిన సంతానమే ఈ బర్బరీకుడు.  బర్బరీకుడు నిజానికి శాపవశాన మానవవుడిగా జన్మించిన ఒక యక్షుడు.  ఒకసారి బ్రహ్మాది దేవతలు వైకుంటానికి వచ్చి భూలోకములో పాపులు పెరిగారని అధర్మము పెచ్చు మీరినదని,  కాబట్టి విష్ణువు అవతారమెత్తి దుష్ట శిక్షణ ధర్మ రక్షణ చేయవలసిన సమయము ఆసన్నమయినదని శ్రీ మహా విష్ణువును వేడుకుంటారు.  ఆ సమయములో వైకుంఠములో ఉన్న యక్షుడు భూమి మీద ఉన్న దుష్టులను సంహరించటానికి తానూ ఒక్కడిని చాలని విష్ణువు భూమి మీద
అవతరించవలసిన అవసరము లేదని గర్వముగా అంటాడు.
 అది విన్న బ్రహ్మ కోపముతో “నీవు భూలోకములో మానవుడిగా జన్మిస్తావు.  దుష్ట శిక్షణకోసము శ్రీ మహావిష్ణువు అవతరించి దుష్ట సంహారము నీతోనే మొదలు పెడతాడు” అని శపిస్తాడు.
శాపవశాన యక్షుడు బర్బరీకుని గాజన్మించి కురుక్షేత్ర యుద్దానికి ముందు తన శిరస్సును బలిదానముగా శ్రీ కృష్ణునికి  సమర్పిస్తాడు.  బర్బరీకుడు బాల్యములోనే తల్లి దగ్గర రణతంత్రాలను నేర్చుకుంటాడు  ఇతనికి అష్టదేవతలు మూడు శక్తివంతమైన బాణాలను బహుకరిస్తారు అందువల్లే అతనిని “త్రి బాణ దారి “అంటారు.
పాండవులకు కౌరవులకు యుద్ధము అనివార్యము అని తెలిసినప్పుడు బర్బరీకుడు ఆ యుద్దాన్ని చూడాలని ఆకాంక్షిస్తాడు.  ఆసందర్భములో తల్లి నుండి అనుమతిని కోరినప్పుడు,  మహాభారత సంగ్రామాన్ని వీక్షించేటందుకు వెళ్లినా తాను యుద్దములో పాల్గొనని,   పాల్గొనవలసి వస్తే బలహీనుల పక్షమే ఉంటానని అంటే ఓడిపోయేవారిని గెలిపిస్తానని తల్లికి మాట ఇస్తాడు. ఆ విధముగా మాట  ఇచ్చిన బర్బరీకుడు తన మూడు బాణాలు, విల్లుతో నీలము గుర్రాన్ని అధిరోహించి బయలు దేరుతాడు. యుద్దాన్ని ఒక్క నిముషములో ఒక్కడివే ఎలా ముగిస్తావని శ్రీ కృష్ణుడు అడుగుతాడు. దానికి తన దగ్గర మూడు బాణాలు యుద్దాన్ని ఒక్క నిముషములో ముగిస్తాయని బర్బరీకుడు చెపుతాడు.  తానూ ప్రయోగించే మొదటిబాణము ఎవరెవరిని సంహరించాలో గుర్తిస్తుంది. రెండవ బాణము రక్షించవలసినవారిని గుర్తిస్తుంది. మూడవ బాణము గుర్తించినవారిని చంపుతుంది. ఆ తరువాత మూడు బాణాలు బర్బరీకుని అమ్ములపొదిలోకి చేరుతాయి అని చెపుతాడు.
అప్పుడు శ్రీకృష్ణుడు తాను నుంచున్న రావి చెట్టు ఆకులన్నింటిని రాల్చగలవా? అనిఅడుగుతాడు దానికి బర్బరీకుడు తన బాణాన్ని ప్రయోగించటానికి సిద్దము అవుతుంటాడు. శ్రీకృష్ణుడు ఒక ఆకును తుంపి తన కాలుక్రింద ఉంచుతాడు. బర్బరీకుడు వదలిన మొదటి బాణము చెట్టు మీది ఆకులన్నిటిని గుర్తించి శ్రీకృష్ణుని పాదము దగ్గరకు వచ్చి ఆగుతుంది.  అప్పుడు బర్బరీకుడు శ్రీకృష్ణుని పాదము తీయమని లేకపోతె ఆ బాణము పాదాన్ని చీల్చుకొని పోతుందని హెచ్చరిస్తాడు. శ్రీకృష్ణుడు పాదము తొలగించిన వెంటనే ఆ ఆకును కూడా బాణము గుర్తిస్తుంది ఆ విధముగా శ్రీ కృష్ణుడు బర్బరీకుని శక్తి అతని బాణాల గొప్పతనాన్ని గ్రహిస్తాడు.
శ్రీకృష్ణుడు ముందుచూపుతో యుద్ధము జరిగేటప్పుడు బర్బరీకుడు కౌరవుల పక్షనా ఉంటే తానూ పాండవులను రక్షించలేనని నిర్ణయానికి వస్తాడు.  అప్పుడు శ్రీకృష్ణుడు బర్బరీకుడిని యుద్ధము చేయవలసి వస్తే ఎవరి పక్షాన యుద్ధము చేస్తావు అని అడుగుతాడు దానికి బర్బరీకుడు తన తల్లికి ఇచ్చిన మాట ప్రకారము బలహీనుల పక్షానే యుద్ధము చేస్తానంటాడు. పాండవులకు ఏడు అక్షౌహిణుల సైన్యము ఉంటె కౌరవులకు  పదకొండు అక్షోహిణుల సైన్యము ఉంది. కాబట్టి పాండవుల పక్షమే యుద్ధము చేస్తాను అని అంటాడు.  కానీ శ్రీకృష్ణుడు తానూ ఎటువైపు ఉంటే ఆ పక్షమే గెలుస్తుంది,  రెండవవైపు బలహీనపడుతుంది అని చెపుతాడు. అలాంటప్పుడు తానూ కౌరవ పక్షానే ఉండీ  యుద్ధము చేస్తాను అని అంటాడు.. కాబట్టి యుద్దములో ఒకవైపు స్థిరముగా వుండడు  అని అందరికి అర్ధము అయింది. అలా గనుక జరిగితే ఇరుపక్షాల సైన్యము హతులవుతారు ఎవ్వరు మిగలరు. కాబట్టి శ్రీ కృష్ణుడు బర్బరీకుడిని యుద్దములో పాల్గొనకుండా చేయాలని నిర్ణయించుకుంటాడు.
యుద్దానికి ముందు ఒక బలవంతుడు,  ధైర్యవంతుడు అయినా క్షత్రియుని బలిగా యివ్వాలనీ, ఆ  బలికి నీవు తప్ప మరెవ్వరు సాటి రారు అని శ్రీకృష్ణుడు బర్బరీకునితో  అంటాడు . దానికి బర్బరీకుడు సంతోషముగా అంగీకరిస్తాడు. తన తలను త్యాగము చేయటానికి అంగీకరిస్తాడు కానీ తాను  యుద్దాన్ని వీక్షించటానికి వచ్చానని తనకు ఆ ఆవకాశము ఇవ్వవలసినదిగా బర్బరీకుడు శ్రీకృష్ణుని కోరుతాడు. బర్బరీకుడు కోరిన విధముగా బర్బరీకుని తలను యుద్ధము జరిగే ప్రదేశము అంతా  స్పష్టముగా కనిపించేటట్లు ఒక కొండపై ఉంచి,  మొత్తము యుద్దాన్ని వీక్షించే శక్తిని శ్రీకృష్ణుడు బర్బరీకుని తలకు ప్రసాదిస్తాడు.
కురుక్షేత్ర యుద్ధము ముగిసినాక గెలిచినా పాండవులు వారిలో వారు విజయానికి భాద్యులు ఎవరు అన్న విషయముపై  వాదించుకుంటూ ఉంటారు. అప్పుడు శ్రీ కృష్ణుడు వారిని బర్బరీకుని తల  ఉన్నకొండమీదకు తీసుకొని వెళ్లి,  “యుద్ధము అంతటిని
ప్రత్యక్షముగా చూసిన వాడు బర్బరీకుడు కాబట్టి విజయానికి బాధ్యులు ఎవరు అని ఖచ్చితముగా చెప్పగలడు” అని అంటాడు అప్పుడు బర్బరీకుని తల, ” యుద్దములో నిస్సందేహముగా విజయానికి శ్రీ కృష్ణుడొక్కడే  బాధ్యుడు శ్రీ కృష్ణుని సుదర్శన చక్రము యుద్దభూమి మీద తిరుగుతూ  ధర్మము  వైపు లేని వారినందరిని సంహరించటము చూశాను. అలాగే యుద్ధ విజయానికి కారకురాలు ద్రౌపది కూడా.  ఆవిడా మహాకాళి రూపములో పాపులను శిక్షించింది “అని చెపుతాడు. అది  విన్నటువంటి పాండవులు కురుక్షేత్ర యుద్ధ విజయానికి నారాయణుడు,   మహాకాళి కారణమని గ్రహిస్తారు.
తన మనుమడు బర్బరీకుడు యుద్దానికి ముందు తన తలను త్యాగము చేయటాన్ని తెలుసుకున్న భీముడు బాధపడతాడు. శ్రీ కృష్ణుడు బర్బరీకుడే ఆ విధమైన త్యాగము చేయకపోయి ఉంటే మిమ్ములను నేను కాపాడలేకపోయేవాడిని అని భీముడిని ఇతర
పాండవులను ఓదార్చి బర్బరీకుని తలను శరీరానికి అతికిస్తాడు. ఆ తరువాత బర్బరీకుడు కమ్రునాగ్ అనే పేరుతొ దేవతగా శ్రీ కృష్ణుని ఆశీస్సులతో వెలుస్తాడు. ఆ విధముగా బర్బరీకుని కథ భారతములో గుర్తింపు పొందని విలుకాడుగా ముగుస్తుంది  ప్రస్తుతము హిమాచల్ ప్రదేశ్ లోని మండి జిల్లాలోఈ గుడి ఉన్నది. ఈ గుడికి దగ్గరలోనే కమ్రు  కొండ ఉన్నది ఈ కొండపై నుంచే
బర్బరీకుని తల కురుక్షేత్ర యుద్దాన్ని వీక్షించింది అందుచేతనే ఈ కొండను ఖాటు ష్యామ్ గుడిగా  వ్యవహరిస్తారు. గుజరాత్ రాజాస్థాన్ లలో కూడా బర్బరీకునికి గుడులు ఉన్నాయి.  అక్కడి ప్రజలు బర్బరీకుని పూజిస్తారు.
విశ్లేషణ: టేకుమళ్ళ వెంకటప్పయ్య

అన్నమయ్య ఈ సంస్కృత కీర్తనలో మహావిష్ణువును కీర్తిస్తున్నాడు. కృష్ణావతారంలో చేసిన కృత్యాలను వివరిస్తూ బహుధా ఉల్లేఖిస్తూ… ఆ పరమాత్మను శరణువేడుకుంటున్నాడు.
కీర్తన:
పల్లవి: జడమతిరహం కర్మజంతురేకోఽహం
జడధినిలయాయ నమో సారసాక్షాయ ॥పల్లవి॥
చ.1. పరమపురుషాయ నిజభక్తిజననసులభాయ
దురితదూరాయ సింధరహితాయ
నరకాంతకాయ శ్రీనారాయణాయ తే
మురహరాయ నమో నమో నమో ॥జడ॥
చ.2. నగసముద్ధరణాయ నందగోపసుతాయ
జగదంతిరాత్మాయ సగుణాయ
మృగనరాంగాయ నిర్మితభవాండాయ ప-
న్నగరాజశయనాయ నమో నమో ॥జడ॥
చ.3. దేవదేవేశాయ దివ్యచరితాయ బహు-
భావనాతీతాయ పరమాయ
శ్రీవేంకటేశాయ జితదైత్యనికరాయ
భూవల్లభాయ నమో పూర్ణకామాయ ॥జడ॥
(రాగం శ్రీరాగం; సం.1 సంకీ.481 – రాగిరేకు – 96-5)
విశ్లేషణ:
పల్లవి: జడమతిరహం కర్మజంతురేకోఽహం
జడధినిలయాయ నమో సారసాక్షాయ
ఓ! పరంధామా! నేను మందబుద్ధిగలవాడిని. నేనొక కర్మఫలంవల్ల మానవుడినైనా పశు జీవనం సాగిస్తున్నాను. ఓ దేవా! పాల సముద్రంలో నివసించే పరమాత్మా! దేవతలకు సకలచరాచరాలకు ఆనందం కలిగించే పద్మాలవంటి నేత్రములు కలవాడా! నీకు నా నమస్సులు అంటున్నాడు అన్నమయ్య.
చ.1. పరమపురుషాయ నిజభక్తి జననసులభాయ
దురితదూరాయ సింధరహితాయ
నరకాంతకాయ శ్రీనారాయణాయ తే
మురహరాయ నమో నమో నమో
పురుషోత్తముడైన ఓ శ్రీహరీ! నిజమైన భక్తులకు నీవు సులభంగా కైవల్యాన్ని ప్రాసాదించే పావనుడవు. మా పాపములను పోగొట్టి సముద్ధరించే దేవాతిదేవుడవు. నరకాసురుని అంతం చేసినవాడవు. మురయనే రాక్షసుడిని అంతమొందించినవాడా! నీకు అనేక నమస్కారములు తెలియజేస్తున్నాను.
చ.2. నగసముద్ధరణాయ నందగోపసుతాయ
జగదంతిరాత్మాయ సగుణాయ
మృగనరాంగాయ నిర్మితభవాండాయ ప-
న్నగరాజశయనాయ నమో నమో
ఈ సకలజగత్తుకు ఆత్మవై నిలిచి శ్రీకృష్ణావతారంలో నందగోపునికి కుమారుడవై. గోవర్ధనగిరినెత్తి మానవులను కాపాడినవాడవు. సకల గుణ సంపన్నుడవై, నృసింహరూపం ధరించినవాడవు. మానవులకు సంసార సృష్టిని కలిగించినవాడవు. శేషశయనుడైన ఓ పరమాత్మా నీకు నా నమోవాకములు.
చ.3. దేవదేవేశాయ దివ్యచరితాయ బహు-
భావనాతీతాయ పరమాయ
శ్రీవేంకటేశాయ జితదైత్యనికరాయ
భూవల్లభాయ నమో పూర్ణకామాయ
దేవతలకు సర్వేశ్వరుడైన వాడవై, ఘన చరిత్రము కలిగి, గొప్ప జ్ఞాన సిద్ధిని సాధించిన పరమాత్మా! అనేక రాక్షసులను సమ్హరించి మునులను కాపాడి, భూదేవికి పతివై, కోరికలకు అతీతమైనవాడైనటువంటి శ్రీవేంకటేశ్వరునకు మనస్సుతో నమోవాకములు అర్పిస్తున్నాను.
ముఖ్యమైన అర్ధాలు: జడమతి = మందమతి; కర్మజంతు: = కర్మలవలన జంతురూపం ధరించినవాడను; సారసాక్షాయ = సంతోషము కలిగించే కన్నులుగలవాడా!; దురిత దూరాయ = పాపములను నసింపజేసేవాడా!; జగదంతరాత్మాయ = ఈ జగత్తునే ఆత్మాగా కలవాడా! (జగదంతరాత్మనే నమ:) మృగనరాంగాయ = నృసిమ్హ రూపుడవు; భవాండాయ = ఈ సంసారమనే వ్యవస్థనేర్పాటు చేసినవాడా!; బహుభావనాతీతాయ = గొప్ప ధ్యానంవలన సకల చరాచరములను అధీనము చేసుకున్నవాడా!; జితదైత్య నికరాయ = రాక్షస సమూహమును జయించినవాడా!; భూవల్లభాయ = భూదేవికి పతైనవాడా!; పూర్ణకామాయ = కోరికలకు అతీతమైనవాడా!
రచన:సి. ఉమాదేవి    

                                         డా. లక్ష్మిరాఘవ గారు సాహిత్యానికే కాదు తనలోని కళాభిరుచికి నైపుణ్యాన్ని జోడించి అందమైన కళాకృతులను రూపొందించి ప్రదర్శనలను కూడా ఏర్పాటు చేస్తారు. వృధాగా పారెయ్యవలసిన వస్తువులను కళాత్మకంగా వినియోగించడంలోనే వీరి ప్రతిభ ఆవిష్కృతమవుతుంది.
                               వనిత మహావిద్యాలయలో రీడర్ గా పదవీ విరమణ చేసాక తన సమయాన్ని సాహితీబాటలో విహరింపచేస్తున్నారు. చక్కని కథలతో ఆత్మీయులు అనే కథాసంపుటిని మనకందించారు. ఇరవైమూడు కథలున్న ఈ పుస్తకంలో ప్రతి కథ  మనసును తట్టిలేపుతుంది. తద్వారా ఆలోచనకు పునాది పడుతుంది. ఎందుకంటే ప్రతి కథ సామాజికాంశాలను స్పృశిస్తుంది.  సమస్యలను పరిష్కారానికి వదిలివేయక  ప్రశ్నలు సంధించి  మన మేధను మేల్కొలుపుతారు. ఒకొక్కసారి వారందించిన పరిష్కారాలు మన మనసులను తృప్తి పరుస్తాయి. కథాసంపుటిలో మొదటి కథ ఆత్మీయులు. అవయవదానం గురించి తెలిసినా ఉలిక్కిపడే మనస్తత్వం ఉన్నవారు తప్పక చదవాల్సిన కథ. కొడుకు రాకేశ్ ప్రమాదంలో గాయపడి బ్రెయిన్ డెడ్ అని వైద్యులు చెప్పినపుడు తమ కొడుకు అవయవాలను ఇతరుల అవసరాలకు అందించి తల్లిదండ్రులు కొడుకును అమరుడిని చేస్తారు. అవయవాలను అమర్చుకున్న వారిని ప్రతి సంవత్సరం రాకేశ్ పుట్టిన రోజున కలుసుకుని వారిలో తమ బిడ్డను చూసుకునే ఆ తల్లిదండ్రులకు ప్రణమిల్లాలనిపిస్తుంది.
   		పెరుగుతున్న సాంకేతిక విజ్ఞానాన్ని పిల్లలే కాదు పెద్దలు అందిపుచ్చుకోవాలనే సందేశం అవగతమవుతుంది. ఎద్దుల బండి,గుర్రపు బండినుండి కార్లు,ఆటోలు వరకు మార్పును ఆహ్వానించాం. అదే రీతిలో కంపెనీ ఎదుగుదల టెక్నాలజీతో పెరుగుతుందంటే అందులో పనిచేసే సీనియర్లు కూడా సాంకేతిక విజ్ఞానాన్ని ఆహ్వానించాలి అని కంపెనీ మానేజర్ రాజేష్ చెప్పిన సోదాహరణ ప్రసంగం అందరి అభినందనలందుకుంటుంది.
                      ఇక ఒక అమ్మ కథ అమ్మ దీనగాథను వివరిస్తుంది. మనసును నులిమేసే కథ. కూతురి నిస్సహాయత వెనుక  అమ్మ జీవితం వృద్ధాశ్రమంబారిన పడటం మనసును కుదుపుతుంది. సహాయం కథ సాధారణంగా జరిగే విషయమే అయినా కథనంలో వచ్చిన  మలుపులు కథలో ఉత్సుకతను రేకెత్తిస్తాయి. వైద్యానికయే ఖర్చును భరించడం కష్టమే. అయితే ఆపన్నహస్తం అందించే వారున్నప్పుడు మనిషిలోని నిజాయితీకి దేవుడు తప్పక సహాయం చేస్తాడనడం ఈ కథలో నిజమేననిపిస్తుంది.
		మోసంచేసి సంపాదించేవారిని ఎందరిగురించో తెలుసుకున్నా ఏమరుపాటు మనిషిని మళ్లీ మోసానికి బలిచేస్తుంటుంది. కొత్తచీరలు తెచ్చానని ఇంట్లోనే వ్యాపారం చేసే కుసుమ లేరు కాబట్టి మీ దగ్గర పెట్టుకుని ఒక్క ఐదువందలిమ్మని అడిగిన వ్యక్తికి సందేహపడకుండా ఇచ్చి అతడు వెళ్లిపోయాక సూట్ కేస్ లో ఉన్నది పాత చీర,రాళ్లు,అట్టముక్కలు అని తెలుసుకోవడం మోసపోయేవారికి ఓ హెచ్చరికే.  అభిప్రాయం కథ రచనలు చేసేవారి మానసిక సంఘర్షణను తెలియచేసిన కథ.   కథ ప్రచురింపబడినపుడు సద్విమర్శలు,అభినందనలు ఒక్క పళ్లెంలోనే వడ్డించబడతాయి. అయితే రచనాపరంగా తమ మానసిక విశ్లేషణను సవివరంగా సభలో వివరించగలగడం ఈ కథను ఉన్నత శిఖరాన కూర్చోబెడుతుంది. ఒక విమర్శ కొత్త ఆలోచనలకు దారితీసి మరింత మెరుగైన సాహిత్యం వెలువడుతుందనీ, కొత్త తరం కొత్త పోకడలతో సమాజంలో మార్పులకు తప్పక దోహదపడగలదని చెప్పడం బాగుంది.  మంచి మనసున్న మనుషులను దేవుడు తప్పక ఆదుకుంటాడనే సత్యాన్ని వినిపించిన ఆటో కథ.
              తల్లికి పిల్లలెందరున్నా అందరినీ కోడి తన రెక్కల క్రింద పొదువుకున్న చందాన ప్రేమలో వ్యత్యాసాలుండవు. అయితే కష్టాలలో ఉన్న పిల్లలకు ధైర్యం ఇచ్చే తల్లిని అపార్థం చేసుకోవడం సాధారణంగా చూస్తుంటాం. ఇదే అమ్మ ప్రేమలో తేడా కథ విశదపరుస్తుంది.
             పుస్తకం ఆత్మకథ నేను అక్షరాభిరుచి కలవారి మనసును కలతపరిచే కథ. అందరి చేతులలో కొత్త పుస్తకంగా ఒదిగి పాతబడినాక పాతపేపర్లు అమ్ముకునే వ్యక్తి దగ్గరకు చేరి ఫుట్ పాత్ పై ఉన్న పుస్తకాన్ని ప్రేమతో ఆర్తిగా అందుకున్న పుస్తక ప్రేమికుడి చేతిలో ఆప్యాయతనందుకుంటుంది పుస్తకం.
           సమిష్టి కుటుంబంలో  అందరి ప్రవర్తనలో విభిన్నత గోచరిస్తుంది. అయితే ఒకరిపట్ల ఒకరికున్న ప్రేమ,ఆప్యాయత ఇతరులలోని తప్పొప్పులను పట్టించుకోరు.  అయితే నానమ్మ కథలో భారతమ్మ ప్రతి విషయంలోను జోక్యం చేసుకుంటూ తన మాటే నెగ్గాలనే ధోరణిలో ఇతరులను ఇబ్బందికి గురి చేస్తుంటుంది. అయితే నానమ్మను ఆశ్రమంలో వదిలిపెట్టి భారతమ్మలో  మార్పును కోరుతారు. అన్నదమ్ముల అనురాగ బంధాన్ని పారదర్శకం చేసిన కథ ఆలోచన. పిల్లలలో మనసును స్పందింపచేసిన కథ ఎడం.  పూల పరిమళమందించిన కథ తోటలో ఒక రోజు. చక్కని కథలతో  అలరించిన డా. లక్ష్మి రాఘవగారికి అభినందనలు.    
రచన: రామా చంద్రమౌళి

బొగ్గు నిప్పుగా మారి..గాలితో సహచరిస్తూండగా
ఇనుమును ఎర్రగా కాల్చీ కాల్చీ.. ఆయుధంగా మార్చడం
ఒక రూపాంతరక్రియే.. ఐతే
రెండు చేతులూ..రవ్వంత నైపుణ్యం..పిడికెడు హృదయమూ కావాలి –
పరీక్షా సమయాలు ఎదురౌతూనే ఉంటాయి
పర్వతాన్ని ఎక్కుతున్నపుడు అది నిరోధిస్తూనే ఉంటుంది
ఐతే.. అది అందించే చెట్ల చేతులనూ,
రాతి వంకర్ల ‘ పట్టు ’ నూ స్పృహించాలి
నీడ ప్రక్కనే.. వెంటనే వెలుగుంటుందని గ్రహించాలి
ప్రయాణం ఆగదు
ప్రసవానికి ముందరా..తర్వాతా..అంతా భీకర వేదనే
ఎక్కడో దూరంగా..చలికాలపు సాయంత్రం
ఒక గ్రామం..సన్నని కట్టెల పొగలో తేలివస్తూ..చిన్నపిల్ల ఏడుపు
హృదయం..పెద్ద బాడ్శె కింద కొడిశె మొద్దు
ఫెళ్ళున ఒక పుచ్చె ఎగిరిపోతుంది..అరచేతి మందంలో
గాయం..ఎర్రగా..రక్తచందనం
శరీరమంతా గాయాలే..జీవితాంతం
వస్త్రాలకింద జాగ్రత్తగా,పదిలంగా దాయబడి
దాచినవన్నీ కనబడవా.?
కనబడనివన్నీ దాచినవేనా ?
కన్నీళ్ళెవరిచేత.. ఎక్కడ.. ఎప్పుడు దాయబడ్డాయి-
పాదాలను సంధించుకుని ..చూపులను యోజనాల దూరం సారించి
నడకను మొదలుపెట్టినవాడికి
ముళ్ళూ,రాళ్ళూ..కొన్ని నక్కల ఊళలూ లెక్కకాదు
గాలితో సంభాషిస్తూ..సహచరిస్తూ
ఆత్మప్రేరణతో అడుగులేస్తున్న యోధునికి
లోతు గురించీ, వైశాల్యం గురించే కాదు
ప్రవాహం గురించికూడా తెలుస్తుంది
ఊట పుట్టడానికీ,చెలిమె ఆవిర్భవించడానికీ
ఇసుకను తోడడం అవసరమనీ తెలుస్తుంది
తోడాలి.. తవ్వాలి
చెక్కాలి.. ఉత్తరించాలి.. గాయపర్చాలి.. తప్పదు
జడివానలో తడుస్తూ నిశ్చలంగా నిలబడ్డవానికి
చేతిలో ఆయుధాన్ని ధరించి పులకించిపోవడం తెలియాలి
భూమిలో సమాధై తడిచి తడిచి నానిన విత్తనం
అనివార్యమై మొలకెత్తడం గురించిన రహస్యం తెలియాలి
The Secret of a Dream
Translated by Indira Babbellapati
Blowing winds turning the coal into fire,
a piece of iron is shaped into a weapon after
burning it in the smithy, acts of conversion
which require two hands, a speck of skill and
a fistful of heart. Testing times are inevitable.
Doesn’t a mountain frustrate a hiker while climbing?
It’s for the hiker to take the support of hands the trees
extend or hold on to stones for the grip they provide.
Doesn’t light follow shadows? This journey never ends!
Pre-natal or post-natal, either condition is a grotesque agony.
On a winter evening from a remote corner, a child’s wailing
comes floating on the thin smoke of
firewood from a nondescript
hamlet, heart is a log of wood burning in a large hearth.
A wood-chip abruptly jumps out of
the flame causing an abrasion
as thick as the palm blood red,
nay red sanders injuries all over but
safely secure under the clothes for life! Are the hidden really
invisible? Is all that’s invisible concealed? Can you tell,
where, when and by whom are tears shrouded?
One who sets out extending his vision yonder, can’t avoid
thorny, gravel, stony paths or howling of foxes. A soldier,
who walks in self-motivation conversing with
wind is sure to know
of not only the depth, the expanse but also of the force
of the flow of a stream, where from
water generates and originates,
it’s imperative to dig the sand in the process, one has to draw
and dig the sand, need to chisel and chop. Can’t escape hurt,
can’t help it! One standing steady in spite of an incessant
downpour should know of the ecstasy in wielding a weapon.
The seed soaked and soaked buried deep in the earth should
also know the secret of the imminent sprouting
