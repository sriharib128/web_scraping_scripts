రచన: షామీరు జానకీదేవి
రమణి స్టేట్ బ్యాంక్ ఆఫ్ హైదరాబాదు, ఒక గ్రామీణ శాఖలో పని చేస్తున్నది. ఆ బ్రాంచి అంతకు ముందు పట్టణానికి దూరంగా వుండేది. గ్రామీణ ప్రాంత ప్రజలకు సహయకారిగా వుంటుందని ఈ బ్రాంచిని ఆ ప్రాంతంలో ప్రారంభించారు బ్యాంకధికారులు. నక్సల్స్ కార్యక్రమాలు ముమ్మరంగా జరుగుతున్న ప్రాంతమది. ఎన్నో ఒడుదుడుకులతో అక్కడ బ్రాంచి మేనేజర్లుగా పనిచేసిన వాళ్ళు తమ ప్రాణాలను అర చేతుల్లో పెట్టుకుని, ఏదో విధంగా, రూరల్ సర్వీస్ (రెండు సంవత్సరాలు అతి కష్టంగా) పూర్తి చేసుకుని వెళ్ళిపోయేవారు. కానీ ఇలా ఇక్కడే వుంటే బ్రాంచి ఎదుగుదల వుండదని, బ్యాంక్ ఉన్నతాధికారులు బిజినెస్ను దృష్టిలో పెట్టుకుని, సదరు బ్రాంచిని దగ్గరలో వున్న పట్టణానికి మార్చారు. ఆ వూరి మెయిన్ రోడ్డులో అన్ని హంగులతో అందరికీ అందుబాటులో వుండే విధంగా వ్యాపార సమయాన్ని సర్దుబాటు చేసి ప్రారంభించారు. మధ్యాహ్నం 11.30 గంటల నుండి సాయంత్రం 6.30 గంటల వరకు. ఆదివారం పని దినం. అదే అక్కడి వినియోగదారులకు ఒక వరమయింది. సోమవారం ఒక్కపూట. అంటే ఆ రోజుల్లో బ్యాంక్ శనివారం ఒక్క పూటే ఉండేది. అలాగే సోమవారం ఒక్క పూటన్నమాట. మంగళవారం సెలవు.
ఇలాంటి బ్రాంచికి, కొత్తగా ప్రమోషన్ తీసుకుని ఆఫీసరు అవతారమెత్తి వచ్చింది రమణి. భర్త శేఖర్ కు, పిల్లలకు ఆదివారం శలవు. తనకేమో అదివారం మరియు సోమవారం విపరీతంగా పని వుంటుంది. పైగా తను అక్కౌంటెంటు కూడా. ఇటు రెమిటెన్స్ పని, అటు రొటీన్ పనితో క్షణం తీరిక వుండదు. సోమవారం రెమిటెన్స్ పంపాలని అందరికంటే ముందుగా వెళ్ళేది రమణి. ఆమె భర్త, పిల్లలు వెళ్ళిపోయిన తరువాత, తన టైమ్ వేస్ట్ చేయకుండా త్వరగా బ్యాంకుకు వెళ్తుంది. గ్రామీణ ప్రాంతం నుంచి మార్చడం వలన చాలా మంది రైతులు, గ్రూపులవాళ్ళు ఆ ప్రాంతం నుంచి వ్యయ ప్రయాసలకోర్చి వస్తారు. సర్వీస్ చేయాలనే తపన ఎక్కువగా వున్న రమణి, వారికి చాతనయినంత వరకు సేవ చేస్తూనే వుంటుంది. ఆ బ్రాంచి హెడ్ కాషియర్ వచ్చేలోపు రిసీట్స్ తీసుకుని, తన దగ్గర వుంచి, ఆమె రాగానే ఇస్తుంది. కొంత మంది గోల్డ్ లోన్ కొరకు ఎండన పడి వస్తారు. గోల్డ్ లోన్ ఇవ్వాలంటే అంతా రమణి చేతిలో పనే. కానీ పని ఎక్కువయితే హెడ్ కాషియర్ కు పని వత్తిడి పెరిగిందని, బాధ పడుతూ వుంటుంది. రమణికేమో ఎంతో దూరం నుంచి, అవసారార్థం వచ్చిన గ్రామీణులను చూస్తే పాపమనిపిస్తుంది. నో అని చెప్పలేదు ఎవ్వరికి. అలాంటి సందర్భాలలో వారికిద్దరికీ చాలా సార్లు వాదన జరిగుతుంది. మొదట్లో ఆ బ్రాంచి మేనేజరు తననే సపోర్ట్ చేసేవాడు. తర్వాత్తరువాత అతను పట్టించుకోవడం మానేసాడు.
ఇలా ఎన్నో రకాల అనుభవాలతో, పని వత్తిడితో ప్రతిరోజు, రమణికి ఇంటికి వెళ్ళేసరికి రాత్రి 10 గంటలయ్యేది. రమణి భర్త శేఖర్ ఆఫీసు నుండి వచ్చి పిల్లల్ని చూసుకుంటాడు. వాళ్ళను ట్యూషన్ కు  పంపించి సాయంత్రం అన్నం వండి, తను టైమ్ పాస్ చేసేందుకు టి వి చూస్తూ వుంటాడు. పిల్లలు తిరిగి వచ్చిన తరువాత వాళ్ళకు అన్నం తినిపించి, రమణి కోసం బ్యాంకుకు వెళ్ళటం పరిపాటి.
అలా గడుస్తున్నాయి రోజులు. ఒకనాడు సాయంత్రం శేఖర్ టి వి చూస్తూ కూర్చున్నాడు. ఇంట్లో ఒక్కరే వున్నాడు. అసలే ఎండాకాలం. వాళ్ళు వుంటున్న ప్రాంతంలో వేడి బాగా ఎక్కువ. తలుపులు తీసుకుని కూర్చున్నాడు. సడన్ గా ఆయనకు టి వి స్టాండ్ క్రింద ట్యూబ్ లైట్ కాంతి పడి వెలుగుతున్న రెండు కళ్ళు కనిపించాయి. పరీక్షగా చూడగా అక్కడ టి వి క్రింద ఒక త్రాచు పాము చుట్ట చుట్టుకుని వుంది. ఎంతసేపయిందో అలా వుండి. ఇంకేముంది. అతను ఒక్కసారిగా పరుగెత్తినట్లుగా బయటకు వచ్చి తలుపు పెట్టాడు. అప్పుడు రాత్రి 8 గంటలయి వుంటుంది. వాళ్ళ చుట్టుపక్కలవాళ్ళు “ఏంటి సార్” అంటూ గుమికూడారు.
శేఖర్ కు వెంటనే మాట రాలేదు. ప్రక్కనే వున్న రమణి తమ్ముడు, అమ్మ, నాన్న అందరూ వచ్చారు. ఆ వూర్లో చాలా రోజులుగా వుంటుండబట్టి తమకు కొంత పలుకుబడి వుంది. ఆ పరిస్థితుల్లో విషయం తెలుసుకుని, చుట్టు మూగిన వాళ్లలో ఒకతను పెద్దకర్రను తీసుకుని వచ్చాడు. అతనితో పాటు మరో ఇద్దరు లోపలికి వెళ్ళారు. చాలా ఒడుపుగా పాము బయటకు పోకుండా పట్టుకుని చంపివేసారు. గోధుమ రంగులో చాలా పొడవుగా వున్న త్రాచుపాము. కర్ర మీద వ్రేలాడతీసుకుంటూ బయటకు తెచ్చారు. అందరూ తలా ఒక సలహా ఇచ్చారు. పాముని కాల్చాలని ఒకరు, దాని నోట్లో రాగి పైస పెట్టాలని ఒకరు. ఇలా రకరకాలుగా చెప్పారు. రమణి వాళ్ళ అమ్మ కూడా అదే మంచిదని వాళ్ళు చెప్పినట్లుగా దాని నోట్లో ఒక రాగి పైస పెట్టి కాల్పించారు.
ఇదంతా జరిగిన తర్వాత పిల్లలు ట్యూషన్ నుంచి తిరిగి వచ్చారు. రమణి బ్యాంకు నుండి వచ్చింది. ఇంట్లోకి పాము రావడమేమిటి?. పరిహారమేమిటో తెలియదు. ఏదో అనర్థం జరిగిందని అనిపించింది. అందరూ భయాన్నిగుండెల్లో నింపుకుని ఆ రోజు గడిపారు.
మర్నాడు బ్యాంకుకు వెళ్ళిన రమణికి, తెలిసిన ఒక పూజారిగారు డబ్బులు తన ఖాతాలో జమ చేయడానికి వచ్చారు. ఆయన బ్యాంకుకు ఎప్పుడు వచ్చినా, రాగానే రమణి వద్దకు వచ్చి క్షేమసమాచారాలు అడుగుతారు. ఆయనతో జరిగిన సంఘటన వివరించి, రమణి తన బాధ నంతా వ్యక్తం చేసింది.
దానికాయన “అయ్యో! సర్పదోషం అమ్మా. పామును అలా చంపకూడదు” అంటూ రమణి భయాన్ని ఇంకా పెంచాడు..
మనసాగక ఆయన్ని “మరి దీనికి పరిహారం చెప్పండి గురువుగారు”. అన్యధా శరణం నాస్తి అనుకుంటూ అడిగింది రమణి.
“ఒక వెండి సర్పాన్ని చేయించి, పాలతో అభిషేకం చేసి ఎవరికయినా దానం ఇవ్వండి.” అంటూ సూచించారు.
“వేరే ఎక్కడికో ఎందుకు?  మీ గుడికే వస్తాము. ఆ కార్యక్రమం చేయించండి.” అని అన్నది. ‘సరే’ అన్నారాయన.
అలా ఒక మంచిరోజున వెండి సర్పం రూపు, పాలను తీసుకుని గుడికి వెళ్ళారు భార్యాభర్తలు. ఆయన చెప్పినట్లుగా దోషనివారణ పూజ పూర్తి చేసుకుని ‘మమ’ అనుకుంటూ ఇంటికి వచ్చారు.
ఇలాంటి నమ్మకాలు ఆ రోజుల్లో ఎక్కువ. ముఖ్యంగా పల్లెటూరులో వుండటం మూలంగా వాళ్ళకు అటువంటివి ఎక్కువ. కానీ ఈ రోజుల్లో కూడా అవే ఆలోచనలు. మీడియా బాగా ఎక్కువ కాబట్టి ఇలాంటివి ఇప్పుడు కూడా ఎక్కువయినాయి.
దేశం దినదిన ప్రవర్థమానం చెందుతున్న ఈ రోజుల్లో కూడా ఇటువంటివి ఏమిటి అని అనిపిస్తోంది. కానీ మన నమ్మకాలను త్రోసిపుచ్చలేము. అలాని వదలలేము. అటు ఇటు కొట్టుమిట్టాడుతున్నాము. చాలా చానల్లో చాలా మంది, తమ తమ మిడిమిడి జ్ఞానంతో, వీటిని తమకు అనుకూలంగా చేసుకుని అమాయకపు ప్రజలను మోసం చేస్తూ డబ్బు చేసుకుంటున్నారు. దేవాలయాలు, పర్యాటకాలు. ప్రపంచీకరణ. ఇలాంటి నమ్మకాలని ఎక్కువ చేస్తున్నాయి..  
రచన: గిరిజ పీసపాటి
“నేను కూడా ఈ పూట వెళ్ళను పాపా! నా మనసేం బాగోలేదు” అన్న తల్లితో “నువ్వు మనసు బాగోలేదని మానెయ్యడానికి నీది మామూలు ఉద్యోగం కాదమ్మా! నిన్ను నమ్మి కుష్ట (కృష్ణ) మామ అప్పజెప్పిన బాధ్యత. నువ్వు వెళ్ళకపోతే ఎలా?” అంటూ తల్లిని బలవంతంగా షాప్ కి పంపింది.
మధ్యాహ్నం భోజనానికి ఇంటికి వచ్చిన నాగ “నాన్నకి కేరియర్ పంపావా!?” అనడిగింది వసంతను. “తమ్ముడు తిని, ఇప్పుడే తీసుకెళ్ళాడు. నువ్వు కూడా తినేసి కాసేపు నడుం వాల్చు” అంది వసంత.
కాళ్ళు చేతులు కడుక్కుని వచ్చి భోజనానికి కూర్చుంటూ “కరెంటు ఎన్నింటికి వచ్చింది?” అనడిగింది. “మధ్యాహ్నం పన్నెండు గంటలకు” అంది వసంత.
పేలవంగా నవ్వి “వెంటనే వచ్చి ఉంటే ఇంత రభస జరిగేది కాదు కదా!” అంది.
ఉదయం ఇంట్లో చీకటిగా ఉండడంతో గమనించలేదు గానీ ఇప్పుడు ట్యూబ్ లైట్ వెలుతురులో తల్లి ముఖాన్ని పరీక్షగా చూసిన వసంత “అదేంటి? కన్నంతా అలా వాచిపోయింది?” అనడిగింది ఆందోళనగా.
“ఏముంది? ఉదయం మీ నాన్న ఇచ్చిన బహుమతి” అంది చిన్నగా నవ్వుతూ.
అదే సమయానికి “నేను లోపలికి రావచ్చా” అన్న గొంతు వినబడి గుమ్మం వైపు తలతిప్పి చూస్తే అక్కడ ఎదురింటి అన్నపూర్ణ గారు నిలబడి ఉన్నారు.
ఆవిడ ఎందుకొచ్చారో అర్ధమైన నాగ “ఏమీ లేదొదినగారూ! ఏదో కొంచెం చికాకుకులో…” అంటూ చెప్పబోతుండగానే ఆవిడ మధ్యలోనే అందుకుని “మనం ఉంటున్నది పెద్ద బంగళా కాదు వదిన గారూ!”
“కరెంటు కూడా లేకపోవడంతో మీ సంభాషణ అంతా మేము వింటూనే ఉన్నాం. అయినా కరెంటు పోతే మీరు మాత్రం ఎలా ఇస్త్రీ చేస్తారు? అసలు బంగారపు బొమ్మలా ఉండే మీలాంటి భార్యని కొట్టడానికి ఆయనకు చేతులెలా వచ్చాయో!”
“ఇంకా నయం. దెబ్బ కాస్త కింద తగిలి ఉంటే కన్ను పోవాల్సింది. పిల్లలు కూడా ఇప్పటివరకు భోజనం చెయ్యలేదు. మీరంతా ముందు భోజనం చెయ్యండి. భార్యాభర్తల మధ్య చిన్న చిన్న గొడవలు వస్తూ పోతూ ఉంటాయి. అవి మనసులో పెట్టుకుని తిండి మానేస్తే ఎలా!?” అంటూ మందలించారు.
ఎప్పుడూ గుమ్మం దగ్గర మాట్లాడుకోవడమే తప్ప లోపలికి రాని ఆవిడ వచ్చి అంతలా చెప్తుండేసరికి ముగ్గురూ భోజనం చేయసాగారు.
అసలు అన్నపూర్ణ ఆంటీ ముఖం చూస్తేనే మనసుకి ప్రశాంతంగా అనిపిస్తుంది. పచ్చని పసిమి రంగుతో, లావుగా ఉండే అన్నపూర్ణ ఆంటీ ముఖం మీద చెరగని చిరునవ్వు, మృదువైన ఆవిడ మాటలు ఎవరినైనా ఇట్టే ఆకర్షిస్తాయి. ఏనాడూ ఆవిడ ముఖంలో కోపం చూసి ఎరగం. ఆవిడని చూస్తే ఒక దేవతా మూర్తిని చూసినట్టుంటుంది.
ఇంతలో తండ్రికి కేరేజీ తీసుకెళ్ళిన నాని తిరిగి ఇంటికి వచ్చాడు. “ఏరా! నాన్నకి కోపం తగ్గిందా? నీతో బాగా మాట్లాడారా? భోజనం చేసారా?” అంటూ ఆత్రంగా ప్రశ్న మీద ప్రశ్న వేసింది నాగ.
“నాన్న అసలు స్కూల్ కే రాలేదటమ్మా!” అన్నాడు ముఖం వేలాడేసుకుని నాని.
“స్కూల్ కి వెళ్ళకపోవడమేంటి?” అంది నాగ గాభరాగా.
“అక్కడ టీచర్స్ ని, మిగిలిన స్టాఫ్ ని కూడా అడిగానమ్మా! ఎవరూ చూడలేదన్నారు” అన్నాడు నాని.
“ఉదయం ఎక్కడికి వెళిపోయావురా? ఆయనతో పాటు నువ్వూ తిన్నగా స్కూల్ కి వెళ్ళుంటే బాగుండేది కదా! ఆయన ఎప్పుడూ విశాలాంధ్ర బుక్ హౌస్ దగ్గర ఫ్రెండ్స్ ని కలుస్తారు కదా! అక్కడ చూసావా?” అడిగింది వసంత.
“నేనొచ్చే దారే కదక్కా. అక్కడా చూసాను. అక్కడెవరూ లేరు” అన్నాడు. దాంతో భోజనం చెయ్యలేక ముగ్గురూ చెయ్యి కడిగేసుకుని లేచారు. కళ్ళంట నీళ్ళు తిరుగుతుండగా “ఎక్కడికి వెళ్ళుంటారు?” అంది నాగ చిన్నగా.
“మగాళ్ళు కదా వదిన గారూ! ఏదో మనసు బాగోక కాస్త రోడ్లన్నీ తిరిగి సాయంత్రానికల్లా వచ్చేస్తారు. మీరేం కంగారు పడకండి. వసంతా అమ్మని జాగ్రత్తగా చూసుకో” అంటూ‌ ధైర్యం చెప్పి తమ ఇంట్లోకి వెళిపోయారు ఆంటీ.
సాయంత్రం అయినా పెదబాబు రాలేదు. రాత్రి పన్నెండు గంటలు దాటినా రాలేదు. తెల్లవార్లూ తల్లీ, పిల్లలు చిన్న చప్పుడైనా పెదబాబు వచ్చాడేమోనని చూస్తున్నారు. ఆయన రానేలేదు.
మూడు రోజులు గడిచాయి. ఆయన ఎక్కడికి వెళ్ళారో తెలియక తిండి, నీరు లేక నీరసించిపోసాగారు. అంత బాధలోనూ కాస్త ధైర్యాన్ని ఇస్తున్న మనుషులు అన్నపూర్ణ గారు, వీరిచే షాప్ పెట్టించిన బంధువు కృష్ణమూర్తి గారు మాత్రమే.
ఒకరోజు వీరి ఇంటికి వచ్చిన కృష్ణమూర్తి గారితో “నువ్వొకసారి మన ఊరు వెళ్ళి, ఈయన అక్కడున్నారేమో చూసిరా అన్నయ్య. ఈయన అక్కడ ఉంటే మంచిదే. ఒకవేళ అక్కడ కూడా లేకపోతే ‌మామయ్య గారికి విషయం చెప్పు. ఆయనకు తెలియజేయాల్సిన బాధ్యత నాకుంది”
“అంతేకాక ఆయనకు ప్రతీ ఊరిలోనూ శిష్యులు, అభిమానులు ఉన్నారు. వారికెవరికైనా ఈయన జాడ తెలిస్తే ఆయనకు తెలియజేస్తారు. అలాగైనా మీ బావ గురించి తెలుస్తుంది” అంది నాగ దుఃఖభారంతో.
“సరే చెల్లీ! నేను రేపే వెళ్తాను. పెద్దాయనకు జాగ్రత్తగా చెప్పాల్సిన విధంగా చెప్పి చూస్తాను. నువ్వు దిగులు పడకు” అని చెప్పి మర్నాడే రాముడువలస వెళ్ళి తిరిగి వచ్చాడాయాన.
ఆయన ఊరు వెళ్ళినందున తప్పనిసరి పరిస్థితుల్లో షాపుకు వెళ్ళింది నాగ. షాప్ కి వచ్చిన కృష్ణమూర్తి ని చూస్తూనే “ఈయన అక్కడే ఉన్నారా అన్నయ్యా!?” అడిగింది ఆత్రంగా.
“లేడు చెల్లీ. మీ మామగారికి విషయం చెప్పాను. వినగానే అగ్గి మీద గుగ్గిలం అయిపోయాడు. వాడుట్టి అమాయకుడనీ, మీరే వాడిని బాధలు పెట్టి ఉంటారనీ, అందుకే వాడు ఇల్లు వదిలిపెట్టి వెళిపోయాడని నిన్ను, పిల్లల్ని బాగా తిడుతున్నాడు”
“వాడి జాడ తెలిస్తే సరే. ఒకవేళ మీ బాధ పడలేక ఆత్మహత్యకైనా పాల్పడి ఉంటే మిమ్మల్ని బతకనివ్వనని శపధం చేసాడు. ఎందుకైనా మంచిది. మీ అమ్మగారికి విషయం తెలియజేసి, ఆవిడని రమ్మని చెప్పు” అన్నాడాయన.
“ఈ వయసులో అమ్మని బాధ పెట్టడం ఎందుకన్నయ్యా. రేపే పిల్లలని తీసుకుని రాముడువలస వెళ్ళి అత్తయ్యగారికి, మామయ్యగారికి అసలు విషయం చెప్తాను. మహా అయితే నాలుగు తిడతారు. పడతాము. అంతే కాని‌ ఉరి వేసి చంపెయ్యరు కదా!” అంది.
“కొంపతీసి అంత పనీ చేసేవు సుమా! ఆయన చాలా కోపంగా ఉన్నాడు. నువ్వు, పిల్లలు ఇప్పుడు ఆయనకు ఎదురు పడకపోవడమే మంచిది. తీరా మీరు అక్కడికి వెళ్ళాక మీ ఆయనకి కోపం తగ్గి ఇంటికి వస్తే, తాళం వేసి ఉన్న ఇంటిని చూసి మళ్ళీ కోపం వచ్చి తిరిగి వెళ్ళిపోయినా వెళిపోతాడు”
“మీ మంచి కోసమే చెప్తున్నాను. ఆపైన నీ ఇష్టం. ఆలోచించుకో” అన్న ఆయన మాటలతో ఆలోచనలో పడింది నాగ.
ఇంటికొచ్చి వసంతతో విషయం చెప్పింది.
వసంత కూడా “నిజమేనమ్మా! ఇప్పుడు తాతకి ఎదురుపడితే ఆయన అనే మాటలు పడాలంటే చాలా కష్టంగా ఉంటుంది. అసలు ఇల్లొదిలి వెళిపోయేంత కష్టం ఏమొచ్చిందీయనకి. చేసిందంతా ఆయన చేసి, మనమేం చేసామని మనల్ని మాటలు అనిపిస్తున్నారు?” అంది కోపంగా.
వసంత కోపం సంగతి తెలిసిందే కనుక మరేం మాట్లాడకుండా మౌనంగా ఉండిపోయింది నాగ. నాని చిన్నవాడు, గిరిజ అమాయకురాలు. వాళ్ళిద్దరిదీ ప్రేక్షక పాత్రే అయిందా క్షణాన.
జరిగిన విషయాలేవీ తల్లికి తెలియజేయలేదు నాగ. తల్లి దగ్గర నుండి ఉత్తారాలు వస్తున్నా అందరం బాగానే ఉన్నామంటూ సమాధానం ఇవ్వసాగింది. షాప్ లో వర్కింగ్ పార్ట్నర్ గా వస్తున్న జీతంలో ఇంటద్దెకు పోగా తినడానికే సరిపోవట్లేదు.
దాంతో వసంత మందుల కోసం మెడలో ఉన్న మంగళసూత్రాలు కూడా అమ్మయ్యాల్సి వచ్చింది. ఇలా ఎన్నాళ్ళు?
         —– సశేషం —–
రచన: మన్నెం శారద
శేఖర్ కిందపడి మెలికలు తిరిగిపోతున్నాడు.
సారథి అతన్ని పట్టుకోలేకపోతున్నాడు. శేఖర్ నోటినుండి నురగ వస్తోంది.
వసుధ సుహాసిని శేఖర్ చేతులు గట్టిగా అదిమి పట్టుకున్నారు.
స్వాతి మ్రాన్స్పడిపోతున్నట్లు చూసింది.
ఆమెకేం చేయాల్సింది. . ఏం జరుగుతున్నదీ అర్ధం కాలేదు.
ఆమె గుండె బలహీనంగా కొట్టుకొంటోంది.
సారథి కేక వేసేసరికి క్రిందనించి నలుగురు యువకులు వచ్చారు. అందరూ శేఖర్‌ని అదిమిపట్టి క్రిందకు దింపి రిక్షాలో హాస్పిటల్‌కి తీసికెళ్ళేరు.
అంతవరకూ నవ్వుకొంటున్న ఇల్లు ఒక్కసారి కళావిహీనమపోయింది.
స్వాతి కుప్పలా కూలబడిపోయింది. ఆడపిల్లలంతా ఒక్కసారి బావురుమన్నారు.
ఆ ఏడుపులకి సారథి తల్లి లేచొచ్చింది కంగారుగా.
శంకరంగారికి మెలకువ ఒచ్చేసింది. “యేం జరిగింది? ఏ, జరిగింది?” ఆయన నిస్సాహాయంగా గొణుక్కుంటున్నట్లు అడుగుతున్నారు.
ఆయనకు జవాబు చెప్పేవారే లేరు.
సావిత్రమ్మ స్వాతి తలని ఒడిలోకి తీసుకుని నీళ్లు చిలకరించి విసురుతోంది.
“పాపం. కుర్రాడు ఆరోగ్యవంతుడే. ఫిట్సొచ్చేయి మరి” అని చెబుతోంది జానకమ్మ.
అందరూ తలోరకంగా చెప్పుకుంటున్నారు.
మరో రెండుగంటలకి కూడా వెళ్లినవాళ్లు తిరిగి వచ్చేసేరు.
సారథి హాస్పిటల్లో వున్నాడని చెప్పేరు వాళ్ళు.
“మరేం ఫర్వాలేదు. ఫిట్సే కదా. . అవే తగ్గుతాయి. అంతలా బెంబేలు పడనవసరం లేదు.!” అంటోంది జానకమ్మ.
స్వాతి స్పృహలోకి వచ్చింది. ఆమె నీరసంగా లేచి బేలగా గోడకి చేరబడి కూర్చొంది.
“తెల్లవారి తీసుకొచ్చేస్తారు. పెద్ద జబ్బేం కాదు. నువ్వలా డీలా పడిపోకూడదు” అంటూ ధైర్యం చెబుతోంది సావిత్రమ్మ.
ఆదపిల్లలు చాపలు పరుచుకుని పడుకున్నారు. కానీ ఎవరికీ కంటిపైన కునుకులేదు. ఎవరి ఆలోచనల్లో వాళ్లు, ఎవరి భయాల్లో వాళ్లుండగానే తూరుపు తెల్లబడింది.
స్వాతికి ధైర్యమొచ్చింది ఆ వెలుగుని చూడగానే.
అప్పటిదాకా కూర్చున్న జానకమ్మ క్రిందకి వెళ్లింది. సావిత్రమ్మ కాఫీ పెట్టడానికి లేస్తూ బాల్కనీలోంచి కన్పిస్తోన్న రోడ్డువైపు చూసింది.
దూరంగా తెల్లని ఆంబులెన్సు ఇంటివేపుకు వస్తోంది.
ఆమెకి అదోలా అన్పించింది.
నీరయిపొతున్న గుండెని చిక్కబట్టుకుని అలాగే చూస్తూ నిలబడింది.
ఆంబులెన్స్ వచ్చి క్వార్టరు ముందు ఆగింది. క్వార్టర్స్ లోని జనం తొంగి చూస్తుంటే సారథి ముందుగా కిందకి దిగేడు.
పీక్కుపోయిన ముఖంతో, జ్యోతుల్లా ఎర్రబడ్డ కళ్లతో వున్న కొడుకుని చూడగానే ఆమె జీవం లేనట్లయిపోయింది.
ఆమె భయపడ్డట్లుగానే శేఖర్ శరీరాన్ని మరో ఇద్దరి సాయంతో పైకి తీసికొచ్చాడు సారథి.
హాల్లో అతన్ని పడుకోబెడుతుంటే “ఏలా వున్నారు?” అంటూ కంగారుగా వచ్చి అడిగింది స్వాతి.
అతను నిద్రపోతున్నట్లున్నాడు.
స్వాతి మరోసారి అడిగింది “ఎలా వుంది? ఏమయిందాయనకు?”
సారథి ముఖం తిప్పుకున్నాడు. ఆమెని చూడ్డానికతనికి ధైర్యం చాలటంలేదు.
స్వాతి అనుమానంగా సారథి తల్లివైపు చూసింది.
ఆ చూపులకి అంతసేపూ నిగ్రహించుకొన్న దుఃఖం కట్టలు త్రెంచుకుని బయటికురికింది ఆవిడ గుండెల్లోంచి.
“ఇంకెక్కడి శేఖరే తల్లి” అందావిడ స్వాతిని గట్టిగా కౌగలించుకుని. స్వాతి నిలువు గుడ్లేసి చూసింది. ఆ వెంటనే ఆమె చేతుల్లోంచి జారిపోయింది.
అప్పటికే జనం బాగా మూగిపోయేరు.
ఎవరో డాక్టర్ని తీసుకురావడానికి పరిగెత్తారు.
సారథి స్నేహితుడి తలదగ్గరగా కూర్చున్నాడు.
“పాపం! టేటనస్! రాత్రికి రాత్రి ఫిట్సొచ్చి పోయేడు” ఎవరో ఎవరికో చెబుతున్నారు.
అంతటా నిట్టూర్పులు.
డాక్టరు వచ్చేలోపునే స్వాతి స్పృహలోకి వచ్చింది.
ఒక్క వూపున వెళ్లి శేఖర్ గుండెలపై వాలిపోయింది.
ఆ దృశ్యం చూడలేక సారథి లేచి బయటికెళ్లి నిలబడ్డాడు దిగాలుగా. “నువ్వలా నిలబడితే ఎలా? జరగాల్సినవి చూడు” సారథి తల్లి మాటలకి పేలవంగా చూసేడు. అతని ప్రాణం పోతున్నట్లుగా వుంది.
“ఆ అబ్బాయి పట్టుదలతో తల్లిదండ్రులతో తెగతెంపులు చేస్కున్నాడట. ఇప్పుడయినా టెలిగ్రాం ఇవ్వండి” ఎవరో అంటుంటే సారథి నిగ్రహించుకుని ఫోన్ నంబర్ తీసుకుని బయటకెల్లేడు. 
*****
ఎవరికి వారు తమలోని ఆనందాన్నీ, ఉత్సాహాన్ని పీల్చి పిప్పిచేసిన మనుషుల్లా వున్నారు. శంకరంగారి పరిస్థితి కూడా ఆందోళనకరంగా వుంది.
శాంతమ్మగారు కుమిలి కుమిలి ఏడుస్తోంది. ఆ తల్లి దుఃఖాన్ని ఎవ్వరూ పోగొట్టలేరు.
సారథికి స్వాతిని చూస్తే భయంగా వుంది. ఆమెకు ఎదురుపడడానికి కూడా సాహసించలేకపోతున్నాడు.
స్వాతి అందరూ అనుకున్నట్లు అదేపనిగా వెక్కెక్కి ఏడ్వటం లేదు. ఆమె మెదడు దెబ్బతిన్న మనిషిలా వుంది.
ఆ చూపులు ఎటో శూన్యంలో తచ్చాడుతున్నాయి.
ఎన్నిసార్లు పిలిచినా పిచ్చిదానిలా చూడ్డం తప్ప పలుకదు.
పిల్లవాడి సంగతి కూడా పట్టనట్టే వుంటోంది. నానీని వసుధ, సుహాసినీనే చూస్తున్నారు.
సారథి శెలవు పొడిగించేడూ.
ఆ రోజు గంగాధరంగారు అనుకోని విధంగా అడిగేరు.
“నానీని మాకు ఇవ్వండి. ”
“అంటే ?. . . “అడిగేడు సారథి.
“ఆ అమ్మాయి నష్టజాతకురాలు. మావాడు మాకెలానూ కాకుండా పోయేడు. వీడిలో వాణ్ని చూసుకుంటూ బ్రతుకుతాం. మా ఆస్థికింక వారసుడు వీడేగా!”
సారథి జవాబు చెప్పేంతలోనే స్వాతి విసురుగా వరండాలో కొచ్చింది.
“అవును. నేను నష్టజాతకురాలినే. నా వల్లనే మీ కొడుకు పోయేడు. ఒప్పుకుంటాను. కాని నాకు పుట్టిన వీడు అదృష్టజాతకుడెలా అవుతాడు? వాడిని తీసికెళ్లడానికి నేను ఒప్పుకోను” అంది ఆవేశంగా.
సారథి స్వాతిని వారించేడు.
“చూడండి. నా బాబుని కూడా నాక్కాకుండా తీసికెళతారంట. వీళ్లకెక్కడిదా హక్కు. ఆయన వుండగా ఒక్కరోజు కూడా వచ్చి చూడలేదు. ఇప్పుడు మనుమడు కావాలంట.” స్వాతి ఏడుస్తూ అంది.
శాంతమ్మ మెల్లిగా మంచమ్మీద నుండి లేచొచ్చింది.
ఆవిడ ఈ పదిరోజులకే కృంగిపోయి వృద్ధాప్యం మీద పడ్డదానిలా వంగిపోయింది.
ఆవిడ గంగాధరం వైపు తీవ్రంగా చూస్తూ, “మీరు పంతాల పేరుతో నన్నూ, నా కొడుకుని బ్రతికుండగానే విడదీసేరు. ఒక్కసారి వాణ్ని చూస్తానని ఎన్నిసార్లు మీ కాళ్లు పట్టుకుని బ్రతిమిలాడేను. ఒక్కసారన్నా మీ హృదయం కరిగిందా? వాడి దగ్గర కెళితే తిరిగి యింటిగడప త్రొక్కొద్దని ఖండితంగా చెప్పేరే. చివరికి. . . చివరికి. . వాడి శవాన్ని చూసే దురదృష్టాన్నే కల్గించేరు. నేను వాణ్ని నవమాసాలు మోసి కన్నాను. ఎన్నో రాత్రులు నిద్ర మానుకుని, లాలించి, పాలించేను. అల్లారుముద్దుగా అహర్నిశలూ కష్టపడి పెంచేను. ఇంత చేసినా నా కొడుకుని చూసేందుకు మీనుంచి అనుమతి తీసుకోవాల్సిన దౌర్భాగ్యం పట్టింది. ఎవరు రాసేరండి యీ ధర్మాలు. ఎందుకు నేను మిమ్మల్ని ఖాతరు చేసేనో, ఎందుకు మీ మాటని కాదనలేకపోయేనో నాకే తెలియదు. మీరు నా మీద చూపించిన అధికారం చాలు. భర్తపోయిన ఆ పిల్లకు బిడ్డం దూరం చెయ్యాలన్న నికృష్టపు ఆలోచన ఎలా వచ్చిందండి మీకు. అందరికీ మీలానే డబ్బు పిచ్చి వుంటుందనుకొన్నారా? అందరూ మీలానే డబ్బు కోసం కన్న సంతానాన్ని దూరం చేసుకునే కఠినహృదయులు ఉంటారనుకున్నారా?” అంది ఆవేశంగా.
గంగాధరం గారితో పాటు మిగిలిన అందరూ కూడా ఆమెవైపు వింతగా చూసేరు.
గంగాధరంగారు ఏమనుకున్నారో తెలియదుగాని, తిరిగి యింకేమీ మాట్లాడలేదు. 
ఇంకా వుంది. 
రచన: వోలేటి స్వరాజ్యలక్ష్మి

6వ స్కంధము 20వ కథ
నహుషుని వృత్తాంతము
వృత్రాసురుని వధ అనంతరము ఇంద్రుడు అమరావతి చేరెను. దేవతలందరు ఇంద్రుని నీచకార్యములు దూషించసాగిరి.
త్వష్ట కుమారుని మరణవార్త విని దుఃఖించెను. కుమారునికి అంత్యక్రియలొనర్చి ‘‘ఇంద్రుడు భయంకర దుఃఖ మనుభవించుగాక! ఇది బ్రహ్మ రేఖ!’’ అని శాపమొసగి సుమేరు శిఖరము మీదకు వెళ్ళి తపమాచరించసాగెను.
ప్రతి ఒక్కరు తాము చేసిన పాప, పుణ్యకార్యములకు తప్పక ఫలమనుభవించెదరు. ఇంద్రుని తేజస్సు క్షీణించసాగెను. దేవతలందరూ అతనిని నిందించుచుండిరి. ఇంద్రద్యుమ్నుడు, యయాతి వంటి వారికి కీర్తి నశించెను. స్వర్గమునుండి వెడలగొట్ట బడిరి. బ్రహ్మ హత్యాపాతకము అతనిని వెన్నంటుచుండెను. ఏమియూ అతనికి సుఖము నిచ్చుట లేదు. అతడు మానస సరోవరము చేరెను. భయశోకములతో శక్తి క్షీణించెను. కమల నాళమున దాగికొనెను. చింతతో దుఃఖపడెను.
ఉపద్రవములు కల్గెను. మేఘములు వర్షించుట లేదు. ధాన్యము పండిరచే శక్తి భూమి కోల్పోయెను. నదులు ఎండినవి. అరాచకము నిండెను. దేవతలు, మునులు సంప్రదించుకొని, నహుషునికి ఇంద్రపదవి అప్పజెప్పిరి. ఆతడు ధర్మాత్ముడేగాని, ఇంద్రపదవి వచ్చాక రాజసవృత్తి ఆరంభమయ్యెను. ఇంద్రుని పత్ని శచీదేవి తనకు సేవ చేయాలని కోరెను.
దేవతలు ఈ విషయమును శచీదేవికి తెలుపగా ఆమె భయముతో బృహస్పతిని శరణు వేడెను. ఈ విషయము తెలిసి నహుషుడు బృహస్పతిని వధించెదనని పల్కసాగెను. దేవతలందరూ అతనికి నయవచనములు చెప్పసాగిరి. కాని అతడు పెడచెవిని పెట్టెను. వారి మాటలను వినలేదు. దేవతలందరూ బృహస్పతి వద్దకు వెళ్ళిరి. అతడు వారికి ఒక ఉపాయము చెప్పెను.
శచీదేవి తన భర్తను ఒకసారి చూచి రావలెనని, భర్త బతికి ఉండగా తాను నహుషుని ఎట్లు చేరెదనని అడగాలని చెప్పగా, ఆమె అట్లే నహుషుని చేరి ఆడిగెను. తన భర్త యగు యింద్రుడు జీవించి ఉన్నాడా లేదా యని నాకు సందేహము కలుగుచున్న దని ఆమె నుడివెను. నహుషుడు అందుకు అంగీకరించెను.
దేవతలందరూ శ్రీహరిని శరణు వేడిరి. ఇంద్రుడు ఎక్కడ ఉన్నాడో అని కలత చెందిరి. ఇంద్రుడు, శచీదేవితో కూడి అశ్వమేధయజ్ఞము చేయాలని విష్ణువు చెప్పెను. ఆ యజ్ఞ ప్రభావమున పాపములు నశించి ఆతని పదవి మరల అతనికి లభించగలదని, ఆ యజ్ఞము సల్పి భగవతి జగదంబికను సంతుష్టిని చేయవలెను అని విష్ణువు చెప్పెను.
అపుడు దేవతలు శచీదేవితో సహా అందరూ ఇంద్రుడున్న స్థానమును చేరిరి. యజ్ఞమునకు సర్వము సంసిద్ధము చేయబడెను. యజ్ఞము సుసంపన్నమాయెను. శ్రీహరి అచటికి వచ్చెను. బ్రహ్మ హత్యను విభజించి, వృక్షముల మీద, నదుల మీద, పర్వతముల మీద స్త్రీలమీద విసిరివేసెను. ఇంద్రుడు పరిశుద్ధుడయ్యెను. మంచి సుదినం కోసం నిరీక్షిస్తూ జలమందే ఇంద్రుడు ఉండెను. బృహస్పతి సలహాపై శచీదేవి భగవతి పరాశక్తిని ఆరాధించెను. భోగములన్నిటినీ విడిచెను. దేవి ప్రకటితమయ్యెను. శచీదేవిని మానస సరోవరము వెళ్ళి తన అచలమూర్తి ‘‘విశ్వకామ’’ను పూజింపమనెను. శచీదేవి అట్లే చేసి తన పతిని మరల దర్శించెను. తన రహస్యప్రదేశమును ఆమె ఎట్లు తెలుసుకొనెనో అని ఇంద్రుడు ఆత్రుత పడెను. శచీదేవి సకల విషయములను వివరించెను.
ఇంద్రుని సలహాపై ‘‘మునులచే పల్లకీ మోయించి తనకడకు రమ్మని’’ శచీదేవి నహుషునకు కబురుపంపెను. దానితో ఆ కామాంధుడు అట్లే పల్లకిలో తనను మోసుకొని శచీదేవికడకు తీసుకుని వెళ్ళమని మునులను కోరెను. మునులందరూ అతని వక్రబుద్ధిని ఎరిగి ఉపాయముచే ఆతని కోరికను వ్యతిరేకించవలెనని ఆలోచించిరి.
అగస్త్యుడు గొప్పవాడు. తెలివిగలవాడు. అంగీకరించెను. మునులందరూ పల్లకీ మోయుచుండగా నహుషుడు ‘‘సర్ప, సర్ప’’ అనగా నడువుడు, నడువుడు అని పలుకుచుండెను. అహంకారముతో అగస్త్యముని మస్తకమును తన్నెను. పరమశ్రేష్టుడయిన అగస్త్యుని భార్య లోపాముద్ర. వాతాపి అను రాక్షసుని తెలివిగా భక్షించినవాడు. సముద్రమును ఔపోసన పట్టి తాగినవాడు. అతనిని నహుషుడు కొరడాతో కొట్టి హింసించెను. పదే పదే ‘‘సర్ప, సర్ప’’ అనుచుండెను. అగస్త్యుడు కోపించి, ‘‘ఓరీ నీచుడా! అడవిలో భయంకరమగు సర్పమై, ఆ సర్పయోని యందు అనేక వేల సంవత్సరమలు అపార దుఃఖమనుభవించుము. అడవిలో నుండుము. ధర్ముని అంశతో యుధిష్టిరుడు అను పుణ్యాత్మునితో నీకు కలయిక జరుగును. అతని నుండి వెలువడిన ప్రశ్నలకు సమాధానములు వినిన తరువాత నీవు ముక్తుడవగుదువు.’’
నహుషునకు సర్పరూపము వచ్చెను. స్వర్గమునుండి క్రింద పడెను. బృహస్పతి మరియు దేవతలు అందరూ మానససరోవరము వెళ్ళి, యింద్రుని ఊరడిరచి తిరిగి స్వర్గమునకు ఆహ్వానించిరి. యిట్లు ఇంద్రుడు మరల స్వర్గాధిపత్యమును పొందెను. భగవతి ప్రసాదంబున తమ స్థానమును పొందెను. ఎవరు ఎట్టి కర్మము చేయునో వారట్టి ఫలమును పొందెదరు. యిది అనివార్యము.
7వ స్కంధము 21 వ కథ
భగవతి నామ మహిమ
అధర్మపరాయణులైన మానవులు సంస్కరింపబడుటకు ఎట్టి ఉపాయము గలదని జనమేజయుడు ప్రశ్న వేయగా, వ్యాస మహర్షి ఆగామి, సంచిత, ప్రారబ్ధ కర్మలను, కర్మ ఫలములను అనుభవించుట, యుగధర్మము వివరించి, అనేక అధర్మ కార్యములను చేసిన మానవులు ఒకే ఒక్క ఉపాయము చేత ముక్తులగుదురని, జగదంబిక నామమును పలుకుటలో ఎంతో మహిమ ఉన్నదని యిట్లు అమ్మవారి మహిమను గూర్చి వివరించ సాగెను.
జగదంబ చరణకమలములను ధ్యానించవలెను. పాపములను భస్మము చేయుటకు భగవతి నామమునందు ఎంత శక్తి కలదో అన్ని పాపములు కూడా లేవు. లీలగా ఎవరి నోటి నుండైనను వివశతతో అమ్మ నామము ఉచ్ఛరించబడినచో, ఆ నామ ప్రభావమున ఏమేమి లభించునో వాటిని తెలుసుకొనుటకు రుద్రాది సర్వదేవతలుకూడా అసమర్థులగుదురు. ఆమె నామమును స్మరించుటయే సర్వపాపములకు ప్రాయశ్చిత్తము. కలిభయముచే భీతి చెందిన మానవులు ఏ పుణ్యక్షేత్రము నందైనను నివసించవలెను. నిరంతరము భగవతి నామమును చింతన చేయవలెను. సర్వప్రాణులు పదార్థముల నుండి విరక్తుడై ఈ ప్రపంచమునుండి ముక్తుడగును. భక్తితో అమ్మకు ప్రణామము చేసిన వారికి సకల పాపములు నశించును. సకల శాస్త్రములలోనూ దీనిని గూర్చి వర్ణించిరి. అజపాజపముగా ప్రసిద్ధి చెందిన గాయత్రీ మంత్రము జగదంబ నామమే. సకల మానవులు దీనిని జపింతురు. కానీ మాయా మోహితులైన కారణమున దీని విశిష్ట మహిమను అర్ధం చేసుకోలేరు. ఇది సాధారణ మంత్రమని జపించువారికి ముక్తి కలుగదు. బ్రాహ్మణుడు తన హృదయమున స్థలమునిడి ఈ మంత్రమును జపించును. కాని మహిమ నెరుగకుండుటచే ఇప్పటివరకు వారు ముక్తులు కానున్నారు. దీనికి మహామాయ ప్రభావ వైశిష్ట్యమే కారణము.
7వ స్కంధము 22 వ కథ
సకల తీర్థ రాజములు, క్షేత్రములు,
నదుల వృత్తాంతము
నదులు:`
నదులలో గంగానది అన్నిటికంటే శ్రేష్ఠమయినది. యమున, సరస్వతి, నర్మద, గండకి, సింధు, గోమతి, తమసా, కావేరీ, చంద్రభాగ, పుణ్య, నేత్రవతి, చర్మన్వతి, సరయూ, తాపీ, సాభ్రామణి నదులు పెద్దవి. చిన్న చిన్న నదులనేకములున్నవి. ఈ నదులలో సముద్రం వరకు చేరు నదులు అధిక పవిత్రములు అని అంగీకరించబడెను. సముద్రమువరకు వెళ్ళని నదులను అల్పపుణ్యములని చెప్పుదురు. సముద్రమును చేరు నదులలో అగాధమైన జలముతో సదా నిండియున్న నదులు అధిక పవిత్రములు. శ్రావణ, భాద్రపదములను ఈ రెండు నదులలో నదులన్నీ రజస్వలలగును. ఎందుకనగా వర్షాకాలమున గ్రామములలో ఉన్న కలుషిత జలములు ప్రవహించి ఆ నీరు ఆ నదులలోకి వెళ్ళును.
క్షేత్రములు:`
పుష్కరము, కురుక్షేత్రము, ధర్మారణ్యము పరమ పవిత్ర క్షేత్రములుగా విలసిల్లినవి. అట్లే మహిమా, ప్రభాస, ప్రయాగ, నైమిశారణ్యము, అర్బుదారణ్యము కూడా చెప్పాలి.
శ్రీశైలము, గంధమాదనము, సుమేరు పర్వతము ` ఇవి పుణ్యమును చేకూర్చు పర్వతములు.
సరోవరములలో మానస సరోవరము సర్వోత్కృష్టముగ చెప్పబడినది. బిందుసరము, అచ్చోదసరము కూడా పరమ పావనమని చెప్పుదురు. ఆత్మచింతనచేయు మునుల యొక్క ఆశ్రమములు ఈ సరోవరముల శోభలను పెంచును. బదరికాశ్రమము అత్యంత పవిత్ర స్థానము. సర్వప్రసిద్ధము. ఈ స్థానమున నరనారాయణులను పేరుగల మునులు కఠోర తపమాచరించిరి. వామనాశ్రమము, శతాయూపాశ్రమము కూడా ప్రసిద్ధమైనవి. ఆ మునులక్కడినుండి తపమాచరించిరి. అందువలన వారి పేర్లతో ఆ స్థలములు ప్రసిద్ధికెక్కెను. యిచట భగవతి మందిరములు నియమముగా దర్శించినచో ఆ తీర్థములు సకల పాపములను పెళ్ళగించి వేయును.
పుణ్యకర్మలు:`
తీర్థములు, తపములు, దానములు, ద్రవ్యశుద్ధి, క్రియా` శుద్ధి, మనస్సుద్ధి వీటిమీదనే ఆధారపడియుండును. కామ, క్రోధ, మోహ, లోభ, మద, మాత్సర్యములు అన్నియు తపస్సు, వ్రతములు, తీర్థయాత్రలకు ఆటంకమే. అహింస, మనసు పవిత్రముగా నుంచుకొనుట, దొంగతనము చేయకుండుట, ఇంద్రియములు వశమునందుంచుకొనుట అను ప్రవర్తనలు కలిగి ఉండాలి. ధర్మమును పాలించినతో దానివలన సకల తీర్థములు దర్శించిన ఫలమొస్తుంది. నిత్యకర్మలు పరిత్యజించుట, సంసర్గ దోషమువలన తీర్థయాత్ర నిష్ఫలమగును, పాపబంధనములో చిక్కుకొందురు. తీర్థములు దేహసంబంధమైన కల్మషము కడిగివేసి శుభ్రము చేయును. కాని మనోకల్మషములను తొలగించుటకు వాటియందు శక్తియుండదు. చిత్తశుద్ధి, గంగా మొదలైన నదులకంటె అధిక పవిత్రమనవచ్చును. చిత్తశుద్ధిని చేయు తీర్థము ప్రాప్తించుటకు జ్ఞానియైనవాడు సత్సంగము విశేషముగా చేయవలెను. వేదములు, శాస్త్రములు, వ్రతములు, చిత్తశుద్ధి తీర్థము ప్రాప్తించుట మిగుల కష్టం.
వశిష్టుడు బ్రహ్మకుమారుడు. వేదశాస్త్రములను అధ్యయనము చేసినవాడు. గంగా తీరమున ఉండేవాడు. అయినా విశ్వామిత్రునితో వానికి వైరభావముండెను. యిద్దరూ మహా ఋషులే. ఒకరికొకరు పరస్పరము శపించుకొనిరి. భయంకర యుద్ధము జరిగెను. బ్రహ్మ దేవగణములందరితో వచ్చి వారిరువురకు నచ్చజెప్పి వారిని యుద్ధమునుండి విరమింపజేసెను. బ్రహ్మ ఉపదేశప్రభావమున మరల ప్రేమభావముతో నుండిరి. యుద్ధమువలన వారిరువురకీ గొప్ప కష్టములను అనుభవింపవలసి వచ్చెను. శ్రేష్టమైన పురుషుల చిత్తములు కూడా పరిశుద్ధముగా నుండుట కష్టమని దీనివలన ఋజువగుచున్నది. శ్రద్ధకూడా సాత్త్విక, రాజస, తామసములను మూడు విధములు. సత్ఫలము లిచ్చు సాత్త్విక శ్రద్ధ లోకములో దుర్లభము. రాజస, తామసములే అధికముగా ఉండును. దానివలన ఏ ప్రయోజనము లేదు. అందుచే సత్సంగము వేదాంత శ్రవణాది ప్రభావములతో చిత్తమునందలి వాసనలను దూరము చేసుకొని తీర్థములందు నివసించు ఏర్పాట్లు చేసుకొనవలెను. అచటనుండి భగవతి జగదంబను నిరంతరము ఆరాధించవలెను. కలిదోషములలో భయభీతులై భగవతి నామమును సదా స్మరించాలి. ఆ తల్లి చరిత్రలను గానం చేయాలి. అప్పుడే మానవులకు ఈ భయంకర సంసారమనే బంధములనుండి ముక్తి లభించగలదు. జై భవాని.
6వ స్కంధము, 23వ కథ
జనకమహారాజు జన్మ వృత్తాంతము
క్షత్రియులు రాజ్యమేలుట, తాపసులు తపస్సు చేసుకొనుట యనునవి వారివారి ధర్మములు. రాజుల యందు, తాపసుల యందు క్రోధము మితిమీరుచుండెను.
భక్తియందు రాజసము, రాగద్వేషములు, డాంబికము చోటుచేసుకున్నచో అది సర్వనాశనమగును. ఇక్ష్వాకుల వంశములో ‘‘నిమి’’ అనే రాజు ఉండెడివాడు. సుందరుడు, ధర్మజ్ఞుడు, గుణవంతుడు, దానము, ధర్మములు చేయుట అతని నిత్య కృత్యము. ఇక్ష్వాకు వంశములో 12వ వాడు. గౌతమ ముని ఆశ్రమమునకు సమీపములో జయంత పురము అనే చోట ఆ రాజు నివసించుచుండెను. అతనికి బ్రాహ్మణులంటే ప్రీతి, యజ్ఞములంటే ప్రీతి. తన తండ్రి కోరిక ప్రకారము ఒక రాజస యజ్ఞము చేయాలని అనుకున్నాడు. కావలసిన సామగ్రిని సమకూర్చుకొనెను.
భృగువు, అంగీరసుడు, వామదేవుడు, గౌతముడు, వశిష్టుడు, పులస్త్యుడి, ఋచీకుడు, పులహుడు, క్రతువు మొదలైన ఋషులను పిలిచెను.
వశిష్టుని పూజించి యజ్ఞమును చేయదలచితినని, 5 సంవత్సరముల కాలము వరకు ఈ క్రతువు చేయాలని తెలిపెను. అందుకు వశిష్టుడు ‘‘రాజా! ఇంతకు ముందే ఇంద్రుడు తాను కూడా యజ్ఞము చేయదలచి నన్ను ఆహ్వానించెను. అతని క్రతువు పూర్తి అయిన పిమ్మటే నీ యజ్ఞమును ఆరంభించెదను అని మునీంద్రుడు వెళ్ళిపోయెను. వెంటనే నిమి గౌతముని పిలిచి హిమాలయపర్వతముల సమీపమున సముద్రతీరమున అనేక విప్రులను పిలిచి యజ్ఞమొనరించి దానధర్మములను గోవులను యిచ్చి సంతృప్తి పరచెను. 5 సంవత్సరముల తరువాత ఇంద్రుని యజ్ఞము పూర్తికాగానే వశిష్టుడు మరలి వచ్చెను.
కాని ఆ సమయములో చక్రవర్తి నిదురించుచుండెను. భటులు అతనిని లేపలేదు. అందుచే వశిష్టునికి అవమానము జరిగినట్లు అనిపించగా కోపముతో నేటినుండి నీవు దేహరహితుడవు కమ్ము అని శపించెను. ఈ విషయము సేవకులచే విన్న నిమి గురువువద్దకు వచ్చి అనేక విధముల మధురవచనములతో శాంతముగా వశిష్టుడు ఇంద్రయజ్ఞమునకు వెళ్ళుటచే తాను గౌతమునిచే క్రతువు చేయించితినని నుడివెను. సాక్షాత్తు బ్రహ్మ పుత్రులు, ధార్మికులు, బ్రాహ్మణులకు కోపము తగదు, అకారణముగా నాకు శాపము యిచ్చిరి. కావున కోపముతో నిండిన మీ శరీరము శీఘ్రముగా నశించును అని తిరిగి శాపము పెట్టెను.
యిరువురి చిత్తములు వ్యాకులితయ్యెను. వశిష్టుడు బ్రహ్మను చేరి శరణుజొచ్చెను. ఈ శరీరము నష్టమై వేరొక జన్మ ఎత్తవలెను. ఆ జన్మలో కూడా నాకు జ్ఞానము నష్టమవకుండా జ్ఞాపకము ఉండవలెనని బ్రహ్మను ప్రార్థించెను. ‘‘మహాతేజస్సంపన్నులైన మిత్రుడు, వరుణుడు అనే మునుల తేజములో నీవు ప్రవేశింపుము. ప్రశాంతిని పొందుము. సమయము చ్చినపుడు నీవు ప్రకటితమయ్యెదవు.’’ అని దీవించెను. తండ్రికి ప్రదక్షిణ చేసి వరుణుని అశ్రమమునకు వెళ్ళెను. స్థూలశరీరమును వదలి అతడు సూక్ష్మ రూపమున మిత్ర, వరుణుల దేహములో ప్రవేశించెను. అదే సమయమున ఊర్వశి యను సుందరి తన సఖులతో అచటికి రాగా ఆ ఋషులు ఆమెపై మోహము కల్గిన వారై ఆమెపై చిత్తము చలించి ఆమెను వరించుటకు సిద్ధపడిరి. అచటనే ఒక కుండ ఉండెను. ఊర్వశిని చూచిన మిత్రావరుణుల వీర్యము స్ఖలితమై ఆ కుండలో పడెను. దానినుండి అత్యంత సుందరులైన ఇద్దరు మునికుమారులు జన్మించిరి. వారే అగస్త్యుడు, వశిష్ఠుడు. అగస్త్యునికి కుంభసంభవుడని, వశిష్ఠునకు మైత్రావరుణుడని నామము కల్గెను. అగస్త్యునికి బాల్యమునుండే తపస్సునందు ఎనలేని ప్రేమచే అతడు వనములకు వెళ్ళిపోయెను. వశిష్టుడు ఇక్ష్వాకులకు రాజగురువుగా స్థిరపడెను.
నిమి చక్రవర్తి మరల శరీరము లభించలేదు. ముని శాపము ఇచ్చినపుడు రాజు యజ్ఞదీక్షుడై ఉండెను. బ్రాహ్మణులందరూ ధర్మాత్ముడైన నిమిని గూర్చి చింతించిరి. ఇంకా యజ్ఞము పూర్తికాలేదు. యితడు శాపముచే కాలిపోవుచున్నాడు అని తలచి అనేక మంత్రములను వారు చదువసాగిరి. నిమి శరీరమును సురక్షితముగా నుంచిరి. అతని శ్వాస ఆగలేదు. మంత్రశక్తిచేత నిర్వికారమైన ఆత్మ శరీరమునందు ప్రతిష్టితమై యుండెను. బ్రాహ్మణులు పలు రకాల పూలతో, చందనములతో ఆ ఆత్మను పూజించిరి. యజ్ఞము పూర్తి అయిన తరువాత యింద్రాది దేవతలు వచ్చిరి. వారు రాజుచేసిన యజ్ఞమునకు తృప్తులైరి. దేవశరీరము కావలెనా, మానవ శరీరము కావలెనా అని అతనిని కోరిరి. నిమి తనకు జనన మరణములు కల్గే ఈ శరీరముపై కోరికలేదని, సర్వభూతముల (ప్రాణులు) కన్నులపై వాయు రూపమును దాల్చి చరించవలెనని కోరుచున్నాను అని నిమి అడిగెను. అప్పుడు దేవతలు రాజును దేవి అంబిక, జగదంబికను ఆరాధించమని చెప్పిరి. ఆమె కృపవలన అతని కోరిక తీరునని చెప్పిరి. అతడు దివ్య స్తోత్రములద్వారా దేవిని స్తుతించి ప్రార్థించగా ఆ మహామాయ ప్రసన్నురాలై అతని ఎదుట సాక్షాత్కరించెను. సకలజ్ఞానము కల్గునట్లును, సకల ప్రాణుల నేత్రములందు నివశించునట్లు భాగ్యమిమ్మని కోరగా జగదంబ అతని కోరికను మన్నించెను. అతని ప్రారబ్దము పూర్తికాలేదని, అందుచే సకల ప్రాణుల నేత్రములందు వసింపమని, కనురెప్పలు మూయుట తెరచుట వాని ప్రభావమువలన జరుగునని, పక్షులు, పశువులు, మానవులు రెప్పవాల్చెడి వారని అందుకే వారిని ‘‘నిమిషులని’’, దేవతలు అందుకు భిన్నముగా ఉండుటచే వారిని ‘‘అనిమిషులని’’ చెప్పుదురని వరమొసగెను.
దేవి అదృశ్యమైన పిమ్మట మునులందరు సంప్రదించుకొని నష్టమగుచున్న నిమి స్థూల శరీరమును ఆరణితో మధించింరి. అగ్నిని వ్రేల్చి హవనము చేసిరి. ఆరణితో మధించగా నిమివంటి సర్వలక్షణ సంపన్నుడగు ఒక పుత్రుడక్కడ జన్మించెను. ఆరణిని మధించగా ఏర్పడుటచే ‘‘మిథి’’ యని, తన జనకుని దేహము నుండి పుట్టుటవలన ‘‘జనకుడని’’ నిమి దేహము లేనివాడగుటచే అతని కులమునందు ఉద్భవించిన వాడగుటచే ‘‘విదేహులు’’ అని పేర్లుకలిగెను.
యిట్లు నిమి శరీరము నుండి జనకుడు పుట్టెను. అతడు గంగా నదీ తీరమున అందమైన నగరము నిర్మించెను. అది మిథిలా నగరమని ప్రసిద్ధి పొందెను. ఆ వంశమందు పుట్టిన వారందరకూ జనకుడను ఉపాధి లభించెను. వారు పరమ జ్ఞానులు. విదేహులు అని కూడా పిలువబడిరి. శాపవశమున నిమి విదేహుడయ్యెను.
సశేషం

















రచన: ఎ.బి.వి. నాగేశ్వరరావు
ఉప్పు మీద పన్నా!  తెల్లవారికిదేమి తెగువ !!
అనుకొంటిరి, ఆందోళితులైరి ఆనాడు మనవారు.
దోపిడీ అనీ, దమన నీతనీ, ఆవేశపడి ఆగ్రహించిరి,
ఏకతాటిన ఉద్యమించిరి మరి, మనవారు ఆనాడు.
నీటి పై పన్ను, పాలపై పన్ను, పండ్లపై పన్ను,
రోగమున తిను రొట్టె ముక్కకు  పన్ను,
ఔషధములపై పన్ను, వైద్య సేవలకు  పన్ను,
ఉసురు నిలిపే వస్తు పరికరాలపై పన్ను,
విధి వక్రిస్తుంటే ఎక్కించే ప్రాణ వాయువుపై పన్ను,
భద్రత పేరిట పన్ను, స్వచ్ఛత సాకున పన్ను,
అదీ, ఇదీ అనక- అన్నింటనుండు పన్ను.
పన్నుపై  పన్ను, పలు రకాల పోకడల పన్ను !
రెండు ప్రభుత్వాలకూ వెన్నుదన్ను పన్ను,
సరిచూడ వివరమున – స్వతంత్ర భారతిన ఈనాడు!!
తెల్లవారు చేసింది తప్పేమి కాదనీ,
వేసినందున పన్ను…
ఉప్పు గుర్తింపు ఇనుమడించిందనీ,
ఉప్పునూ వదలనిది నల్లవారి పన్ను !
చరిత్ర స్ఫూర్తి ఎగతాళిగా…
నవ్య భారతిన-
నగుబాటే విధి విధాన చందము ఈనాడు !!
ఎన్ని రూపములనున్నా-
దైవమొక్కటేనని ఆస్తికులు అన్నా,
లేని దైవానికి రూపములు ఏమిటని?
నాస్తికులు ఒప్పుకోకున్నా,
ఇద్దరూ ఒక్కటై, ఏకంగా ఒప్పుకొనేది –
స్వతంత్ర భారతిన సర్వాంతర్యామి-   పన్ను అనీ !
నానా రూపాల వేళ్ళూని, దశ దిశలా మోహరించి,
దినదిన ప్రవర్థమానముతో-
జనుల నడ్డినిట్టే విరుచు చున్నదనీ,
పన్ను కట్టుటకు పుస్తెల తాకట్టు పెట్టు రోజులు ఇవనీ,
విధించినా చనుబాలపై పన్ను,
విపరీతముకాదు ఈనాటి ఈ ధోరణి అనీ !!
మతములెన్ని ఉన్నా, అభిమతములు అనేకములై ఉన్నా,
ఎవరి ఆచార సాంప్రదాయములు, వైవిధ్యములు, వారివిగా,
భిన్నత్వంలో ఏకత్వం  మనం  చాటుకొనుచున్నా,
అందరినీ అనుక్షణం అప్రతిహతముగ  ఆచరింపజేసే –
ఏకత్వంలో భిన్నత్వం మన విశృంఖల పన్ను తత్వం !
వవ్వి పోదురుగాక ఏమి, ఇది నల్లవారి పాలన మరి !!
                   —<<>>—
రచన: శ్యామ సుందరరావు

కణ్వుడు కశ్య ప్రజాపతి వారసుడైన అంగీరసుని వంశంలో ఘోరుడు అనే ఋషికి జన్మించాడు ఈయనను “మునికుల చూడామణి”అని అంటారు అంటే మునులలోకెల్లా శ్రేష్ఠుడు అని అర్ధం. ఈయన బాల్యము నుండి తపోనిష్ఠలో ఉండి బ్రహ్మచారిగా ఉండిపోయాడు కణ్వుడు మహా నిష్ఠాగరిష్ఠుడు. గొప్ప తపస్సంపన్నుడు అతను మన వేదాలలో పెక్కు మంత్రాలకు ద్రష్టగా నిలిచారన్న విషయంలో మాత్రం ఎలాంటి వివాదమూ లేదు. రుగ్వేదంలో కణ్వుడి పేరిట చాలా మంత్రాలే ఉన్నాయి. కణ్వుడు, అతని వంశజులు దర్శించిన మంత్రాలు మన చతుర్వేదాలలో అడుగడుగునా కనిపిస్తాయి. వీటికి తోడుగా ‘కణ్వస్మృతి’ పేరుతో ఈయన రచించిన ధర్మశాస్త్రానికి కూడా గొప్ప ప్రాముఖ్యత ఉంది. తన తపస్సు నిరాటంకంగా సాగేందుకు అతను మాలిని అనే నదీ తీరంలో ఒక ఆశ్రమాన్ని నిర్మించుకున్నాడు ఈయన ఆశ్రమము ఇంద్రుని ఖాండవ వనము, కుబేరుని చైత్ర రధము లాగ గొప్పగా ఉండేది ఈ ఆశ్రమములో ఎప్పుడు వేద ఘోష వినిపిస్తూ ఉండేది, నిత్యమూ అగ్నిహోత్రాలు ఉండేవి ఆ ప్రాంతానికి వచ్చే రాజులైన మహర్షులైన అయన ఆశీర్వచనాలు తీసుకోకుండా వెళ్లేవారు కాదు. అంత పవిత్రమైనది అయన ఆశ్రమము ఈ మాలినీ నది హరిద్వార్‌ కు దగ్గరలో ఉందని అంటారు. అక్కడ కోట్‌ ద్వారా అనే ఊరిలో కణ్వుడి పేర ఇప్పటికీ ఓ ఆశ్రమం ఉంది. మరికొందరేమో మహారాష్ట్రలోని కణాల్ద (జల్‌గావ్) అనే ప్రాంతంలో ఉన్న గుహలే ఆనాటి కణ్వుడి ఆశ్రమం అని నమ్ముతారు . మేనక విశ్వామిత్రుల కుమార్తె శకుంతలను పెంచిన తండ్రిగా కణ్వ మహర్షి ప్రసిద్ధుడు. కణ్వస అనే గోత్రీకులకు మూల పురుషుడితడు.
ఇలా మాలినీ తీరాన ఉన్న ఆశ్రమంలో ధార్మిక జీవనాన్ని గడుపుతున్న కణ్వుడి జీవితం ఒక రోజు అనుకోని మలుపు తిరిగింది. అతనికి పక్షుల నీడన, తామరాకుల మీద పడుకోబెట్టింది ఓ చిన్న బిడ్డ కనిపించింది. ఇంతలో ఆశరీరవాణి , ” ఓ మహర్షి ఈ పసిబిడ్డ మేనక, విశ్వాత్రులకు జన్మించినది. ఈ బిడ్డను నీవు ఈ బిడ్డను నీ ఆశ్రమానికి తీసుకువెళ్లి శకుంతల అని నామకరణము చేసి పెంచి పెద్ద చేయి. శకుంతలకు పుట్టే బాలుడు గొప్ప చక్రవర్తి అయి భారతఖండాన్ని ఏలుతాడు ” అని చెపుతుంది .అప్పుడు కణ్వుడు ఆ పసిబిడ్డను తన ఆశ్రమానికి తెచ్చుకొని తానే తల్లిదండ్రి అయి, ఆమెను కన్న కూతురిలాగా అపూరూపముగా పెంచి పెద్దచేశాడు కణ్వుడు. ఆ శకుంతలని ఒక రోజు కణ్వుడు ఆశ్రమములో లేని సమయములో దుష్యంతుడు అనే రాజు చూసి మోహిస్తాడు. ఆమెను గాంధర్వ వివాహం చేసుకుని కణ్వుడు వచ్చినాక అయన అనుమతితో రాజ్యానికి తీసుకొని వెళతానని చెప్పి అయన తన రాజ్యానికి తిరిగి వెళ్లిపోతాడు. దుష్యంతుడు తనని సకలలాంఛనాలతో అతని రాజ్యానికి తీసుకుని వెళ్తాడని కలలలో తేలిపోతున్న సమయములో ఆశ్రమంలోకి అడుగుపెట్టిన దుర్వాస మహర్షిని సరిగా గమనించుకోదు. శకుంతల పరధ్యానానికి కోపగించుకున్న దుర్వాసుడు, దుష్యంతుడు ఆమెను మర్చిపోతాడంటూ శపిస్తాడు
ఆశ్రమానికి తిరిగి వచ్చిన కణ్వమహర్షి విషయము తెలుసుకొని, శకుంతల గాంధర్వ వివాహాన్ని ఆమోదించి దీవించి ఏమైనా వరము కోరుకోమంటాడు. అప్పుడు శకుంతల తనకు పుట్టబోయే కుమారుడు బలవంతుడై ఆయురారోగ్యాలతో ధర్మకార్యాలు నిర్వహిస్తూ ఉండేటట్లు తనను దీవించామని అడుగుతుంది అలాగే దీవిస్తాడు కణ్వుడు. ఆ మహర్షి దీవెనల ఫలితముగా శకుంతల మగబిడ్డను ప్రసవిస్తుంది. ఆ బిడ్డకు కణ్వుడు భరతుడు అని నామకరణము చేస్తాడు ఆ బాలుడు తనకు ఉన్న బలముతో క్రూర జంతువులను వేటాడుతూ ఆశ్రమవాసులను కాపాడుతూ ఉంటాడు. భరతునికి సర్వదమనుడు అనే పేరు కూడా ఉంది. బాలుడు పెరిగి పెద్దయినాక యువరాజ పట్టాభిషేకానికి సమయము ఆసన్నమయినది భావించి, శకుంతలాభరతులను ఆశ్రమవాసులను తోడిచ్చి దుష్యంతుని దగ్గరకు పంపుతాడు. ఆ సమయములో శకుంతలకు చెప్పిన జాగ్రత్తలు, హితవచనాలు నేటికీ ఆచరణీయమైనవి చాలా బాధతో కన్నకూతురు కాకపోయినప్పటికీ శకుంతలను అత్తవారింటికి సర్వ లాంఛనాలతో పంపుతాడు. కణ్వుని చరిత్ర కన్నప్రేమకన్నా పెంచిన ప్రేమ ఏ మాత్రము తీసిపోదని లోకానికి తెలియజేసింది. సర్వసంగ పరిత్యాగిగా జీవిస్తున్న కణ్వుడు కూడా కూడ పెంచిన ప్రేమకు లోనవుతాడు. ఏంతో బాధతో శకుంతలను అత్తవారింటికి పంపుతాడు.
కానీ దుర్వాసుని శాపఫలితముగా దుష్యంతుడు శకుంతలను గుర్తించడు. ఆ సమయములో అశరీరవాణి మాటలతో శకుంతలను గుర్తించటం వలన శాపవిమోచనం జరిగి శకుంతలా దుష్యంతులు కలుసుకోవటం జరుగుతుంది. వారిరువురికీ జన్మించిన భరతుడు దుష్యంతుని రాజ్యానికి వారసుడు అవుతాడు. మన దేశానికి భరతఖండము అనే పేరు రావటానికి కారణము ఇతడే.
కణ్వుడు ఈ తీరున ఒక వంశం (భరత) ఏర్పడేందుకే కాదు, మరో వంశం (యదు) నిర్మూలం అయ్యేందుకు కూడా కారణం అయ్యాడు. అదెలాగంటే- కణ్వుడు ఒకనాడు విశ్వామిత్రుడు, నారదుడు వంటి మహర్షులతో కలిసి కృష్ణుని పాలనలో ఉన్న ద్వారకకు చేరుకున్నారు. ఈ మహర్షులను చూసిన యాదవ కుర్రకారుకి వారిని కాసేపు ఆటపట్టాలని అనిపించింది. వెంటనే సాంబుడు అనే యాదవునికి కడుపుతో ఉన్నట్లుగా స్త్రీ వేషము వేసి, మునులను ఏ పిల్లను ప్రసవిస్తుంది అని అడుగుతారు మునులు ఆగ్రహించి ఒక ముసలం (రోకలి) పుడుతుందనీ, శపిస్తారు ఆ సంఘటన తరువాత యాదవ వంశం నిర్మూలం అవుతుందనీ శపిస్తాడు కణ్వుడు. శాపము వల్ల నిజంగానే సాంబుడి కడుపున ముసలం జన్మిస్తుంది. బలరామ కృష్ణుల ఆదేశము ప్రకారము యాదవులు ఆ ముసలాన్ని అరగదీస్తారు. కానీ చిన్న రేకు ముక్కను ఉపయోగించి తయారు అయిన బాణమును ఒక వేటగాడు వేటాడుతూ ప్రయోగించటం వలన ఆ బాణము తగిలి శ్రీ కృష్ణుడు అవతారాన్ని చాలిస్తాడు . ఆ సంఘటన తరువాత యాదవులంతా తాగి ఆకారణముగా ఒకరితో ఒకరు కలియబడి చంపుకుంటారు. ఆ విదముగా యదు వంశము నాశనము అవుతుంది.
రచన: ధరిత్రి దేవి
ఓ మనిషీ !
సమస్యల సుడిగుండాలెన్ని ముంచెత్తినా
ప్రకృతి గర్జించి ప్రళయంతో వెల్లువెత్తినా
ఎన్ని’కరోనా ‘లొచ్చి కన్నీటి కడగండ్లు చుట్టుముట్టినా
సాగుతున్నావు  అదరక బెదరక అడుగేస్తూ కొనసాగిస్తున్నావు జీవనయానం మున్ముందుకు!
ఆటుపోట్ల తాకిడికి వెరవనంటావు
అవాంతరాలను లెక్కచేయనంటావు
ఆశా జీవిని నేనంటావు!
మిన్ను విరిగి మీదపడ్డా ఆత్మస్థైర్యం కోల్పోనంటావు ! అదే కదా మరి,
నీ తిరుగులేని ఆయుధం!
ఏది ఏమైనా, ఆగదుగా కాలగమనం!
అదో నిరంతర ప్రవాహం!
కదుల్తూ కదుల్తూ తెచ్చింది తనతో
కొత్త సంవత్సరం!!
“సంవత్సరాలెన్ని మారినా
 మనుషులం మనమేగా !
 సంక్రాంతులు మరెన్నొచ్చినా
 సమస్యలు మామూలేగా !
 అయితేనేమి గాక !అవన్నీ వచ్చిపోయే చుట్టాలనుకుందాం !”
 అంటూ స్ఫూర్తి పొందుతావు
 నీకు నీవే సాటి అనిపించుకుంటావు !
 ఓ మనిషీ !నిజం !
 ఆత్మస్థైర్యమే నీ తిరుగులేని ఆయుధం!
 అది  ఉన్నంతవరకు నీకు లేదు అపజయం !!
                     *************
