రచన: కందికొండ
ఎం.ఎ. తెలుగు (పిహెచ్‌.డి.) పరిశోధకుడు,
ప్రముఖ సినీ గీత రచయిత
	సినిమా పాట ఒక విక్షణమైన సాహిత్య ప్రక్రియ. నేడు జనజీవితంలో ఒక అందమైన లతలా పెన వేసుకుంది. అది ఎంతగానంటే! ప్రయత్నంగానో, అప్రయత్నంగానో మన అనుమతి లేకుండానే మన చేతనే ఆలాపింప చేసేటంతగా విందుల్లో, వినోదాల్లో, వేడుకల్లో పాటు వినిపించడం మనం నిత్యం వింటున్నాం, చూస్తున్నాం.
	సాహిత్య ప్రక్రియగా సుస్థిర స్థానాన్ని ఏర్పరుచుకునే క్రమంగా తన ప్రస్థానాన్ని మొదలుపెట్టిన సినిమా పాటను నాటి నుండి నేటి వరకు పరిశీలిస్తే అనేకానేక అసక్తికరమైన విషయాలు, దాని వెనుక దాగివున్న కఠోర శ్రమ మనల్ని ఆశ్చర్యంలో ముంచి ఆలోచింపజేస్తుంది.
	అసలు ఈ సినిమా అనే పదం దేని నుంచి పుట్టింది?.  ఇది ‘‘కినెమా’’ అనే గ్రీకు పదం నుండి పుట్టింది ‘‘కినెమా’’ అంటే పురోగమనమని అర్థం. థామస్‌ అల్వా ఎడిసన్‌, డికెనసన్‌ అనే ఇద్దరు శాస్త్రవేత్తలు  1889 అక్టోబర్‌ లో ‘‘కినెటోస్కోప్‌’’ కనుగొనడంతో అంత వరకు వున్న ‘‘మాజిక్‌ లాంతర్లు’’ అంతర్థానమై వాటి స్థానంలో సినిమా లాంటిది ఊపిరి పోసుకుంది. అది పరిణామ క్రమంలో నేటి సినిమాలా రూపుదిద్దుకుని చిత్రయుగం 1913 వరకు కొనసాగడం జరిగింది. అనంతరం ఈ మూకీ చిత్రాల నిడివి పెరిగి కథకు ప్రాముఖ్యం హెచ్చింది.
	ప్రస్తుత ముంబాయిలో 1896 లో చలన చిత్ర ప్రదర్శన ప్రారంభమైనప్పటికి స్వదేశి చిత్రాలు రూపు దిద్దుకోలేక పోయాయి. తరువాత ‘‘భక్త పుండలిక్‌’’ అనే మూకీ   చిత్రాన్ని 1910లో ‘‘ఆర్‌.జి.టోర్నే’’ నిర్మించారు. కాని నిర్మాణంలో విదేశీ సాంకేతిక నిపుణులు పాల్గొని ఒక రంగస్థ నాటకాన్ని యదాతథంగా తెరకెక్కించడం చేత ‘‘ఆర్‌.జి.టోర్నే’’ గారు భారత చలనచిత్ర పిత గా గుర్తింపు పొందలేక పోయారు. తర్వాత 1911 లో వచ్చిన ‘‘రాజదర్భారు’’ భారతదేశంలో మొదటి మూకీ గా పరిగణింపబడినప్పటికి, పూర్తిగా భారతదేశ సాంకేతిక నిపుణులతో సర్వస్వతంత్రంగా నిర్మించిన చిత్రం మాత్రం ‘‘రాజా హరిశ్చంద్ర’’ యే. అందుచేతనే ఆ చిత్ర నిర్మాత అయిన ‘‘దాదాసాహెబ్‌ ఫాల్కే’’ కు ‘‘భారతీయ చలన చిత్ర పిత’’ గా అరుదైన గౌరవం దక్కింది.
	‘‘హరిశ్చంద్ర’’ చిత్ర నిర్మాణం కోసం ఫాల్కే పడిన కష్టాలు నేటికి కథలు కథలుగా చెప్పుకొంటారు ‘‘చంద్రమతి’’ పాత్ర పోషించడానికి స్త్రీలెవరు ముందుకు రాకపోవడంతో చివరకు ముంబాయిలోని వేశ్య వాటికకు వెళ్ళి ఆ పాత్ర ధరించమని ఎందరో వేశ్యలను అడిగారట. చివరకు ఫలితం లేకపోవడంతో ‘‘ఫాలుంకే’’ అనే ఒక పురుషుడి చేత ఆ పాత్రను వేయించి మెప్పించారు. ఈ చిత్రం పేరు ‘‘కీస్తు జీవితం’’ (లైఫ్‌ ఆఫ్‌ క్రైస్ట్‌).
	ఇక తెలుగు విషయానికోస్తే తెలుగువారు నిర్మించిన తొలి తెలుగు మూకీ చిత్రం ‘‘భీష్మ’’.  దీనిని ‘‘రఘుపతి వెంకయ్య’’ గారు 1923 లో నిర్మించారు. నిశ్శబ్ధ చలన చిత్రం అయిన ఈ దృశ్య ప్రక్రియ మొదట్లో ప్రేక్షకులను అలరించి నప్పటికి రాను రాను ఏదో వెలితి వున్నట్లు ప్రేక్షకులు భావించడం ప్రదర్శకులు  గమనించారు. దానికోసం ప్రథమంగా ప్రదర్శన శాలల్లో వ్యాఖ్యాతలను నియమించారు. ఆ తరువాత నాటకాల్లో లాగే తెరముందు ప్రేక్షకుల దృష్టికి అవరోధం కలగకుండా గొయ్యివంటి భాగంలో ‘‘వాద్యగోష్టిని’’ ఏర్పాటు చేసి సంఘటనను అనుగుణమైన శబ్దాలను, సంగీతాన్ని వినిపించి రసానుభూతికి కృషి చేశారు. అయినప్పటికిని నాటకాల పోటిని తట్టుకొని మూకీలు నిలబడ లేకపోయాయి. ఇక్కడే… ఇక్కడే…. పాట జీవం పోసుకునేందుకు ఆస్కారం, అవసరం ఏర్పడింది. ప్రేక్షకుల యొక్క అసంతృప్తిని రూపు మాపి వారికి మూకీ పట్ల ఆదరణను పెంచడం కోసం మూకీ చిత్రాలలోనే వాద్యగోష్ఠి ద్వారా పాటల్ని వినిపించేందుకు అంకురార్పణ జరిగింది. అలా ఆ రోజులో ప్రదర్శింపబడిన పాశ్శాత్య చిత్రాల్లో ‘‘మై లోన్లీ హర్ట్‌’’ ‘‘హర్ట్‌ అండ్‌ ప్లవర్స్‌’’ ‘‘బ్యూటిఫుల్‌ బ్లూలాటూన్‌’’ వంటి పాటల్ని సందర్భోచింతంగా వినిపించారు. తరువాత అదే విధంగా హిందీ చిత్రాలో ‘‘జల్‌మె చణ్‌కె జల్‌కీ మచ్చరియా’’  ‘‘ఉంగ్లీమారోరి మోరీ’’ ‘‘మత్‌ బోలో బహర్‌కీ బతియా’’ వంటి రాగాశ్రయ గీతాలు, జానపద వాద్యగోష్ఠి ద్వారా భారతీయ చిత్రాలో వినిపించారు. ఈ పాటలు ఈ చిత్రాల కోసమే రచించినవి కావు. సందర్భోచింతంగా ఆయా సందర్భాలకు సరిపోయే ప్రజా రంజకమైన పాటలు మాత్రమే.
	భారతీయ చిత్రాలను వాద్య సమ్మేళనంలో తబలా, హర్మోనియం ఉపయోగించేవారు. ఇట్టి వాద్య కళాకారులే ఈ మూకీ చిత్రాలకు సంగీత దర్శకులుగా వ్యవహరించబడేవారు. అట్లే వాద్యగోష్ఠి ద్వారా పాటలు  వినిపించడం, ప్రారంభించడం  జరిగిందని చెప్పవచ్చు.
	1927 అక్టోబర్‌ 6వ తేది రోజున ‘‘వార్నర్‌’’ ప్రదర్శన శాలలో ‘‘జాజ్‌సింగర్‌’’  అనే కథాకమీషూ వున్న మొదటి శబ్ద చిత్రం ప్రదర్శించటం జరిగింది. ఈ చిత్రంలో బహుళ ప్రచారం పొందిన ఏడు పాటలున్నాయి. వాటిలో బాబీగార్డన్‌ పాడిన ‘‘మై గాల్‌సాల్‌’’  అనే పాట చిత్రంలో వినిపించే మొట్ట మొదటి పాట ఇదే ప్రపంచంలో మొడటి సినిమా పాట! పాల్‌ డ్రెస్సర్‌ ఈ గీతాన్ని రచించి స్వరకల్పన చేశారు.
	‘‘షోబోట్‌’’ అనే పాశ్చాత్య టాకీని చూసి ముగ్ధుడై ‘‘శబ్ధగ్రహణ’’ యంత్రాన్ని దిగుమతి చేసుకుని ‘‘ఇరానీ’’ నిర్మించిన ‘‘ఆలం ఆరా’’ 14.3.1931న బొంబాయిలోని ‘‘మెజిస్టిక్‌ ధియేటర్‌’’ లో విడుదలై సంచనం కలిగించింది. ఇదే తొలి భారతీయ శబ్ధ చిత్రం. దీనిని ‘‘ఆర్దేషిర్‌ ఇరానీ’’ నాలుగు నెల్లో నలభై వేల రూపాయల వ్యయంతో పాశ్చాత్య సాంకేతిక నిపుణుల సహాయం లేకుండా నిర్మించారు. 10,500 అడుగు చిత్రం. ఈ చిత్రంలో ఫకీరు పాత్ర ధరించిన డబ్ల్యూ.ఎం.ఖాన్‌ పాడిన ‘‘కుచ్‌ చాహే అగర్‌తో మాంగ్‌లే / ముఝె హిమ్మత్‌హై మగర్‌ దేనేకీ (నీకు ఇవ్వగలిగిన తాహత్తు వుంటే దేవుడి పేర ఇవ్వు / నీకు ఏదైనా అడగగలిగిన ధైర్యముంటే అప్పుడది కావాని అడుగు) ఇది బాగా ప్రాచుర్యం పొందిన తొలి భారతీయ చలన చిత్ర గీతం. భారతీయ షేక్స్‌పియర్‌ గా పేరు పొందిన ఆగాహష్ర్‌ కాశ్మీరీ ఈ పాటను రచించారు. ప్రముఖ చలన చిత్ర నిర్మాత అయిన ఎల్‌.వి. ప్రసాద్‌ ఈ పాట చిత్రీకరణ సమయంలో ప్రత్యేక్ష సాక్షి కావడం తెలుగువారికి గర్వకారణం.
         	‘‘ఆలం ఆరా’’ విడుదలయ్యే నాటికి దాక్షిణాత్యులనేకులు నేటి చలన చిత్ర ప్రముఖులైన ఎల్‌.వి. ప్రసాద్‌ గారు నెల జీతం నటుడిగా ‘‘బొంబాయి’’ లోని ఇంపీరియల్‌ కంపెనీలో పనిచేస్తుండేవారు. ‘‘రాజాశాండో’’ మూకీ చిత్రాలో ప్రాచుర్యం పొందిన కథానాయకులు  వై.వి.రావు నటునిగా అనుభవం పొందారు. హెచ్‌.ఎమ్‌.రెడ్డి కృష్ణా ఫిలిమ్స్‌లో సమర్ధుడైన నిర్వాహకులుగా పేరు తెచ్చుకున్నారు. వీరంతా బొంబాయి, కలకత్తా చలన చిత్ర పరిశ్రమలో పని చేస్తుండేవారు. అందుచేత తొలి తెలుగు చిత్రం ముంబాయిలోనే నిర్మించబడిరది. అదే ‘‘భక్త ప్రహ్లాద’’.  దీనిని ‘‘ఇంపీరియల్‌ మూవీటోన్‌’’ బొంబాయి వారు నిర్మించగా హెచ్‌.ఎమ్‌.రెడ్డి దర్శకత్వ బాధ్యతలు చేపట్టారు.
	తొలి తెలుగు సినిమా పాట విషయానికొస్తే ‘‘భక్త ప్రహ్లాద’’ సినిమాలో పోతన పద్యాలు ధర్మవరం కృష్ణమాచార్యుల వారి కొన్ని పాటలతో మరికొన్ని పాటలు కూడా చోటు చేసుకున్నప్పటికి ఈ చిత్రంలోని ‘‘పరితాపంబు భరియింపతరమా / కటకటనే విధి గడుపంగ జాలదు’’ అనే పాటను ‘‘చందా కేశవదాసు’’ (1976-1986) రచించారు. ఈ పాటను అంతకు ముందే రచించిన్పటికి ‘‘చందా కేశవదాసు’’ అనుమతితో మార్పు, చేర్పు వారి చేతనే చేయించి హెచ్‌.ఎమ్‌.రెడ్డి గారు ఈ పాటను ఉపయోగించుకున్నారు. అందుకే ‘‘కేశవదాసు’’ ను తొలి తెలుగు సినిమా కవిగా పేర్కొనడం జరిగింది. ఈ విధంగా ఎన్నో వ్యయప్రయాసల కోర్చి నేడు సినిమా పాట ఒక సంపూర్ణ సాహిత్య ప్రక్రియగా జీవం పోసుకుని మనల్ని అలరిస్తోంది, అనందిపచేస్తోంది, పాడిస్తుంది, ఆడిస్తోంది. ఇలా ఈ సినిమా పాట విలక్షణతను సంతరించుకుని ఎన్నో పోకడలు పోయింది.
రచన: – రాజేష్ శ్రీ
(మ్యూజిక్ వరల్డ్ వ్యవస్థాపకుడు)

రేడియో లో వచ్చే ‘జనరంజని’ వింటూ జనాల మధ్య మావూరి బస్సులో ప్రయాణిస్తుంటే ‘జాబిల్లి కోసం ఆకాశమల్లె వేచాను నీరాకకై..’ అంటున్న  జానకమ్మ  మధురగాత్రం నన్ను  ముప్పైయ్యేళ్ళు వెనక్కి తీసుకెళ్ళింది.. అప్పటి జ్ణాపకాల్ని గుర్తు చేస్తూ ఆ రోజుల్లో ఆ పాట వింటున్న సందర్భాల్ని నెమరు వేసుకునేట్టు చేసి ఆ అనుభూతుల్ని మిగిల్చింది..!!
నిజమే పాటకంత పవరుంటుంది.. అరుదైన పుష్పపు పరిమళమో లేదా అద్భుతమైన అత్తరు వెదజల్లే సుగంధాల్ని కొన్ని దశాభ్దాల తరువాత మళ్ళీ మనం  ఆఘ్రాణించినప్పుడు అప్పటి  ఆ రోజులు గుర్తుకొచ్చినట్టే.. ఆనాటి  సంగీతాన్ని ఎప్పుడు విన్నా  ఆనాటి కాలాన్ని మళ్ళీ  పలకరించుకుంటాము.
సంగీతాన్ని ఇష్టపడనివారంటూ ఉంటారా..?
అమ్మ ఒడిలో జోలపాటలతో … అమ్మమ్మ తన కాళ్ళపై పడుకోబెట్టుకుని లాల పోస్తూ లాలిపాటలతో పెరిగిన మనకు వారే తొలి గాయనీమణులు అవుతారు.. ఈరోజుల్లో పసికందులు కూడా టివిలో మళ్ళీ మళ్ళీ వచ్చే కాసింత సంగీతానికి తదేకంగా  వింటూ ఏడుపుని కూడా ఆ కాసింతసేపు  ఆపేస్తున్నారు. పసిబిడ్డకు  నెలలు గడిచేకొద్దీ  పాటకి తగ్గట్టు ఆడటం మొదలెడతారు.. నడక వచ్చాక పాటకి తగ్గట్టు నాట్యం చేయడం.. సంవత్సరాలు గడిచేకొద్దీ సంగీతానికి తోడు సాహిత్యాన్ని అర్థం చేసుకోవడం మొదలవుతుంది.. పాడటం.. పాడతూ ఆడటం ఇవన్నీ చిన్నతనంలో జరిగిపోతాయి..! ప్రాయం వచ్చినప్పుడు ఫాస్ట్ బీట్లు.. కాసింత పరిణితి చెందే వయసులో మెలోడీలు .. నడి వయసు వచ్చే సమయానికి భక్తి గీతాలు ఇలా ఎన్ని అభిరుచులు మారినా మధురమైన  పాటకి ఉండే విలువ స్థిరంగా  ఉండిపోతుంది..! ఒక సినిమా విజయవంతంగా నడిచి ఆ తరువాత కనుమరుగైపోతుందేమో గాని అందులోని ఉత్తమమైన పాటకి ఆదరణ మాత్రం నిరంతరం కొనసాగుతుంది..
పాట ఎలా ఉండాలి..?
పాట భాషకు గుర్తింపు తేవాలి.. పాట పాడిన వారికి.. రాసిన వారికి.. విన్న వారికీ ఆత్మసంతృప్తి కలిగించేలా ఉండాలి .. మంచి పాట మనశ్శాంతినివ్వాలి.. ఆపాటల్ని వినలేకుండా ఉండే పరిస్థితి రావాలి.. రోగాలు సైతం నయం కావాలి. పాట ఉత్సాహాన్నే కాదు చైతన్యాన్నీ కలిగించాలి.. మంచి ఆలోచనలు రేకెత్తించాలి.. ఆత్మ విశ్వాసాన్ని పెంపొందించాలి. అనుబంధాల్నీ.. ప్రేమానురాగాల్ని పెంచాలి. మానవత్వాన్ని ప్రభోదించాలి. నీతిని భోదించాలి.. ఏకాగ్రతను పెంచాలి.. మనసుల్ని కరిగించాలి.. కదిలించాలి. దేశభక్తిని, దైవభక్తినీ కలిగించాలి.  కర్కోటకులు  సైతం పాటను వింటే కరుణరసాన్ని పంచాలి..
ఇన్ని రసాలను పంచే పాటలెన్ని  ఉన్నా ప్రకృతితో మమేకమయ్యే పాటలు ప్రత్యేకంగా ఉంటాయి..
ఆ పాటల్లో ప్రకృతి పారవశ్యంగా కదలాడుతున్నట్టు..
తొలి చినుకుతో మట్టి చెట్టపట్టాలేసుకుని పరిమళాన్ని వెదజల్లుతున్నట్టు..
వెన్నెల్లో పన్నీరు పారబోసినట్టు ..
చిరుగాలిలో మరుమల్లెలు ఆరబోసినట్టు..
మందార మకరందాలు ఎదని తీపిగా తడిపినట్టు ..
కోటిరాగాలు కొమ్మకొమ్మకో సన్నాయి పలికినట్టు  ఉంటాయి..
ఇలాంటి గీతాలు ఎన్నో ఉన్నా.. ఉత్తమమైన గీతాల్ని మరెందరో  సమీక్షించినా ..
‘ప్రేమించు పెళ్ళాడు’ చిత్రం లోని అరుదైన ఓ యుగళగీతాన్ని మీకందించాలనిపిస్తుంది.. ఈ గీతంలో ప్రకృతి ప్రేమ ప్రస్ఫుటమవుతుంది..
ఇళయరాజా స్వరపరచిన ఈ గీతాన్ని వేటూరి అద్వితీయంగా ప్రకృతీకరించిన తీరు గొప్పగా ఉంటుంది.. బాలు-జానకి గార్లు తమ మధుర గాత్రాలతో భావయుక్తంగా ఆలపించి ఈ గీతానికి నిండుదనాన్ని తెచ్చారు. 
ప్రకృతి ప్రేమ పులకించిన వైనం..
కావలసిన వాళ్ళంతా ప్రకృతి లోని భాగాలై
ఋతువుల శోభలతో అమోఘమైన వర్ణన..
అగ్ని పత్రాలు.. మెరుపు లేఖలు… వెన్నెల వేణుగానం.. ఇలాంటివన్నీ ప్రకృతితో మమేకం అయిన హృదయం   మాత్రమే ఇంతటి రమణీయ భావాల్ని ఇంతలా  అందించగలుగుతుంది..
బాలు జానకి గార్ల స్వరాలు సుమాలుగ పూస్తే..
ఇళయరాజా బాణీలు నిరంతరమూ వసంతములై..
వేటూరి పదాలు ఫలాలుగా పండాయి ఈ గీతంలో .. 
          ***
నిరంతరమూ వసంతములే
మందారముల మరందములే
స్వరాలు సుమాలుగ పూచే
పదాలు ఫలాలుగా పండే 
నిరంతరమూ వసంతములే
మందారముల మరందములే
హాయిగా పాట పాడే కోయిలే మాకు నేస్తం
తేనెలో తానమడే తుమ్మెదే మాకు చుట్టం
నదులలో వీణ మీటే తెమ్మెరే మాకు ప్రాణం
అలలపై నాట్యమాడే వెన్నెలే వేణు గానం
ఆకసానికవి తరలా.. ఆశ కురుల విరి దారులా..
ఈ సమయం ఉషోదయమై
మా హృదయం జ్వలిస్తుంటే 
నిరంతరమూ వసంతములే
మందారముల మరందములే
అగ్ని పత్రాలు రాసి గ్రీష్మమే సాగిపోయే
మెరుపు లేఖల్లు రాసి మేఘమే మూగవోయే
మంచు ధాన్యాలు కొలిచి పౌష్యమే వెళ్ళిపోయే
మాఘ దాహాలలోన అందమే అత్తరాయే
మల్లె కొమ్మ చిరునవ్వులా
మనసులోని మరు దివ్వెలా
ఈ సమయం రసోదయమై మా ప్రణయం ఫలిస్తుంటే
నిరంతరమూ వసంతములే
మందారముల మరందములే  
          ***
ప్రకృతి సాక్షిగా స్వచ్ఛమైన ప్రేమకు ప్రతీకలుగా నిలిచిన ఓ ప్రేమజంట పాడుకున్న గీతంలో
హాయిగా పాటపాడే కోయిలే వీళ్ళకు నేస్తమయింది.. తేనెలో తానమాడే తుమ్మెద చుట్టమయ్యింది .. నదులలో వీణమీటే తెమ్మెర వీరికి ప్రాణమయ్యింది..
అగ్ని పత్రాలు రాసి గ్రీష్మం సాగిపోగా .. మెరుపు లేఖలు రాసి మేఘం మూగబోయింది..
మంచు ధాన్యాలు కొలిచి పౌష్యమే వెళ్ళిపోగా ..మాఘ దాహాలలోన అందమే ఇలా అత్తరవడాన్ని గమనిస్తే
ఇంతకన్నా ప్రకృతితో మమేకమయ్యే ‘ప్రేమ’ ఎక్కడ దొరుకుతుందో చెప్పండి..
వేటూరి లాంటి గొప్ప గీత రచయిత అందించిన  ఇలాంటి గీతాలను ఆరుబైట వెన్నెల్లో పడుకుని ఆస్వాదించి చూడండి.. ప్రకృతి మిమ్మల్ని ప్రేమించడం మొదలెడుతుంది…. మీతో ప్రకృతి మమేకమవుతుంది.
ఇలాంటి గీతాలను అందించిన మహానుభావుల కాలంలో పుట్టడం.. ఆయా గీతాలను అందంగా ఆస్వాదించడం కేవలం  మనం చేసుకున్న అదృష్టం.
కొత్తదనం పేరుతో వెర్రెత్తిన యువత ఇష్టపడే  రేకుడబ్బాల్లో రాళ్ళేసి ఊపితే వచ్చే రోత శబ్దాలు కాదు సంగీతమంటే ..
కోరుకున్న రీతిలో మనసుల్ని తడిపే మెలోడీలు.. సరైన శృతిలయల సంగమంలో భావయుక్తంగా వచ్చే రాగాలకు పరవశించడం సంగీతమంటే..
మంచి పాటలు జీవితంలో భాగామవ్వాలి.. అతి చిన్నదైన మానవజీవితంలో పసందైన జీవనరాగం ఆనందంగా పాడుకోవాలి..
అందుకే ఉత్తమమైన తెలుగు సాహిత్యాన్నీ.. తెలుగు సంగీతాన్ని  కాపాడుకుందాం .. భావి తరాలకు ఆ సంగీతాన్ని అన్వయిద్దాం..!!  
Author: Dr. Vishwanath Acharya
Oh Man, 
Happy Men’s Day – Cheers ! 
I am not sure, if men are from mars and women are from venus !
I really do not know if men are superior or women are superior or equals !
I do not know if gender is the result of past karma or what not !
I do not know if the pain women or men undergoing are due to fate or some other reasons !
But I understood something about ‘what a man can do to make difference to his children’ being born as a man and bestowed with fatherhood.
This piece of experienced note it equally applicable to women too, little differently, though.
Dear Man,
Parking all the easy going and happy side of the life aside, please try answering this question 
in your mind pertaining to the pain points in life.
What’s could pain you most?
Your job dissatisfaction
Your meagre earnings
Your inability to save for self or future
Your business stagnation
Your business failure
Your future health issues
Your lack of popularity
Your poor quality of enjoyment in life
Your inability to serve family needs
Your inability to serve the humanity
Or
Your imagination of your child’s failure in life
< Read questions again >
For me, ‘’my children’s success’’ is the most important priority, than anything else. I would be shattered if I fail in that sphere of life’s aspect. Rest of the things, even if I fail, I would adjust, compromise and carry on, which I did all through my life and learnt hard way.
I am sure, you agree with the last option. Each of the above option is painful but the last one is unbearable than all of the above.
Though man and women breath same air, drink same water, eat same food cultivated out of same earth, go to same school, live in same locality, watch same TV programs, read same newspapers/books, < bound by > varied genetic composition + religion – caste – culture – social practices, man and woman as they grow, what they observe, grasp, like, dislike, think, believe, opine, behave, etc differ in varied extents. The inputs and actions from both father and woman stand critical in the making of complete child – with no undermining of any of the gender. 
I am restricting myself  to the father’s role only in this note with respect to single dimension – Learning and skilling of child during school stint, which is the foundation for the whole life.
Check – In detail – Probe to the CORE / as deeply as possible, on the following
• Belief Vs Experience Vs Belief Vs Experience Issues toward learning
– Ability to understand 100% of the concept < cud be math, science, social, English >
Helping them familiarize the concept/story completely in mother tongue before any exercise of making them memorize. Meaning of every complex word should be told and they got to practice making simple sentences. Followed by line by line memorizing. Conceptual understanding in mother tongue + familiarity with the meanings of complex words will aid their reproduction efforts. Repetitions of what they have read atleast twice a day followed by review next day, will help them get confidence that they can read, understand, remember and reproduce everything @ 100%.
This confidence Is critical. <<< Tested and proved – Experimented with my children >>>
Outcome of this exercise:
Child gets to know and starts believing that
•	I can learn
•	I can learn anything. There’s a procedure.
•	It takes time to learn.
•	Nothing is non learnable provided I learn methodically
– Gaps in basics < maths, language >
Identify gaps if any which they have in their understanding and address them
– Ability to remember
Based on the above pattern, help them get the confidence that they can remember and reproduce nothing less than 100%…by familiarizing in mother tongue, making complex words easy, line by line. Make them write paragraph by paragraph. Let them correct their answer sheet. Make them write again. Mistakes start coming down. Confidence spikes up
– Ability to reproduce orally and in written format
Make them write and when they reproduce 100% of the answer correctly, make them say orally. Change the order of the questions, maths problems, till they get the feel that they can.
• Environmental issues
– Issues they have with school
– Issues they have with teachers
– Issues they have with classmates/groups in class, out of the class including while travelling
Validate critical information from teachers and classmates, if any.
Any loose end at any of the above listed areas will prove fatal to the child and may aid for irreparable damage to them. Can’t quantify, though! Take help of qualified Child Psychologists – Don’t hesitate
•	Action points for Father
2 hours / day (YOUR TIME & Not anybody’s) in a consistent manner will help you see enormous progress in all facets of their lives.
+ 4 hours / week of their activities which will help them increase their familiarity with learning such as story reading and telling, story reading & writing, identifying all the difficult words in the lesson and figuring out meanings and memorizing and putting them in three different sentences and as such.
Your time now will not only help you save lots of time in the future but also will help you and your child tread life with ease at learning which is critical for their living and ofcourse ensuring fun !
< Tution teachers can’t help your child. You know your child better than anybody else. You can ONLY Make great difference to them >
< This needs lots of patience. And after all, its for your children right, it’s worth. 
Try and see yourself>
< Time spent now on your child, is saving your time + pain later in life >
This perspective is just one facet of life, as told earlier. Subsequently, we will get to other facets which aid for child’s holistic growth.
Dear Man, Let’s not leave any stone unturned in making next generation’s lives SUPERIOR and contributing robust humans to the plant EARTH!
రచన: శ్రీనివాస్ వాసుదేవ్

ఒళ్ళంతా పూలుచేసుకుని, మరి
కళ్ళకెదురుగా ఎప్పుడూ అక్కడొక గంభీరమైన చెట్టు
హాయిగా,  వర్షించినప్పుడల్లా స్నానిస్తూ!
ఆకులల్లాడినప్పుడల్లా ఓ ఆకుపాట పరిభాష
ఎగిరిపోతున్న పక్షులని పిలుస్తున్నాయనే అమాయకత్వం
ఆకుచివర్ననుంచి పడుతున్న ప్రతీ బొట్టూ నాలోని ఘనీభవించినదేదో
వెతికి మరీ బయటకులాగినట్టు….తడిమినట్టూ
బొట్టుకొక కహానీ, కహానీకొక కలలాంటి కవిత
కొన్ని కుర్రబెంగలనెప్పుడూ ఓదార్చే ఆ చెట్టంటే నాకు
ఓ మూర్తిమంతమైన అమూర్తభావన
***
దుర్జనలో, సజ్జనలో ఆమె నీడలో మనసుదాచుకున్న మనుషులెందరో
క్రిమికీటకాదుల బాధలేదామెకు, పక్షుల  ఆవాసాల గురించి తప్ప
మనుషుల దాడిలో నొచ్చుకున్నా, పిల్లలే కదా అన్న ప్రేమా లేకపోలేదు
“మనిషిని ప్రేమగా చూడ్డమే నా జీవితం”
ఇదొక్కటె ఆమెలో రోజూ కన్పించే సవ్వడుల తాత్పర్యం
సూర్యుణ్ణీ చూసి దేవుడనుకుని నమస్కరిస్తుందో
చంద్రుణ్ణి చూసి మనిషికి ఇతడు కావాలనుకుని వేడుకుంటుందొ కాని
ఎప్పుడూ ఆకాశం వైపే మొగ్గుచూపుతూ ఎదుగుతూనే ఉంటుంది
కానీ తనపిల్లల్ని మాత్రం భూమివైపే వెళ్ళమంటుంది
వయసుచూసింది కదా మరి
***
ఆ మాహావృక్షంలో వక్షమెక్కడో, నడుమెక్కడో వెతికే ప్రయత్నంలోనే
జీవితమంతా సుగంధమయమని  బ్లిస్ఫుల్ ఫీల్
ఇంత నగ్నత్వంలోనూ ఎన్ని ఆచ్ఛాదనలో అన్న అసూయా
ఏంచేస్తుంటూంది రాత్రంతా ఈ చెట్టులాంటి మనిషి
ఒడలంతా పూసుకున్న మంచుతుమురుతో
కలలు కనని రాత్రులతో తొలివేకువ మయూఖాలకై ఎదురుచూపులా?

నిన్ననే తెల్సింది
“ఇక నేనుండనని–
రేపోమాపో నన్నునేలకొరిగేస్తారని
మోడువారాననీ, ఎప్పుడైనా ప్రమాదమనీ ఎవరో అన్నారంట
ఇక వారి కత్తి నాదేహంపై పడటమే ఆలస్యమనుకుంటా
ఏమో ఎక్కడ తేల్తానో,
పొయ్యిలోకో, ద్వారబంధానికో
ఏ మహాపురుషుడి పాడెపైనో
ఓ  నలుగురి భుజాలపైనో”
***
ఇక నాకు మిగిలేది
మనిషిలేని ఓ ఖాళీ ఈజీ చెయిర్ లాంటి దృశ్యం
క్షమించు మిత్రమా, నిన్ను కాపాడుకోలేనేమో!
***
(బెంగుళూరు మహానగరంలో చెట్లకి కొదవలేదు.  కొన్ని మహా ముసలి చెట్లూ, మరి కొన్ని నవయవ్వనంతో వయసు గాంభీర్యంతో ఊగిసలాడేవి. ఆ చెట్లే ఈ నగరాన్ని సిటీ ఆఫ్ గార్డెన్స్ అని పిలవబడేలా చేసాయంటే అతిశయోక్తి కాదేమొ. దేశంలో ఉన్న నగరాలన్నింటిలోనూ  ఎండాకాలంలోనూ కాస్తో కూస్తో చల్లగా ఉండె  బెంగళూరు సిటీ ఓ అద్భుతం.  ఎండ  తాపానికి భయపడే నాలాంటి వాళ్ళు  ఇక్కడ సెటిల్ అవ్వటానికి ప్రధాన కారణమయిన చెట్లంటే నాకు ఇష్టం. ఇక్కడ ఓ కానూన్  ఉంది. ఇక్కడున్న  నగరపౌరులెవ్వరూ ఈ చెట్లని ఆస్వాదించాలే కానీ వాటిపై చెయ్యేసే అవకాశం  కూడా లేదు.
 ఐ మీన్ కనీసం ఓ కొమ్మని కూడా కొట్టటానికి వీల్లేదు. అలా  ఓ కొమ్మని నరికిన మరు రోజు మనం కోర్ట్ లో ఉంటాం…సో
ఓ చెట్టు వృధ్యాప్యంలోకొచ్చి మన ఇంటికో, మనింట్లో వారి ప్రాణానికో నష్టమని  తలచి మున్సిపాలిటీ వారికి చెప్తే వారే  వచ్చి ఆ “ముసలి” చెట్టుని నరికి పోతారు. అలా జరిగిన ఓ సంఘటన నేపధ్యమే ఈ కవిత….)

కానీ ఈ మధ్య ఈ నగరంలో జరుగుతున్న సంఘటనలు  మరింత అలజడికి కారణమయ్యాయి. టింబర్ మాఫియా చేతుల్లో ప్రభుత్వం బానిసయ్యాక ఓ ఆరు కిలోమీటర్ల అనవసర ఫ్లై ఓవర్ కోసమని కొన్ని వేల చెట్లు నరికిస్తున్నారు ప్రభుత్వమే! ప్రభుత్వమే చెట్లని  నరికిస్తుందనడమంటే  ప్రకృతినీ దానీ అందాలపై అఘాయిత్యం చెయ్యడమే! దాన్ని అడ్డుకునే భాగంలో నా  బోటివాళ్ళందరూ ఓ  హ్యూమన్ చెయిన్ అయి మరీ ఈ ఘోరాన్ని ఆపే  ప్రయత్నం చేసాం–కానీ మా గోడు  పట్టించుకునేవాడెవ్వడు? ఇక్కడె కాదు ఈ దేశంలో ఇలాంటి అకృత్యాలన్నీ జరుగుతూనే ఉంటాయి. మేం ఇలా రాస్తూనే ఉంటాం. చెట్లూ నరకబడతాయి, మనుషులూ జ్వాలాజిహ్వ నరకంలోకి నెట్టబడుతూ ఉంటారు. అక్కడే చెట్ల రక్త రసిలో మమ్మల్ని మేం వెతుక్కుంటూ ఉంటాం……..
రచన: రమణ బాలాంత్రపు

శ్రీ దేవులపల్లి కృష్ణశాస్త్రిగారు  పిఠాపురం దగ్గర చంద్రపాలెంలో పండిత కుటుంబంలో  తమ్మన్న శాస్త్రి, సీతమ్మ పుణ్యదంపతులకి 1897 నవంబర్ 1వ తేదీన జన్మించారు. విజయనగరం కళాశాల నుంచి పట్టభద్రులయ్యారు. పెద్దాపురం మిషినరీ హైస్కూల్, కాకినాడ కళాశాలలో ఉపాధ్యాయులుగా, తరవాత ఆకాశవాణి హైదరాబాద్  కేంద్రంలో ప్రయోక్తగా పని చేసారు. 1964లో మద్రాస్ చేరి సినీగేయ రచయితగా స్థిరపడ్డారు. భావకవి శ్రేష్టులుగా, సినీగీత రచయతగా తెలుగుజాతి గుండెల్లో పదిలమైన స్థానం సంపాదించుకున్నారు కృష్ణశాస్త్రిగారు.
దేవులపల్లి వారి రచనలు బహుముఖాలుగా సాగాయి.
ఖండ కావ్యాలు: కృష్ణపక్షం, ప్రవాసం, ఊర్వశి, నిశ్రేణి, పల్లకి.
బ్రహ్మసమాజ కృతులు: మహతి, పద్యావళి, ఋగ్వీథి.
తిరుప్పావైను అనువాదం చేశారు.
గేయనాటికలు : శర్మిష్ఠ, కృష్ణాష్టమి, యమునా విహారి, ఏడాది పొడుగునా, గౌతమి, వేణుకుంజం, ధనుర్దాసు అనే సంపుటి.
విప్రనారాయణ అనే యక్షగానం, లలిత గీతాలు, సినీగీతాల సంపుటి, మేఘమాల. ఇవి కాక, అతిథిశాల, కొత్త వెన్నెల, రాజఘట్టం, చౌరాస్తా, ఋతుచక్రం లాంటి సంగీత రూపకాలు, ఎన్నో వచన రచనలు చేసారు కృష్ణశాస్త్రి గారు.
“కృష్ణశాస్త్రిగారు ఒక గాంధర్వ గీతం, నిశ్వాస పారిజాతo, పదశిల్ప విరించి, పాటల పరమేశ్వరుడు, భావుకతా పట్టభద్రుడు, వేదనా మందాకిని, ఆయన స్పర్శతో ప్రాణం గానం అయింది, పదం శిల్పమయింది. వలాహక ఘోష వాక్యంలో ఇమిడింది. సాగరం అక్షరంలోకి చొరబడింది.” అన్నారు డా. సి. నారాయణరెడ్డి గారు. “కృష్ణశాస్త్రిది కవిత” అన్నారు ఆరుద్ర. “అతని ననుసరించి చాలామంది వ్రాస్తారు. ఎవ్వరూ అతనినందుకోలేరు.” అని విశ్వనాథవారు ప్రస్తుతించారు. “ఆపాత మధురమైన కృష్ణశాస్త్రి సాహిత్యం సమస్తమూ ఇక్షుర సార్ణవమే” అన్నారు శ్రీశ్రీ. కృష్ణశాస్త్రిని ”ఆంద్రా షెల్లీ” అని కొనియాడారు.
“ఆకులో ఆకునై పూవులో పూవునై, కొమ్మలో కొమ్మనై నునులేత రెమ్మనై, ఈయడవి దాగిపోనా, ఎట్లైననిచటనే యాగిపోనా” అని ప్రకృతిని చూసి పులకించిపోయారు కృష్ణశాస్త్రి.
“నవ్విపోదురుగాక నాకేటి సిగ్గు?
నా యిచ్ఛయే గాక నాకేటి వెరపు?
కలవిహంగమ పక్షముల తేలియాడి
తారకామణులలో తారకనై మెలగి
మాయమయ్యెదను నా మధురగానమున.”
అన్న కవితలో కృష్ణశాస్త్రి గారి స్వేచ్ఛాప్రియత్వం కనబడుతుంది. కవిని చూసి లోకం నవ్వుతుంది.  నాకు సిగ్గెందుకు? నవ్వుతున్న లోకం నుంచి వెళ్ళిపోతాను. పక్షి రెక్కలమీద తేలుతూ, చుక్కల్లో చుక్కనవుతానంటారు; మధురగానంలో మాయమౌతానంటారు.
“నాకు నిశ్వాస తాళవృంతాలు కలవు
నాకు కన్నీటి సరుల దొంతరులు కలవు
నా కపూర్వ మమూల్య మానంద మొసగు
నిరుపమ నితాంత దుఖంపు నిధులు కలవు”
అని తన విషాద విషాన్నే ఆనందామృతoగా చిత్రించుకున్నారు కృష్ణశాస్త్రి.
దేవులపల్లి వారు ఊర్వశిని భావించిన తీరు అనన్య సామాన్యం.
“నీవు తొలిప్రొద్దు నునుమంచు తీవసొనవు
నీవు వర్షా శరత్తుల నిబిడి సంగమమున
పొడమిన సంధ్యాకుమారి నీవు  …..” అంటూ
“ఆమె కన్నులలో ననంతాంబరంపు నీలినీడలు గలవు
నీయాజ్ఞ కూడెనా, గొంతు ముడి వీడెనా
హాయిగా యుగయుగంబుల కలలో పాడనా
చిరగాఢ నిద్ర మేల్కొలిపి సందేశాల
బరపనా దిక్కు దిక్కులకు చుక్కలను”
అని ఊర్వశి కోసం పరవశించారు.  పిన్నలూ, పెద్దలూ ఆయన కవితకు దాసోహమైనారు.
“జయ పదములె జయ జయ ప్రియ భారతి” వంటి దేశభక్తి గీతాలు,  “పాడనా తెలుగు పాట” “చాలు
రామా నీ పద ధూళులె పదివేలు.. ”, ఎవరు నేర్పేరమ్మ ఈ కొమ్మకు, పూలిమ్మని రెమ్మరెమ్మకు.. ఇంకా  “మల్లీశ్వరి” లో అన్ని పాటలూ, “పగలైతే దొరవేరా, రాతిరి నా రాజువురా…” “సడిసేయకో గాలి..” వంటి వందలకొలది సినీ గాతాలలో తెలుగు వారి గుండెలలో హత్తుకుపోయిన భావకవి శ్రీ దేవులపల్లి కృష్ణ శాస్త్రి గారికి వారి జయంతి సందర్భంగా ఇదే మనందరి  శ్రద్ధాంజలి. (358)
రచన: పి.వి.ఆర్. గోపీనాథ్.
అంతర్జాతీయ పురుషుల దినోత్సవం… అంటే పురుషులను ఆదర్శప్రాయులుగా గుర్తించేందుకే. అనగా వారి హక్కులను గౌరవిస్తూ,  బాధ్యతలు గుర్తుచేసేందుకే అనేది నా అభిప్రాయం. అందుకే  పారిజాతాపహరణం ప్రబంధాన్ని మననం చేసుకుంటూ….
——————————————————- —————-
ఉ. తల్లివి,  తండ్రివే మరియు దారకు నీవెగ దైవమెప్పుడున్
చల్లని మాటలన్ బలుకు,  చక్కటి యొజ్జవు,  దాత గావలెన్
మెల్లగ నేర్పుకోవలయు మేలగు విద్యయె నీవు భామకున్
చెల్లదు పౌరుషం బనగ చిల్లర వేషము లేటికిన్ సఖా ?!
ఆ.వె. తిమ్మనార్యు బలికె తీయని పాఠమే
భామ నోట మనకు బాళిగాను
ఏలుకొనగ వలయు యేడుగడగ నీవె
పంక్తి వరుడ వోలె బంచి నలిని !!
(దార…భార్య,  యొజ్జ…గురువు,  భామ … సత్యభామాదేవి,  బాళి…ప్రేమ,  ఏడుగడ…ఏడు విధాలైన రక్షణ,  పంక్తి వరుడు …. పంక్తి అనగా భూమి,  వరుడు అనగా అల్లుడు అనగా శ్రీరాముడే, ,  నలి … ప్రేమ)
ఆ ప్రబందంలోని “పతి ప్రాణ సదృశ బంధువు…” అనే పద్యమే దీనికి మూలాదారం. ఆ పద్యంలో సత్యభామాదేవి పతియే సతికి ఏడుగడ అని తెలిపింది. అనగా ఏడువిధాలైన రక్షణ కావాలి. అవేమంటే… తల్లి,  తండ్రి,  గురువు,  దైవము,  దాత,  విద్య,  పురుషుడు.
వీటిలో తల్లి,  తండ్రి,  దైవము మనకు తెలిసినవే. దాత అనగా ఆమె ఆర్థికావసరాలు తీర్చేవాడు.
కాగా,  గురువు … విద్య .. వీటికి విస్తృతార్థం ఉంది. లోకం పోకడలూ తమ కుటుంబ సంబందాలు వగైరా అంశాలను వివరిస్తూ ఎలా మసలు కోవాలో  పాఠాలు చెప్తాడు. విద్య అనేది ఆద్యాత్మికపరంగా చూడాలి.
ఆంగ్ల సూక్తి…”Knowledge is  just gives some power to attain some power,  but Education is an Eternal one..”
స్త్రీలకు వివాహం తర్వాత శ్రీ మతి అనే పదాలు చేర్చబడతాయి. అంటే స్రీ అనేది దాతల వలనా,  మతి అనేది  పెనిమిటి అందించే విద్య వలనా లభిస్తాయనుకోవాలి. అంటే అందుకు తగిన మతి పురుషులు సంతరించుకోగలిగి ఉండాలి.
ఇక చివరగా పురుషుడు…పౌరుషం గలవాడే పురుషుడు. అంటే భార్యను తన వారే కాదు,  ఆమెవారు సైతం ఏమీ అనకుండా కాపాడుకోవాలి..ఐనవాడు తిడితే యాచకుడూ తిడతాడనే సామెత గుర్తుంచుకోవాలి. అటువంటి పరిస్థితులు రాకుండా ముందుగానే కాచుకుంటూ ఉండాలి.
రచన : నూతక్కి రాఘవేంద్రరావు.
ఆధునిక వైద్య, ఆరోగ్య విధానాల వల్ల గాని, మారిన జీవన స్థితిగతుల వల్లనైతేనేమి, దేశవ్యాప్తంగా వృద్ధుల జీవన కాల  దైర్ఘ్యం విశాలమౌతోంది.. అందువల్ల జీవించి వున్న వృద్ధుల సంఖ్యా పెరుగుతోందన్నది నిర్వివాదాంశం. అలా అని వారికి రుగ్మతలు లేవని కాదు వయసుతో వచ్చే కొన్ని సమస్యలు ప్రతీవారిని పీడిస్తూ ఉంటాయి.
ప్రస్తుత  సామాజిక  స్థితిగతుల్లో,  అస్తవ్యస్త  రాజకీయ  అస్తిరతలో  ప్రభుత్వాలు, సేవా సంస్థలు దృష్టి సారించని,శాశ్వత పరిష్కారాన్నికనుగొనని సామాజిక సమస్యలు అనేకం ఉన్నాయి.  అందులో  ప్రభుత్వాలు, సేవా సంస్థలు, సమకాలీన యువత దృష్టి సారించి అధిక ప్రాదాన్యతనివ్వవలసిన అత్యవసర సమస్య వయోజనుల  సమస్య .
ఇప్పటి దనుక ప్రభుత్వాలు వయోజనుల జీవన విధానానికి,భద్రత కలిగించే ప్రక్రియా  రచన చేయకపోవడం ప్రభుత్వాల నిష్క్రియాపరత్వానికి మచ్చుతునక.
దేశ పౌరుడిగా జీవితాంతం అనేకానేక రూపాల్లో తినీ తినక తమ శక్తి యుక్తులతో అనేకానేక రంగాల్లో తమ వంతు పాత్ర నిర్వహించి, సంపద సృష్టించి జాతి నిర్మాణంలో ప్రభుత్వాలకు పన్నులు చెల్లించిన వయోజనులు కోకొల్లలు.వృద్ధాప్యంలో  వారి సమస్యలను పట్టించుకోని ప్రభుత్వాలు…ఒక ప్రక్క.  సంతానాన్ని కనీ పెంచి విద్యాబుద్ధులు  చెప్పించి  రెక్కలిస్తే ఎగిరిపోయి తిరిగి  తలిదండ్రులను చూడని సంతానం ఒకప్రక్క.. తలిదండ్రుల ఆస్తులు దక్కించుకొని నిరాధారులైన వారితో ఇంట  తమకు. తమ సంతుకు ఊడిగం చేయించుకుంటూ కూడా తలిదండ్రుల ఉనికి  భారంగా భావిస్తూ సూటిపోటి మాటలతో నిరాదరణకు గురిచేస్తూ వారి ఆరోగ్యాన్ని కూడా పట్టించుకోని  సంతానం మరో వైపు.
 ఇలా  సమాజంలో వృద్ధాప్యంలో ఎదురయ్యే సమస్యలకు  పరిష్కారాలు దొరకని దీనస్థితిలో ఎందరో వృద్ధులున్నారు.  తమ వ్యధను ఎవరికీ చెప్పుకోలేని పరిస్థితి. కడుపు చించుకొంటే కాళ్ళమీద పడ్డట్టు.   తమ జీవితాలను ఫణంగా పెట్టి పిల్లల్ని పెంచిన  తల్లిదండ్రులు, ఎండమావులవెంట పరిగెత్తే యువతకు, తమ నిత్య జీవితంలో, అడ్డంకిగా కనబడుతున్నారు వృద్ధాప్య దశలో.
 దేశ వ్యాప్తంగా, వుమ్మడి కుటుంబ వ్యవస్థ చిన్నాభిన్నమై, చిరు కుటుంబ వ్యవస్థ విస్తరించినప్పటినుండి, నిరుద్యోగ పర్వంలో కొనసాగే యువతకు గాని, ఉద్యోగాలలో కొనసాగి భుక్తి గడుపుకొనే యువకులకు గాని, యువ జంటలకు గాని, అనిశ్చితి కలిగిస్తున్న  పెద్దసమస్య…. తలిదండ్రుల, అత్తమామల ఆదరణ కొరకు అందుబాటులో లేని సమయం. అంతటా సమయాభావం.  చీటికిమాటికి కుటుంబంలో తగవులతో  తమ జీవితాలను  చికాకు  పరుచుకుంటున్న యువజంటలెన్నో.. ఆ కారణంగా   వృద్ధుల ఆలనా పాలన నిర్లక్ష్యానికి గురై, నిరాదరింప బడుతున్నారు. అట్టి వృద్ధులు  ఎవరికి వారు తమలో తాము కుమిలిపోతూ,సమస్యకి పరిష్కారం కాన రాక జీవితాలను దుర్భరంగా గడుపుతున్నారు.
సంతానం పుట్టినదాది, వారికి రెక్కలిచ్చి ఎగరనిచ్చేవరకు తమ బ్రతుకులు తమవికావు. పిల్లలే వారిప్రపంచం. పిల్లలకు జీవికకై ముక్కున పురుగూ పుట్రా కరిచి తెచ్చి పెంచి, ఎగరడం నేర్పిన పక్షులు తలిదండ్రులు. తమ సంతుకు  ఓ ఆధారం  కలిగించామన్న ఆనందం, ప్రశాంతత వారికి దక్కడంలేదు. బాధ కలిగినా,  ఆనందం కలిగినా..కన్న సంతానంలేక,  ఎవరూ ఆదరించే దిక్కులేక ఎందరో వయసు మీదపడిన అవకారాలతో  ఒకరికొకరై వృద్ధ దంపతులు   కొందరు  తమను తామే ఒదార్చుకుంటున్నారు.
మెరమెచ్చుమాటలతో ఉన్నదంతా రాయించుకొని తలిదండ్రులను అనాధలుగా వదిలేసి ఆర్ధికంగా సహకరించని సంతు, తలిదండ్రులు యిచ్చిన చదువులతో ఉన్నత స్థితి కెదిగి, కన్నతలిదండ్రులను తమ తలిదండ్రులుగా చెప్పుకోవడానికి ఇచ్చగించని సంతు, తలిదండ్రులు ఇచ్చిన రెక్కలతో  ఎగరడం నేర్చి. విదేశాలకేగి, తమ తమ పిల్లల బ్రతుకులకై సతమతమౌతూ, తలిదండ్రులను గాలికి వదిలి తృణమో ఫణమో  ఆర్ధికతోడ్పాటుతో సరిపెట్టే మరోరకం సంతు. సంతానం ఎదుగుదల సమయంలో ఆర్ధిక విషయాల కారణంగా దూరమైన బంధుగణం,  వారి మధ్యనే అంత్యదశలో బ్రతుకు పోరాటం.
డబ్బుకు కొదవలేని వారు కొందరు,  వయసుమీదబడి  శరీరం సహకరించని స్థితిలో పిడికెడు ముద్ద వండుకు తినడం కూడా కష్టమౌతున్న  దశ. డబ్బు ఆస్తి ఎంతున్నా ఆదరించి ముప్పూటలు పిడికెడు అన్నం పెట్టే వారికోసం అర్రులు చాచవలసిన దుస్థితి. అవసరమైనప్పుడు వైద్యుని చెంతకు చేర్చే అండ వుండటం, ప్రేమగా పలకరించే మనుషులు అందుబాటులో లభించడం అదో మహా అదృష్టంగా భావిస్తున్న  ఎందఱో దురదృష్టవంతులు. వీరి బలహీనతను ఆసరా చేసుకొని  చాపక్రింద నీరులా చేరి  ఆస్తులు కొల్లగొట్టాలనే దుర్బుద్ధితో  పన్నాగాలు పన్నే  పన్నగాలు కొన్ని విషపు కోరలు చాస్తున్నాయి.
అట్టి స్థితిలో వృద్ధుల  ఆహారం, వైద్యం,వినోదం,ఇతర అవసరాలు, సంరక్షణ చూసే వయోజన  వసతి  సముదాయాలు  ప్రైవేటు రంగంలో అక్కడక్కడా పుట్టుకొస్తున్నాయి. కాని అవి అతి స్వల్ప సంఖ్యలో, అదీ ఆర్ధికంగా సమృద్ధి ఉన్న వున్నత వర్గాలవారికి తప్ప మధ్యతరగతివారికి అందనంత ఎత్తులో  వున్నాయి. ఇక  సామాన్యులకు  అందని ద్రాక్షలె ఆ  వృద్ధుల  వసతి గృహాలు.. అదీకాక డబ్బు దండుకోవడంలో ఉన్న శ్రద్ధ  తమపై  నమ్మకంతో   ఆశగా దరిచేరి.   ఆధారపడిన వయోజనులపై వారు చూపడంలేదు. అలా మరో కోణంలో దుర్భరమౌతున్న వృద్ధుల బ్రతుకులు..
ఇందుకు పరిష్కార మార్గాలు లేవా  ?
సంకల్పం ఉండాలేకాని  మార్గాలెన్నో ఉంటాయి.
ఈ క్రింది విధానాలు  ప్రణాలికాబద్దంగా ఆచరిస్తే సమస్యకు శాశ్వత పరిష్కారం లభిస్తుందనడంలో ఆశ్చర్యం లేదు.
పరిష్కార  మార్గాలు.
1) ఆర్ధికంగా  మధ్యతరగతి, సామాన్య వర్గాల వృద్దుల ప్రయోజనార్ధం, సకల సదుపాయాలున్న భవన సముదాయాలు అందుబాటులోకి తేవలసిన బాధ్యత ప్రజలచే ఎన్నుకోబడ్డ ప్రభుత్వాలపై వుంది.
2) ఆరోగ్యవంతమైన పరిసరాల్లో ఆహారం, వైద్యం, వినోదం, వున్నత జీవన ప్రమాణాలతో నిశ్చింతగా జీవనం కొనసాగించ గల భద్రతాయుతమైన జీవితం, నిస్వార్ధభరితమైన పర్యవేక్షణ నిర్వహణ, అందించవలసిన బాధ్యత, ప్రభుత్వాలపై ఉంది.
 3) సమాజంలోని ఆర్ధికపరంగా మధ్య తరగతి వయోజనులనూ ఓ పీడిత వర్గంగా పరిగణించి  వారి జీవన నిర్వహణకై  ప్రభుత్వాలు  భవన సముదాయాలు నిర్మించి, శాశ్వత నిధిని సమకూర్చి సుశిక్షితులైన నిర్వహణా సిబ్బందిని, అనుబంధంగా వైద్యసిబ్బందిని నియమించి ఉచిత ఔషదాలు అందిస్తూ  వయోజనుల సేవలో నియమిస్తే …
1) వయోజనులకు ఊరట లభిస్తుంది.
2) వయోజన సమస్యకో శాశ్వత పరిష్కారం లభిస్తుంది.
3)  తద్వారా దేశవ్యాప్తంగా సేవా దృక్పధం శాశ్వత ప్రాతిపదికన  స్థిరీకరించబడి వ్యాప్తి చెందుతుంది.
4) కొన్ని లక్షలమందికి నిరుద్యోగ సమస్య పరిష్కరించబడుతుంది..
5) వయోజనులకు నిశ్చింత, ప్రశాంత జీవనం సమకూరుతుంది.
ప్రజల నుంచి ప్రభుత్వం వసూలు చేస్తున్న పన్నులలో కొంతశాతంతో వృద్ధుల/అనాధల  సంక్షేమనిధిని ఏర్పరచి దాని నిర్వహణకై  ప్రాంతీయ/రాష్ట్ర/దేశ స్థాయిలలో ప్రభుత్వ ఆధ్వర్యంలో సేవాసంఘాల  ప్రతినిధులతో పర్యవేక్ష కమిటీలను  నియమించి, సామాజిక సేవాసంస్థలతోనూ,  మతసేవాసంస్థలలోనూ నిష్ణాతులైన సమూహాలను గుర్తించి, సకల సదుపాయాలతో వృద్ధులకై సకలహంగులతో స్నాన, శౌచాలయ వసతులతో పరిరక్షిత త్రాగునీరు, బలవర్ధక ఆహారం, ప్రత్యేక వైద్యశాలలతో వైద్యవసతి, ఔషధాల అందుబాటు, అంబులెన్స్ వసతి,  వినోద క్రీడా వ్యాయామ ప్రాంగణాలు, వనాలతో సముదాయాలు నిర్మించాలి. భవన  ప్రాంగణాలు నిర్మించడంతో సరిపెడితే సరిపోదు,  వాటి నిర్వహణకై సేవా నిబద్ధులైన నిర్వహణా సిబ్బందిని నియమించాలి. ఆర్ధికంగా వెసులబాటు లేని వృద్ధ జనులతోపాటు, ఆర్ధికవనరులుండీ ఆత్మీయత. ఆదరణ కరువైన వృద్ధులకు కూడా కొంత  రుసుములతో వసతి సమకూర్చవలసిన బాధ్యత  ప్రభుత్వాలపై ఉంది. ఈ కార్యక్రమానికి అత్యంత ప్రాధాన్యత యిచ్చి  తక్షణమే అత్యవసర ప్రాతిపదికన చేపట్టవలసిన ఆవశ్యకత ప్రభుత్వాలపై ఉన్నది.
  ప్రస్తుతం  దేశవ్యాప్తంగా  అక్కడక్కడా   అతితక్కువ సంఖ్యలోవున్న  జైన, క్రిస్టియన్  , హిందూ బౌద్ధ మతాది సేవాసంస్థలు తమ  ఆధ్వర్యంలో,  వ్యాపారుల, ఇతర దాతల వితరణతో  దేశంలో కొన్ని వృద్ధాశ్రమాలు  నడుపుతున్నాయి.  వాటన్నిటిని కూడా ప్రభుత్వం  నిర్దారించిన   నిర్దిష్ట నియమ నిబంధనల పరిధిలోకి తెచ్చి వారి అనుభవాన్నివారి  సహాయ సహకారాలను  తీసుకుంటూ  వృద్ధులకు మెరుగైనసేవలు అందించే దిశగా  జాతీయసేవా వాహిని వినూత్నంగా నిర్మించుకొని మనదేశం ప్రపంచదేశాలకే  ఆదర్శంగా  నిలబడవచ్చు.
అంతేకాదు, ఉద్యోగాలు చేసుకొనే భార్యా భర్తలది ప్రత్యేక సమస్య.
1) ఇంట ఉన్నవయోవృద్ధుల సంరక్షణ,
2) వారి యొక్క పిల్లల సంరక్షణకు,
3) ఉద్యోగనిర్వహణ
4) సమయం వెచ్చింపు
వృద్ధాశ్రమాలు, బాల సేవాకేంద్రాలు  ప్రభుత్వాలు నిర్వహించినపుడు ఉద్యోగులు, ఉద్యోగినులు  తమ బాధ్యతలు నిబద్ధతతో నిశ్చింతగా  నిర్వహించి అధికోత్పత్తి సాధించి దేశ ప్రయోజనాలకు తోడ్పడే అవకాశాలు మెండవుతాయి. ఇదే రీతిలో వీధిబాలలకు, అనాధలకు, సమాజంచే నిర్లక్ష్యించబడిన  అన్నివర్గాల ప్రజలకు ఓ చక్కని ప్రాతిపదికను స్థిరీకరించి, ఆయా  యువతకు విద్య, సాంకేతిక నైపుణ్యం అందిస్తూ, ఇతర  ప్రజలలో శక్తియుక్తులను, ప్రతిభా సామర్ధ్యాలను కూడా  వెలికితీసి  దేశానికి కావలసిన వివిధరంగాలకు నిష్ణాతులైన  మానవ వనరులను  సమకూర్చ వచ్చు.
అట్టి రంగాలు
ఉదా:
వ్యవసాయం, కుటీరపరిశ్రమ, శాస్త్రీయరంగం, రక్షణరంగం, వినోదరంగం, ఉత్పాదకరంగ, పర్యాటకరంగం, వాణిజ్యరంగం,
ఆహార ఉత్పాదక రంగం, విద్యారంగం..
ఇలా కావలసిన రీతిలో  సకల రంగాలలో వారికి సరైన శిక్షణనిచ్చి,  వారందరి ప్రతిభను దేశ ప్రయోజనాలకై వినియోగించుకొనే దిశలో ఒక మహత్తర యోజనను ప్రారంభిస్తే, మానవవనరుల సంపూర్ణ వినియోగం దిశగానూ,   సంపూర్ణ నిరక్షరాస్యత దిశగానూ  దేశాన్ని పయనింపజేసి నిరుద్యోగరహిత భారతం సాకారమోతుందనడంలో  సందేహం లేను. ఆ స్థితిలో దేశం సుభిక్షమవ్వడం  నిర్వివాదాంశం.
ఈ ప్రక్రియను దిగ్విజయం చేయగలిగితే  దేశవ్యాప్తంగా సామూహిక భోజనశాలలు స్థాపించే దిశగా ఎదిగి  ఇంటిలో వంట చేసుకొనే అవసరమే లేని ఆహారవ్యవస్తను సమున్నతంగా నిర్మించుకొని, తద్వారా వ్యక్తి తన సంపదను పూర్తి విశ్వాసంతో జాతికి అంకితమిచ్చే స్థితికి జాతిని నిర్మించుకుందాం. ప్రపంచ దేశాల్లో  సమున్నతంగా నిలబడదాం.
ప్రభుత్వాలను జాగృతపరిచే పనిలో సమకాలీనులందరూ  ముఖ్యంగా యువత  అత్యవసరంగా దృష్టి సారించి తమ వంతుగా ఆర్ధిక, మేధో సహకారం అందించి  తమ నిమజ్ఞత, నిబద్ధత, చాటుకోవలసిన  తరుణం ఇదే.. .
                                 –  జై భారత్.-
రచన: జాజిశర్మ
” అపవిత్ర పవిత్రోవా ……. ” అంటూ రోజూ బాహ్యం, అంతరాలు శుద్ధిచేస్తూన్నట్లు నాటకం నడుపుతూ, గంటలు గంటలు  మళ్ళీ మళ్ళీ ఆంతర్యంగా  బురదలో పడి దొర్లేవాడికి మనం చెప్పగలిగేది ఎమీ ఉండదు.  ఎందుకంటే వానిని చూస్తే,  తను చేసే కర్మలన్నీ యాంత్రికంగానే చేస్తున్నాడనీ, దానిలో ఏమాత్రం చిత్తశుద్ధి అనేది లేదని అర్ధం అవుతునే ఉంటుంది. ఇఖ మరి మనం ఎవరికి ఏమి చెప్పాలి అనే ప్రశ్న సహజంగానే ఉత్పన్నమవుతుంది.
మనం చెప్పే విషయం సులభంగా ఎదుటివానికి అర్ధం అయ్యేలా చెప్పగలిగితే, విన్నవాడు అది పాటించే ప్రయత్నం చేస్తాడు. చెప్పే విషయం కూడా వినేవాడు పాటించగలిగేదే అయ్యుండాలి.
అదే కంచి పరమాచార్య ఒకసారి భక్తులని “నాకు మీరు రెండు నిమిషాలు దానం చెయ్యండి” అని అడగటంలో ఉద్దేశ్యం.
ఎవరైనా రెండు నిమిషాలు అంటే చాలా సులభంగా ” రెండు నిమిషాలేగా” అని తలపోస్తారు. అసలు ఎవరైనా కాలాన్ని దానం చెయ్యగలరా?
మరి కంచి పరమాచార్య తన దగ్గరకి వచ్చినవారిని రెండు నిమిషాలు దానం చెయ్యమని ఎందుకడిగారు?
ఆ  మహాత్ముడు భక్తులందరికీ తరుణోపాయం చూపించటానికి అందరికీ అర్ధమయ్యే రీతిలో ఈ రెండు నిమిషాల దానం ప్రస్తావన తీసుకువచ్చారు.
మనం నిద్రలో షుమారు  ఎనిమిది గంటలు గడిపేస్తున్నాం. మిగతా సమయం మన దైనందిన కార్యక్రమాలకు సరిపోతోంది. మరి ఏమిటీ ఈ రెండు నిమిషాల ఆంతర్యం?
ఆయన మన రోజువారి జీవితంలో రెండు నిమిషాలు భగవంతుని స్మరణలో గడపమన్నారు. అలా మనలని రోజులో చాలా కొద్ది సమయాన్ని దైవానికి కేటాయించమని చెప్పారు.
అంటే రోజు రెండునిమిషాలు భగవంతుని స్మరిస్తే సరిపోతుందా ? మనం జీవన్మరణ వలయాన్ని ఛేదించి తరించి పోతామా?
కృత, త్రేతా, ద్వాపర  యుగాలలో మునులు చేసిన  , ఈ కలియుగంలో కూడా కొందరు  ముముక్షువులు  సంవత్సరాల తరబడి చేసే తపము, ధ్యానము అన్నీ అర్ధం లేనివా?
మరి సామాన్య మానవుని కంచి పరమాచార్య రెండునిమిషాలు రోజు ఎందుకు భగన్నామ స్మరణ చెయ్యమన్నారు? ఇందులో అర్ధం ఏమిటీ అని కాస్త మనం తరచి చూద్దాం.
మనం సామాన్య మానవులం. సంసారులం. రొజు అనేకానేకమైన సమస్యలతో కొట్టుమిట్టాడుతూ ఈ జీవన  ప్రవాహంలో కొట్టుకుని పోయే గడ్డిపోచలం. పుడుతూ చస్తూ, ఎప్పటికి మనం ఈ జీవన్మరణ వలయాన్ని ఛేదించి పరమాత్మని చేరుకునేది అనే తపన పడి ఆ మహాత్ముడు ఈ సులభమైన రెండు నిమిషాల మార్గం ఉద్భోదించారు. ఒకసారి భగన్నామ స్మరణలోని మాధుర్యాన్ని మనం రుచి చూస్తే, ఇఖ ఆ మాధుర్యాన్ని వదిలిపెట్టమని ఆ మహానుభావుని ఆలోచన. రెండు  పదినిమిషాలు గాను, పదినిమిషాలు అరగంటగా మారి, అది ఒక వ్యసనంగా మారాలి అని ఉద్దేశ్యం.
దీనినే ఆగ్లంలో సూక్ష్మంగా
SOW AN ACTION  REAP A TENDENCY
SOW A TENDENCY REAP A HABIT
SOW A HABIT REAP A DESTINY   అని చెబుతారు.
అంటే మన మనస్సును పరమాచార్య ” నౌకాగ్రకాకవత్ ” దిశగా మళ్ళించాలని ప్రయత్నం చేయమని ఆదేశిస్తున్నారన్నమాట.
ఇక్కడ  ‘నౌకాగ్రకాకవత్ ’ అంటే ఏమిటో తెలుసుకుందాము. ఒక కాకి సముద్రంలోకి వెళ్ళుతున్న నౌకాగ్రమున ఉన్న ధ్వజము  మీద వాలింది. నౌక సముద్రములోకి వెళ్ళిపోయింది. ఇఖ ఆ కాకి ఎక్కడ వాలాలన్నా నౌకయే శరణ్యం కదా ! కాకిని మన మనస్సుతో పోల్చి చెప్పిన ఉపమానం అన్నమాట. నౌక భగవానుని సన్నిధి. అలా కాకి, నౌకలాగా  వాతావరణం మనకు మనమే  కల్పించుకుని స్వామి సన్నిధిలో గడపటం అలవాటు చేసుకోవాలి.
“శనై: శనైరుపరమేద్ బుద్ధ్యా ధృతిగృహీతయా |  ఆత్మసంస్థం మన: కృత్వా న కించిదపి చిన్తయేత్ || అని గీతలో భగవానుడు ఉపదేశము చేశాడు.
అంటే పరమాచార్య మనకు చేసిన ఉపదేశము క్రమక్రమముగా ( శనై: శనై : ) మనస్సుని భగవంతుని వైపు  మళ్ళించాలి అని.
మీరు గానీ, మీ పిల్లలు గానీ రోజు ఒక గంటో, అర్ధగంటో, శని ఆదివారలు వస్తే ఇంకో గంటసేపు ఎక్కువగా  పూజలో నిమగ్నమై సాధన సాగించాలని అనుకోవడం మంచిదే. కానీ  అది నిర్భధం చేసుకోవద్దు. ఎందుకంటే అప్పుడు శని, ఆదివారం వస్తుంది అంటేనో, లేదా తెల్లవారుతుంది అంటేనే  భయం వేసే పరిస్థితి వస్తుంది. మనస్సుతో పెట్టి పూజ మాత్రమే భగవంతుని చేరుతుంది. యాంత్రికంగా చేసే ఏ సాధన అయినా నిష్పలమే అని పైన చెప్పుకున్నాము కదా !
అయితే మనకున్న మాధ్యమాలు ఈ రెండు నిమిషాల వ్యవధి కూడా మనల్ని భగవంతుని దగ్గరనుండి దూరం చేస్తున్నాయి. ఉదయం లేవగానే దంతధావనం కాకుండా దృశ్య, శ్రవణ మాధ్యమాలలొకి వెళ్ళిపోతున్న మనం, మన అంతరంగంలో కొలువయిన ఆ పరమాత్మని దర్శించేది ఎలా?
అలా అని ఈ దృశ్య, శ్రవణ మాధ్యమాలను వదిలి దూరంగా ఏ ఆశ్రమాలకో పారిపోవాలా ? అది కూడా సరైనది కాదు. ఎందుకంటే అలా ఏ అరణ్యాలకో ఆశ్రమాలకో పారిపోయేటట్లయితే, పరమాత్మ మనకి ఈ టీవీ, స్మార్ట్ ఫోన్, మాధ్యమాలు సృష్టించి ఇవ్వడు కదా ?
మరి మనకి ఏమిటి దారి ? దీనికి సమాధానం మన శాస్త్రమే” అతి సర్వత్రా వర్జయేత్ ” అని     చెబుతోంది.
పరమాత్మ ఇచ్చినవి సరిగా ఉపయోగించుకుంటూ, అవి ” స్వామీ ! నువ్వు ఇచ్చినవే ” అని సద్వినియోగ పరచుకుంటూ, మన దైనందిన కార్యక్రమాలకు ఆటకం కలగని రీతిలో ప్రస్తుతం ఉన్న సాంకేతిక పరిజ్ఞానాన్ని ఉపయోగించుకుంటూ, నెమ్మదిగా మనలోపల ఉన్న ప్రపంచము చూడగలగాలి. బాహ్యంగా విహరించే మనస్సుని అదుపు చేస్తూ, ఆ మనస్సుని అంతరంగంలోకి తిప్పగలగాలి. దానికి ఈ రెండు నిమిషాల వ్యవధి మొదట్లో చాలదు.  కానీ ఒకసారి ”  ఆయన ” చేతిని మీరు అంది పుచ్చుకున్నారు అంటే ఇఖ ఆయన మిమ్మల్ని వదలడు. మీరు వదిలినా ఆయన మిమ్మల్ని వదలడు. ఎందుచేతనంటే “వీడెప్పుడు ఇంటికి వస్తాడా” అని తల్లి తన కుమారుని కోసం ఎదురు చూస్తున్నట్లే భగవంతుడు కూడా “వీడు నా వైపు ఎప్పుడు చూస్తాడా ” అని ఎదురు చూస్తూ ఉంటాడు. ఒకసారి మీరు ఆయనవైపు తిరిగారా, ఇక ఆయన మిమ్మల్ని వదలడు. మీరు ఆయనని వదలని పరిస్థితి వస్తుంది. అంటే పరుగెత్తే మనస్సుని మనము మన బుద్దితో బంధించే స్థితికి చేరుకుంటాము. అదే పరమాచార్య చెప్పిన ఈ రెండు నిమిషాల సాధనలోని ఆంతర్యం.
అందుచేత మనం రోజు కొంత సమయం దైవ ప్రార్ధనలో గడుపుదాం. మన జీవితం సాఫల్యం చేసుకుందాం.  జై శ్రీమన్నారాయణ.
రచన: అంబడిపూడి శ్యామసుందర రావు,

కృష్ణా నదీ తీరము తెలుగు సంస్కృతి వైభావాలకు ప్రముఖ దేవాలయాలకు నెలవైఉంది. అటువంటి ప్రదేశాలలో ఒకటి కృష్ణా జిల్లా,ఘంటసాల మండలములోని శ్రీకాకుళము గ్రామములోని శ్రీ కాకుళ ఆంధ్ర మహా విష్ణు దేవాలయము.
ఆ గ్రామములోని ప్రముఖ దేవాలయాలు వాటి చరిత్ర గురించి కొంత తెలుసుకుందాము.
శ్రీకాకుళము చిన్న గ్రామము కానీ ఆ గ్రామ చరిత్ర చాలా పురాతనమైనది. ఒకప్పుడు శాతవాహనుల రాజధానిగా ఉండేది క్రీ.శ 2 వ శతాబ్దములో శ్రీకాకుళాన్ని మహానగరంగా చరిత్రకారులు  అభివర్ణించారు. దివిసీమకు చెందిన ఈ గ్రామము కృష్ణా నదీ తీరాన,రైవిస్ కాలువ చుట్టూ ఉంటుంది. ఈ గ్రామము ప్రత్యేకత ఈ గ్రామములోని శ్రీకాకుళాంధ్ర దేవాలయము లభించిన చారిత్రాత్మక ఆధారాలనుబట్టి విష్ణు అనే ఒక యోధుడు త్రిలింగదేశాన్ని (ద్రాక్షారామము, కాళేశ్వరం, శ్రీశైలము మధ్యగల ప్రదేశాన్ని) ఆంధ్రదేశముగా పరిపాలించేవాడు.
ఆయన సాక్షాత్త్తు మహా విష్ణు అంశతో జన్మించినవాడుగా భావించి ఆయన తదనంతరము ప్రజలు ఆయన గౌరవార్థము శ్రీకాకుళములో గుడిని కట్టించి దేవతామూర్తికి  “శ్రీకాకుళాంధ్ర మహావిష్ణు”అని పేరుపెట్టారు ఈ ప్రధాన దేవాలయాన్ని క్రీ. పూ రెండు లేదా మూడవ శతాబ్దములో శాతవాహన రాజులు నిర్మించారు అని చెపుతారు అంటే ఆంధ్ర విష్ణు శాతవాహనుల కన్నా ముందే ఆంధ్ర దేశాన్ని ఏలినవాడు. ఈ దేవాలయములో  చారిత్రాత్మక ఆధారాలు లభ్యమవుతాయి దేవాలయము గోడలపై 32 శిలాశాసనాలు కనిపిస్తాయి వీటిలో కృష్ణ దేవరాయలు కాలానికి చెందినవి కూడా వున్నాయి.
ఈ దేవాలయములోని ప్రధాన విగ్రహమూర్తి లో కొన్ని ప్రత్యేకతలు ఉన్నాయి. అవి ఏమిటి అంటే శంఖము కుడిచేతిలోను, చక్రము ఎడమ చేతిలోనూ ఉంటాయి. ఇక్కడి దేవాలయములోని ఆధారాలనుబట్టి శ్రీ మహావిష్ణు దశావతారాలలో శ్రీకృష్ణుడి ప్రస్తావన ఉండదు. దశావతారాలు అంటే  మత్స్య, కుర్మ, వరాహ, నరసింహ, వామన, పరుశరామ, రామ, బలరామ, బుద్ధ,మరియు కల్కిమాత్రమే.
ప్రస్తుతము ఉన్న ఆలయము చారిత్రాత్మక ఆధారాలను బట్టి క్రీ.శ 1010 లో నిర్మించబడింది. చోళుల పరిపాలనలో రాజులు విగ్రహాన్ని కృష్ణానదినుండి వెలికి తీసి ఈ ఆలయాన్ని పునర్మించారు మరల 1992 పుష్కరాల సమయములో
ప్రభుత్వము పునర్నిర్మాణాన్ని చేసింది ఇది ఏమయినప్పటికీ అతి పురాతన దేవాలయము ప్రస్తుతము నిర్లక్యానికి గురి అవుతన్నదని  ఆలయాన్ని చూస్తే మనకు అర్ధము అవుతుంది, ఈ దేవాలయానికి ఐనంపూడి గ్రామమములో 16.44 ఎకరాలు, శ్రీకాకుళము గ్రామములో 9.25 ఎకరాలు, తెలుగురావుపాలెములో 16.73 ఎకరాలు, పాపవినాశనము గ్రామములో 11.45ఎకరాలు, గోగినేనిపాలెములో 15.41 ఎకరాల భూములు ఉన్నాయి ఇవికాకుండా చేపల చెరువులు కూడా వున్నాయి వీటిని ప్రతిసంవత్సరం బహిరంగ వేలం వేసి వచ్చిన ఆదాయాన్నిదేవస్థానానికి జమ చేస్తారు. ప్రతి యేడు వైశాఖ మాసములో శుక్ల త్రయోదశి నుండి బహుళ విదియ వరకు అంటే ఐదు రోజుల పాటు స్వామివారి వార్షిక
బ్రహ్మోత్సవాలు ఘనముగా నిర్వహిస్తారు.

శ్రీకాకుళములో ఆంధ్ర మహా విష్ణు మందిరములో పాటు శ్రీ రాజ్యాలక్మి సమేత శ్రీకాకుళేశ్వర స్వామి మందిరము (శివాలయము), రామాలయము, హనుమాన్ మందిరము, పోతులూరి వీరబ్రహ్మేంద్ర స్వామి మందిరము, వినాయకుడి మందిరము కూడా ఉన్నాయి.
శ్రీ కాసుల పురుషోత్తమ కవి ఈ స్వామివారిని కీర్తించుచు రచించిన 108 పద్యాలతో కూడిన  “ఆంధ్ర నాయక శతకము”ఆలయ ప్రాంగణములో రాతి శాసనాల రూపములో భద్రపరిచారు ఈ ఆలయ ప్రాంగణములో ఈ మధ్యనే శ్రీ కాసుల పురుషోత్తమకవి వంశీకులు, ఆయన  విగ్రహాన్ని ప్రతిష్టించారు. అంతేకాకుండా ఈ గ్రామము తెలుగు సాహిత్యములో ఒక విశిష్ట స్థానాన్ని కలిగి ఉంది.
ఆంధ్ర భోజుడుగా కీర్తించబడే శ్రీ కృష్ణదేవరాయలు క్రీ.శ 1518లో తన కళింగ దండయాత్ర మార్గములో ఇక్కడ ఆగి స్వామి వారిని దర్శించుకొని ఏకాదశి వ్రతాన్ని ఆచరించాడని చెపుతారు అప్పుడు శ్రీ కృష్ణ దేవరాయలకు స్వామి వారి కలలో
సాక్షాత్కారము అవటము వల్ల స్వామి వారి ఆనాటి ప్రకారము,
” తెలుగ దేలయన్న దేశంబు తెలుగేను
తెలుగు వల్లభుండ తెలుగొకండ
ఎల్లవారు వినగ ఎరుగవే బాసాడి
దేశ భాషలందు తెలుగు లెస్స”
అని పలికి ప్రభంధ గ్రంధము “ఆముక్త మాల్యద”ను రచించాడు అందుకే ఆలయ ప్రాంగణములో శ్రీ కృష్ణ దేవరాయల విగ్రహన్ని ప్రతిష్టించారు 

ఈ వూరి ఇంకో ప్రత్యేకత ఏమిటి అంటే ఊరి మధ్యలో  “గాయక సార్వభౌమ కీర్తి శేషులు పారుపల్లి రామకృష్ణయ్య పంతులుగారు”( శ్రీ మంగళంపల్లి గారి గురువర్యులు) విగ్రహము ఉంటుంది…
రచన: టీవీయస్. శాస్త్రి

మన ముఖ్యమంత్రులు రకరకాల నమ్మకాలతో ఉంటున్నారు.  కొందరికి వాస్తు నమ్మకం అయితే మరికొందరికి ఇంకోరకం నమ్మకం.  కర్నాటక ముఖ్యమంత్రి సిద్దరామయ్యకు ఈ మధ్య అకస్మాత్తుగా నిమ్మకాయ నమ్మకం ఒకటి వచ్చింది.  ఈ మద్య ఆయన కుమారుడు అనారోగ్యంతో మరణించడంతో ఈ నమ్మకాలు మరీ పెరిగాయని కొందరు అంటున్నారు. సిద్దరామయ్య తమ స్వస్థలం మైసూర్ లో పర్యటించిన సందర్భంగా కుడి చేతిలో నిమ్మకాయ పట్టుకుని కనిపించారు.  ఆయన ఎక్కడకు వెళ్లినా చేతిలో నిమ్మకాయ కనిపించడంతో అది పెద్ద వార్త అయింది.  టీవీ చానళ్లలో ముఖ్యమంత్రి నిమ్మకాయపై విపరీత ప్రచారం వచ్చింది. మైసూరులో మీడియాతో మాట్లాడిన సందర్బంలో కూడా నిమ్మకాయ కనిపించింది.  నిమ్మకాయ గురించి అడిగితే ఆయన మాట్లాడలేదు.  కొందరు జ్యోతిష్యులు పూజలు చేసి నిమ్మకాయ చేతిలో ఉంచుకోవాలని చెప్పారని జెడి ఎమ్మెల్యే ఒకరు చెప్పారు.  గతంలో కాకి వాలిందన్న బావనతో సిద్దరామయ్య కారు మార్చివేయడం వార్త కాగా,  ఇప్పుడు నిమ్మకాయతో మరోసారి వార్తలలోకి వెక్కారు. మనిషికి అభద్రతాభావం పెరిగినపుడు, ఆత్మవిశ్వాసం లోపించినపుడు ఇటువంటి మూఢనమ్మకాల మీదకి మనసు పోతుంది! భక్తితో తీర్చుకునే మొక్కుబడులు కొన్నైతే, అభద్రతాభావంతో తీర్చుకునే మొక్కుబడులే చాలా ఎక్కువ!మనిషిని మృత్యువు నుంచి ఏ నిమ్మకాయ కూడా కాపాడలేదు! పరీక్షిత్తు మహారాజు కధే దీనికి గొప్ప ఉదాహరణ.  జీవించటం తెలిసినవాడికి మృత్యువు అంటే భయం ఉండదు. ప్రజలకు ఆదర్శంగా నిలబడాల్సిన ముఖ్యమంత్రులే ఇటువంటి వెర్రి వేషాలు వేస్తే , ఇక సామాన్యుల సంగతి చెప్పేదేముంది?నేను చిన్నప్పటినుండీ Indian Rationalist Association సభ్యుణ్ణి.  కుటుంబ బాధ్యతల రీత్యా కొంతకాలంగా దానికి సంబంధిన activities లో పాల్గొనకలేకపోతున్నాను. దేవుడు అంటే నమ్మకం ఉంది. అయితే అన్నిటినీ ప్రశ్నించే గుణం ఉంది. (అది దుర్గుణమో, సుగుణమో మీరే చెప్పాలి!)నా పేరు నా కులాన్ని తెలుపుతుంది. దాన్ని మార్చుకుందామని ఎప్పుడో నిర్ణయించుకొని మా అమ్మగారి సలహా అడిగాను.  అందుకు ఆమె, “మీ నాన్న గారు ఎంతో ఇష్టపడి పెట్టుకున్న పేరది . పైగా అది మీ తాత గారి పేరు. దాన్ని మార్చుకోవటం నాకు ఇష్టం లేదు. “అని ఆమె అభిప్రాయాన్ని తెలపటంతో, ఆమె అభిప్రాయం సహేతుకంగా ఉండటం చేత ఆ ప్రయత్నాన్ని విరమించుకున్నాను. ఈ కాస్మోస్ లో మనం గుర్తించబడేది మన జన్మ నామధేయంతోనే!జన్మ నక్షత్రం,  తిధి వీటికి పెద్దగా ప్రాముఖ్యత ఉండదని నా అభిప్రాయం!అష్టమి, రోహిణీ నక్షత్రంలో పుట్టిన శ్రీ కృష్ణుడు జగద్గురువు అయ్యాడు. అదే టైంకు కొన్ని పశుపక్ష్యాదులు కూడా జన్మించి ఉంటాయి. జ్యోతిష్య పుస్తకాలు తిరగేస్తే, భగవద్గీతను అనుసరిస్తే ఎవరి కర్మలను బట్టి వారికి జన్మలు లభిస్తాయని అందరూ అంగీకరించాలి!ఎవరైనా ఇల్లు కట్టించుకోవటానికి అవసరమైనది పేరే!ఒకసారి మాస్టర్ సీవీవీ గారి దగ్గరకు ఒక కాషాయబరధారి వచ్చి అతనికి initiation ఇవ్వమని వేడుకున్నాడు. అప్పుడు మాస్టర్ ఆయన పేరు అడిగారు. ఆయన ‘. . . భారతి’అని చెప్పాడు. వెంటనే మాస్టర్, “ఈ సృష్టిలో నీవు గుర్తించబడింది నీ జన్మ నామధేయంతోనే!కృత్రిమమైన పేరు, వేషం వల్ల కలిగే ఉపయోగాలు ఏమీ ఉండవు.  అందుచేత ఈ వేషాన్ని తీసేసి, కృత్రిమమైన పేరును తీసేసుకొని వస్తే , నీకు initiation ఇస్తాను. “అని చెప్పారు. వెంటనే అతను కాషాయ వస్త్రాలు తీసేసి, పూర్వనామధేయంతో initiation తీసుకున్నాడు!ఇదంతా ఎందుకు చెబుతున్నానంటే కృత్రిమమైన జీవితాన్ని గడిపేవారు యోగానికే కాదు, జీవితానికి కూడా పనికిరారు . కాషాయం ధరించినంత మాత్రాన అందరూ శంకరాచార్యులు, వివేకానందులు కాలేరు. మనసు కాషాయం కావాలి. కాషాయం తొడిగిన ప్రతివాడూ సన్యాసి కాలేడు. కలం పట్టిన ప్రతివాడూ కవి కాలేడు. ఖద్దరు తొడిగిన ప్రతివాడూ గాంధీ కాలేడు. కళ్ళున్న ప్రతివాడూ క్రాంతదర్శి కాలేడు.  
ప్రతి ఛానల్ లో న్యూమరాలజీని గురించిన  కార్యక్రమాలు వస్తున్నాయి. పేరులో ఒక అక్షరాన్ని మార్చుకొని భవిష్యత్ ను మార్చుకోమని ఊదరకొడుతుంటారు. ప్రభుత్వం ఇటువంటి కార్యక్రమాల మీద ఎందుకు చర్య తీసుకోదో అర్ధం కాదు.  ప్రభుత్వాలకు కూడా అవే నమ్మకాలు ఉంటే ఈ దేశ ప్రజల పేర్లన్నీ మార్పించే ప్రయత్నాలు చేస్తే సరిపోతుందేమో!అసలు దేశం పేరు కూడా మారిస్తే అప్పుడైనా దేశం ఏమైనా బాగుపడుతుందేమో?కేవలం రుద్రాక్షల వ్యాపారం చేసి కోట్లు గడించిన ఒకాయన సంగతి మీకు తెలుసు. ధరించిన వారు మాత్రం అలానే ఉన్నారు. పైగా రౌడీలు, లంచగొండి రాజకీయనాయకులు ముఖాన బొట్టు పెట్టుకొని , రుద్రాక్షలు ధరించటం మీరు చూసే ఉంటారు.  సినిమాల్లో విలన్స్ కూడా రుద్రాక్షలను ధరిస్తారు!వేషాలు ఎన్ని వేసినా మనిషి ప్రవృత్తిలో మార్పు రావటం కష్టం. దానికి కావలసింది సాధన ,  వేషాలు కాదు! నా భార్యను కూడా నా మార్గంలోకి తీసుకొని రావటానికి చాలా ప్రయత్నించి వైఫల్యం చెందాను. పైగా ఆమే నన్ను తన మార్గంలోకి తీసుకెళ్లుతుందేమో అని అనుకుంటున్నాను! రెండేళ్ల క్రితం నాకు Spine టీబీ వచ్చి,  దాదాపుగా ఒక సంవత్సరం మంచంలోనే ఉన్నాను. కొంతమంది కాన్సర్ అనేమోనని అనుమానించారు కూడా. పూర్తి మనో ధైర్యంతో ఆమె నాకు సపర్యలు చేసి కాపాడుకుంది (ప్రస్తుతానికి!)నాకు త్వరగా స్వస్థత చేకూరుతే నా తలనీలాలు వెంకటేశ్వరస్వామికి ఇప్పిస్తానని ఆమె మొక్కుకుందట!ఆ సుముహూర్తం కోసం ఆమె తొందరపెడుతూనే ఉంది.  ఈ మధ్యనే నన్ను ఒక టీవీ సీరియల్ లో నటించమని ఒక టీవీ సీరియళ్ల నిర్మాత ఒత్తిడి పెడుతున్నాడు. ఆ(అ) కారణంగా కూడా నేను ఒక ఆరు నెలలుగా విజయవంతంగా వాయిదా వేస్తూ వచ్చాను.  అదే విషయాన్ని నా భార్యకు చెప్పాను. రోజూ ఇంట్లో నటిస్తున్నారుగా, మళ్ళీ ప్రత్యేకంగా ఎందుకు నటించటం? అని ఒక చురక వేసింది. 
స్క్రిప్టును కొద్దిగా మార్చమని చెప్పాను నిర్మాతకు. పిల్లలు కూడా వాళ్ళ అమ్మకు వత్తాసు పలుకుతున్నారు.  పైగా “నీకు అమ్మమీద ప్రేమలేదని” సూటిపోటి మాటలు కూడా అంటున్నారు.  ఆవిడ కూడా, “నేను మిమ్మల్ని పట్టుచీరలు, బంగారు నగలు కావాలని కోరటం లేదు కదా!మళ్ళీ 3 నెలల్లో వచ్చే తలనీలాలేగా ఇమ్మంది!అయినా మీదేమైనా దేవానంద్ హెయిర్ స్టైలా?వేదాంత విషయాలు అన్నీ చెబుతారు, కానీ జుట్టు మీద మమకారం వదులుకోలేరు! పైగా వస్త్రశిరం కూడా వచ్చింది. (అన్నట్లు వస్త్రశిరం అంటే చెప్పాలిగా!వస్త్రం అంటే బట్ట , శిరం అంటే తల, వెరసి వస్త్రశిరం అంటే బట్టతల. ఈ ప్రయోగం హాస్య బ్రహ్మ శ్రీ భమిడిపాటి కామేశ్వరరావు గారిది. ఈ సందర్భంలో ఆయన్ని కూడా తలుచుకోవడం సంతోషంగా ఉంది . వారికి నా స్మృత్యంజలి!)” అని బాగానే రాగం పెంచి సాధిస్తుంది.  ఆవిడ చెప్పింది కూడా నిజమేనేమో అనిపించింది. అసలు మళ్ళీ జీవితంలో తలమీద వెంట్రుకలు రావని తెలిస్తే నిజంగా ఎంతమంది తలనీలాలు ఇస్తారు?అలా అయితే,  తలనీలాలు చాలామంది ఇవ్వరనే నేననుకుంటున్నాను!ఆమెకు కలిగిన ఈ నిస్స్వార్ధమైన ఈ చిన్న కోరికను తీర్చి , ఆమెను ఆనంద పరచటం నా బాధ్యతగా భావిస్తున్నాను.  ఆఖరికి మా ఆవిడే నన్ను గెలిచింది. జీవిత భాగస్వామి ప్రేమ, సేవ మనల్ని ఎప్పుడూ ఓడిస్తాయి!ఆ ఓటమిలో ఆనందం కూడా ఉంటుంది, ఆ ఆనందం జీవిత భాగస్వామితో పంచుకోవటం వల్ల అది ద్విగుణీకృతం కూడా అవుతుంది!అతి త్వరలోనే తిరుపతికి ప్రయాణం!నా భావాలను మా ఆవిడకోసం కొద్దిగా పక్కన పెట్టి నేను తీసుకున్న ఈ నిర్ణయం సబబే అనుకుంటున్నాను.  అవునో,  కాదో  మీరే చెప్పాలి!  
