రచన: డా. రేవూరు అనంతపద్మనాభరావు
 
శ్రీకాళహస్తి రైల్వే స్టేషన్ లో దిగి తెలతెలవారేవేళ 6 గంటలపైన సువర్ణముఖీ నదీతీరంలో నించున్నాం. మా కుటుంబం యావత్తూ ముప్పయిమందిమి నదీ స్నానాలకు అక్కడ చేరాము. అది 1960 జూన్ నెల. అప్పట్లో గూడూరు వరకే బ్రాడ్ గేజీ రైలు నడిచేది. అక్కడనుండి మీటరుగేజు రైల్లో రేణిగుంటవరకు వెళ్ళి ఆ పైన తిరుపతి చేరుకోవాలి.
మా నాయనమ్మకు పదిమంది సంతానం. వారి పిల్లలందరం కలిసి మొక్కుబడి చెల్లించుకోవడానికి సకుటుంబ సపరివార సమేతంగా ఆడబడుచులతో సహా బయలుదేరాము. సువర్ణముఖి నదిలో అప్పటికి ఎండాకాలమైనా స్నానానికి తగినట్లు నీరు ప్రవహిస్తోంది. ఎదురుగా ఆలయ మహాద్వారం. కొండపైన భక్తకన్నప్ప ఆలయం.
స్నానాలు ముగించి బయటపడే సమయంలో బ్రిడ్జిపైన   ఆంధ్రపత్రిక న్యూస్ పేపర్ అమ్మే కుర్రాడు యస్. యస్. యల్. సి. రిజల్ట్సు అంటూ అరుస్తూ వెళుతున్నాడు. అప్పట్లో 11 క్లాస్ ని యస్. యస్. యల్. సి అనేవారు.  పేపరు కొని చూశాను. మేము ముగ్గురు  పెదనాన్న, చిన్నాన్న పిల్లలం పాసయ్యాము.
కాళహస్తీశుని దర్శనం చేసుకుని- అప్పుడు ఈ రాహుపు హడావిడి గానీ, క్యూలైన్ల సందడి గానీ లేదు. మేము లింగాన్ని, ఆలయంలో ఇతర మూర్తులను సందర్శించాము. భక్తకన్నప్ప కొండమీదకి నడక సాగించాము. కుటుంబ సమిష్టిగా ప్రయాణించడం, చిన్నా పెద్దల పట్ల ఆదరభావం గుర్తుకువచ్చి వళ్ళు గగుర్పొడుస్తుంది. సింగిల్ కాపురాలు వెలసిన అపార్ట్మెంటు మనస్తత్వాలు అలవాటుపడిన మనకు ఆ మాటలు కధలుగా వినిపిస్తాయి.
బస్సులో తిరుపతి చేరుకున్నాం. అది తిరుపతికి ప్రధమ బస్సు. యాభై సంవత్సరాల చరిత్ర కళ్ళముందు కనిపిస్తోంది. కాంక్రీటు భవన సముదాయం, నాగరిక లక్షణాలైన నక్షత్ర హోటళ్లు, మూడు నిముషాలకొక రైలు రావడమో, పోవడమో, ఆర్టీసీ బస్సులు, ప్రయివేటు బస్సులు, టాక్సీలు, సొంతకార్లు, ఒకటే  రొద. ప్రయాణీకుల సంఖ్య పెరగడం, కొండమీదకు చేరుస్తాం,  దర్శనం చేయిస్తామనే దళారీలు పెరగడం, స్వామిని ఎంత తొందరగా చూసి సాయంత్రం రైలుకు తిరుగు టపా కడదామనే భక్తుల సంఖ్య పెరగడం  ఆశ్చర్యకరం. ఇప్పుడు రైల్వే స్టేషన్ కు ఎడమవైపున తిరుపతిదేవస్థానం వారి  ఒకటో  నెంబరు సత్రంలో బస చేశాము.
సత్రమంటే నిజంగా సత్రం. అన్నదానాలు లేవు. ఒకటే గదిలో ఎవరికివారు వంట చేసుకునే సదుపాయాలు వున్నాయి. వంట ఎలా చేశారో గుర్తులేదు గాని, అందరం బంతిలో కూర్చుని నాయనమ్మ పర్యవేక్షణలో భోంచేశాం. మా తాతయ్య భోళా శంకరుడు ఎక్కువ మాట్లాడేవారు కాదు.
ముందుగా గోవిందరాజస్వామి దర్శనం. మహోన్నత ద్వారం ఎదురుగా ఆంజేయనేయస్వామి. తలకింద కుంచం పెట్టుకున్న శయన గోవిందరాజులు. దర్శనం కాగానే, బయటకు రాగానే దోసెలు, పులిహార, పొంగలి ఒక్కొక్కటి పావలా పెట్టికొంటే అందరం స్వీకరించగలిగాం. గుడి చుట్టూ పరివార దేవతలు. ఆండాళ్ళు, పుండరీకవల్లి. ఇలా ఒక్కొక్కరినీ దర్శించుకుని అందరం సత్రానికి చేరుకున్నాం.
గోవిందరాజస్వామి గుడి వెనకనే కార్యనిర్వహణాధికారి కార్యాలయం ఉంది. దానిని పేష్కార్ ఆఫీసు అనేవారు. అప్పటికి ఇంకా నూతన కార్యాలయ భవనాల్లేవు.
శ్రీ వెంకటేశ్వర యూనివర్సిటీ, 1953 లో ఆంధ్రా ముఖ్యమంత్రి టంగుటూరి ప్రకాశం హయాంలో స్థాపించారు.  బి.ఏ. కోర్సు కూడా యూనివర్సిటీలో బోధించేవారు. యం.ఏ, యం.ఎస్.సి తరగతులు నడిచేవి.  తొలి వైస్ చాన్సలర్ గా కార్యాధ్యక్షుడైన యస్. గోవిందరాజు నియమించబడ్డారు. ఆయనకు సహకారంగా రామానుజాచారి రిజిస్ట్రారు. ఇప్పుడున్న మెయిన్ బిల్డింగ్సులో క్లాసులు.  ఇప్పటి భవానీ నగర్ గానీ, మహతి ఆడిటోరియంగానీ లేవు. జనసంచారం లేని దారి. యూనివర్సిటీలో  సాయంకాలం వంటరిగా వెళ్ళేవారు కాదు, 1970 వరకూ కూడా…బస్సుల్లో షాపింగు కోసమని ఏదో ఒక సాయంకాలం తీసుకువెళ్లి మళ్ళీ చీకటి పడకముందే హాస్టల్లో  చేర్చేవారు.
వాళ్ళు బస్సు దిగడం, షాపింగుకెళ్ళడం గమనించిన షోకిలా విద్యార్ధులు వారికి షాపుల్లో తారసపడి వారికి ‘హలో అని పలకరిస్తూ ఆయా జిల్లాలనుండి వచ్చిన విద్యార్ధినులతో  తెలిసిన విద్యార్ధులు మాట్లాడడానికి ప్రయత్నించేవారు.  వార్డను పర్యవేక్షణలో వారు క్షేమంగా తిరిగి వచ్చేవారు… ఆ పద్ధతి మంచిదనడం కాదు గానీ, అప్పట్లో హాస్టల్ వ్యవస్థ అలా వుండేది. స్వేచ్చా ప్రవృత్తికి అవకాశం లేదు.
మేం కుటుంబసమేతంగా యాత్రకు బయలుదేరడానికి వెనుక ఒక కధ వుంది. ఒక పల్లెటూర్లో ఒక సాంప్రదాయక కుటుంబం మాది. వేంకటేశ్వరుడు మా ఇంటి ఇలవేలుపు.  ఏళ్ళతరబడి తిరుపతి యాత్ర చెయ్యలేదు. ఏదో క్లిష్ట సమయంలో మా నాయనమ్మ మా ఆవుకు పుట్టిన లేగదూడను స్వామికి మొక్కుబడిగా సమర్పిస్తాననుకుంది  అలానే మంచి బాపన పసి (ఎర్ర రంగు) కోడెదూడ పుట్టింది. దానికి రెండు, మూడేళ్లు వచ్చినతర్వాత దానిని అప్పట్లో రూ. 240 లకు, మంచి ధరకు 1960లో అమ్మారు. ఆ వచ్చిన డబ్బును ముడుపు కట్టారు.
ముడుపు కట్టిన డబ్బు ఖర్చు అణాపైసలతో, వడ్డీతో స్వామికి చేర్చాలి. పిల్లలకు స్కూళ్ళ శెలవులు ఇచ్చినపుడు అందరం బయలుదేరాం. ఇంటినుండి బయలుదేరి కొండమీద చేరి స్వామి దర్శనం చేసుకునేవరకు. ప్రయాణ ఖర్చులు, భోజనాలు,ఆడపడుచులతో సహా లెక్కగట్టి మిగతా 64 రూపాయలు గాబోలు తాతయ్య హుండీ లో వేశారు. తిరుగు ప్రయాణం ఖర్చులు దేవునికి సంబంధం లేదు, మనమే పెట్టుకోవాలి.
కోడెదూడను మొక్కుకోవడం ఆశ్చర్యంగా వుండవచ్చు.  ఈ సంఘటన గురించి తెలిసి ఆశ్చర్యం కలుగుతుంది.
ఓ తెల్లవారు ఝామున తిరుమల మహాద్వారం ముందు ముందు ఓ పసిబిడ్డ ఏడుస్తున్నది. వంటరిగా ఎవరో వదిలేసి వెళ్ళారు. అతికష్టం మీద నాలుగు గంటల్లో ఆ బిడ్డ తల్లిని గుర్తించారు. ఆమె చెప్పిన సమాధానం ఆశ్చర్యం కలుగుతుంది. “నాకు పుట్టిన తొలిబిడ్డను భగవంతునికి అర్పిస్తానని మొక్కుకున్నాను. ఈ బిడ్డను హుండీ లో వేశే అవకాశం లేదు కాబట్టి మహాద్వారం ముందు వదిలేశాను. ఈ బిడ్డ దేవస్థానానికి చెందుతుంది, మీ ఇష్టం” అని ఎంత చెప్పినా వినలేదు .  “బిడ్డను తీసుకుంటే అపరాధం అవుతుందని” ఆమె బాధ.
మొత్తానికి ఆ మగబిడ్డను హథీరామ్ మఠానికి అప్పగిస్తే పెరిగి పెద్దవాడైనట్టు కధనం.
ఇదంతా స్వామి మీద భక్తి ప్రపత్తులకు, రకరకాల నిదర్శనం.   మరే క్షేత్రానికి ఒక వ్యక్తి జీవితకాలంలో  అనేకమార్లు సందర్శించి ఉండడు..  పరీక్షపాస్ అయినా, ఉద్యోగం వచ్చినా, పెళ్ళి అయినా, పిల్లలు పుట్టినా తిరుమల సందర్శనం ఆనవాయితీ. జనవరి ఫస్టుకు, వైకుంఠ ఏకాదశికి, రధసప్తమి ఉత్సవాలకు సరేసరి. అందుకే అది కలియుగ వైకుంఠం.
 
రచన: లక్ష్మీదేవి

                       సరస్వతీ పుత్రులు, పద్మశ్రీ డా. పుట్టపర్తి నారాయణాచార్యులవారు ఛందస్సు మీద పట్టు రాని  పన్నెండేళ్ల లేత ప్రాయములోనే వ్రాసిన పెనుగొండ లక్ష్మి అను గేయకావ్యములోని ప్రతి పద్యమూ రత్నము వంటిదే. ఘనగిరియై రాయల వంశావళి కీర్తికాంతుల ఛటలను పట్టి నిల్పినదైన పెనుగొండ నేటి స్థితిని చూచి మనసు ద్రవించి వ్రాసిన ఈ చిన్ని కావ్యములో రసావిష్కరణ, పదలాలిత్యము, ప్రౌఢ రచనాశైలీ సౌరభం ఎంత నాణ్యమైనదో చదువరులు తెలిసికొని యానందింపవచ్చును.
పదమూడు వందల ముప్పదియారు-యేబది ప్రాంతాలలో హరిహరరాయలు విద్యానగరాన్ని ఏలుతుండగా బుక్కరాయలు పెనుగొండ రాజప్రతినిధిగా అనంతసాగరుడు పెనుగొండ కోటను కట్టినారు.
తరువాతి కాలములో నిది కృష్ణదేవరాయ సార్వభౌములకు వేసవి విడిదిగా నుండినది. తళ్ళికోట యుద్ధానంతరము తిరుమలరాయలు రాజుగా ఈ దుర్గాన్ని పాలించినారు.
గత శతాబ్దపు రెండవదశకములో పుట్టపర్తివారు వ్రాసిన ఈ  కావ్యఖండిక పద్యాలలో గతచరిత్ర వైభవకీర్తులు దుష్కరుల కరములందు శిధిలమైనవనే యార్తి అడుగడుగనా కనిపిస్తుంది. ఆనాటి వీరత్వపు వైభవాన్ని మళ్ళీ చైతన్యం నిండిన జీవశక్తిగా జాతిని నిలబెట్టాలనే తీవ్ర ఆకాంక్షతో ప్రతి పదమూ ఉరకలెత్తింది.

            చ. మెలికలు దీరి, చెక్కుల సమీపమున న్నటియించు ముంగురుల్
గులకలలాడు, పెన్నొసటఁ గట్టిన పాపటబొట్టు, గన్నుబొ
మ్మలకును, మధ్యదీర్చిన సమంబగు గుంకుమరేఖ దొడ్డసొ
మ్ములివియె చాలు, నాసుకవి ముద్దులు గట్టెడు భావసృష్టికిన్.
(తా. ఒంపులు తిరిగి చెక్కిళ్ళపై ఆడుచున్న ముంగురులు, నుదుటన పాపిడి బొట్టు, కనుబొమ్మల మధ్య కుంకుమరేఖ పెద్ద నగలుగా శిల్పమునందముగా చెక్కిన శిల్పి కవియే. ఆతని ప్రతిభకివియే తార్కాణములు.)
 
            మ. మున్నూఱేండ్లు వయస్సు వచ్చి పడినన్పోకుండు లే సోయగం
బన్నా! యెంతటి వింత, యీ ప్రతిభయన్నా! తమ్మిపూచూలికిన్
కన్నుల్నాసిక దిద్దితీర్చినటులై, గన్పట్టు, సృష్టిక్రమో
త్పన్నఁబౌ కొఱతెందుగానఁబడదబ్బా! భావనాసృష్టిలో.
(తా.మూడువందల యేళ్ళు గడచినా ఈ శిల్పాల లేలేత సోయగాలు వాడలేదు. ఆహా! ఎంత వింత గదా ! ఈ నారాయణమూర్తి ప్రతిమకు కన్నులు, ముక్కు తీర్చిదిద్ది చెక్కు చెదరకుండా ఉన్నాయి. ఈ భావనా సృష్టిలో లోటే కనిపింపలేదు.)
ఇటువంటి పద్యాలలో అచటి శిల్పకళా సంపదను, శిల్పుల గొప్పదనాన్ని “సింగారం’ గా వర్ణించుట చూడవచ్చు.
              మ. నీకన్గోనలనొక్క బాష్పకణమున్వీక్షించినన్గాని, త
ల్లీ! కాయంబున వేయిగత్తులొకసారే గ్రుచ్చినట్లై, మహా
శోకంబుల్కలుచిందు, జీవము చలించున్, పెంపుగోల్పడ్డ యీ
లోకంబింక, నొనర్పజాలునెటునీలో దుఃఖవిచ్ఛేదముల్.
(తా.ఈ పెనుగొండ లక్ష్మి కోటను సంబోధిస్తూ అమ్మా!  నీ కన్నీటి చుక్క చూసినంతనే వేయి కత్తులు గుచ్చినట్లు దుఃఖము గల్గి జీవుడు చలించిపోతున్నాడే , నీ శోకాన్ని నశింపజేయుటెట్లు?)
కరుణరసాన్ని చిందు ఈ పద్యం చదువరుల చలింపజేయకుండునా? ఇటువంటివెన్నో ఇచ్చట చదువుతున్నపుడు కనుకొలకుల్లో నీరు చేరినట్లైతే, వ్రాయు వారి చిత్తమవ్వేళనెంత రోదించెనో గదా యని తోచకమానదు.
అయితే వీరపుత్రులను గన్నఈ గడ్డ వైభవాన్ని అంతే ప్రభావితం చేస్తూ రచించిన ఈ పద్యరత్నముల సంగతీ చూద్దాము.

           మ. దళముల్దాల్చిన విచ్చుకత్తులు వినిద్రచ్ఛాయలీ మేటి కో
టల, రాపాడెడునాఁడు, మా తెలుఁగుజెండా పైని, వారాహ శు
భ్రలసత్కాంతులు, చిమ్మిరేఁగి, దెసలెల్లన్ లాస్యముల్ ద్రొక్కు, వే
ళల, వీక్షించిన మాదుతాతల, యనల్పప్రాభవంబెంచెదన్.
(తా.ఆనాడు రాయల సైనికదళాల విచ్చుకత్తుల కాంతులు కోటగోడల అన్నివైపులా ప్రసరిస్తుండగా చూడగల్గిన మా తాతల వైభవమే వైభవముగదా!)
                                గీ. కసిమసంగిన లేతసింగంబుదనదు
సటలు రిక్కించి, వన ప్రదేశములనెల్ల
గాంచు విధముననున్న నీ కట్టడంబు
శత్రువులకు మృత్యువన్న నాశ్చర్యమేమి.
(తా.సింహంపిల్ల జూలు రిక్కించి చుట్టుప్రక్కల పరికించుచున్నట్టు గంభీరంగా కూర్చున్న ఈ కట్టడము ఒకప్పుడు శత్రువుల పాలిటి మృత్యువుగా ఉండడంలో సందేహమేముంది?)
                               గీ. కొండచిలువవిధాన కన్గూరుచున్న యిది,
యొకానొకనాడు గ్రుడ్లెఱ్ఱసేసి
పొంగి చెరలాడు వేడినిప్పుకలు, చేట
లను జెఱగివైచి, పైని జిమ్మినదిసుమ్ము.
(తా.పెద్దజంతువును మ్రింగి కూర్చున్న కొండచిలువ సాధువుగా కన్పించినట్టుగా ఇప్పుడిట్లగుపించు కోట ఒకప్పుడు  వైరులపై నిప్పులు చెఱిగినదే సుమా.)
 
ఈ పద్యాలలో యలనాడు యెగజిమ్మిన రౌద్రరసము కనులార గాంచని పాఠకుండబోడనియే విశ్వసింతును.
           మ. తలలన్ వ్రాలిచి దీర్ఘకాలముగ నిద్రల్వోవు నీ కోట గో
డలలో దాఁగిలిమూతలాడుకొనుచుండన్, ఘోరఘూకాలు, గ
బ్బిలము ల్రచ్చలఁ గొల్వుదీర్చఁగను, దేవీ! యూరకిట్లుంటయున్
గలదే! యాంధ్రులరక్తనాళములఁ జిల్కన్ రాదె తేజంబులన్.
(తా. తలలు వాల్చి నిదురిస్తున్నట్టున్న భవ్యమైన ఈ కోటగోడలలో  గుడ్లగూబలు దాగుడుమూతలాడుతుండగా గబ్బిలాలు రచ్చల గొల్వుండగా, మా ఆంధ్రుల రక్తములో తేజము జిల్కగా రారాదా! ఇట్లూరకుంటిమే!) అంటూ భయానకమైన నేటి యా కోటగోడల స్థితిని వర్ణించుట చదివి యొడలెల్ల జలదరించును.
                చ. అరిపయిఁ గత్తి దూసినమహమ్మదురాజుల చీకుకత్తి వా
దరలకుఁ గన్నుఁబ్రామి, యెడఁదక్కినవీయవి, వల్లకాటిలోఁ
బెరిగిన మల్లెపూవులు దపించి కృశించినవెన్నియో మహా
పరమ కళాప్రబంధములు, వారి కఠోర కటాక్షధాటికిన్.
(తా.వల్లకాటిలో మల్లెపూవులు నాశనమైనట్టుగా మహా గరిమ గల మన కళలు, ప్రబంధములు  మహమ్మదుల కత్తి పదునులకు కృశించి నశించెనో గదా.)
మన సంస్కృతీపరిమళాలను వెదజల్లే కళలు, ప్రబంధములెన్నో యే విధముగా నాశమైనవో భీభత్సంగా
వర్ణించిన పద్యాలు చూడవలసినవే. అక్కడి అద్భుతమైన శిల్పకళా సృష్టిని, చెక్కిన శిల్పులను వారు కొనియాడిన విధము అప్పటికప్పుడే మనలను పెనుగొండకు దీసుకొనిపోయి ఆ సౌందర్య నిధులైన శిల్పప్రభల కన్నులకెదురుగా నిల్పినట్లుండును కదా!
                 సీ. ఎట్లు పైకెత్తిరో యేన్గుగున్నలకైన
తలదిమ్ము గొలుపు నీ శిలలబరువు
యేరీతి మలిఁచిరో యీ స్తంభములయందు
ప్రోవు గ్రమ్మిన మల్లెపూల చాలు
యే లేపనంబున నీ కుడ్యములకెల్ల
దనరించినారొ యద్దాలతళుకు
యే యంత్రమున వెలయించిరో వీనికిఁ
జెడకయుండెడు చిరంజీవశక్తి
గీ. కనివిని యెఱుంగనట్టి దుర్ఘటములైన
పనులు, స్వాభావికముగ నుండినవి వారి
కా మహాశక్తి యేరీతి యబ్బెనొక్కొ
కాలమో! జీవనమొ! యేదొ! కారణంబు.
(తా.ఇంతింత పెద్ద శిలలను ఎచటినుండి ఎటుల దెచ్చిరో మరి ఇవి యేనుగు గున్నలు గూడ మోయలేనంత బరువున్నాయే, ఈ స్తంభములలో మల్లెపూల దండవరుసలు ఎట్లు చెక్కినారో, ఇంతగా మెఱుగుపెట్టినట్టు అద్దాలవలె మెరిసే ఈ గోడలకే లేపనాలలదినారో, యే యంత్రాలతో వీటికి ఇన్నియేళ్ళ ఆయువు పోసినారో లోకమే కనివిని యెఱుగనిఈ శక్తి నాటి శిల్పులకు, పనివాండ్రకేరీతి యబ్బినదో)!
           మ. కవులన్, బంగరు పల్లకీలనిడి, యుత్కంఠాప్తితోఁ బండిత
స్తవముల్ మ్రోయఁగ, రత్నకంకణఝణత్కారంబుగా, నాత్మహ
స్తవిలాసమ్మున, మ్రోసితెచ్చెనటనౌరా! సార్వభౌముండు, నే
డవలోకింపుము, నీరవంబులయి, శూన్యంబైన వీమార్గముల్.
(తా.కవులను పల్లకీ మీదెక్కించి సార్వభౌముడే మ్రోసెనట యాహా! నాటి వైభవములేమాయెనో నేటికీ నిస్తబ్ధత యావరించినది. అన్ని ప్రయత్నాలనూ చేసి చివరకు వైరి చేతులలో విఫలమైన ఈ పాత కోటగోడలు మంచిరోజులెపుడు వచ్చునో యని యెదురుచూస్తున్నాయి.)

అన్ని వెల్గులు వెల్గి , యన్ని విధ్వంసములు గాంచి నీరవమున నిల్చిన నేటి యా కోటగోడల శిథిలాలను గాంచి శాంతముగనున్న స్థితి చూసి తోచిన భావములివ్వేమో !
                     గీ. యత్నశతములు విఫలంబులైనఁ దుదకు
వెడఁగుఁ దనమూని నిల్చు జీవియును బోలె
ముందు రాఁ బోవు గతికిఁ జూపులు నిగుడ్చి
కాచుకొని యున్నదీ ప్రాఁతకట్టడంబు.
 
నవరసాలూరు నీ కావ్యమును పుట్టపర్తివారు ధారాశుద్ధితో, సొబగులు చిందు పదసంపదతో యలరారు చంపకాలు, మత్తేభాలు, శార్దూలాలు, సీసగీతముల సెలయేళ్ళు విలసిల్లు చిట్టడవి వలె తీరిచి దిద్దినారు.
       మ. అమితౌద్ధత్యముతోడఁ గూలకషణంబై పారు కాలప్రవా
హము, ప్రావృడ్ఘన మేఘజాలము తిరంబా! యింక రావా! శర
త్సమయంబుల్, మృదురీతి బల్కు గవిహంసల్ బుట్టరా! లోకమాం
ద్యము నిద్రింపద! పిచ్చితల్లి! యిటులేలా, సంకుచద్భావముల్!
(తా. ఓ నా పిచ్చితల్లీ, ఇంత దిగులుగా నుంటివే? వలదమ్మా దిగులు. కాలప్రవాహపు ఉద్ధృతిలో ఏదీ స్థిరమూ.  శాశ్వతమూ కాదు. శరత్తులు, మధువుల పదములల్లు కవులు మళ్ళీ రారనుకున్నావా, ఈ మబ్బులు వీడి వెన్నెలలు కురిసే సమయము వస్తుందమ్మా)
అని ఆశాభావమూ మనకు కలుగజేస్తున్న ఈ కావ్యము సర్వజన పఠనీయము.
రచన: నాగలక్ష్మి కర్రా
మన పొరుగు రాష్ట్రమైన ఒడిస్సాలో ఉన్న ఆదిశక్తి పీఠం యిది .  స్థన ఖండే “తారా తరిణి “.. “తార “యని మరియు “తరిణి” యని యిద్దరు దేవతులుగా వుద్భవించేరు. ఆది శంకరాచార్యులు అష్థాదశ పీఠాలకి  ముందు ఆదిశక్తి పీఠాలని నాలుగుగా గుర్తించారు.
అవి
1)    ముఖ ఖండే దక్షిణ కాళిక యిది కలకత్తాకి షుమారు 25కిమీ దూరంలో వున్న “దక్షిణేశ్వర్ “లో రామకృష్ణపరమహంస చే పూజలందుకొని “దక్షిణ కాళిక “గా పిలువ బుడుతోంది.
2)    స్థన ఖండే “తారా తరిణి “.
3)   యోని ఖండే “ఖమాక్య ఈ క్షేత్రం అస్సాం రాష్ట్ర రాజధాని “గోహతి” కి 25,30 కిమీ దూరం లో ఉంది.
4)  పాదఖండే “బిమోళ దేవి “(విమలా దేవి) .జగన్నాధ  పూరి కోవెలలో ఎడం వైపున “విమలా దేవి “మందిరం ఉంది పూరి వెళ్ళిన వాళ్ళు ఈ దేవిని దర్శించుకునే ఉంటారు.
సతీదేవి శరీరాన్ని విష్ణుమూర్తి  చక్రంతో ఖండించినప్పుడు ఏర్పడ్డాయి ఈ నాలుగు పీఠాలు . వీటి తరవాత అష్టాదశ  పీఠాలు , తరువాత 51 పీఠాలు , తరవాత 108 పీఠాలు అని చెప్పబడ్డాయి.
ఇప్పుడు మనం ఆదిశక్తి పీఠాలలో వొకటైన “తార తరిణి ” గురించి తెలుసుకుందాం.
మేము పుట్టి పెరిగింది ఒరిస్సా అయినా మాకు ఆది శక్తి పీఠాలు తెలియని కారణంగా వెళ్ళలేకపోయేము.
బరంపూర్  కి సుమారు 33 కిమి దూరం. బరహంపూర్ ,బ్రొహ్మోపురో అని పిలవబడే ఈ వూరు విశాఖపట్నం నుంచి భువనేశ్వర్ వెళ్ళే రైల్ మార్గంలో ఒరిస్సా రాష్ట్రం లో వుంది .బరహంపూర్ నుంచి రాను పోను టాక్సీలు దొరకుతాయి.
 
తారా తరిణి కోవెల ద్వారం
ఈ తారా తరిణి మందిరం “ఋషికుళ్య “నదీ తీరంలో ఉన్న “తారకస్య “అనే కొండమీద తార, తరిణి అనే ఇద్దరు దేవతలుగా పూజలు అందుకుంటోంది. ఋషికుళ్య నది గంగానదికి చెల్లెలు అని ఆది శంకరాచార్యులు వారు రచించిన “తారా తరిణి ” గురించిన వర్ణనలో ఉంది. త్రేతాయుగంలో శ్రీరాముడు , ద్వాపరయుగంలో పాండవులు ఈ దేవిని పూజించుకున్నారని రామాయణ, మహాభారతాలలో చెప్పబడింది . కలియుగంలో శంకరాచార్యులు ఆదిశక్తి పీఠంగా గుర్తించి శ్లోకించేరు . ఈ కోవెల 14వ శతాబ్దంలో కట్టించిన కోవెల అని అంటారు . కాని మా మాతమహుల సొంత వూరు బరహంపూర్ దగ్గర ఉన్న ఛత్రపూర్ కావడంతో మా వాళ్ళు ఈ కోవేలని తరచూ దర్శించు కోనేవారుట . అప్పుడు కోవెల చాల చిన్నగా వుండేదని చెప్పేరు. ఇప్పటి కోవెల కొత్తగా కనబడుతోంది .అయితే ఇక్కడ  ఉన్న శిల్ప కళ 14వ శాతాబ్దానికి చెందినదని అంటారు. అంటే ఈ కాలానికి చెందిన శిల్పి 14వ శతాబ్దానికి చెందిన శిల్పకళని వుపయోగించి ఉండవచ్చు.
 
ఇది అమ్మవారి వాహనం , వెనుక మొక్కుబడుల గాజులు కట్టే చోటు.
కోవెల బయట అమ్మవారి వాహనమైన సింహం ఏనుగు పైన కూర్చొని ఉంటుంది. దీని వెనుక  కధ అక్కడ పూజారులకి తెలియదు అన్నారు . ఇలాంటి విగ్రహం కూడా యెక్కడా చూడలేదు.ఇలాంటి అరుదైన శిల్పాలని యిక్కడ చాలా చూడొచ్చు.

వారాహిదేవి ,కాళికాదేవి
కోవెల పైన వున్న శిల్పాలు చాలా అరుదైనవి .ఈ శిల్పాలలో కొన్ని వారాహి(వరాహవతారానికి స్త్రీ రూపం ) , అలాగే నృశింహిణి (నృ సింహ అవతారానికి స్త్రీ రూపం) , బ్రాహ్మిణి (బ్రహ్మ కి స్త్రీ రూపం) , విఘ్నేశ్వరి (వినాయకుడికి స్త్రీ రూపం )
కాలక్రమంలో రుశికస్య పర్వతం చెట్లు పుట్టలతో నిండిపోయి ఈ కోవెల మరుగున పడి పోయింది. కొన్నేళ్ళకి అమ్మవారికి మానవుల కోరికలు తీర్చే వుద్దేశ్యంతో తన వునికిని మానవులకు తెయచెప్పాలని నిర్ణయించుకొని సతీదేవి ఒక కోమటి యింట్లో కవలలుగా జన్మించింది.
ఆ కధ ఇక్కడి స్ధానికులు ఇలా చెప్తారు. అది ఏంటంటే పురుషోత్తమపురం అనే ఊరులో ఒక కోమటి భార్య సంతానం లేక యెన్నో మొక్కులు మొక్కగా కవల పిల్లలకి జన్మనిచ్చి మరణిస్తుంది. పిల్లలిద్దరికి ,”తార”,”మరియు “తరిణి” అని పేర్లు పెట్టుకొని అల్లారు ముద్దుగా పెంచుకుంటూ ఉంటాడు . పిల్లలు పెరిగి తొమ్మిదేళ్ళ వయసు వాళ్ళు అవుతారు. కోమటి వ్యాపార నిమిత్తం ప్రొద్దుటే పక్కూరికి వెళ్లి రాత్రికి తిరిగి వస్తుంటాడు. పిల్లలకి గాజులు వేయించుకోడం సరదా. అందుకు ఆ వీధిలోకి వచ్చే గాజుల వ్యాపారి దగ్గర చేతులనిండా గాజులు వేయించుకునే వారు. ప్రతి రోజూ యిలాగే గాజుల వ్యాపారి దగ్గర గాజులు వేయించుకునేవారు. కొన్నాళ్ళు ఇలా జరుగగా కోమటి పిల్లలని రోజు కొత్త గాజులు వద్దు అని మందలిస్తాడు. అయినా పిల్లలు వినక పోవడంతో గదిలో పెట్టి తాళం వేసి  వ్యాపారానికి వెళ్ళేవాడు . అయినా కూడా “తారా , తరిణి ” రోజు కిటికీలోంచి చేతులు బయటకి పెట్టి గాజులు వేయించుకొనేవారు. ఇంటికి వచ్చి పిల్లల చేతులకి వున్న గాజులు చూసిన వ్యాపారి పిల్లలని బాగా మందలిస్తాడు. దానికి కోపించిన “తారా”,మరియు “తరిణి” రాత్రి వేళ యిల్లు విడిచి పారిపోతారు.
కోమటి రాత్రి నిద్రలో కల గంటాడు. అందులో “తార” మరియు “తరిణి” కనిపించి తాము సతీదేవి యొక్క స్తనాలనుంచి వుద్భవించిన “తార ,తరణి “అనే దేవతలమని రుషికస్య పర్వతం మీద పూజలులేక యున్నామని తమకు కోవెలకట్టి నిత్య పూజా నైవేద్యాలు చేయించమని చెప్పి మాయమవుతారు . నిద్రలోంచి మేల్కొన్న కోమటి పిల్లలని ఇంట్లో వెతికి కనబడకపోవడంతో యిరుగు పొరుగు వారిని లేపి తనకు వచ్చిన కల చెప్పి పిల్లలు కనబటం లేదని చెప్పగా అందరూ కలసి పిల్లలని వెతుకుతూ రుషికస్య పర్వతం పైకి చేరుకుంటారు. అక్కడ తుప్పలలో కప్పబడి యున్న దేవతా మూర్తులని చూసి భక్తీ పారవశ్యం పొందుతారు.
కోమటి తన ఆస్తులన్నీ అమ్మి ఆ వచ్చిన డబ్బుతో కోవెల కట్టి తాను బ్రతికి వున్నన్నాళ్ళు ఆ కోవెలలోనే వుంటూ “తారా తరిణి ” ల పూజా నైవేద్యాలు చూసుకుంటూ కొంత కాలానికి దేవునిలో ఐక్యం అయ్యేడని అంటారు.
ఇప్పటికి ఈ దేవికి మొక్కుబడులుగా  గాజులు సమర్పించడం జరుగుతోంది.
ముఖ ఖండే దక్షిణ కాళిక , స్థనఖండే తారాతరిణి, యోనిఖండే ఖామాక్య , పాద ఖండే విమలాదేవి .ఈ నాలుగు క్షేత్రాలని దర్శించుకుంటే అష్టాదశ పీఠాలని దర్శించుకున్న పుణ్యం వస్తుందని ఆదిశంకరాచార్యులు చెప్పేరు .
కాబట్టి అరుదైన శిల్పాలని చూడాలంటే “తార తరిణి ” వెళ్ళ వలసిందే.
 
 
 

.                                                                                                                                                                                       బాలసారె రోజు  —                                                                                                                                                                                                                                               ” మళ్ళాఆడపిల్లేనా!”అక్క అనసూయ వెక్కిరింపు, ఆమెకు చక్కనైన కొడుకున్నాడని టెక్కు..
“మూడోసారైనా వంశోధ్ధారకుడు పుడతాడని మీ అమ్మానాన్న కలలు కన్నార్రా!” మేనత్త నసుగుడు, తమ్ముడ్ని తక్కువ చేయాలని ఆమె యావ. “ముగ్గురికి చదువులూ, పెళ్ళిళ్ళూ పేరంటాలూ నీవల్లవుతుందా! పోనీ దీన్ని పెంపుడుకివ్వరాదుట్రా!” పిన్నమ్మ పితలాటం, తన తోడికోడలికి పిల్లల్లేరు, ఈ బంగారపు బొమ్మను ఆ నల్ల బంగారాలకు కట్టబెట్టి, మెప్పుపొందాలని ఆమె ఆశ.
“ఆ ఆడపిలల్లకేం చదువుల్లే! ఇంటి పన్లూ వంట పన్లూ నేర్పితే సరి.” మేనమావ జడ్జిమెంటు, పాపం జడ్జీ కావాలవి ఆశ, కానీ ఆయన చెట్టుక్రింది ప్లీడరే, ఇక్కడైనా జడ్జిమెంట్  ఇచ్చాననే తృప్తి .                                                                                                                                                                                 ” ఐనా ఒక్క మగబిడ్డ నైనా కనలేని వ్యర్ధురాలేంట్రా నీ పెళ్ళాం?” పెద్ద మేనత్త మాయమాట! మేనల్లుని మేలుకు ప్రాకులాడుతున్నట్లు నాటకం.
” ఏమైనా ఆడపిల్లల్ని పెంచడం కష్టమమ్మా! ఆడపిల్లలకి పెళ్ళిళ్ళు చేయటం మాటలా! ఎప్పుడెవరితో లేచిపోతారోని భయపడి చావాల్సిందే. మాకు ముగ్గురూ మనవళ్ళేగనక మాకా బాధలుండవు.! ” పక్కింటి పంకజమ్మ ధీమా.  మనవళ్ళుతనని ఆదరించి , ఆకాశానికెత్తుతారని చచ్చేంత  ఆశ.
“ఇహ చాలు ఆపి అన్నాలకు పదండి.” ఇంటి పెద్ద గాండ్రింపు విని అంతా నోళ్ళుకట్టుకుని లేచారు , ఆ నోళ్ళలో విందుభోజనం పట్టించడానికి.
ఆ రాత్రి బాలింత భామతి కుళ్ళికుళ్ళి ఏడుస్తుండగా అత్త అరుణమ్మ ” అమ్మాయ్! బాలింత ఏడవకూడదే!ఎందుకే ఏడ్పు?మీ ఆయనే మన్నా అన్నాడా?  మేమేమన్నా అన్నామా? లోకులు కాకులమ్మా!వారి మాటలు పట్టించుకోకు. బంగారపు బొమ్మలాఉందే పాపాయి. కరాగ్రే వస్తే లక్ష్మీ కరమధ్యే సరస్వతీ, కరమూలే స్థితా గౌరీ అని — లక్ష్మీ , సరస్వతుల తర్వాత , గౌరీమాత పుట్టిందే అమ్మామనింట! ఐనా ఆడపిల్ల పుట్టను నీ తప్పేముందమ్మా! నీవేమన్నా మగబిడ్డను కననన్నావా! ఊరుకోమ్మా! దేవుడిచ్చిన బిడ్ద ఎవరైతే నేం? ” అంటూ బుజ్జగించింది.
బళ్ళోవేసినరోజు —                                                                                                                                                                                                                “భలే ఉన్నారు ముగ్గురునూ, బొమ్మల్లా !, ఒకటవకృష్ణుడు —కాదు-కాదు ఒకటవ రాధ, రెండవ రాధ. మూడవ రాధ , మనం వేయించబోయే డ్యాన్స్ డ్రామాకు ముగ్గురూ పనికొస్తారు మేడం!.” స్కూల్లో పెద్ద పంతులమ్మతో అంది డ్రామాలు నేర్పించే పంతులమ్మ, సంబరపడిపోతూ  .
అప్పుడే తన మనవల్ని బళ్ళో చేర్పించను వచ్చిన పక్కింటి  పంకజమ్మ ” అలాగైతే మా మనవల్ని ఒకటో కృష్ణుడు, రెండో కృష్ణుడు , మూడో కృష్ణులుగా తీసుకోండి, వాళ్ళ పక్కన బావుంటారు. “అంది. నీలిమేఘ వర్ణంలో ఉన్న వారి ముగ్గురినీ నవ్వుతూ చూసారు పంతులమ్మలు..
బొమ్మలకొలువు పేరంటంలో                                                                                                                                                                              “అమ్మా!వనజా! అందరికీ బొట్టు పెట్టమ్మా! మనోజా!నీవు అందరికీ కాళ్ళకు పసుపు రాయమ్మా! తనూజా !నీవు జాగ్రత్తగా అందరికీ ఆ తాంబూలం పొట్లాలు ఇవ్వమ్మా!”అని తల్లి భామతి చెప్తుండగా మెల్లిగా చక్కగా పిల్లలు పనులు చేయసాగారు.
“భామతీ!ఎంత బాగా చేస్తున్నారే నీ పిల్లలు ! అందుకేనే ఒక్కఆడపిల్లైనా కావాలని కోరుకుంటారు.ఈ ముగ్గుర్నీకూడా ఆ కొలువులో కూర్చోబెట్టరాదుటే! ఎంత చక్కగా బంగారపు బొమ్మల్లా ఉన్నారే, పట్టు పరికిణీలు కట్టుకుని!మాకు ముగ్గురూ మగ వెధవలే! ఏ పనీ చేసుకోరు. అన్నీ అందించాలి వెధవ లకు.” అంది పంకజమ్మ, మనవల్ని తల్చుకుని మురిసిపోతూ.                                                                                                                                                                                       “ఏం మగపిల్లలైనంతే మాత్రాన అంత గారాబంగా పెంచితే ఎలా వదినా!”  అన్నది పొరుగింటి రత్నమ్మ.
“ఔనే మగ మహారాజులు వారికేం ఖర్మ పనులు చేసుకోను. ఎవర్తో రాకపోతుందా పెళ్ళాంగా చేయకపోతుందా!” అని సాగదీసింది పంకజమ్మ.
“ఏమోలే వదినా! రాబోయేకాలం ఎలా ఉంటుందో ఎవరు చూసొచ్చార్లే! ” అంటూ ముక్తాయించింది రత్నమ్మ.
” ఐనా భామతీ! నీ పిల్లలెంత పనిమంతులే! నా ముగ్గురు మనవలకూ నీ ముగ్గురు కూతుళ్ళనూ ఇవ్వరాదుటే! పంతులయ్య ఉద్యోగం చేసే మీ ఆయన సంపాదనలో ఖర్చులేం పెట్టుకుంటావ్? నీకూ ఖర్చులూ కలిసొస్తాయి , మా యింట్లో పనివాళ్ళురాక నానా బాధలూ పడుతున్నాం , మాకేమీ కట్నకానుకలు వద్దులే తలా పాతిక కాసులు పెట్టు చాలు. ఇంటి పక్కనే ఉన్నట్లు ఉంటారు, రోజూ కళ్ళారా చూసుకోవచ్చు.”అంటూ సాగదీస్తున్న పంకజమ్మను “ఎందుకే పంకజం ఎప్పుడూ నా మనవరాళ్ళమీద నీ కళ్ళు సోడాబుడ్లవుతుంటాయి? వాళ్ళకిప్పుడే పెళ్ళిళ్ళేవిటే! పసికూనలు చదువులూ అవీ కానీ, నీగ్గానీ మతిపోలేదు కదా!”అంటూ అంటించింది ఇహ వినలేక అరుణమ్మ.   “ఓ యబ్బా! తెగ పొడుచుకొచ్చిందే రోషం! ముగ్గురాడపిల్లలకు ఎలా పెళ్ళిళ్ళుచేస్తావో చూస్తాగా? చదివి ఉద్యోగాల్జేసి ఊళ్ళేలతారా! చూడనూ! ” అంటూ మెటికలిరుస్తూ తాంబూలం తీసుకెళ్ళి పోయింది పంకజమ్మ.
ఇంట్లో ఉదయాన్నే–                                                                                                                                                                                            “కరాగ్రే వసతే లక్ష్మీ కరమధ్యే సరస్వతీ కరమూలే స్థితాగౌరీ ప్రభాతే —…”అని తండ్రి నవనీతరావు చదువుతుండగానే ముగ్గురూ వచ్చి తండ్రి ఎదుట నిలిచేవారు.అప్పుడాయన పద్యాన్ని ఇలా పూర్తిచేసేవాడు – ‘దుహిత దర్శనం’ – అంటూ కళ్ళు తెరిచి ముగ్గుర్నీ చూసి,  “మా బంగారు తల్లులు! మా ఇంటి మహాలక్ష్ములు! జీవితాంతం నాకిలాగే మీ ముగ్గురూ ఉదయాన్నేకనిపించాలమ్మలూ!” అంటూ పొంగిపోయే వాడాయన.                 “తప్పక నాన్నా! రండి …ముఖం కడుక్కోండి–” అంటూ ముగ్గురూ ఆయనకు, తాతగారికీ  కావాల్సినవన్నీ అమరుస్తారు. వారింట ఉదయాన్నే రోజూ ఇదే దృశ్యం. “ఒరే!నవనీతా!ఇలాగైతే వాళ్ళ పెళ్ళిళ్ళు చేసి పంపాక ఏం చేస్తావురా!”నవ్వుతూ అంటున్న తండ్రి రమణమూర్తిని చూసి,             ” అదేమో నాన్నా! నా బంగారు తల్లుల్ని ముగ్గుర్నీ చూడకుండా  నేనుండలేను.”  అని నవనీతరావు అనగానే, ” మానాన్న బంగారం!” అంటూ ముగ్గురూ ఆయన చుట్టూ చేరేవారు.
రాత్రి భోజనాలయ్యాక దృశ్యం..                                                                                                                                                                           ” అమ్మలూ రండిరా! ఈ రోజు భలే తమాషా జరిగిందిరా!..”అంటూ తండ్రి  ఏవేవో ఒక అర్ధగంట చెప్తుండగా నలుగురూ కలిసి నవ్వుకునేవారు.ఒక రోజున “నాన్నా! మేమంతా ఆడపిల్లలం పుట్టామని నీకు మా మీద కోపంలేదా! ” అన్నదానికి ఆయన ” అది ఎవరి తప్పమ్మా! మిమల్నికన్నది నేను , ఆ కోపమేదైనా ఉంటే నామీద నాకే ఉండాలి, మీమీదెందుకమ్మా! మీరు మాఇంటి లక్ష్ములమ్మా! ఐనా మీరు దేవుడు మాకిచ్చిన బంగారాలమ్మా!” అంటూ పిల్లలను దగ్గరకు తీసుకునేవాడు.
కాలంగిర్రునతిరిగింది.
పిల్లలు ముగ్గురూ బాగా చదివి స్కాలర్ షిప్ లతో డిగ్రీలు పొందారు. పెద్దమ్మాయ్ వనజ, రెండోది నీరజ కూడా ఇంజనీర్లై  మంచి సాఫ్ట్ వేర్ కంపెనీలో ఉద్యోగాల్లో చేరారు. కోరివచ్చి మంచి సాంప్రదాయ కుటుంబాలవారు పెళ్లి చేసుకున్నారు. ఖర్చు కూడా లేకుండా సింపుల్ గా పెళ్ళిళ్ళైపోయాయి యిద్దరికీనీ. మూడోది మనోజకూ మంచి ఉదోగం వచ్చింది.ఇహ పెళ్ళే చేయాలని అనుకుంటున్నారు పెద్దలు.
“ఏమే !అరుణా! నీ మూడో మనవరాలు మనోజకు ఇంకా పెళ్ళి చేయవా! ఏంటీ ? ” అంటూ వచ్చింది పంకజమ్మ.
“నా మనవరాలి పెళ్ళితో నీకేం పనే పంకజం ? వాళ్ళ ఊసెద్ద వద్దని ఎన్నిమార్లు చెప్పినా నీ చెవికెక్కదా! ” కసిరింది అరుణమ్మ.
“ఆ ఒక్కదాన్నైనా నా మనవళ్ళలో ఒక్కరికి ఇస్తావేమోనీ– ”   ఆశగా అర్ధింపు  —                                                                                                                               “అబ్బాఆశ! చిన్నతనం నుండే చెప్తున్నా! నా మనవరాళ్ళ జోలికి రావద్దనీ. నీ ధ్యాస ఎప్పుడూ వాళ్ళ మీదనేనా! ఐనా నీ మనవలు మగమహారాజులు కదా! వాళ్ళకు పిల్లలే దొరకరా ! బంగారంలాంటి నా మూడో మనవరాలు  హాయిగా ఉద్యోగం  చేసుకుంటోంది.  తండ్రికి సాయంగా ఉంది ”
“అందుకే కదమ్మా అరుణమ్మా! మా కోడలికి చక్కగా చదువుకుని ఉద్యోగం  చేసే పిల్ల కోడలైనతే సుఖపడుతుందనీ..”అంటూ కొనసాగిస్తున్నపంకజమ్మతో  “కుదరదు పంకజం! మరెప్పుడూ ఆ ప్రస్తావన తేకు.  చదువు , ఉద్యోగం లేని వాడికి నా మనవరాలినివ్వను ఏంఖర్మ పట్టలేదు.” ఖరా ఖండీగా చెప్పింది అరుణమ్మ.
హాస్పెటల్లో—                                                                                                                                                                                                      “నీవెంత అదృష్టవంతుడివయ్యా! నవనీతరావ్! ఎంత మంచి బిడ్డల్నుకన్నావయ్యా! నీకు బాగాలేదని తెలియగానే భర్తలతోపాటుగా రెక్కలుకట్టుకుని వాలారయ్యా! ఒకరు రక్తం ఇచ్చారు. ఒకరు కిడ్నీ దానం చేశారు. మరొకరు రేయింబవళ్ళూ కనిపెట్టుకుని సేవ చేశారు!  ఇంతమంచి బిడ్డలు పుట్టడం నీ పూర్వజన్మ సుకృతమయ్యా ! ఎందుకూ నాకూ ఉన్నారు ముగ్గురు కుపుత్రులు!  వెధవలు ఇంకా డిగ్రీలే పూర్తి చేయలేదు . వెధవ తిరుగుళ్ళు తిరుగుతూ నా ఆస్తంతా హారతి కర్పూరం చేసేస్తున్నారు. అంతా మా అమ్మ చేసిన గారాబం. మొన్నామధ్య నాకు యాక్సిడెంటై రక్తం కావలిస్తే ఒక్క వెధవా రాలేదు కనీసం చూట్టానికైనా,’ రక్తం ఇవ్వాలిరా!’ అని వాళ్ళ బామ్మ అదే మా అమ్మ అడిగితే ‘మేమెక్కడ రక్త మిస్తామే!నీ ముసలి కొడుక్కోసం! ఎంతో కాలం బతకాల్సిన వాళ్ళం, మావల్ల కాదు పోవే!’ అని ఖండితంగా చెప్పేశారు. కనీసం’ ఎట్లావున్నావ’ నైనా అడగలేదయ్యా పనికిమాలిన వెధవలు. నాభార్యకు టైఫాయిడ్ జ్వరం వచ్చి మంచం పడితే ఒక్క రోజైనా దగ్గర కొచ్చి పలకరించిన పాపాన పోలేదు దౌర్భాగ్యులు. ఎందుకయ్యా కొడుకులు, ఈవెధవలు రేపు మాకు తలకొరివి పెట్టనూ రారయ్యా! ” అంగలార్చాడు పంకజమ్మ కొడుకు రామ్మూర్తి .
అతడితో పాటుగా అక్కడున్న తమ బంధువులందర్నీ చూస్తూ అంది అరుణమ్మ  .”ఏమోలే రామ్మూర్తీ !మాకు ముగ్గురూ మనవరాళ్ళేగా! ఎలాగో దేవుని దయవల్ల సక్రమంగా చదువులు పూర్తై ,ఉద్యోగాలు పెళ్ళిళ్ళూ సక్రమంగా అయ్యాయి, తల్లి దండ్రులకు అండగా ఉంటున్నారు. ఈరోజు తమ తండ్రికి ఇలా కిడ్నీ మార్చాల్సి వచ్చిందని తెలీగానే ఆఘమేఘాలమీద,ఉద్యోగాలకు శలవు పెట్టుకుని వచ్చి వాలి, అన్నీదగ్గరుండి చూశారు, డబ్బుతెచ్చి దగ్గరుండి సేవచేశారు. అంతా ఆ దేవుని దయ.” అంది ప్రేమగా కిడ్నీ ఇచ్చిన మూడో మనవరాలు మనోజ   తల మీద చెయ్యేసి నిమురుతూ. కళ్ళుతెరిచి ఎదురుగా ఉన్న తన ముగ్గురు కూతుళ్ళనూ చూస్తూ చిరు నవ్వు నవ్వాడు నవనీతరావ్. “కరాగ్రే వసతే లక్ష్మీ—“-అని పాడుతూ

Maddali Srinivas
పంచ చామరం
————————————————–
శివంబు మంగళంబు రాజ శేఖరా ముదంబుగన్
రవించు వీణ నాదమంజు రావముల్ సుతారమౌ
నివాళి నీకు జేతు నయ్య నీ దశాననంబులన్
రవించు గాడ్దె వోండ్ర లల్లె రంకెలింక నాపుమా
ముదావహంబు నీదు వీణ మోహనంబు రాగమున్
సదా మనోహరంబునౌను సాధనల్ నిధానముల్
నిదానమే ప్రధానమౌను నీదు గాత్రమే మహా
విదారకంబునౌ వినంగ వీనులందు నోప్రభూ
తాపీ గా నీ వీణను
కాపీ పలికించినంత కాఫీ ఖూబౌ
నాపై పది గొంతులతో
నాపాటను పాడుటేల నా తల పగులన్
శివతాండవ స్తుతిని తా
నవలీలగ జేసి నాడునయ్యవసరమున్
రవభీషణమున రావణు
నెవరోడించగ లరయ నెన్నటికైనన్
దశగళ గాన వాహిని విదారక ధారనురంబు చిన్నమై
వశమును గాక వీనులునవశ్యము శాంతిని గోర నాపుమా
కుశలత వీణ నాదమును గ్రోలను చిత్తము నాశ నొందుదున్
దశదిశలందు మ్రోగను హృదాంతర సీమను మోదమౌ ప్రభూ!
Bss Prasad
కం. వీణా నాదము చాలును
పోనీ యని వినుదునేను పూటల కొద్దీ
కానీ ఆ పదిగొంతుల
గానము విననా వశమున కాదిక మగడా
కం. దానవ బ్రహ్మా ! వినుమా
వీణా వాదము సహింతు, వీనుల విందే!
గానము నాపుము ప్రభువా !
ప్రాణము నాదింక పోవు పాటను వినగా
ఓ నాధా మనసే హసించు ముదమున్- యొక్కింత రాణింప గా
వీణావాదములే స్రవించి విరివిన్ -వేదమ్ము సంధించ గా
కానీ నా వశమే వికార గళమున్- కామించి సాధింప నీ
గానమ్మున్ ధరణీశనీవు దయయున్ -కంఠంబులన్ మూయుమా !
చక్కగ వీణలు మ్రోగ గ
మక్కువ తోవిను దునేను మండో దరినై
ప్రక్కగ పాడుట నాపుము
దక్కును ప్రాణము యొకింత దాపము తరగన్
మెల్లని వీణా వాదము
చెల్లును నదినాకునచ్చి చెవులే మెచ్చన్
గొల్లున గొంతును పెంచగ
ఒల్లను నేనది గృహమున ఓండ్రలు పెట్టన్
చక్కనౌ వీణ వాయించ మెల్ల గాను
సొక్కదే మది ద్రావించు రాగ సుధల్
ప్రక్కగా పాడి నువ్వు పా డుస్వరము
తొక్కనేల మమ్మిట్టి దురావస్తలన్
వాయించుమునీవీణియ
మ్రోయించు మహేశు గీతములు జగమెల్లన్
చేయించు చెవుల పండుగ
గాయన మది వలదిక దశ కంఠా వినుమా
Devarakonda Subrahmanyam
వీణావాదనమునకు
తన గానామృతము జోడింపగ దశకంఠుండు
వినలేక మండోదరి
చనువున వారించె నాధుని పాట వలదంచున్
NagaJyothi Ramana
గూబలుగుయ్యనుచునదరె
గాబరగనుగుండెలదిరె-గాత్రము చాలున్
ప్రాభవముగవీణనిపుడు
శోభనముగమీటితమరు-శోభిలుమింకన్
రౌద్రపు వీణను వినియున్
రుద్రుడుసంతసమునతను-రువ్వెన్ వరముల్
భద్రము రావణ రాజా
రుద్రుడు నీ గాత్రమువిని –రుసరుసలాడున్
పదిగొంతుల పాడకుమా
అది తీయును ప్రాణములను-అవలీలగనే
సుధలొలికిడి నీవీణను
ముదమారగమీటుమికను-మూర్ఖపు మగడా
సరదా పడి పాటడిగిన
పొరపాటు ను చేయనుమరి_పొందితి బుధ్ధిన్
పరిపరి విధముల వేడుచు
వరమునొకటి ఇపుడదిగెద -వలదిక గాత్రం.
Srinivasa Bharadwaj Kishore
పదిపాటలు దశకంఠుడు
పదిగొంతుల నొక్కసారి పాడుటవినగన్
అదిరిపడెను యటయుండిన
ముదితయె దైత్యాదులంత మూసిరిచెవులన్
ఫుల్లుగ వాల్యూమ్లోనే
గల్లీ లో పాడు పోయి గణపతి కాడే
సల్లంగా వుంటిమిగద
మెల్లంగా పాటనాపు మియ్యానీవే
ఎలుగెత్తిటు పాడకునివు
పలుగొంతులు కలవకుండె పాటలు ఘోరం
విలవలలాడెను ప్రాణము
నిలుపర నీపోరునింక నేనుభరించన్
చెలగు యాట గాను జేసి నవ్వేవీవు
ప్రాణ సంక టమ్ము పాట మాకు
బిక్క మొగము వేసె పిచ్చితల్పముగూడ
వేడె దాప పాట వీణ చాలు
వయ్యమ్మో ఇదియేందిర
ఇయ్యాలీ తీరులొల్లి ఎందుకుమగడా
దయ్యాలే జడుసుకునెగ
దయ్యా ఇంకాపరాదె ఆపదిపాటల్
Subrahmanya Chakravarthi Oruganti
పట్టెను రావణు వీణను
గట్టిగ గొంతెత్తి పాడె గార్ధభ స్వరమున్
పుట్టగ గుండెలలో దడ
తిట్టెను పెండ్లాము నోటి తీటలు తీరన్
గోలి హనుమచ్ఛాస్త్రి

ఐదు తలలవాడు ఆత్మలింగమ్మును
ఎందుకిచ్చె ననగ నిపుడు తెలిసె
పదితలలును ఘోష పడిపడి జేయగా
తట్టుకొనగ లేక తమరి బంపె.
రావణు పది గొంతుకలే
చేవగనే పాడ వీణ చేతనె బట్టన్
రా, వణుకే పుట్టెను సతి
కేవలమావీణజాలు గీతి వలదనెన్
పది వాయిద్యమ్ములు నొక
మదిదోచెడి గొంతు వినిన మాన్యుడ హాయౌ
కుదురున యొక్కటె వీణయు
పదిగొంతుకలున్న గోల పదపద చాలున్.
మీకేం పదితల లాయెను
నాకున్నది చూడ నొకటి నానాధా ఈ
భీకర గానమునాపుము
శ్రీకంఠుడు భూతపతికె చెల్లును వినగన్
దండిగ పదిగొంతులతో
బండగ నారావణుండు పాటను పాడన్
మండగ నుదరమ్మప్పుడు
మండోదరి కసరె తాను ” మండోదరియై ” .
( ” మండు ఉదరి ” సరదా ప్రయోగమని మనవి )
 
సరిగమలను పదిగొంతుల
సరిజేయుచు రావణుండు ‘ సా ‘ యన మండో
దరి పదనిస పది ” నస ” పద
సరిగాదిది వీణయొకటె చాలని చెప్పెన్.
గతమున నాపై మీరే
మితిమీరుచు పాట బాడి మెప్పించితిరే
హితమా ! నేడా సీతన్
స్తుతిజేయుచు బాడ నాకు దుఃఖము రాదా !
మీస్తవము శివుడు మెచ్చెను
వాస్తవమే గాని నాధ ! ప్రతిరోజిటులన్
ముస్తాబై , పదిగొంతుల
జాస్తిగనదె పాడి పాడి చం’పగ’ తగునా ?
నన్నొక్క నోట తలపవు
నిన్ననొ మొన్ననొ ధరణిజ నిట దెస్తిరిగా
కన్నొకటి వేసి చూస్తిని
హన్నా పదినోళ్ళ మెచ్చి హాయంటారా !
శ్రీ కంఠుని మెప్పించిన
మీకంఠములందు పాట మెచ్చితి, వేరే
స్త్రీ కంఠము నందుటకై
ఈ కంఠపు శోష మాను మిదిగో నాధా !
అది గొప్పయె కాదననులె
పది పాటల నొక్కమారు పాడెడు ఘనులే !
పదిగొంతుల నొక పాటయె
పదిలముగా పాడుమయ్య పతిదేవా ! హా !
Arka Somayaji
కింకరులు బెదరు చుండిరి,
లంకాధిప! మీదు గాన లహరులు వినుచున్,
జంకెడు, నా హంసము! మీ
రంకెలు! మానుండు!(ఆ) భేరి,రాగమునందున్
దశ కంఠులు గద!, మీ….యా
దశ దిశల పరిభ్రమించు ధ్వని సంపత్తుల్,
విశదమ్మె! నాకు! నాధా!
మశకమ్ములు జేరు, నోట! మానుండికపై
Venkata Subba Sahadevudu Gunda
గొంతున కొక పాటైనను
వింతౌ నొకటైన వీణ వీనుల వినగన్!
సంతస మందగ మీ పది
గొంతుక లందొక్క పాటఁ గూర్చుము నాథా!
పనిలేక మీరు పాడఁగ
వినలేకను విసుగు పుట్టె వీణే జాలున్!
పనివారలుమూయఁజెవుల
పని పురమాయించు టెట్లు ప్రభువా! వినవా?
హంస వాహ నంబు హడలిపోతున్నది!
సేవఁ జేయు వారు చెవులమూయ
వీణ యొకటె జాలు వినసొంపు గానుండు!
నోరు మూయ కున్న పారి పోదు!
చెవులు మూసి వెడల సేవక బృందమ్ము
పాల నంబు జేయ పాట నాపి
పదుగురల్లె మారి పనిజేయ గదలండి
లంక ప్రజల కెట్టి జంకు లేక!
శంకరులమెప్పుపొందిరి!
కింకరులకు మీదు పాట గిట్టదు స్వామీ!
లింకులు వీడిన మనపని
సంకటమై నిల్చు నింక సకిలించకుమా!
సీతను దలచెడు గొంతుల
మోతకు మాగూబలదరె!మూసిన మేలౌ!
వాతాత్మజు సందేశము
సీతాపతిఁ జేరి నంతఁ జిక్కులఁ బడరే!
ఒకనోటను వలదన్నను
పకపక మని నవ్వి సీత పాటే పాడన్!
యకటా! వినలేమయ్యా!
నకరాలవి మానకున్న నగుబాటు గదే!
అందమ్మన నీదనియెడు
చందమ్మున పాడు చుండ సరసుడ వేరా!
బృందము వినలేకున్నది
సుందర! ‘రూపేచలక్ష్మి’ సొంతము నీకున్!
నోరార పాడు చుండగ
భారమ్మౌ వీణ మీట పట్టును విడుమా!
గోరార నేనె మీటగఁ
గోరితి ‘కార్యేషు దాశి’ కోరిక దీర్చన్!
పడకింటికి పరిమితమౌ
నుడికారముఁ బాటఁ జేసి నోరాడించన్!
జడిసితి రా సేవకులే
‘మడి’ లో ‘శయనేషు రంభ’ మరచిన మేలౌ!
ఎదురుగఁ గూర్చో బెట్టుకు
పది నోళ్లను బాటఁ గూర్చి పాడుచు వీణన్
సొదబెట్టిన వినగలరా!
వదలక! ‘క్షమయా ధరిత్రిఁ’ బఠియించితిరా!
ఆదిమహాలక్ష్మిన్ మదిఁ
గాదన సేమమ్ము దక్కు గాండ్రించకుమా!
వాదమ్ములేలర? సదా
నీదగు ‘కరణేషు మంత్రి’ నేనే గానా?
పది నోళ్ల తోడ విందున
పది రకముల భక్ష్య భోజ్య పరమాన్నంబుల్
ముదమున వడ్డించితినని
యెదురుగ’భోజ్యేషు మాత’ యేకరువేలా?
Voleti Srinivasa Bhanu
“వీణా పాడవె “అంటూ
ఆ నాడే పాడినాను అదిమరచితిరా
ఈ నాడిదేమి విభులీ
గానాలతొ మమ్ము చంపు కారణమెదియో
ఘనుడగు ఆ ఎన్టీఆర్
కనువిందుగ మీటుచుండ గమకములొప్పన్
తనవంతు బీ సరోజా
వినిపించెను వీణ పాట వినిమరచితిరా
Chakravarthula Kiran
మీ పాటకు మీ ఖోరస్
ఆపాలనిపించదేమి, హయ్యో “రామా”!
నా పాటికి నేనుంటే
ఈ పాట్లవి యేల నాకు? ఏం ఖర్మ, సఖా!
వాయించుకునేదేదో
హాయిగనే ఉంది కాస్త – అది “ఓకే” లే!
పోయేలా ఉన్నాం మేం
సోయైనా లేక తమరు “షో” చేస్తుంటే!
మా బాగా పాడానని
మీ బలమైన అనుకోలు! మేటరు చూస్తే
గూబలదిఱిపోతున్నాయ్ –
ఆ బంటుల బాధ జూడు, అయ్యో పాపం!
తీగలు మీటడమెందుకు?
మీ గళదశమున్న చాలు మేదిని కదులున్!
ఊగెను మందిరమంతయు
సాగే మీ స్వైరగాత్ర సాధింపేలా!!
Chandramouli Suryanaryana
వీణయె చాలును స్వామీ
క్షోణిని రావములనేల క్షోభిత పరచన్
శోణితముకారు చెవులను
రాణువ బెంబేలు పడిన రణముననోడున్
పదితలకాయల స్వామీ
వదలుడు గాత్రమ్ము మీకు వందనమిడుదున్
మదికిన్ వీణా నాదమె
ముదమగు వాయించ మీరు ముచ్చట గాదే
ఏ పాపము జేసితినో
మీ పాటల బారి బడితి ! మీరీ రొదనే
యాపక పోయిన నేనీ
కాపురమును జేయను దశకంఠా వినుమా!
మత్త కోకిల :
పాటయెంతయు గొప్పదైనను బంతిమోముల పాడినన్
చేటుచేయదె కర్ణభేరికి చిత్తగించుడు మా వ్యధన్
దీటులేరుగ మీకునెవ్వరు దిట్టమీరుగ వీణలో
మీటినన్ తమ వీణతంత్రుల మెచ్చునెల్లరునోప్రభూ
మత్తేభము:
దశకంఠంబుల పాడిమీరు మము నాధా యిట్లు హింసించినన్
కుశలం బెవ్వరికేనియున్ కలదె మాకోర్పుల్ నశించున్ గదా
యశమున్ బొందగ చేతిలో కలదుగా యావీణ వాయించినన్
వశమౌ నెల్ల ప్రశంసలున్ గనుక మీపంతంబునాపండికన్
ఏపాటను తనుపాడిన
నాపకుమో రాణి లంకకదియే శుభమౌ
నీపతి పాటలనాపిన
యేపాపపు పనుల దెచ్చు నేచిక్కులనో
పాటనాపివేయుడింక పాడినంత చాలులే
చేటుచేయనేల దించి చెవ్వులందు మేకులన్
సాటిలేని మేటి వీణసాధకుండు మీరుగా
తీటతీరుదాక వీణ తీయగాను మీటుడీ
J K Mohana Rao
మత్తకోకిల –
పాటఁ బాడును చక్కగాఁ బది – పంచమస్వర కంఠముల్
నీటుగాఁ బ్రణయమ్ము నింపఁగ – నేర్పుతోఁ బెను గూర్పుతో
మీటు వీణను సుందరమ్ముగ – మించు వేగముతోడ నా
మేటి రావణుఁ జిన్నబుచ్చుట – మేలు గాదని జెప్పెదన్
Shankar Boddu
దశకంఠుని గానముతో
దశదిశలే పిక్కటిల్ల దడపుట్టినదో
దశకంఠుని భార్యామణి
శ్మశానమే దిక్కటంచు చాలించుమనెన్!
వీణను వాయించు తమ ప్ర
వీణత నెరుగుదును స్వామి వినుటకు నింపౌ
క్షోణీమండలమున మా
ప్రాణములను దీయునటుల పాడకు నాథా!
గుండు మధుసూదన్
పది తలల తోడఁ బాడిన
పదివీణలు కావలెనయ పౌలస్త్యా నీ
విదియే యెఱిఁగియుఁ బాడిన
ముదమగు మా కందఱకును మూర్ధములూగున్!
“దశకంఠుఁడ, నేఁ బాడం
దశదిశలును మ్రోఁగవలయు” నన, సతి నగుచున్
“పిశితాశనపతి! తవ గా
త్ర శక్తి మచ్ఛ్రోత్రభేరి వ్రక్కలయె” ననెన్!
Sudharshan Kusma
బాణీలను నేర్చు కొనుచు
వీణను వాయించు చాలు విందుము ప్రీతిన్
ప్రాణములార్పెడి గానపు
రాణంబుల నాపుమయ్య రావణరాయా!
Srinivas Iduri
పది తలలూపుచు ముదమున
మది మెచ్చగ పాడవలెను మానస చోరా
వదలక వినెదము, గానీ
కదిలెను పేగులు కడుపులొ కదపగ వీణన్
తెచ్చుట తేలిక సీతను
మెచ్చదు గానము తమరిది-మేల్కొను నాధా
చొచ్చుట తధ్యము రాముడు
వచ్చును లంకకు పతనము వల్లభ వినుమా
Sailaja Akundi
పంక్తి కంఠుడు వీణ మీటిన భార్య గారికి మోదమే
పంక్తి కంఠుడు పాట పాడిన పాప మామెకు ఖేదమే
పంక్తి కంఠుని పాట వేటుకు బంటు లందరు చచ్చిరే
పంక్తి కంఠుని పాట ధాటికి పైకి పోయెను ప్రాణమే!!!
దిక్కులు వణికెను నాధా!
ముక్కంటియె తెఱచు నేమొ మూడవ కన్నే
స్రుక్కెను కింకరు లదివో!
మ్రొక్కెద మరి పాడవలదు మొత్తుము వీణన్!!!
Vanam Venkata Varaprasadarao
విషమునుగొనె విషధరముల
విషయమనక గళముననిడె విషయుతగళముల్
విషమ పదివినుట శివునకు
విషమునిడుము సుధగగొనెద విడమిసరిగమల్
వీణియచేతనా సుగుణవీణను సీతను మోహపుచ్చుటల్
తూణియమన్ననూ, వినర! తూపుల చాలన ఖేలనమ్మునన్
పోణిమలున్నవాడటర! పోరుకు వాకిట నిల్చినాడటన్
ప్రాణములున్నచాలు నిను ప్రార్థనజేసెద వీడుమా సతిన్
వీణా వాదన తత్పర
ఏణాక్షిని నిప్పుఁ దెచ్చి ఏమరి పాటల్?
ఘోణివి నీవన తాఁ హరి
కాణాచిర కదనకళకు కాంతను విడుమా!
యిదేమన్న బాగున్నదిట్రా సరిట్రా?
పదున్నాయనేగంద పంతంబటట్రా?
పదెత్తీ అరిస్తేల? పౌలస్త్యచస్తా
గదిస్తా, చరిస్తే ముగుస్తా, మురుస్తా!
వగపుల దారుణ వాదన కారణ వీణలవాదన ‘వా!’ విడుమా!
మిగలను నేనిక మెచ్చెద చచ్చెద మేలవు గావిషమే నిడుమా!
పగడవ? సీతను పట్టను గట్టిది పట్టితి వీణియ పాపి యమా!
పగులును పుచ్చెలు పంతమ? పుచ్చుము పట్టను సీతను పన్నగమా?
భామను, వీణతొ రావణు
నామదిఁ గనఁ మెదిలె, లంక నాశపు నిప్పుల్,
రోమది తగలడుచుండగ
సోమరి నీరో ఫిడేలు ‘జో’రన్ మ్రోతల్!
Gopala Krishna Rao Pantula
శ్రీ రాముడు లంకాపురి
చేరిన సంగతి తెలియగ చేవయె లేకన్
ఆ రాముని అని యందున
ఈ రావణు డెదుర లేక ఈ పని కొప్పెన్!!
దశ కంఠుని గాత్రమ్మది
దశ దిశలను చేరి యపుడు డమఢమలాడన్
దశరథ రాముడు బెగ్గిలి
విసవిస తనసేన తోడ వెనుకకు మరలెన్ !!
 
Sirasri Poet
ఉత్సాహ:
రావణుండు వీణమీటి రాగమాలపించగా
బావురంటు కోటలోని బంటుకోటి కెవ్వనెన్
గావుకేక లంకనెల్ల గానమయ్యి చుట్టగాన్
ఈ విధమ్మునాపమంచునీసడించె భార్యయే
 
Jyothivalaboju
Chief Editor and Content Head
మాలిక పత్రిక ఈ సంవత్సరపు ఆఖరు మాసపు సంచిక విడుదల అయింది. ఈ నెలలో తండ్రి కూతురు అంశం మీద వచ్చిన మరో అయిదు కథలు ప్రచురించబడ్డాయి. ఈ తండ్రి కూతురు అంశం మీద వచ్చిన కథలన్నీ ప్రింట్ పుస్తకంలా రూపుదిద్దుకుని త్వరలో విడుదలకు సిద్ధమవుతున్నాయి. పద్యమాలిక అనే గ్రూపులో నెలకు ఒకటి లేదా రెండు చిత్రాలను ఇచ్చి పద్యాలు రాయమని కోరిన తడవుగానే పద్యాల వెల్లువెత్తింది. వాటిని ఒకచోట చేర్చి ప్రతీనెల మాలిక పత్రికలో ప్రచురించడం జరుగుతుంది.
మీ రచనలు పంపవలసిన చిరునామా: editor@maalika.org
మీ ఆదరాభిమానాలకు నమస్సుమాంజలి పలుకుతూ ఈ మాసపు విశేష రచనలు మీకోసం:
1. దుస్సల 
2. పద్యమాలిక – 2
3. పద్యమాలిక – 1 
4. మాలిక పదచంద్రిక డిసెంబర్ 2014
5. నువ్వు నేర్పిందే నాన్నా
6. కథ కాని కథ
7. నాన్నకు ఆసరా
8. నాన్నా నన్ను మన్నించు  
9. చినుకు
10. వంతెన
11. ఇసుక బట్టీలు – ఒక కల
12. మా నేపాల్ దర్శనం – ముక్తినాధ్
13. భారతీయ సంస్కృతిలో నైమిశారణ్యం
14. మాయానగరం – 10
15. తెలుగుపాటల్లో మంచి సాహిత్యం లేదా?
16. ఉగ్గుపాలతో
17. వాగుడుకాయ
18. ఆరాధ్య – 3
 
ప్రతీనెలా ఒక లేదా రెండు చిత్రాలకు తగిన పద్యాలు రాయమని పద్యమాలిక అనే గ్రూపులోని కవిమిత్రులని కోరగా ఎన్నో ఎన్నెన్నో పద్యాలు వెల్లువలా వచ్చాయి. ఇవన్నీ మీకోసం మీ మాలిక పత్రికలో…
 

Sankisa Bharadwaja Sankar
దొంగగ వచ్చెను దొంగే
దొంగగ నక్కెను యడుగున దొంగను చూడన్
దొంగను పోలిన దొంగను
దొంగగ చూడక భగవతి దొంగగ మారున్
Chandramouli Suryanaryana
పతిగా నెంచెను దొంగను
సతిగా సేవలను జేసె చక్కగ నంతన్
పతియే ప్రత్యక్షంబయె
నతివ చకితు రాలవంగ నక్కెను దొంగే
పతి :
కంగారెందుకె భామా
దొంగోడేమైన యింట దూరెన చెపుమా
డంగై పోకుము నీకీ
బెంగేలనె నేనులేక పిల్లా నీకున్
ఒంటరి యతివను జూచిన
తుంటరి వాడొకడు పతిగ దూరెను గృహమున్
వింటన్ చప్పు,డసలుపతి
కంటన్ బడకుండ నక్కె ఖట్వము క్రిందన్
J K Mohana Rao
ఆడుచునుండఁగ హరితోఁ
గూడఁగ మఱొక హరి నిల్చె – గుమ్మమునందున్,
ఆఁడది తలఁచే నప్పుడు
వీఁడా హరి, యెవఁడు వాఁడు, – ప్రియుఁ డెవ్వాఁడో?
ఈ చిత్రమును చూచిన పిదప నాకు క్రింది పద్యము జ్ఞాపకమునకు వచ్చినది –
లీలాశుకుని రాసక్రీడాష్టకములో మొదటి పద్యము స్రగ్విణీవృత్తములో క్రిందిది –
అంగనామంగనామంతరే మాధవో,
మాధవం మాధవం చాంతరేణాంగనా
ఇత్థమాకల్పితే మండలే మధ్యగః
సంజగౌ వేణునా దేవకీనందనః
దీనికి ఒకప్పుడు నేను చేసిన అనువాదము –
అంగన కంగన మధ్య ముకుందుఁడు
కృష్ణుని కృష్ణుని మధ్య నొకంగన
ఇటులను జేసిన వలయపు కేంద్రము
వేణువు నూదెడు దేవకి సుతుఁడయె
(చతుర్మాత్రలలో పాట)
నాటకుఁడు చెప్పె సతితో
నేఁటికిఁ గృష్ణుండు నేను – నీవే రాధై
నాటక మాడుదమని, యొక
బూటకుఁ డది వినెను దాను – బొందెను రాధన్
కొంచెము సేద దీర్చుకొనఁ – గోమలి మంచముపైఁ బరుండె, నా
వంచకుఁడే ప్రపంచమని – భామ పరుండెఁ బదమ్ములన్, హరిన్
గాంచక దివ్యదృష్టి మదిఁ – గాంచెను శ్రీసతి వాని లీలలన్,
మించిన మాయతో రమ ర-మించుచుఁ దట్టెను దల్పుఁ గృష్ణుఁడై!
త్రిపద –
ఎడఁదలో రమణుండు – ముడివేయు నిజముగా
పడక క్రిం దది యొక్క కలయె
గడప ముం దది కూడ కలయె
ఇది కలయా, నేనేనా,
యిది యా కృష్ణుండు సేయు – యిరుకాటమ్మో?
యది యెవ్వరు ద్వారముకడ,
నిది యెవ్వరు పడక క్రింద, – యిది కనికట్టో?
త్రిపద –
కర్త గోపాలుఁడా? – భర్త గోపాలుఁడా?
హర్త గోపాలుఁడా వీఁడు!
ధూర్త గోపాలుఁడా వాఁడు!
త్రిపద –
శ్యామసుందరుఁ డిందు – శ్యామసుందరుఁ డందు
భామ కోరిన బ్రియుం డెవరు
రామరామా యేమి గొవరు
(గొవరు = తాపము)
ఎన్ని నాళ్లకుఁ బండెనో – యీ మనస్సు
ఎంత హాయి యీ రేయని – యింతి దలువ
సుంతలోఁ జూచె మఱొకని – సుదతి యపుడు
వీఁడెవఁడు, వాఁడెవఁడు, నేను – వీడు టెవని?
Venkata Subba Sahadevudu Gunda
గోపాలకృష్ణుని లీల:
పరవశ మందెడు వాడే
పరిహాసముఁ జేయ నెంచి వచ్చెను వాడే!
దొరసానివి నీవంచును
దురదుర మంచమ్ము క్రింద దూరిన వాడే!
తలపులలో నీ పిలుపే
తలగడగాఁ జేసి నిన్ను తడిమెడు వేళన్
తలుపులదర నీ పిలుపే
తలపడగా లేను నేను తాండవ కృష్ణా!
Srinivas Iduri
రోబో రజనీలాగా
పూబోణి సరసకు చేరె పొలపరి యొకడూ
కాబోవునదాపునెవరు?
బాబోయని నక్కెనపుడు భర్తరుదెంచన్!
Vanam Venkata Varaprasadarao
మంచముపైనొక శ్రీహరి
పంచన చేరింది పడతి పానుపు మురియన్
కొంచెము సడి ద్వారముకడ
వంచనగాదతడె ఇతడు వంద్యుడు ఒకడే!
పౌండ్రక ఘుక వసుదేవుడు
తీండ్రించుచు పడతి గవయ తీపుల సొక్కన్
‘గాం’డ్రనుచు ‘హరి’ ప్రవేశము
పౌండ్రకుడదె పడతి ప్రక్క కిందన నక్కెన్
కృష్టను గాను నేననుచు ‘కృష్ణసహోదర! వాసుదేవ! ని
కృష్టుడు వీడ! పౌండ్రకుడు! కృష్ణ! దయాకర! నేరనైతి న
దృష్టము నేడు! కేవలము దృప్తిగ పాదము లే స్పృశించితిన్
వృష్టిగ నేడ్చెగోపిక నివృత్తిగ చోరుని జాడ దెల్పుచున్
(తనను పొందడానికి వచ్చిన మాయా పౌండ్రకవాసుదేవుడి పాద సేవచేసి పాదముల చెంత నిదురించింది గోపిక. ద్వారమును తట్టిన ధ్వనితో తలుపులు తెరిచి,ద్వారం వద్ద నిలిచి పిలిచిన వాసుదేవుడిని, ఠక్కున తల్పం క్రింద దూరిన అల్పుడిని చూసి, విషయాన్ని గ్రహించి, ‘వీడనుకోలేదు, అయినా అదృష్టం, ఈ రోజు కేవలం వీడి పాద సేవతోనే త్రుప్తి చెందాను, అదీ నీవే అనే భ్రమతో, కృష్టను గాను’ అన్నది గోపిక, వర్షధారలుగా కన్నీరు కారుస్తూ, అనుమాన నివృత్తి చేస్తూ, తల్పము క్రింద దాక్కున్న వాడి జాడ చూపిస్తూ.కృష్ట= సాగుచేయబడినది, దున్నబడినది, తాత్పర్యం విజ్ఞులు గ్రహించగలరు!)
Srinivasa Bharadwaj Kishore
హాలోవీను దినమ్మున
నీలాగున ఇద్దరిల్లు నేరుగచేరన్
పోలి కసలు వాడెవడో
నీలము రంగసలువాడ నీవెతెలుపరా
ఒకతడవున తీర్చగలవు
ఒకడవె పదియారు వేల ఒంటరితనముల్
ఒకడినె భరియించగలను
ఒకసమయమునందు నేను ఓయీకృష్ణా
గేటుకడను అసలుమగడు
కేటుయెవడొ చేరె డూప్లికేటై యింటన్
పోటుపొడచు చూచినయని
పాటుపడుతు దూరి కింద భయమున వణికెన్
ఇందున గలవందున గల
వందునసందేహమేల అంతటనీవే
ముందే తల్పము నుంటివి
ముందు తలుపుకడను యేల ముసరుదువయ్యా
ఏటికిరా నీ మాయలు
పాటులు పడితివిక చాలు పానుపు కిందన్
బూటకమిది కాదని నీ
నాటకమని రెండు నీవె ననినా కెరుకే
ఒకదానికి ఒకడే మరి
యొకనితొ నేనేమిచేతు నోయీకృష్ణా
ఒకడే చాలును పొమ్మిం
కొక భామెవరైన యింట నొంటరిగుండున్
దొంగే దూరెనుయని తెలి
యంగ నటనలతొ కదలక యట్టేపెడితిన్
కంగారుగ దాగెనట వి
నంగానే తలుపుమోత నదుగో మూలన్
ముచ్చటగా నీరూపున
వచ్చిన పిలవాని చూడవా వచ్చిటకున్
వచ్చె కుపిత సత్య యనుకొ
నచ్చట నక్కితివియేల యనవసరముగన్
కలియుగమ్ములోన కన్ఫ్ యూష నైనదా
వాడి జీపి యస్సు వచ్చినావ
భామ “యే” కు బదులు భామ “బీ” యింటికే
వచ్చి నీవె నీవె వణుకుతావె
వచ్చితివొకరూపున నీ
వెచ్చదనమునను కరిగితి విడిచితి బిడియం
అచ్చెరువొందితి నీవిధి
వచ్చిన నినుచూసి నీవె వణుకుట కనగన్
ఇంతసేపు యెవడొ యింటనీతోనుండె
నిజమువాడ చూడు నేను నమ్ము
మేలి మోసగాడు మేకప్పునుండెనే
నన్ను చూడగానె నక్కె చూడు
ఇంతదన్క నేను యంట్లనే నీతాన
సక్కగుంటిగదర సల్లగాను
ఏడికెల్లి గిట్ల యేషంల వస్తివే
వార్ని!! దూరి గట్ల వణుకుడేల
Sudharshan Kusma
గోపాలుని వేషములో
గోపికతో గూడి యొకడు కునుకును దీయన్
తాపిన తలుపును దీయగ
నా పానుపు క్రిందదాగె నజపుడు రాగా!
లీలామయ గోపాలా !
ఏలా గోపికను మిగుల ఏడ్పించెదవూ ?
చాలించుము ద్వయ రూపము
పాలించుము యా తరుణిని పరవశమొందన్ !
మదిలో కృష్ణుని దలచగ
గదిలో మంచమున వాలి గలిసెను పడతిన్
గది తలుపులు దీయగనే
ఎదురుగ నాతండె నిలిచి ఎగదిగ జూసెన్
Chakravarthula Kiran
“జయము”న పార్థుని సారథి
నయముగ జయదేవు సరస నాయకుడయ్యెన్
క్షయమై “జయదేవు”ని చే
భయమున నేడేమొ పిఱికి పందై దాగెన్!
ప్రణయమున నతిచతురుడని
యనుభవమున తెలిసికొనియె ననఘుని సఖియే —
వణుకుచు తలుపులు తెఱువగ
కనులెదుఱుగ నిలువనతడె కలవరము పడెన్!
తేలని ప్రోబ్లెమ్ముందని
వాలి కథ రిపీటయింది, ద్వాపర లోనూ!
కేళికి ఛీటింగ్ కేసును
పోలిన యీ కథ అహల్య మోడల్ లోదే!
సండే రాధాకృష్ణులు
మెండుగ సరసముననుండ మిడ్‌నైట్ టైమ్‌లో
రెండో కృష్ణుడు వచ్చెను!
పండెను నాటకము సీను ప్రజలన వన్స్‌మోర్!
డబలాక్షను సిన్మాల్లో
ట్రబులింతే, తప్పదు మఱి, టఫ్ – గుర్తించన్
రెబెలా సాఫ్టా వీడని
లబలబలాడింది భామ లాస్టుకి పాపం!
Sirasri
మారుని కేళికై మనసు మర్కట రీతిగ చిందులేయగా
చేరను భామినిన్ కుటిల చిత్తుడు పౌండ్రకవాసుదేవుడే
కూరిమి మీరగానసలు గోపకిషోరుడు తల్పుతట్టగా
భీరువు పౌండ్రకుండకట! బెంగగ మంచము కిందనక్కెనే
Goli Sastry
ఊరిని నాటకమ్మొకటి యూరక జూపుచునుండె దానిలో
కోరిన పాత్రలేదనియు ‘ కిడ్నపు ‘ జేసెను కృష్ణు, వేషమున్
మీరుచు నొక్కడాడు తరి ‘ మేకపు ‘ తోడను కృష్ణుడప్పుడే
తీరుగ రాగ భీతిలుచు తిన్నగ మంచము క్రింద నక్కెగా.
తలపులలో కృష్ణుండే
తలవాల్చగ తన్మయమున తలక్రిందతడే
తలుపును దీయగ నాతడె
తల తిరిగెను నెలతకపుడు తల ” కల ” కలమే .
5
డ్రామానుండే నేరుగ
ప్రేమారగ వచ్చిరనుచు ప్రియముగ జూస్తిన్
డ్రామా నాడిందెవడో
ధీమాగా మగడు వచ్చె తీయగ తలుపున్.
మదిలో దలచెను కృష్ణుని
గదిలో జూడంగ కృస్ణ కలయిక గలిగెన్
గదిబయట నిలిచె కృష్ణుడు
ఇది ” జబ్బరుదస్తు ‘ సీను ఇక నవ్వండేం !
డ్రామానుండే నేరుగ
ప్రేమారగ వచ్చెననుచు ప్రియముగ జూచెన్
డ్రామా నాడిందెవడో
ధీమాగా మగడు వచ్చె తీయగ తలుపున్.
వెన్నుని వలె ” నే ” వచ్చెద
నన్నప్పుడు పతియె సతితొ నదియొకడు వినెన్
వెన్నుని వలెనే వచ్చెను
చిన్నగనే క్రింద దూరె చెయిదాటగ ” లక్ ”
తలనుంచి మగని మీదను
తలపులలో కృష్ణు దలచి తల్పము మీదన్
తలవాల్చ నిట్లు వచ్చెను
” కల ” దల్చగ మదినికొంత కలతే గలిగెన్.
ఇంతిని మదిలో నేదో
సుంతగ ననుమానమెంచె, చోద్యము కలలో
నెంతగ దాగుచు గన నా
గంతకుడే తానెయయ్యె గద కృష్ణారావ్.
ఓ ! మా రెండవ కృష్ణా
డ్రామాకే రార ! నీవు డర్నా మత్ ఆవ్ !
భామా ! తుంభీ బోలో
ధీమాగా స్టేజినెక్క తేజ్ సే ఆవో !
అన్వయము సవరిస్తూ…
ఓ ! మా రెండవ కృష్ణా
డ్రామాకే రార ! నీవు డర్నా మత్ ఆవ్ !
భామా ! తుంభీ బోలో
ధీమాగా జల్ది బంపు దేఖో ! భేజో !
అమ్మా ! గంటలొ డ్రామా
ఇమ్మొగుడే పారివచ్చె నీమేకప్ తో
నిమ్ముగ పద్యము రానిచొ
గమ్మున ప్రాంప్టింగునిత్తు కదలమననుమా !
Maddali Srinivas
అష్టమి నాడు గృష్ణునకు నష్టమ భార్యకు నిష్టమైన దా
నిష్టత జేర గృష్ణుడతి నిష్టను దానును సేవ జేయగన్
పృష్టము నందు గృష్ణు డెవరిష్ట చెలిన్ బిలిచేను గృష్ణుడో
స్పష్టము గాని లీల యిది స్పష్టము గానొక గృష్ణలీలయే
ఉరసీమను శయనించెను
పరవశ మొందుచును సాధ్వి; వాకిలి తలుపున్-
పరులెవ్వరు తట్టెననుచు
పరికింపంగన్ గనియెను ప్రద్యుమ్నునటన్
Shankar Boddu
విరహము తాళలేక తన ప్రేమను పంచెడు వాడు భర్తయే
సరసములాడ వచ్చునని చక్కని గోపిక తన్మయమ్మునన్
వరుడుగ మారు వేషమున వచ్చిన వానిని తృప్తిపర్చగా
నరళము బాదు శబ్దమున కాతడు నక్కెను భర్త వచ్చెగా!
గోపిక యింటను జొచ్చియు
గోపికతో సరసమాడి కూడిన దీవే
గోపిక తలుపును తట్టియు
నా పానుపు క్రిందనీవె యావల నీవే!
శ్రీకృష్ణుని పదములపై
గోకులమున విశ్రమించు కోమలి కలలో
వాకిట తలుపును దట్టుచు
నా కృష్ణుడె నిలిచియుండె నాశ్చర్యముగా!
NagaJyothi Ramana
ఇంటనుగలడొకహరియున్
ఇంటికి జేరేనొకహరి-ఇంతివెఱవగన్
ఇంటనుగల హరి దాగగ
ఇంటికి జేరినపతిగని –ఇంతితడబడెన్
భామకు సంశయమాయెను
ప్రేమగ పతి కూడెననియు- ప్రియమగు సతితో
స్వామిగ వేషము తనుగొని
గోముగ సవతిని పిలువగ-గోపుడు దాగెన్! !
Sivaramakrishna Prasad
కందము
నెచ్చెలి శ్రీక్రిష్ణునకలు
అచ్చం గావిభునిపోల అచ్చెరు వొందన్
మెచ్చిన మగనడి గెదనన
వచ్చిన సఖిజా రుకొనెను పవళించుగదిన్
మధువుతొ మృదువుగ భామిని
మదిదో చగదూరెదొంగ మందిర మందున్
ముదమా రపక్క నెక్కగ
మధుసూ ధనుజూ చినక్కె మంచము కిందన్
కం. కలలో శ్రీక్రిష్ణుడొకడు
కలచెద రగపక్కపైన కలడొక విభుడున్
కలకల ముచేయ తలుపులు
కలడక్కడనిలిచియెకడు కలయో మాయో-3
తప్పులు చేయగ వలెనది
తప్పో ఒప్పో కవులకు తప్పేదికవా
రొప్పురు విమర్శ సరియన
మెప్పగు సుధలూ రుకవిత మెచ్చగ రెల్లన్.
Sumathi Gattu
వలపుల తలపులలో
నీలవర్ణుని ధ్యాసనందుండ నీరజ నయనీ
తలుపుల సవ్వడి విని
తలుపు తీయ తన సఖు గని తన్మయమొందెన్ !!
Voleti Srinivasa Bhanu
“వింటిని నల్లనయ్య కడు వింతలు అమ్మకు చూపినావనిన్
కొంటెతనమ్మునీది కనుగొన్గ తపమ్ములు చేయజాలనో
తుంటరి వింటివానిపిత తొందర నాకది చూపు నీ పద
మ్మంటితి” నన్నగోపికకు మాధవు రూపులు రెండుకాన్పడెన్!
ఘనుడా వారిజనాభుడు
తన లీలలు చూపించగ తక్షణమందే
తనువులు రెండుగ జేసెను
వనితామణి ఎటుగానక వంకలు తిరుగన్
Sonti Prabhakara Sastry
నాటకము రక్తి కట్టే
నాటక కర్తలు పిలువగ రెండో కృష్ణా
వాటా పాత్రా విష్కర
నాటలు నేపథ్యశాలె నాటక మయ్యే!
ఇద్దరు కవలలు వేషా
నద్దరి నాటక మునందు-నటనా వేసా
బద్దులయి పంతము సడలి
హద్దులు తెలుపగ సహించి హాలుకు వెళ్ళే!
నాటక రక్తిని పంచెడు
ధాటిగలుగు కృష్ణ పాత్ర ధారు లిరువురున్
పోటీపడి విరమించగ
చాటుగ వేషాల గదిని సాగె గొడవలే!
దోస్తే వచ్చేనేమో!
చూస్తే, విస్తుగొలిపేను చూసే వేరా
తోస్తూ తలుపును పరికిం
చేస్తూకవలే నుతంబి చేరెన్ కృష్ణా!
Bss Prasad
పద్యమాలిక-Nov-1
నిదురున తూలగ భామయె
మెదలచు నోదొంగమంచమెక్కెరసికుడై
ఎదురుగ కానగ భర్తను
బెదురుచు నక్కెను దిగువన బెంగలు పడుచున్
చట్టునలేచెనా తలుపు చాటున పిల్లన గ్రోవియూదగా
పట్టున నక్కెనా విభుడు ప్రక్కల క్రిందన తోచకేమి యా
తట్టున గోపియూ నిజము తట్టగ నివ్వెర బోయె, నిద్దరూ
కట్టుడు నేర్పరౌ పశుల కాపరి కృష్ణుడి రూపులే సుమా !
శ్రీ మోహనరావు గారి…సలహా
చట్టున లేచె నా తలుపు – చాటున బిల్లనగ్రోవి యూదగా
పట్టున నక్కె నా విభుడు – ప్రక్కల క్రిందుగ తోచకేమియున్
చట్టన గోపియున్ నిజము – జారగ నివ్వెర బోయె, నిద్దరున్
గట్టున నేర్పరుల్, పసుల-కాపరి కృష్ణుడు దక్షుడే సుమా !
(నా ఈ ప్రయత్నమును పెద్దలు పెద్ద మనసు తో మన్నించి తప్పులున్న సలహాలిమ్మని కోరుతూ..)
సరసము కోరి పాన్పులన చక్కగ చేరగ గోపి , పాదముల్
సరసన కాంత శాంతమున సాగిలె సేవ లొనర్చ ప్రేమతో
ఎరగెను కృష్ణుడే మరల నేకము రూపము మార్చి కొంటెగా
సరసము చాలు నింతటితొ సాకులు వద్దని భామ పొమ్మనన్!
వేణువు నాదము మన్మధ
బాణములవగా మురారి భామను చేరెన్
ప్రాణభయము నామారుడు
వేణు కరముబట్టి నక్కె వేదన హెచ్చన్
Sailaja Akundi
వలపులు కురిపించె నచట
తలుపును దీయంగనిచట దర్శన మిచ్చెన్
కలయా! వైష్ణవ మాయా !
తెలియుట లేదేలనాకు తెలుపుము కృష్ణా !!!
నాధు డొచ్చెననుచు నయముగా సేవించి
నిదుర లోన మునిగె నీరజాక్షి
తలుపు చప్పు డైన తనసామి కనిపింప
తెల్ల బోయి జూచె తెక్కలెవరు ?
Arka Somayaji
మించిన యాటపాటల రమించియు,గోపిక భర్తతోడ,ని
ద్రించిన వేళ, నెవ్వరొ!యదేపనిగా,తన తల్పు తట్ట,నే
నంచును నిల్వ, గాంచి,తను యచ్చెరువందె! నితండు కృష్ణుడా?
మంచము క్రింద దూరిన యమాయిక శేఖరు డెవ్వడౌనొకో?
(ఒక గోపిక కృష్ణుని మీద తన్మయత్వంతో భర్తనే కృష్ణునిగా భ్రమించి రమించింది ఆ దేవదేవుని అనుగ్రహంతో!తిరిగి తన భ్రమను గుర్తించాలని కృష్ణుడేవస్తే జరిగిన విషయం గ్రహించింది.ఇది రాస లీలా విశేషం.)
కూర్పరి: డా.సత్యసాయి కొవ్వలి.
 
ఇందులో 4 చిన్నమినీగడులున్నాయి. దేనికదే పూరించువచ్చు.
మొదటి  బహుమతి: Rs.100 కినిగె గిఫ్ట్ కూపన్
సమాధానాలు పంపవలసిన ఆఖరు తేదీ: 20th డిసెంబర్ 2014
సమాధానాలు పంపవలసిన చిరునామా: editor@maalika.org

అడ్డం
1    నోట్లో ఊరేది
5    రక్తంపీల్చేవి
7    చిన్న పిల్ల
8    దేవదాసు తన ప్రేయసిని వెనక నుండి పిలిస్తే..
9    ఆరేసేముందు చేసేపని..అసమాపకంగా
10    పుట్ట వాసి
12    ఒక వేదం
14    షైరు కెళ్ళాలంటే ఇలా వెను తిరక్కూడదు
16    డబ్బు
17    సచిన్ ఒక్క రన్ను కూడా చేయకుండా ఔటయితే ఏపక్షి గుర్తొస్తుంది
18    సిరి రా అడ్డు పెట్టకూడనిది
19    నదికి వర్షాకాలంలో వచ్చేది
20    ఈప్రవేశవిద్య వస్తే వేరే శరీరాల్లో దూరచ్చుట
23    (ఇనప) పొడి
25    మొదలు లేని ఆమని
26    చంటి హీరోయిన్
27    దుఃఖానికి ఇది చేటు
28    చొక్కాలిప్పేసే హిందీ దబ్బాంగు ఖాన్
29    అవును, మీరు పూరిస్తున్నదే
32    సురభివారి కళాప్రక్రియ
34    వెనక్కితిప్పి చూడండి, మాడు అని తెలుస్తుంది.
35    వెదురు బుట్ట
36    తీరం
నిలువు
2    సైమన్ కి వ్యతిరేకోద్యమంలో కాల్పుల్లో మరణించిన స్వాతంత్ర్యసమరయోధుడు.. పేరులో మొగుడున్నవాడు -మొదటిరెండక్షరాలు 1 అడ్డం మొదట్లో వచ్చేసాయి
3    జలజలో నీరు
4    ఓడలని పార్కింగు చేయడానికి వాడేది
6     ప్రేమతో పెళ్ళాం మురి సిపోయి ఒలకపోసే పాలు. ముద్దు తోడివి
7    ఒకటిలో సగంలో సగం
11    త్వమేవాహం ..కూనలమ్మపదకర్త
12    వశిష్ఠుడు బ్రహ్మ- –
13    ఆలుమగలు
15    కవి వ్రాసిన గ్రంధం
17    ఊదే వాద్యం.  ఎవరి గొప్ప వాళ్ళు పాడుకోవడం
18    తమలపాకుల కట్ట
20    వివేకానందుడి గురువు? రామకృష్ణ – – – – –
21    రాత్రి.  ఒక ఆధునిక వాగ్గేయకారుడి పొట్టిపేరు
22    మానూ, మాకును – –
24    నాశనం
26    అనేక భజనలు వ్రాసిన కృష్ణభక్తురాలు.. విషంతాగినా బ్రతికిందట
29    బ్రహ్మనాయుడు, బాలచంద్రుడి ఏరియా
30    చంపకమ్మా.. ఇదో రకమైన పువ్వంతే
31    అబద్దం, కపటం
33    ఎటునుండి చదివినా ఒకేలా ఉండే కూరగాయ.  సూపుకి బాగుంటుంది
35    గాంధారి కళ్ళకి కట్టుకున్నది
రచన: కన్నెగంటి అనసూయ
ఆ రోజు శని వారం.
తెల్లవారుఝామునే లేచి వంటా టిఫిన్ రెండూ చేసేసాకా వేన్నీళ్ళు బకెట్లోకి కుమ్మరించి వాటిలో సరిపడా చన్నీళ్ళు కలిపి టవలూ డెట్టాలు సీసా అందుబాట్లో ఉంచుకుని తండ్రి దగ్గరకి వచ్చింది లేపటానికి
నిద్రపోతున్న తండ్రిని అలా చూస్తుంటే అస్సలు లేపాలనిపించలేదు శకుంతలకి.  కానీ తప్పదు .. టైము చూసుకుంది ..అప్పటికే తను వెళ్ళాల్సిన  సమయం దాటిపోయింది…”.. త్వరగా బయలుదేరాలి ..తప్పదు “  అనుకుంటూ  గత్యంతరం లేక నిద్రపోతున్న తండ్రిని తట్టి లేపింది శకుంతల.
ఆయన లేచీ లేవటంతోనే “ముఖం కడుక్కుందువుగాన్నాన్నా…” అంటూ అతని వీపు వెనగ్గా చేతులుంచి మెల్లగా లేపి పైకెత్తి అతని వీపుకి తలగడ దాపెట్టి గోడకి జారబడేలా కూర్చోబెట్టింది.
తండ్రి పక్కకి ఒరిగిపోకుండా కూర్చోగలడని నమ్మకం కుదిరాకా ఆతని పక్క బట్టల్ని తీసేసి బయట వేసొచ్చి  అక్కడంతా శుభ్రం చేసి …అప్పటికే గోరు వెచ్చగా కాచి ఉంచిన నీళ్ళతో.. తండ్రిని ముందుగా శుభ్రపరచింది .  ఆ తర్వాత  ఆతని ముఖం కడిగాక బక్కెట్టెడు  నీళ్ళల్లో సీసామూతతో మూతడు  డెట్టాల్ వేసి..తడి బట్టతో తండ్రి ఒళ్లంతా తుడిచి, పౌడరద్ది అందుబాట్లో ఉంచుకున్న బట్టల్ని అతి కష్టం మీద మళ్ళీ అతనికి కట్టబెట్టి  పడుకోబెట్టింది
“నిత్యం స్వామి సేవలోనే తరిస్తూ ఉంటావయ్యా పావని శాస్త్రి .. నీకు పిల్లల్నిస్తే ఆయన్నెక్కడ మర్చిపోతావోనని నీకు పిల్లలు పుట్టకుండా చేసేసాడు  చూసావా.. అంటూ నవ్వేవాడమ్మా వేణుగోపాలస్వామి గుళ్ళో పన్జేసే విశ్వనాధ శాస్త్రి  నువ్వు పుట్టేదాకా .. ఆలస్యంగానే అయినా నువ్వు పుట్టాకా అనటం మానేసాడనుకో ..”
“ఆ భగవంతుడి లీల చూసావా?….నువ్వు ముందుగా పుట్టేసుంటే  ఎప్పుడో పెళ్లి చేసుకుని వెళ్ళిపోయి ఉండేదానివి. దేవుడేం తెలివి తక్కువవాడు కాదమ్మా.. నిన్నిలా  ఆలస్యంగా భూమ్మీదకి పంపించింది   ఇలా  నాకు చాకిరీ  చేయటానికే …..”   అలా అంటూనే  ఉడుకుమోయాడు పావని శాస్త్రి …
ఈ సమయంలో రోజూ ఉండేదే ఆ బాధ..
ముద్ద ముద్దగానే అన్నా  స్పష్టంగా ఉన్న తండ్రి మాటలకి విసుక్కుంది శకుంతల ..
“ఊరుకో నాన్నా…నీకెన్నిసార్లు  చెప్పాను పొద్దున్నే కళ్ళంట నీళ్ళు పెట్టుకోవద్దని ..పొద్దున్నే కళ్ళవెంట నీళ్ళు పెట్టుకోవటం , నోటి దగ్గరకొచ్చిన ఆహారాన్ని కాలదన్నుకోవటం , నెత్తి  మీద చేతులుంచుకోవటం ఇంటికి అరిష్టమని నువ్వేగా చెప్తూ ఉండేవాడివి అందరికీ … ఎవరికెలా ఎక్కడ , ఎప్పుడు ఎలా రాసి పెట్టి ఉందో అలా జరక్క మానదు నాన్నా…నప్పేదీ , నడిపించేదీ అంతా ఆ పైవాడేనన్నమాటలు నీ నోటి వెంట లక్షలసార్లు  విన్నాన్నాన్నా నేను. ….కాబట్టి అవన్నీ మర్చిపోయి .. చక్కగా స్నానం చేయించుకున్నావేమో ఫ్రెష్ గా కనిపిస్తున్నావ్ గాని  జపం చేసుకో….” అంటూ  పక్క బట్టలు ఉతకటానికి సబ్బు తీసుకుని  పెరట్లోకి వెళ్ళింది..
తండ్రి పడుకునే చేసే ఆ పదిహేన్నిమిషాల ప్రాణాయామం పూర్తయ్యే లోపు .. పక్క బట్టలు ఉతికేసి డెట్టాల్ నీళ్ళల్లో ఒకటికి రెండుసార్లు కిందికీ పైకీ ఝాడించి పిండి దండెం మీద ఆరేసి వచ్చాకా  తండ్రి మంచం  కిందంతా కడిగేసి వాసన రాకుండా పినాయిల్ చల్లి తను స్నానానికి వెళ్ళింది.
స్నానం చేసొచ్చి దేవుడి దగ్గర దీపం పెట్టి తను బొట్టుపెట్టుకున్నాకా, విభూతి భరిణె పట్టుకుని తండ్రి దగ్గరకొచ్చి “నాన్నా..!” అని పిలిచింది…
అప్పటికే  ప్రాణాయామం చేసుకోవటం పూర్తయ్యిందేమో చేసేదేం  లేక  కళ్ళు మూసుకుని పడుకున్న పావనిశాస్త్రి  కూతురి పిలుపు విని  “ఏమ్మా..” అంటూ కళ్ళు తెరిచి చూసాడు .. ఎదురుగా  విభూతి భరిణెతో కూతురు శకుంతల..
“నుదిటిన విభూతి రాస్తావా ?”
“అవున్నాన్నా..”
“ఒక్క నిమిషం తల్లీ ..” అంటూ ఎడం పక్కనున్న టవల్ తీసి నుదురు తుడుచుకుని
“ శ్రీకరం చం పవిత్రం  చ  శోక  రోగ నివారణం ..  లోక వశ్యకరం  పుంసాం  భస్మ త్రైలోక్యపావనం….”
అంటూ  అతి కష్టం మీద శ్లోకం చదివాడు . తండ్రి శ్లోకం చదువుతున్న ఆ సమయంలో ..శకుంతల చేతికి తడి చేసుకుని భరిణెలోంచి  కొంచెం విభూతి తీసుకుని తండ్రి నుదురు మీద అడ్డంగా మూడు చారలు వచ్చేట్టుగా విభూతి వ్రాసి మధ్యలో కుంకుం బొట్టు పెట్టింది ..
కుడి చేతికి ఎడమ కాలుకి పక్షవాతంరాగా ఏడాదిగా మంచం మీదే ఉంటున్నాడు .. అయినా శాస్త్రం తప్పకూడదంటాడు పావని శాస్త్రి .. అన్నీ యధావిధిగా జరగాల్సిందే..
భార్య జబ్బుచేసి ఎప్పుడో కాలం చేసింది.. దానికి తోడు  కొడుకులు లేకపోవటంతో.. కూతురు శకుంతలే అన్నీ చూస్తోంది.. అన్నదమ్ములున్నా ..ఎక్కడెక్కడో దూరంగా ఉండటం తో ఏదో అప్పుడప్పుడూ వచ్చి చూసెళ్ళటం తప్ప ఎవరేం చేయగలరు…ఎవర్నీ అనటానిక్కూడా లేదు…ఎవరి బాధలు వాళ్ళకున్నాయ్ .
బొట్టు పెట్టి పడుకోబెట్టాక  హడావిడి పడుతున్న కూతుర్ని చూస్తూ …
“ఏమ్మా..ఈ రోజు త్వరగా వెళ్ళాలా..?”  అన్నాడు…
“అవున్నాన్నా..శనివారం, ఆదివారం సాఫ్ట్ వేర్ ఉద్యోగస్తులందరికీ  శెలవు కదా.. ఇళ్ళల్లో ఖాళీగా  ఉంటారు . అందుకని  మా షాపుకి  ఆ రెండు రోజుల్లో  కష్టమర్ల  తాకిడి ఎక్కువ… మామూలు రోజుల్లో అంతమంది రారు. … నిజానికి నెలలో నాలుగు డబ్బులు వచ్చేది కూడా శని ఆదివారాల్లోనే ”   అంది తను అబద్దం చెబుతున్నట్టుగా తండ్రి ఎక్కడ గమనించేస్తాడోనని ముఖం పక్కకి తిప్పుకుంటూ..
“ అట్టాగూ…” అంటూ మళ్ళీ కళ్ళు మూసుకున్నాడు .
ఇంతలో లోనికెళ్ళి ప్లేటుతో ఇడ్లీ తీసుకొచ్చి తండ్రిని కూర్చోబెట్టి ఇడ్లీ తినిపించి.. మూతి కడిగి  మంచి నీళ్ళు పట్టిస్తూ….”  అరగంటలో రాజేశ్వరి వస్తానంది నాన్నా… నేనొచ్చేదాకా నీ దగ్గర ఉండటానికి .. రాత్రికి నేను వచ్చేసరికి ఆలస్యం అవుతుందేమో…ఆ పిల్లని ఏమీ సతాయించకుండా చెప్పినట్టు విను ..సరేనా…” అంది వారం రోజుల్నాడు మధ్యాహ్నం పూట అన్నం తిననని రాజేశ్వరిని సతాయించటం గుర్తొచ్చి..
“మామూలు వాళ్ళకే ఏ  మార్పు లేని జీవితం రొటీన్ అనిపించి విసుగొస్తుంది .. …ఇక నాన్నలాంటి వాళ్ళకైతే చెప్పనే అక్కర్లేదు మరీను…ఎప్పుడూ చుట్టూ  పదిమంది ఉండటమే కాక ..ముహూర్తాలు పెట్టమనో , వారం వర్జ్యం చూడమనో ఎప్పుడూ ఎవరో ఒకరు వస్తూనే ఉండేవారు….!
అదొక్కటేనా ..  ఎంతమంది భక్తులు…? అంతమందిలో మసిలిన వ్యక్తీ ..పాపం.. రోజుల తరబడి ఇలా మంచం మీద పది ఉండటం విసుక్కాదా?” ఆలోచిస్తూనే నాలుగడుగులు వేసిందల్లా మళ్ళీ వెనక్కొచ్చి..
“వాళ్ళూ వీళ్ళూ వచ్చి  ఆ దేవుడి ప్రసాదమనీ , ఈ దేవుడి ప్రసాదమనీ , నీ  పేరూ గోత్రం చెప్పి ఫలానా గుళ్ళో పూజ చేయించామని , ఇది తింటే తగ్గిపోతుందని అంటూ గుళ్ళల్లో ప్రసాదాలవీ తెచ్చిస్తారు నాన్నా.. తీసుకుని పాపం నా కోసం కష్టపడి పూజ చేయించి మరీ తెచ్చారు కదా అని తినేయ్యకు .. తేడా చేస్తే ఇబ్బంది పడిపోతావ్ .. . ఖర్మకాలి ఏదన్నా తేడా చేసిందంటే  నువ్వు పడే బాధ  నేను చూడలేను…అమ్మాయొచ్చాకా తింటాన్లే అని పక్కనుంచు ..సరేనా..నాన్నా..”
శకుంతల మాటలకి  పావని శాస్త్రి ఏమీ మాట్లాడలేదు.. కదిలీ కదలనట్టు తలూపాడంతే ..
తండ్రినలా  చూస్తే  జాలేసింది  శకుంతలకి “పాపం నాన్న ..ఎలా ఉండేవారు ఎలా అయిపోయారో….” అనుకుంది ..అవున్నిజమే….
పౌరోహిత్యంలో పెద్దపులల్లె ఒక వెలుగు వెలిగిన మనిషి. ఎప్పుడు చూసినా చుట్టూ పదిమంది పురోహితులు .. పావని శాస్త్రి ఒక్క అడుగు వేస్తె వెంటనే వెనక పదడుగులు పడేవి.. ఎప్పుడూ ఏవేవో, పూజలూ హోమాలూ, పెళ్ళిళ్ళూ , గ్రహప్రవేశాలూ , అన్నప్రాసనలూ, అక్షరాభ్యాసాలూ , నోములూ , వ్రతాలు ఒకటేమిటి? ఏ కార్యక్రమానికైనా  పూజ చేయించటానికి పావని శాస్త్రిగారే కావాలి …ఒకరనేముంది …సినిమా యాక్టర్లూ, నిర్మాతలూ, దర్శకులూ, రాజకీయ నాయకులూ , పారిశ్రామిక వేత్తలు …వ్యాపారస్తులూ అందరికి ..అందరికీ ఆయనే …
పావనిశాస్త్రి  ముహూర్తం పెట్టినా, అలా తను పెట్టిన ముహూర్తానికి ఆయనే స్వయంగా వచ్చి కార్యక్రమం నడిపించినా  ..అది విజయవంతమవుతుందని అందరి నమ్మకం .. భక్తుల్లో ఆయన పట్ల ఉన్న ఆ నమ్మకమే ఆయన్ని శిఖరాగ్రాన  కూర్చోబెట్టింది. ఆయన మంత్రోచ్చారణ బలం అలాంటిది …
అన్నింటికీ ఆయనే కావాలంటే ..అది అయ్యే పని కాకపోయినా సాధ్యమైనంతవరకూ ఎవర్నీ నిరాశ పరిచేవారు కాదు. కానీ…ఆయన  వస్తానన్నారంటే  తప్పకుండా ..అది ఏ పెద్ద బ్యానర్ లో ..ప్రారంభించబోయే సినిమా పూజో,  లేదంటే ఏదో పెద్ద ఫ్యాక్టరీ కట్టటానికి  చెందిన భూమి పూజో , లేకపోతే ..ఏ ముఖ్యమంత్రో, మంత్రులో ..బాధ్యతలు స్వీకరించేటప్పుడు చేసే పూజో అయి ఉంటుంది .. అనుకోవటం పొరపాటే ..చిన్న పెద్దా, పేద ధనిక భేదభావాల్లేకుండా వీలుకుదిరినప్పుడల్లా  ఎవర్నీ నిరాశ పరచకుండా వెళుతూనే ఉండేవాడు..
ఏవైనా కారణాల వల్ల  “రాను.. కుదరదు..” అన్నారంటే ముహుర్తాలే మార్చేసుకునేవారు తప్ప  ఆయన రాకపోతే ఏ  కార్యక్రమామూ చేసుకునేవారు కాదు..ఆయన మంత్రోత్సారణల మీద అంత నమ్మకం ..
అయినా ఒక్కడు ఎన్ని చోట్లకని వెళ్ళగలడు? రోజులు గడుస్తున్న కొద్దీ పెరిగే వయసు, దాంతోపాటుగా రెట్టింపుగా  పెరుగుతున్న అవకాశాలు. తను వెళ్ళే తీరికలేక తన దగ్గర వేదం , మంత్రాలు నేర్చుకోవటానికి వచ్చేవాళ్ళని పంపేవారు…
అదిగో అలా ఆయన కూడా కూడా ఉంటే ఎక్కడో ఒక చోట ఏదో ఒక చిన్న పూజైనా దొరక్కపోతుందా అన్న ఆశతో  ఆయన దగ్గర చేరిన ఎంతో మంది నిరుపేద బ్రాహ్మలు ఇప్పుడు పెద్ద పెద్ద గుళ్ళల్లో పూజారులుగా ఉన్నారు..  మరికొంతమందయితే ఏకంగా కలసి వచ్చిన అవకాశాలని అందిపుచ్చుకుని విమానాలెక్కేసి విదేశీ గుళ్ళల్లో పూజారులుగా నిలదోక్కుకోకపోలేదు.
ఈనాటి పావనిశాస్త్రి పరిస్దితి వివరిస్తే ఎవరో ఒకరు సహాయం చేయకపోరు … కానీ అదేగా ఆయనకి నచ్చనిది .. పావనిశాస్త్రి ఆరోగ్యం సంగతి తెలిసి అప్పుడప్పుడూ ఎవరైనా కొంచెం సేపు వచ్చి చూసేళ్లినా ఎవరిక్కావాలి? ఎప్పటిదప్పుడే…ఎవరి పరుగులు వాళ్ళవి.. ఇదివరకట్లా ఇంకొకరి బాధల్లో పాలుపంచుకోవటం మాట అటుంచి కనీసం వినటానిక్కూడా తీరిక లేనంతగా ఒకటే పరుగులు.     ఇప్పుడు వాళ్ళ కళ్ళకి పక్షవాతంతో బాధపడుతున్న పావనిశాస్త్రి ఏమి ఆనతాడు ..వాళ్ళ దృష్టిలో అతనొక ‘ ముసలి బాపనోడు ‘ .
పావనిశాస్త్రి ప్రభ బాగా వెలుగుతున్న రోజుల్లో ఎవర్ని ఏ కార్యక్రమానికి ఏ మూలకి పంపించినా దక్షిణ తాంబూలాలతో పాటుగా రోజూ ఎంత లేదన్నా రెండు మూడు బస్తాల బియ్యం , రెండు మూడు కుంచాల కందిపప్పూ స్వయంపాకం రూపంగా వస్తూనే ఉండేవి …  వాళ్ళవన్నీ తెచ్చి  పావని శాస్త్రిగారికి  ఇచ్చేయ్యాల్సిందే ..అలా అని అన్నీ ఆయనే ఉంచేసుకుంటాడా అంటే అదేమీ లేదు ..అలా వచ్చిన బియ్యం , పప్పులూ  కూరగాయలూ అన్నీ ఒకచోట పోగెట్టి , లేనివాళ్ళకి ఎక్కువా, ఫర్వాలేదు అనుకున్న వాళ్లకి కాసిన్ని తక్కువా అన్నట్టుగా మొత్తం  పెదవాళ్లకే పంచేసే వాడు.
అలా  ఎప్పటికప్పుడు వచ్చినవి వచ్చినట్టుగా పంచిపెట్టేయ్యటమే కానీ ఏనాడు రేపేవిటి అన్న ఆలోచనే లేకపోయింది అతనికి.. ఏనాడూ ఇది నాకని కానీ, నా కుటుంబానికని గాని ఆలోచనే చెయ్యలేదు..   శాస్త్రిగారి  చేతికి ఎముక లేదనేవాళ్ళు ఆయన గురించి తెల్సిన వాళ్ళు..
“అంతా దానాలకేనా ..పిల్ల ఎదుగుతూందని” ఎవరైనా అంటే  ..“ పురోహితులకి రిటైర్మెంటేవిటి..నేనెంత ముసలివాడినైతే…నాకన్ని ..పూజలూ పౌరోహిత్యాలూను…పిల్ల పెళ్ళికి ఇంకా చాలా సమయం ఉందిలే ..ఆ పైనాయన చూసుకోడూ ..” అని తేలిగ్గా తీసిపారేసేవాడు ..
అయితే పిల్ల ఓ దారికి రాకుండానే భార్య కాలం చేస్తే ..మాత్రం  అంత తేలిగ్గా తీసుకోలేక పోయాడతను ..   ఏనాడు ముడిపడిన  బంధమో…..ఒకరకంగా తట్టుకోలేక పోయాడు…
చివరికి ఆ బెంగతోనే అనారోగ్యం పాలై .. క్రమక్రమంగా ఇదిగో ఇలా ..
ఆయన పౌరోహిత్యం చేసినన్నాళ్ళూ వచ్చేవాళ్ళూ , వెళ్ళే వాళ్ళతో ఎప్పుడూ కళకళ లాడుతూ ఉండే ఇల్లు ,   ఆవిడ మరణంతో అంతా చిన్నాభిన్నమై పోయింది ..మీద పడ్డ వృద్ధాప్యంతో పాటు అనారోగ్యం ..దానికి తోడు వెనక్కి తిరిగి చూసుకుంటే పెళ్లి కాని పిల్ల తప్ప ..తినటానికి తిండి కూడా వెతుక్కోవాల్సిన పరిస్దితులు దాపరించాయి . ఆయన తన చూపులు తమ వైపు సారిస్తేనే చాలు భగవంతుని అనుగ్రహం దొరికినట్టే అన్నట్టుగా ఉండే వాతావరణం కాస్తా ఆయన్ని చూడ్డానికేల్తే ఎం పట్టుకెల్లాలో లే .అయినా ఇంకెందుకు? అన్నట్టుగా మారిపోయాయి పరిస్దితులు.
“ఎలా ఉండేవారు ఎలా అయిపోయారో…’’ ఆలోచిస్తూనే ..“సరే నాన్నా.” అంటూ తలుపు దగ్గరకేసి…బస్టాపుకేసి అడుగులేసింది…
రెండు బస్సులు మారితేనే కాని గమ్యం రాలేదు ..
బస్ దిగీ దిగటంతోనే అప్పటికే ఆలస్యం అవటంతో ..అక్కడికి నాలుగు అడుగుల దూరంలో ఉన్న శివాలయం కేసి  వడివడిగా నడిచింది శకుంతల .
గుడి ప్రాంగణం అంతా  భక్తులతో కిటకిటలాడుతూంది … ఖంగూ ఖంగుమంటూ మోగుతున్న గుడిగంటల శబ్డం , పూజారుల మంత్రోచ్చారణల  శబ్దంతో  కలిసిపోయి అక్కడంతా అదోలాంటి పవిత్ర వాతావరణం నెలకొంది..
గుడి బయట అక్కడక్కడా పెట్టిన చిన్న చిన్న దుకాణాలూ,  గుడికి ఒక పక్కగా చిన్న చిన్న పందిర్లలా  వేసుకుని పళ్ళూ పూలూ, టెంకాయలూ అమ్ముతున్న వ్యాపారస్తులూ, గుడి మెట్లపక్కగా వరసగా కూర్చుని చెయ్యి చాపుతూ  యాచిస్తున్న బిచ్చగాళ్ళతో ఇక్కడేదైనా తిరనాళ్ళ జరుగుతుందా అన్నట్టుంది.
మామూలప్పుడైతే  ప్రతి రోజూ మరీ ఇంత కాకపోయినా  ఆ గుడి పరిసరాల్లో ఇలాంటి వాతావరణమే  కనిపించినా , ప్రత్యేకంగా  శని త్రయోదశి రోజు మరింత కోలాహలంగా ఉండి పండుగనే తలపిస్తూంది .
ఆ పరమశివుని దర్శనం కోసం, అభిషేకాలు , అర్చనలూ చేయించుకునేవారు సరేసరి ..
కానీ ఎక్కువగా ఆ గుడికి శనీశ్వరుని పూజకోసం,  దానాలిచ్చి తమకొచ్చిన కష్టాల నుంచి విముక్తులను చెయ్యమని ఆ దేవదేవున్ని వేడుకోవటం కోసం అవసరమైన దినుసులతో తెల్లవారు ఝామున నాలుగ్గంటల నుంచే బారులు తీరి నిలబడతారు భక్తులు.. బాగా పురాతన శివాలయం కావటంతోనూ, చుట్టూ మారేడు, రావి , వేప చెట్లతో విశాలమైన ప్రాంగణం కావటమే కాక  అక్కడికి ఎటు చూసినా పది కిలో మీటర్ల దూరంలో ఎక్కడా నవగ్రహాలు లేకపోవటంతో ఆ పరిధిలో ఉండే వాళ్ళంతా ఈ గుడికే వస్తూంటారు ..
ఇక కార్తీక మాసం నెల రోజులూ చెప్పనే అక్కర్లేదు…భక్తులతో కోలాహలంగా ఉంటుంది అక్కడంతా..
ఆ  రోజు శనిత్రయోదశి కావటంతో రకరకాల కారణాలతో శనీశ్వరునికి పూజలు చేయటానికి , దోషపరిహారార్ధం  దానాలు చేయటానికి భక్తులు శివాలయానికి పోతెట్టుతారని శకుంతలకి ముందే తెలుసు . కాని ఎంత ముందు తెలిసినా ఇంట్లో అనారోగ్యంగా ఉన్న తండ్రితో ఇంతకంటే ముందు  రాగలగటం ఆమెకి అసాధ్యమే..  ఆ విషయం ఆలయ ప్రధాన పూజారి , ఒకప్పటి పావని శాస్త్రి స్నేహితుడు అయిన శివరామశాస్త్రికి ముందే చెప్పింది..అతనికీ పరిస్దితంతా తెలుసు కాబట్టి కాస్తంత కష్టమైనా సరేనన్నాడు ..
ఆలోచిస్తూనే దైవదర్శనార్డం క్రిక్కిరిసిన భక్తుల్ని అతి కష్టం మీద ఛేదించుకుని  గుడిలోకి వెళుతూనే , అక్కడున్న ధ్వజస్దంభాన్ని కుడి చేత్తో తాకి నమస్కారం చేసుకుని , ప్రధాన ఆలయం లోపలి వెళ్లి నందీశ్వరుని కొమ్ములపై రెండు వేళ్ళూ ఉంచి వాటి  మధ్యగా శివుని దర్శనం చేసుకున్నాకా బొట్టు పెట్టుకుని వడివడి అడుగులతో ఆలయ ప్రాంగణంలోనే గుడి వెనక  ప్రసాదాలు చేసే వంటింట్లోకి వెళ్లి పర్సుని ఎవరికీ కనపడకుండా అక్కడున్న బియ్యం బస్తాల  మూలగా  దూర్చి బయట తాడు మీద ముందు రోజు వెళుతూ వెళుతూ తడిపి ఆరేసిన వస్త్రం నడుం చుట్టూ కట్టుకుని గబా గబా నవగ్రహాల దగ్గరకి వచ్చింది..
అక్కడ నవగ్రహాల దగ్గర శని దేవుని  వలన కలుగు సమస్త దోషాలను నివారించుకోవటానికి ఆయురారోగ్య, ఐశ్వర్యాభివ్రద్ది కోసం , స్వామివారి సన్నిధికి స్వయంగా వచ్చి స్వామి వారికి తైలాభిషేకాలూ, నల్ల నువ్వులూ , ఉప్పూ దానాలూ చేసే భక్తుల నుంచి మంత్రాలు చదువుతూనే దానాలు స్వీకరిస్తూ శకుంతల ఎప్పుడు వస్తుందా అని ఎదురు చూస్తున్నాడేమో…ఆలయ ప్రధాన అర్చకుడు శివరామశాస్త్రి, శకుంతలను చూస్తూనే త్వరగా రమ్మన్నట్టుగా సైగచేసి, శకుంతల రాగానే.   కూర్చున్నచోటు నుంచి లేస్తూ..
“ అంతా వరుసల్లో రండమ్మా…దీపాలున్నాయ్ చూసుకోండి…” అంటూ భక్తుల్ని హెచ్చరించి తదుపరి తంతుని శకుంతలను నడపమన్నట్టుగా అక్కడ్నించి గబగబా వెళ్లి పోయాడు ప్రధాన ఆలయానికి.
శకుంతల తండ్రి పావనిశాస్త్రి తనకి చేసిన ఉపకారానికి గాను , ఆయన  అనారోగ్యం కారణంగా వారి కుటుంబం ఇబ్బందుల్ని అర్ధం చేసుకుని ఆమెని అక్కడా పనిలో పెట్టటానికి సర్వశక్తులూ వడ్డాల్సి  వచ్చింది అతను.   అతని సిఫార్స్ కి అక్కడున్న మరికొంతమంది పూజారులు అడ్డు చెప్పనే చెప్పారు..
శాస్త్రానికి వ్యతిరేకమన్నారు  .. అధోలోకాల ప్రాప్తి తప్పదన్నారు ..అయినా పట్టించుకోలేదతను ..కమిటీవాళ్ళ దగ్గర తనకున్న పరపతిని , మంచితనాన్ని ఫణంగా పెట్టి ఆమె తండ్రీ, తాతల పుట్టు పూర్వోత్తరాలని , ఒకప్పుడు వేదాలన్నీ తెలిసిన గొప్ప పండితుడిగా పావనిశాస్త్రి  సమాజంలో వెలుగు  వెలిగిన తీరు, పేదవాళ్ళ ఆకలి తీర్చటానికి తన సర్వశక్తుల్నీ ఎలా దారబోసిందీ ..వాళ్లందరికీ వివరించి తల్లిదండ్రులు చనిపోతే వారి ఆత్మశాంతి కోసం, ఉత్తమగతుల ప్రాప్తి కోసం…వంశోద్దారకుడు చెయ్యాల్సిన అంత్యక్రియలనే కాదు  శ్రాద్దకర్మలను కూడా ఆడాళ్ళే నిర్వహిస్తున్న ఈ రోజుల్లో….పెళ్ళిళ్ళల్లో , పూజల్లో కూడా స్త్రీలు చాల ఉత్సాహవంతంగా తమ ప్రతిభాపాటవాలు కనపరుస్తున్న ఈ రోజుల్లో ఆలయంలో పూజారిణిగా నియమిస్తే తప్పేమీ లేదని ఉదాహరణలతో సహా కమిటీ వాళ్ళతో  వాదించి గెలవగాలిగాడు…
ఆ గెలుపే పావనిశాస్త్రికో ముద్ద పెట్టగలుగుతూంది ఇప్పుడు..
అక్కడికి వస్తూనే ముందుగా ..
“నీలాంజన సమాభాసం రవిపుత్రం యమాగ్రజం ,
చాయామార్తాండ సంభూతం  తమ్  నమామి శనైశ్వరం..”
అంటూ శనీశ్వర శ్లోకం రాగయుక్తంగా పఠిస్తూనే మధ్య మధ్యలో  …ఆలస్యం అయిపోతూందని  అప్పటికే గోల గోలగా అరుస్తూ నాకు ముందంటే నాకు ముందని అంతకంతకీ మీది మీదికి వచ్చేస్తున్న  భక్తుల్ని లైన్లో రమ్మని ఒక పక్క సూచనలిస్తూనే ..మరోపక్క  మంత్రాలు చదువుతూ   భక్తులు తీసుకుని వచ్చిన నల్ల నువ్వుల్ని ,  తైలాన్ని, ఉప్పునీ దానంగా తీసుకుని  , దీపం వెలిగించమని చెప్పి దానికి సంభందించిన విధి విధానాలను పాటిస్తూ పూజ చేసి అంతా అయిపోయాకా భక్తులను తొమ్మిది సార్లు నవగ్రహాల చుట్టూ తిరిగి శివాలయం లోకి వెళ్లి శివున్ని దర్శించుకుని ఇళ్ళకి వెళ్లి మళ్ళీ తలంటు స్నానం చేసి విడిచిన బట్టల్ని తడిపెయ్యమని అలవాటుగా ,, అలవోకగా చెప్పేస్తూంది…
ఒకళ్ళ తర్వాత ఒకళ్ళు ..నిర్విరామంగా అలా సాగుతూనే ఉంది..ఆ తంతు.. ఎవరైనా కాళ్ళకి దండం పెట్టి దక్షిణ ఇస్తే తీసుకుంటుంది ..లేకపోతే లేదు..కాని ..ఒకళ్ళని చూసి ఇంకొకళ్ళు .. భక్తుల్లో బలంగా నాటుకుపోయిన నమ్మకం వాళ్ళతో ఏమైనా చేయిస్తుందన్నట్టుగా  కొంతమంది
“ ఆడకూతురు…పైగా పెళ్ళికాని ఆడపిల్లంటే బాల త్రిపుర సుందరే ..” అంటూ శకుంతల కాళ్ళకి దండం పెట్టి పసుపూ కుంకుమగా  చీరా జాకిట్టూ పెడుతూనే .. “ చల్లగా ఉండమ్మా…మా శని వదలగొట్టే పనిలో నువ్వెంత శనిని  మూటగట్టుకుంటున్నావో ..అసలే ఆడకూతురివి …ఈ వృత్తిలోకి దిగావంటేనే నువ్వెంత సమస్యల్లో ఉన్నావో తెలుస్తుంది తల్లీ ..పర్లేదులే ..ఉంచు “ అంటూ అరటి పళ్ళూ , తమలపాకుల్లో పెట్టి ఎంతో కొంత దక్షిణ ఇచ్చేవాళ్ళే కాదు,
“ఇదేంటి ..శనీశ్వరుడి గుళ్ళో ఆడాళ్ళా…? హవ్వ..ఇదేం  చోద్యం ..ఎక్కడన్నా చూసామా…” ముఖం మీదే అంటూ బుగ్గలు నొక్కుకున్న వాళ్ళనీ చూసింది..
చిత్తం చెప్పుల వైపు ,  దణ్ణం దేవుని వైపు  అన్నట్టు అంత  హడావిడిలో కూడా శకుంతల మనసునిండా ఆలోచనలు ఈగల్లా ముసురుతున్నాయ్….
అంతలోనే తండ్రి గుర్తొచ్చాడు . ఆ వెనుకే ఎన్ని సందేహాలో…రాజేశ్వరి వచ్చిందో లేదో? నాన్న ఒక్కరే ఉన్నారేమో..? ఒక్కరే ఉంటే ..అమ్మో ..ఏమైనా జరిగితే ? ఆ ఊహే భరించలేక  ..గబుక్కున కూర్చున్న చోటు నుంచి లేచి ..భక్తులనే చూస్తూ ..
“ ఇప్పుడే వస్తాను ..ఉండడమ్మా…ఈ లోపు ప్రమిదలలో నూనె పోసి , దాన్లో వత్తు వేసి వెలిగించండి “ అంటూ అక్కడున్న భక్తులకి పని పురమాయించి వాళ్ళా పని చేసేలోగా తిరిగి వచ్చేయ్యవచ్చని గబ గబా  శివరామశాస్త్రి దగ్గరకెళ్ళి అతని సెల్ ఫోన్ తీసుకుని రాజేశ్వరికి ఫోన్ చేసి ఆమె వచ్చానని చెప్పాకా కాని మనసు మనసులో లేదు శకుంతల కి.
భక్తుల తలపై అక్షింతలు చల్లి శతగోపం పెడుతూ ఆమె ఆత్రుతనంతా గమనిస్తున్న శివరామశాస్త్రి ..“ఎందుకమ్మా కంగారుపడతావ్ ..అంతా బాగానే ఉంటుందిలే …అతనికి కాలూ చెయ్యీ ఆడటం లేదు కాని మిగతా ఆరోగ్యం అంతా బాగానే ఉందని మొన్న చూసిన డాక్టరు గారు చెప్పారు కదా..” అన్నాడు అనునయంగా ..అప్పుడే మరో విడత భక్తులు తెచ్చిన పూలూ పళ్ళూ పళ్ళెంలో వేయించుతూ..
తిరిగి ఫోన్ శివరామశాస్త్రికి ఇచ్చేస్తూ.. “ఏమో బాబాయ్ ..ఏం  చెప్పగలం ? ఇలా వస్తుందనుకున్నామా ? ఏమో ..! నా భయం నాది ..అందుకేగా ఉద్యోగం చేస్తే ఎ టైములో బడితే ఆ టైములో వెళ్ళనివ్వరని ..ఇందులో కుదురుకున్నది ..”  అంది వెళ్ళడానికి ఉద్యుక్తురాలవుతూ…
“పర్వాలేదు లేమ్మా ..స్వామికార్యం ..స్వకార్యం…రెండూ అవుతున్నాయి గదా..” అన్నాడు భక్తులిచ్చిన పాలపేకట్లు చించి పాలు గిన్నెలోకి వంచుతూ ..
జీవం లేని నవ్వొకటి నవ్వి అక్కడ్నించి వెళ్ళిపోయింది శకుంతల ..
ఆ మాత్రం ఆలస్యం కూడా భరించలేనట్టుగా భక్తుల ముఖాల్లో విసుగు .
“  పాపం .. విసుగు రాదా మరి. ఎప్పుడనగా లేచారో ..ఏమో..పరగడుపున వస్తే మంచిదని ఏమీ తినకుండా వస్తారు కదా..నిలబడీ నిలబడీ నీరసం వచ్చి..విసుగు రాక..మరేం చేస్తుంది….” మనసులో  అనుకుంటూనే  మంత్రాలు మొదలెడుతూంటే..
వరుసలో ముందున్న మధ్యవయసావిడ…..
“సల్లంగుండు తల్లీ…యాడనించో ఉరకలేత్తుకుంట  అచ్చిన…ఈడనో బిడ్డున్నది ..షని దేవున్కి పూజ మంచిగ జేస్తదని ..మావోల్లు జెప్తే ..అచ్చిన .. జర మంచిగ జయ్ పూజ..దెబ్బకి  నా బిడ్డకు రోగం బోవాలన్నట్టు ..నా తల్లి సల్లంగుండు..దార్లా..సమ్మక్కకు..సారలమ్మకూ మొక్కుకున్న…ఈయమ్మ రావాల్నా…వస్తే మంచిగుంటదన్నట్టు ..అన్కంటా అచ్చిన ..నువ్వొచ్చినవ్ ..నా కట్టాల్ గట్టెక్కినయ్ పో…”
అంటూ భారమంతా నీదేనన్నట్టున్న సంచిలోంచి సరుకుల్ని తీసి బైట పెట్టి ఆశగా తననే చూస్తున్న ఆమెనలానే  చూస్తూ శకుంతల తనలో తాననుకుంది…
“ చూసావా నాన్నా.. ఆవిడ ముఖంలో ఎంత ఆనందమో.. ఇవ్వటమే గాని తీసుకోవటం నేర్పలేదు నాన్నా .. నువ్వు. అందులోనే సర్వ సంతోషాలూ అన్నావు..ఇప్పుడు కూడా నేనేమీ తీసుకోవటం లేదు నాన్నా …ఇస్తున్నాను … వీళ్ళందరికి సంతోషాన్నే ఇస్తున్నాను . శని నివారణార్ధం వీటన్నింటినీ  దానంగా ఇచ్చేస్తే చెడు తొలగిపోయి మంచి జరుగుతుందని   ఎంతో నమ్మకంతో వాళ్ళు చేసే ఈ దానాలని స్వీకరిస్తూ భక్తుల మనోభావాలని కాపాడ్డమే కాదు నాన్నా  వాళ్ళ నమ్మకాన్ని నిలబెడుతూ వాళ్లకి సంతోషాన్నే ఇస్తున్నాను నాన్నా..
ఇలా వాళ్ళ శనిని నేను స్వీకరిస్తూ ..అలా నాకు అంటిన  దోష నివారణార్ధం  నేను నిత్యం సంధ్యావందనం , గాయత్రీ మంత్ర జపం చెయ్యకపోయినా ..ఇలా వచ్చే డబ్బుల్తో నీ ఆకలి తీరుస్తూ ..నిన్ను బ్రతికించుకుంటూ నేను పొందే ఆనందం చాలు నాన్నా..ఇదీ ఇవ్వటమే కదా నాన్నా..
ఒకసారి నాతో నువ్వేమన్నావో ..గుర్తుందా నాన్నా…అవతలివాళ్ళకి ఆనందం కలుగుతుంది అనుకుంటే అవసరార్దం అబద్దం చెప్పినా ఫర్వాలేదమ్మా..అన్నావు నాన్నా…అందుకే ..ఒకప్పుడు మహారాజ వైభోగం అనుభవించిన నువ్వు , నీ కూతురు ఎవరైనా చనిపోయినప్పుడు చేసే 16 షోడశాదానాల్లో ఒకటైన నువ్వులూ , ఉప్పే కాదు, శనీశ్వరాలయంలో దానాలు కూడా స్వీకరిస్తుందని తెలిస్తే నువ్వెక్కడ బాధపడుతూ నాకు దక్కకుండా పోతావోనని, ఉద్యోగం  చేస్తున్నానని నీకు అబద్దం చెప్పాను.
ఎందుకు అబద్దం చెప్పానో తెల్సా నాన్నా…
వేదవేదాంగాలు ఔపోసన పట్టిన దక్షత గల పరమ పావన శాస్త్రి నాన్నా మీరు. మీరు ఇలాగే అయినా నా కోసం నిలబడాలి నాన్నా..మిమ్మల్ని దక్కించుకోవటం కోసం నేను అబద్దం చెప్పక తప్పలేదు నాన్నా    తప్పే అయినా ..
ఈ జన్మకిది చాలు నాన్నా ..
విశ్లేషణ- మంథా భానుమతి
పరమ నిష్ఠా గరిష్ఠుడు, క్రమం తప్పకుండా మూడు కాలాలూ సంధ్యావందనం చేస్తూ, గాయత్రీ మాతకి ప్రీతి పాత్రుడు అయిన పావన శాస్త్రి కుమార్తె శకుంతల. పావన శాస్త్రి లేనిదే ఊర్లో ఏ కార్యమూ జరగదు. ఆయన శిష్యకోటి దైవంలా కొలిచే గురువు. శాస్త్రిగారు పలికిందే వేదం, చెప్పిందే శాస్త్రం.
అటువంటి మహనీయుడి కడుపున పుట్టిన శకుంతల కూడా సకల శాస్త్రాలూ చదివి, ఇటు ఆధునిక విజ్ఞానాన్ని కూడా సముపార్జించింది.
మరి.. శకుంతల తండ్రికి తెలియకుండా, ఆయనకి అబద్ధం చెప్పి, శ్రాద్ధ కర్మలప్పుడూ, శని పూజలప్పుడూ నల్ల నువ్వులతో సహా దానాలు స్వీకరించి అదే వృత్తిగా జీవనం గడుపుతోంది. పోతనా మాత్యుడు చెప్పిన శుక్రనీతి ననుసరించి, “.. ప్రాణ విత్త మాన భంగమందు.. బొంకవచ్చు” అన్నట్లుగా మనస్సుకి సర్ది చెప్పుకుంటుంది.
ఏ ఇతర వృత్తినాశ్రయించినా తండ్రికి సేవ చేసుకోడానికి కుదరదని, తక్కువ సమయం గడపగలిగే, దానాలు స్వీకరించే పౌరోహిత్య వృత్తినాశ్రయిస్తుంది.. అందులోనూ శనిదోషం పోగొట్టడానికి ఇచ్చే నల్లనువ్వులు, ఉప్పు వంటి దానాలు.. అది కన్న తండ్రికి నచ్చదని తెలిసి కూడా.
ఇతరులకి ఆనందం కలిగించడానికి అబద్ధం చెప్పినా ఫరవాలేదని చెప్పిన తండ్రి మాటలు గుర్తు తెచ్చుకుని, నువ్వు చెప్పిందే కద నాన్నా అనిమౌనంగా వేడుకుంటుంది.
ఆర్ద్రత ప్రధానమైన కథలు రాయడంలో శ్రీమతి కన్నెగంటి అనసూయ సిద్ధహస్తులు. గత కొన్ని సంవత్సరాలుగా ఎన్నో కధలు రాసి బహుమతులు అందుకున్నారు. ఎక్కువగా సమాజంలోని బడుగు వర్గాల సమస్యలు వీరి కథా వస్తువులు.  పల్లెల్లోని పలు రకాల కష్టాలను చూపిస్తూ, వాటికి పరిష్కారాలని కూడా సూచిస్తూ ఉంటారు.
రచనా వ్యాసంగం మాత్రమే కాక, సామాజిక సేవ కూడా వీరికి ఎంటో ఇష్టమయిన ప్రవృత్తి. రక్త దాన శిబిరాలను నిర్వహించడం, ఆడవారికి కుట్టు మిషన్ల పంపిణీ, రోజుకు గుప్పెడు బియ్యం పధకం.. వీరు చేసే సేవలలో కొన్ని.
అనసూయ మరిన్ని కథలు, నవలలు రాసి ప్రశంసలందుకోవాలని ఆశిద్దాం.
