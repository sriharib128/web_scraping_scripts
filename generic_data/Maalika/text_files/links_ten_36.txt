
 
 
పాఠక మిత్రులు, రచయితలకు 2022 నూతన సంవత్సర శుభాకాంక్షలు
మనిషి ఎన్ని అవాంతరాలు, ఆపదలు, దుర్ఘటనలు, సమస్యలను ఎదుర్కున్నా కొత్త సంవత్సరం అనగానే ఒక కొత్త ఆశ కలుగుతుంది. జరిగిందేదో జరిగింది, ఇక రాబోయేవి మంచి రోజులు అన్న చిన్న ఆశ, నమ్మకంతో ముందుకు సాగుతాడు. ఇదే ఆశావహ దృక్పథం మనిషిని ముందుకు నడిపిస్తుంది..
ఈసారి నిజంగానే మంచిరోజులు రాబోతున్నాయి అని వార్తలు వస్తున్నాయి. కరోనా మహమ్మారి చివరి దశకు వచ్చింది. ఇంకో రెండు మూడు నెలలు గడిస్తే ఈ ముప్పు పూర్తిగా తొలగిపోయే అవకాశాలు ఉన్నాయంట. ప్రపంచాన్ని గడగడలాడించిన ఈ మహమ్మారి ఇంకే ఇతర విషయాల మీద ఆసక్తి కలిగించడం లేదు. అయినా మనం మొండి ధైర్యంతో సాగుతున్నాం.. అంతా మన మంచికే..
మాలిక పత్రికను ఆదరిస్తొన్న మీ అందరికీ మనఃపూర్వక కృతజ్ఞతలు తెలియజేసుకుంటున్నాము. ఎప్పటిలాగే ఈ కొత్త సంవత్సరపు మొదటి మాసంలో మీకోసం ఎన్నో మంచి కథలు, కవితలు, సీరియల్స్, వ్యాసాలు అందిస్తున్నాము. మీకు తప్పకుండా నచ్చుతాయని మా ఆశ.
మీ రచనలు పంపవలసిన చిరునామా; maalikapatrika@gmail.com
 
1.ధృతి – 8
2.మోదుగ పూలు – 6
3.సాఫ్ట్‌వేర్ కథలు – 4.. పులుసులో కరివేపాకు
4.చంద్రోదయం – 23
5.తాత్పర్యం – దృష్టిని బట్టి దృశ్యం
6.అమ్మమ్మ – 31
7.వెంటాడే కథలు! – 3 . మట్టిమనిషి
8.శ్రీ గణేశ చరిత్ర (అష్టోత్తర శత కందములు)
9. అన్నపూర్ణ తల్లి..
10.సూర్యోదయం
11. కలహాంతరిత
12.పాపం నీరజ!
13.తల్లి మనసు
14.తీరిన కోరిక..
15.దేవీ భాగవతం – 6
16.వేదకర్త “జమదగ్నిమహర్షి”
17.వనితా!
18.కార్టూన్స్ – భోగా పురుషోత్తం
19.కార్టూన్స్ – GSR
20.కార్టూన్స్… CSK
 
రచన: మణికుమారి గోవిందరాజుల
 “నాన్నా! దినేష్… కరణం గారింట్లో ఎంగేజ్మెంట్ రేపే కదా. వెళ్ళకపోతే ఆయనకు బాగా కోపం వస్తుంది. ఇక మేము బయలుదేరుతాము. అన్నట్లు శనాదివారాలే కదా? మీరంతా కూడా రావచ్చు కదా?” మర్నాడు సాయంత్రం కాఫీలయ్యాక పిచ్చాపాటీ మాట్లాడుకుంటుండగా చెప్పింది బామ్మ.
 “నాన్నా! నాన్నా… వెళ్దాం నాన్నా. ప్లీజ్ నాన్నా” ఆర్తీ కార్తీ తండ్రి వెంట పడ్డారు.
 “అమ్మా! ఒక పని చెయ్యి. నాకు రావడం కుదరదు కానీ పిల్లల్ని తీసుకెళ్ళు. రేపు రాత్రికి మళ్ళీ పంపించు. ధృతికి పరీక్షలు దగ్గర పడ్డాయి. వస్తుందో రాదో”
 “పరీక్షలుంటే? ఎంజాయ్ చేయడం మానేస్తారా? బామ్మా… నేనొస్తున్నాను నీతో. ఇది పక్కా… రేపు వచ్చేస్తాము” చెప్పింది ధృతి
 “బామ్మా! ఫంక్షన్ అవగానే మళ్లీ నువు మాతో రావొచ్చు కదా? నాల్రోజులే ఉన్నావు. ఒకే సినిమా చూసాము. ఎప్పుడూ చాలా సినిమాలు చూస్తాము” గారంగా అడిగారు పిల్లలు.
 “మీ పరీక్షలయ్యాక వస్తాలే. దినేష్… రాత్రి ఆంటీ మళ్లీ ఫోన్ చేసిందిరా… ఏమనుకుంటున్నారు అంటూ” పిల్లలకు హామీ ఇస్తూనే దినేష్ ను అడిగింది బామ్మ.
 “అమ్మా! ఆవిడన్నట్లు ఇది చాలా మంచి సంబంధం. నో డౌట్. పూర్ణ కు బాగా నచ్చాడు ఆ అబ్బాయి. ధృతిని ఇంకా అడగలేదు కదా”
 వెనకటి రోజుల్లో అయితే ఏదన్నా సంబంధం గురించి మాట్లాడుతుంటే, ఆడపిల్లకు, తన గురించేనేమో అనిపిస్తే సిగ్గుపడి లోపలికి వెళ్లేది. కాని ఈ రోజుల్లో పిల్లలు అలా కాదు. ధృతికి అర్థమయింది తన గురించే ఏదో మాట్లాడుకుంటున్నారు అని. అందుకే “ఏంటి నాన్నా? నన్ను ఇంకా అడగనిది?” అని అడిగింది తండ్రిని.
 “నిన్న ఆ అమ్మమ్మతో కలిసి వచ్చాడే అతనికి నిన్ను ఇచ్చి పెళ్ళి చేయమని అడుగుతున్నది ఆమె. నిన్నుమాల్ లో చూసింది కదా? నువు బాగా నచ్చావుట. ఆ అబ్బాయి పెళ్ళి కొరకే దేశం చూడాలని వంక బెట్టుకుని తీసుకొచ్చిందట. మన సంస్కృతీ, సంప్రదాయాలు తెలిసి ఉన్న వాళ్ళైతే తర్వాతి తరం కూడా తెలుసుకునే అవకాశం ఉంటుందని ఆవిడ ఆశ పడుతున్నది” చెప్పాడు దినేష్.
 “నాకు ఇష్టం లేదు నాన్నా” సింపుల్ గా చెప్పేసింది ధృతి.
 “ఇష్టం లేదంటే? ఈ పాటికి పెళ్ళి చేస్తే ఇద్దరు పిల్లలుండేవారు. మంచి సంబంధం మనకు ఇష్టం ఉన్నప్పుడు రాదు. ఆలోచించు” పిల్లాడు నచ్చేసరికి కన్నతల్లిగా అంతకు ముందు ఉన్న ఆలోచనలన్నీ, ఆడపిల్ల తల్లిగా మరచిపోయింది పూర్ణ.
 “పూర్ణా… మన తల్లికి ఇష్టమైనప్పుడే పెళ్ళి చేద్దాము. వయసేమీ ముంచుకు పోలేదు కదా? అమ్మా! ధృతీ… కాకపోతే వాళ్ళు నీ చదువు అయ్యేదాకా ఆగుతాము అంటున్నారు. మేము ఊహించను కూడా లేదు, నీకు ఇంత మంచి సంబంధం వస్తుందని. జస్ట్ ఒకసారి మన నిర్ణయం కరెక్టో కాదో ఒకటికి రెండు సార్లు ఆలోచిస్తే మంచిది కదా అని అమ్మ అనుకుంటున్నది అంతే” అనునయంగా చెప్పాడు దినేష్.
 “అవును అమ్మలూ! ఒకసారి ఆలోచించు. నా వయసయిపోతున్నది. నీ పెళ్ళి చూసి పోవాలని మనసు కొట్టుకు లాడుతున్నది” అడిగింది బామ్మ.
 “అయ్యో! బామ్మా… ఇంకా నయం నా పెళ్ళి చూడగానే నువు పోతావంటే నేనసలు పెళ్ళే చేసుకోను. ఆ తర్వాత అందరూ ‘సుబ్బి పెళ్ళి వెంకి చావుకొచ్చింది’ అని నన్ను చూసినప్పుడల్లా అనుకోవటానికా” టీజ్ చేసింది బామ్మను. అందరూ నవ్వారు.
 “నాన్నా! కిశోర్ చాలా మంచివాడు… ఫ్రెండ్ గా నాకు చాలా నచ్చాడు. నో డౌట్… కాని ఎందుకో నాకు ఇష్టం లేదు అంతే. ఇక దీని గురించి, ఇది ఫ్యూచర్ లో కూడా సరైన నిర్ణయమే అనుకుంటాను” తన నిర్ణయం చాలా కచ్చితంగా చెప్పింది ధృతి.
 “మా బంగారం ఏ నిర్ణయం తీసుకున్నా అది వంద శాతం కరెక్ట్ అవుతుంది” అప్పుడే లోపలికి వస్తున్న శివ ధృతి నిర్ణయాన్ని ఒప్పుకుంటూ వచ్చి అన్నాడు.
 “నువ్వొకడివి…అది ఏది చేసినా నీకు అపురూపమే… ఏమైనా దాని సైడే ఉంటావు, అది తప్పైనా … ఒప్పైనా” విసుక్కుంది బామ్మ.
 “లేదమ్మా నేను నిజమే చెప్తున్నాను. ఇప్పుడే వెళ్ళి ఆ అబ్బాయి గురించి ఎంక్వైరీ చేసి వస్తున్నాను” చెప్పాడు శివ. “రెండు చెంబులు నీళ్ళు పోసుకుని వచ్చి అంతా చెప్తాను” చెప్పి లోపలికి వెళ్ళాడు శివ.
 ధృతి తప్ప మిగతా వాళ్ళంతా మొహ మొహాలు చూసుకున్నారు. ఏది జరిగినా తనకేమీ సంబంధం లేనట్లు టీవీ రిమోట్ తిప్పసాగింది ధృతి.
 పదినిమిషాల్లో ఫ్రెష్ అయి వచ్చాడు శివ. తిన్నగా వెళ్ళి బామ్మ కాళ్ళదగ్గర మఠం వేసుకుని కూర్చున్నాడు.
 “చెప్పరా… ఏమి ఎంక్వైరీ చేసావు? నేనసలు నీకు కనుక్కోమనే చెప్పలేదు కదరా?” అడిగాడు దినేష్.
 “భలే వోరండీ మీరు. మనమ్మాయిని అడగడానికి వచ్చారు. ఏమీ కనుక్కోకుండా ఎలా ఇస్తాము మన బంగారు తల్లిని? అందుకే నిన్న ఆవిడ వెళ్ళిన దగ్గర నుండి అదే పనిలో ఉన్నాను”
 “సరే చెప్పు… ఏమి కనుక్కున్నావో?” కుతూహలంగా అడిగాడు దినేష్. మిగతా అందరిలో కూడా ఉత్సుకత పెరిగింది. ధృతి కూడా టీవీ రిమోట్ పక్కన పెట్టి శివ వేపు చూసింది చెప్పమన్నట్లుగా.
 “అన్నా! నిన్న నువు మీ వాడికి ఇష్టమేనా అని అడిగినప్పుడు ఆవిడ చాలా తడబడింది. అప్పుడే నాకు అనుమానం వచ్చింది. అందుకే వాళ్ళను అనుసరించి వెళ్ళాను. ఇల్లు చాలా బాగుంది. నిజానికి ఆస్తుల గురించి ఆవిడ చెప్పినవన్నీ నిజాలే. మంచావిడ అన్నది అమ్మ ఫ్రెండ్ గా తెలుసిన సంగతే కదా. కాని ఆ మంచితనాన్ని ఆవిడ మనవడికి ఎలాగో ఒకలా పెళ్ళి చేయాలి అన్న ఆరాటం కప్పేసింది”
 “అదేంట్రా?” ఆరాటంగా అడిగింది బామ్మ.
 “ఎహే! నీ సోది ఆపి సంగతి చెప్పు” విసుక్కుంది పూర్ణ.
 “అదే అమ్మా! నిన్న సాయంత్రం వాళ్ళు వెళ్ళాక ఆవిడ చెప్పిన అడ్రెస్ ప్రకారం ఇల్లు వెతుక్కుంటూ వెళ్ళాను. అది ఇక్కడ కొత్తగా కొన్నారట. చాలా పెద్ద పాలేస్ లాగా ఉన్నది. బాగా ఆస్తులున్నవాళ్ళే. నాకు ఆ వైభవం చూడగానే చాలా సంతోషం వేసింది. ఇంతటి కోటీశ్వరుల ఇంటికి మన తల్లి వెళ్తున్నది కదా అని…”
 “ఇంకేంట్రా నీ గోల? పెళ్ళొద్దన్నదంటే మంచిదంటావ్. మళ్ళీ వాళ్ళ ఐశ్వర్యం చూసి ఆనందం వేసిందంటావ్  చావగొడుతున్నావ్ కదరా” విసుక్కున్నది బామ్మ
 “సుత్తి ఆపి సంగతి చెప్తావా? నాలుగు తన్నమంటావా?” కసురుకున్నాడు దినేష్.
 “అదే! అదే… వస్తున్నాను అక్కడికే. వాళ్ళింటి దగ్గరకు వెళ్ళానా… సాధారణంగా పనివాళ్ళకు అన్ని సంగతులు తెలుస్తాయి కదా? అందుకే వాళ్ళ పనిమనిషి కోసం మాటేసి పట్టుకున్నాను. ఎలాంటి వాళ్ళు, ఏమిటి? అని నెమ్మదిగా అడిగితే చెప్పలేదు. పోలీస్ డ్రెస్ వేసుకెళ్ళాలేండి. అందుకని విషయం చెప్తావా… బొక్కలో తోయమంటావా అని బెదిరించాను. నా డ్రెస్ చూసి భయపడింది. రోజూ ఇంట్లో జరిగే గొడవలన్నీ చెప్పుకొచ్చింది. మనింటికొచ్చిన అబ్బాయికి ముందే అమెరికా అమ్మాయితో ఒకసారి పెళ్ళయిందట. అందుకని ఆ అబ్బాయి నేనింకో అమ్మాయిని చేసుకోను అంటున్నాడట. అయితే పెద్దవాళ్ళందరూ కలిసి చస్తామని బెదిరించి ఇక్కడిదాకా తీసుకొచ్చారట
 “ఓసినీ! స్నేహం ముసుగులో ఎంతపని చేసింది?” అశ్చర్యంతో బుగ్గలు నొక్కుకున్నది బామ్మ.
 “అయినా దాని తెలివి దొంగల్దోలా… తెలిసి ఉన్న అమ్మాయిని చేసుకుంటే దాని భండారం అందర్లో బయటపడిపోదూ…”
 “నిజమే బామ్మా… కాని పరువు కోసం ప్రాణమైనా ఇచ్చే మనలాంటివాళ్ళం ఆ సంగతి బయట పెట్టలేమని వాళ్ళకొక భరోసా. అదీ గాక మనమ్మాయి అందం చూసి పెళ్ళి చేసుకున్నాక ఇక ఆ అమ్మాయిని వదిలిపెడతాడని అనుకున్నారట. కాని ఆ అబ్బాయి ససేమిరా ఒప్పుకోవడం లేదట”
 “పెద్దావిడ అని గౌరవిస్తే ఎంత పని చేసింది… పోనీలే ఆ అబ్బాయి అయినా నిజాయితీగా ఉన్నాడు” కోపంతో అన్నది పూర్ణ.
 “ఎంత గండం తప్పింది? ఇంకా ధృతి ఒప్పుకోవటం లేదే అని బాధ పడుతున్నాము. అంతా మన మంచికే. ఇక ఇలా వచ్చిన సంబంధాలన్నీ ఒప్పుకోకూడదు. థాంక్స్ రా శివా” శివ భుజం తట్టాడు దినేష్
 “అన్నా! నాకు థాంక్సేంటి? ఇది నా బాధ్యత” చెప్పాడు శివ.
 “పరీక్ష రాయగానే పోలీసు లక్షణాలు వచ్చేశాయి నీకు” మెచ్చుకున్నాడు దినేష్.
 కాసేపు అందరూ అమ్మాయి, అబ్బాయి తరపు వారి నుండి వచ్చే అవస్థలు, బాధితుల గాధలు చెప్పుకున్నారు. అప్పుడే సువర్చల ఫోన్ చేసింది బామ్మకు.
 ధృతి ఆన్సర్ చేసింది “అమ్మమ్మా! నాకు చాలా నచ్చాడు మీ అబ్బాయి. మరి కట్నం ఏమ్తిస్తారు?” నవ్వు బిగపట్టుకుంటూ అడిగింది.
 “ఓసి నీ ఇల్లు బంగారం కానూ… నువ్వడగాలే కాని ఏమైనా ఇస్తాము. బంగారు తల్లివి” సంతోషంగా అన్నది సువర్చల.
 “మరి మొత్తం నాకిస్తే… కిశోర్ మొదటి భార్యకు ఏమిస్తారు?” బాణం వదిలింది ధృతి.
 “మొదటి భార్యేంటి” తెలీనట్లు అన్నది సువర్చల. వెంటనే ఫోన్ బామ్మ లాక్కుంది.
“చాల్చాల్లే… స్నేహితురాలివి కదా అని వదిలిపెడుతున్నాను. ఎంత ధైర్యం నీకు? నా దగ్గరికే వచ్చి నన్ను మోసం చేద్దామనుకున్నావా? అసలు నీ బుద్దేమయింది? ఇంకొక్కసారి నాకు ఫోన్ చేసావంటే మర్యాదగా ఉండదు” పూర్తి చేయకుండానే ఫోన్ కట్ చేసిన సువర్చల ఇక ఆ తర్వాత ఫోన్ తీయలేదు.
 “ఇక తీయదులే అమ్మా! మొహం చెల్లొద్దూ? ఇక మీ ప్రోగ్రాం … రేపు పొద్దున్నే టిఫిన్ చేసి బయలు దేరండి. పూర్ణ లంచ్ ప్యాక్ చేసి ఇస్తుంది. మధ్యలో ఎక్కడన్నా తినేసేయొచ్చు” చెప్పాడు దినేష్.
 “లంచ్ ప్యాక్ ఎందుకురా? అసలు టిఫిన్ కూడా మధ్యలో ఎక్కడన్నా తినేసి, లంచ్ టైం కి ఇంటికెళ్తాము. అక్కడ వంట చేసి ఉంచుతుందిలే సంజమ్మ”
 నవ్వింది పూర్ణ. “ఒకవేళ ఇక్కడ ఏమన్నా చేసి ఇచ్చినా ఎవ్వరూ తినరుగా. సరేలెండి అత్తయ్యా… పొద్దున్నే కాఫీ తాగి బయల్దేరుదురు కాని. పిల్లలూ తొందరగా లేవాలి కదా? అన్నాలు తినేసి పడుకోండి ఇంక” చెప్పింది పిల్లలతో
 దినేష్ కి తల్లి సంగతి తెలుసు కాబట్టి ఇక ఏమీ మాట్లాడలేదు. 
 *******************************************
 మర్నాడు పొద్దున్నే కాఫీలు తాగి బయల్దేరారు అందరూ. ఆర్తీ, కార్తీ చాలా ఉత్సాహంగా ఉన్నారు. చాలా రోజులయింది ఇల్లు కదిలి, అందుకే ఆ ఉత్సాహం. చెరొక కిటికీ సీట్ ఆక్రమించుకున్నారు. చూస్తుండగానే హోటల్ సెవెన్ వచ్చింది. కారు లోపలికి పోనిచ్చాడు శివ. అందరూ ఎవరికి ఇష్టమైనవి వారు ఆర్డర్ ఇచ్చుకున్నారు. తిని బయటికి వచ్చారు. ఆ హోటల్లో ఎప్పుడూ ఏవో ఒక సంబరాలు జరుగుతూనే ఉంటాయి. ఆ రోజు ఎవరో రిక్వెస్ట్ చేసారని కొంతమందిని పెట్టించి కోలాటం ఆడిస్తున్నారు.
 ధృతి, ఆర్తి, కూడా వెళ్ళి కోలాటం ఆడసాగారు. అసలే డ్యాన్సర్ ఏమో, వేస్తున్న అడుగులు చాలా కరెక్ట్ గా పడ్తున్నాయి, ధృతికి. కోలాటం కర్రలు పట్టుకున్న తామర తూడుల్లాంటి చేతులు చక్కగా తిరుగుతున్నాయి. తమ సమూహంలోకి ఒక అందమైన అమ్మాయి వచ్చి చేయడం, చుట్టూ ఉన్న అందరూ దాన్ని ఎంజాయ్ చేయడం చూసి కోలాటం ట్రూప్ కి ఇంకా ఉత్సాహం వచ్చింది.
 ఇంతలో సడన్ గా ఒక కారు వచ్చి ఎంట్రెన్స్ లో ఆగింది. అందులో నుండి హైహీల్స్ టక టక లాడించుకుంటూ మోడ్రన్ గా ఉన్న ఒక అమ్మాయి దిగి లోపలికి వస్తున్నది. ఆమె వచ్చే స్పీడ్ కి, గుండ్రంగా తిరుగుతూ కోలాటం ఆడుతున్న ఒక అమ్మాయి కర్ర కొద్దిగా తగిలింది. ఆ మాత్రానికే ఆ అమ్మాయికి చాలా ఆగ్రహం వచ్చేసింది. గిర్రున వెనక్కి తిరిగి “కంట్రీ బ్రూట్స్” అని తిట్టుతూ కోలాటం అమ్మాయిని కొట్టటానికి చేయెత్తింది. అప్పటికే ముందమ్మాయి టర్న్ అయిపోయి ఆ ప్లేస్ లోకి ధృతి వచ్చింది. అంతా గమనిస్తున్న ధృతి ఎత్తిన ఆ అమ్మాయి చేతిని పట్టుకుని గట్టిగా కిందికి విదిలించింది. “ఎవరు కంట్రీ బ్రూట్? మరుగవుతున్న కళలను బతికిస్తున్నారు వాళ్ళు. ముందు నువు మర్యాద నేర్చుకో”
 ఒక్కసారి అందరూ ఆగిపోయారు. నిశ్శబ్దం రాజ్యమేలింది. అందరి ముందు జరిగిన అవమానానికి కృద్ధురాలైన ఆ అమ్మాయి హైహీల్స్ గట్టిగా నేలకు తన్నుకుంటూ లోపలికి వెళ్ళిపోయింది. అందరూ ఆమెని విచిత్రంగా చూసి రక రకాలుగా వ్యాఖ్యానించుకున్నారు. తర్వాత కొద్దిసేపు ఆడాక “ఇక చాల్లే వెళదాం పదండి” అన్నది బామ్మ.
 “బామ్మా! నువు కూడా రా… కోలాటం ఆడుదువు కాని” పిలిచింది ధృతి.
 “ఇక చాల్లే… ముసలిదానికి దసరా పండగ…” నవ్వింది బామ్మ. అప్పటికే ధృతికి కనెక్ట్ అయిన కోలాటం పిల్లలు బామ్మను వదల్లేదు. బలవంతాన లాక్కెళ్ళి కర్రలు చేతిలో పెట్టారు. సిగ్గు పడుతునే వెళ్ళిన బామ్మ రెండు స్టెప్స్ వేయగానే ఫొటోలు తీసాడు శివ. ఆ తర్వాత వాళ్ళకు బై చెప్పి వచ్చి కారెక్కారు.
 మధ్యలో అవీ ఇవీ కొనుక్కుంటూ, ఇష్టం వచ్చిన చోట ఆగుతూ మూడు గంటలకు ఊరి పొలిమేరల్లోకి వచ్చారు.
 “ఈ గాలీ… ఈ నేలా ఈ ఊరూ సెలయేరూ” పాట అందుకున్నది ధృతి. ఎప్పుడు ఇక్కడికి వచ్చినా మనసు పరవశించి పోతుంటుంది ధృతికి. తన చిన్నప్పుడు ఎలా ఉన్నారో మనుషులు, వారి ప్రేమలూ… ఇప్పటికీ అలానే ఉన్నారు అందరూ. అందుకే అంత ఇష్టం.
 అక్కడివారి పిల్లలంతా అమెరికాలో, విదేశాల్లో సెటిల్ అయినవారు. పెకుంటిళ్ళు మార్పించి డాబా ఇళ్ళు కట్టుకోమని, లక్జరీగా జీవితం గడపమని కొంతమంది తమ పేరెంట్స్ కి చెప్పారు. కొంతమందికి సొంతంగా కట్టుకునే స్థోమత ఉన్నది. కానీ డాబా ఇళ్ళు కట్టిస్తే సిటీ మాదిరి కాంక్రీట్ జంగిల్ లాగా అయిపోయి పల్లెటూరి సొగసులు మారిపోతాయని కొంతమంది పెద్దలు ఆలోచించారు. అందుకే ఊరంతా ఒక మాట మీద ఉండి పల్లెటూరి వాతావరణం ఎట్టి పరిస్థితుల్లో మార్చకూడదని నిర్ణయించుకున్నారు. బయటనుండి చూస్తే పెంకుటిళ్ళు, విశాలమైన ఆవరణ పూలచెట్లు, ఆకుకూరల మడులతో ఉండేలా. కాని ఇంట్లో కెళ్ళి చూస్తే ఆధునిక హంగులతో ఉండేలా డెవలప్ మార్చుకున్నారు. దేనినీ మిస్ అవకుండా వాళ్ళు గడుపుతున్న జీవన విధానం చాలా హాయిగా ఉంటుంది. అందుకే ఆ ఊరి వీధులగుండా వెళ్తుంటే మనసుకు ప్రశాంతత కలుగుతుంది.
 రంగనాయకమ్మ కూడా పిల్లలొస్తే ఇబ్బంది పడకూడదని ఇంట్లో అన్ని హంగులు ఏర్పాటు చేయించింది. కారొచ్చి గుమ్మం ముందు ఆగగానే సంజమ్మ వచ్చి పిల్లలకు దిష్టి తీసింది. వద్దన్నా బామ్మ వినిపించుకోదు కాబట్టి మాటాడకుండా దిష్టి తీయించుకుని లోపలికి వచ్చారు.
 గేటు దాటి లోపలికి వస్తుండగా గేటు పైన ఆర్చీకి పాకించిన సన్నజాజి పూలు గేటు కదలికకు జల జలా రాలి పూల వర్షం కురిపించాయి అందరి మీద. ఆవరణలోకి రాగానే ఆశ్చర్యంతో, ఆనందంతో నించుండిపోయింది. వెంటనే “మనసు పరవశించెనె… తనువు పులకరించెనే… ” అంటూ పాడుకుంటూ చేతులు రెండూ చాపి గుండ్రంగా తిరిగింది. విరగబూసిన గన్నేరు, మందార పూలు, పలకరింపుగా సంతోషంగా నవ్వాయి. గేటు నుండి ముఖద్వారం వరకూ వరుసగా ఉన్న గులాబీలు ఆహ్వానిస్తున్నట్లుగా తలలూపాయి. ఆ పక్కనే అరుగుల మీద కుండీల్లో ఉన్న రకరకాల చామంతులు మమ్మల్ని చూడవా అన్నట్లు వీస్తున్న గాలికి ఎగిరెగిరి చూస్తున్నాయి.
 “బామ్మా! ఎన్ని రకాల పూలో… భలే పెంచుతున్నావు” ఒక్కొక్క మొక్క దగ్గరకెళ్ళి సున్నితంగా ఆకులను స్పృశించుతూ, మెచ్చుకోలుగా అన్నది ధృతి.
 “నేను కాదులేవే.. సంజమ్మే నన్ను చేయికూడా వేయనివ్వకుండా మొత్తం తానే చూసుకుంటున్నది” అసలు మతలబు తెలీని బామ్మ సంజమ్మని మెచ్చుకున్నది.
 అర్థమైన ధృతి నవ్వుకున్నది. “స్నానాలు చేసి రండమ్మా! అన్నం తిందురుగాని” చెప్పింది సంజమ్మ.
 “అంత హడావుడి లేదు లేవే… మొదలు కాస్త కాఫీ ఇవ్వు” హాల్లో ఉన్న ఉయ్యాల బల్ల మీద కూర్చుంటూ చెప్పింది బామ్మ.
 పిల్లల్ని పెరట్లోకి తీసుకెళ్ళాడు శివ. అక్కడ చెట్టుకి కట్టిన తాడు ఉయ్యాల చూడగానే తెగ ఉత్సాహ పడిపోయారు ఆర్తి, కార్తి. కాసేపు ఆడాక లోపలికి వచ్చి స్నానం చేసారు. అప్పటికి సన్నగా చీకటి పడుతున్నది.
 భోజనాలయ్యాక ఆడుకుంటూ కూర్చున్నారు ఆర్తీ, కార్తీ. మాట్లాడుకుంటూ కూర్చున్నారు మిగిలిన వాళ్ళు. ఇంతలో “అమ్మా! నమస్కారం. లోపలికి రావచ్చామ్మా” అడుగుతూనే లోపలికి వచ్చాడు కరణం.
 “అయ్యా! కరణం గారూ… అడిగిన ప్రశ్నకు జవాబు పొందకుండానే లోపలికి వచ్చారండీ” వెక్కిరించింది ధృతి.
 “అదలాగే అంటుంది. రావయ్యా విశ్వం. ఎంతవరకొచ్చాయి తాంబూలాల హడావుడి?
 “అదే చెప్దామని వచ్చాను అమ్మా! బాగున్నావా? ధృతీ… చిన్నప్పుడు నా పిలకా, నా గోచీ నీ ఆటవస్తువులు” నవ్వాడు కరణం.
 “అవును కదా? ఉండండి… ఇప్పుడు నా బదులు మా చెల్లీ, తమ్ముడూ వస్తారు… మీ పిలక, గోచీ కోసం” ఆటపట్టించింది ధృతి.
 “మా అమ్మ కదా? మా బంగారం కదా? ఇప్పుడంత పరిగెత్తే ఓపిక లేదు తల్లీ… నన్నొదిలేయి” బతిమాలుకున్నాడు కరణం.
 “ఏదీ మరి నా తాయిలం?” చేయి చాపింది ధృతి.
 “నువొచ్చావని తెలిసాక తేకుండా ఉంటానా?” చేతిలో ఉన్న కవరు ధృతి చేతికి ఇచ్చాడు కరణం.
“ఈసారి ఏమి తెచ్చారు?” ఆతృతగా కవరు ఓపెన్ చేసింది. “అబ్బా మామిడి తాండ్ర… నాకెంత ఇష్టమో” చిన్న ముక్క తెంపి నోట్లో వేసుకున్నది.
 “నువ్వేమీ మారలేదు ఇంత పెద్ద అయినా” నవ్వాడు కరణం.
 “అమ్మా! విశ్రాంతి తీసుకున్నారా? కొద్దిసేపు మీతో మాట్లాడి వెళదామని వచ్చాను” బామ్మ వేపు తిరిగి అడిగాడు.
 “ఆ అన్నీ అయ్యాయి. కూర్చో. రేపు ఎన్నింటికి? పిల్లాడి తరపు వాళ్ళు ఎప్పుడొస్తారు?ఎంతమంది వస్తున్నారు?” ఆరా తీసింది.
 “వాళ్ళు మొత్తం పదిహేను మంది వస్తామన్నారు. ఈ రోజు కొంతమంది వచ్చారు, పెళ్ళికొడుకుతో సహా. రేపు కొంతమంది వస్తారట. వచ్చిన వాళ్ళకు ఏర్పాట్లు చేసి ఇటొచ్చాను. రేపు పొద్దున్న టిఫిన్‌లు అక్కడే మీకు. మీరొచ్చి అక్కడ కూర్చుంటే చాలు. మాకు కొండంత అండ” వినయంగా ఆహ్వానించాడు విశ్వం.
 “పన్నెండుకి ముహూర్తం. శాస్త్రిగారు తొందరగానే వస్తామన్నారు. ఆ తర్వాత భోజనాలయ్యాక ఇక వాళ్ళు తిరుగు ప్రయాణం. అనుకోకుండా తొందరగా తాంబూలాలు తీసుకోవలసి వచ్చింది. మీ ప్రయాణం మాకోసం ముందుకి జరుపుకున్నారు. సంతోషం అమ్మా! మరి నే వస్తాను” లేచాడు. “ధృతీ! రేపు మీ అందరికీ మా ఇంట్లోనే బ్రేక్ఫాస్ట్, లంచ్. తమ్ముడూ, చెల్లెల్ని తీసుకుని అందరూ కలిసి రండి. రేయ్ శివా అమ్మని తీసుకుని రా తప్పకుండా” అందరినీ పేరు పేరునా ఆహ్వానించాడు.
 “అన్నట్లు ఈ అబ్బాయి వాళ్ళ మేనమామకు హైదరాబాదులో పెద్ద కాలేజీ ఉన్నదట. అదేంటి ఆ పేరు… రాజారాం కాలేజీ అట” చెప్పాడు ధృతి తో.
 “అవునా? నేను ఆ కాలేజీనే… ఆయనొస్తున్నారా?” ఉత్సాహంగా అడిగింది.
 “ఆయన రావడం లేదు కాని పెళ్ళికొడుకు కుటుంబంతో పాటు ఆయన భార్యా, కూతురూ వచ్చారు. మరి నే వస్తానమ్మా” చెప్పేసి వెళ్ళిపోయాడు విశ్వం.
 “ఆ రోజు కాలేజీ ఫంక్షన్‌లో కాలేజీ ఫౌండర్ అయిన శంకరం భార్యా పిల్లలూ వచ్చారా?” గుర్తు చేసుకోవటానికి ప్రయత్నించి గుర్తుకు రాక తల విదిలించింది ధృతి.
  **************సశేషం*******************
రచన: సంధ్య యల్లాప్రగడ
 

వివేక్ మరుసటి రోజంతా స్కూల్లో చాలా బిజీగా ఉన్నాడు.  అతనికి ఆ సాయంత్రం ఆరింటికి సమయం చిక్కింది.
ఆ టైంలో చంద్రన్న తాతాను అడిగాడు వివేక్‌ “ప్రసాదరావు సార్‌ చెప్పిన ఆ రిసెర్చుచేసేటాయన వచ్చాడా తాతా?” అంటూ.
“లేదు సార్ ఏడు కొట్టంగ వస్తనన్నాడు!” బదులిచ్చాడు తాత.
అతని కోసము వెయిట్‌ చేస్తూ బయట జండా పోల్ అరుగు దగ్గర కూర్చున్నాడు.
అతనికి తన ప్రవర్తన ఆశ్చర్యంగా అనిపించింది.  “నేను చాలా హడావిడి పడుతున్నానా?” నాయన ఇవ్వన్నీ దాచటానికి ఏదో బలమైన కారణము ఉండి ఉంటుంది.  అదేమిటో? అసలు తన గుర్తింపును మనిషి ఏ పరిస్థితులలో దాచుకుంటాడు? మాములు వారికి ఆదివాసీలకు తేడా వుందా?” ఇలా పరిపరి విధాలుగా ఆలోచిస్తూ మల్లగుల్లాలవుతూ ఉండగా గేటు చప్పుడైయింది.
అటు చూస్తే ఒక యువకుడు లోపలికి వస్తున్నాడు.  జీన్స్ వేసుకొని ఎర్రచొక్కా వేసుకున్నాడు.  మాములు యూనివర్సిటిలో కనపడే తన మిత్రుల వలెనే ఉన్నాడు కాని ప్రత్యేకముగా లేడు.
అతనికి ఎదురెళ్ళాడు వివేక్.
దగ్గరకు వెళ్ళి “హలో సార్!” అన్నాడు.
అతను షేక్‌హ్యాండు ఇస్తూ “నా పేరు రామసామి.  రాము అని పిలవండి చాలు.  నేను ఆంత్రోపాలజీలో రిసెర్చు చేస్తున్నాను.  నన్ను కలవాలని చెప్పారట.  తాత వచ్చి చెప్పిపోయాడు…” అన్నాడతను.
“నేను వివేక్‌.  కొత్తగా తెలుగు టీచరుగా వచ్చాను.  నాకు కొన్ని విషయాలు ఇన్ఫో కావాలి.  మీకన్నీ తెలిసి ఉంటాయని ప్రసాదరావు సార్‌ చెప్పారు!” అన్నాడు వివేక్‌.
“అవునా.  చెప్పండి ఏం విషయము?” అన్నాడతను ఆ అరుగు మీద కూర్చుంటూ.
“ఇక్కడే కూర్చుంటారా? నా రూమ్‌కు పోదామా?” అన్నాడు వివేక్‌ చుట్టూ చూస్తూ.
“మీ రూమ్కు పోదాం ఆ పిల్లలు డిస్ట్రబవుతారు మనము మాట్లాడుకుంటుంటే…” అన్నాడు అక్కడే చుట్టూ కూర్చొని చదువుకుంటున్న పిల్లలను చూస్తూ.
“సరే పద…” అంటూ తన గది వైపు నడిచాడు వివేక్.
లోపలికెళ్ళి కూర్చున్నాక రెండు కప్పులలో టీ పోసుకొని వచ్చాడు వివేక్‌.  ఒక కప్పు రాము‌కు ఇచ్చి తను ఎదురుగా బల్ల మీద కూర్చున్నాడు.
 
ఉపోద్ఘాతంగా “నేను ఎమ్‌.ఏ చేసి వచ్చాను.  రీసెర్చు చేద్దామన్న ప్లాను ఉంది.  రెండేళ్ళ పని చేసిన అనుభవం ఉండాలి కదా.  అందుకే ఇక్కడ పనికొచ్చాను.  మంచి స్కూలు ఇది…” అన్నాడు
“అవునా!” అంటూ తల ఊపాడు రాము టీ సిప్ చేస్తూ.
“నేను గిరిజనుడిని.  కాని నాకు గిరిజనుల గురించి మా పెద్దల గురించి ఏ విషయం తెలియదు.  మా నాయన ఎందుకో ఏ విషయం చెప్పలేదు.  ఎందుకు చెప్పలేదో నాకర్థం కాలేదు.  అసలు వీరికో సొంత భాష ఉందని కూడా తెలీదు.” సిగ్గుపడుతూ చెప్పాడు వివేక్.
ఏం మాట్లాడలేదు రాము.  చూస్తూ కూర్చున్నాడు.
“నాకు గిరిజనుల గురించి డిటైల్స్ తెలుసుకోవాలని ఉంది.  దానిని బట్టి నా రూట్సు నేను పట్టుకోగలనేమో.  దానికి నీ హెల్పు కావాలి!” అన్నాడు ఆర్థింపుగా.
“చెప్పు ఏం హెల్పు కావాలి?”
“నాకు గిరిజనుల గురించి డిటైల్సు, వారి సంస్కృతి,  భాష తెలుసుకోవాలని ఉంది.  నేను నేర్చుకోదలిచాను…” చెప్పాడు వివేక్ పట్టుదలగా.
“అలాగే.  నా రిసెర్చు టాపిక్ కూడా అదే.  నీకు తప్పక చెబుతాను.  అసలు నిన్ను గిరిజనుడనేవారా? ఆదివాసి అనా?” అడిగాడు రాము.
“ట్రైబల్‌” అని అన్నాడు వివేక్.
“నీవు ఇంగ్లీషు మీడియమా?”
“కాదు ప్రభుత్వ పాఠశాలే!”
“సరే నీకు అసలు ఆదివాసికి గిరిజనులకు తేడా ఏముందో తెలుసా?” అడిగాడు రాము.
“తెలియదు…” చెప్పాడు వివేక్‌.
“ఆదివాసీలనే గిరిజనులు,  కొండజాతి వారు అంటారు.  నార్తులో ఆదివాసి అంటారు.  కొండలపై ఉండేవారిని గిరిజనులు.  కొండజాతీ అన్నారు.  అసలు ఈ దేశములో మొదట ఉన్నవారు ఆదివాసీయని ఒక థియరీ కూడా ఉంది…” అన్నాడు రాము.
“అంటే? ద్రావిడ్లు ఆదివాసీ ఒకరేనా? ఎక్కడుంది ఈ థియరీ?”
“ఇది ఎక్కడా రాసి లేదు.  ద్రావిళ్ళు కన్నా మొదట ఉన్న జాతి వీరని నమ్మకం.  ఆర్యులు వచ్చి ద్రావిళ్ళను దక్షణాదికి తోలేసారట.  అప్పడు వాళ్ళు దక్షిణ దేశం వచ్చారని,  ఇక్కడ అంతకు పూర్వమున్న వారిని అడవులలోకి తోలేసారని ఒక సిద్ధాంతం.  ఇది నీకు ఎక్కడా రాసి దొరకదు.  కాని అడవులలో ముసలాళ్ళని అడిగితే ఇదే చెబుతారు”…
“ఇది చాలా కొత్త విషయము కదూ!”
“అవును అందుకే వీరిని ఆదివాసీ అన్నారు.  ఆది అంటే మొట్టమొదటి అని కదా అర్థం” అన్నాడు రాము.
(ఈ సిద్ధాంతము – వీ. ఎన్‌. వీ. కే.  శాస్త్రి ఆదివాసి ఆత్మగానములో ఊటంకించబడింది)
ఎంత పూర్వులు మన పెద్దలు అన్న ఆలోచన కలిగి వివేక్‌ మనసులో ఆదివాసులంటే ఒక గౌరవం కలిగింది.
“మనము ఏ రాష్ట్రంలో చూసినా,  ఆ రాష్ట్రంలో మూలలో అడవులలో ఎవరికీ అందక కనపడక ఉంటారు మన గిరిజనులు.  ఆదివాసులలో ఎన్నో తెగలు ఉన్నాయి.  సవర,  జాతాపు,  కోయ,  కొండరెడ్డి,  గోండు,  కొలాం,  చెంచులు,  యానాది,  ఎరుకలు.
గోండులు తమను హిడింబ సంతానంగా తలుస్తారు.  హిడింబ దేవాలయం కూడా ఉంది హిమాచల్‌ప్రదేశ్‌లో.  భీమ,  హిడింబ వివాహం చేస్తారు నేటికి.  నీకు తెలిసే ఉంటుంది రామాయణం రాసిన వాల్మికీ భిల్లుడు.  రామాయణంలో నీకు చాలా ఆదివాసుల గురించి ప్రస్థావనముంటుంది కదా” అన్నాడు రాము.
“అవునా? ఎక్కడ?” ఆలోచనగా వివేక్‌
“రాముని దర్శనానికై ఎదురుచూస్తూ పడిగాపులు పడి,  రాముని చూసిన ఆనందంలో తన ఎంగిలి పండ్లనిచ్చిన తినిపించిన శబరి సవర జాతి స్త్రీ.  రాముని ఏరు దాటించిన గుహుడు సంథాల్ తెగ గిరిజనుడు.  ఏకలవ్యుడు కూడా భిల్లు తెగకు చెందినవాడు.  వీరంతా ఆదివాసులే. అడివిలో రామునికి తోడు నీడగా ఉండి ఆయన పిలిచినప్పుడు పలకటానికి సిద్ధంగా ఉన్నవారంతా ఆదివాసులే కదా.  ఇంకా రాముడు,  సీతతో కలిసిన కథలెన్నో ఉన్నాయి మన గిరిజనులలో” చెప్పుకుపోతున్నాడు రాము…
“సీత గురించి కథలేమిటి?” ప్రశ్నించాడు ఉత్సాహముగా వివేక్.
“మన గిరిజనులు చాలా రకాలు ఉన్నారు.  మనమైతే ఈ ఆదిలాబాదు అడువుల వైపు ఉన్నాం.  నీవు శ్రీకాకుళం వైపు వెడితే ఒరిస్సా వైపు మరో తెగ కనపడుతుంది.  వీరిని రినో ఆదివాసిలంటారు.  వీరు బయటకు రారు.  వీరిని బోండులని కూడా అంటారు.  ప్రతి గురువారం వీరి సంత జరిగుతుంది. ”
“నీవు చూశావా ఆ సంత?” అడిగాడు వివేక్‌
“ఆ ఒకసారి వెళ్ళాను.  వాళ్ళతో మాట్లాడి నా రిసేర్చుకు మెటిరీయల్ తెచ్చుకోవటానికి!” చెప్పాడు రాము.
“వారితో సీత మాత ఎలా కలిసింది?” అడిగాడు వివేక్‌.
“అదే చెబుతున్నా… వనవాస సమయంలో సీత రీనో ప్రజలు నివాసమున్న ప్రాంతంలో నగ్నంగా ఒక సరస్సులో స్నానం చేశారని,  అప్పుడు రీనో మహిళలు ఆమెను చూసి నవ్వారని,  ఆమె ఆగ్రహంతో ఆ మహిళలు వస్త్రాలు ధరించకుండా ఉండేలా శాపం పెట్టారని స్థానికులు నమ్ముతుంటారు.
ఆ మహిళలు సీతను ప్రాధేయపడగా,  ఆమె తన చీరలోంచి చిన్న వస్త్రం చించి ఆ మహిళలకు ఇచ్చారని వారు అంటారు. అప్పట్నుంచి రీనో తెగ మహిళలు అందరూ గుండు చేయించుకోవడంతోపాటు పూసలతో శరీరాన్ని కప్పుకొంటున్నారు.
వీళ్ళు ఫోటోలు అసలు దిగరు.  ఫొటో రూపంలో తమ ఆత్మ నుంచి కొంత భాగం వెళ్లిపోతుందని వీరి విశ్వాసం.  అందుకే తమతో ఫొటో దిగాలని పర్యాటకులు కోరితే వీరు డబ్బులు అడుగుతారు.  ఈ డబ్బుతో సంతలో జీలుగకల్లు కొనుక్కొని తాగి విశ్రాంతి తీసుకుంటారు.  ఇలా చేస్తే తాము కోల్పోయిన శక్తి తిరిగి వస్తుందని వీరి భావన.  రీనో మహిళలైనా,  పురుషులైనా ఆయుధాలు ధరిస్తారు. యుక్త వయసు రాగానే మహిళలు గుండు చేయించుకుంటారు.  గుండు కనిపించకుండా పూసలదండలను ఆభరణాలుగా అలంకరించుకుంటారు. ఒళ్లంతా పూసలదండలు ధరించి కేవలం నడుం వద్ద ‘రింగ్ డా’ అనే పట్టీ ధరిస్తారు.  మెడ చుట్టూ అల్యూమినియం,  వెండితో చేసిన రింగులను పెట్టుకుంటారు.  చేతుల నిండా లోహపు గాజులను వేసుకుంటారు…” వివరించాడు రాము.
“వీరి సంస్కృతి అంతా ఒక్కలాగే ఉంటుందా? అందరి పద్దతులు ఒక్కటేనా? తేడా ఎలా తెలుసుకోవటం?” అడిగాడు వివేక్… ‘నేను ఏ తెగో’ అని మనస్సులో అనుకుంటూ.
“చాలా తేడాలుంటాయి.  కట్టును బట్టి”
“కట్టు అంటే?”
“కట్టు అంటే గ్రూపు అనుకో.  ఒక్కో గ్రూపు లేదా సమూహానికి ఒకో భాష.  పద్ధతులు కొద్దిగా తేడాతో ఉంటుంది.  మనది జిల్లాల బట్టి తేడా కూడా ఉంది భాషలో.  ఇక్కడ గొండు,  కొలామి మాట్లాడుతారు కదా,  అదే కొత్తగూడెం వైపు గోండులు కోయ మాట్లాడుతారు.  అందుకే అందరికీ కామన్ లాంగ్వేజ్ లేదు.  తెలుగే మాట్లాడాలి.  అందుకే మదర్‌టంగులో చదవమంటే,  మనకు డెవలప్‌మెంటు మన జన్మలో రాదు.  వీళ్ళు,  తెలుగు నేర్చుకు,  ఇంగ్లీషుకు వచ్చే సరికే జన్మ సరిపోదు.  మనకు డెవలప్‌మెంటు రావాలంటే ఇంగ్లీష్ మీడియమ్‌లో చదువు నేర్పాలి అని నా అభిప్రాయం.  అప్పుడు మన పిల్లలకి ఉండే ఇన్‌ఫిరియారిటీ పోతుంది” అన్నాడు రాము.
ఇలా మాట్లాడుకుంటుండగా తలుపు చప్పుడైయింది.  తీస్తే ఎదురుగా మధు.
“ఏంటి భోజనానికి రావా?” అంటూ లోపలికొచ్చాడు.
రాముని చూసి షేక్‌హ్యాండు ఇస్తూ “ఎప్పుడొచ్చావు రాము?” అంటూ అడిగాడు.
“నే వచ్చి వారమయింది సార్.  నెల రోజులుంటా.  చెల్లి పెళ్ళి అనుకుంటున్నారు” చెప్పాడు నవ్వుతూ.
“అవునా.  అయితే మాకు త్వరలో విందుకు పిలుపు ఉంది.  సరే కానీ ఇప్పుడు మాతో భోజనము చేస్తావా?” అడిగాడు.
వివేక్ కూడా సేమ్ క్వషన్ అన్నట్లుగా చూశాడు.
“లేదు సార్. మళ్ళీ వస్తా.  ఇంట్లో అమ్మావాళ్ళు చూస్తూ ఉంటారు. వివేక్‌ సార్ నేను రేపు కలుస్తా” అన్నాడు వివేక్‌తో.
సరేనంటుండగా ముగ్గురు క్రిందికి వచ్చారు.
రాము వెళ్ళిపోయాడు.  మధు,  వివేక్‌ డైనింగు హాలు వైపు నడుస్తుండగా,  మధు చెప్పాడు “రాము చాలా తెలివైన వాడు.  మంచి నాలెడ్జు ఉంది.  నీకు తప్పక హెల్పు చేస్తాడు!”.
తల ఊపాడు వివేక్.  ‘రేపు తప్పక కలవాలి మళ్ళీ’ అనుకున్నాడు మనస్సులో.
ఇంకా వుంది
 
 
రచన: కంభంపాటి రవీంద్ర
 
 
ఆ రోజు ఆఫీస్ చాలా హడావిడిగా ఉంది.  యూరోప్ నుంచి ఎవరో క్లయింట్ వస్తున్నాడట.  ప్రాజెక్టు మేనేజర్ కి ఒకటే కంగారు,  టెన్షన్.  ఆ రోజు మీటింగులు ఎలా జరుగుతాయో,  వాటిని క్లయింట్ ఎలా రిసీవ్ చేసుకుంటాడో,  తమ టీం గురించి ఏం కామెంట్లు చేస్తాడో.. బుర్ర నిండా రకరకాల ప్రశ్నలు !
ఇవన్నీ ఓ పక్క.. ఇంకో వైపు..  తమ గురించి క్లయింట్ తమ మేనేజ్‌మెంట్‌కి ఎలాంటి ఫీడ్బాక్ ఇస్తాడో..  వాళ్ళు దాన్ని ఎలా రిసీవ్ చేసుకుంటారో అనో టెన్షనొకటి !
క్లయింట్ వచ్చే టైం దగ్గిరపడుతూంది.  అతడిని ఆహ్వానించడానికి కంపెనీ సీనియర్ మానేజ్మెంట్ తరఫున కంపెనీ వైస్ ప్రెసిడెంట్ లాబీలోకి వచ్చేరు.
ప్రాజెక్టు మేనేజర్ కంపెనీ వైస్ ప్రెసిడెంట్ దగ్గరికెళ్ళి,  ఆ రోజు అజెండా ఏమిటో వివరించేడు.  అంతా విన్న ఆయన ‘‘బాగానే ఉంది..  ఆ క్లయింట్ స్పెషల్ గా ఫీలయ్యేలా ఉండాలి..  ఎగ్జామ్పుల్..  మన రెండు కంపెనీల పార్టనర్ షిప్ గుర్తుగా అతని చేత..  మన కంపెనీ లాన్లో ఓ మొక్క పాతిస్తే ఎలా ఉంటుంది?” అన్నాడు
‘‘చాలా బావుంటుంది సర్” అన్నాడు ప్రాజెక్ట్ మేనేజర్ ఉత్సాహంగా
‘‘బావుంటుంది అనడం కాదు..  ఆ మొక్క ఏర్పాట్లు చూడు” అన్నాడు మొహం తిప్పుకుంటూ
గబగబ కంపెనీ ఫెసిలిటీస్ డిపార్ట్మెంట్ కి ఫోన్ చేసి విషయం చెప్పేడు.  “ఓ మొక్క,  ఆ క్లయింట్ పాతినట్టుగా ఓ చిన్న బోర్డు కావాల”న్నాడు.  ఇప్పటికిప్పుడు కావాలంటే ఎలా,  ముందే చెప్పొచ్చుగా అని వాళ్ళు కోప్పడితే,  బతిమాలి మరీ ఒప్పించేడు.
‘‘సరే..  ఓ గంటన్నరలో ఏర్పాటు చేస్తాం..  అప్పుడు పిలవండి క్లయింట్ ని..  మొక్క పాతడానికి” అని వాళ్ళు ఫోన్ పెట్టేసేరు.
‘‘మొక్క ఏర్పాటు చేసేను సర్..  మీరు పదకొండున్నరకి లాన్‌లోకి వస్తే చాలు” అంటూ ఆ వైస్ ప్రెసిడెంట్ గారికి ఉత్సాహంగా చెప్పేడు !
‘‘సరే.. త్వరగా కానీ..  మధ్యాహ్నం మళ్ళీ నాకు ఇంకో క్లయింట్ విజిట్ ఉంది..” అన్నాడాయన ముభావంగా
దూరంగా క్లయింట్ వస్తున్న కార్ కనిపించింది.
ఫ్లవర్ బొకేలు రెడీగా ఉన్నాయా లేవా అని ఇంకోసారి చెక్ చేసుకున్నాడా ప్రాజెక్ట్ మేనేజర్.  అతని టీమ్ లోని ఇద్దరు అమ్మాయిలు నీట్ గా బొకేలు పట్టుకుని దూరంగా కనిపించేరు.  క్లయింట్ వస్తున్నాడు,  దగ్గరికి రండని సైగ చేసేడు.
వైస్ ప్రెసిడెంట్ కార్ దగ్గరికి వెళ్ళి,  క్లయింట్ ని కంపెనీ లోపలికి ఆహ్వానించేడు.  ఆ ఆడపిల్లలిద్దరూ క్లయింట్ చేతికి బొకే ఇస్తే,  ‘‘వావ్..  నైస్ ఫ్లవర్స్” అంటూ థాంక్స్ చెప్పేడా యురోపియన్ క్లయింట్!
అక్కడున్న అందరినీ పరిచయం చేసేడా ప్రాజెక్ట్ మేనేజర్.  షేక్ హ్యాండిచ్చి నవ్వుతూ పలకరించేక,  వైస్ ప్రెసిడెంట్ ఆ రోజు అజెండా అతనికి వివరించి,  ఇంకొక్క స్పెషల్ కూడా ఉంది..  ‘‘మన రెండు కంపెనీల పార్టనర్ షిప్ గుర్తుగా,  మీరో మొక్క నాటాలి.  ప్రత్యేకంగా ఆర్డర్ చేసి మరీ తెప్పించేం” అంటూ ప్రాజెక్ట్ మేనేజర్ వైపు క్రీగంట చూస్తే,  అవునవునంటూ తలూపేడతను.
ఇండియా లోని తన టీం ని ప్రత్యక్షంగా కలిసిన క్లయింట్,  తనకి ఇక్కడ చిత్రంగా కనిపించిన విషయాలు చెబుతూ,  రోడ్డు మీద ఎన్ని గేదెలు చూసేడో చెప్పేసరికి,  పడీపడీ నవ్వేరా ఆ ఇండియా టీం మెంబర్లందరూ
ఇంతలో పదకొండున్నర అవుతూందంటూ,  ఆ ప్రాజెక్ట్ మేనేజర్ క్లయింట్ ని లాన్లోకి తీసుకెళ్తే,  వెనక్కాలే అతని టీం అంతా ఫాలో అయ్యింది.
లాన్‌లోకి వెళ్ళేసరికి,  వైస్ ప్రెసిడెంట్ గారు అక్కడ వెయిట్ చేస్తున్నాడు.  ఫెసిలిటీస్ డిపార్ట్మెంట్ అతను,  అప్పటికే మొక్కని గొప్పులోకి పాతి ఉంచేడు,  ఆ మొక్క యొక్క ప్రాశస్త్యం వివరించేడు.  మలేషియా నుంచి మీకోసం ప్రత్యేకంగా తెప్పించేమనీ,  ఖరీదు రూపాయల్లో అయితే పదిహేను వేలూ,  డాలర్లలో 2 రెండొందలూ ఉంటుందని చెప్పేసరికి,  అబ్బురపడిన ఆ యురోపియన్,  ఆ మొక్కకి ఉత్సాహంగా నీళ్లు పోసేడు.  మన రెండు కంపెనీల భాగస్వామ్యానికి గుర్తుగా అంటూ,  ఆ మొక్క ముందు ఓ చిన్న బోర్డు పెట్టేరు!
అందరూ ఫోటోలు దిగేరు,  ఇంక తను చెయ్యాల్సిన పని అయిపోయిందని వైస్ ప్రెసిడెంట్ గారు క్లయింట్ కి ఓసారి విష్ చేసి,  వెళ్ళిపోయేడు.  ప్రాజెక్ట్ మేనేజర్ ఆ క్లయింట్ ని తమ ఫ్లోర్ కి తీసుకెళ్లి,  తమ ప్రాజెక్ట్ తాలూకా ప్రెజెంటేషన్ ఇచ్చి,  ప్రాజెక్ట్ విశేషాలు చెప్పేడు.
మధ్యాహ్నం టీం తో కలిసి లంచ్ చేసిన ఆ క్లయింట్,  మళ్ళీ తమ ప్రాజెక్ట్ ఫ్లోర్ అంతా కలతిరిగేసి,  టీం తో ఫోటోలు తీసుకుని,  ఇంక బయల్దేరతాను,  అనగానే,  ప్రాజెక్ట్ మేనేజర్ “ఇంకో అయిదు నిమిషాల్లో మీ కార్ రెడీగా ఉంటుందని”  ఆ క్లయింట్ కి చెప్పి,  కంపెనీ తరఫున ఓ చిన్న మెమెంటో బహుమతిగా ఇచ్చేడు.
ఆ చార్మినార్ బొమ్మని చూసి మురిసిపోయిన క్లయింట్  తెగ థాంక్స్ చెప్పి  బయల్దేరేడు.
టీం అంతా వీడ్కోలు చెప్పడానికి ఆ కార్ దాకా వచ్చేరు.  తనకిచ్చిన బొకేలు, గిఫ్ట్ జాగ్రత్తగా కార్లో పెట్టుకున్న క్లయింట్,  కారెక్కబోతూ ఒక్కసారి ఆగి ప్రాజెక్ట్ మేనేజర్ ని పిలిచేడు.
‘‘ఏంటని?” అడిగితే,  ‘‘ఇలా ఓ మొక్క పాతడం నా జీవితంలో ఇదే ఫస్టు టైము..  కొంచెం ఆ మొక్క దగ్గిర నాకు సింగిల్ గా ఓ ఫోటో తీసిపెడతావా?” అని అడిగితే,  ‘‘హోస్ ఇంతేనా.. అదెంత భాగ్యం ‘‘ అంటూ లాన్‌లోని మొక్క దగ్గిరకి తీసికెళ్ళేడు.
మొక్క దగ్గర కులాసాగా నుంచున్న క్లయింట్ కి ఫోటో తీస్తున్న ప్రాజెక్ట్ మేనేజరికి,  సడన్గా క్లయింట్ మొహంలో రంగులు మారడం కనిపించింది.  మాట్లాడకుండా విసవిసా నడుచుకుంటూ వెళ్ళిపోయేడతను..  ఏమైందా అని అతని వెనకే పరిగెత్తుకుంటూ వెళ్ళిన ప్రాజెక్ట్ మేనేజర్,  ఆ మొక్క ముందు,  మధ్యాహ్నం వచ్చిన వేరే క్లయింట్ తాలూకా కంపెనీ బోర్డు ఉండడం గమనించలేదు !
రచన: మన్నెం శారద
 
 
 
సారథికి నిద్ర పట్టలేదు.
అతనికి ప్రతీక్షణం శేఖర్‌తో తాను గడిపిన రోజులు గుర్తుకొచ్చి బాధని కలిగిస్తున్నాయి.
సారథి వెన్నులోంచి జరజరా ఏదో ప్రాకినంతవరకు ఆ భయంకరమైన గతాన్ని తలచుకోవడం  యిష్టం లేనట్లు ప్రక్కకి తిరిగి కళ్లు మూసుకున్నాడు.
అయినా మెదడు ప్రసారం చేసే ఆ గతకాలపు భయంకర దృశ్యాల్ని అతడు చూడక తప్పలేదు.
ఆ సాయంత్రం..
శేఖర్, సారథి టి.బి. హాస్పిటల్ పక్కన సింహాచలం రోడ్డులో నడుస్తున్నారు.
“అమ్మ, నాన్న లెటర్స్ వ్రాస్తున్నారా?” సారథి అకస్మాత్తుగా అడిగేడు.
శేఖర్ విచిత్రంగా చూసేడు మిత్రుడివైపు.
“అలా ఎందుకనుకున్నావ్?”
“పెద్దవాళ్లు కదూ. కోపానికి బిగుసుకున్నా కొడుకుపై ప్రేమ పోతుందంటావా?”
“నిజమే! వాళ్లు అన్నింటిలోనూ పెద్దవాళ్ళే. వాళ్ళకి ఎంత అస్థి వుందో. అంతకు మించిన కోపం కూడా వుంది. దాన్ని మించిన అహం వుంది. అలాంటివాళ్ళు కొడుకు మీద ప్రేమతో వీటన్నింటినీ చంపుకుంటారా?” అతని మాటల్లో చెప్పలేని ఆవేదన ప్రస్ఫుటమవుతోంది.
సారథి అనునయంగా అన్నాడు “పోనీ వాళ్లు ఎంత కాదన్నా నీ తల్లిదండ్రులేగా. నువ్వే ఓ లెటర్ రాసి చూడలేకపోయావా?”
“ఏవని రాయమంటావ్? నేనిప్పుడేం రాసినా వాళ్లు నన్నపార్ధం చేసుకుంటారు. ఓ దరిద్రురాల్ని కట్టుకున్నాడు. దరిద్రం పట్టి డబ్బు అవసరం చేత యిలా తిరిగి బంధం పెట్టుకోవాలని చూస్తున్నాడని చులకనగా అంచనా వేయరూ!”
“చ! అలా ఎందుకనుకుంటారురా?నువ్వేం పరాయివాడివా? వాళ్లు వాళ్ల మాట వినలేదనే పట్టుదల కొద్దీ అలా పట్టనట్లున్నారు. కానీ లోపల ఎంతగా కుమిలిపోతున్నారో”
శేఖర్ సారథి మాటలకి సాలోచనగా అన్నాడు.”కావొచ్చు. కాని నేనేం కాని పని చేసేనని అంత పంతం. నాకన్నా వాళ్లకి ఆస్థే ముఖ్యమయినప్పుడు నేనెందుకు ప్రాకులాడాలి. ఒకవేళ నేను ప్రేమకొద్ది ప్రాకులాడినా వాళ్లు నన్ను సరిగ్గా అర్ధం చేసుకుంటారని యెక్కడుంది. స్వాతిని తమ యింటి కోడలిగా భావించి ఆప్యాయంగా ఆదరించిన్నాడే నేను కూడా వాళ్ల కొడుకుగా వాళ్ల యింటి గడప త్రొక్కగలను”
సారథి యింకేం మాట్లాడలేకపోయాడు.
స్వాతిపట్ల అతనికున్న ప్రేమాభిమానాలు చూసి సారథికి ఎంతగానో సంతోషం కలిగింది.
“తాను స్వాతిని ఎంతగానో ప్రేమించేడు. నిజానికి స్వాతిని తను చేసుకున్నా యింతకంటే బాగా చూసేవాడు కాదేమో!” అనుకున్నాడు మనసులో.
ఇద్దరూ కొబ్బరిచెట్ల నీడలో పొలంగట్టుపై కూర్చున్నారు.
ఉన్నట్టుంది సారథి అడిగేడు “బైక్ ఏం చేసేవ్?”
శేఖర్ ఓ క్షణం మాట్లాడలేనట్లు చూసి “అమ్మేసేను” అన్నాడు.
“ఎందుకని?” సారథి సూటిగా అడిగేడు.
“దానికీ మధ్య దాహం ఎక్కువయింది. పెట్రోలు యెంత పోసినా త్రాగేస్తోంది. అందుకని అమ్మేయాల్సొచ్చింది”
సారథి నిశితంగా అతని ముఖంలోకి గ్రుచ్చి చూస్తూ, “ఇదంతా నిజమని నమ్మమంటావు!” అన్నాడు.
శేఖర్ మాట్లాడలేదు. అతని ముఖంలో నీలినీడలు చూసి సారథి అర్ధమయిందన్నట్లుగా తల పంకించేడు.
“మనది అపూర్వమైన స్నేహమని భావించేను. కాని నీకు అన్నివిధాలా చాలా దూరంలో వున్నానని ఇప్పుడే అర్ధం అవుతోంది” సారథి నిష్టూరంగా అంటుంటే శేఖర్ గాభరాగా చూశాడు.
“అలా అందుకనుకుంటున్నావ్?”
“అనుకోకుండా ఎలా వుండగలను. డబ్బుకోసం నువ్వెంత యిబ్బంది పడుతున్నావో నాకు అర్ధం కాలేదనుకుంటున్నావా? ఇంత కష్టపడుతున్నప్పుడయినా, నీ ప్రాణంలో ప్రాణాన్ని కాకున్నా నీ ఉప్పు తిని గొప్పవాడయిన ఓ స్నేహితుడున్నాడని వాడిని అడగొచ్చని ఎందుకనుకోలేకపోయావ్? అంటే నాలాంటి వాడి దగ్గర అడిగి తీసుకోటం నీకు చిన్నతనమనిపించింది కదూ!” సారథి రోషంగా అన్నాడు.
శేఖర్ ఆప్యాయంగా సారథి భుజం నొక్కి “నువ్వు నన్నపార్ధం చేసుకుంటున్నావు. నేను మరీ అంత దీనావస్థలో లేను. నిజమే. నామీద ఒక్కసారే ఎన్నో బాధ్యతలు పడ్డాయి. వాటన్నింటినీ నాకున్నదానితోనే సర్దుబాటు చేసుకోవటం నేర్చుకోవాలని అనుకున్నాను. ఓ పక్క శంకరం మాష్టారు జబ్బు, మరో పక్క స్వాతి డెలివరీ, ఇంకోపక్క హౌస్ ఎలాట్మెంటు, నాకు కాస్త వూపిరాడని మాట నిజమే.
బైక్ నాకు చదువుకునే నాటినుంచి వుంది. దాని అవసరం నాకు తెలియదు. మాకు ఎన్నో కార్లు వున్నా నాకు సరదాగా దీనిమీద తిరగటమే పెద్ద హాబీ. అలా నేను దాని అవసరం సంగతి ఆలోచించకుండానే అలవాటు పడిపోయేను. అప్పుడు నా సంపాదనతోనే సర్దుకోవాల్సిన పరిస్థితి కాదు నాది. ఇప్పటి పరిస్థితులు వేరు. నా ఖర్చుకి, నా సంపాదనకి లంగరు కుదరకపోతే నలుగురూ నవ్వుతారు. నేను అందరిముందూ అసమర్ధుడిగా నిలబడాల్సొస్తుంది. అందుకే ఓ నెల బైక్ మీద నేను పెడుతున్న ఖర్చు లెక్క వేసి చూసేను. అది నన్ను మోస్తున్నట్లే మోస్తూ  ఆర్ధికంగా అగాధంలోకి తోసేస్తున్నదని తెలిసి ఆశ్చర్యపోయేను. పైగా ఇల్లు చాలా అవసరం. అది వుంటే తిన్నా తినకపొయినా మనల్ని అడిగేవాడుండడు. నిజానికి ఈ ఊరేం అంత పెద్దదని. ఆఫీసు రెండు ఫర్లాంగుల దూరం కూడా లేదు. నడక ఆరోగ్యానికి మంచిది కూడా. అందుకే యివన్నీ ఆలోచించి దాన్ని డిస్పోజ్ చేసేసేను. ఇందులో నీపట్ల ద్రోహంగా నేను చేసిందేమిటో చెప్పు” అన్నాడు నవ్వుతూ.
సారథి స్నేహితుడి కళ్లలోకి ఆరాధనగా చూసి “ఇంత బరువూ నువ్వొక్కడివే మోయకపోతే, కనీసం స్నేహితుడిగా నాకూ కొంచం బాధ్యత అప్పగించకూడదూ!” అన్నాదు బాధగా.
శేఖర్ నవ్వేసేడు.
“అలాంటి రోజు వస్తే నాకు నువ్వుగాక మరెవ్వరున్నారని. నేను చెప్పకుండానే నన్ను ఆదుకుని నాపట్ల నీకున్న ప్రేమని నిరూపించుకుందువుగాని!” అన్నాడు.
చీకటి పడింది.
ఇద్దరూ తిరిగి వూరివైపు నడక సాగించేరు.
స్వాతి చంటిపిల్లాణ్ణి వుయ్యాల్లో వేసి వూపుతోంది. స్వాతి చెల్లెళ్లు వసుధ, జ్యోతి, సుహాసినితో హాల్లో కూర్చుని చదువుల సంగతి మాట్లాడుకుంటున్నారు.
వసుధ ఇంటర్మీడియట్ ఫస్టుక్లాసులో పాసయ్యింది. ఆ అమ్మాయికి మెడిసిన్ చెయ్యాలని ప్రగాఢమైన కోరిక. కాని ఆర్ధికమైన పరిస్థితులు ఆమెకు విరుద్ధంగా వుండి ఆమె కోరికను మొదట్లోనే త్రుంచేస్తున్నాయి.
“నన్ను మా అన్నయ్య మెడిసినే చదివిస్తాడట!” అంది గర్వంగా సుహాసిని. వసుధ ముఖం చిన్నబోయింది. “అలా గట్టిగా నిలబడే అండ తమకెవరున్నారు. ఇప్పటికే శేఖర్ బావకి తమ కుటుంబం ఎంతగానో రుణపడి వున్నారు. ఇంకా తన చదువు బాధత ఎక్కడ నెత్తిన పెట్టగలము!”
“ఏమిటి ఆలోచిస్తున్నారు తీవ్రంగా?” సారథి నవ్వుతూ లోపలికొచ్చేడు.
“పాపం వసుధకి మెడిసిన్ చదవాలని వుందట” అంది జాలిగా సుహాసిని.
“దానికంత ఆలోచన దేనికి? చదువు!” అన్నాడు సారథి.
ఆ అమ్మాయి అతనివంక అదోలా చూసి తల దించుకుంది.
సారథికి అర్ధమైంది. తనలా తొందరపడి మాట్లాడి వుండకూడదనుకున్నాడు.
“ముందు అప్లయి చేయి, ఎంట్రన్సు అంటూ ఒకటుంది కదూ!” అన్నాడు నవ్వుతూ.
“తీరా సీటొస్తే…?” కడిగింది జ్యోతి.
“చదివేయటమే!”
“మెడిసిన్ చాలా కాస్ట్లీ చదువట కదండీ!” సందేహం వెలిబుచ్చింది ఆశగా వసుధ.
“అది అపోహ మాత్రమే. నీకు మంచి మార్కులు వస్తే స్కాలర్షిప్ వస్తుంది. జాగ్రత్తగా వుంటే దానితోనే మానేజ్ చేసుకోవచ్చు.”
ఆ అమ్మాయి కళ్లు సంతోషంతో రెపరెపలాడేయి. శేఖర్ రావటంతో ఆ సంభాషణ అంతటితో ముగిసింది. శేఖర్ వచ్చీ రాగానే శంకరంగారి గదిలోకెళ్లి ఆయన్ని పరామర్శించి, పళ్లు, హార్లిక్సు సావిత్రమ్మ చేతికందించేడు.
క్రొత్త యింట్లోకి రాగానే శేఖర్ శంకరంగారి కుటుంబాన్ని తమ యింటికి తీసుకొచ్చేడు.
శంకరంగారి పరిస్థితి మెరుగయిందంటూ ఏమీ లేదు. ఆయనకి అన్నీ మంచం మీదే జరిగిపోతున్నాయి.
సారథి తల్లి సావిత్రమ్మ ఆయనకి యెంతగానో సేవ చేస్తోంది. శేఖర్ భోంచేసి హాల్లొకి రావటంతో వసుధ, జ్యోతి, సుహాసిని మెల్లిగా అక్కగారి గదిలోకి జారుకున్నారు.
“మీ బావగార్ని చూసి ఎందుకలా భయపడిపోతారు?” అంటూ నవ్వింది స్వాతి.
“భయం కాదు.. గౌరవం” కొంటెగా అంది జ్యోతి.
“అబ్బా… నీకే!” వెక్కిరించింది వసుధ.
“నాకే!” అంది జ్యోతి భయం నటిస్తూ.
“అవును. అందుకే బావటు వెళ్లగానే, బావ యెలా నడిచేది, మాట్లాడేది యిమిటేట్ చేసి నవ్వుతావు” అంది వసుధ.
“నిజంగానా?” ఆశ్చర్యంగ అడిగింది స్వాతి.
“నిజమేమిటి? అది వెక్కిరించని మగపురుషుడు యీ బజార్లో లేడు. అందుకే టెంత్ మళ్లీ తప్పింది.”
“అలా చదువుకీ దానికీ ముడిపెట్టకు. ఇమిటేషన్ అంటే తమాషానా! అది గొప్ప ఆర్టు! నువ్వు చెయ్యి చూద్దాం!” రోషంగా అడిగింది జ్యోతి.
“నేను కూడా ఒప్పుకుంటాను గాని ఏదీ, ఒకసారి మీ బావగారిలా నడు చూద్దాం!” అంది స్వాతి ఉత్సాహంగా.
“అమ్మో! నువ్వు మళ్ళీ బావకు చెప్పేస్తావ్. ఆయన నాకింక స్కూలు ఫీజు కట్టరు.”
“కట్టకపోతే నీకే మంచిదికదా. ఇంచక్కా చదువు బాధ తప్పిపోతుంది” అంది సుహాసిని నవ్వుతూ.
“అదీ నిజమే అనుకో. కాని యింట్లో యేం తోస్తుంది, బోర్. కాస్త చదువు వంకతో అలా నాల్గు వీధులు తిరిగి కాలేజీ కెల్తే కాలక్షేపం కదూ!” అంది జ్యోతి కళ్లు తిప్పుతూ.
“అది సరేలే. బావగారి నడక చూయించు” అంది స్వాతి కంగారుపెడుతూ.
జ్యోతి లేచి నిలబడింది. శేఖర్‌లా బైక్‌కి తాళం వేసి ఒక పక్కకి తల ఒరిగించి విజిల్ వేస్తూ గబగబా నడిచింది.
వసుధ, సుహాసిని ఉత్సాహంగా చప్పట్లు కొట్టేరు.
స్వాతి గట్టిగా నవ్వేస్తుంది.
సరిగ్గా అప్పుడే బయట గురకలాంటి చప్పుడు. కుర్చీ పడిపోయిన శబ్దం.
“ఏవిటది?” అంది స్వాతి కంగారుగా.
వసుధ, సుహసిని, జ్యోతి హాల్లోకి పరిగెత్తారు.
వాళ్లు వెళ్లినవాళ్లు తిరిగి రాలేదు.
స్వాతి ఆందోళనగా తండ్రి గదిలోకి వెళ్లి చూసింది. ఆయన నిద్రపోతున్నారు. పక్కనే చాపమీద సావిత్రమ్మ కూడా మంచి నిద్రలో వుంది.
స్వాతి ‘హమ్మయ్యా!’ అనుకొంది.
తండ్రి ఏ క్షణం ఏమౌతాడోనని ఆమెకు ప్రతి క్షణమూ ఆందోళనే. ఆమె అలా అనుకుంటూ హాల్లోకి వచ్చి అక్కడి దృశ్యం చూసి బిగుసుకుపోయింది..
 
 
ఇంకా వుంది.
 
 
రచన – రామా చంద్రమౌళి
 
 

“నాన్నా వీనికేదైనా మంచి పేరు సూచించండి” అంది డాక్టర్ దుర్గ. అప్పుడు నగరంలోనే అతి పెద్ద వ్యాపారవేత్త. .  దుర్గ భర్త నీలకంఠం కూడా అక్కడే ఉన్నాడు ప్రక్కన. అదొక అతిపెద్ద కార్పొరేట్ దవాఖాన. దుర్గ తండ్రి వెంకటశేషయ్య దుర్గవైపూ. .  అల్లుడు నీలకంఠం వైపూ నిరామయంగా చూచి అన్నాడు “ఊర్కే ఏదో మర్యాదకోసం అడిగి. .  నేనేదో చెప్పగానే విని. .  పెదవి విరిచి. .  మళ్ళీ మీకు నచ్చిన పేరేదో మీరు పెట్టుకుంటే అది నన్నవమానించినట్టవుతుంది. .  నేను చెప్పను”అని.
“ఫరవాలేదు. .  చెప్పండి నాన్నా. .  మీరు చెప్పిన పేరే పెడదాం వీడికి” అంది దుర్గ భర్తవైపుకూడా చూస్తూ.
వెంకటశేషయ్య వెంటనే అన్నాడు. .  “ఐతే. .  వీని పేరు హనుమ ” అని.
అందరూ ఆశ్చర్యపోయారు. .  అది. .  పాతగానే అనిపిస్తూ. .  కొత్తగా కూడా. .  గంభీరంగా. .  గొప్పగా. ,
హనుమ. .  హనుమ. .  అలా ఖరారైపోయింది. .  ఆ పేరు ఆ శిశువుకు.
తర్వాత. .  యధావిధిగానే నీలకంఠం వెళ్ళిపోయాడు. .  తన అతి విశాల వ్యాపార సామ్రాజ్యంలోకి. అతని దృష్టిలో మనిషి జీవితం అతి చిన్నది. విలువైంది. .  మనిషికి భగవంతుడిచ్చిన వరం. ఒక్కసారే లభించే మహదావకాశం. కాబట్టి ఒక్క క్షణంకూడా వృధా చేయకుందా జీవితాన్ని కసిగా జీవించాలి. కసిగా అనుకున్నదాన్ని సాధించాలి. లక్ష్యాలనూ,  గమ్యాలనూ చేరి విజయాలను స్వంతం చేసుకోవాలి. .  అతని దృష్టిలో జీవితమంటేనే వ్యాపారం. .  లేదా వ్యాపారమే జీవితం.  అందుకే. .  ఎన్నో రంగాల్లోకి ప్రవేశం. .  రకరకాల విస్తరణలు. .  విద్య. .  వైద్య. .  నిర్మాణ. .  భూ క్రయవిక్రయ. .  కాంట్రాక్ట్. .  పెట్రోలియం. .  ఎగుమతులు. .  దిగుమతులు. .  ఎన్నో. .  కళ్ళు మూసుకుంటే. .  దిమ్మ తిరిగిపోయే లావాదేవీలు. .  అంతా కోట్ల రూపాయల్లో బేరం.
“బాగుంది మామగారూ. .  మంచి పేరు. .  ఈ క్షణం నుండి. .  వీడు హనుమ. .  వినూత్నమైన పేరు. .  థాంక్స్” అని లేచాడు నీలకంఠం. లేచి బయటున్న ఆడి క్యూ ఫవ్ కారెక్కి వెళ్ళిపోయాడు. .  తైవాన్ కు. .  ఒక అంతర్జాతీయ వ్యాపార ఒప్పందాన్ని ఖరారు చేసుకునేందుకు. ఆరువందల ఇరవై కోట్ల డీల్ అది. తర్వాత కొద్ది నిముషాలకే దాక్టర్ దుర్గ. .  నగరంలో ప్రఖ్యాత గైనకాలజిస్ట్. .  ఐన తనే ఒక తల్లై. .  తండ్రివంక చూస్తూ. .  ఒక నాల్గురోజుల్లో. .  నేను హాస్పిటల్ పనుల్లోకి వెళ్ళిపోవాలి నాన్నా. .  వీని. .  ఈ హనుమ పాలన. .  పోషణ. .  అన్నీ మీరూ అమ్మే చూచుకోవాలి. చూస్తున్నారుగదా. .  మీ అల్లుడుగారు ఈ క్షణమిక్కడ. .  మరుక్షణమెక్కడో. .  ఏ దేశంలోనో. .  ఒక రకంగా నేనూ అంతే. .  ఒక విజిటింగ్ ప్రొఫెసర్ గా. .  ఐదు కార్పొరేట్ హాస్పిటల్లలో విజిటిం డాక్టర్ గా. .  హూ. .  ఈ జీవితమింతే. .  మీరే ఇప్పుడు వీడికి తల్లీ తండ్రీ. .  తాతయ్య. .  అమ్మమ్మ. .  అన్నీ. “అంది.
డాక్టర్ దుర్గ అంటున్నదంతా సత్యమేనని తెలుసు వెంకటశేషయ్యకు.
నవ్వాడాయన. .  ముసిముసిగా. .  గంభీరంగా. .  లోతుగాకూడా.
నవ్వి. .  “మనిషి అంతిమంగా. .  తనకు ఏమికావాలో తెలుసుకుంటూనే. .  ఏది వద్దో. .  ఏది కూడదో కూడా తెలుసుకోవాలి తల్లీ ” అన్నాడు.
ఆ క్షణం డాక్టర్ దుర్గ చాలా నిస్సహాయంగా. .  దీనంగా తండ్రివంక చూచింది.
సరిగ్గా అప్పుడే ఆమె ప్రక్కలో అప్పటిదాకా నిద్రిస్తున్న హనుమ కళ్ళు తెరిచి తన తాతయ్య వంక నిర్మలంగా చూస్తూ చిన్నగా నవ్వాడు. .  బోసినోరుతో.
 
*  *   *
 
తల్లిదండ్రుల్లాగ పిల్లలు తయారౌతారనేది ఒక భ్రమ అని బలంగా నమ్ముతాడు ఆదిశేషయ్య. మనిషిని మనుషులే కావలసిన రీతిలో నిర్మించవచ్చనికూడా అతను చాలా గట్టిగా విశ్వసిస్తాడు. అందుకు పిల్లలు పెంచబడ్డ జీవన,  సామాజిక వాతావరణం,  పెంచుతున్న వ్యక్తులు జీవించే పద్ధతి,  వాళ్ళు పాటించే మానవీయ విలువలు,  సమాజంపట్ల వాళ్ళు ఆచరించే నైతిక ప్రవర్తన. .  ఇవీ పిల్లలను చాలా ప్రభావితం చేస్తాయని ఆయన నిశ్చితాభిప్రాయం.
హనుమ పెరిగింది సరిగ్గా ఆదిశేషయ్య భావజాలం నుండి. .  అందువల్ల అతను పాల చెరువులో కలువపువ్వులా వికసించాడు. మనిషి నిర్మలం. .  మనసు నిర్మలం. .  హృదయం నిర్మలం. ఆలోచనలు పారదర్శకమైన సెలయేటి నీటిలా ఇంకా పారదర్శకం.
“తాతయ్యా. .  అంతిమంగా మనిషికి ఏం కావాలి” అని ప్రశ్న.
“ఇప్పటిదాకా నీకర్థమైనంతవరకు. .  ఈ ప్రశ్నకు జవాబు నువ్వే చెప్పు హనుమా ”
“నిజానికి మనిషికి ఏమీ వద్దు ” అని జవాబు.
“కరెక్ట్. .  ఈ సృష్టిలో సకల చరాచర జీవరాశుల్లో ఏవికూడా ఫలానా ఏదైనా కావాలని ఆశించదు. .  ఒక్క బ్రతకడానికి అనివార్యమైన ఆహారం తప్పితే. ఆ ఆహారాన్ని కూడా తనకు కావలసినంతే సంపాదించుకుని ఇక ఆహారాన్వేషణను విరమించుకుంటాయి ఏ జీవైనా. ఆహారాన్నీ. .  ఇతర సౌకర్యవంతమైన సౌకర్యాలనూ. .  సంపదనూ మనిషిలా దోచుకోవడం. .  దాచుకోవడం అస్సలే చేయవు. సాధ్యమైనంతవరకు జీవితంలో తన ఇతర సహ జీవుల దగ్గర రహస్యాన్నిగానీ,  దాపరికాన్ని గానీ ఏ జీవీ పాటించవు. బహిరంగంగా. .  రహస్యరహితంగా జీవించడం ప్రకృతి నేర్పే ఒక పాఠం. .  .  ” చెప్పుకుపోతున్నాడు తాతయ్య.
అలా. .  అక్కడ పుట్టిన మొలక హనుమ.
కొంతకాలానికి. .  హనుమ పదవ తరగతిలో ఉండగా ” ఇక నువ్వు మీ అమ్మా నాన్న దగ్గర ఉండడం మంచిదేమో హనుమా” అని తాతయ్య అన్నప్పుడు. .  ఒక వారం వెళ్ళి నగరంలో ఉండి. .  అంతా డబ్బు కంపుతో నిండిపోయిన ఆ వాతావరణంలో ఇముడలేక. .  తల్లిపక్షి దగ్గరకు శిశుపక్షి పరుగెత్తుకొచ్చినట్టు. .  తిరిగొచ్చి. ,
” మాటలకందని అయిష్టతేదో నన్నక్కడ ఉండనివ్వడంలేదు తాతయ్యా. .  ” అని. .  ఒక ఖాళీ ముఖం. .  అర్థింపుగా.
తను అమ్మా నాన్న దగ్గర గడిపిన నాల్గు రోజుల్లో తండ్రి ఇంట్లో ఉన్నది ఒక్కరోజు. తనతో మాట్లాడగలిగింది కేవలం ఒక గంట. మిగతా టైమంతా. .  నౌకర్లు. ,  . నాన్న అసిస్టెంట్స్. .  ,  ఎగ్జిక్యూటివ్స్. .  ఇక అమ్మ. .  ఆమెకు నిరంతరం హాస్పిటల్స్ నుండి కాల్స్. .  ఆపరేషన్స్. .  విజిట్స్. .  గెస్ట్ లెక్చర్స్. .  వెరసి లక్షలకులక్షలు డబ్బు. .  అఖండమైన ఇన్ ఫ్లో. వాళ్ళుంటున్న భవనం ఒక రాజప్రాసాదం. మొత్తం పది బెడ్ రూం లు.  ఒక బెంజ్ కారునిచ్చి నగరం చుట్టూ. .  సముద్ర తీరం అంతా. .  చుట్టించి. ,
తర్వాత. .  ఇంటర్. .  ఎంట్రన్స్ పరీక్షలు.
“మనిషిని పరిపూర్ణుణ్ణి చేయగలిగేది కేవలం పుస్తకాలే నాన్నా. .  ఇప్పుడు నువ్వు చదువుతున్న ఈ పాఠ్య పుస్తకాలు నీకు జీవితానికి శాస్త్రీయమైన పునాది నిస్తాయి. తర్వాత ఒక నిర్దుష్టమైన అభిరుచితో మనంతట మనం ఎంచుకుని చదివే పుస్తకాలు అసలు ఈ జీవితం ఏమిటో నీకు బోధపరుస్తాయి. పుస్తకమే శాశ్వతమైన నేస్తం. .  ”
తర్వాత అమ్మమ్మ చనిపోయింది. .  కరెంట్ బల్బ్ లో ఫిలమెంట్ రాలిపోయినట్టు.
తాతయ్య. .  ఎండిపోయిన సముద్రంలా మిగిలిపోయాడు. మనిషి మరో మనిషి సాంగత్యంతో,  సాహచర్యంతో ఎంత సమున్నతుడుగా బ్రతకగలడో అమ్మమ్మ మరణం బోధపర్చింది.
తర్వాత ఇంజనీరింగ్. .  ఐ ఐ టి. .  స్పేస్ సైన్స్. .  రోదసీ శాస్త్రం.
అంతరిక్షం గురించిన అవగాహన.
తర్వాత ఎం టెక్. .  లోతులకు. .  లోలోతులకు. .  శూన్యం గురించి. .  ఖాళీ గురించి. .  ఏమీ లేకపోవడం గురించి. .  అంతరిక్షగం శాంతి. .  ఓషదయః శాంతి గురించి. .  విస్ఫోటనాలగురించి. .  విచ్ఛేదనాల గురించి. .  గ్రహాల గురించి. .  గ్రహాంతర గతుల గురించి. .  సవ్య అపసవ్య భ్రమణాల గురించి. .  అసలీ గమనాలూ. .  భ్రమణాలూ. .  ఆత్మ . .  పరి భ్రమణాలూ ఎవరివల్ల. .  ఎందుకు. .  ఎలా సంభవిస్తున్నాయో. .  మూలాల అన్వేషణ. .  అధ్యయనం.
ముందంతా అగమ్య నైరూప్య చిత్రం .
అమెరికా. .  కాలిఫోర్నియా లో పి హెచ్ డి. .  పోస్ట్ డాక్టోరల్ స్టడీస్. అంతు చిక్కదు. .  మొదలు దొరకదు. ఆది మధ్యాంతాలలో. .  ఒక ఊయల . .  డోలనమే డోలనం. ,
ఉన్నట్టుండి. .  తాతయ్య మరణం.
శరీరముండి. .  లోపల ప్రాణం లేనట్టు. .  ఒక రిక్తత. రైలు పట్టాలపైకి ఎక్కించి. .  ఇక వెళ్లిపో అని . .  దిశ. .  మార్గదర్శనం.
ఒక. .  విమోహ వ్యామోహంలో వ్యాప్తమై సంస్పందిస్తున్న దశలో. .  మళ్ళీ ఇండియా. .  ఆర్య భూమి. .  పుణ్య భూమి. .  ఆది సంస్కృతులు ఉద్భవించిన వేద భూమి. .  భారతదేశంకు. ,
తిరుగు ప్రయాణం. .  ఎక్కడికెళ్ళినా. .  మళ్ళీ మళ్ళీ అక్కడికే ఐన వర్తుల ప్రయాణం.
ఇప్పుడెక్కడికి. .  అని ప్రశ్న.
అమ్మా. .  నాన్న. .  మిగిలింది వీళ్ళిద్దరే.  గంధం చెట్టు అంతరించిపోయింది.  నామమాత్ర పరిమళం మిగిలి. .  ఎన్నాళ్ళుంటుది. .  గాలిలో.
 
*  *  *
 
నిన్నంతా తమ స్వంత చార్టర్డ్ ఫ్లైట్ లో. .  ప్రయాణం. .  ఊర్కే. .  అలా. .  సముద్రాలపైనుండి. .  అడవుల పైనుండి. .  నగరాల అత్యాధునిక అందాల మెరుపుల పైనుండి. ,
నీలకంఠం. .  అరవై ఆరు. డాక్టర్ దుర్గ అరవై నాల్గు.
‘ సూర్యుడుదయించడనుకోవడం నిరాశ.
ఉదయించిన సూర్యుడు అస్తమించడనుకోవడం దురాశ ‘
ఇప్పుడిక ఉదయాస్తమయాల ధ్యాస. .  మీమాంస.
అప్పుడు. .  ఆ క్షణం. .  బంగాళాఖాతం లో. .  తీరానికి. .  పది కిలోమీటర్ల లోపల. .  తమ స్వంత మెకనైజ్డ్ పడవలో. .  ముగ్గురే కూర్చుని ఉన్నారు.
నీలకంఠం. .  దుర్గ. .  హనుమ. ఆ ట్రిప్ ను నీలకంఠం దంపతులిద్దరూ కావాలని రూపొందించి ఏర్పాటు చేశారు. .  ఎందుకో వాళ్ళిద్దరికీ. .  తమ చేతిలోనుండి దారం జారిపోతూ. .  ఇక గాలిపటం తెగిపోతుందేమోనన్న భయం. .  బాధ. ,
” చూడు హనుమా. .  నేనూ అమ్మా. .  జీవితమంతా కష్టపడి. .  నీకోసం ఒక అభేధ్య సామ్రాజ్యాన్ని నిర్మించాం. మొత్తం మన ఆస్తి విలువ ఈరోజు ఏడు వేల కోట్ల రూపాయల పైమాటే. సకల సంపదలూ నీకోసం పరుచుకుని ఎదురు చూస్తున్నాయి రా రామ్మని. నిజానికి. .  నేను ఒక సాధారణ కూలి కడుపున పుట్టి. .  కష్టపడి. .  తెలివితేటలతో. .  వ్యూహాత్మకంగా జీవిస్తూ. .  కసితో సంపాదించానీ సంపదను. అమ్మకూడా అంతే. చూశావుకదా. .  తాతయ్య ఒక మామూలు స్కూల్ టీచర్. అమ్మ తన ప్రతిభా విశేషాలతో. .  ఒక ప్రఖ్యాత డాక్టర్ గా. .  .  ” చెప్పుకుపోతున్నాడు నీలకంఠం.
పడవ దూసుకుపోతోంది. .  బుల్లెట్ లా. ఒడ్డుదిక్కు. అప్పటికే ఓ గంట దాటింది ప్రయాణం.
నాన్న అర్థమౌతున్నాడు. అమ్మ హృదయం కూడా అర్థమౌతోంది.
” చాలా కష్టపడ్డాం. .  హీరో ననిపించుకున్నా. .  మీ అమ్మకూడా. .  ఒక సమర్థురాలిగా. .  ” ఇంకా చెబుతున్నాడు.
హనుమ వింటున్నాడు శ్రద్ధగా. .  ఉన్నతిని సాధించడం గురించిన విపుళీకరణ. .  ఇద్దరిదీ. వాళ్ల సంపదలకు వారసునిగా ఇంకా ఇంకా ఈ ఆర్థిక సామ్రాజ్యాన్ని ఎలా విస్తరించాలి అని. .  భవిష్యత్ వ్యూహాలు.
పడవ తీరాన్ని. .  తమ స్వంత బీచ్ కు. .  చేరిన తర్వాత. ,
నాల్గంతస్తుల విశ్రాంతి గృహం. .  తమదే . ” సీ వ్యూ”.
రాత్రి పదిదాటిందాకా రేపటి వాళ్ల కలల గురించిన ఉపన్యాసాలు.
ఒకటే సారాంశం. .  ” నేను ఎదిగి హీరోనయ్యాను. .  నువ్వుకూడా. .  ఒక హీరోవి ఐ నిన్ను నువ్వు నిరూపించుకోవాలి ” అని.
బాగా రాత్రి పొద్దుపోయిన తర్వాత. .  నిద్ర అందరినీ ఆవహించిన తర్వాత. ,
ఉదయం. ,
సముద్రంలోనుండి. .  స్నానించిన సూర్యుడు. .  తలెత్తుకుని. .  ఉదయిస్తూండగా,
నీలకంఠం. .  కొడుకు హనుమ పడక గది. .  వద్దకు వచ్చి. .  బాల్కనీలో కూర్చుని ముచ్చటిద్దామనుకుని. .  లోపలికి చూస్తూ,
హనుమ లేడు పడకపై. ఖాళీ బెడ్.
అటు ఇటూ చూశాడు.  కనిపించలేదు. .  చుట్టూ వెదికాడు కళ్ళతో. .  బాత్ రూంలో. .  ఇంకా. ,
తళతళా మెరిసే టేబుల్ పై ఒక కాగితం కనిపించింది. .  చదవడం మొదలెట్టాడు నీలకంఠం.
 
 నాన్నా,
 ఏమీ లేని స్థితినుండి నువ్వు స్వయంగా ఎదగడం వల్ల నీకు నువ్వు హీరోగా అనిపిస్తున్నావు.
 నేనుకూడా ఒక హీరోగా ఎదగాలంటే ముందు నేను ఏమీ లేని ఒక మామూలు మనిషిగా మారాలికదా.
 ఆ క్రమంలో. .  నేను ఒక హీరోగా ఎదగడానికి. .  మీకు చెందిన సకల ఆస్తులనూ వదిలి. .  ఒంటరిగా జీవితంలోకి ప్రవేశిస్తున్నాను. తప్పక ఒక హీరోనై మళ్ళీ మీకు కనిపిస్తా. కాకుంటే మరో దిశలో. .  డబ్బు ఒక్కటే మనిషి ఉన్నతికి కొలమానం కాదు. విసృతమైన జీవితాన్ని నేను దర్శిస్తున్న కోణం వేరు. దయచేసి నాకోసం ఎవరూ వెదుకొద్దు.
       – హనుమ
 
 
నీలకంఠం తలెత్తాడు కళ్ళనిండా నీళ్ళతో. ఎదురుగా సముద్రం కనబడట్లేదు. .  ఒట్టి భీకరమైన సముద్ర ఘోష వినబడ్తోంది.
 
 
 
రచన: గిరిజ పీసపాటి
 
 
బైపాస్ సర్జరీ కోసం ఒక పార్టనర్ డబ్బు వెనక్కి తీసుకున్నా, మిగిలిన పార్టనర్స్ పెట్టుబడి తో  షాప్ బాగానే నడుస్తోంది.
ఒక రోజు వీళ్ళచేత షాప్ కి పెట్టుబడి పెట్టించిన బంధువు మళ్ళీ వీరి ఇంటికొచ్చి నాగతో “చెల్లీ! నేను బయట పనులు, రిప్రజెంటెటివ్స్ ని మోటివేట్ చెయ్యడం, వాళ్ళ MD లు వస్తే వాళ్ళతో కలిసి డాక్టర్స్ ని విజిట్ చెయ్యడం వంటి బిజినెస్ ప్రమోషన్ కి సంబంధించిన పనులు చూసుకోవాలి.”
“చదువుకున్నదానివి. ఎలాగూ ఇప్పుడు ఉద్యోగం ఏమీ చెయ్యడం లేదు. బావ, పిల్లలు వెళ్లిపోయాక ఇంట్లో ఒక్కర్తివీ ఉండే బదులు మన షాప్ కొచ్చి కూర్చోవచ్చు కదా! నువ్వు పెద్దగా కష్టపడాల్సిన అవసరం కూడా ఉండదు.”
“ఆర్డర్స్ ప్రకారం బాయ్స్ చేత స్టాక్ పంపడం, వాళ్ళు తెచ్చిన కలెక్షన్స్ రిసీట్ బుక్ ప్రకారం చెక్ చేసి తీసుకోవడం, డే బుక్ రాయడం అంతే. పైగా మేనేజింగ్ పార్ట్‌నర్ గా జీతం కూడా వస్తుంది. పెద్ద పాప మందుల ఖర్చుకైనా పనికొస్తుంది. ఏమంటావ్?” అనడిగాడు.
“ఏమో అన్నయ్యా! మీ బావ వెళ్ళమంటే వెళ్తాను” అంది నాగ. “ఏరా బావా! అంతా వింటూ కూడా ఏం మాట్లాడవు?” అని గట్టిగా అడగడంతో ‘సరే’నని తలూపాడు పెదబాబు. మర్నాటి నుండి నాగ షాప్ కి వెళ్ళసాగింది.
ఇంతలో కాలేజ్ రీ-ఓపెన్ అవడంతో వసంత, గిరిజ ఎప్పటిలాగే ఉదయం కాఫీ తాగి, మధ్యాహ్నం మూడింటికి ఇంటికి వచ్చి భోజనం చేస్తుండడంతో కాస్త తేరుకున్నారు. వసంత కూడా రెండు పూటలా ఇన్సులిన్ ఇంజక్షన్లు చేసుకుంటూ ఉండడంతో షుగర్ కంట్రోల్ లో ఉండడంతో చేతి గాయం పూర్తిగా మానిపోయింది.
తనకు వేళ్ళు లేవన్న బాధను ఇంట్లో ఎవరూ గుర్తించనట్లే ఉండడంతో, మానసికంగా కూడా తేరుకుని, మునుపటిలా ఉత్సాహంగా ఉండసాగింది. మరో నాలుగు నెలలలో ఫైనల్ ఎగ్జామ్స్ ఉన్నాయనగా వాళ్ళ జీవితాన్నే పూర్తిగా మార్చేసిన సంఘటన ఒకటి జరిగింది.
ఆరోజు ఇంకా ఎవరూ నిద్ర లేవకముందే కరెంటు పోవడంతో ఉక్కపోతకి తట్టుకోలేక పెదబాబు తప్ప మిగిలిన వారంతా రోజూ కన్నా ముందే నిద్ర లేచారు.
కాలేజ్ కి టైమవుతోందని వసంత అందరి కోసం కాఫీ డికాక్షన్ తీసి, కాఫీ కలిపింది. తండ్రి తాగనిదే తల్లి కూడా కాఫీ తాగదు కనుక చెల్లికి, తమ్ముడికి చెరికో గ్లాసు ఇచ్చి, తను కూడా తాగింది.
సుమారు ఏడు గంటల సమయంలో పెదబాబు కూడా నిద్ర లేవడంతో తనకి, భర్తకి కాఫీ తెచ్చింది నాగ. ఆయన కాఫీ తాగుతూ “కరెంటు పోయి ఎంతసేపయింది?” అని అడిగారు. “చాలా సేపయింది. ఎప్పుడిస్తాడో ఏంటో!” అంది నాగ.
ఆడపిల్లలిద్దరూ ఈ సంభాషణ వింటూనే కాలేజీకి వెళ్ళడానికి రెడీ అవుతున్నారు. ఇంతలో పెదబాబు నాగతో “నాదో జత పేంట్-షర్ట్ ఇస్త్రీ చేసి పెట్టు” అన్నాడు నాగతో.
“అలాగే కరెంటు రాగానే చేస్తాను.” అంది.
“నువ్వు షాప్ కి వెళ్ళే లోపు కరెంటు రాకపోతే?” తిరిగి ఎదురు ప్రశ్న వేసాడు పెదబాబు.
“నానికి బట్టలిచ్చి పంపి బయట ఇస్త్రీ బండి దగ్గర చేయించుకుని రమ్మంటాను. సరేనా!” అంది నాగ నవ్వుతూ.
“బయట బండివాడు చెయ్యడానికి వీల్లేదు. నువ్వే చెయ్యాలి. అవి ఇస్త్రీ చేసాకే నువ్వు షాప్ కి వెళ్ళాలి. అంతే.” అన్నాడు పెద బాబు కోపంగా.
“నేను షాప్ కి, మీరు స్కూల్ కి వెళ్ళే టైమ్ ఒకటే కదండీ. ఆ టైమ్ కి కరెంటు వస్తే సరే లేకపోతే బయట చేయించకుండా ఎలా?!” అంది నాగ
అంతే ఉగ్ర స్వరూపం దాల్చాడు పెదబాబు. “నా మాటకే ఎదురు చెప్తావా? ఎంత ధైర్యం నీకు? సంపాదిస్తున్నాననే కదా ఆ అహంకారం?” అంటూ నాగ జుత్తుని పట్టుకుని, తల గోడకేసి కట్టి, ఇంకా కోపం చల్లారక ఈడ్చి చెంప మీద బలంగా ఒక్క దెబ్బ కొట్టాడు.
తల్లిదండ్రుల మధ్య చిన్న చిన్న మాటలు ఎప్పుడూ ఉండేవే కదా  అని కాలేజికి వెళ్ళడానికి చెప్పులేసుకుంటున్న ఆడపిల్లలిద్దరూ ఈ హఠాత్పరిణామానికి నివ్వెరబోయి పరుగున వాళ్ళ దగ్గరకు వెళ్ళారు.
తల్లిని మరో దెబ్బ కొట్టడానికి చెయ్యెత్తిన తండ్రి చెయ్యి పట్టుకుని ఆపిన వసంత “అమ్మ ఏం తప్పుగా మాట్లాడిందని అమ్మని కొడుతున్నారు నాన్నా?” అనడిగింది కోపంగా.
వసంత చేయిని విదిలించి కొట్టి, మళ్ళీ నాగను కొట్టడానికి మీదకు వెళుతున్న తండ్రిని ఈసారి వసంతతో పాటు గిరిజ, నాని కూడా ఆపి, ఇక తండ్రి కదలడానికి వీల్లేకుండా గోడకి ఆన్చి నించోబెట్టేసి, చుట్టూ తమ చేతులతో దడి కట్టేసి “అమ్మ ఒంటి మీద మరొక్క దెబ్బ పడ్డా మర్యాద దక్కదు నాన్నా!” అన్నారు
వీళ్ళు గమనించలేదు గానీ వీళ్ళ పోర్షన్ కి ఎదురుగా ఉండే పోర్షన్ లో ఉంటున్న దంపతులు ఇద్దరూ నిలబడి సంశయంగా వీళ్ళ ఇంటి వంకే చూస్తూ నిలబడి ఉన్నారు. తాము కల్పించుకోవాలా వద్దా అన్న సందిగ్ధావస్థలో ఉన్నట్లు వాళ్ళ ముఖ కవళికల ద్వారా తెలిస్తూనే ఉంది.
వాళ్ళిద్దరూ ఉదయాన్నే అక్కడ కూర్చుని పేపర్ చదువుకుంటూ కాఫీ తాగుతారు. అది వారి దినచర్యలో భాగం. వీరి గుమ్మానికి వారి గుమ్మానికి మధ్య మూడడుగుల ఖాళీ గచ్చు జాగా ఉంటుంది. చాలా మంచి వ్యక్తులు. ముఖ్యంగా అన్నపూర్ణ అంటీ ఎప్పుడూ చిరునవ్వుతో, సహనంతో ఉంటూ, అందరినీ ప్రేమగా పలకరిస్తూ ఉంటారు.
ముందుగా వాళ్ళని చూసిన నాగ అవమాన భారంతో “వసంతా! అన్నపూర్ణ ఆంటీ, అంకుల్ మన వైపే చూస్తున్నారు. ఇక మీరు కాలేజికి వెళ్ళండి” అంది.
తండ్రి చుట్టూ చేతులను దడిగా కట్టేసి నిలబడ్డ పిల్లలు‌ ముగ్గురూ తల్లి మాటలకు తెప్పరిల్లి, మెల్లిగా వెనక్కి వచ్చి గోడకి ఆనుకుని కూర్చుని “ఈ రోజు ఇక వెళ్ళమమ్మా!  వెళ్ళినా లెసన్స్ తలకెక్కవు. పైగా నాన్న కోపం ఇంకా చల్లారలేదు. మళ్ళీ నీ మీద చెయ్యి చేసుకోవచ్చు. మేమింట్లోనే ఉంటాము” అంది.
నాగ ఇక ఏమీ మాట్లాడలేనట్లు వంట గదిలోకి వెళ్ళి మౌనంగా కత్తిపీట, కూరగాయలు ముందేసుకుని, కూరలు తరగసాగింది. వసంత కూడా తల్లి వెనకాలే వెళ్ళి బియ్యం కడిగి, కాస్త కందిపప్పు, బియ్యం కుక్కర్ పెట్టి మళ్ళీ ముందు గదిలోకి వచ్చింది.
ఇంకా అలాగే బిక్కచచ్చిపోయి కూర్చున్న చెల్లిని, తమ్ముడిని చూసి వాళ్ళను నార్మల్ గా చెయ్యాలని చెల్లెలితో “వెళ్ళి విడిచిన బట్టలు సర్ఫ్ నీటిలో నానేసి ఉతుకు” అంటూ తమ్ముడి వైపు చూసి “నువ్వు లేచి స్కూల్ కి రెడీ అవు” అంది.
“ఈ రోజు నేను కూడా స్కూల్ కి వెళ్ళనక్కా!” అన్నాడు నాని భయంగా తండ్రి వంక చూస్తూ. “సరే మానేస్తే మానెయ్. కనీసం వెళ్ళి నూతిలో నీళ్ళు తోడి కుండీలు రెండూ నింపు” అనేసి తిరిగి వంట గదిలోకి వెళ్లిపోయింది.
ఇంట్లో ఉంటే పని చెయ్యక తప్పదని అర్ధం అయిన నాని మెల్లిగా చెప్పులేసుకుని బయటకు జారుకున్నాడు. వంట పని పూర్తయాక తండ్రికి కేరేజి సర్ది, స్కూల్ కి బయలుదేరుతున్న తండ్రి చేతికి అందించబోయింది వసంత.
ఆయన కేరేజి వంక కన్నెత్తి కూడా చూడకుండా వెళిపోయారు. ఆయన వెళ్ళాక “నువ్వు కూడా త్వరగా తెమిలి షాప్ కి బయలుదేరమ్మా! ఇప్పటికే ఆలస్యం అయింది ” అంటూ తల్లిని హడావుడి చేసింది.
 
‌               ***** సశేషం *****
రచన: చంద్రప్రతాప్ కంతేటి
నా వృత్తిలో భాగంగా దేశదేశాల కథలు, మనదేశానికి చెందిన తెలుగు, తెలుగేతర కథలూ వేలకొద్దీ చదివాను. వాటిలో కొన్ని ఎప్పటికీ మరుపుకు రావు. ఎల్లవేళలా మనసుని వెంటాడుతూనే ఉంటాయి. అవి ఏ భాషలో వచ్చాయో.. రచయితలెవరో, అనువాదకులెవరో గుర్తులేకపోవడం నా దురదృష్టం. అలాంటి కథలు నెలకొకటి చొప్పున నా మాటల్లో క్లుప్తంగా చెబుతాను. పాఠకులెవరైనా ఇది ఫలానా వారి కథ, ఫలానా భాష కథ అని గుర్తుపడితే మరీ సంతోషం. ఆ రచయిత గురించి తరువాతి సంచికలో చెప్పుకోవచ్చు. నా దృష్టిలో రచయితంటేనే క్రాంతదర్శి.. ప్రాతఃస్మరణీయ శక్తి!
ఎందరో రచయితలు.. అయితే కొందరే మహానుభావులు! వారికి పాదాభివందనాలు!!
-చంద్రప్రతాప్ కంతేటి
విపుల / చతుర పూర్వసంపాదకులు
 
*******************************************************************************************
 
 

అరవయ్యో పడిలో పడిన చున్నీలాల్ తన పొలంలో లేత గడ్డిని కోస్తున్నాడు. అతని వెనుకే ‘మే..మే’ అంటూ గంతులేస్తూ ఒక బుజ్జిమేక పిల్ల. అప్పుడప్పుడు అది చున్నీలాల్ ను వెనుక నుంచి ప్రేమగా కుమ్ముతూ ఆడుతుంటే అతని మనసుకు ఎంతో హాయిగా ఉంది. ఆ మేక పిల్లంటే అతనికి ప్రాణం. దాని స్పర్శ అతనికి కితకితలు పెడుతుంది. అచ్చం సుందర్ చిన్నప్పుడు తనతో ఆడుకున్న అనుభూతే కలుగుతుంది. బుజ్జిమేక కోసమే లేలేత గడ్డి, లేత ఆకులు, చివుళ్లు కోస్తున్నాడు తను. రాత్రిపూట కూడా అది అతని గొంగళిలో దూరి వెచ్చగా పడుకుంటుంది. దాన్ని నిమురుతూ నిద్రిస్తాడతను. ఆ గ్రామంలో అదొక్కటే అతనికి నేస్తం.. వాళ్లిద్దరూ ఒకర్నొకరు అంటుకుతిరుగుతుంటారు
మధ్యాన్నం ఒంటిగంట అవుతోంది. ఎండ నిప్పులు చెరుగుతోంది. చున్నీలాల్ అలిసిపోయాడు. బుజ్జిమేక పక్కనే ఉన్న చెట్టు నీడలో పడుకుని విశ్రాంతిగా నెమరేస్తోంది.
ఆ సమయంలో ఎవరిదో కేక ..
గాలిలో అలలా తేలివచ్చి ముసలాయన చెవిని సోకింది.
”ఓ ముసలయ్యా.. యాడున్నావ్? తొందరగా ఇంటికి నడు..”
ఆ గొంతు పక్క పొలంలోని కైలాష్‌చంద్‌ది అని గుర్తుపట్టాడు చున్నీలాల్ !
”పోతాం లేరా.. అప్పుడే తొందరేమొచ్చింది.. ” అరిచాడు జవాబుగా.
”ఓర్నీ ముసలోడా! ఇందాకటి కారు సప్పుడు ఎవరిదనుకున్నావ్? పట్నం నుంచి మీ సుందరం వచ్చాడు.. నువ్వింకా ఇక్కడే ఉన్నావేంటి? పిల్లోడికి తిండి తిప్పలు సూడవా?”
సుందర్ పేరు చెవులబడగానే ఉలిక్కిపడ్డాడు చున్నీలాల్.
మరుక్షణంలోనే మనసు ఆనందంతో ఉరకలు వేసింది.
ఎన్నాళ్ళయింది బిడ్డను చూసి?!
ఎన్నాళ్లు కాదు.. ఎన్నేళ్లు అయింది??
ఇప్పుడెంత ఎదిగిపోయాడో?
అవును చాలా సేపటి క్రితం కారు చప్పుడు విన్నాడు తను.
ప్రధాన్ గారి చుట్టాలో, అధికారులో అనుకున్నాడు.
ఆ కారు వచ్చింది తన గుడిసెకేనని ఊహించలేకపోయాడు.
అందులో వచ్చింది తన కొడుకేనని అస్సలు అనుకోలేదు.
నిజమే తనెప్పుడూ మట్టిబుర్రే!
పార్వతి బతికున్నంతకాలం తనని ‘మట్టిబుర్ర’ అనేది కోపానికైనా .. వేళాకోళానికైనా!
”బుజ్జి లేవరా.. అన్నయ్య వచ్చిండు.. మనం బేగి గుడిసెకు పోవాల.. ” అంటూ మేకపిల్లను మెడపైన, గడ్డిమోపును చంకన పెట్టుకుని రెండు కిలోమీటర్ల దూరంలో ఉన్న గుడిసెకి బయలుదేరాడు.
బుజ్జిమేక ‘మేమే’ అంటుంటే –
”ఉండే పిచ్చిదానా నీ అల్లరి ఎక్కువై పోనాది” అని దాన్ని ముద్దుగా కసరి ఉరుకులు పరుగుల మీద రొప్పుతూ రోజుతూ ఇంటికి వచ్చి పడ్డాడు చున్నీలాల్.
కానీ అతను ఆశించినట్టు తన గుడిసె ముందు కారు లేదు.. సుందర్ కూడా లేడు!
పక్కింటి కళాదేవిని అడిగాడు.
”అమ్మాయి మా పోరడు సుందర్ వచ్చిండా?”
”లేదు తాతా.. ఎవురూ వచ్చినట్టు లేదు..” అంటూ ఇంట్లోకి పోయిందామె.
మరి కైలాష్ గాడు అలా చెప్పి చచ్చాడేంటి? అయినా ఆడికి అబద్దం ఆడాల్సిన కర్మమేంటి ? అంతలో వీధిలో పోతున్న ప్రేమ్‌సింగ్ కొడుకు కనబడితే అడిగాడు.
”అబ్బీ .. ప్రధాన్ గారింటి దగ్గర మా సుందర్ కనిపించాడా? ఆడు వచ్చిండంట గదా?”
”అవును ముసలోడా.. సుందర్ ఆడ్నే ఉన్నాడు. సూటూ బూటూ కళ్లద్దాలు ఖరీదైన కారు.. నేనే గుర్తుపట్టలేదు” అన్నాడా కుర్రాడు నవ్వుతూ.
”ఆడు నా కొడుకురా. ఆడి దర్జా ఎవరికీ రాదు..” అంటూ మీసం దువ్వాడు చున్నీ.
ఆ కుర్రాడు వెళ్ళిపోయాక వేరే ఆలోచనలో పడ్డాడు చున్నీ.
తనకు పొద్దుటిది జొన్నన్నం కాస్త ఉంది. సుందర్ అది తింటాడో తినడో.. పట్నంలో ఉండేటోడికి అది రుసించదు. అని బియ్యం డబ్బా మూతతీసి చూశాడు. చారెడు బియ్యం ఉన్నాయి. తను వరన్నం తిని ఎన్నాళ్ళైందని! ఏమో గుర్తే లేదు.
సరే కళమ్మను అడుగుదాం.. అనుకుని పక్కింటి తలుపు కొట్టాడు.
మంచి నిద్రలో ఉందేమో విసుక్కుంటూ తలుపు తీసింది.
”ఏందీ ముసలోడా.. రాత్రంతా నీ మేక.. పగలంతా నువ్వు మమ్మల్ని పడుకోనివ్వరా ?” అని కరిచినంత పని చేసింది.
ఎలాగో బతిమాలి ఒక శేరు బియ్యం అప్పు తెచ్చాడు చున్నీలాల్.
బియ్యం ఇచ్చి ఆమె ఠపీమని తలుపు వేసుకోగానే అతనికి ఇంకో ఆలోచన వచ్చింది.
అన్నం సరే .. మరి కూర మాటేమిటి?
కళమ్మ దొడ్డి వైపు కంచె మీద పాకుతున్న సొరతీగ దాని పెద్దపెద్ద కాయలూ కళ్ళముందు మెదిలాయి.
సొరకాయ పులుసు అంటే సుందర్ కి పండగే.
తప్పని తెలిసినా కొడుకుపై ప్రేమ తప్పనిసరిగా దొంగతనం చేయించింది. అన్నం, పులుసు రెడీ అయిపోయాయి.
అప్పుడు గుర్తొచ్చిందతనికి..
మాంసం కూర లేకుండా సుందర్ ముద్ద ఎత్తడని.
ఇప్పుడు మాంసం కూర ఎక్కడ నుండి తేవాలి?
ఆలోచనలతో మెదడు వేడెక్కుతుండగా అదే సమయానికి మంచం కింద పడుకున్న బుజ్జిమేక ‘నేనున్నాను’ అన్నట్టు ‘మేమే’ అని అరిచింది.
బిడ్డలా చూచుకుంటున్న ‘బుజ్జి’ని బలి చేయడం నేరమా?
మనసు విలవిలలాడింది.
ఏం చేయాలో తోచలేదు.
మరో పక్క కొడుకు భోజనానికి వచ్చే సమయం అయింది.
గుండెను రాయి చేసుకున్నాడు చున్నీ.
కొడుకు కంటే తనకు ఎవ్వరూ ఎక్కువ కాదు.
రేపు తను పొతే తలకొరివి పెట్టేవాడు వాడే.
వాడి కోసం ఏం చేసినా తప్పులేదని తీర్మానించుకున్నాడు.
అమాయకంగా అతని వంక నడిచి వచ్చిన బుజ్జి చట్టిలో కూరైపోయింది.
దాని గొంతు కోసేటప్పుడు అది ఆశ్చర్యంగా చూసిన చూపు చున్నీలాల్ గుండెల్లో గునపంలా దిగింది.
దానికోసం ఏరేరి తెచ్చిన లేత గడ్డిపోచలూ, చివుళ్ళూ ‘ఇదేం పని?’ అన్నట్టు చూసి ఆశ్చర్యపడి కాబోలు గాలికి తలలు ఊపుతున్నాయి.
చున్నీలాల్ ఇప్పుడు ఏకాకిగా ఉన్నాడు కానీ పాతికేళ్ల క్రితం అతనికి ఒక కుటుంబం ఉండేది. తన భార్య పార్వతితో పాటు తమ్ముడు ఈశ్వర్ లాల్, అతని భార్య కమలాదేవి అంతా కలిసే ఉండేవాళ్ళు.
కొండ చరియల్లో తమకు నాలుగెకరాల పొలం ఉండేది.
తనకు పిల్లలు లేరుగానీ తమ్ముడికి సుందర్ లాల్ అనే ఒక ముద్దులు మూటగట్టే మూడేళ్ళ బాబు ఉండేవాడు.
ఇంట్లో వాడిని అందరూ విపరీతంగా గారాబం చేసేవారు. అందరికన్నా చున్నీలాల్ ఎక్కువ.
భుజం దింపితే సుందర్ కందిపోతాడు అన్నంత సున్నితంగా చూసుకునేవాడు.
ఇంట్లో మాంసం కూర వడ్డిస్తే తన కంచంలోని లేత లేత ముక్కలన్నీ ఏరి ప్రేమగా సుందర్ నోటికి అందించేవాడు. వాడు వాటిని ఇష్టంగా తింటుంటే అతని కళ్ళలో ఆనంద బాష్పాలు జలజల రాలేవి.
అది చూసి బాబు అమాయకంగా చప్పట్లు కొడితే మిగిలిన ముగ్గురు పెద్దలూ ఆ ఇద్దరినీ చూసి మురిపెంగా నవ్వుకునేవారు.
సుందర్ కు నాలుగేళ్ల ప్రాయంలో పట్నానికి వెళ్లి వస్తున్న తమ్ముడు, మరదలు మోటార్ బైక్ యాక్సిడెంటులో ప్రాణాలు కోల్పోయారు. అదృష్టవశాత్తూ సుందర్ ఒక్కడే ప్రాణాలతో బయటపడ్డాడు.
వార్త తెలిసి చున్నీ- పార్వతీ హుటాహుటిన సంఘటనా స్ధలానికి వెళ్లారు. అక్కడి దృశ్యం చూసి వాళ్ళు ఘొల్లుమన్నారు.
అమ్మా నాన్నల శవాల నడుమ కూర్చుని ఏడుస్తూ తన బుల్లి చేతులతో వాళ్ళను లేవమని తడుతూ ఉన్నాడు వాడు.
ఏడ్చి ఏడ్చి వాడి బుగ్గల మీద కన్నీటి చారికలు కట్టాయి. గొంతు కూడా బొంగురు పోయింది.
పెదనాన్నను చూడగానే వాడి కళ్ళు మెరిశాయి.
కిలకిలా నవ్వుతూ ఆయన భుజం ఎక్కి నేలపై పడున్న అమ్మా నాన్నల వంక ఆశ్చర్యంగా చూశాడు.
అప్పటి నుంచి సుందర్ బాధ్యత చున్నీ దంపతులే తీసుకున్నారు.
సొంత బిడ్డకన్నా ఎక్కువగా చూచుకున్నారు.
వాడు తమకు దైవం ఇచ్చిన బిడ్డ అనుకున్నారు. ఏ లోటూ తెలియనీయకుండా పెంచారు.
పట్నంలో చదివించారు.
ఈ క్రమంలో ఉన్న నాలుగెకరాల్లో మూడెకరాలు కరిగిపోయాయి.
అయినా చున్నీలాల్ బాధ పడలేదు.
తన కొడుకు ఎదుగుదలకు పొలం ఏమిటి? అవసరమైతే ప్రాణాలే ఇచ్చేస్తాడు తను.
కొన్నాళ్ళకు పులిమీద పుట్రలా పార్వతిని కాన్సర్ సోకింది.
ఆమె వైద్య ఖర్చులకు అరెకరం ఆవిరైంది.
గేదెలు, మేకలూ కూడా అమ్మేయాల్సి వచ్చింది.
అయినా మనిషి దక్కలేదు.
అప్పుడు నిరాశలో కూరుకుపోయాడు చున్నీలాల్.
ఏడాది క్రితం కొండచరియల్లో ఓ బుజ్జి మేకపిల్ల చలికి బిగదీసుకుపోయి కనిపిస్తే దాన్ని ఇంటికి తెచ్చుకుని బిడ్డలా సాకుతున్నాడు చున్నీలాల్. అప్పటి నుంచి అతనికి ఓ తోడు దొరికినట్లయింది. దానితోనే మాటలు ఆటలు సాగించేవాడు.
చదువు అయిపోయాక సుందర్ లాల్ ఒక్కసారి కూడా పెదనాన్న దగ్గరికి రాలేదు.
తన గురించి అడగలేదు. అతని గురించి చెప్పలేదు.
ఊరివాళ్లు ఎవరైనా పట్నానికి వెళ్తే కనిపించేవాడు కాబోలు..
”మీ వాడు పట్నంలో కార్లో వెళ్తూ ఉండడం చూశాం ముసలోడా.. యమా దర్జాగా దొరబాబులా ఉన్నాడు” అనేవారు.
వారి మాటలకు చున్నీ చేయి గర్వంగా మీసం మీదకు వెళ్లి దాన్ని దువ్వేది.
ఆలోచనల్లోనుంచి బయటకు వచ్చాడు చున్నీ.
‘అవును.. వీడింకా రాలేదేం?’ అనుకున్నాడు.
‘భోజనం వేళ మించిపోతోంది. అసలు ఆకలికి ఆగలేడు పిచ్చి సన్నాసి’
‘కొంపదీసి అటునించి అటే పోయాడా పట్నానికి?’ అనుమానం వచ్చింది.
‘అబ్బే అలా ఎందుకు చేస్తాడు?
ఊళ్లోని పక్క వీధి దాకా వచ్చిన వాడు పెదనాన్నను చూడకుండా ఎలా వెళ్తాడు?
కచ్చితంగా ఇంటికే వస్తాడు. రాగానే తనను కౌగిలించుకుని భోరుమంటాడేమో? బడిలో చదువుకునేప్పుడు చిన్నప్పుడు వాడికి తల్లిదండ్రులు ఎప్పుడూ గుర్తుకు వచ్చేవారు కాదు. తనూ తన భార్య పార్వతి తప్ప!
అంతలో తలుపు చప్పుడు..
‘అదుగో ఇలా అనుకున్నానో లేదో అలా వచ్చాడు.. దేవుడు వాడికి అక్షరాలా నూరేళ్లాయుష్షు ఇవ్వాలి’
అనుకుంటూ తలుపు తీసిన చున్నీకి కొడుకు బదులు పక్కింటి కళమ్మ- కాళమ్మలా కళ్ళలో నిప్పులు రాలుస్తూ కనబడింది.
”ముసలోడా నీకు సిగ్గూ శరం మానం మర్యాద పెట్టలేదా దేవుడు? బియ్యం అప్పిచ్చిన దాని పెరట్లోనే సొరకాయ తెంపుకుపోతావా? కనీసం అడిగి తీసుకోవాలన్న బుద్ధి కూడా లేదా? కాటికి కాళ్లు చాచుకున్న వయసులో నీకిదేం మాయ రోగం?” అంటూ తిట్టిన తిట్టు తిట్టకుండా చెరిగేసింది.
”కాదు తల్లీ.. ”
”అరె చుప్.. నోరెత్తావంటే చెంపలు వాచిపోతాయి.. తప్పుడు పని చేసింది కాక మళ్ళీ తల్లీ పిల్లీ అని బుకాయింపులా? మా ఆయన రానీ.. నీ కాళ్లు చేతులూ విరిచి పొయ్యిలో పెడతాడు” అంటూ విసవిసా వెళ్ళిపోయింది.
ఆమె వెళ్లిన అరగంట దాకా చున్నీలాల్ మనిషి కాలేక పోయాడు.
ఇంకా వాళ్ళింట్లో నుంచి ఆమె తిట్లు వినబడుతూనే ఉన్నాయి.
అంతలో వీధి నుంచి వెళ్తున్న జీవత్ లాల్ కనబడితే –
”జీవత్.. మా సుందర్ ఇంకా ప్రధాన్ గారింటి దగ్గరే ఉన్నాడా? వాడి కోసం భోజనం చేయకుండా ఎదురు చూస్తున్నా”అని అడిగాడు.
జీవత్ తలగోక్కుని – ”సుందర్ ఎప్పుడో రెండింటికే వెళ్ళిపోయాడు కదా ప్రధాన్ గారింట్లో భోజనం చేసి!.. నిన్ను కలుసుకుని వెళ్తాడు అనుకున్నాం. మా భోజనాలు ఇప్పుడే అయ్యాయి. అయితే వాడు నీ దగ్గరకు రాలేదా? సర్లే ఫోఫో లోపలి పోయి కాస్త ఎంగిలి పడు. వాడీపాటికి పట్నం కూడా చేరుకొని ఉంటాడు” అంటూ వెళ్ళిపోయాడు.
చున్నీలాల్ కు కళ్ళముందు ఆకాశం నేలా అంతా గిర్రున తిరుగుతున్నట్టు అనిపించింది.
చిన్నప్పుడు సుందర్ ముద్దుమాటలు ఒక పక్క, బుజ్జిమేక ‘మేమే’ అని అరుస్తూ తన దగ్గరకు నిర్భయంగా వచ్చి తన చేతిలోని కత్తి వేటుకు తల వాల్చేసి విలవిలలాడడం మరోపక్క దృశ్యాదృశ్యంగా కనబడింది. తన శరీరాన్ని ఎవరో ఖండఖండాలుగా నరుకుతున్నంత బాధ కలిగిందతనికి. ఇంకోపక్క తమ్ముడు మరదలు శవాలు వాటి మధ్య ఏడుస్తూ చిన్నారి సుందర్ కనిపించాడు. కాన్సర్ బాధ భరిస్తూ కూడా భార్య పార్వతి తనను ‘మట్టి బుర్ర’ అంటూ నవ్వడం చెవుల్లో మార్మోగింది. బుగ్గ మీద ప్రేమగా పొడిచినట్టు తోచింది. కళమ్మ కాళికాదేవి అవతారం కళ్లముందు మెదిలింది. కళ్ళు మూతలు పడుతుండగా అతని నోటినుంచి ”ఆఁ సుందర్ వెళ్లిపోయాడా?” అన్న మాటలు చిన్నగా వినబడ్డాయి.
ఆ మాటలు వినడానికి అక్కడ ఎవ్వరూ లేరు.
రివ్వగాలి మాత్రం అయ్యో పాపం అన్నట్టుగా పరామర్శించి అతని దేహం మీదుగా పట్నం వైపు ప్రయాణించింది.
–:0:–
నా విశ్లేషణ: ఇండియా కావచ్చు.. యూరప్ కావచ్చు, చైనా, జపాన్ ఏ దేశంలో చూసినా ఇదే పరిస్థితి. మన తెలుగు రాష్ట్రాలు కావచ్చు ఉత్తరాది రాష్ట్రాలు కావచ్చు ఈశాన్య రాష్ట్రాలు కావచ్చు ఎక్కడ చూసినా ఇదే దుస్థితి. వృద్ధుల సమస్యలు అతి దయనీయంగా మారిపోతున్నాయి. కూలీల ఇళ్లలోనే కాదు కులీనుల ఇళ్లలోనూ ఇవే దృశ్యాలు. కనిపెంచడం, చదువులు చెప్పించడం, ఆస్తి పాస్తులు సమకూర్చడం వరకే తల్లిదండ్రుల బాధ్యత.. ఆ తర్వాత వారెవరో తామెవరో అన్నట్టుంది నేటి కొందరు యువత ఆలోచనా ధోరణి. ఇది పోవాలి. ఇల్లంటే నాలుగు గోడలు, పైకప్పు కాదు. పరస్పర ప్రేమాభిమానాలు, బంధాలు, అనుబంధాలు, వాటి ద్వారా వచ్చే ఆనందం దొరికేదే ఇల్లు. ఇల్లంటే ప్రశాంతత, ప్రేమ దొరికే చోటు. రక్షణ లభించే చోటు అనే విషయం నేటి తరానికి తెలియడం లేదనే చెప్పాలి. ఇదే తీరు కొనసాగితే వార్ధక్యంలోకి వచ్చేసరికి లభించేది కూడా ఇలాంటి నిరాదరణే.
మీ అభిప్రాయాలు నా మెయిల్ లేదా మ్యాగజైన్ కామెంట్ బాక్సులో నమోదు చేయండి. నాకు గుర్తున్నంతవరకూ ఇది ఏదో పర్వత ప్రాంతాల వాతావరణంలో జరిగిన కథ.
– చంద్ర ప్రతాప్
pratap.chandra08@gmail.com
రచన: నాగమంజరి గుమ్మా

1.
స్మరియించెద గణనాధుని*
స్మరియించెద విఘ్నపతిని మానసమందున్*
స్మరియించెద నీశ సుతుని*
స్మరియించెద గౌరి తనయు శత కందములన్*
భావం: గణములకు అధిపతి యైన గణేశుని స్మరిస్తాను. విఘ్నములకు అధిపతి అయిన విఘ్నేశుని మనసులో స్మరిస్తాను. ఈశ్వరుని కుమారుడైన వినాయకుని స్మరిస్తాను. గౌరీదేవి కుమారుడైనటువంటి బొజ్జ గణపతిని నూట ఎనిమిది కంద పద్యములలో స్మరించుకుంటాను.
2.
గణనాథుని నుతియించితి*
నణువును నే విద్య జూప నంబిక పుత్రా*
గణపయ్య నన్ను గావుము*
కణమును నే భక్తివరుల గణుతింపంగా*
భావం: గణనాధుని పొగిడితిని. కానీ విద్యలో నేను అణువంత చిన్నదాన్నే… అందుచేత చక్కని పదాలు నాకు రాలేదయ్యా అంబిక కుమారుడవైన గణేసుడా… అయ్యా గణపతి… నన్ను కాస్త కరుణించుము… పోనీ భక్తి ఏమైనా ఎక్కువ ఉందా అంటే నీ భక్తులలో నేనొక చిన్న కణాన్ని. కాబట్టి నిన్ను కీర్తించడానికి తగిన భాషాపటిమను ఇవ్వమని మాత్రమే నిన్ను కోరుచున్నాను.
3.
ఇష్టదైవ ప్రార్ధన
వెతికితి గురువుల చాటున*
వెతికితి పొత్తముల లోన విద్దెల కొరకై*
వెతికిన నను దయజూసెను*
మతికిని మరి సుద్దులిచ్చె మారుతి యనగా*
ఏదైనా పద్యమో, కావ్యమో, గ్రంథమో రాయాలంటే తగినంత పదసంపద, విషయం ఉండాలి. దానికొఱకు నేను గురువులను అడిగాను. ఎన్నో పుస్తకాలలో వెతికాను. ఇన్ని చేసినా స్థిరమైన బుద్ధి నిచ్చి కుదురుగా కూర్చుని రాయాలనే ఉత్సాహాన్ని నింపింది ఆ హనుమడే (మారుతి మా అమ్మగారి పేరు కూడా)
4.
వంశ వర్ణన
అగుపించెడి దైవమ్ములు*
తగురీతిగ సన్నుతింతు తలిదండ్రులకున్*
పగడము ముత్తెములాగున*
పొగిడెద గుమ్మాల వారి పుత్రిక నంచున్*
భావం: కనిపించే దైవములు తల్లిదండ్రులు. పగడము , ముత్యములా కలిసిపోయి, నన్ను తీర్చిదిద్దిన నాన్న శ్రీ గుమ్మా సత్యనారాయణ, అమ్మ శ్రీమతి హనుమ కామేశ్వరి (మారుతి) లను ఈ సందర్భంగా తలచుకొనుచున్నాను.
5.
పుత్రిక గుమ్మావారికి*
పుత్రుడు పట్రాయుడింట పుణ్యము దీరన్*
గోత్రము భరద్వాజ క
ళత్రముగా నీకమరెను లక్ష్మీ పుత్రా*
గుమ్మా వారి అమ్మాయి అయినా, చేసిన పుణ్యాల ఫలముగా భరద్వాజ గోత్రం, పట్రాయుడు వారి అబ్బాయి , శ్రీమతి లక్ష్మీదేవి, శ్రీ నారాయణరావు గార్ల కుమారుడైన కాశీ విశ్వనాథానికి భార్యగా వచ్చింది.
(ఏదైనా కృతి రాసినపుడు, దైవ ప్రార్ధన, వంశ వర్ణన, గురుస్తుతి మొదలైనవి తొలి పద్యాలలో వచ్చునను పూర్వాచారమును అనుసరించితిని.)
6.
ప్రాణసఖుని ప్రోత్సాహము
నాణెపు పద్దెములు రాయ నలువము గల్గెన్
త్రాణము చాలకునికి యా
వీణాపాణి కరుణించి విద్దెల నొసగెన్
భావం: భర్త ప్రోత్సాహముతో పద్యములు వ్రాయుటలో నైపుణ్యము కలిగినది. నా శక్తి చాలనపుడు ఆ సరస్వతీ దేవి దయవలన తగిన విద్య లభించింది.
7.
కథా ప్రారంభం
శ్రీ విఘ్నేశ మహిమలన్*
నే వినుతింతును పురాణ నేపథ్యమునన్*
నా విద్యయు చాలకునికి*
కోవిదులో దారిజూప కోరిక తీరెన్*
వివిధ పురాణాలను చదివి శ్రీగణేశ అవతార రహస్యం, ఇతర విశేషాలను గ్రహించి శ్రీగణేశ చరిత్ర రచించడానికి పూనుకున్నాను. అనుమానములు కలిగిన చోట, నా శక్తి చాలని చోట విద్వాంసుల సహాయం తీసుకొనుటచే *శ్రీగణేశ చరిత్ర* రాయాలనే నా కోరిక తీరింది.
8.
శ్రీ విఘ్నేశ పురాణము
నావిఘ్నముల నెడబార్చి నాణెపు విద్యన్
చేవలతి చేసి నాచే
భావావిష్కరణ చేసె భాగ్యము మీరన్
శ్రీ గణేశ పురాణము రాద్దామని సంకల్పించినది మొదలు, కలిగిన విఘ్నములన్ని ఎట్టకేలకు తొలగిపోయెను. నా భావాలను ప్రకటించగలిగిన భాషా పటిమను, విషయాన్ని నాకు దక్కేలా చేసింది ఈ శ్రీగణేశ పురాణం.
9.
శాంభవి తానము లాడగ
సంబారమ్ముల నిడుకొని సఖులును రాగా
అంబకు మైమరపు గలుగ
డింభకు రూపమును జేసి డెందము కదిమెన్
భావం: శంభుని భార్యయైన పార్వతి శాంభవి… పార్వతీదేవి స్నానానికి బయలుదేరింది. స్నానానికి కావలసిన సరంజామా అంతా తీసుకుని, చెలికత్తెలు వెంటవచ్చారు. ఇంతలో ఏ మైమరపు కలిగిందో, ఒక చిన్న బాలుని రూపమును తయారుచేసి, గుండెలకు హత్తుకున్నది.
(ఇక్కడ పూర్వగాథ ఒకటి కాస్త చెప్పాలి. గజాసురుడు అనే రాక్షసుడు శివ భక్తుడు. శివుని ప్రాణలింగాన్ని తన పొట్టలో దాచిపెట్టుకున్నాడు. కైలాసంలో శివుడు లేక చిన్నబోయింది. నంది తో సహా ముక్కోటి దేవతలు గజాసురుని దగ్గరకు వెళ్లారు. ఒక నాట్య పరివారంగా తమను తాము పరిచయం చేసుకున్నారు. శివుని స్తోత్రాలను అభినయించగా నాట్య ప్రియుడైన శివుడు గజాసురుని పొట్ట చీల్చుకుని బయటపడ్డాడు. “నీ శిరస్సు పూజలందుకోవాలని, నీ చర్మము తాను ధరిస్తానని వరములు ఇచ్చాడు శివుడు. ప్రాణాలు వదలడానికి సిద్ధంగా, ఉత్తర తలాపి గా పడుకున్నాడు గజాసురుడు. శివుడు వస్తున్న వార్త పార్వతికి చేరింది. చాలా రోజుల తర్వాత భర్త ఇంటికి వస్తున్న కారణంగా అలంకరించుకుని భర్త ఎదుట పడాలని పార్వతీదేవి భావించింది. స్నానానికి నలుగు పెట్టుకుంటూ, తన భావి సాంసారిక జీవనాన్ని ఉహించిందేమో… ఆ మైమరపులో నలుగుపిండితో ఒక బాలుని బొమ్మను తయారుచేసింది.)
10.
నలుగున చేసిన బొమ్మకు
చెలువుగ ప్రాణమును పోసి చెంపలు పుణికెన్
నెలతకు నెమ్మిక రాగా
వలసిన ఉండ్రాళ్ళ నిచ్చి వాకిటనుంచెన్
భావం: నలుగుపిండితో చేసిన బొమ్మకు ఎంతో ఇష్టంగా ప్రాణం పోసింది. ముద్దు వచ్చే బాలుని చెంపలు నిమిరి, ప్రేమగా ఉండ్రాళ్ళనిచ్చి, వాకిట్లో కాపలాగా కూర్చోపెట్టింది.
(తల్లి కడుపు చూస్తుందని సామెత. బిడ్డను సృజించగానే కడుపునింపడానికి ఉండ్రాళ్ళు ఇచ్చి తినమంది. పల్లెల్లో సాధారణంగా జరిగే విషయం ఏమిటంటే, పనిచేస్తూ ఉంటే కాళ్లకు అడ్డం పడే పిల్లల్ని, తినడానికి ఏదో ఒకటి ఇచ్చి, వీధి గుమ్మంలో కూర్చోపెడతారు. లోపలికి ఏవి రాకుండా చూసుకో… అని. ఆ పిల్లవాడు ఒక కఱ్ఱపుల్లనో, చీపురుపుల్ల నో పట్టుకుని ఆ ఇంటికి తానే రక్షకుడైనట్లు భావిస్తూ ఉంటాడు. ఇక్కడ పార్వతీదేవి చేసింది కూడా అదే. )
11.
పార్వతి యనుంగు పుత్రుని
సర్వకరుడు సంహరించె సంగరమందున్
పర్వతసుత యాగ్రహమున
సర్వజనులను శపియింప శంకరుడాపెన్
భావం: ఎంతో కాలం తర్వాత ఇంటికి వచ్చాడు శివుడు. కానీ ద్వారంలో ఉన్న బాలుడు అమ్మ లోనికి ఎవరిని వెళ్ళనివ్వద్దన్నదని అడ్డగించాడు. ఇద్దరికి కాసేపు వాగ్వివాదం చోటుచేసుకుంది. సాధారణాంశంగా తీసుకుంటే చిన్న బాలుడు తనను అడ్డగించడమేమిటని శివుడు పక్కకు లాగి పడేయడంతో గాయపడిన బాలుడు మృతిచెందాడు. విశేషాంశంగా తీసుకుంటే, అమ్మ దయ పొందిన బాలుడు శివుని అడ్డగించి యుద్ధం కూడా చేసాడు. చిన్న బాలునితో యుద్ధం ఏమిటని విసిగిన శివుడు శూలం ప్రయోగించాడు. ఫలితం బాలుని తల ఎగిరిపడింది. అప్పుడే అక్కడికి వచ్చిన పార్వతీదేవి హృదయం పగిలింది. వచ్చిందెవరు, చేసిందెవరు.. పట్టించుకోలేదు. పుత్రునికి కష్టం కలిగితే ఏ తల్లి అయినా ఎలా ప్రవర్తిస్తుందో అలాగే ప్రవర్తించింది. తనకొడుకుకు కష్టం కలిగింది కాబట్టి, లోకానికంతటికీ కష్టం రావాలని శపించబోయింది. కానీ ఆగ్రహంతో ఉన్న పార్వతీదేవి ని శాంతింపజేశాడు
12.
వలదు కలవరము శోకము
కలనైనను తలపలేదు కాఠిన్యతయున్
సులువుగ నీ సుతునిచ్చెద
కలల ఫలమె నీకు నాకు కాళిక వింటే
భావం: అయ్యో! ఇంత తీవ్రంగా జరుగుతుంది అనుకోలేదు పార్వతీ, బాధ భయాలు వద్దు. ఈ బిడ్డ నీకు నాకు కూడా కలల ఫలమే. బతికిస్తాను. నీ ఉగ్రరూపం చాలించు, నా మాట విను అని నచ్చచెప్పాడు శివుడు
13.
గర్వనిహతుడై యసురుడు
ఉర్విని ఉత్తర తలాపి నొరిగెను గజమై
ఖర్వము కాదుత్తమమిది
పర్వున శిరముత్తరింప పరిహృతి చేసెన్
భావం: గర్వము కోల్పోయిన అసురుడొకడు గజ రూపంలో ఉత్తరంగా తలపెట్టి భూమిపై పడి ఉన్నాడు. ఇదేమి తక్కువ పనికాదు. ఉత్తమమైనదే. పరుగెత్తికెళ్లి, ఆ తలా తీసుకురమ్మని పరిహారం సూచించాడు శివుడు
(గజాసురుని తల. ఖర్వము = అధమము, పరిహృతి= పరిహారం)
14.
తెండు శిరసు త్వరితముగన్
రండు దివిజులార సత్వరగతి, నుమా పు
త్రుండు నిహతుడయ్యెను పిలు
వుండు భిషగ్వరుల బంధువుల హరిభవులన్
భావం: త్వరగా ఆ గజాసురుని శిరస్సు తీసుకురండి (తన గణాలను ఆదేశించాడు శివుడు) దేవతలరా త్వరగా రండి. ఉమాపుత్రుడు నిర్జీవుడయ్యాడు (చంపబడ్డాడు). వైద్యులను , బంధువులను, అశ్వినీదేవతలను అందరినీ పిలవండి అని ఆదేశాలిచ్చాడు శివుడు.
15.
చేరిరి విరించి శారద
చేరిరి హరి సురలు భార్య, చేడెల తోడన్
చేరిరి నారద, యములును
చేరిరి సురపతియు గురుడు చెలువము మీరన్
భావం: శివుని పిలుపు అందగానే బ్రహ్మ, సరస్వతి వచ్చారు. విష్ణువు, ఇతర దేవతలు తమతమ భార్యలతోను, ఇతర స్త్రీల తోను వచ్చారు. నారదుడు, యముడు వచ్చారు, ఇంద్రుడు, బృహస్పతి ఇలా అందరూ వచ్చారు.
16.
గజశిరసు నుంచెను శివుడు
గజాననుడు ప్రాణమంది కన్నులు తెరిచెన్
అజముఖుడు దీవెనలిడగ
నిజసుతు రూపము గని ఉమ నీవాకమయెన్
భావం: శివుడు ఆ ఏనుగు శిరస్సును బాలుని శరీరానికి అమర్చాడు. ఏనుగు తల కలిగిన ఆ బాలుడు నిద్రనుండి లేచినట్లు, ప్రాణము పొంది కన్నులు తెరిచాడు. దక్షుడు (పార్వతీదేవి పూర్వ జన్మలో సతీదేవి, దక్షుని కుమార్తె. దక్షుడు నవబ్రహ్మలలో ఒకడు) గజముఖునికి దీవెనలిచ్చాడు. తన కుమారుని రూపాన్ని చూసిన పార్వతీదేవికి బాధపడాలో, పునర్జీవితుడైనందుకు ఆనందించాలో తెలియని పరిస్థితి కలిగింది.
అజముఖుడు: మేకతల కలిగినవాడు, దక్షుడు
నీవాకము: అర్ధోత్కర్ష హేతువైన జనామోదం. మంచి జరుగుతుంది అంటే అందరికీ నచ్చకున్నా ఒప్పుకోవడం.
రచన: జ్యోతి వలబోజు
వాడిపోయిన మొహంతో వచ్చి బ్యాగ్ సోఫాలో పడేసి దిగాలుగా కూర్చుంది వనజ..  తలుపు చప్పుడు విని హాల్లోకి వచ్చిన వనజ అత్తగారు లక్ష్మిని చూసి విస్తుపోయింది.
“వనజా! ఏమైందమ్మా! రోజూ రాత్రి ఎనిమిది అయ్యేది, ఇవాళ ఇంత తొందరగా వచ్చేసావేమిటి? తలనొప్పిగా ఉందా? టీ ఇవ్వనా?” అంటూ పక్కనే కూర్చుంది.
ఆ మాత్రం ఆప్యాయతను తట్టుకోలేక, అప్పటిదాకా మౌనంగా ఉన్న వనజ అత్తమ్మ చేయి పట్టుకుని భోరుమని ఏడ్చేసింది.
“అయ్యో! ఏమైందమ్మా.. ఎవరేమన్నారు. చెప్పు నా తల్లి కదూ. ఇలా బెంబేలెత్తిపోవడం ఎప్పుడూ చూడలేదు. ఎంత ధైర్యవంతురాలివి. పెద్ద పత్రికలో జర్నలిస్టుగా ఎంత డేరింగ్ గా ఉండేదానివి ఇలా ఏడుస్తున్నావెందుకు, అంత కష్టమేమొచ్చింది…” వనజను పొదుముకుంటూ అడిగింది లక్ష్మి..
“అత్తమ్మా! నా ఉద్యోగం పోయింది. పదిహేనేళ్లుగా ఆ ప్రముఖ పత్రికలో పని చేస్తున్నా కదా. సీనియర్ ని. నాతోపాటు మరో ఇరవైమందిని ఇంటికి పొమ్మన్నారు..”వెక్కుతూ చెప్పింది వనజ.
“అదేంటి! నువ్వు చాలా సీనియర్ వి కదా. ఎందుకు తీసేసారు. ఏదైనా గొడవ జరిగిందా?” ఆశ్చర్యపోయింది లక్ష్మి.
“ కరోనా మూలంగా పత్రిక అమ్మకాలు పడిపోయాయి. ప్రకటనలు రావట్లేదు. ప్రింటింగ్ కూడా తగ్గింది. పత్రిక నడపడం కష్టమవుతుందని స్టాఫ్ ని తగ్గించారు. అందులో నేనొకదాన్ని.. ఇప్పుడెలా గడపాలో అర్ధం కావట్లేదు. వేరేచోట వెళ్లి ఉద్యోగం కోసం ట్రై చేయలేను. వేరే పని చేయాలన్ని కష్టమే. అన్నీ మూతపడ్డాయి. అందరూ లాక్డౌన్ అని ఇంట్లోనే ఉంటున్నారు.. నాకేమీ అర్ధం కావట్లేదు అత్తమ్మా!” ఏడుపు ఉధృతి తగ్గింది..
“సరేలే.. నువ్వెళ్లి మొహం కడుక్కుని రా. టీ తాగుదువు కాని. ఏం చేయాలో ఆలోచిద్దాం..” అని చెప్తూనే ఆలోచనలో పడింది లక్ష్మి.
రాత్రి లక్ష్మి తన భర్తతో ఈ విషయమై చర్చించింది. ఆయన కూడా ఏదో చేద్దాం. కోడలికి ధైర్యం చెప్పు. నేను అబ్బాయితో మాట్లాడతాను అన్నాడు.
వనజ భర్త  అశోక్ సాఫ్ట్ వేర్ ఇంజనీర్.. ఇంటినుండి పని చేస్తున్నాడు. ఉద్యోగం పోయి ఏడుస్తున్న భార్యను ఓదార్చాడు. నెలకు టంచనుగా జీతం ఇచ్చే ఉద్యోగం పోయేసరికి ఇంటి ఖర్చులు, పిల్లల ఖర్చులు ఎలా తట్టుకోవాలో అర్ధం కావట్లేదు వనజకు. అత్తగారు, మావగారు కూడా ఉన్నారు.. అశోక్ కూడా ఆందోళనగానే ఉన్నాడు.
అలా రోజులు నిస్సారంగా గడుస్తున్నాయి.
*****
“అత్తమ్మా! అత్తమ్మా! “ అంటూ వంటింట్లో ఉన్న లక్ష్మి దగ్గరకు వచ్చింది వనజ.
“ఏమిటే! ఏం జరిగింది?” పప్పులో పోపు పెడుతూ అడిగింది.
“మన ఎదురింట్లో శ్యామలవాళ్లు ఉన్నారు కదా. ఆమెకు కరోనా పాజిటివ్ వచ్చిందంట. బ్యాంకులో పని చేస్తుంది కదా. ఇంట్లో ఉండడానికి లేదు. హోమ్ క్వారంటైన్ ఉండమన్నారంట. పిల్లలతో ఎలాగో ఏమో అని బాధపడుతుంది. పుట్టింటివాళ్లు, అత్తింటివాళ్లు దగ్గర లేరు.”బాధగా చెప్పింది.
“అయ్యో! వాళ్లకు భోజనం అదీ ఎలాగో ఏమో.. బయటనుండి కూడా తెప్పించుకునేట్టు లేదు ఈ లాక్డవున్ లో.. నువ్వెళ్లి చెప్పు ఇవాళ్టినుండి రోజు మద్యాహ్నం , రాత్రి భోజనం మనం ఇద్దాం. టిఫిన్ సంగతి చూసుకోమను శ్యామల వాళ్లాయన్ని. శ్యామల క్వారంటైన్ అయిపోయేవరకు పంపిద్దాం. మనం వండుకునేదే గుప్పెడు ఎక్కువేస్తే సరిపోతుంది. ఇరుగుపొరుగు అన్నతర్వాత ఆ మాత్రం సాయం చేయలేమా. ఫోన్ చేసి చెప్పు. మిగతా విషయాలు చూసుకోమను” వనజ మొహం చూడకుండా పని చేసుకుంటూనే చెప్పింది లక్ష్మి.
“అత్తమ్మా! నువ్వెంత మంచిదానివి.. అడక్కుండానే సాయం చేస్తానంటున్నావు. శ్యామల తనవాళ్లను సాయం అడిగితే ఎవరూ రాలేదంట. వాళ్లాయన ఉద్యోగం చేసుకుంటూ, ఒక్కడు అన్ని విషయాలను ముఖ్యంగా పిల్లల భోజనం ఎలా చూసుకోగలడు. వంట కూడా రాదు అని ఏడ్చింది. సరే ఇప్పుడే కాల్ చేస్తా” అని సంతోషంగా వెళ్లింది వనజ.
దేవుడే వరమిచ్చినట్టుగా సంతోషపడ్డారు శ్యామల దంపతులు. పూర్తిగా నయమయ్యాక పిల్లలతో కలిసి ఇద్దరూ పళ్లు తీసుకుని వచ్చారు.  వనజ, లక్ష్మిలకు చేతులు జోడించి నమస్కారం పెట్టారు.
“ మీ రుణం ఎలా తీర్చుకోము. చేతిలో డబ్బులున్నా మనిషి సాయం చాలా ముఖ్యం. ఈ కరోనా టైమ్ లో కనీసం భోజనం దొరకడం కూడా కష్టమైన సమయంలో మేము అడక్కుండానే అన్నపూర్ణమ్మ తల్లిలా ఆదుకున్నారు. మాకందరికీ కడుపునిండా భోజనం పెట్టారు. మా సంతోషం కొద్దీ ఇస్తున్నాం. ఈ డబ్బును తీసుకోండి.. మీ ఆదరణను మేము అవమానిస్తున్నాం అనుకోవద్దు. ఈ కష్టకాలంలో సాయం చేయడం చాలా గొప్ప పని. ఈ విధంగా మా బరువు కొంచెం తగ్గుతుంది.” అంది శ్యామల.
“వద్దమ్మా!.. అన్నం అమ్ముకునేవాళ్లం కాదుగా. కాస్త పెట్టినందుకు డబ్బులు తీసుకోవడం మంచిది కాదు. మీ దగ్గరే ఉంచండి.” అని తిరస్కరించింది లక్ష్మి.
“సరే.. మీరు డబ్బులు తీసుకోకపోతే పర్లేదు. ఇలా కరోనా టైములో ఎవరికైనా భోజనం కావాలంటే మీరు ఏర్పాటు చేయగలరా.. వనజ ఇంట్లోనే ఉంటుంది కదా. ఇలా చేస్తే మీకు కాస్త ఆదాయం వస్తుంది. అన్నింటికి మించి ఆ బాధితులకు కడుపునిండా అన్నం పెట్టినవారవుతారు. మీకు తెలీనిదేముంది. ఈ సమయంలో తనవారే దూరం పెడుతున్నారు. ఇక వారు తిన్నారా లేదా అన్నది ఎవరు చూస్తారు. మీరు వాళ్ల ఆకలి తీర్చగలరు. వద్దనకండి.. ఆలోచించండి..”
వనజ, లక్ష్మి ఇద్దరూ ఆలోచనలో పడ్డారు.
“మేము ఇలా చేయాలనే ఆలోచన అస్సలు లేదు. చేయగలమా లేదా అన్నది ఆలోచిస్తాము. రేపు చెప్తాము ఏ సంగతి” అనగానే శ్యామలవాళ్లు వెళ్లిపోయారు.
************
రాత్రి భోజనాలు అయ్యి పిల్లలు నిద్రపోయాక పెద్దవాళ్లందరూ హాల్లో కూర్చున్నారు.
“అశోక్.. నువ్వేమంటావురా.. వనజ ఉద్యోగం లేదు. నీ ఒక్కడి జీతంతో ఇల్లు గడవడం అంత సులువు కాదు. పిల్లల ఖర్చులు, మా ఖర్చులు ఉండనే ఉన్నాయి. నేను వనజ కలిసి ఈ పని చేయగలం కదా. ఇది మనం చేయగలిగే సాయమూ, మనకు ఆదాయమూ అవుతుంది.” అంది లక్ష్మి.
“మీరేమంటారు? మాట్లాడరేంటి?’ అని భర్తను అడిగింది లక్ష్మి.
“నేనేమంటానోయి.. మంచి ఆలోచన కాని చేయగలవా?. ఇంట్లో నలుగురు, ఆరుగురు అంటే పర్లేదు కాని ఎక్కువమందికి కావాలసి వస్తే ఎలా చేస్తారు. నేనేమైనా సాయం కావాలంటే తప్పకుండా చేస్తా”
“అమ్మా! నాకేం అభ్యంతరం లేదు. మీకు కష్టమవుతుందేమో.. పనిమనిషి కూడా లేదు. ఎక్కువమందికి భోజనాలు అంటే చాలా పనుంటుంది కదా.. వనజా! ఒక జర్నలిస్టుగా పని చేసావ్. ఈ వంట పని చేయగలవా? ఆలోచించు.” అన్నాడు అశోక్.
“అశోక్! ఇప్పుడు నేను బయటకెళ్లి ఉద్యోగం వెతుక్కునే పరిస్థితి లేదు. ఎవరిదగ్గరా పని లేదు. మనం ఇంటినుండే చేయగలిగిన పని చేసే అవకాశం వచ్చింది. నాకేమీ అభ్యంతరం లేదు. అత్తమ్మ ఉన్నారుగా..కలిసి చేసుకుంటాం.”అని ధీమాగా చెప్పింది వనజ.
“అవునురా.. కలిసి చేసుకుంటాం. అవసరమైతే ఎవరినన్నా పిలుచుకుంటాములే.. నాకు కావలసిన వస్తువులు తెచ్చిపెట్టు చాలు. కాని ఒక్క మాట డెలీవరీ అంటే కష్టం కాని చేసి పాకింగ్ చేసి పెడతాం పికప్ చేసుకోవాలని చెప్పాలి. అలా రాలేనివారికి వనజ ఇచ్చి వస్తుంది. తనకు యాక్టివా ఉందిగా“ నవ్వుతూ చెప్పింది లక్ష్మి.
“ప్యాకింగ్ లాంటివి ఉంటే నేను చేసిపెడతా.” అన్నాడు అశోక్ తండ్రి.
“ఇంకేం.. ఈ మాట మీ ఫ్రెంఢ్స్ కి, కాలనీవాళ్లకు చెప్పండి. ముందు శ్యామలవాళ్లకు చెప్పండి . ఈ ఐడియా ఇచ్చింది వాళ్లేగా..”అని చెప్పింది లక్ష్మి.
“పదండి.. పదండి.. పడుకుందాం. రేపు తొందరగా లేచి పని మొదలెట్టాలి.. సామాన్లు తెచ్చుకోవాలి.. రేపే మన అన్నపూర్ణమ్మ తల్లిని ప్రారంభిద్దాం.
అన్నపూర్ణ పేరుతో కరోనా టైమ్ లో క్వారంటైన్ ఉన్నవాళ్లకి రుచికరమైన, ఆరోగ్యకరమైన భోజనం అందించడం వల్ల చాలామంది కరోనా బాధితులు లాభపడ్డారు. నిశ్చింతగా తమ క్వారంటైన్ సమయాన్ని గడిపేసారు. ఎంత సంపాదించినా, ఎవరున్నా లేకున్నా తిండి కావలసిందే కదా. ఈ కష్టకాలంలో మేమున్నాం అంటూ ముందుకు వచ్చిన వనజ, లక్ష్మిలను అందరూ అభినందించారు. కాలనీలోని మరికొందరు మహిళలు వీళ్లతో కలిసి పనిచేసారు. 
