 
 
 
 
 
 
 
 
 

ఆర్ జే వంశీ…
ఆడియో కొఱకు  ఇక్కడ   క్లిక్ చెయ్యండి
 
 
                                             భారతీప్రకాష్
 
సామ రాగం 28.వ. మేళకర్త రాగమైన హరికాంభోజి నుండి పుట్టినది.
 
ఆరోహణ   : స రి మ ప ద స.
 
స. ద ప మ గ రి స
 
షడ్జమ పంచమాలతో పాటు ఈ రాగం లో వచ్చే స్వరాలు :
 
చతుశృతి రిషభం, అంతర గాంధారం, శుద్ధ మధ్యమం మరియు చతుశృతి దైవతం.
 
ఔడవ షాడవ రాగం ; “ గ, ని ” ఆరోహణలో వర్జితమైతే, “ ని ” అవరోహణ లో వర్జితం.
ఉపాంగ రాగం ; గమక వరీక రక్తి రాగం.
రిషభ, దైవతాలు కంపిత స్వరాలు మరియు జీవ స్వరాలు.
“రి, ప” –   న్యాస స్వరాలు;   “ మ ” అంశ స్వరం.
ఈ రాగం చౌకకాల ప్రయోగాలతో  బాగా రక్తి కడుతుంది.
త్రిస్థాయి రాగం ;  ఆలాపనకి ఎక్కువగా అవకాశము లేని రాగం.
“మ ద   సా.”  మరియు  “ స   రి   రి   గా   సా ”  అనేవి విశేష సంచారములు.
ఈ రాగం లో రచనలు ” ద,   స,   మ ” అనే స్వరాలతో మొదలవుతాయి.
శాంత రస ప్రధానమైన రాగం.  శాంతి సౌరభాలని పెంపొందించి,  ప్రశాంతతని కలిగిస్తుంది.
అన్ని వేళలా పాడదగిన రాగం. కాని సాయంత్రం వేళ, రాత్రి వేళ అనుకూలము.
 
ఈ రాగములోని కొన్ని ముఖ్య రచనలు:
 
1.  కృతి శాంతము లేక ఆదితాళం శ్రీ త్యాగరాజు.
 
2. కృతి ఎటులైన చాపుతాళం శ్రీ త్యాగరాజు.
 
3. కృతి మరవకవే రూపకతాళం శ్రీ పట్నం సుబ్రహ్మణ్య అయ్యర్.
 
4. కృతి శరణను ఆదితాళం శ్రీ పల్లవి శేషయ్యర్.
 
5. కృతి కరుణాకర రూపకతాళం శ్రీ వీణ కృష్ణమాచారియార్.
 
6. కీర్తన మానస సంచరరే ఆదితాళం శ్రీ సదాశివ బ్రహ్మేంద్ర స్వామి.
 
సామ రాగ కృతి  ఆది తాళం శ్రీ త్యాగరాజు.
 
పల్లవి: శాంతము లేక సౌఖ్యము లేదు – సారస దళ నయన   //
 
అనుపల్లవి: దాంతునికైన వేదాంతునికైన //
 
చరణం:1 దార సుతులు ధన ధాన్యము లుండిన
సారెకు జప తప సంపద కల్గిన //
 
2 యాగాది కర్మము లన్నియు చేసిన
బాగుగ సకలహృద్భావము తెలిసిన //
 
3 ఆగమ శాస్త్రములన్నియు చదివిన
భాగవుతులనుచు బాగుగ పేరైన //
 
4. రాజాధిరాజ శ్రీరాఘవ త్యాగ
రాజ వినుత సాధు రక్షక తనకుప //
 
 
 
“శాంతము లేక సౌఖ్యము లేదు ” అనే కృతిలో శ్రీ త్యాగరాజ స్వామి వారు మనకందరికీ ఒక చక్కని హెచ్చరిక చేసారు. అదేమిటంటే….
శాంతము లేకపోతే ఎవరికైనా సుఖము లేదని.
శాంతము అంటే..
మామూలు మనుషులు అందరూ పడే తాపత్రయాలు, కష్టసుఖాలు వలన కంగారు పడకుండా స్థిమితంగా ఉండడం. అలాంటి శాంతము లేకపోతే ఎలాంటివారికైనా సౌఖ్యము లేదని స్వామి వారు మనల్ని హెచ్చరిస్తున్నారు.
ఎలాంటి వారైనా అంటే…
దాంతులకైనా  ( బాహ్య ఇంద్రియములను జయించినవారు ),
వేదాంతులకైనా ( వస్తుతత్వమును తెలిసికున్నవారు ),
భార్య పిల్లలు, ధనసంపత్తి ఉన్నవారికైనా,
జపతపాలు చేసేవారికైనా,
యాగాది కర్మలన్నీ చేసి, తన లోపలవున్న ఆత్మ యొక్క మాహాత్యమును తెలిసికున్నవారికైనా,
ఆగమ శాస్త్రములన్నీ బాగుగా చదివి, భాగవుతులను పేరు గాంచిన వారికైనా,
శాంతము, చిత్త స్థైర్యము లేనివారికి ఇవన్నీ సార్ధకములు కావని ప్రభోదించారు.
 
ఈరాగములో వున్న కొన్ని తెలుగు సినిమా పాటలు:
 
1. జేబులో బొమ్మ జేజేల బొమ్మా శ్రీ ఘంటసాల రాజు-పేద
 
2. మౌనమె నీ భాష ఓ మూగ మనసా శ్రీ ఎం. బాలమురళీ కృష్ణ గుప్పెడు మనసు.
 
3. అబ్బబ్బా ఇద్దూ .. అదిరేలా ముద్దూ … శ్రీ ఎస్.పి. బాలసుబ్రహ్మణ్యం చూడాలని వుంది.
& సుజాత
 
 
                                                        వైశాలి పేరి 
 
శాస్త్రీయ సంగీతములో ఇరవైరెండొవ  మేళకర్త రాగము ఖరహరప్రియ.  ఖరహరప్రియకు జన్య రాగలలో ఒకటి “‘కాఫీ” రాగము.
 
ఆరోహణ : S R g m P D n s
అవరోహణ : s n D P m g R S
 
ఈ రాగములో ఉన్న కొన్ని ప్రసిద్ధి చెందిన కొన్ని కీర్తనలు :
 
వందేమాతరం, వందేమాతరం – బంకించంద్ర ఛటర్జీ రచించిన భారత జాతీయగేయం.
అతడే ధన్యుడురా.. ఓ మనసా – త్యాగరాజు కీర్తన
అన్యాయము సేయకురా రామ – త్యాగరాజు కీర్తన
పావన రామ నామ సుధారస పానము జేసేదెన్నటికో – రామదాసు కీర్తన
చరణములే నమ్మితి నీ దివ్య చరణములే నమ్మితి – రామదాసు కీర్తన
దినమే సుదినము సీతారామ స్మరణే పావనము – రామదాసు కీర్తన
జానకి రమణ కళ్యాణ సజ్జన – రామదాసు కీర్తన
 
“కాఫీ” రాగములో ఉన్న కొన్ని తెలుగు సినిమా పాటలు …
 
* ఓం నమశివాయ నవనీత హృదయ – శ్రీకాళహస్తి మహత్యం
* జయమంగళ గౌరీ దేవీ- ముద్దు బిడ్డ
* దేవ దేవ ధవలాచల – భూకైలాస్
* పిలిచిన బిగువటరా – మల్లీశ్వరి
* కోతీబావకు పెళ్ళంట – మల్లీశ్వరి
* ఎన్నాళ్ళని నా కన్నులు కాయగ – శ్రీవేంకటేశ్వర మహత్యం
* నీకై వేచితినయ్య – శ్రీకృష్ణార్జున యుద్ధం
* యమునా తీరమున ( పూపొదలో దాగెనేల ) – జయభేరి
* ఎవడే అతడెవ్వడే – విప్రనారాయణ
* కామిని మదన రారా – పరమానందయ్య శిష్యుల కథ
* లాలీ లాలీ కను కన్నయ్య – పెద్దరికాలు
* తగునా వరమీయా – భూకైలాస్
* వద్దురా కన్నయ్య – అర్ధాంగి
* హైలో హైలెస్స హంస కదా నా పడవ – భీష్మ
* నేను తాగలేదు – మనుషులు – మమతలు
* ఆది లక్ష్మివంటి అత్తగారివమ్మ – జగదేకవీరుని కథ
* హాయిగా ఆలుమగై కాలం గడపాలి – మాంగల్యబలం
* ఓ సుకుమార నిను గని మురిసితిరా – సీతారామ కల్యాణం
* నలుగురు నవ్వేరురా – విచిత్ర దాంపత్యం
* అందాల బొమ్మతో ఆటాడవా – అమరశిల్పి జక్కన
* ఎవరురా.. నీవెవరురా – అగ్గి రాముడు
* ఏ పంచెవన్నెల చిలక – అప్పుచేసి పప్పు కూడు
* ఔనంటే కాదనిలే – మిస్సమ్మ
* వెన్నెల్లో గోదారి అందం – సితార
* జో అచ్యుతానంద – అన్నమయ్య
* ఏమివ్వగలదానరా – వసంత సేన
* మన మనసు మనసూ ఏకమై – జీవితం
* నీలాల కన్నుల్లో మెల మెలగా – నాటకాల రాయుడు
* ఓహో బస్తీ దొరసాని – అభిమానం
* ఓ మరదలా మదిలో పొంగే వరదలా – అప్పు చేసి పప్పు కూడు
* ప్రళయపయోధి జలే – భక్త జయదేవ
* నడుమెక్కడే నీకు నవలామణి – కోడళ్ళొస్తున్నారు జాగ్రత్త
* నవరససుమ మాలిక – మేఘసందేశం
* తెల్లారే దాక నువ్వు తలుపు మూసి తొంగుంటే – ప్రేమ పక్షులు
* కొంటె చూపులెందుకులేరా – శ్రీమంతుడు
* అలలైపొంగెరా – సఖి
* ఎలా ఎలా ఎలా ఎలా తెలుపను – నువ్వు లేక నేను లేను
* నే తొలిసారిగా కలగన్నది – సంతోషం
* చీకటి వెలుగుల కౌగిటిలో (గల గలమనకూడదు ) – చీకటి వెలుగులు
* ఎక్కడమ్మా చంద్రుడు – అర్ధాంగి
* ప్రభు గిరిధారి – పరువు-ప్రతిష్ట
* ఏ దివిలో విరిసిన పారిజాతమో – కన్నెవయసు
* నా చెలి రోజావే – రోజ
* పిల్లనగ్రోవి పిలుపు – శ్రీకృష్ణ విజయం
* ఓ సుకుమార నిను గని మురిసితిరా – సీతారామ కల్యాణం
* హరి ఓం.. భజగోవిందం – రాజా రమేశ్
* ఆరనీకుమా ఈ దీపం – కార్తీక దీపం
* వటపత్రశాయికి – స్వాతి ముత్యం
* చందమామ కంచమెట్టి – రామబంటు
* చిలిపి కృష్ణుని తోటి చేసేవు పోటి – వారసత్వం
* మన్సున ఉన్నదీ చెప్పాలనున్నది – ప్రియమైన నీకు
 
ఈ రాగములో ఉన్న హింది సినిమా పాటలు.
 
* ఏ దినియా క్యా తుఝ్ సే కహే – సుహాగ్
* బిరజ్ మే హోలి ఖేలత్ నంద్ లాల్ – గోదాన్
* బైరనా నీంద్ నా ఆయే – చాచా జిందాబాద్
* కైసే కహూ మన్ కి బాత్ – ధూల్ కా ఫూల్
* తేరే భీగి బదన్ కి కుష్బూ సే – షరాఫత్
* తుమ్హారే ప్యార్ చాహియే ముఝే – మనోకామ్నా
* యే రాత్ యే చాంద్నీ – జాల్
* ఆ అబ్ లౌట్ చలే – జిస్ దేశ్ మే గంగా బెహతీ హై
* సఖి కైసే ధరన్ మైన్ ధిర్ – సంగీత్ సామ్రాట్ తాన్సేన్
* ఏక్ దాల్ పర్ తోతా భోలే ఏక్ దాల్ పర్ మైనా – చోర్ మచాయా షోర్
* కస్మే వాదే ప్యార్ వఫా – ఉప్కార్
* ధీరే ధిరే భోల్ కోయి సున్ నా లే – గోరా ఔర్ కాలా
* దునియా బదల్ గయి – బాబుల్
* షర్మాకే యహ అకోయి – చౌద్ వి కా చాంద్
* మై తేరే ప్యార్ మే క్యా క్యా – జిద్ది
* భవర బడా నాదాన్ హై- షాహిబ్ బీవి ఔర్ గులాం
                                                               రచన: డి.కామేశ్వరి
వారిద్దరిమధ్య ప్రేమానురాగాలు శాశ్వతమని, ఒకరికొకరం అనుకుని మురిసే జంటకి – అనుకున్నట్లంతా అయితే యింక నా ఉనికిని మీరు విస్మరిస్తారు. మీ జీవితాలు మీ చెప్పుచేతల్లో లేవు నా చెప్పుచేతల్లో వున్నాయి సుమా _ అని నిరూపించడానికన్నట్టు వారిద్దరి జీవితాల్లో మాధుర్యాన్ని హరించి, యిద్దరి జీవితాలమీద విధి దెబ్బ తీసింది.
ఆ రోజు… వాళ్ళ రెండో వెడ్డింగ్ ఏనివర్సరీ! ఆ రోజు యిద్దరూ యింట్లో వంట చేసుకోకుండా హాయిగా పెద్దహోటల్లో భోజనంచేసి రెండో ఆట సినిమాకి వెళ్ళి రావాలని ప్లాన్ చేసుకున్నారు.
తెల్లటి జరీచీర బహుమతిగా తెచ్చాడు మాధవ్. ముత్యాలహారం, ముత్యాల దిద్దులు పెట్టుకుని మెరిసిపోతూంది రాధ తెల్లచీరలో. మాధవ్‍కి  తెల్లటి పైజమా, లక్నోకుర్తా కొని తెచ్చింది రాధ. ఇద్దరూ కొత్తబట్టలు కట్టుకుని, పౌర్ణమినాటి ఆ వెన్నెలలో హోటల్లో భోంచేసి స్కూటర్‍పై వెళ్ళి సినిమా చూశారు. ఆ ఇద్దరి ఆనందానికి చిన్న కొరతలా వారు కావాలనుకున్నా ఏడాదిగా రాధ కోరిక తీరడంలేదు. “ఒక ఏడాది వద్దన్నారు. చూశారా కావాలనుకున్నప్పుడు పుట్టడానికి మనచేతుల్లో వుందా, వద్దనుకోవడానికి వీలుందికాని కావాలనుకోవడంమనచేతుల్లో లేదని అర్ధమైందా” అంటుంది ఎన్నోసార్లు నిరాశగా.
మాధవ్‍కీ ఇప్పుడు ఇంట్లో పసిపాప కావాలని ఎంతో అన్పిస్తూంది. అనవసరంగా వద్దనుకుని ఆలస్యం అయింది అని అన్పిస్తూంది అతనికీ…రెండేళ్ళు నిండిన ఆ రోజు యిద్దరూ ఎంతో సంతోషంగా తిరుగుతున్నా ఆ వెలితి యిద్దరి మనసుల్లో పూడ్చలేనంతగా అన్పించింది.
అర్ధరాత్రి పన్నెండు అయింది సినిమా విడిచిపెట్టేసరికి – పుచ్చపూవులాంటి వెన్నెల…చల్లటిగాలి వీస్తుంటే  స్కూటర్‍మీద  అతని నడుంచుట్టూచేయి బిగించి వీపుమీద తల ఆన్చి…”మాధవ్..” అంది మత్తుగా.
“మైగాడ్…నన్ను స్కూటర్ నడపనిస్తావా…యంటికెళ్ళేవరకన్నా ఆగలేవా?” అన్నాడు కొంటెగా.
“ఛీ..ఫో..” వీపుమీద ముద్దు పెట్టింది రాధ.
“ఏయ్..ఇది రోడ్డు, ఏమిటా సరసం..”
“చూడడానికి ఎవరూ లేరులే, మాధవ్…ఈ వెన్నెల, ఈ చల్లగాలి, నీవు…స్వర్గం యింకెక్కడో లేదు మాధవ్..”
“అబ్బో అమ్మాయిగారికివాళ కవిత్వం వస్తుందే..ఓ..ఓ..మైగాడ్..”
స్కూటరు టైరు పంక్చరయి గాలి పూర్తిగా పోయి…యిటు అటు వూగింది. బ్రేక్‍వేసి కాలు ఆన్చి “హెల్విత్ది టైర్…టైరు పంక్చరయింది అమ్మగారూ, దిగండి. దిగి వెన్నెలలో విహారం చేస్తూ కవిత్వాలు అల్లండి.. మేం స్టెపెనీ వేసేవరకు”
“అబ్బ అర్ధరాత్రి ఏం గొడవ…అసలే నిద్రవస్తుంటే యిదో గొడవ, ఛా..అదేదో త్వరగా కానీండి..” అంది రాధ.
మాధవ్ స్టెపినీ తీసి టైరు తీసి మార్చే ప్రయత్నంలో పడ్డాడు. నిర్మానుష్యంగా వున్న రోడ్డులో అక్కడికి కొద్ది అడుగుల దూరంలో కానామీద కూర్చున్న ముగ్గురు మనుష్యులని వీళ్ళు చూడలేదు కాని వీళ్ళని వాళ్ళు చూశారు.  లేచి స్కూటర్‍వైపు నడిచారు. స్కూటర్ స్టెపినీ బిగిస్తున్న మాధవ్ తనముందు మూడునీడలు పడడం చూసి తలెత్తాడు. చడీచప్పుడు లేకుందా ఒక్కసారిగా నీడపడేసరికి ఉలిక్కిపడి తలెత్తాడు.
రాధ కూడా చప్పుడుకి అప్పుడే అటు చూసింది.
“ఏమయింది?” అందులో ఒకరు అడిగాడు.
“టైరు పంక్చరయింది. మారుస్తున్నాను” మాధవ్ జవాబిచ్చాడు.
“సహాయం కావాలా…మీరు లెండి. మేం మారుస్తాం.”
మాధవ్ కూర్చున్నవాడు లేచి నుంచుని “ఎందుకూ ఫరవాలేదు, యింకో ఐదు నిముషాలలో అయిపోతుంది” అన్నాడు.
మాధవ్ లేచి నుంచోగానే ఒకడు అతివేగంగా మాధవ్ ఏం జరిగేది ఊహించేలోగా గడ్దంకింద ఒక్కగుద్దు గుద్దాడు. ఏమరుపాటుగా వున్న మాధవ్ వెల్లకిలా పడ్డాడు. రాధ కెవ్వుమనబోయింది. ఒకడు చటుక్కున రాధనోరు మూసి రెండుచేతుల మధ్య రాధని కదలకుండా పట్టుకున్నాడు. మాధవ్‍కి  ఆ ముగ్గురూ గుండాలని అర్ధమయి లేవబోతుంటే పొట్టలో ఒకటి గుద్దాడు. ఆ దెబ్బకి మాధవ్ తట్టుకోలేక పొట్టపట్టుకు కూలబడిపోయాడు. రాధ అరవబోయింది. నోరు నొక్కేసి గింజుకుంటున్న రాధని మరింత గట్టిగా బిగించి పట్టుకున్నాడు. కిందపడిన మాధవ్‍ని  ఇష్టంవచ్చినట్లు ఎడాపెడా నాలుగైదు దెబ్బలు కొట్టడంతో మాధవ్…ఆ తాకిడికి తట్టుకోలేక ప్రతిఘటించలేక చలనరహితంగా వుండిపోయాడు.
మూడోవాడు చకచక మాధవ్ జేబులు వెతికి పర్సు, వాచి తీసుకుని నోట్లో ఒక రుమాలు కుక్కి యింకో రుమాలుతో చేతులు వెనక్కికట్టి మాధవ్ని రోడ్డుపక్కకి  లాగేసాడు. స్కూటర్ చెట్టుపక్కకి లాగాడు. ఒకడు రాధని పట్టుకుంటే మరోడు రాధవంటినున్న నగలన్నీ ఊడలాగి జేబులో వేసుకున్నాడు. వాచ్‍కూడా విప్పేశాడు. రాధకి భయంతో బాహ్యస్మృతి పోయింది. కళ్ళముందు మాధవ్ చావుదెబ్బలు తిని పడిపోవడం చూసి భయంతో ఆమె నిశ్చేష్టురాలైంది. వస్తువులు లాక్కుంటుంటే నగలకోసం యింతపని చేస్తున్నారని నగలన్నీ తీసేసుకోండి,తీసుకుని వదిలిపెట్టండన్నట్టు చేతులు జోడించి సౌంజ్ఞచేసింది. అంతవరకు కేవలం డబ్బు, నగలు దొంగతనంచేసే ఉద్దేశం వున్నా గుండాలు ఆ వెన్నెలె వెలుగులో తెల్లచీరతో మెరిసిపోతున్న రాధని చూడగానే వాళ్ళమనసులో అప్పటికప్పుడు కొత్త ఆలోచన మెదిలింది. ముగ్గురూ కూడబలుక్కున్నారు. కాళ్ళు చేతులు కొట్టుకు గింజుకుంటూన్న రాధని ముగ్గురూ రోడ్డుపక్క ఖాళీస్థలంలో చెట్లచాటుకి తీసుకెళ్ళిపోయారు. జరిగే ఘోరం చూడలేనన్నట్టు చంద్రుడు మబ్బులచాటుకి వెళ్ళిపోయాడు.  సగం సగం స్మారకస్థితిలో వుండి జరుగుతున్నది చూడక తప్పలేదు మాధవ్‍కి. కదలలేక, అరవలేక, వళ్లంతా చితికిపోయి ముక్కులోంచి రక్తం కారిపోతూంటే రాధపై జరుగుతున్న అత్యాచారాన్ని ఏ విధంగానూ ఆపలేని మాధవ్… కొంతసేపటికి పూర్తిగా స్పృహ కోల్పోయాడు.
తెల్లవారేసరికి ఊరు ఊరంతా ఈ వార్తతో గుప్పుమంది.
రోడ్డుపక్కన పడివున్న భార్యాభర్తలని ఎవరో లారీవాళ్ళు చూసి తీసికెళ్ళి ఆస్పత్రిలో పడేశారు. మాధవ్‍కి  మోపయిన గాయాలు తగిలాయి. ఎడంచెయ్యి విరిగింది. ముక్కులోంచి చాలా రక్తం ఎక్కించాల్సి వచ్చింది. రాధని ఘోరంగా మానభంగం చేసినట్లు డాక్టర్లు గుర్తించారు. పోలీసులకి కంప్లయింట్ యిచ్చారు.
ఉదయం ఆరుగంటలకి ముందుగా రాధకి తెలివి వచ్చింది. ఆమె శారీరకంగాకంటే మానసికంగా ఎక్కువ దెబ్బతినడంతో షాక్‍కి  తెలివితప్పింది. తెలివివస్తూనే మాధవ్, మాధవ్ అంటూ కలవరించింది. పూర్తిగా తెలివివచ్చి జరిగింది గుర్తురాగా భోరున విలపింఛింది. “మాధవ్ మాధవ్…మాధవ్ ఏడి..నన్ను చూడనీండి”అంటూ డాక్టర్లు వారిస్తున్నా వినకుండా అతని దగ్గిరకి తీసికెళ్ళేవరకు  వూరుకోలేదు.
మంచంమీద వంటినిండా కట్లతో తెలివిలేకుండా పడివున్న మాధవ్‍ని  చూస్తూనే అతనిమీద వాలిపోయి ఏడవసాగింది. మాధవ్‍కి  రక్తం ఎక్కిస్తున్నారు కదల్చకూడదని ఆమెని నర్సులు బలవంతంగా లేవదీసి తీసికెళ్ళిపోయారు. “ఉహు..నన్ను వదలండి, మాధవ్‍ను  వదిలి నేనుండను. నన్నిక్కడే వుండనీయండి”  అంటూ పక్కనే వున్న కుర్చీలో కూలబడింది. ఆమె అసలు నించోలేని స్థితిలో వుంది. కాళ్ళు వణుకుతూ, కళ్ళు తిరుగుతున్నట్టున్నా బలవంతంగా కూర్చుంది.
ఈలోగా పోలీసులు వచ్చి వివరాలు అడిగారు. తమ పరువు, ప్రతిష్ట అన్నీ మంటగలిపిన ఈ దుర్ఘటన గురించి చెప్పకుండా వుండలేని పరిస్థితిలో పడింది. ఎవరికీ తెలియకుండా జరిగితే తమలో తాము బాధపడవచ్చు. తెలివి తప్పిన స్థితిలో ఆస్పత్రిలో చేర్చాక, పోలీసు కేసయ్యాక వివరాలు ఎలా దాచగలరు? మానభంగం జరిగిన అవమానంకంటే …దాన్ని గురించి నల్గురిముందు వెల్లడించుకోవడం…ఊరూ వాడా ఈ సంగతి తెలియడం, పేపర్లలో వార్తలు వస్తాయి. శరీరానికి జరిగిన అవమానభంగం కంటే. నల్గురిముందు బతుకు బట్టబయలు అయిన “మానభంగం ఎక్కువ కష్టం కల్గించింది రాధకి. చెపుతూ చెపుతూ ఇనస్పెక్టర్ మొహం చూడలేక, డాక్టర్ల మొహం చూడలేక తలదించుకుని కన్నీళ్ళు కారుస్తున్న రాధని చూసి లేడీడాక్టరు ఓదార్పుగా భుజంతట్టి “టేకిట్ ఈజీ..వుయ్ ఆర్ ఆల్ విత్ యూ..నీ అవమానం మా అందరిదీనూ..” అంటూ ఇనస్పెక్టర్‍తో  దోషులని పట్టుకుని శిక్షించాలని ఆవేశంగా అంది.  ఇనస్పెక్టర్ “వుయ్ విల్ ట్రై అవర్ బెస్ట్ మేడమ్” అన్నాడు. రాధ ఉద్యోగస్థురాలని, ఏ దిక్కుమొక్కులేని ఏ ఆడవాళ్ల కేసులో అయితే శ్రధ్ధ తీసుకోకపోయినా ఫరవాలేదుగాని యిలాంటి ఉన్నత కుటుంబం స్త్రీపై జరిగిన ఈ అత్యాచారాన్ని చూసీ చూడనట్లు వూరుకోవడానికి వీలులేదని అతనికి తెల్సు.
“హు..ఎన్ని యుగాలు గడిచినా ఆడదాన్ని ఆటవస్తువుగా, విలాసవస్తువుగా వాడుకునే ఈ పురుషప్రవృత్తి యింకెన్ని యుగాలకి మారుతుందో…ఒక ఆడదానికి ఈ సమాజంలో వున్న రక్షణ ఏమిటి? ఎంత అభ్యుదయం సాధించాం అనుకున్నా స్త్రీ వంటరిగా ఈనాటికి బతికే రక్షణలేని మనం సాధించిన ప్రగతి ఏమిటి?…ఛా.. ఇంత ఘాతుకంగా, యింత కిరాతకంగా ఓ ఆడదాన్ని అనుభవించే ఆ వెధవలకి దొరికే ఆనందం ఏమిటో…సెక్స్ అంటే పైశాచిక కామమా? అదో సున్నితమైన తీయని అనుభూతి కావాలిగాని పైశాచిక కృత్యం జరిపేవాళ్ళు రాక్షసులు కాక మనుషులా…కీచకులు, రావణులు  అన్నియుగాలలోనూ వుంటారు గాబోలు. ఇన్సెపెక్టర్ర్..ఈనాడు ఈమె. ఇంకోరోజు ఇంకోస్త్రీ..ఇలా ఎన్ని మానభంగం కేసులు వస్తున్నాయో తెలుసా! ఈ మానభంగం జరిగిన స్త్రీల గతేమిటి? వారి భవిష్యత్తేమిటి? ..” లేడీడాక్టర్ చాలా ఆవేశంగా అంటూ రాధమొహం చూసి అగిపోయింది.  అప్పుడామె వున్నస్థితిలో యింకా మాట్లాడి ఆమెని భయపెట్టలేకపోయింది. ఆమె మాటలకి తోటి డాక్టర్లు, నర్సులు అంతా ఏకగ్రీవంగా రాధకి జరిగిన అన్యాయం ఆమె ఒక్కరిదే కాదు మొత్తం స్త్రీ జాతిదే అంటూ మాట్లాడారు. “మానం, గీనం, పవిత్రత అంతా ట్రాష్. ఐడోంట్ బిలీవ్ దోజ్ థింగ్స్..కాని ఒక స్త్రీని ఇష్టంలేకుండా అంత క్రూరంగా చెరచడం మాత్రం అమానుషం. పశుత్వం ఉపయోగించి బలప్రయోగంతో ఒక స్త్రీని అనుభవించే హక్కు వాళ్ళకేముంది? మనకుచెందిన ఏ వస్తువన్నా యింకోరు దొంగిలిస్తే వూరుకోం. అలాంటిది ఒకస్త్రీని యిలా అవమానంపాలు చేసిన వాళ్లని చట్టం ఉరితీసినా పాపం లేదంటాను. జైలుశిక్ష కాకుండా హత్య చేసినవాడికి విధించే ఉరిశిక్షలాంటిది విధించాలంటాను. హత్యచేస్తే మనిషి ఒకసారే చస్తాడు. కాని యిలా మానభంగం జరిగిన స్త్రీ రోజురోజుకీ చచ్చే పరిస్థితి మన సమాజం కల్పిస్తుంది. అంచేత హత్యకంటే తక్కువ నేరం కాదంటాను” లేడీడాక్టరు చాలా ఆవేశంగా అరిచింది.
అక్కడున్న డాక్టర్లు, పోలీసులు పురుషులయిన అందరూ తలదించుకున్నారు.
చీరకొంగుతో మొహం దాచుకు ఏడుస్తూన్న రాధని చూసి అందరూ చలించారు.
“మేడమ్,.. నా శాయశక్తులా దోషులని పట్టుకునే ప్రయత్నం ఈ క్షణంనించి చేస్తాను. ముందు అక్కడికెళ్ళి  ఏమన్నా గుర్తులు దొరుకుతాయేమో చూస్తాం. దురదృష్టవశాత్తూ ఆమె ఒక్కక్షణమాత్రం వాళ్ళని చూశారు కనక గుర్తుపట్టడం కష్టం అయినా మా ప్రయత్నం మేం చేస్తాం” అంటూ అభయం ఇచ్చి వెళ్ళాడు ఇనస్పెక్టర్.
“చూడమ్మా, నీవింక ఏడుపు మానాలి. అసలే వీక్‍గా వున్నావు. మానసికంగా ధైర్యం తెచ్చుకుంటేగాని శారీరకంగా కోలుకోలేవు. మీవారి ఆరోగ్యం బాగోలేదు. ఆయనను చూసుకోవాలంటే ముందు నీవు కోలుకోవాలమ్మా. చూడమ్మా, ఆ దుండగీళ్ళు మీపై జరిపిన అత్యాచారంలో మీవారికి చెయ్యి విరిగింది. గాయాలు తగిలాయి. అలాగే నీకూ కొన్ని గాయాలయ్యాయి అవటానికి. నీవు అలాగే అనుకోవాలితప్ప ఏదో అన్యాయం జరిగింది, అపవిత్రం అయిపోయాను అలాంటి తలపు నీకు రాకూడదు. ఆ భావం వచ్చినంతకాలం నీవు శాంతిగా వుండలేవు. యీ మానం, పవిత్రత అంతా స్త్రీని కట్టడిలో వుంచడానికి పురుషులు పురాణాలలో కథలు సృష్టించారు, అంతే. ఒక్క ఆడదానికే మానం, నీతి, పవిత్రత కావాలి. కాని పురుషులు పదిమందితో తిరిగినా అంటని అపవిత్రత మనకు మాత్రం ఎందుకుండాలి?.. అంచేత రాధా! ఈ నీతులు, నియమాలు, పవిత్రతలు వాళ్ళకి అనుగుణంగా సృష్టించిన నియమాలు! నీ ప్రమేయం లేకుండా జరిగిన దానిలో నీవేదో అపవిత్రురాలివయిపోయావన్న భావం రాకూడదు. ప్రామిస్..” అంది రాధ భుజం ఆప్యాయంగా తట్టి.
ఆవిడవంక తెల్లబోయి చూసింది రాధ. ఆ తరువాత ఆమెకళ్ళలో వెలుగు వచ్చింది. ఎంత చక్కగా చెప్పింది. ఎంత చక్కగా ఓదార్చింది! ఆరాధనాపూర్వకంగా ఆమెవంక చూసి చప్పున ఆవిడ చేయి అందుకుని మొహం దాచుకుంది రాధ.
లేడీడాక్టరు రాధ తల ఆప్యాయంగా నిమిరి నవ్వి…చేయి నొక్కి…”వస్తానమ్మా, పనంతా అలాగే వుండిపోయింది. ఏమిటో, ఆడవాళ్లకి ఏ అన్యాయం జరిగినా వూర్కోలేని వీక్‍నెస్ నాది. నా చేతుల్లో చట్టం వుంటే…యిలాంటి వెధవలని ఉప్పుపాతర వేయమనేదాన్ని. హు..ఆడదంటే ఆటబొమ్మ అనుకుంటారు. ..ఇలాంటి కేసులు  చూసినప్పుడల్లా రోజంతా ఏదో అశాంతి, ఆవేశం కల్గుతాయి. ఏం చెయ్యగలం మనం, ఆవేశపడడం తప్ప” నిట్టూర్చి రాధకి చెయ్యి ఊపి వార్డులోంచి వెళ్ళిపోయింది. ఎంత చక్కటి మనిషి- ఆ భారీ విగ్రహం, తెల్లటి తెలుపు, హుందాగా, గంభీరంగా, పవిత్రంగా తెల్లటి బట్టలతో స్టెతస్కోపు మెడలో వేసుకున్న అమెని చూస్తే శాంతిదూతలా అన్పించింది. ఆమె మాటలతో, తమ మనసులో భారం తగ్గి తేలిక అయినట్లనిపించింది. మరిచిపోవాలి. ఈ పీడకల మరిచిపోవాలి అనుకుంది.
కాని….ఆమె మరిచిపోవడానికి ప్రయత్నించినా …చుట్టూవున్న మనుష్యులూ, సమాజం మరిచిపోకుండా అనుక్షణం చూపులతో, మాటలతో చీల్చి చెండాడి మనశ్శాంతి హరించి, అనుక్షణం అందరిముందు దోషిలా నిలబెడ్తారని కొద్ది రోజులలోనే గ్రహించింది రాధ.
లోకం అంతా ఏమననీ, ఏమనుకోని ఆమె లెక్కచేసేదికాదు. కాని..కాని..మాధవ్…తన మాధవ్…అంతలా మారిపోతాడని, ఆమె ప్రమేయం లేకుండా జరిగిన దుర్ఘటనకి ఆమెని దోషినిచేసి నిలబెట్టి శిక్షిస్తాడని ఆమె కలలో కూడా అనుకోలేదు. అంత ప్రేమించిన మాధవ్..అంతలా తనను ద్వేషించగలడని రాధ ఎన్నడూ అనుకోలేదు. జరిగిన దుర్ఘటనకి బాధపడ్తాడు, ఓదారుస్తాడు, కలతపడిన మనసుని చల్లని మాటలతో శాంతపరుస్తాడు, దగ్గిరకు తీసుకుని లాలించి, అదో పీడకలని మర్చిపో, అంటాడని ఆశించింది. కాని…ఆ పీడకలని తను మరవకుండా, రాధని మర్చిపోకుండా చేసి హింసిస్తాడని ఎదురుచూడని రాధ అతనిలో మార్పుకి తల్లడిల్లిపోయింది.
తెలివి వచ్చాక…తన మంచం దగ్గిర ప్రాణంలేని బొమ్మలా కూర్చున్న రాధని…తనకోసం విలపిస్తున్న రాధని ఆపాదమస్తకం పరీక్షగా చూస్తున్నట్టు కళ్ళతో రాధ శరీరం అంతా తడిమాడు. ఆ చూపులు గుర్తించిన రాధ సిగ్గుతో, అభిమానంతో చితికిపోతూ “మాధవ్..మాధవ్…”అంటూ అతని గుండెలమీద వాలి ఏడవసాగింది. అతని చెయ్యి ఓదార్పుగా ఆమె తల నిమరలేదు. అతని మొహం గుర్తించలేనట్టు మారిపోయింది.  చుట్టూవున్నవారిచూపులు తూట్లలా గుచ్చుకుంటూన్నట్టు అవమానపడుతూ రాధని ఓదార్చే ప్రయత్నం చేయలేదు. మాట పలుకు లేకుండా నిర్జీవంగా పడివున్నట్టున్న అతన్ని చూసి అతనింకా స్పృహలో లేడని, గాయాల బాధనుంచి మాట్లాడే స్థితిలో లేడని రాధ భావించి తనని తానే ఓదార్చుకుంటూ ఏడుపుమానింది.
మర్నాడు పూర్తి తెలివివచ్చాక…రాధ ఏదో చెప్పబోతుంటే- “ప్లీజ్…రాధా…ఆవిషయం నాకు గుర్తు చెయ్యకు…అది చెప్పకు” అసహనంగా అంటూ కళ్ళు మూసుకున్నాడు.
తనలాగే అతనూ బాధపడ్తూ మర్చిపోవడానికి ప్రయత్నిస్తున్నాడని, ఇంక ఆ విషయం అతని దగ్గిర ఎత్తకూడదని అనుకుంది రాధ.
పోలీస్ ఇనస్పెక్టర్ వచ్చి వివరాలు అడుగుతుంటే మాధవ్ చిరాగ్గా… “లీవిట్ ఇనస్పెక్టర్. జరిగింది చాలక యింకా కేసులు అంటూ కోర్టులు కూడా ఎక్కిస్తారా మమ్మల్ని” అన్నాడు తీక్షణంగా.
ఇనస్పెక్టర్ ఆశ్చర్యంగా చూసాడు. అంత ఘాతుకం జరిగితే వాళ్ళని పట్టుకు శిక్షించాలని గట్టిగా చెప్పకుండా కేసు వద్దంటున్న అతన్నీ వింతగా చూసాడు. “మీ స్కూటర్ లేదక్కద…నగలు, వాచి అన్నీ పోయాయని చెప్పారు మీ మిసెస్” ఇనస్పెక్టర్ అన్నాడు.
“ హు..అసలువే అన్నీ పోయాయి..ఇంక వాటికేం వచ్చింది. వదిలేయండి ఇనస్పెక్టర్….వాళ్ళెలాగూ దొరకరు… యీ కేసులు గొడవ భరించేశక్తి నాకులేదు. ఈ జరిగిన అవమానం చాలు…యింకా కేసులుపెట్టి మా బతుకులు కోర్టులో కూడా పెట్టుకోవడం నాకిష్టంలేదు. మమ్మల్నిలా వదిలేయండి…”
“మాధవ్..యింత చేసిన ఆ దుర్మార్గుల్ని వదిలేయమంటావా? వాళ్ళు వాళ్ళు ఆ నీచులు…ఇంత చేసినా తప్పించుకు పోనీయమంటావా…” వణుకుతున్న గొంతుతో అంది రాధ.
మాధవ్ ఆమెవంక విసురుగా చూసాడు. “వదిలేయక కోర్టు ఎక్కి తెలియనివాళ్ళకి కూడా డప్పుకొట్టి చెప్పుకుందామా..” అన్నాడు కోపంగా.
రాధ తల దించుకుంది.
ఇనస్పెక్టర్ అర్ధం అయినట్టు తలపంకించి “మీ ఇష్టం సార్, కంప్లయింట్ యివ్వకపోతే మేం ఏం చెయ్యలేం. కాని సార్, ఒక్కమాట..ఇలా పరువుకోసం అలాంటి నీచులని వదిలేయడం వాళ్లని ప్రోత్సహిస్తున్నట్లవుతుంది. ఇంకోసారి యిలాంటి పని చేసేముందు భయపడేట్టుగా అలాంటివాళ్లని శిక్షించాలి సార్…అలాంటివాళ్లని వదిలేయడం కూడా క్రైమ్ అనే అంటారు. ఆ తరువాత మీ ఇష్టం…” ఇనస్పెక్టర్ అదోలా అని మాధవ్కి షేక్‍హాండ్ యిచ్చి వెళ్ళిపోయాడు.
ఆరోజు అన్ని పేపర్లలో ఈవార్త వచ్చింది. మాధవ్, రాధ స్నేహితులందరూ ఈ వార్త చదివి నిర్ఘాంతపోయారు. అప్పటికే ఈ నోట ఆ నోట విన్న కొందరు నిజమో కాదో అన్న సందిగ్ధంలోపడి ఎవరిని అడగాలో తెలియక వూరుకున్నవాళ్ళు పేపరులో చదివి ఆస్పత్రికి వెళ్ళారు.
కాని, అలాంటి సమయంలో హితైషులు చూపే సానుభూతి కూడా చేదుమాత్రలానే వుంది. మండేనిప్పుల మీద ఆజ్యం పోసినట్టు పుండు కెలికి కారం జల్లినట్టు, వాళ్ళ సానుభూతి వెనక అవహేళన దాగినట్లు, పనికట్టుకువచ్చి పరామర్శిస్తున్నట్టు వివరాలు వినడానికి కుతూహలపడ్తున్నారని- తమ వెనక గుసగుసలాడుకుంటూ నవ్వుకుంటారని….దొంగెవరంటే భుజాలు తడుముకున్నట్లనిపించడంలో ఆశ్చర్యంలేదు. మాధవ్ పరిస్థితి అలాగే వుంది. అంతా వచ్చి భుజంతట్టి జాలిగా చూస్తూ..”ధైర్యంగా వుండాలి మాధవ్…రాధగారికి నీవే ధైర్యం చెప్పాలి” అంటూ ఆప్యాయంగా పల్కరిస్తుంటే- ఒక్కొక్కరూ వచ్చినప్పుడల్లా మాధవ్ మొఖం వివర్ణమయ్యేది.
రాధ ఎవరివంక తలఎత్తి చూడలేనట్లు ఏదో నేరం చేసినదానిలా తల దించుకుని కూర్చుంది.
ఆమె ప్రియస్నేహితురాలు, కొలీగ్ అయిన సరళ వచ్చి “రాధా.. డార్లింగ్” కంపిస్తూన్న గొంతుతో అని చెయ్యి పట్టుకుంది. రాధ కళ్ళల్లో నీరు గిర్రున తిరిగింది. “ఛీ…ఛీ..రాధా..కన్నీళ్ళూ పెట్టడానికి ఏం జరిగిందని…నీవు ధైర్యస్థురాలివని అనుకున్నాను” అంటూ ఏం జరగనట్లు మాట్లాడి ఓదారుస్తున్నకొద్దీ రాధ దుఃఖం ఎక్కువైంది. “మాధవ్…ఏమిటిది, రాధకి ధైర్యం చెప్పవలసిందిపోయి మీరే ఏదో కొంప మునిగినట్టు మొహం పెట్టారేమిటి..” అంటూ మొహం గంటు పెట్టుకుని సీరియస్‍గా ఎటో చూస్తున్న మాధవ్‍ని చనువుగా మందలించింది.
అందరి రాక వక వంతు- మాధవ్ తల్లిదండ్రులరాక ఒక ఎత్తు- రెండేళ్ళ తరువాత కొడుకుకి జరిగిన విపత్తు గురించి విన్నాక ఆ కన్నప్రాణం మరి నిలవలేదు. ఆ రెండేళ్ళలో భర్తమాట జవదాటలేక ఆవిడ ప్రాణం ఎంత కొట్టుకుంటున్నా మాధవ్ యింటికి రాలేదు. మాధవ్ ఒకటి రెండుసార్లు బజారులో ఎదురుపడినప్పుడు…”మాధవా..” ఆర్తిగా పిలిచింది ఆవిడ. తల్లిని చూచి గబగబా నడిచివచ్చి “అమ్మా” అంటూ ఆమె చేతులు పట్టుకున్నాడు మాధవ్ ఆనందంగా. ఆ తల్లికొడుకులు ఆ పదినిముషాలలోనే పదియుగాల మాటలు మాట్లాడుకున్నారు. ఇద్దరి కళ్ళు చెమ్మగిల్లాయి. “అమ్మని మరిచిపోయావా నాయనా.. మీ నాన్నగారు లేనప్పుడన్నా  రాకూడదా యింటికి” నిష్ఠుర్యం వేసింది ఆ తల్లి.
“అమ్మా.. అలా దొంగతనంగా వచ్చిపోవడానికి నేనేం నేరం చేశానమ్మా..ఎప్పటికయినా నాన్న నా తప్పులేదని గుర్తించిననాడు సంతోషంగా వస్తాను. పోనీ, నీ కొడుకు యింటికి నీవెందుకు రాలేదు చెప్పు..” అన్నాడు నవ్వుతూ.
ఆమె జవాబు చెప్పలేక తడబడింది. “నాన్నగారికిష్టంలేని పని నీవెలా చెయ్యలేవో నేనూ అలాగే చెయ్యలేనమ్మా…చేశాను కనక ఆయన యిష్టానికి వ్యతిరేకంగ నడవను”
“ఏదో నాయనా కావాలని చేసుకున్నావు. మీ యిద్దరూ ఆనందంగా వుంటే అంతే చాలు.” అంది ఆమె తృప్తిగా.
అవకాశం వచ్చినప్పుడల్లా కొడుకుని దూరంచేసిన భర్తని ఆమె క్షమించకుండా దుయ్యబడుతూనే వుంది. ఈరోజు మాత్రం ఆవిడ తెగేసి “మాధవ్‍ని వెళ్ళి చూసి తీర్తాను, మీకిష్టంలేదంటే మళ్ళీ గడప తొక్కను, వాడు నాలుగు మెతుకులు పెట్టకపోడు. నాది కన్నప్రాణం అండీ, ఎలా వూరుకోగలను” అంటూ ఏడుస్తూ రిక్షా తెప్పించుకుని ఎక్కుతూంటే, ఆయనా వచ్చి మాట్లాడకుండా ఆమెపక్కన కూర్చున్నారు.
“మాధవా… ఏమిటిరా ఈ ఘోరం, ఎవర్రా ఇంత దారుణం చేశారు” ఆస్పత్రికి వచ్చి గదిలోకి వస్తూనే వంటినిండా కట్లతో పాలిపోయినట్లు పడుకుని వున్న మాధవ్‍ని  చూస్తూనే ఆవిడ ఏడుస్తూ కొడుకుమీద పడింది.
అవధానిగారు కొడుకుని ఆ స్థితిలో చూసి చలించిపోయి ఏం మాట్లాడాలో తెలియక యిబ్బందిపడ్తూ కొడుకుమంచం దగ్గర నిలబడ్దారు.
తల్లిదండ్రుల్ని చూడగానే మాధవ్ మొహంలో కళ వచ్చింది. “అమ్మా.. వచ్చావా..నాన్నగారూ…వచ్చారా” అంటూ తల్లి చెయ్యి పట్టుకున్నాడు ఆనందంగా.
“ఎవరు చేసారురా యీ పని నాయనా, నిన్నిలా కొట్టడానికి నీవేం అపకారం చేశావురా వాళ్ళకి…వెధవలు డబ్బు, నగలు తీసుకుంటే తీసుకున్నారు. ఇలా దారుణం ఎందుకు చేశారురా..కులం గోత్రం తెలియనిదాన్ని పెళ్ళాడినా మీరిద్దరూ సుఖంగా వున్నారని తృప్తి పడ్డాను. కుక్కముట్టిన కుండ అయిపోయిందిరా ఇప్పుడింక..” ఆవిడ ఏడుస్తూ అన్న మాటలకి మాధవ్ గతుక్కుమన్నాడు. కుక్కముట్టిన కుండ! అత్తగారు మామగారు రాగానే మర్యాదగా లేచి మూలగా నిల్చుంది రాధ. ఆ మాటకి రాధ మొహం నల్లబడింది. మాధవ్ రాధ వంక చూశాడు. రాధ కళ్ళల్లో తిరిగే నీరు బలవంతాన అదిమిపెడ్తూంది.
“ఎంత కాదనుకున్నా మా కోడలు… కాకపోదు…అసలే తలెత్తుకోలేక చస్తున్నాం..యిప్పుడింక మొహం ఎలా చూపడంరా” అవధానిగారి బాధ అది.
వాళ్ళిద్దరూ రాధ ఆ గదిలో వుందన్నట్టె గుర్తించకుండా అటువేపన్నా చూడకుండా అంటున్న మాటలని సహించే శక్తిలేక రాధ గబగబా ఆగదిలోంచి వెళ్ళిపోయి వరండాలో బెంచీమీద చతికిలబడి, చేతుల్లో మొహం దాచుకుంది. ఇందులో తన నేరం ఏముందనిఇంత నిర్దాక్షిణ్యంగా మాట్లాడుతున్నారు? అత్తగారు స్త్రీ అయివుండి కూడా తోటి ఆడదాని గురించి “కుక్కముట్టిన కుండ” అంటూ అంత హీనంగా ఎలా అనగలిగారు! అదే ఆవిడ కూతురయితే ఆ మాట అనగలిగేవారా? ఆ క్షణంలో రాధకి తనకెవరూ లేని లోటు తెలిసివచ్చింది. తన తల్లే వుంటే కడుపులో దాచుకునేది తనని….తన అవమానాన్ని ఆమెదిగా భావించి ఈ మాట అన్నవాళ్ల నోరు మూయించేది. తనకెవరూ లేరు…అ క్షణంలో రాధ ఎంతో వంటరిగా ఫీలయింది. తనవాడు అనుకున్న మాధవ్ ఆ రెండురోజులలోనే ఎంతో దూరం అయిపోయినట్లనిపించింది. వంటరిగా, దిగులుగా, భయంగా, దిక్కుతోచనట్టు ఆ బెంచీమీద వంటరిగా అలా ఎంతసేపో కూర్చుంది రాధ.
ఓ అరగంట తరువత అన్నపూర్ణమ్మ, అవధానిగారు బయటికి వచ్చారు. బయట కూర్చున్న రాధని చూసి ఆవిడ ఒక్కక్షణం ఆగి ఏదో అనబోయింది.
“ఊ, పద” అంటూ అవధానిగారు గదమాయించడంతో.
ఆవిడ ఆయనవెంట వెళ్ళిపోయింది.
ఒక్కమాట! ఒక్క సానుభూతి వచనం చెప్పివుంటే ఆ క్షణాన రాధకి ఎంతో స్వాంతనగా ఉండేది. హు..అసలే జాతి మతంలేని కోడలు- యిప్పుడందులో కుక్కముట్టిన కుండ అయిపోగా-ఎందుకు మాట్లాడుతారు!
రాధ విషాదంగా నవ్వుకుని చిన్నపోయిన మొహంతో గదిలోకి వెళ్ళింది.
ఏదో సంఘర్షణకి లోనయినట్టుగా మాధవ్ అశాంతిగా ఆలోచిస్తున్నాడు. రాధని చూసి “ఎక్కడికి వెళ్ళావు? అమ్మా, నాన్న వస్తే అలా వెళ్ళిపోవడం ఏమిటి?” అన్నాడు కాస్త కోపంగా.
“వెళ్ళక ఏం చెయ్యమంటారు? నా ఎదురుగానే జాతిలేనిది, కుక్కముట్టిన కుండ అంటూంటే వింటూ సంతోషిస్తూ కూర్చోమన్నారా?” గాయపడిన మనసుతో అడిగింది.
“హు..ఆ కాలంవాళ్ళు, నిష్ఠనియమం కలవాళ్ళు. ఒక్కసారిగా ఎలా మారిపోతారు? వాళ్ల పరువు ప్రతిష్ఠమంటగల్సిందన్న దుఃఖంతో అంటే అంటారు… మనకే యిలా వుంటే పాతకాలంవాళ్ళకి ఎలా వుంటుంది” మాధవ్ తల్లిదండ్రులని సమర్ధిస్తూ అన్నాడు.
సానుభూతి చూపకపోగా వాళ్ళనే వెనకేసుకొస్తున్న మాధవ్‍ని…కొత్త మాధవ్‍ని చూస్తున్నట్టు విస్మయంగా చూసింది.
“మాధవ్.. ఏ కాలంకి చెందినవారయినా మీ అమ్మగారు ఓ స్త్రీ తోటి స్త్రీకి జరిగిన అన్యాయానికి జాలి చూపకపోగా… అలా అంటే…హు..ఆడదానికి ఆడదే శత్రువు అని ఎందుకంటారో అర్ధం అయింది. తోటి స్త్రీ చూపలేని సానుభూతి పురుషులు చూపలేదని వారిని దుయ్యబట్టడం అనవసరం” అక్కసుగా అంది రాధ. మాధవ్ మొహం గంటుపెట్టుకున్నాడు.
“సానుభూతి చూపిస్తే నీవు పోగొట్టుకుంది తిరిగి పొందగలవా?” ఏదో జవాబివ్వాలని అన్నాడుగాని అతనన్నమాటలు అతనికే పేలవంగా కన్పించాయి. రాధకి ఏనాడు మాధవ్‍తో ఈనాటివరకు గట్టిగా మాట్లాడే అవసరం రాలేదు. యిద్దరిమధ్య చిలిపికజ్జాలు, అలకలుకూడా ఎన్నడూ రానీయకుండా అతనికనుగుణంగా తనని మార్చుకుంది. అతనన్నదే వేదంగా దేనికి ఎదురాడకుందా, ఎన్నడన్నా విసుగుతో ఏదన్నా అన్నా పట్టించుకోకుండా సౌమ్యంగా వుండే రాధకి ఆనాడు…తనున్న స్థితిలో మాధవ్ మాటలు, మాధవ్ నిరాదరణ, ప్రవర్తన ఆమెని గాయపరిచింది.
“కన్నతల్లిలేని నన్ను …ఒక్కసారి దగ్గిరకి తీసుకుని తల నిమిరితే చాలండి, నేను పొందిన అవమానం మరిచిపోయేదాన్ని…ఒక్కమాట కాస్త సౌమ్యంగా మాట్లాడితే చాలండి. నా వేదన మరిచిపోయేదాన్ని..తోటి స్త్రీనించి ఆమాత్రం ఆశించడం అత్యాశ అంటారా?…ఒక్కమాట…ఒక్కసారన్నా నావంక చూడకుండా ఏ పురుగునో చూసినట్లు చూసి వెళ్ళారండి…” రాధ రుధ్ధకంఠంతో అంటుండగా కన్నీళ్ళు జారాయి.
“బాగుంది. పెళ్ళినాడే వాళ్లతో తెగతెంపులు అయ్యాయి.. ఆనాడే నిన్నంగీకరించని వాళ్ళు, ఈనాడు ఎలా ఆమోదిస్తారనుకున్నావు?” చిరాగ్గా అన్నాడు.
“అవును..నిజమే..నాది అత్యాశే..క్షమించండి” రాధ యింక వాదన పెంచడం యిష్టంలేక కొంగుతో కన్నీరు వత్తుకుంటూ మాధవ్‍కోసం హార్లిక్స్ కలపసాగింది.
పుష్యమీ సాగర్
 
మన రెండు రాష్ట్రాలలో నేను ఎంతో ఇష్టపడే ప్రదేశాల్లో వైజాగ్ ఒకటి, చిన్నప్పటి నుండి వేసవి కాలం సెలవులు వచ్చినప్పుడు చూసేవాడిని. అయితే ఉరుకుల పరుగుల జీవితం లో అవన్నీ వెనకబడి పోయాయి…ఇదిగో మా కమల (శ్రీమతి) పుణ్యాన మరల ఆ అదృష్టం దక్కింది ఎందుకంటే మా శ్రీమతి పుట్టిన వూరు వైజాగ్ మరి. ప్రతి సంవత్సరం సంక్రాంతి కి వారి వూరు వెళ్ళడం ఆనవాయితి. ఈ సారి కూడా వెళ్దామని నిశ్చయించి రిజర్వేషన్ చేయించాము. అయితే మా దురదృష్టం మూడు నెలలు ముందు గా చేయించిన కూడా గోదావరి, విశాఖ, ఇంకా పలు ఎక్స్ ప్రెస్ రైళ్ళలో ఖాళి లేనందున “జన్మ భూమి ” సూపర్ ఫాస్ట్ కి రాను పోను చేయించాను. సరే నేను జనవరి 11 కి రిజర్వేషన్ చేయించిన ప్రకారం ఉదయం 7: 10 సికిందర్ స్టేషన్ లో రైలు ఎక్కాము. పండగ సీజన్లో రైలు ప్రయాణం అంత నరకం వేరొకటి ఉండదేమో….పేరుకు రిజర్వేషన్ అయినా కూడా ఇసుక వేస్తే రాలనంత జనం. బాత్రూం లో కూడా కిక్కిరిసి వున్నారు … ఉదయం నుంచి సాయంత్రం వరకు ప్రయాణం లో నే గడిచిపోయింది. ఆ రైలు ఆగుతూ ఆగుతూ 7 40 చేరాల్సినది 10 గంటలకు చేర్చింది. తిట్టుకుంటూ ట్రైన్ దిగి ఆటో ఎక్కాము. ఆటో చార్జీలు హైదరాబాద్ కు ఏ మాత్రం తీసిపోవు (మా వాళ్ళ ఇంటికి వెళ్ళడానికి 350 అడిగాడు బాప్ రే) మా శ్రీమతి వాళ్ళ ఇల్లు మధురవాడ లో రైల్వే స్టేషన్ నుంచి మరి ఒక 40 మినిట్స్ జర్నీ. ఎలాగోలా ఇంటికి చేరాము. భోజనం చేసి నిద్ర పోయాను.
 
మరుసటి రోజు ఉదయన్న్నే స్నానం టిఫిన్ లు కానిచ్చి నేను, కమల సింహాచలం అప్పన్న దర్శనానికి బయలు దేరాము. అదేం మహాత్యమో తెలియదు. కాని హైదరాబాద్ కి చాల దగ్గరలో వున్నా యాదగిరి గుట్ట (ఇక్కడ కూడా లార్డ్ నరసింహ) నే చూడటం అస్సలు వీలు పడదు. చూడటం కుదరదు కాని ఎక్కడో ఉన్న సింహాచల స్వామి దర్శనం మాత్రం అవుతుంది. ఉదయాన వెళ్ళడం మూలాన దర్శనం ప్రశాంతం గా జరిగింది. చుట్టూ కొండ కోనలు, ప్రకృతి సిద్ధం గా ఏర్పడ్డ రాళ్ళు, చెట్లు ఉదయపు సంధ్యరాగాలు వాహ్… చూడటం తప్ప చెప్పలనవి కాదు. మరల ఇంటికి వచ్చి బ్రేక్ఫాస్ట్ చేసి విశ్రాంతి తీసుకున్నాము. ఇక ఆ సాయంత్రం ఏమో మధుర వాడ లో నే ఉంటున్నసాహితీ మిత్రులు అయిన వాని వెంకట్ గారి ఇంటికి వెళ్దామని బయలుదేరాము తీరా వాళ్ళ ఇంటికి వెళ్లేసరికి తాళం కప్పు వెక్కిరించిది. వాచ్మెన్ గారిని అడిగితే ఉరు వెళ్లారు అని చ్పెపారు. సరే లే అని ఇంటి దారి పట్టాము.
 
ముఖ పుస్తక మిత్రులు అయిన మితిల్ కుమార్, పోర్షియా దేవి గారికి కాల్ చేసాను వారిది కూడా విజయనగరం, శ్రీకాకుళం అయితే వారు కూడా బిజీ అని చెప్పారు. పోర్షియా గారు కొన్ని ప్రదేశాలు చెప్పారు చుట్టూ పక్కల వున్నవి సరే విజయనగరం బయలుదేరాం. రెండు ప్రదేశాలను చూడటం జరిగింది  మొదట “రామ నారయణ ” ప్రదేశం ఇది సుమారు గా 10 ఎకరాల్లో మానవ నిర్మితం అయిన క్షేత్రం. అయితే దీని ప్రత్యేకత ఏంటి అంటారా….ఇది ఒక ఉపరితలం నుంచి చూస్తే “రామ బాణం” లా కనిపిస్తుంది బాణం ఆకారం లో నిర్మించారు. ఆ నిర్మాణం లో రామాయణ సంపూర్ణ దృశ్య మాలిక ని ఉంచారు. వాటిని తిలకించడానికి రెండు కళ్ళు చాలవు. నిజంగా మన కళ్ళ ముందే జరిగిందా అన్నంత గా ప్రాణం పోసి చెక్కారు వాటిని అద్భుతం. వీటి మధ్యలో సుమారు 50 అడుగుల ఆంజనేయ విగ్రహం చూపులను తిప్పుకోనీయదు. ఇంకా ఈ క్షేత్రం లో వేద పాఠశాల, గ్రంధాలయం, ఆధ్యాత్మిక ఉద్యానవనం, కాన్ఫరెన్స్ హాల్, భజన మందిరం, అనంత పద్మస్వామి ధ్యాన మందిరం, తోట, నివాసం, అత్యాధునిక కాంటీన్ వంటి సౌకర్యాలు కలిగి వుండటం ఆశ్చర్యం అనిపించిది. ఇది విజయనగరానికి కేవలం మూడు కిలోమీటర్ దూరం లో వుండటం కలిసి వచ్చే అంశం. సరే ఇది దర్శించుకొని విజయనగరానికి వెళ్ళాము …ఇక ఇక్కడ నుంచి మరో పురాతన గుడి ని దర్శించుకున్నాము దాని పేరే “రామ తీర్థం” ఇది దాదాపు 600 ఏళ్ళ క్రితం నిర్మిచింది అని తెలిసింది.
       
విజయనగరం నుంచి “నేలిమర్ల” వరకు సెవెన్ సీట్ ఆటో లో వెళ్ళాము. అటు నుంచి మరో 3 కిలోమీటర్లు ప్రయాణం చేస్తే “రామ తీర్థ” ఇక్కడ మరో విశేషం ఏమిటి అంటే పెద్ద కొండ వున్నది ఏకశిల అని అనలేము కాని అలాంటిది దే (ఏకశిల మీద ఉన్న కట్టడం భువనగిరి, హైదరాబాద్ కి 30 కి.మీ. లో ఉన్నది). కొండ పైన కోదండ రామాలయం వుంది. కొండ కింద ఏమో రాములవారి ఆలయం. ఆ అద్భుతమైన ప్రాకారాలు, గుడి పరిసర ప్రాంతాలు నిజంగా ఎక్కడికో తీసుకు వెళ్ళాయి. అయితే కొండ మీదకు వేళ్దామన్న నా ప్రతిపాదన ను మా కమల రిజెక్ట్ చేసింది ఎందుకంటే అప్పటికే బాగా ప్రయాణం చేసి అలిసి పోయాము (కొండ మెట్లు సుమారు గా 500 వరకు వుంటాయి). సరే అప్పటికే లంచ్ టైం కూడా కవోస్తుండడం తో తిరుగు ప్రయాణం అయ్యాము.
 
విజయనగరం లో ఆగక ఓ ఆలోచన వచ్చింది పండగ షాపింగ్ వైజాగ్ లో కాకుండా ఇక్కడ చేస్తే అని, ఎలాగూ వచ్చాం కదా అని విజయనగరం లో షాపింగ్ చేసాము. ఏ మాట కి ఆ మాటే చెప్పుకోవాలి. వైజాగ్ తో పోల్చితే చాల అంటే చాల బెటర్ అండ్ చీప్. పండగ కదా రద్ది కూడా బాగానే వున్నది. అవన్నీ ప్యాక్ చేసుకొని మరల ఇంటికి బయలుదేరాము. ఇక భోగి పండుగ రోజు గొప్పగా అనిపించిది. నా చిన్నప్పుడు మా అమ్మ గారి ఊరులో భోగి నాడు చేసిన సందడి అంతా గుర్తుకు వచ్చింది. చిన్నప్పుడు పిడకలు, గడ్డి వాము, ఇంకా చెట్టు బెరడులు వేసేవారు ఇప్పుడు అవేమి లేవు కదా మా కమల వాళ్ళ ఇంటి ముందు వేసారు పెద్ద మంట తో బోగి మంటలు వేసారు. చలి చలి లో అల ఉదయాన్నే చలి కాచుకోవడం గొప్ప అనుభవం. అల్ఫారం తీసుకొని ఎటు వెళ్దామా అని ఆలోచిస్తున్నాను. మా శ్రీమతి గారు వారి వంట పనులలో బిజీ. అయితే నేను మా శ్రీమతి బంధువు ఒకరు నాకు కంపెనీ ఇస్తాను అన్నారు. దగ్గరలోనే ఉన్న భీముని పట్నం (భీమిలి అసలు పేరు) కి బయలుదేరాము.
 
నేను, వారు ఆటో లో 40 నిమిషాలు భీమిలి ప్రయాణం చేసి అక్కడికి చేరుకున్నాము. నిజంగా అద్భుతమైన ప్రదేశం, పురాతన ఇల్లు, ఎవరో పెయింటర్ గీసినట్టు వుండే ప్రకృతి. చుట్టూ కొండలు, డచ్ వాళ్ళు వదిలేసినా పాత చరిత్ర నమూనాలు, ఇంకా అలా రోడ్ పై నడుస్తూ సముద్రం దగ్గరికి వెళ్ళాము. ఇది రామకృష్ణ బీచ్ అంత విశాలం గా పొడవు గా లేకపోయినా చాల చక్కగా ఉన్నదీ. ఇక అక్కడే సౌరిస్ ఆశ్రమం (ప్రఖ్యాత రచయత చలం గారు నివసించిన ఇల్లు) అక్కడే వున్నది అని తెలిసాక మరింత ఆశ్చర్యం. ఎలాగు వచ్చాము కదా అది కూడా దర్శించుకుందామని వెళ్లాను, బీచ్ కి సరిగ్గా ఒక కిలోమీటర్ దూరం లో నే వున్నది. ఆ పరిసరాలు, వారు నివసించిన ప్రదేశం, సౌరిస్ గారి రూం, చలం గారి చదువుకున్న ప్రదేశం, కుర్చీ, ఉయ్యాల ఇవన్ని చూసాక సాహితి లోకం లో గొప్ప గా వెలిగిన చలం నడయాడిన ప్లేస్ ని చూసామన్న సంతృప్తి కలిగింది. అయితే సౌరిస్ గారు అప్పట్లో పిల్లులను పెంచేవార అని విన్నాను. ఇప్పుడు వారి ఇంట్లో కాకుండా దాని కోసమే ప్రత్యేకం గా రెండు గదుల్లో దాదాపు 70 నుంచి 80 పిల్లుల ను పెంచుతున్నారు వాటి కోసం సంరక్షుకుడి ని కూడా నియమించడం వారికి జంతువుల పట్ల ఉన్న ప్రేమ ని తెలియచేసింది. చలం గారి గ్రంధాలయం నుంచి నేను రెండు పుస్తకాలు కొనుగోలు చేసాను అవి చలం ఉత్తరాలు, చలం జీవన్ కి రాసిన లేఖలు (ఇవి రెండు ఎక్కడ దొరకవని చెప్పారు). వాటిని పొందినందుకు ఎంతో సంతోషం కలిగింది. తిరుగు ప్రయాణం లో ఇంటికి వచ్చి భోజనం చేసి పడుకున్నాము. ఇక సంక్రాంతి రోజు కొత్త బట్టలు వేసుకొని దగ్గరలోనే ఉన్న బాబా గుడి కి వెళ్లి దర్శనం చేసుకున్నాము. ఇక బందువుల ఇంటికి వెళ్లి శుభాకాంక్షలు చెప్పి మరల ఇంటికి పయనం … సాయంత్రం ఎక్కడికి వెళ్దాము అని ఆలోచిస్తుండగా మా కమల ఇంటికి దగ్గరలోనే “శిల్పారామం” కనిపించిది.
ఇంకాస్త ముందుకు వెళ్తే శిల్పారామం నుండి ” జూ పార్క్” మరియు వై.యస్.ఆర్ మ్యునిసిపల్ స్టేడియం. కాబట్టి సాయంత్రం పూట అది కూడా పండగ పూట కదా శిల్పారామం కి వెళ్ళాము. (హైదరాబాద్ లో లాగానే ఇక్కడ కూడా అనేక వస్తువుల అమ్మకం జరిగింది). ఇక అక్కడ తెలుగు సాంప్రదాయం ఉట్టి పడేలా నృత్యాలు, రూపకాలు, భోగి పళ్ళు తినుబండారాలు. వచ్చి పోయే వాళ్ళతో సందడి గా వున్నది. సంక్రాంతి సాయంత్రం ఆ రకము గా ఆనందం గా గడిచిపోయింది.
    
మిగలిన చివరి రోజు ను ఎలా గడపాలి అని అనుకున్నాము. సరే అని శనివారం ఉదయము దగ్గరలోనే ఉన్న “జూ పార్క్” ని సందర్శించడానికి వెళ్ళాము. హూదూద్ తుఫాను దాటికి మొత్తం కొట్టుకుపోయినా అనతి కాలం లో నే మరల కోలుకోవడం విశేషం. అక్కడ ప్రకృతి సిద్దమైన కొండలు, సెలయేళ్ళు, కొండలు, గుట్టలు, ఒక చిన్న అడవి ని తలపిస్తుంది. మొత్తం విస్తీర్ణం 10 కిలోమీటర్ లు వరకు ఉంటుంది. పొద్దునే బ్రేక్ ఫాస్ట్ తిని వెళ్ళాం కాబటి సరిపోయింది లేకుంటే అంతే సంగతులు. ఉదయం 9 గంటలకి వెళ్ళితే మరల 1 గంటకు ఇంటికి చేరాము. కాసేపు విశ్రాంతి తీసుకొని లోకల్ RK బీచ్ కి వెళ్ళాము.
 
సముద్రం వొడ్డున గడపటం అది కూడా సాయంసంధ్యా వేళల్లో RK బీచ్ లో గొప్ప అనుభవం. అయితే పండగ కావడం తో జనం పోటెత్తారు. బీచ్ నిండా ఎక్కడ పడితే అక్కడ జనం. జనం జన సంద్రం పతంగులు, తినుబండారాలు చిరు వ్యాపారాలు అబబ్బో గొప్ప గా వుంటాయి లెండి. పండగ సందర్బం గా ఏర్పాటు చేసిన సంత లో మనం మర్చిపోయిన నాటకం అంకం గొప్ప రసవత్తరం గా అనిపించిది నేను వెళ్ళినప్పుడు “రామాంజనేయ యుద్ధం ” నాటకం నడుస్తుంది హార్మోని పెట్టె, రంగు రంగు వలయాల మెషిన్, ఇంకా సెట్టింగ్. ఒకసారి నేను నగరం లో వున్నానా లేదు ఏదైనా ఊరి లోనే నా అన్న సందేహం కలిగింది. కాసేపు వాటిని చూసి ఎంజాయ్ చేసాను.  మొత్తానికి సముద్రాన్ని, సంత ని ఎంజాయ్ చేసాక ఇంటికి వచ్చేసాము. మరల ఆదివారం ప్రయాణం (17-01-2016). మరల అదే దిక్కుమాలిన జన్మభూమి కి ఎక్కి ఉదయం నుంచి సాయంత్రం వరకు కొట్టుకు చచ్చి చివరికి హైదరాబాద్ కి చేరుకున్నాము.
 
ఇంకా వైజాగ్ లో నేను చూడని ప్రదేశాలు చాల నే ఉన్నాయి గంగవరం పోర్ట్, పాత పోస్ట్ ఆఫీసు దగ్గర మూడు మతాలకు చెందినా గుడులు, రుషి కొండ బీచ్, ఫిలిం సిటీ, కనకమహలక్ష్మి గుడి (లోగడ ఒకసారి చూసాను), డాక్ యార్డ్. ఇంకా చాలానే వున్నాయి లెండి అన్నవరం, అనకాపల్లి లో ని బుద్దుడి గుహలు, నూకంబింక గుడి …ఇలా చెప్పుకుంటూ పోతే చాంతాడంత అవుతుంది. నెక్స్ట్ ట్రిప్ లో ఇవన్ని కవర్ చెయ్యాలి. చూద్దాం మరి ఒకసారీ వీలు కుదిరితే ఉత్తరాంధ్ర అంతటా తిరిగి రావాలి. ఇది నా ప్రస్తుత లక్ష్యం.
 

 
 
 
 
 
 
 
 
 
 
 
 

 
 
 
 
 
 
 
 
 
 
 


                                         వెంకట్ యస్. అద్దంకి
 
క్రొత్త క్రొత్త ప్రదేశాలకి వెళ్ళాలన్నా క్రొత్త క్రొత్త మనుషులని కలవాలన్నా ఉత్సాహం దానంతట అదే పుట్టుకొస్తుంది. క్రొత్త ప్రదేశాలలో అలా ఎంత దూరం నడిచినా కాళ్ళు నొప్పులుపుట్టవు. నాకు చిన్నప్పటినుండి అదే సరదా. అలా తిరిగిన మొట్టమొదట ప్రదేశం షిరిడి. పెళ్లయ్యాక ఫామిలీ తో తిరుగుదామనుకున్నా ఎప్పటికప్పుడు ఏవో ఆటంకాలు, శలవులు కుదరక, ఇంకా ఇలాంటి కారణాలే. అలా పెళ్లయిన పన్నెండేళ్లకి కుదిరిన అవకాశం 2012 దీపావళికి. ఉద్యోగ రీత్యా భోపాల్ రావడం, శలవలకి ఫామిలీ అక్కడకి రావడంతో భోపాల్ చుట్టుపక్కల ప్రదేశాలతో “పచ్ మరి” హిల్ ష్టేషన్ లో 3 రోజులు ఉండడం జరిగింది. బయలుదేరిన దగ్గర నుండి ఆద్యంతం ఉత్సాహమే పిల్లలకి మంచి సరదా. నవంబర్ నెల ప్రారంభం కాబట్టి మరీ అంత చలి పెరగ లేదుగానీ జీరో డిగ్రీలు నమోదయ్యే ప్రాంతం “పచ్ మరి”. భోపాల్ కి 190 కిలోమీటర్ల దూరంలో భోపాల్ కి జబల్పూర్ కి మధ్యన ఉన్న రమణీయ పర్యాటకప్రదేశం ఈ “పచ్ మరి”. ఇక్కడకి దగ్గరలో ఉన్న రైల్వే స్టేషన్ పిపరియ. ఇక్కడనుండే ఘాట్ రోడ్ మొదలవుతుంది. ఈ ఘాట్ రోడ్ మీదకూడా ప్రయాణం తెల్లవారుఝామున అయితే కొన్ని వన్యప్రాణులని చూసే అవకాశం మనకి దక్కుతుంది. “సత్పురా” అడవుల మధ్యప్రదేశం ఈ హిల్ స్టేషన్.
 
చిన్న వాడికి రెండేళ్ళ వయసుకూడాలేదు. కాబట్టి వాడికి అంత వూహ తెలియదు. పెద్దవాడికి ఒక ఎడ్యుకేషనల్ టూర్ గా కూడా ఉపయోగపడింది. ముఖ్యంగా అక్కడ చూడవలసిన ప్రదేశాలు ఒక పది దాకా ఉంటాయి. ఆ కొండల్లో గుట్టల్లో తిరగాలంటే 4X4 వీల్ డ్రైవ్ ఉన్న వాహనమయితే సరిగ్గా ఉంటుంది లేదంటే అక్కడ జిప్సీలు ఎప్పుడూ అందుబాటులో ఉంటాయి. ఇంక తిరగడం అన్నది మన మీద ఆధారపడి ఉంటుంది. నడకా ఎక్కువే కొన్నిచోట్ల దాదాపు రెండు కిలోమీటర్లు వరకు దిగి మళ్ళీ పైకి ఎక్కాలి.
 
మొట్ట మొదట ప్రదేశం “పాండవా కేవ్స్”. ఇక్కడ పాండవులు అరణ్యవాస సమయంలో విడిది చేసారని చెబుతారు.  ఇక్కడ ఉన్న ఉద్యానవనం కూడా ఎంతో బాగా తీర్చిదిద్దారు. ఫోటోగ్రఫి మీద మక్కువ ఉన్నవారికి ఫోటోలు దిగాలనుకున్నవారికి మంచి గా ఉపయోగపడే ప్రదేశం. రక రకాల పుష్పాల తో విరజిల్లుతూ ఉంటుంది ఈ ఉద్యానవనం. ఇక్కడ ఒకరొకరంగా అందరం గుర్రపు స్వారీ కూడా చేసాము. అక్కడినుండి బయలుదేరి బైసన్ మ్యూజియం కి వెళ్ళాము, ఒక మంచి విజ్ఞాన కేంద్రం. ఈ కాలం పిల్లలకి తెలియని పనిముట్లూ, పాతకాలం మనుషుల రూపాలతో ఇక్కడి శిల్ప సంపద చూడ చక్కగా మన గతాన్ని గుర్తుచేస్తున్నట్లు ఉంటుంది. సత్పురా అడవుల విశిష్టతని తెలిపే మ్యూజియం ఇది. తప్పక చూడవలసిన ప్రదేశం. అక్కడినుండి మొదలయ్యి మిగిలిన ప్రదేశాలు చూడడానికి వెళ్లాము. రోజుకి మూడు నాలుగు ప్రదేశాలు చూసేసరికి చుక్కలు కనపడ్డాయి. అంటే మరీ అంత గాభరాపడవలసిన పనిలేదు. చిన్నవాడిని భుజాన వేసుకుని తిరగడంవల్లా గానీ మాములుగా కాదు.
 
పాండవా కేవ్స్:

 
 
ఉద్యానవనం-పాండవా కేవ్స్:

 
 
ఇక ప్రదేశాల విషయంలోకి వస్తే “జటా శంకర్” ఆలయం-ఇది సన్నటి గుహలోకి తలలువంచుకుని వెళ్ళాలి. సరిగ్గా నడవకపోయామా రాళ్ళు శరీరాన్ని గీతలు గీసి వదిలిపెడతాయి. అలా లోపలకి వెళ్లడం ఒక మంచి అనుభూతినిస్తుంది.
 
“మహదేవ్ మందిర్” గుహలో 365 రోజులు నీటి ప్రవాహం మధ్యలో ఉండే శివలింగం, మొసలి, తాబేలు ఆకారంలో ఉండే రాళ్ళు కొండలమధ్యలోనుండి కిందకి దిగడమనేది మనలని వేరే ప్రపంచంలోకి తీసుకుపోతాయి అనడంలో ఆశ్చర్యంలేదు. ఆ గుహలోకి వెళ్ళాలంటే కొండ దిగాలి. అలాగే మేము దిగాక ఆ ఇరుకైన గుహలోకి, గుహగోడలు పట్టుకొని జాగ్రత్తగా లోపలికెళ్ళినప్పుడు పలుచోట్ల శివలింగాలు కనబడ్డాయి. అవి చాలా సహజంగా అంటే వాటికవే పుట్టినట్లుంటాయి. కొన్ని శివలింగాలు శివుని జటాజూటం ముడివేసి ఉన్న శివుని ముఖాల్లా కనబడుతూ పక్కనే వున్న కొండలోని భాగాలయి వుంటాయి.
 
 
మహదేవ్ మందిర్:


 
 
 
 
 
మహదేవ్ మందిర్ గుహ ద్వారం:



 
 
ఇక రెండవరోజు, మూడవరోజు జలపాతాల వీక్షణం ఎంతో ఆన్నందాన్నిచ్చింది. అప్సరా ఫాల్స్ అని, బీ ఫాల్స్ అని, డచెస్ ఫాల్స్ అని, జమున ప్రపత్ ఫాల్స్ అని, దువాదార్ వాటర్ ఫాల్స్ ఇలా నాలుగైదు రకాల వాటర్ ఫాల్స్ సైట్స్ ఉన్నాయి. అన్నీ చూడదగినవే ఒకటి రెండు దూరం నుండి కనపడతాయిగానీ మిగిలినవన్నీ మనం దగ్గరగా వెళ్ళవచ్చు. చూడదగిన ప్రదేశాలు, ఈ ప్రాంతం చాలా హింది సినిమాలలో కనపడుతుంది. ఒకొక్కసారి హొటల్స్ అన్నీ ఈ సినీజనం బుక్ చేసుకోవడంవల్ల ఇబ్బందులు ఎదురవుతాయి.
 
దువాదార్ వాటర్ ఫాల్స్:

 
అలాగే సూర్యోదయ, సూర్యాస్తమయ ప్రదేశాన్ని”ధూప్ఘర్” పేరుతో చెప్తారు. ఇక్కడ సూర్యోదయం మరియు సూర్యాస్తమయం రెండు చాలా బాగా ఉంటాయి. జీవితంలో ఒక్క సారైనా చూడదగిన ప్రదేశం అని చెప్పవచ్చు. ఇక్కడ అన్ని మొబైల్ నెట్ వర్క్స్ ఉండవండోయ్. ఇదీ ఒకందుకు మంచిదే అంతటి మంచి ప్రదేశాన్ని దర్శించేటప్పుడు రోజువారీ తలనెప్పులు కొంచం తగ్గుతాయికదా.
 
 
 
 
 
ఇక అలాగే మేము చూసిన ప్రదేశాలలో ముఖ్యంగా చెప్పుకోదగ్గది “సాంచి”.  భోపాల్ కి 80 కిలోమీటర్ల దూరంలో విదీషా వెళ్ళే రోడ్ మీద ఉంటుంది. చక్కటి బౌద్ధ స్థూపాలు అంటే చక్కటి ప్రశాంతత ముచ్చట కలిగిస్తాయి. అశోకా స్థంభం పీకి పక్కన పెట్టారనుకోండి అదివేరే విషయం. ఇక్కడకి వెళ్ళడానికి ముందు రహదారి మీద ఒక దగ్గర “కర్క రేఖ” మార్గం పెయింట్ చేసి ఉంచారు. అదికూడా పిల్లలకి చూపించడానికి బాగుంటుంది.
 
సాంచి:

 
భోపాల్ కి 30 కిలోమీటర్ల దూరంలో “భీం భేటికా” అని ఒకప్పుడు మధ్యతరగతి మానవులు వేసిన పేయింటింగ్స్ రాక్ పెయింటింగ్స్ పేరుతో ప్రసిద్ధిగాంచిన గుహలు కనబడతాయి. అన్ని గుహలమీదా చాలా రకాల చిత్రాలు గీసారు. అవి అప్పటి వారి జీవనశైలిని తెలియపరుస్తాయి. ఇవికూడా చూడదగిన ప్రదేశాలు.
 
భీం భేటికా:

 
 
 
 
 
భోపాల్ కి దగ్గరలో ఉన్న భోజ్ పూర్ శివాలయం, ఎన్నోవేల సంవత్సరాల క్రితం భోజరాజు నిర్మించిన ఆలయం. ఈ ఆలయ నిర్మాణం చూడదగినది. ఒకవేళ ఎవరైనా పచ్ మరి కి వెడదామనుకుంటే వాళ్ళ ప్రణాలిక ఇంకొక మూడు నాలుగు రోజులు పెంచుకొని ఈ ప్రదేశాలు కూడా చూస్తే మరింత బాగుంటుంది. భోపాల్ కి దగ్గరలో ఉన్న మరొక పుణ్యక్షేత్రం ఉజ్జైన్ ద్వాదశ జ్యోతిర్లింగాలలో ఒకటి. ఓంకారేశ్వర్ కూడా మధ్యప్రదేశ్ లోనే ఉంది.అలా అన్నీ కలిపి చూడదలచుకుంటే ఒక పది పదిహేనురోజులు ప్లాన్ చేసుకుంటే జబల్పూర్ కూడా చుసిరావచ్చు అలాగే దగ్గరలో ఉన్న టైగర్ రిజర్వ్స్ కూడా.అలాగే అతి పెద్ద మస్జిద్, అతి చిన్న మస్జిద్ రెండూ కూడా భోపాల్ లో ఉండడం విసేషం. సిటీ ఆఫ్ లేక్స్ గా ప్రసిద్ధిగాంచిన వూరు భోపాల్.
 
భోజ్ పూర్ శివాలయం:
 


 
కాబట్టి ఈ సారి మీ ఫామిలీ ట్రిప్ భోపాల్ గా ప్లాన్ చేసుకోంది. అంతర్జాలంతో వచ్చిన మార్పులవల్ల మరిన్ని విశేషాలు మీకు ఆన్లైన్ లోనే దొరుకుతాయి , అలాగే హొటల్ బుకింగ్స్ కూడా.
 

 
 
 
                                                   ప్రియా నాయుడు

 

 
పిడికెడు నా యదను మీటితే ..వేయి వీణల ప్రణయరాగాల వెల్లువలె
పెదవుల తాళపత్రాల మీద ..లిఖించాను నీ ప్రేమ కావ్య వజ్రములే
అంగాంగ నీ చూపుల ఉలి వేడిమి తాకిడి  ..విరహపు  జ్వాలలు నే తాళజాల
పురివిప్పిన నా యవ్వన ప్రాంగణములో ..కురిసే శృంగార విరిజల్లుల వాన
తలచి అలసి వలచి వగచి విసిగి వేసారి ..వేగిపోతున్నాను నీ తమకములో
క్షణము యుగము పగలు రాత్రి వగలు శగలు తూలిపోతున్నాను నీ తలపులలో
తనువు అణువు సొగసు వయసు మనసు ..మధుధారలై కురిసే ఈ మధువనిలో
విరహం విరసం ప్రణయం సరసం నయనం  స్వర్గ దారులై  విరిసే యదకుసుమంలో
నవమన్మధుని  రూపువో యదదోచిన రాతిరాజువో సమ్మోహిత మనో చోరినివో
నీలవేణి మన సెరిగిన ప్రేమ లోలుని ప్రతిరూపమైన శృంగార నా ధర హాసానివో
తపనల పళ్ళెములో ప్రేమాను రాగాల మరుల సిరులు వొంపిన శృంగార నిధివో
కలల రాకుమారిడివో నింగి నక్షత్రాల నడుమ వెలిగే చంద్రబింబానివో నా రాజువో ..
జిలి బిలి ఆశల అల్లరి చిలిపి  ఊహల ఊయల  చెలరేగు నా మధుర భావనవో
గడి బిడి చేసే నా గుండెను దూసే చురకత్తి చూపుల మత్తు జల్లే మాంత్రికుడివో
నవ నాడులు నీ వశమై తపియింప చేసే చిత్రమైన అనుభూతుల చిత్రకారుడివో
లలనా చంద్రికల తారాడు నవ వసంత రాధికా సమ్మోహిత  ప్రియ ప్రేరణవో
గమ్మత్తుగా ఇలా నీ సోత్తులా నన్ను తనివి తీరా కరిగించు నీ తపనలలో
విరిమెత్తల నా యదసోత్తుల పాలించు సుతిమెత్తని వలపుల నీ కౌగిలిలో
వోపజాల నిరీక్షణల జ్వాల బంధించు  కరముల ఆలింగన నీ యదశ్వాసలో
కరిగిపోనా  కౌగిలిలో ..  నీ అధర ఛుంభన సుగంధాల పన్నీటి  ప్రవాహములో
మనము ఏకమై ప్రేమలోకాలకే అతీతమైన ఒక అనిర్వచనీయమైన అనుభూతులై
ప్రేమరాజ్యపు  హృదయాల్లో ఒక ప్రణయకావ్యమై మిగిలిపోవాలి  మన ప్రణయగాధ!
                                                   అహమదుల్లా అహ్మద్
 
వసంతకాలపు కోయిల పిలుపులకు
ప్రకృతి లోని అణువణువు
పరవశముతో పులకించి ఆడును
కూచిపూడీ భరతనాట్యాలు
 
వసంతమే కాకపోయినా నా చెలి నవ్వుల్లో
నిత్యం దాగున్నవి స్వేఛ్ఛగా విహరించే
విహంగ పక్షుల కిల కిల రవాలు సప్త వర్ణ
స్వర సరిగమల శిరిమువ్వల హరివిల్లు
 
వేకువలో వెల్లువెత్తు కర్మసాక్షి కిరణాలు
వేయి జన్మల బాంధవ్య ప్రేమావేశ సోయగాలు
విరించి తలపులు తొలి రూపు సమీరాలు
విపంచి విరజల్లు మధురామృత సంగీతాలు
 
శృతి లయల వీణానాద తరంగ గీతాలు
ఆంతరంగమై యద లో నిండైన ప్రాణ వాహిని
ప్రణయ భావాలు పలుదిక్కులు సాక్షాలై అందెను
మన ప్రేమకు జీవిత కాలపు ఆశిస్సులు
