కార్టూనిస్ట్: జీడిగుంట నరసింహమూర్తి





రచన: శైలజ విస్సంశెట్టి
అనూహ్య ఆనంద్ అప్పటికి ఒక గంట నుంచి వాదించుకుంటూనే ఉన్నారు. ఎవరి ఆలోచన వారికే కరెక్ట్. ఎవరి వాదన వారికి సరైనదిగా తోచటం, ఇద్దరూ ఒక మాటమీదకి రావటం అనేది అసాధ్యంగా ఉంది. వీళ్ళు వాదించుకుంటున్న విషయం ఇవాళ్టిది కాదు. గత నెలరోజులుగా సందర్భం వచ్చినప్పుడల్లా ఈ వాదనకు తెర లెగుస్తోంది. ఇంటిపని గురించో, ఆఫీస్ పనిగురించో, స్నేహితుల గురించో లేదా మీ అమ్మనాన్న ఇలాగా అంటే మీ అమ్మ నాన్న అలాగా అనే సర్వ సాధారణమైన అదే అందరి ఇళ్లల్లో జరిగే సాధారణ విషయాలపై కాదండి బాబు- వీళ్ళ వాదోపవాదనలు  – మరి ఇంకేం విషయాలు ఉంటాయి గొడవపడటానికి అని ఆలోచిస్తున్నారు కదా… జీవితంలో అతి పెద్దది అయిన పిల్లల పెంపకం గురించే కదా మాకు తెలిసిపోయింది అని ఆనందపడుతూ ఉన్నారే  మీ వరుస చూస్తుంటే. అవునండి వారి గురించే. మీ ఊహ నిజమే అయితే వీళ్ళు వాదించుకుంటున్నది చాకోలెట్ ల గురించి, హిమక్రీముల గురించి – అదేనండి ఐస్ క్రీములు.
ఇప్పుడు కూడా మీ ఊహాలోకంలోకి వచ్చిన ఆలోచనని చెప్పేయనా? నిజమే కదా పిల్లలకి చాక్లెట్లు, ఐసుక్రీమ్లు అవినాభావ సంబంధం ఉంటుంది అని మనకి తెలుసు. నెల రోజుల నుంచి సందర్భం వచ్చినప్పుడల్లా  అనూహ్య ఆనంద్ లాంటి చదువుకున్న యువ జంట ఆ విషయంగా అంతటి వాదోపవాదనలు చేసుకోవటం ఎంతవరకు సమంజసం అనుకుంటున్నారు కదా మీరు.
సాధారణంగా పిల్లలకు ఏ పరీక్ష పాస్ అయినపుడో, మంచి రాంక్ వచ్చినపుడో మనమే ఐస్ క్రీమ్ పార్టీ ఇస్తుంటాము. ఇకపోతే చాక్లెట్లు మన ఇంటికి వచ్చే స్నేహితులు, చుట్టాలు పిల్లలకోసం తెచ్చే చాక్లెట్లు తో మన ఫ్రిజ్ కళకళలాడుతూ ఉంటుంది. ఇంకా కొంచం ఆలోచిస్తే స్కూల్లో పుట్టినరోజు పండుగ అని తోటి పిల్లలు ఇచ్చే చాక్లెట్లు మనవాళ్ళు గుటుక్కుమనిపించటం ఉండనే వుంటుంది. ఇవన్నీ సరే  అనూహ్య ఆనంద్ ల వాదన సంగతి వివరించకుండా ఏవోవో చెపుతున్నాను అనుకుంటున్నారు కదా.. అసలు  విషయానికే వస్తున్నానండి బాబు.. వీళ్ళు ఉంటున్న గేటెడ్ కమ్యూనిటీ లో స్విమ్మింగ్ పూల్, పిల్లలు ఆడుకోవటానికి చిన్న పార్క్, జిమ్ లాంటి సకల సదుపాయాలే కాక పుట్టినరోజులు, శ్రీమంతాలు, బారసాలలు, మొదలైనవి  జరుపుకోవటానికి ఉచిత క్లబ్ హౌస్ కూడా ఉంది. సగటున ఆ క్లబ్ హౌస్ లోవారానికి ఒక పిల్ల లేక పిల్లవాడి పుట్టినరోజు పండుగ జరుగుతూ ఉంటుంది. దానికేముంది అక్కడ ఉండే పిల్లల సంఖ్యను బట్టి పుట్టినరోజులు, పండుగలు కూడా జరుపుకోవచ్చు అని అనుకుంటున్నారు కదా…
ఆ పుట్టినరోజు పండుగలకు కమ్యూనిటీ లో ఉన్న పిల్లలందరికీ పిలుపు వచ్చేస్తుంది. ఇక పిల్లల సరదాలు సంబరాలు చూడాలి. తల్లితండ్రులు  కూడా  తక్కువేమీకాదు ఒకరి పుట్టినరోజు  కంటే ఇంకొకరి పుట్టినరోజు ఇంకా ఘనంగా  జరపాలని, పిల్లలకు రిటర్న్ గిఫ్ట్స్ ఇంకా గొప్పగా ఇవ్వాలని పోటీలు పడుతూ ఉంటారు. ఇదిగో ఈ పుట్టినరోజు పార్టీలు, రిటర్న్ గిఫ్ట్స్ దగ్గిరేనండి బాబు అనూహ్య ఆనంద్ లకు గత నెలరోజులుగా కోల్డ్ వార్ కాదు కాదు హాట్ వార్ కూడా జరుగుతోంది. ఇక నుంచి ఏ పుట్టినరోజు పార్టీలకు తమ పిల్లలు అభిరామ్, అక్షరలను పంపనని అనూహ్య వాదన. అలా పంపకపోతే పిల్లలకి సోషలైజేషన్ అదేనండి నలుగురిలో కలవటం చేతకాదు పార్టీలకు పంపాల్సిందేనని ఆనంద్ వాదన. ఈ వాదనలో అనూహ్య  చెప్పే అంశాలు ఏమిటో తెలుసా మీకు? మీరు ఊహించగలరేమో చూద్దాము.
ఏంటి  నన్నే చెప్పేయమంటారా! ఇదిగో ఇందాక చెప్పానే మీకు  చాక్లెట్లు, ఐసుక్రీమ్లు అని. సరిగా వీటి గురించేనండి. పిల్లలకు పుట్టినరోజు సందర్బంగా కేక్, కూల్ డ్రింక్, చిప్స్, చాక్లెట్లు, ఐసుక్రీమ్లు, చీప్ ప్లాస్టిక్ వస్తువుల రిటర్న్ గిఫ్ట్స్ తో కూడిన పార్టీలు అవసరం లేదని అనూహ్య వాదన. ఇదివరకు కాలంలో మనం ముందు అనుకున్నట్లు  పరీక్ష పాస్ అయిన లాంటి సందర్భాలలో మాత్రమే ఐసు క్రీములు పిల్లలకు ఇప్పించే వాళ్ళం. ఇప్పటి ఈ ఆహారాల్లో కల్తీలు పెరిగిన రోజులలో మన పిల్లలకి మనం వారానికి  ఒకసారి అయినా అంటే చాలా తరచుగా పిల్లలకు అలాంటి  ఆహారం అందించటం ఎంతవరకు న్యాయం. వారి ఆరోగ్యం ఎంతవరకు పాడవకుండా ఉంటుంది. తరచు డాక్టర్ల విజిట్లు, యాంటిబయాటిక్స్ వాడకం నివారించటానికి ఇలాంటి పార్టీలకు తమ పిల్లలు అభిరామ్ అక్షరలను పంపను అని అనూహ్య వాదన. 
నలుగురిలో కలవటం, ఆడటం, పాడటం, పంచుకోవటం వంటి సామాజిక అంశాలలో పిల్లలు వెనుకబడి పోతారని  ఆనంద్  వాదన.  అదండీ సంగతీ. ఇంతేకాక నెలక్రితం  సంక్రాంతి పండుగ సందర్భంగా అపార్టుమెంట్లో ఉంటున్న రావుగారి మనుమరాలికి  భోగిపండ్లు పోసిన సందర్భంగా పిల్లలందరికీ పెద్దపెద్ద చాకోలెట్లు  పంచటం దగ్గర మొదలైంది వీరి గొడవ. ఆ రోజు అనూహ్య తనని తాను నిభాయించుకోలేక రావుగారితో  ‘అంకుల్ పండుగ సందర్భంగా పిల్లల చేతిలో పండు పెడితే బాగుండేది. ఇప్పటికే పిల్లలను చాకోలెట్ల బారి నుండి  కాపాడటం కష్టంగా ఉంది’ అనటంతో దానికి ఆయన ‘మా ముచ్చట మాది అమ్మా మీ పిల్లలను చాక్లెట్ లు తినకుండా మీరు వారించుకోవాలి. అంతేకాక తల్లిగా అది నీ బాధ్యత’ అంటూ అందరి ముందు అనటంతో అక్కడ ఉన్న తన లాంటి మరికొందరు తల్లులు పరిహాసంగా నవ్వటం అనూహ్య జీర్ణించుకోలేకపోయింది.
అదిగో అప్పటి నుంచే నండి బాబు ఈ తగవులాట. అనూహ్య ఆనంద్ వాదనలతో అలిసిపోయారేమో ఇద్దరు ఎవరి ఆలోచనలలో వాళ్ళు ఉండగా ఆటలకు వెళ్లిన అభిరామ్, అక్షర పరుగెత్తుకుని ఇంట్లోకి వస్తూనే “అమ్మా అంకిత వాళ్ళ మమ్మీ నీతో మాట్లాడటానికి వచ్చారు అంటూ కాళ్ళు చేతులు కడుక్కోటానికి బాత్రూమ్ లో దూరి నేను ముందంటే నేను ముందని సందడి మొదలుపెట్టారు. వీరి వెనుకే ఇంట్లోకి అడుగు పెట్టిన అంకితను వాళ్ళ అమ్మ శ్రీలతను చూసి ఆనంద్ ఒక పలకరింపు నవ్వు నవ్వేసి లేచి లోపలి వెళ్ళిపోయాడు. అంకిత, వాళ్ళ అమ్మ శ్రీలత అనూహ్య వైపు తిరిగి ‘సారీ అనూహ్య ఒక తల్లిగా నువ్వు పిల్లల కోసం పడే తపనని సరిగా అర్థం చేసుకోలేక పోయాను. మా అంకిత తరచుగా దగ్గుతో భాధపడుతూ ఉంటే మందులు మార్చి మార్చి ఇచిన డాక్టర్ తన ఆహరం పట్ల శ్రద్ధ అవసారం అని  చాకోలెట్లు, కూల్ డ్రింక్స్ మరియు ఐస్ క్రీముల విషయంలో, ఇతర నూనె పదార్ధాల విషయంలో జాగ్రత్త వహించమని చెప్పేదాకా నాకు నీ తాపత్రయం అర్థం కాలేదు’ అంది. ‘ఫరవాలేదు శ్రీలత, నా ప్రయత్నాన్ని మీరు ఒక్కరైనా అర్థం చేసుకున్నారు. మార్పు ఎప్పుడు ఒక్క అడుగుతోనే మొదలు అవుతుంది’ అని అనూహ్య అనడం బెడ్ రూములో ఉన్న ఆనందకి స్పష్టంగా వినిపించింది. 
డా.(శ్రీమతి) చాగంటికృష్ణ కుమారి 

సూచనలు :
అడ్డము :
1. మనం అద్దంముందు  నిలబడినప్పుడు మనపై పడిన కాంతి ప్రాయాణించి అద్దపు దళసరి గాజు గుండా లోని కి ప్రవేశించినపుడు అక్కడి  వెండిపూత ఆ కాంతిని మరి లోనికి వెళ్ళనీయక  వెనకకు మళ్లిస్తుంది.  వెండి పూత మళ్ళించిన  కాంతి కిరణం పేరు (9)
5.   పూజ చేసేటప్పుడు మొదటగా చెప్పుకొనే కేశవ నామాల లో మూడవది (3) వెనకనుండి  ముందుకి.
6.  తెలుసుకునేవాడు (2)
7.  తుపాను ప్రభావంతో కురుస్తున్నవానలవల్ల —   పులి  లోనికి ప్రవేశించి మనలను  గజగజా వణికిస్తొంది (2) వెనకనుండి  ముందుకి.
9. కళ్ళు బాగా ఎర్రబడి నీళ్ళు కారడం, కళ్ళమంటలు, కళ్ళలో పొడుచుకుంటునటువంటి బాధ, సరిగ్గా చూడలేకపోవడం వంటి ముఖ్య లక్షణాలు గల ఒక అంటు వ్యాధి (5)
10. తెలుగు సినిమా రంగం ఒక  తమిళ మాతృక ను బట్టి ,  రెండక్షరాల పేరుపెట్టి తీసిన ఈ తెలుగు అనువాద చిత్రం  బాగా ఆడింది (2)
11.రామదాసు తన  కీర్తనలద్వారా  – – మార్గములో  పరమపదమును పొందాడు
12. అందువల్ల (3)
14. పరిసరాలలో  హానికర పదార్థాలు ఎక్కువ పరిమాణంలో చేరి , జీవులకు హాని కలిగిస్తుంటే  దానిని — అంటారు (9) వెనకనుండి
నిలువు:
1. వేరు వేరు సంద్రతలు గల రెండు పదార్ధాలలో ఒక దాని నుండి వేరొక దానిలోకి కాంతి ప్రసరించినపుడు దాని దిశ మారుతుందికదా!   ఆ  కాంతి తరంగము (9)
2. రంగు గల ఒకానొక పదార్ధపు గాఢతను అదే పదర్ధము గల ప్రమాణ పదార్ధపు రంగుతో పోల్చి లెక్కకట్టే పరికరం (6) 3.  యుధ్ధము (2)
4.  మన శరిరాన్ని “ గాలితో నిండిన  తోలు సంచి’  అని  పోతన్నగారన్నారు. సంచీని తిసేస్తే మిగిలేది (9)
6. గుర్తుంచుకోగల సామర్ధ్యము  (5)
8. రంగును కలగచేయు పదార్ధము ( 6) కిందనుండి పైకి
13. ఆలు లేదు – – లేదు కొడుకు పేరు సోమలింగం(2) 
విశ్లేషణ: టేకుమళ్ళ వెంకటప్పయ్య

ఈ కీర్తనలో “త్రికరణశుద్దిగా చేసిన పనులకు..దేవుడు మెచ్చును లోకము మెచ్చును”  అని హెచ్చరిస్తున్నాడు అన్నమాచార్యుడు. అసలు త్రికరణశుద్ధి అంటే ఏమిటి? త్రికరణాలు అంటే ఏమిటి? అవి 1.మనసా (మన ఆలోచన, సంకల్పం) 2.వాచా (వాక్కు ద్వారా, చెప్పినటువంటిది) 3.కర్మణా (కర్మ, చేతల ద్వారా) మనలో చాలామందికి మనస్సులో ఒక సంకల్పం ఉంటుంది. అది ఎదుటివారి మెప్పు కోసమో, లేక మన సంకల్పం బయల్పరచడం ఇష్టం లేకో, లేదా మరొక కారణం చేత అనుకున్నది చెప్పలేక, చెప్పిన పని చెయ్యలేము. మనస్సు అనుకున్న విషయం నాలుక ద్వారా చెప్పలేము, చెప్పినది ఆచరించలేము. అది ఏది పడితే అది ఆలోచించి మాట్లాడి చేసెయ్యడం కాదు. ధార్మికమైన, శాస్త్ర ఆమోదయోగ్యమైన, అందరికీ ఉపయోగి పడే కర్మ ఉండాలని శాస్త్రం చెబుతుంది. అదే త్రికరణశుద్ధి. ఎవరు చూసినా చూడక పోయినా మనలోని అంతరాత్మగా మెలిగే భగవంతునికి అన్నీ తెలుస్తాయి. మన మనస్సులో విషయం మరొకరికి తెలియకపోవచ్చు కానీ మన సంకల్పాలన్నీ చదవగలిగిన దేవునికి ఇది తెలిసి ఉండదా? అని అన్నమయ్య ప్రబోధిస్తున్నాడు.
కీర్తన:
పల్లవి: త్రికరణశుద్ధిగా చేసిన పనులకు దేవుడు మెచ్చును లోకము మెచ్చును
వొకటి కోటిగుణితంబగు మార్గములుండఁగఁ బ్రయాసపడనేలా		॥పల్లవి॥
చ.1 తనమనసే పరిపూర్ణమైన గోదావరి గంగా కావేరి
కనకబిందు యమునా గయాది ముఖ్యక్షేత్రంబుల సంతతమున్
దినకరసోమగ్రహణకాలముల తీర్థాచరణలు సేసిన ఫలములు
తనుఁ దానే సిద్ధించును వూరకే దవ్వులు దిరుగఁగ మఱి యేలా		॥త్రిక॥
చ.2 హరియను రెండక్షరములు నుడివిన నఖిలవేదములు మంత్రములు
గరిమ ధర్మశాస్త్రపురాణాదులు క్రమమునఁ జదివిన పుణ్యములు
పరమ తపోయోగంబులు మొదలగు బహుసాధనముల సారంబు
పరిపక్వంబై ఫలియించంగా బట్టబయలు వెదకఁగనేలా			॥త్రిక॥
చ.3 మొదల శ్రీవేంకటపతికినిఁ జేయెత్తి మొక్కిన మాత్రములోపలనే
పదిలపు షోడశదానయాగములు పంచమహాయజ్ఞంబులును
వదలక సాగంబులుగాఁ జేసినవాఁడే కాఁడా పలుమారు
మదిమదినుండే కాయక్లేశము మాఁటికి మాఁటికి దనకేలా			॥త్రిక॥
(రాగం గుజ్జరి; సం.2 సంకీ.236 – రాగిరేకు – 151-2 )
విశ్లేషణ:
పల్లవి: త్రికరణశుద్ధిగా చేసిన పనులకు దేవుడు మెచ్చును లోకము మెచ్చును
వొకటి కోటిగుణితంబగు మార్గములుండఁగఁ బ్రయాసపడనేలా
	మనసా వాచా కర్మణా త్రికరణశుద్ధిగా చేసిన పనులు ఎప్పుడూ ఘనంగానే ఉంటాయి. అలాంటి పనులను చూసి లోకమే కాదు భగవంతుడుకూడా మెచ్చుకుంటాడు. ఒక్కో సత్కార్యం  కోటిపనులకు సమానమైన మార్గముండగా ఇంకా ప్రయాస పడతారు భక్తులారా! ఏపని చేసినా త్రికరణశుద్ధిగా చేయండి అంటున్నాడు అన్నమయ్య.
చ.1
తనమనసే పరిపూర్ణమైన గోదావరి గంగా కావేరి
కనకబిందు యమునా గయాది ముఖ్యక్షేత్రంబుల సంతతమున్
దినకరసోమగ్రహణకాలముల తీర్థాచరణలు సేసిన ఫలములు
తనుఁ దానే సిద్ధించును వూరకే దవ్వులు దిరుగఁగ మఱి యేలా
ప్రతి ఒక్కరి మనసు కూడా పవిత్ర నదులైన గంగా, గోదావరి, కావేరి నదులవలె..ఆ స్వర్ణబిందువులు లాగా ఎంతో పవిత్రమైనవి. యమున, గయ మొదలైన పుణ్యక్షేత్రములంత మహిమను సంతరించుకొన్నవి. త్రికరణశుద్ధిగా చేసిన సత్కార్యాలన్ని సూర్య, చంద్ర గ్రహణకాలాల్లో తీర్ధాలలో మునిగినంత ఫలితాన్ని యిస్తాయి. ఊరకే అటూ ఇటూ తిరిగి అక్కడా ఇక్కడా మునుగ వలసిన పనిలేనేలేదు. సత్కార్యాలన్ని కూడా అలాంటి ఫలితాలను మీకు తమంతతాముగా సిద్ధిస్తాయి.
చ.2
హరియను రెండక్షరములు నుడివిన నఖిలవేదములు మంత్రములు
గరిమ ధర్మశాస్త్రపురాణాదులు క్రమమునఁ జదివిన పుణ్యములు
పరమ తపోయోగంబులు మొదలగు బహుసాధనముల సారంబు
పరిపక్వంబై ఫలియించంగా బట్టబయలు వెదకఁగనేలా
హరి అనే రెండు అక్షరములు నోటితో ఉచ్చరించినమాత్రాన సర్వ వేద మంత్రములు పఠించిన ఫలితం సిద్ధిస్తుంది. ధర్మ శాస్త్ర పురాణాలు, ప్రస్థాన త్రయం పఠించిన ఫలితం క్రమముగా సిద్ధిస్తుంది. తపస్సు మొదలైన యోగనిష్టలు చేసి పొందే పుణ్యాన్ని కేవలం హరినామస్మరణ ద్వారా సిద్ధిస్తుంది అని ప్రబోధిస్తున్నాడు అన్నమయ్య.
చ.3
మొదల శ్రీవేంకటపతికినిఁ జేయెత్తి మొక్కిన మాత్రములోపలనే
పదిలపు షోడశదానయాగములు పంచమహాయజ్ఞంబులును
వదలక సాగంబులుగాఁ జేసినవాఁడే కాఁడా పలుమారు
మదిమదినుండే కాయక్లేశము మాఁటికి మాఁటికి దనకేలా
	శ్రీవేంకటేశ్వరునికి ఒక్కసారి చేతులెత్తి మ్రొక్కితే చాలు. షోడశదానములు అంటే 1.గోవు, 2.భూమి, 3.బంగారము, 4.వస్త్రము, 5.ఆభరణము, 6.ఛత్రము, 7.చామరము, 8.శయ్య, 9.వ్యజనము, 10.సాల గ్రామము, 11.ధనము, 12.ధాన్యము, 13.దీపము, 14.పాదుక, 15.ఆజ్యము, 16.కన్య మొదలైన అన్ని దానములు చేసిన ఫలితమే కాక, పంచ-మహాయజ్ఞములు అనగా 1.బ్రహ్మయజ్ఞము(అధ్యాపనము), 2.పితృ యజ్ఞము(తర్పణము), 3.దేవయజ్ఞము(హోమము), 4.భూతయజ్ఞము(బలి ), 5.నృయజ్ఞము (అతిథిపూజ)  చేసిన సర్వ ఫలితములు దక్కుతాయి అంటున్నాడు. ఈ హరి నామం వదలకుండా మదిలో స్మరిస్తే చాలు. శరీరశ్రమ ఏమాత్రం లేకుండా స్వర్గలోక ప్రాప్తి సిద్ధిస్తుంది. నోరారా త్రికరణ శుద్ధిగా ఒక్కసారి “శ్రీహరీ! శరణు! శరణు!” అనండి చాలు అని తాను నమ్మిన, ఆచరించిన హరినామ విశిష్టతను అందరికి పంచిపెడుతున్నాడు అన్నమయ్య.
ముఖ్యమైన అర్ధాలు: కోటిగుణితంబగు = కోటిరెట్ల ఫలితము; ప్రయాస = అధిక శ్రమ; కనకబిందు = బంగారు నీటి చుక్కలు; దినకర సోమగ్రహణ కాలము = సూర్య చంద్ర గ్రహణకాలము; దవ్వు = దూరము; నుదివిన = చెప్పిన; గరిమ = ఘనమైన, గొప్పవైన; క్రమముగ = ఒకదాని తర్వాత మరొకటి; బట్టబయలు = బాహ్యప్రపంచములో; కాయక్లేశము = శరీరాన్ని కష్టపెట్టుకోవడం.
-0o0-
రచన: శారదాప్రసాద్

పూజ్యులు శ్రీ ఎక్కిరాల కృష్ణమాచార్యుల గారిని గురించి ఆధ్యాత్మిక అభిరుచి ఉన్నవారికి పరిచేయనవసరం లేదనుకుంటాను. వారు నా చిన్నతనంలో గుంటూరు హిందూ కళాశాలలో ఆంద్ర, సంస్కృత అధ్యాపకులుగా పనిచేసారు. పిల్లలతో పిల్లవాడిగా చాలా సరదాగా ఉండేవారు. వారితో కలిసి నేను ‘మాయాబజార్’ సినిమా రాత్రి రెండో ఆటను చూడటం జరిగింది. ప్రతిసారీ ఆ సినిమాలోని ఏదో ఒక గొప్ప విషయం గురించి చెప్పేవారు. వారు హోమియో వైద్య నిపుణులు. వారి ఆధ్యాత్మిక ప్రసంగాలు విన సొంపుగా ఉండేవి. ఆంద్ర విశ్వ విద్యాలయం, విశాఖపట్నంలో కొంత కాలం పనిచేసి, తర్వాత రాజీనామా చేసి, ‘వరల్డ్ టీచర్స్ ట్రస్ట్’అనే సంస్థను స్థాపించి దేశవిదేశాలలో ఆధ్యాత్మిక వెలుగులు విరజిమ్మారు. 60 సంవత్సరముల వయసు రాకముందే స్వర్గస్తులయ్యారు.
వారు చేసే చాలా ప్రసంగాలలో ఎక్కువగా చెప్పే విషయం ఒకటి ఉండేది. అది ఏమిటంటే, మనం చేయ వలసిన పనులు రెండు రకములుగా విభజించుకోవాలి, ఎలానంటే,  ‘చేయదలచిన పనులు, చేయవలసిన పనులు’అని.  చేయదలుచుకున్న పనులంటే ఏమిటో కాసేపు ప్రక్కన పెట్టి,  చేయవలసిన పనులేమిటో పరిశీలిద్దాం. నేను పొద్దున్నేనిద్ర లేస్తాను, కాలకృత్యాలు తీర్చుకున్న తర్వాత కాఫీ త్రాగుతాను. . . ఇలా మనం రోజూ చేసే పనులన్నీ మనం చేయవలసినవే! ‘నేను మా పిల్లలందరికీ పెళ్ళిళ్ళు చేసాను’అని మనం గొప్పలు చెప్పుకుంటాం.  అవి ఎలా చేయగలిగామంటే, అవి మనం’చేయ వలసిన పనులు’ కాబట్టి. మన కన్నా ఎంతమంది ధనవంతులు, పలుకుబడీ గలవారు లేరూ!వారందరూ వారి పిల్లలకు పెళ్ళిళ్ళు చేయగలిగారా? అంటే , సమాధానం కొంతమంది చేయలేకపోయారు అని నిస్సందేహంగా చెప్పవచ్చును. ఎందుకు చేయలేకపోయారు అంటే సమాధానం, అవి వారు ‘చేయవలసిన పనులు’కావు కాబట్టి. మనకు ఒకటే గుర్తు మనం చేయవలసిన పనులు మన దగ్గరికే వస్తాయి, పదే పదే వస్తాయి కూడా. జాగ్రత్తగా ‘గమనించి’తే  మనం చేయవలసిన పనులు ఏమిటో మనకు తప్పకుండా తెలుస్తాయి. ఉదాహరణకు మన దగ్గరికి ఎవరన్నా సహాయం కొరకు వచ్చారనుకోండి, నా వరకు నేను వెంటనే స్పందించను.  వారు పదే పదే వచ్చి ప్రాధేయ పడితే, అతని పని మనం తప్పక చేయవలసినదే!(పదే పదే రప్పించుకోవటం నా ఉద్దేశ్యం కాదు). మీకు ఇంకా  ఉత్సాహం కలిగేందుకు ఒక చిన్న పురాణ కథను చెబుతాను. ఇది పురాణాల్లో ఉన్న కథే!
‘హరివంశం’ లో ఉంది! పూర్వం ద్వారకా నగరంలో ఒక బీద బ్రాహ్మణుడు ఉండేవాడు. అతనికి సంతాన భాగ్యం కలగలేదు.  కొంతమంది పిల్లలు పురిటిలోనే పోవటం,  మరికొంతమంది రెండు, మూడు నెలలు జీవించి పోవటమో జరిగేది. ఇలా ఏడుగురు సంతానం కలిగి చనిపోయారు. వారు చెయ్యని వ్రతాలూ, పూజలూ లేనే లేవు.  కాని ఫలితం శూన్యం. అతని భార్య మళ్ళీ గర్భం ధరించింది. ఒక రోజు, అతని భార్యకు చక్కటి ఆలోచన వచ్చి, భర్తతో ఇలాగంది ‘మనం ఇంత కాలం చాలా పొరపాటు చేసాం . సాక్షాత్తు పరమాత్ముడైన శ్రీ కృష్ణుని ద్వారకలోనే ఉంచుకొని,  మనం వారి సహాయం,  ఆశీర్వాదం పొందలేకపోయాం. ఒకసారి, ద్వారకకు వెళ్లి శ్రీకృష్ణుల వారిని కలిసి అన్ని విషయములు  చెప్పి వారి సహాయం కోసం ప్రార్ధించి,  ప్రాధేయపడి రండి’. ఆ ఆలోచన భర్తకు కూడా నచ్చి, ‘నిజమే! మనం చాలా పొరపాటు చేసాం . ఇప్పుడే ద్వారకకు ప్రయాణం అవుతున్నాను’ అని భార్యకు చెప్పి ద్వారకకు బయలుదేరాడు. ద్వారకకు అర్జునుడు కూడా బావగారి యోగక్షేమములు తెలుసుకోవటానికి ఆ సమయంలోనే వచ్చాడు. ఈ సమయంలోనే వసుదేవుని వద్దనుండి ఒక వార్తాహరుడు ఒక పత్రం తీసుకొని శ్రీకృష్ణులవారి వద్దకు వచ్చాడు. ఆ వార్త ఏమిటంటే, వసుదేవుడు పెద్దవాడు అవటంచేత ఒక యాగం చేస్తున్నాడు. ఆ యాగ బాధ్యతలన్నీ చూసుకోనటానికి శ్రీకృష్ణుల వారిని రమ్మని! శ్రీ కృష్ణుల వారు అంతా విని, అలాగే వస్తానని నాన్నగారికి చెప్పు అని వార్తాహరునికి సమాధానం చెప్పి పంపారు.  వార్తాహరుడు వెళ్ళిన మరుక్షణమే ఆ బ్రాహ్మణుడు తాను వచ్చిన గోడు వెల్లడించుకొని , తన భార్య ప్రసవ సమయంలో వచ్చి ‘అష్ట దిగ్బంధనం’ చేసి సంతానాన్ని కాపాడమని ప్రాధేయపడ్డాడు. అప్పుడు శ్రీ కృష్ణుల వారు ‘మీరు కొద్దిగా ముందు వచ్చినట్లయితే,  మీకోసమే నేను వచ్చేవాడను! కానీ మా నాన్నగారికి ఇప్పుడే వర్తమానం పంపాను, అక్కడికి వస్తానని. ఒక పని చేద్దాం! అక్కడి పని పూర్తి అయిన తరువాత నేరుగా మీవద్దకే వస్తాను, మీరు కోరిన విధంగా సహాయం చేస్తాను’ అని చెప్పగానే
ఆ బ్రాహ్మణుడు ‘మీరు వచ్చేటప్పటికీ ఆవిడ ప్రసవించటము పూర్తి అవుతుంది. తర్వాత మీరు వచ్చి ఏమి లాభం?ముందు నా వద్దకు వచ్చి తర్వాత మీ నాన్నగారి వద్దకు వెళ్ళండి!’ అని పదేపదే ప్రాధేయ పడ్డాడు.  శ్రీ కృష్ణుల వారు ‘అది సరి కాదు, ముందుగా వస్తానని నాన్న గారికి మాట ఇచ్చాను, ఆ తర్వాతే మీ వద్దకు వస్తాను’అని నిక్కచ్చిగా ఆ బ్రాహ్మణుడికి చెప్పాడు. బ్రాహ్మణుడు ప్రాధేయ పడుతున్నాడు. చిరునవ్వుతో శ్రీ కృష్ణుడు మౌనంగా ఉన్నాడు. ప్రక్కనేవున్న అర్జునుడు బావగారి అవస్థ చూసి జాలి కలిగి, ఆ బ్రాహ్మణుడితో’నేను వచ్చి మీ కార్యం చక్క పెడతాను, మీరేమీ బాధ పడనవసరం లేదు’ అని చెప్పి శ్రీ కృష్ణుల వారి వంక చూసాడు. శ్రీ కృష్ణుడు మౌనంగా, చిద్విలాసంగా ఏ సమాధానం చెప్పకుండా అంతా గమనిస్తున్నాడు. సరే,  ఆ బ్రాహ్మణుడు , ఎవరో ఒకరు దొరికారుగా అని సరి పెట్టుకొని ఆర్జునుడిని తీసుకొని ఇంటికి వెళ్ళాడు.  భార్యకు పురిటి నొప్పులు ప్రారంభం అయ్యాయి. అర్జునుడు తన శస్త్రవిద్యనంతా ప్రదర్శించి,  ‘అష్ట దిగ్బంధనం’ చేసాడు. ఫలితం శూన్యం, మళ్ళీ శిశువు మరణించింది. ఆ బ్రాహ్మణుడికి కోపం కట్టలు తెంచుకొని వచ్చి, ఆర్జునుడిని నానా మాటలు అన్నాడు. ‘దీనంతటికీ అసలు కారణం నీవే! నేను నిన్ను రమ్మన్నానా?తగుదునమ్మా! అని నీ అంతట నీవే వచ్చావు. నీవు నోరు మూసుకొని ఉంటే, శ్రీ కృష్ణుల వారి కాళ్ళు, గడ్డం పట్టుకొని ప్రాధేయ పడితే, వారే వచ్చేవారేమో!’ అని అర్జునిడిని అనరాని మాటలు అన్నాడు.  అర్జునుడు బిక్క చచ్చి, ఆ బ్రాహ్మణుని తీసుకొని ద్వారకకు వెళ్ళాడు!జరిగిందంతా చెప్పాడు. శ్రీ కృష్ణులవారు మరిది అవస్థ చూసి జాలిపడి నరకలోకానికి  పోయి, యమధర్మరాజును మెప్పించి, ఆ బాలుని సజీవుడిగా తీసుకొని వచ్చి, ఆ బ్రాహ్మణునికి ఇచ్చి పంపాడు. ఆ బ్రాహ్మణుడు చాలా సంతోషంతో ఇంటికి వెళ్ళాడు. ఇదీ కథ!అప్పుడు శ్రీకృష్ణుడు అర్జునికి ఒక ఉపదేశం చేసాడు. ‘చూడు అర్జునా!అతను ద్వారకకు వచ్చింది నా కోసం. వచ్చి పదేపదే నన్నే ప్రాధేయపడ్డాడు. అది నేను చేయవలసినపని. నిన్ను రమ్మన్నాడా? లేదు.  నీవే నీ అంతట  వెళ్లావు. ఆ పని విజయవంతం కాలేదు. ఎందుకంటే! అది నీవు చేయవలసినపని కాదు’అని చెప్పగానే అర్జునిడికి  జ్ఞానోదయం అయ్యింది.  చూసారా! మనం చేయవలసిన పనులు ఎలా ఉంటాయో! ఇక ‘చేయదలచిన పనులు’ అంటూ ఏమీ ఉండవు. ఎందుకంటే,   ‘నీవు’కర్తృత్వం ‘ వహించేవి, నీవు చేయదలచినపనులు అనుకుంటావు. అన్నిపనులు  ‘నీ’ చేత చేయబడుతాయే గాని’నీవు’ చేసేదేమియూ లేదు!మనము చేయవలసిన పనులు మన దగ్గరికే వస్తాయి!అందులో ఏమాత్రం సందేహం లేదు!!
కథలోని అంతరార్ధం మీకు పూర్తిగా అర్ధమయిందనుకుంటాను.
పూజ్యులు శ్రీ ఎక్కిరాల కృష్ణమాచార్యుల గారికి స్మృత్యంజలి ఘటిస్తూ. . . . . . . . . . . 
రచన: రమా శాండిల్య
ఇవాళ ఉదయం లేస్తూనే ఏదైనా గుడికెళ్లాలనే కోరిక కానీ పిల్లలకు బోలెడన్ని పనులు .ఇద్దరికి వారి వారి కుటుంబాలతో  పనులు నాకేమో ఎప్పటినుండో ( దగ్గర దగ్గర 8 సంవత్సరాల నుండి ) నాచారం నరసింహస్వామి గుట్ట అని వినడమే కానీ వెళ్ళడానికి అవలేదు . ఇవాళ్టి మూడ్ ఎలా అయినా గుడికెళ్లాలనుంది, నాతో పాటు ఎప్పుడైనా అడిగితే గుడికొచ్చే పంజాబీ స్నేహితురాలు ఉంది, తనకు ఫోన్ చేసాను . వెంటనే వస్తానని ఒప్పుకుంది వెంటనే ఇంట్లోంచి 7.30 కి బయలు దేరాము .
తెలంగాణలో ఇంత మంచి గుళ్ళు ప్రాచుర్యంలోకి  తేలేకపోవడం  విచారించాల్సిన విషయం .

చుట్టూ పొలాలు, చిన్న వాగు  , చిన్న గుట్టమీద తాయారమ్మా ఆండాళ్లమ్మలతో పాటుగా వెలసిన నరసింహస్వామి. చాలా బావుంది గుడి. గుడి పరిసరాలు కూడా  ప్రశాంతంగా ఉంది.
అక్కడ  చాలా కోతులున్నాయి , చేతుల్లో ఏమైనా వుంటే లాక్కుంటున్నాయి .
గుడి తెరచి వుండే సమయం ఉదయం 6 నుండి మధ్యాహ్నం  12.00 వరకు . 1.00 కు  బ్రాహ్మణ భోజనం ఉంది, తినడానికి  బయట ఏమి దొరకవు . హోటల్స్ లెవనుకుంటాను . కొబ్బరికాయ దుకాణాలు మాత్రం ఉన్నాయంతే . గుళ్లో పులిహోర, లడ్డుతో పాటు అక్కడ ముఖ్యంగా పండే మొక్కజొన్నల రవ్వతో చేసే ప్రసాదం చాలా బావుంది.

అక్కడ మిగతా  ఉపాలయాలు సీత రామ లక్ష్మణుల గుడి, సత్యన్నారాయణ స్వామి గుడి , శివాలయం , దత్తాత్రయుడు, సాయిబాబా గుడి  మాత్రం 85 లో కట్టారట .
ఇక్కడి గుడి మొత్తం ఒక గుహమీదనే కట్టారు . గుహలోంచి గిరిప్రదక్షిణ చాలా బావుంది .
కొండమీదే ఒక పక్కన ఉన్న మండపంలో సత్యనారాయణ వ్రతాలు చేస్తున్నారు సామూహికంగా .

స్థల పురాణం
ఆ ప్రాంతమంతా హిరణ్యం అనే నది ప్రవహించే చోటు . ఆ నది వాగుగా,  ఆ వాగు చిన్న చెలమగా రూపాంతరం చెందాయి.    హిరణ్య కశ్యపుడిని చంపాకా నరసింహస్వామి ఉగ్రంగా అరుస్తుంటే అక్కడికి దూరంగా ఉన్న గుహలోంచి ప్రతి ధ్వని విన్పిస్తుంటే,  ఇంకొక నరసింహమనుకొని అక్కడికి వచ్చి గుహలో తిరిగి అరుస్తుంటే లక్ష్మీ దేవి అమ్మవార్ల రూపంలో వచ్చి శాంత పరిచిందని, శాంతించిన స్వామి అక్కడే వెలిసాడని గుడిలోని  పురోహితులు చెప్పిన పురాణం.

ఇక్కడి విశేష హారతి ప్రత్యేకం.  ఎవరికైనా కోరిన కోరిక తీరితే వారు  తలకు పగిడి పెట్టుకుని ఆ పగిడి మీద స్వామివారి విశేష హారతి ఎత్తుకుని మూడు ప్రదక్షిణలు చేస్తున్నారు . ఇలాటి హారతి నేను మొదటిసారి చూడడం . 

ఈ గుడి  హైద్రాబాద్ కి చాలా దగ్గరలో ఉంది. తూముకుంట గజ్వేల్ రోడ్ లొనే వుంది . వర్గల్ వరకు మనకు తెలుస్తుంది.  అక్కడినుండి 20 కిలోమీటర్ల దూరంలో ఉంది . మనకు అతి దగ్గరలో చూడదగ్గ గుడి ఇది. యాదగిరిగుట్ట కంటే పవిత్రంగా అందంగా ఉంది అని చెప్పవచ్చు. 
రచన: తుమ్మూరి రామ్మోహనరావు
ఏదైనా ఒక భాష రావాలంటే కేవలం వస్తువుల పేర్లో స్థలాల పేర్లో తెలిస్తే సరిపోదు. పేర్లనేవి కేవలం నామవాచకాల కిందికి వస్తాయి.  పదాలు వాక్యరూపమయినప్పుడే మనం ఎదుటి వారికి మనం చెప్పదలచుకున్న విషయం చేరవేయగలం. సర్వసాధారణంగా వాక్యంలో కర్త కర్మ క్రియ అనేవి ఉంటాయి. ఉదాహరణ అందరు చెప్పే ప్రసిద్ధ వాక్యమే నేనూ చెప్తాను.  రాముడు రావణుని చంపెను. ఇది అందరికీ బాగా తెలిసిన వాక్యం. ఇందులో రాముడు కర్త అనీ, రావణుడు కర్మ అనీ, చంపుట క్రియ అనీ చెప్తాము. మరి రాసేప్పుడు
రాముడు రావణుడు చంపుట అని రాస్తామా?
కేవలం కర్త, కర్మ, క్రియ సరిపోవు. రాముడు రావణు’ని’ చంపెను.
ఈ వాక్యం మాతృభాషలో చదివే వారికి ఏ మాత్రం కూడా అవగాహనలో కష్టమనిపించదు. ఎందుకంటే మనం చిన్న తనం నుంచే వింటూ వస్తున్నాం .
వాడు బంతితో ఆడుతున్నాడు
ఆమె నీళ్లకై వెళ్లుతున్నది
వారు కరోనా వలన బాధపడుతున్నారు
ఈ వాక్యాలు మాతృభాష తెలుగు కావడమో , తెలుగు మాట్లాడే ప్రాంతంలో నివసించే వారు అయినప్పుడు మాత్రమే సులభంగా తప్పులు లేకుండా అనగలరు. ఇందులో బంతి తో, నీళ్ల కై, కరోనా వలన ఇవి విభక్తులని తెలుగు బోధించే ఉపాధ్యాయుడు చెప్పే దాకా మనకు తెలియవు. ఏ మాత్రం చదువు రాని వారైనా విభక్తులనువారు నివసించే ప్రాంతంలో మాట్లాడే భాషలో అది తెలుగైనా, తమిళమైనా,  కన్నడమైనా అవలీలగా ఉపయోగిస్తారు. కానీ తెలియని భాషకు వచ్చేసరికి అది ఎంత కష్టమో వచ్చీ రాని భాషలో మాట్లాడే అన్య భాషీయులను చూస్తే తెలుస్తుంది. మీదీ అమ్మా మాదీ ఇల్లు వచ్చింది అని పాపం ఏ ముస్లిం మహిళో మాట్లాడితే మనకు నవ్వు రావడం సహజం. ఇక అసలు విషయానికి వస్తే తెలుగు భాషకు 5  భాషాభాగలున్నాయని, అవి
1 నామవాచకము
2  సర్వనామమము
3  క్రియ
4  విశేషణము
5 అవ్యయము
ఇవి కాకుండా విభక్తి  ప్రత్యయాలు అని ప్రత్యేకంగా చెప్పబడుతాయి. విభక్తుల ఉపయోగం బాగా తెలిసినప్పుడే భాషమీద అధికారం వస్తుంది. ఇది ఆంగ్లభాషలో మరీ ముఖ్యం. అయితే తెలుగు భాషకు అనేక సంస్కృత పదాలు దిగుమతి అయ్యాయి.  అప్పుడు ప్రత్యేకమైన విభక్తుల అవసరం ఏర్పడింది.
రామః అనే శబ్దం తెలుగులో డు అనే ప్రత్యయం చేరి రాముడు అయ్యింది. అలాగే పుస్తకః -పుస్తకము, తరుః-తరువు, బహువచనాలకు పదాంతంలో లు ఉదా:-వస్తువులు, పుస్తకములు
ఇవి ప్రథమ, ద్వితీయ, తృతీయ, చతుర్థి, పంచమి, షష్ఠీ, సప్తమి, సంబోధనా ప్రథమా అని ఎనిమిది విధాలు గా ఉండటం తెలుగుభాష బడిలో నేర్చుకున్న వారికి కొత్తేమీ కాదు.
అయినా ఆ పట్టిక ఒకసారి ఇక్కడ చూద్దాం
అవి:
ప్రత్యయాలు                                   విభక్తి పేరు
డు,  ము,  వు,  లు                            -ప్రథమా విభక్తి
నిన్, నున్, లన్, గూర్చి, గురించి         -ద్వితీయా విభక్తి.
చేతన్,  చేన్,  తోడన్,  తోన్                  -తృతీయా విభక్తి
కొఱకున్ (కొరకు),  కై                       -చతుర్ధీ విభక్తి
వలనన్,  కంటెన్,  పట్టి                       -పంచమీ విభక్తి
కిన్,  కున్,  యొక్క, లోన్, లోపలన్       -షష్ఠీ విభక్తి.
అందున్,  నన్                                -సప్తమీ విభక్తి
ఓ,  ఓరీ,  ఓయీ,  ఓసీ              -సంబోధన ప్రథమా విభక్తి
ఇక్కడ నా ఉద్దేశం కేవలం విభత్తులను పరిచయం చేయడం కాకుండా విభక్తులను ఉపయోగించి తెలుగులో ఉదాహరణమనే ప్రక్రియతో కొంతమంది కవులు  భాషకు వన్నె తెచ్చారని చెప్పడమే. తొలుత పాలకురికి సోమన బసవోదాహరణాన్ని రచించినట్లుగా మన పరిశోధకులు తేల్చి చెప్పారు.
ఉదాహరణమనే ప్రక్రియలో కొన్ని నియమాలున్నవి.
ముందుగా ఒక్కో విభక్తి పదాలతో ఒక్కో పద్యం ఓ కళిక, ఓ ఉత్కళిక చివరలో సార్వవిభక్తికమనే అన్ని విభక్తులు కలిగిన పదాలతో పద్యం చెప్పటం. ఇది కూడా పాండిత్య ప్రకరషకు సంబంధించిన భాషాక్రీడ అని అనడం తప్పు కాదనుకుంటాను
అలాంటి ఉదాహరణ కావ్యం గురించి వచ్చే సంచికలో ముచ్చటించుకుందాం ఉదాహరణ ప్రక్రియ ఉదాహరణ పద్యాలతో సహా. 
రచన: శ్యామసుందరరావు

మహాభారతం లోని అతిరధ మహారధులలో బాగా పేరు ప్రఖ్యాతులు గడించినవాడు
కురుక్షేత్ర సంగ్రామములో కీలక పాత్ర వహించి సాక్షాత్తు శ్రీ కృష్ణ
భగవానుని ద్వారా గీతోపదేశము పొందినవాడు అర్జునుడు కుంతికి ఇంద్రుని వరము
వల్ల జన్మించిన వాడు అర్జునుడు  శ్రీకృష్ణుని సాంగ్యత ము వలన ఇద్దరి జోడి
నర నారాయణులుగా ప్రసిద్ధి చెందింది అర్జునికి గురువు మార్గదర్శి
నిర్దేశకుడు అన్ని శ్రీ కృష్ణ భగవానుడే అందుచేతనే కురుక్షేత్ర
సంగ్రామానికి ముండు శ్రీ కృష్ణుడు అస్త్ర శస్త్రాలు ముట్టను యుద్ధము
చేయను అని చెప్పినా సాక్షాత్తు భగవంతుడు తన వెంట ఉంటె చాలు అని నమ్మిన
జ్ఞానీ అర్జునుడు  అంతే కాకుండా అమోఘమైన శక్తులు గల అస్త్రాలను దేవతలను
మెప్పించి పొందినవాడు అర్జునుడు అర్జునుడికి గల ఏకాగ్రత దీక్ష పట్టుదల
వల్ల ద్రోణాచార్యునికి ప్రియ  శిష్యుడు అవగలిగాడు ద్రోణాచార్యుని
గురుకులములో శిక్షణ పొంది అతిరధుడు హోదా పొందిన వ్యక్తి అర్జునుడు ఒక్కడే
ఒకసారి గురువు ద్రోణాచార్యుడు శిష్యులతో గంగా నదిలో స్నానము చేస్తుండగా
ఒక మొసలి  ద్రోణాచార్యుని పట్టుకుంటుంది స్వతహాగా విడిపించుకోగల శక్తి
ఉన్నప్పటికీ ద్రోణాచార్యుడు శిష్యుల శక్తి సామర్ధ్యాలను పరీక్షించ దలచాడు
అప్పుడు శిష్యులంతా బిత్తర పోయి చూస్తుంటే అర్జునుడు మొసలి నుంచి
గురువుగారిని విడిపించాడు అందువల్లే సంతుష్టుడైన గురువు గారు అర్జునికి
శక్తి వంతమైన బ్రహ్మాస్త్రాన్ని నేర్పించాడు ఆ విధముగా ద్రోణాచార్యుని
శిష్యులలో అటువంటి అస్త్రాన్ని నేర్చుకున్న మొదటివాడు
అర్జునుడే.చిన్నప్పటినుంచి అర్జునుడు తన ఇంద్రియాలను పూర్తిగా తన
అధీనములో ఉంచుకొని అస్త్ర శస్త్ర విద్యలను నేర్చుకున్నాడు
ధనుర్విద్యలో ద్రోణాచార్యుడు కాకుండా ఎనిమిది రకాల  విద్యలు నేర్చుకున్న
యోధుడు అర్జునుడు ఒక్కడే ద్రోణాచార్యుడు కాకుండా బ్రహ్మ కూడా అర్జునికి
విలువిద్యలో గురువే అర్జునుడు పరమశివుని నుండి రౌద్రాస్త్ర ,వరుణుడి నుడి
వరుణాస్త్ర ,ఆగ్ని దేవుడి నుండి  ఆగ్నేయాస్త్రాన్ని, వాయుదేవుడి నుండి
వాయవ్యాస్త్రాన్ని ఇంద్రుని నుండి ఇతర అస్త్రాలను పొందాడు.అర్జునుడి
దగ్గర ఉన్న  అన్నిటికన్నా పెద్ద శక్తి వంతమైన అస్త్రము సాక్షాత్తు శ్రీ
కృష్ణ పరమాత్ముడే. ఈ విధముగా అర్జునుడినికి  విలువిద్య లో ఎవరు సాటి రారు
ద్రౌపది స్వయం వరము లో అర్జునుడు మత్స యంత్రాన్ని ఛేదించటం ద్వారా ఈ
విషయము ఋజువైంది కర్ణుని తో సహా ఇతరులెవ్వరు తీగను ధనుస్సు కు తగిలించ
లేక పోయినారు
అర్జునుడు వేరు వేరు సందర్భాలలో గంధర్వులను సైతము ఓడించాడు ఖాండవ దహనము
సందర్భముగా అగ్ని దేవుని తృప్తి పరచాడు ఖాండవ దహనము సందర్భముగా ఇతర
దేవతలను జయించి చివరకు ఇంద్రునితో తలపడి ఇంద్రుని జయిస్తాడు.
దుర్యోధనునికి గంధర్వులకు యుద్ధము జరిగి గంధర్వులు దుర్యోధనుని బంధించి
తీసుకు వెళు తున్న ప్పుడు  కర్ణుడు ఇతర కౌరవ సేన దుర్యోధనుని
విడిపించాలని ప్రయత్నించి గంధర్వుల చేతిలో ఓడిపోయినప్పుడు అర్జునుడు వారి
సహాయానికి వచ్చి ఆగ్నేయాస్త్రాన్ని ప్రయోగించి గంధర్వ రాజైన చిత్ర సేనుని
నుండి దుర్యోధనుడిని ఇతర కౌరవ ప్రముఖులను గంధర్వుల చెర నుండి
విడిపిస్తాడు చిత్రసేనుడు కూడా అర్జుని యుద్ధ కౌశల్యానికి ప్రతిభకు
సంతోషపడతాడు.
పరమశివుడు అర్జుని యుద్ధ కౌశల్యాన్ని పరీక్షించటానికి ఒక
కిరాతకుని(వేటగాడు) వేషములో వచ్చి అర్జునినితో యుద్ధము చేసి అర్జునుని
పరాక్రమానికి సంతోషించి పరమేశ్వరుడు తన వ్యక్తిగత ఆయుధము అయిన పాశుపత
అస్త్రాన్ని ఇస్తాడు అర్జునుడు ఇంద్ర లోకములో కంటికి కనిపించని (దేవతలకు
కూడా కనిపించని) నివత్కవచ దానవులను సంహరిస్తాడు దివ్య నగరమైన హిరణ్యపుర
లో కాలకేయుడు ఇతర రాక్షసులు దేవతలను ఇబ్బంది పెడుతున్నప్పుడు అర్జునుడు
రౌద్రాస్త్రాన్ని ప్రయోగించి వారిని సంహరిస్తాడు.ఈ విధముగా అర్జునుడు దేవ
,గంధర్వ, దానవులను జయించాడు.
కురుక్షేత్ర యద్దానికి ముందుగానే విరాటుని కొలువులో ఉన్నప్పుడు
,అజ్ఞాతవాసము పూర్తి అయినాక ఉత్తర గోగ్రహణ మప్పుడు అర్జునుడు ఒంటరిగా
కౌరవ సేనలోని ప్రముఖులను సైన్యాన్నిఏ విధమైన రక్త పాతము లేకుండా  ఓడించి
విరాటుని గోవులను కౌరవ సేన నుండి విడిపిస్తాడు.ఈ యుద్దములో అర్జునిడి
ప్రతిభను భీష్ముడు ప్రశంసిస్తాడు.కురుక్షేత్ర యుద్దములోఅర్జునుడుఅందరిని
చూసి సోదర సమానులైన కౌరవులను ఇతర బంధు మిత్రులను  యుద్దములో చంపవలసి
వస్తున్నందుకు తీవ్రమైన మనో వేదన చెందినప్పుడు శ్రీ కృష్ణుడు గీతోపదేశము
చేసి అర్జునిడిని కార్యోనుముఖుడిని చేస్తాడు ఈ విధముగా అర్జునుడి చేతిలో
చాలా మంది  కౌరవ ప్రముఖులు అర్జునుడి చేతిలో పరాభవం లేదా మృత్యు వాత
పడినవారే. అర్జునుడు కురుక్షేత్ర సంగ్రామములో కౌరవ సేనలోని ఏడూ
అక్షౌహిణీల సైన్యాన్ని 14 వ రోజు యుద్దములో సంహరించాడు ఆవిధముగా
కురుక్షేత్ర సంగ్రామంలో పాండవుల విజయానికి ముఖ్య కారకుడు అయినాడు.
భీష్ముడి పరాక్రమానికి 9 వరోజు జరిగిన యుద్దములో మొత్తము పాండవ సేన
తుడిచి పెట్టుకొని పోయేది ఆ పరిస్థితిలో శ్రీ కృష్ణుడు అస్త్రము పట్టాను
అన్నవాడు కోపోద్రిక్తుడై భీష్ముని మీదకు దాడికి సిద్దమవుతాడు కానీ
అర్జునుడు శ్రీ కృష్ణునికి అడ్డు పడి  భీష్మునితో పోరాడి భీముడు,
అభిమన్యుడు, ధర్మరాజు సాత్యకి వంటి యోధులను ప్రాణాలతో  కాపాడాడు ఆ
తరువాత10వ రోజు యుద్దములో కృష్ణుని,భీష్ముని సూచనల మేరకు అర్జునుడు
శిఖండిని అడ్డు పెట్టుకొని యుద్ధముచేసి భీష్ముని నెలకొరిగేటట్లు
చేస్తాడు
అంపశయ్యపై  ఉన్న భీష్ముని దాహము తీర్చటానికి అర్జునుడు తన అస్త్రాలతో
పాతాళ గంగను రప్పించి భీష్ముని దాహము తీరుస్తాడు 12వ రోజు ఉత్తరాయణ
పుణ్యకాలం ప్రవేశించాక భీష్మ నిర్యాణము జరిగినాక కౌరవ సేన నైతికంగా
ధైర్యాన్ని కోల్పోయింది అప్పుడు పాండవ సేన విజృంభించింది అర్జునుడు
కర్ణుడు, ద్రోణుడు, అశ్వత్తమా దుర్యోధనుడు, శల్యుడు వంటి యోధులతో
పోరాడాడు. 14 వ రోజు యుద్దములో ద్రౌపదిని అపహరించటానికి ప్రత్నించిన
జయద్రత్తుని సంహరించాడు.
15 వ రోజు యుద్దములో పాండసేననుతుడిచి పెట్టటానికి అశ్వత్తమా
ఆగ్నేయాస్త్రాన్ని ప్రయోగిస్తాడు కానీ ఆ అస్త్రాన్ని అర్జునుడు
సమర్ధవంతముగా ఎదుర్కొని పాండవ సేనను కాపాడుతాడు 17 వ రోజు యుద్ధములో
అర్జునిని చేతిలో కర్ణుడు చనిపోవటంతోకురుక్షేత్ర యద్దము ఇంచుమించుగా
ముగిసింది అనుకోవచ్చు.ఆ తరువాత అశ్వత్తమా తనతండ్రిని ధర్మరాజుతో అబద్ధము
చెప్పించి చంపారని కోపముతో పాండవులపై బ్రహ్మాస్త్రాన్ని ప్రయోగిస్తాడు
కానీ శ్రీకృష్ణుడు ఆ అస్త్రాన్ని తప్పించిన ఫలితముగా ఉపపాండవులు ఆ
అస్త్రానికి ఆహుతి  అవుతారు అప్పుడు అర్జునుడు అశ్వత్తమా ను బంది చేసి
ద్రౌపది ముందు పడవేస్తే ద్రౌపది పెద్ద మనస్సుతో క్షమిస్తుంది కానీ శ్రీ
కృష్ణుడు అశ్వత్తామను శపిస్తాడు.
కురుషేత్ర సంగ్రామము అనంతరము కృష్ణ నిర్యాణము జరిగినాక అర్జునుడు ఇతర
పాండవులు వాళ్ళ శక్తులను కోల్పోతారు అందరు స్వర్గారోహణ మొదలు పెడతారు ఆ
క్రమములో ముందు ద్రౌపది, ఆతరువాత భీముడు ఆ తరువాత అర్జునుడు పడిపోతారు
చివరకు ధర్మరాజు అతని వెంట అతని ధర్మము స్వర్గాన్ని చేరుతారు
ఈ విధముగా భారతములో అర్జునిని పాత్ర ఆద్యంతమూ ప్రధానమైనది దీనికి కారణము
అతని వెంట ఉండే శ్రీకృష్ణుడు నరనారాయణలుగా అర్జునుడు ప్రతి సందర్భములో తన
శక్తి కన్నా శ్రీకృష్ణుని సలహాల మేరకు ప్రవర్తిస్తూ విజయాన్ని
పొందగలిగాడు దైవబలము ముంది ఏ బలము సాటి రాదు కదా?

 
Jyothivalaboju
Chief Editor and Content Head
మార్చ్ నెల.. మామిడికాయలు… పళ్లు కూడా అక్కడక్కడ కనపడుతున్నాయ్, మల్లెపూలు, మాడుస్తున్న ఎండలు… ఇవన్నీ కలసి మనని హడావిడి పెట్టడానికి సన్నాహాలు చేసుకుంటున్నాయి.. వీటితోపాటు నేను అంటూ కొత్తగా వచ్చిన అతిథి.. కరోనా/కోవిడ్ 2020. మహమ్మారిలా ప్రపంచమంతా వ్యాపిస్తోంది. హైదరాబాదులో కూడా ఒకరున్నారని తేలింది. అందరూ ఖంగారు పడకుండా నివారణోపాయాలు పాటించండి. శుభ్రతని ఇంకా ఎక్కువ పాటించండి.. రూమర్స్ నమ్మకండి..
ఇక ఈ నెలలో ఎన్నో కొత్త కథలు.. కథకులు కొలువైనారు. మీకు నచ్చే కథలు, కవితలు, సీరియల్స్, వ్యాసాలు మామూలే కదా. మన్నెం శారదగారి మరో సీరియల్ చంద్రోదయం ఈ నెలనుండి ప్రారంభమవుతుంది.
మరో ముఖ్యమైన విషయం చెప్పాలి..
అంతర్జాతీయ మహిళా దినోత్సవ శుభాకాంక్షలు…
మీ రచనలు పంపవలసిన చిరునామా: maalikapatrika@gmail.com
ఈ మాసపు స్పెషల్స్  మీకోసం…
0. రాజీపడిన బంధం – 3
1.గిలకమ్మ కతలు – “ వామ్మో..!..పెద్దాలోసనే..!”
2.విశ్వపుత్రిక వీక్షణం – “ఆకాశం నీ సొంతం”
3.చంద్రోదయం.. 1.
4.గతం నుండి విముక్తి-శ్రీ జిడ్డు కృష్ణమూర్తి
5.అమ్మమ్మ – 11
6. ఇక్కడ జాతకాలు చెప్పబడును.
7. ఆత్మీయులు
8. ఆ ముగ్గురు – సమీరా
9. ప్రయత్నం
10. ఆఖరి కోరిక
11. మారిపోయెరా కాలం
12. అమ్మమ్మ అనుభవం
13. నా బంగారు తల్లి
14. కార్టూన్స్ – జెఎన్నెమ్
15. తెలంగాణా జిల్లాలోని శ్రీరంగం యాత్ర
16. తేనెలొలుకు తెలుగు
17. అన్నమయ్య ఆధ్యాత్మికానందలహరి – 45
18. తపస్సు – బొక్కెన
19. అమ్మకేది గది?
20. మనసు
21. అతనెవడు?
రచన: ఉమాభారతి

అత్తయ్య నాకోసం శ్రద్ధగా వండించే తినుబండారాలు, తెప్పించే మామిడికాయలు, ఉసిరికాయలు మినహాయించి, ఈ సమయంలో ఆహ్లాదాన్ని కలిగించే ఇష్టమైన వ్యాపకం  ఏముంటుందాని ఆలోచించాను.
చిన్నప్పటినుండి నాకు కుక్కపిల్లులు, వాటి పెంపకం ఇష్టం. స్కూలుకి వెళ్ళే దారిలో తప్పిపోయిన కుక్కపిల్లల్ని చేరదీసేదాన్ని.  ఆ నోరులేని జీవాలు నాలో తెలియని ప్రేమని, మార్దవాన్ని  నింపేవి.  అప్పట్లో ఆ కుక్కపిల్లల్ని పెంచే స్తోమత లేక, పెట్స్ అంటే ఇష్టమున్న ఫ్రెండ్సుకి వాటిని  అప్పజెప్పేదాన్ని.
పూదోటలు, మొక్కల పెంపకం కూడా ఇష్టం.  మా ఈ బంగాళాకి ….. ముందు, వెనకా కూడా పెద్ద ఆవరణ ఉంది.  ఉన్న తోటని కొత్త మొక్కలతో మరింత అందంగా చేయవచ్చు.   కాక, కుక్కపిల్లల్ని  కూడా బేషుగ్గా  పెంచుకోవచ్చు  కదా! అనుకున్నాను.
శ్యాం భార్యగా ఢిల్లీలో నాకు లభించిన గౌరవపూర్వక  హోదాల్లో, ‘ఢిల్లీ పశుసంక్షేమ సంస్థ’ వారి కమిటీ సభ్యత్వం ఒకటి…..అయితే, తోటని తీర్చి దిద్దాలని ఉందంటే అభ్యంతరాలేముండవు కాని, కుక్కపిల్లల్ని పెంచుకుంటానంటే  అత్తయ్య అనుమతిస్తారో లేదో అడగాలనుకున్నాను.
**
మరునాడు మధ్యాహ్నం వంటింట్లో పని  చేస్తున్న అత్తయ్య దగ్గర చేరాను.  నా మనసులో మాట బయట పెట్టాను.
“పెంపుడుకుక్కలంటే  నాకూ ఇష్టమేనమ్మా.  వెళ్ళి నీకు కావాల్సిన మంచి జాతి కుక్కల్ని రెండు కాకపోతే మూడింటిని తెచ్చుకో, మామయ్యకి కూడా ఏమీ అభ్యంతరముండదు.  సరేనా” అన్నారామె.
నా  ఆనందానికి  అవధుల్లేవు.  ఆనిమల్ షెల్టర్ కి ఫోన్ చేసాను.
“ప్రస్తుతం మన వద్ద లేవు.  ఏవైనా మంచివి, చిన్నవి  షెల్టర్ కి  వచ్చినప్పుడు తెలియ  చేస్తాను”… అని చెబుతూ  కొద్ది రోజులు ఆగమంది సూపర్వైజర్.
**
నెలలు నిండుతుంటే, అత్తయ్య  దగ్గరే  కూర్చుంటున్నాను.  ఎక్కువ  సమయం  ఆవిడతోనే గడుపుతున్నాను.  యిద్దరం కలిసి బేబీ గది ఏర్పాట్లల్లో, బేబీ ఫర్నిచర్ కోసం అప్పుడప్పుడు షాపింగ్ వెళ్ళడం చేస్తున్నాము.
పైఅంతస్తులోని మా గదికి ఎదురుగా ఉన్న గదిని బేబీకి నర్సరీగా  కేటాయించాము. ఆరోనెల రాగానే మెట్లెక్కడం కష్టంగా ఉందని క్రింద అంతస్తులోని గెస్ట్ రూంలోకి  మారాను.
**
ఓ రోజు పొద్దుటే వాకింగ్ కానిచ్చి ఇంటికి వచ్చేప్పటికి, పశుసంక్షేమం నుండి ఫోన్ వచ్చింది.   కాస్త సమయం పట్టినా, షెల్టర్ లోకి చక్కని కుక్కపిల్లలు వచ్చి చేరాయని తెలియజేసింది సూపర్వైజర్.
వెంటనే వెళ్లి రెండు ‘డాషాండ్’ జాతి కుక్కపిల్లల్ని తెచ్చాను. క్యాండి, మిండి అని అత్తయ్యే పేర్లు పెట్టారు.  క్యాండి మగ కుక్కపిల్ల,  మిండి ఆడపిల్ల.  సౌమ్యంగా నడుచుకునే జాతివట.  మామయ్యకి కూడా నచ్చాయి.
ఇంటివెనక స్థలంలో, నీడగా చల్లగా ఉండేలా డాగ్-హౌజ్  నిర్మించి, వాటికి  మెత్తని  పరుపులు, ఆడుకునే  బంతులు  తెప్పించి  అమర్చాను.
రోజూ వాటిని ఆడించడం  సరదాగా ఉంది. శ్యాం  కూడా ఒకోప్పుడు నాతో పాటు క్యాండి, మిండిలతో ఆడ్డం, నడిపించడం  సంతోషాన్నిచ్చింది.  వాటితో పార్క్ కి కూడా వెళ్ళాము.
“ఈ జాతి కుక్కలు పెద్దగా  పరుగెత్తలేవు.  బాతుల్లా నేలమీదే ఉంటాయి.  పొట్టి  కాళ్ళతో బండగా బరువుగా అవుతాయి..  మెతక  రకమే”  అన్నారు  శ్యాం  వాటి  గురించి.
వాటితో ఆడుతూ…జతగా ఉండవలసిన కుక్కపిల్లల్ని ఆడించే నెపంతో పరస్పరం దాడికి ఉసిగొల్పుతూ, శ్యాం వాటిల్లో శత్రుత్వం పెంచుతున్నారని గమనించాను.  అవి బాధతో అరిచేలా బంతాట ఆడడం కూడా చూసాక, నా సంతోషం పటాపంచలైంది.
అదేమని పశ్నిస్తే,  “అలాగే శిక్షణనివ్వాలి. లేదంటే, అవి కాపలా కుక్కలయ్యేది ఎలా?” అంటూ  ఎదురు ప్రశ్న వేసి మొండి వాదన చేసారు.
అతనితో అలా వాదించి లాభం లేదని గుర్తించాను. అత్తయ్యని సంప్రదించాను. క్యాండి, మిండిలని  చూసుకొని  తోటపని కూడా చేయడానికి ఇద్దరు పనివాళ్ళని పెట్టాను. రాము, జీవా. ఇద్దరూ  మా వాచ్-మాన్ తమ్ముళ్ళు.
ఇక శ్యాంని కుక్కపిల్లలకి దూరంగానే ఉంచగలుగుతున్నాను.
**
ఏడోనెల వచ్చాక, వేవిళ్ళు పూర్తిగా తగ్గి  బాగానే తినగలుగుతున్నాను….. 
ఓ రోజు పొద్దున్నే టిఫిన్ అయ్యాక.. అత్తయ్య నన్ను పిలిచి పక్కనే కూచోబెట్టుకుని అమ్మకి ఫోన్ చేసారు. “మీరూ ఆత్రుతగా ఉన్నారుగా వదినా! మన నీలకి ఏడవనెల వచ్చి, తేలిగ్గానే తిరుగుతుంది.  ఇప్పుడు శీమంతం జరిపిద్దాం.  చక్కగా ఓ నాలుగు రోజులు ఉండేలా రండి.  మీరొచ్చినప్పుడు  నీల  డెలివరీ గురించి మాట్లాడుదాము”  అంటూ  ఆ కార్యానికి ముహూర్తం పెట్టించారు అత్తయ్య.
**
సంప్రదాయంగా  మేళతాళాలతో  పెద్దవాళ్ళంతా దగ్గరుండి జరిపించారు నా శీమంతం  వేడుకలు.
వచ్చిన ముత్తైదువులంతా వెళ్ళాక హాల్లో కూర్చుని అందరు కబుర్లు చెప్పుకుంటున్నారు.   వింటూ నేనూ అక్కడే ఉన్నాను….
“వదినా, మీరు నాకో మాటివ్వాలి” అన్నారు అత్తయ్య, ఉన్నట్టుండి  అమ్మతో….
”ఇరువైపులా మా కుటుంబాల్లో కొన్ని తరాలుగా ఆడసంతానమే కలగలేదు.  ఆడపిల్లల ముద్దుముచ్చట్లు, ఆప్యాయతలకి  నోచుకోలేదనుకోండి.  మావాళ్ళకి కూడా నేను దత్తపుత్రికనని మీకు తెలుసుగా!
ఇక ఇన్నాళ్ళకి  గుణవంతురాలైన నీలవేణి మా ఇంటి కోడలిగా వచ్చాక మాత్రం ఆ కొరత తీరింది.  సొంతబిడ్డలా కలిసిపోయింది మా కోడలు.  ఇరువైపులా చుట్టాలందరికీ నీలంటే చాలా ఇష్టం కూడా.  మా కోడల్ని  మా అదృష్టంగా భావిస్తాము” అంటూ క్షణమాగారామె.
“మీకు సౌకర్యం లేదని కాదు.  అపార్ధం  చేసుకోకండి.  నీల ప్రసవం కూడా..ఇక్కడే కానిద్దాం వదినా… మన నీలని  మొదటినుండీ  చూస్తున్న  డాక్టర్  చేతులమీదుగా జరగనిద్దాం. అసలు ఇకమీదట వీలైనంతమటుకు నీలవేణి పురుళ్ళు, వేడుకలు మీ ఆశీస్సులతో ఇక్కడే  జరుపుకుందాము.  మీరైనా, మేమైనా… తేడా ఏముంది చెప్పండి” అడిగారు ప్రాధేయపడుతూ అత్తయ్య……
అమ్మ నవ్వుతూ మౌనంగా ఉండిపోయింది.
“అదీ కాక మనింట్లో ఏ వేడుక జరిగినా మావాళ్ళు కనీసం వందమంది బంధువులు, సప్తసముద్రాలు దాటైనా  వస్తారు. చూసారుగా పెళ్ళికి ఎంతమంది వచ్చారో! మన ముచ్చట కంటే బంధువుల మర్యాదలు ఎక్కువౌతాయి కూడా!  అదే పెద్ద పనైపోతుంది” అంటూ నవ్వేశారు అత్తయ్య.
మరో నాలుగు  రోజులుండి  అమ్మావాళ్ళు, తమ్ముడు  వెళ్ళిపోయారు.  మా క్యాండి, మిండిలు వాళ్ళకి  కూడా  నచ్చాయి.
**
అత్తయ్య అండదండలు,  ఆప్యాయతల నడుమ నాకు తొమ్మిదినెలలు నిండాయి.  ఢిల్లీ అపోలో హాస్పిటల్లో  సెప్టెంబర్ పదిహేనున, ఉదయం ఎనిమిదింటికి పండంటి బాబుకి తల్లినయ్యాను.  శ్యాం లాగా అందమైన వాడు నా బాబు..  ఇద్దరం  ఆరోగ్యంగా ఉన్నాము.
ఐదో రోజున నేను, బాబు హాస్పిటల్ నుండి ఇంటికి వచ్చేసాము.  బాబుని చూడ్డానికి ఢిల్లీ వచ్చారు అమ్మావాళ్ళు.  పరీక్షల సమయం అవడంతో  వినోద్ రాలేకపోయాడు.  అమ్మకి సహాయం చేస్తూ, పసివాడి  పని  నేర్చుకుంటుందని  శాంతమ్మని  పనిలో పెట్టారు అత్తయ్య.  ఆదివారాలు తప్పించి  ఆమె  పొద్దుటే వచ్చి సాయంత్రం  ఆరింటి వరకు  ఉంటుందిట.
బాబుని  ఎత్తుకోడానికి  శ్యాం  తెగ ముచ్చటపడినా,  చేతుల్లోకి తీసుకొని మాత్రం యిబ్బంది పడుతున్నారు.  మామయ్య కూడా అదే తంతు.  వారివురు ప్రస్తుతం ఆమడ దూరం నుండే బాబుని ముద్దులాడి వెళుతున్నారు.
**
నేనింటికొచ్చిన మూడోరోజు, బాబుని చూడ్డానికి వస్తున్న చిత్ర, రమణిలతో తమ్ముడు వినోద్ కూడా  ఢిల్లీ వచ్చాడు.  వారి రాక నాలో కొత్త  ఉత్సాహాన్ని నింపింది.
“అక్కా, బాబుకి నా పోలికులు కూడా ఉన్నాయి కదూ” అంటూ బాబు చుట్టూతే ఉంటున్నాడు వినోద్.
**
…ఇంటివెనక  గార్డెన్ లో తిరగాలని, ఆరుబయట గాలికి కూర్చోవాలని,  కుక్కపిల్లలతో ఆడాలని ఉంది.  కాని బాలింతవంటూ అమ్మ, అత్తయ్య మరో రెండురోజులు గది దాటి రావద్దన్నారు.
పిల్లల పెంపకం గురించి అమ్మ చెబుతుంటే,  చాలా విషయాలు  నాతో పాటు వింటున్నారు రమణి, చిత్ర.  మా  ముగ్గురి సాన్నిహిత్యం ముచ్చటగా ఉందని సంతోషపడ్డారు అత్తయ్య.  కబుర్లాడుతూ మాతో సరదాగా మెలుగుతున్నారు.
రమణి  వైవాహిక  జీవితం  సుఖంగా  ఉందని  విని సంతోషించాము. డిగ్రీ అయిన వెంటనే  పెళ్ళి చేసుకొని, భర్తకి బిజినెస్ లో కూడా భాగస్వామి అయ్యింది రమణి.  నా పెళ్ళికి కూడా దగ్గరుండి అన్నిటా సాయం చేసిందని గుర్తు చేసింది అమ్మ.  “అదే వైఖరి, అదే అల్లరి..పెళ్ళైనా రమణి మారలేదు”…అంది నవ్వుతూ…
చిత్ర మెడిసిన్ మూడో సంవత్సరం చదువుతుంది.  సైకియాట్రిస్ట్ అవ్వాలన్న చిత్ర నిర్ణయంలో మార్పు లేదు.  మెడిసిన్  ఫైనల్  ఇయర్  అయ్యాక,  తన సీనియర్ ఆనంద్ ని పెళ్లి చేసుకోబోతుందిట. తరువాత పోస్ట్-గ్రాడ్యుయేషన్ కూడా చేస్తుందట.
బాబుని  వొడిలోకి  తీసుకొని  ముద్దులాడుతూ, “నేను మాత్రం పెళ్ళి అయిన వెంటనే బిడ్డ కోసం ప్లాన్ చేస్తా” అన్న చిత్ర  మాటలకి అందరం నవ్వుకున్నాము.
“మీ బాబు అచ్చం వాళ్ళ నాన్నలా ఉన్నాడే నీలా.  అసలు నీ పోలికే లేదనుకో, ఒక్క తలకట్టు తప్పించి” అంటూ నేను ఉడుక్కుంటానేమో నని చూసింది రమణి.
“మా వారి అందాలు పోలికగా వస్తే మంచిదేగా” అంటూ నవ్వేసాను.
**
తరువాత మూడోరోజులకి అవస్థ లేకుండా తిరుగ్గలుగుతున్నాను….చిత్ర వాళ్లకి మా కుక్కపిల్లలు క్యాండి, మిండి లని  పరిచయం చేద్దామని  ఇంటివెనక  కంపౌండ్ లోకి తీసుకు వెళ్ళాను.  నేను కూడా వాటిని చూసి వారం దాటింది.
‘క్యాండి’  కదలకుండా ఓ  మూలకి  పడి ఉన్నాడు.  కుడి కాలుకి బేండేజి వేసి ఉంది.  వాడికేమయిందో అర్ధంకాక కంగారుగా రాముని పిలిచి అడిగాను.
“శ్యాం బాబుగారు కుక్కపిల్లల్ని దూరంగా ఉన్న పార్క్ కి  తీసుకెళ్ళారు  మేడమ్.  ఆ రోజు మేమూ వెళ్ళాము.  పార్క్ లో చాలాసేపు  ఆడించాము కూడా.  ఇంటికొచ్చే ముందే, కాస్త ఎత్తైన గుట్టల  మీదనుండి కిందకి పరిగెత్తిచ్చేసరికి  క్యాండి కాలు మెలికపడి కదలలేకుండా అయిపోయింది. బాబుగారు వెంటనే డాక్టరు చేత  కట్టేయించారు.  తమరు తిరిగొచ్చిన ముందు రోజే మేడమ్” అంటూ విషయం బయట పెట్టాడు.
అసలంతగా పరిగెత్తలేని కుక్కపిల్లని, గుట్టలెక్కించి మరీ కిందకి తరమడం  ఏమిటని నమ్మలేకపోయాను.  శ్యాంలో నిర్లక్ష్యం, నిర్దయ  కూడా ఉన్నాయని నా మనస్సు తడబడింది.
**
క్యాండి విషయంగా అన్యమనస్కంగానే ఉన్నా,  చిత్ర  కాబోయే భర్త గురించిన కబుర్లు, రమణివాళ్ళ  కొత్త ఇల్లు,  సంసారం,  బిజినెస్ సంగతులు మాట్లాడుతూ గడుపుతున్నాను.
“పురిటికి  కూడా  ఇక్కడే  ఉండిపోయావు.  నిన్ను  వదిలి  ఉండలేరా  శ్యాం?  హైదరాబాదులో  జరిగే నా పెళ్ళికి మాత్రం ఇద్దరు కలిసే  రండి తల్లీ” అంటూ నవ్వేసింది చిత్ర.
“నీ పెళ్ళికి తప్పకుండా వస్తాగా! ప్రామిస్” అన్నాను.
రొజూ పొద్దుటే టిఫిన్లయ్యాక, వినోద్ తో ఢిల్లీ తిరిగేసి కాస్త షాపింగ్ కూడా చేస్తున్నారు రమణి, చిత్ర.
వచ్చిన వారానికి  ముగ్గురూ  తిరుగు  ప్రయాణమయ్యారు.
**
కుక్కపిల్ల  క్యాండి  కాలు విషయమై డాక్టర్ సలహా తీసుకొని, రాము సాయంతో నెమ్మదిగా నడిపించడం మొదలుపెట్టాను.  శ్యాంలా కాకుండా నా బాబుకి  మూగజీవులపై  ప్రేమ, జాలి ఉండాలని నా ఆశ..
**
బాబుకి ‘సందీప్’ అనే పేరు అందరికీ నచ్చింది.  పసిమి ఛాయ, కొనదేరిన చక్కని ముక్కు,  చిన్ని నోరు, నవ్వితే బుగ్గన చొట్టలు.  వొత్తైన ఉంగరాల క్రాఫు.  ఇంటిల్లిపాదికి నిత్యం వాడి ముద్దు మురిపాల్లో గడిచిపోతుంది.  పెద్దవాళ్ళంతా వంతులేసుకుని మరీ వాడిని ఎత్తుకుని ముద్దులాడుతున్నారు.
దిష్టి చుక్కలు నానమ్మ పెడితే, నలుగు స్నానాలు అమ్మమ్మ డ్యూటీ. నాకూ, ఆయాకి పని తక్కువే.
“బాబు  అచ్చం  చిన్నప్పటి  నీలని  చూసినట్టే  ఉన్నాడు” అంటూ అమ్మ బాబుని ముద్దులాడుతుంది.  “ఏమంటారు మీరు?” అంటూ మధ్యలో నాన్నని కూడా అడుగుతుంది..
 	“అదెలా సాధ్యం వదినా? బాబు అచ్చం మా శ్యాంలా కదా ఉన్నాడు” , “చూడండి వాడి చిన్నప్పటి ఫొటో ఆల్బం” అంటూ అత్తయ్య శ్యాం చిన్నప్పటి ఆల్బం అందిస్తారు.  బాబుని చూడ్డానికి ఎవరైనా వస్తే, తరుచుగా ఇంట జరిగే సంఘటన అదే.  వాళ్ళు  పోటీ పడే తీరు చూసి నవ్వొస్తుంది.
**
రాత్రిళ్ళు  బాబు  నిద్రపోవడం తక్కువే.  మేలుకుని ఆడుతుంటాడు. ఒక్కోసారి కడుపు  నొప్పితో  బాధపడుతుంటాడు.  నాకు, బాబుకి కూడా రాత్రి జాగారాలే.  తలుపులు  వేసేసుకొని  వాడిని  సముదాయిస్తూ ఉండవలసి వస్తుంది.
ఆదివారాలు తానింట్లో ఉన్నప్పుడు, బాబుని తన దగ్గర ఉంచమంటారు శ్యాం. మొదట్లో బాబుని  చేతిలోకి తీసుకోడానికే సంశయించే శ్యాం, మెల్లగా అలవాటు చేసుకొంటున్నారు. ఆయన బాబుని ముద్దులాడుతుంటే… చూడ్డానికి  చాలా  ముచ్చటేస్తుంది.  నా ఎదురుగా వాడిని ఆడిస్తుంటే… ఓ కలలా తోస్తుంది.  అప్పుడు అతినిలో నేననుకున్న  మొరటుతనం  కూడా కనిపించదు.  శ్యాం  ఆప్యాయంగా  బాబుని వొడిలోకి తీసుకుంటుంటే.. ఇకముందు అతని మీద అనుమాన పడకూడదపిస్తుంది.
**
ఇంటికొచ్చిన మూడు వారాలకి బారసాల జరిపించి ‘సందీప్’ అని నామకరణం చేయించాక,  అమ్మావాళ్ళు తిరుగు ప్రయాణమయ్యారు.
“మీరు మళ్ళీ బాబు అన్నప్రాసనకి రావాలి” అన్నారు అత్తయ్య అమ్మావాళ్ళని సాగనంపుతూ..
“మా మనవడిని తరచుగా చూసుకోడానికి, ఈ తాతగారి రైల్వే ఉద్యోగం బాగా పనికొస్తుంది.  సుఖంగా, సౌకర్యంగా ప్రయాణాలు చేస్తున్నాము” నవ్వుతూ కారెక్కింది అమ్మ.
**
మరో రెండునెలలకి బాబు గది తయారయ్యాక, తిరిగి  పై అంతస్తులోకి  మారాను.  తరుచుగా బాబుతో ఆడాలని, ఆడించాలని శ్యాం ఉబలాట పడుతూ… అస్తవ్యస్తంగా వాడిని ఎత్తుకోడం, పైకి ఎగురవేయడం, రెక్క పట్టుకుని అటుఇటు లాగడం భరించలేకపోతున్నాను.
‘పసివాడిని శ్యాం చక్కగా ఎత్తుకుని ఆడించగలరు అన్న ఊహతో ఆనందించినంత సేపు పట్టలేదు, అది నిజం కాదని తెలుసుకోవడానికి.
“బాబుతో ఆడాలని ఉంది. వీడేమో ఎప్పుడు చూసినా నిద్ర పోతున్నాడు” అంటూ వాడు నిద్ర పోయేప్పుడు  కూడా వాడి  చేతులు, పాదాలు లాగుతూ వాడిని నిద్ర లేపుతున్న శ్యాంని, కొన్నిసార్లు గట్టిగా వారించాను.
అతని వద్ద బాబు ఉన్నప్పుడు, కాపలా కాయడం మినహా ఏమీ చేయలేని పరిస్థితి.  శాంతమ్మ ఉన్నా, సందీప్ పనులన్నీ స్వయంగా చేసుకుంటున్నాను.  పైపని చేస్తూ బాబుని ఓ కంట కనిపెట్టుకొని ఉంటే చాలని ఆమెకి వివరించాను..
**
సశేషం ……
