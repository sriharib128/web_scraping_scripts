రచన: మాలా కుమార్
మంథా భానుమతిగారు ప్రభుత్వ సిటీ కాలేజిలో రసాయనశాస్త్ర  బోధకురాలిగా 2000 లలో స్వచ్చంద ఉద్యోగ విరమణ చేసారు.  ఆవిడ  తొలి కథానిక 1993 లో ఆంధ్రప్రభ వారపత్రికలో ప్రచురితం అయ్యింది. ఇప్పటి వరకూ పది నవలలు, పాతిక పైగా కథానికలు వ్రాశారు. కొన్నింటికి బహుమతులు లభించాయి.
మంథా భానుమతిగారు  వ్రాసిన ఇరవై రెండు కథానికల సమాహారమే “అనంత వాహిని.” వీరు మొదటగా వ్రాసిన కథ “చేపా చేపా ఎందుకు ఎండలేదు.” ఈ కథల సంపుటిలో ఇది రెండవ కథ. ట్రాఫిక్ ఇన్స్‌పెక్టర్  గజాననరావు, ఎలక్ట్రిసిటీ డిపార్ట్‌మెంట్ అసిస్టెంట్ డివిజనల్ ఇంజనీర్ శ్రీధర్ ను , స్టాప్ అని వ్రాసి వున్న చోట ఆపలేదని చలానా కట్టమంటాడు. అక్కడ వాన వల్ల వ్రాసి వున్నది చెరిగిపోయిందని , కనిపించలేదని  ప్రస్తుతం తన దగ్గర డబ్బులు లేవని, తను  అర్జెంట్‌గా వెళ్ళి సబ్‌స్టేషన్‌లో పరిస్థితి కంట్రోల్ చేస్తే గాని పవర్ సప్లై కాదని, తనను వెళ్ళనీయమని ఎంత వేడుకున్నా వినడు. శ్రీధర్ ఇంటికి వెళ్ళి డబ్బులు తీసుకొని వచ్చి, చలానా కట్టి డ్యూటీ కి వెళ్ళే సమయానికి చాలా ఆలస్యం అవుతుంది. దానికి మూల్యం గజాననరావు తన కూతురి ప్రాణాలను చెల్లించవలసి వస్తుంది. ట్రాఫిక్ ఇన్స్‌పెక్టర్,  ఎలక్ట్రికల్ ఇంజనీర్ ను చలానా కోసం వేధించటం, అందువలన అతను సమయానికి వెళ్ళలేకపోవటం, వెంకట్ తెల్ల లైన్లను చూసుకుంటూ వెళుతుండగా  రోడ్ మీద వున్న ఆవులను తప్పించుకోవటానికి సడన్ బ్రేక్ వేసి ,ఆపుకోలేక బడి పిల్లల మీద పడటం ,అతను అలా పడటం వల్ల గజాననరావు కూతురు మణికి దెబ్బ తగలటం , పవర్ సప్లై లేకపోవటం వలన ఆసుపత్రిలో మణికి సమయానికి ఆపరేషన్ చేయలేకపోవటంతో మణి చనిపోవటం లాంటి సంఘటనలతో ప్రస్తుతము సమాజంలోని అవకతవకలను రచయిత్రి బాగా చూపించారు. తండ్రి చేసిన తప్పుకు అతని పాప చనిపోవటం మనసును కలిచివేసింది.

సుబ్బారావు, వసంతల కథ ‘పరిష్కారం ‘. అప్పుడప్పుడు వచ్చిపోయే హాస్టల్ లో వుంటున్న మనవడు వినయ్, సాయంకాలం కాగానే వచ్చే  అతిథి వెంకట్రావుగారు , మధ్యరాత్రి అమెరికా నుంచి ఫోన్ చేసే కొడుకు, ముభావంగా మాట్లాడే కోడలు , ఇంటి పని ఇదీ వసంత ప్రపంచం! ” నాకు సౌండ్ పొల్యూషన్ తో, ఇంటి చాకిరీతో పిచ్చెక్కిపోతోంది. ఏదైనా ఉపాయం ఆలోచించండి. ఇంక నావల్ల కాదు. ఇదివరకు కోడళ్ళుచేతిలో పనందుకునేవారు. పెద్దవాళ్ళు మనవళ్ళతో కాలం గడుపుతూ పురాణాలకు వెళుతూ కాలక్షేపం చేసేవారు. ఇప్పుడు ఇలా మనిద్దరం ఎన్ని రోజులు అన్ని పనులు చేసుకుంటూ గడపాలి ? ” సుబ్బారావుతో మొర బెట్టుకుంటుంది వసంత. ఏ కళనున్నాడో సుబ్బారావు విజయవాడ హైవే మీద వున్న ఆశ్రమం చూసొద్దామంటాడు. ఆ ఆశ్రమం నచ్చదు. వంటమనిషిని తీసుకొస్తాడు.  డ్రైవర్ ను పెడతానంటాడు. ఈ వయసులో మనకి చేయూతకి మనుషులు కావాలి. ఎక్కడికో పారిపోలేము ఉన్న చోటనే మనశ్శాంతిని వెతుక్కోవాలి ఇదే మన సమస్యకి పరిష్కారం అని చక్కని పరిష్కారం చూపిస్తాడు సుబ్బారావు. నిజమే కదా రిటైర్డ్ లైఫ్ లో  ఎంత మంచి పరిష్కారం.. ఈ కథ లో వసంత బాధ, దానికి చక్కని పరిష్కారం బాగా చెప్పారు రచయిత్రి. రిటైరైన , పిల్లలు విదేశాలలో వున్న నడివయసు దంపతులు అందరూ ఎదుర్కుంటున్న సమస్యే ఇది.
అత్తాకోడళ్ళ  మధ్య వున్న సున్నితమైన అనుబంధాన్ని ఆప్యాయం గా చూపించారు, “అమూల్య”కథలో. చిన్న చిన్న అభిప్రాయ బేధాలు వచ్చినా విడిపోదామనుకోరు. కలిసే వుంటారు. అందరూ ఇలా వుంటే ఎంత బాగుంటుందో కదా అనిపిస్తుంది.
చాలా ఉదాత్తమైన కథ “చిన్నమ్మ”. ఎవరైనా మాట్లాడితే సమాధానమివ్వలేదు చిన్నమ్మ. గట్టిగా మాట్లాడితే నత్తి వస్తుంది. కాని చిన్నప్పటి నుంచి జానకి టీచర్ పర్యవేక్షణలో తనలో వున్న అభిరుచులను… పెయింటింగ్ వేయటం, కుట్లు అల్లికలు, ఇంటిపని   చేయటం , పిల్లలను తీర్చిదిద్దటం వంటి వాటిని వృద్ధిచేసుకుంటుంది. చెల్లెలు మేఘనకు సహాయంగా అమెరికా వస్తుంది.  చెల్లెలి పిల్లల సహాయంతో ఇంగ్లీష్ , కంప్యూటర్  వుపయోగించటం నేర్చుకుంటుంది. కంప్యూటర్ ద్వారా తనకున్న లోపం డిస్లెక్సియా అని తెలుసుకుంటుంది.ఆ వ్యాది వున్న పిల్లల ప్రత్యేకమైన స్కూల్ లో పెయింటింగ్ నేర్పించేందుకు ఇండియా వెళుతుంది. చిన్నమ్మ మేఘనకు వ్రాసిన వుత్తరం మనసుకు హత్తుకునేలా  వుంటుంది.
ఏ పండగ వచ్చినా వీధి వీధంతా మోగిపోతూ మనలను చికాకు పెట్టే మైకుల గొడవ ‘ మేరే దేశ్ కి ధర్తీ’ లో, చందా దందాల బాధలు’ అపాత్ర దానం ‘ లో, మేనరికపు అనర్ధం గురించి ‘ఆదర్శకుటుంబం’లో, చిన్ననాటి చెలిమిలోని తియ్యదనాన్ని ‘చెలిమి’ లో ( నాకు చాలా నచ్చిన కథ ఇది. అంటే మిగతావి నచ్చలేదని కాదు, చిన్ననాటి నెచ్చెలిని దాదాపు అరవై సంవత్సరాల తరువాత కలుస్తుంటే ఎంత ఎక్సైట్‌మెంట్‌గా  వుంటుందో! సీత పాత్ర నాలాగే అనిపించింది. ఈ మధ్య పాత స్నేహితులు చాలా గుర్తొస్తున్నారు . అందుకన్నమాట సీత పాత్రలో అలా  లీనమైపోయాను)   అన్నీ కలిసినా జాతకాలు కలవలేదని వెనక్కి పోతున్న పెళ్ళికొడుకును తమాషాగా దారిలోకి తెచ్చుకొని , పెళ్ళి చేసుకొని జాతకాన్ని తన వీలు ప్రకారం మలుచుకున్న వాహిని కథ ,  పుస్తకం టైటిల్ కథ ‘అనంతవాహినిలో’ ఇలా ఈ అనంత వాహినిలో మొత్తం ఇరవైరెండు కథలు వున్నాయి.
భానుమతిగారు భానుడు తన తీక్షణ దృక్కులను నలుదిశలా ఎలా ప్రసరిస్తాడో అలా తన దృష్ఠి ని తన చుట్టూ ప్రసరించి, చుట్టూ వున్న సమస్యలనే కథలుగా మలిచారు. ఏ కథ చదివినా అందులోని సంఘటన మనకు తెలిసినదిగానే కనిపిస్తుంది. అందుకే కథలన్నిటి గురించి నేను చెప్పేదానికన్నా మీరు చదివితే బాగుంటుంది. కథ చదవటం మొదలు పెట్టటం వరకే మన పని. ఆ తరువాత పుస్తకం ఎలా పూర్తైందో మనకు తెలీదు. అరే ఈ కథ మన కథ లాగానే వుందే, అవును కదూ ఇది మన పక్కింట్లో జరిగినట్లుందే అనుకుంటూ లీనమై చదివేస్తాము. భానుమతి గారి శైలి తనదైన ముద్రతో వుంటుంది, ఇది ఒక ఆత్మీయ కథావాహిని.
 
 
 
 
రచన: డా. జె. గౌతమీ సత్యశ్రీ
 
“అతి  చిన్న వయసులోనే మోస్ట్ ఇన్ స్పైర్డ్ పొలిటికల్ ఫిగర్ గా ప్రపంచఖ్యాతిని గాంచిన ప్రవాసభారత సంతతి, లండన్ వాస్తవ్యురాలు శర్మిష్టా చక్రబర్తి” !!
అచంచలమైన ధృఢవిశ్వాసం,  పట్టుదల, తలదన్నేవాళ్ళు ఎవరున్నా తాడినిదన్నేది నేనే అనేటటువంటి నిశ్చితమైన వ్యక్తిత్వపు వైఖరిని ఆమె ఊపిరిగా చేసుకుని పౌర హక్కుల పరిరక్షణకు నడుం కట్టి, మానవ హక్కులకోసం పోరాడే సాహస యువతి, ప్రవాస భారత సంతతి శర్మిష్టా చక్రబర్తి. ఈమెను షామీ చక్రబర్తి అని కూడా అంటారు. ఈవిడ ఇంగ్లాండ్ దేశస్థురాలు. లండన్ వాస్తవ్యురాలు. ఈవిడ బెంగాలీ హిందూ సామాన్య కుటుంబం లో జూన్ 16, 1969 లండన్ లోనే జన్మించారు. తండ్రి ఒక బుక్ స్టాల్ లో జమా ఖర్చులు వ్రాసే ఒక గుమస్తాగా పనిచేసేవారు, తల్లి ఒక షాప్ లో అసిస్టెంట్ గా పని చేసేవారు. షామీ మాత్రం చిన్నప్పటినుండీ ఒక బుల్లెట్.
 
ఒకరోజు నేనేదో యునైటెడ్ కింగ్ డమ్ ప్రధానమంత్రి (1997-2007) టోనీ బ్లెయిర్ గురించి చదువుతుంటే నేను చదువుతున్న దానికి రిలేటడ్ గా ఒక ఇండియన్ పేరు కనబడింది. అదే శర్మిష్టా చక్రబొర్తి. చాలా ఉత్సాహం  వేసింది, ఆమె గురించి చదవడం మొదలుపెట్టాను. అతి చిన్న వయసులో రాజకీయంగా ఎంతో పలుకుబడిని సంపాదించి, ఎన్నో గౌరవప్రదమైన పదవులని చేపట్టి, పౌరహక్కుల రక్షణార్ధం ఆవిడ ఎన్నో విధానాలను ప్రవేశపెట్టారు. బ్రిటిష్ దేశంలో, ఒక సామాన్య కుటుంబం నుండి వచ్చిన ఒక స్త్రీ, అదీ కూడా ప్రవాస భారత సంతతి.. మహా పొలిటికల్ శక్తిగా ఎదగడం అనేది అద్భుతమే.

షామీ చిన్నప్పుడు స్థానిక స్టేట్ స్కూల్ లోనే చదువుకుని, అనంతరం లండన్ స్కూల్ ఆఫ్ ఎకనామిక్స్ లో ఎల్.ఎల్.బి పట్టాను పొందారు. 1994 లో బారిస్టర్ గా నమోదు అయ్యారు.  బారిస్టర్ గా హోమ్ ఆఫీసులో 1996 నుండి 2000 వరకు పనిచేస్తూ న్యాయశాస్త్రాన్ని ఔపోషన పట్టారుట. ఎంతటి క్లిష్ఠమైన వివాదాస్పదమైన కేసులనైనా సరే అవలీలగా తన తెలివితో, వాగ్ధాటితో  పరిష్కార దిశకు తీసుకువెళ్ళేవారుట. తనకు పదేళ్ళవయసునుండి నెల్సన్ మండేలా, మార్టిన్ లూధర్ కింగ్, అట్టికస్ ఫించ్ మొదలైన సోషల్ యాక్టివిస్టులతో  పాటు తన తండ్రి బోధనలు కూడా ఒక ప్రేరణగా తీసుకుంది. షామీకు 12 ఏళ్ళవయసు వున్నప్పుడు బ్రిటన్ లో యోర్క్ షైర్ అనే పారిశ్రామిక పట్టణం లో 5 ఏళ్ళ (1975-1980) పాటు జరిగిన వుమెన్ సీరియల్ కిల్లింగ్ లో ప్రధాన నిందితుడు, నేరస్థుడు అయిన పీటర్ సట్ క్లిఫ్ కి డెత్ పెనాల్టీ పడాలని తీవ్రంగా నమ్ముతుండేదిట. ఇటువంటి సంఘటనలను కూలంకషంగా ఆమె తండ్రి మాట్లాడుతూ, మానవ హక్కుల రక్షణ మరియు మరొకరి ప్రాణం తీసేయడం అనే దాంట్లోని ఈవిల్ నెస్ ని పరిపరి విధాలుగా బోధనలు చేస్తే ఆమె తన ఆలోచనలను మార్చుకుని, అప్పటినుండి “లా” ని గౌరవించడం, మానవ హక్కులను రక్షించడం అనేటటువంటి అంశాల వైపు మొగ్గు చూపిందిట.  ఆ మొగ్గే తన విధ్యార్ధి దశలో కూడా తన వెన్నంటే వుండి ఒక న్యాయవాదిగా నిలబెట్టింది.  మానవ హక్కుల పోరాటం అనే పడవ ప్రయాణం ఆమె చిన్న బ్రెయిన్ లో ఈ యోర్క్ షైర్ రిప్పర్ సంఘటన నుండి నాటుకుంది.
ఇటీవలి కాలంలో ‘ది గార్డియన్ ‘ న్యూస్ పేపర్ నుండి వచ్చిన రిపోర్టర్స్ తో మాట్లాడుతూ.. ఆవిడ ఇలా అన్నారు. “మానవ జాతి దురదృష్ఠం ఏవిటంటే ఒక వర్గం మరో వర్గం మీద ఏహ్యభావాన్ని, అసమాన ఆలోచనలని కలిగి వుండడం. ఇదే ఆలోచనా ధోరణితో మరికొన్ని విధాలుగా స్త్రీ జాతిని అణచివేయడం. ఇదేదో ఇవాళ రేపో మొదలైనది కాదు.. వెయ్యేళ్ళ కాలం నాటి నుండి కూడా కొనసాగుతున్న ముచ్చటే.  స్త్రీవాదం పైన అప్పటినుండీ చెప్పగలిగే మేధస్సు నాకు లేదు, కానీ నేను ఎంచుకున్న ఈ వృత్తివల్ల కొంత వరకు నేను న్యాయం చేయగలుగుతున్నానని నేను నమ్ముతున్నాను. అయినా అప్పుడప్పుడు నాపైన నాకే కోపం వస్తున్నది, నేను ఇంకా చేయవలసినది మిగిలిపోతూనే వున్నదని”.  అంతేకాకుండా అదే ఈ మాత్రం కూడా చెయ్యలేకపోయినట్లయితే నేను చేతకానితనంతో సమాజాన్ని వేలెత్తి చూపిస్తూ, దూషిస్తూ ఏ పబ్ లోనో  కాలక్షేపం చేస్తూ కూర్చుండేదాన్నిఈపాటికి అంటూ నవ్వుతూ చలోక్తులు కూడా విసరగలిగే చతురత గల మహిళ షామీ.  ప్రపంచంలోని అందరూ సమానమే, ఎవరూ ఎవరికన్నా ఎక్కువ కారు అనే తత్వాన్ని ఒక ఆదర్శంగా తీసుకుని ముందుకెళుతున్నాను, ఇదే తత్వం సాంప్రదాయక సిద్దంగా లాటిన్ భాషలో వ్రాసి వుండి వుంటే అప్పుడు ప్రపంచం కూడా ఈ తత్వాన్ని అలవరచుకుని పాటించేదేమో అని ఒక ఆవేదనతో కూడిన నిరసనను వ్యక్తం చేసారు. తానే గనుక ఈ మానవహక్కుల కోసం పోరాడే న్యాయవాది కాకపోయి వుండినట్లయితే తాను హాలీవుడ్ కి స్క్రీన్ రైటర్ని అయ్యేదాన్ని, వుమెన్ ఇష్యూస్ మీద వ్రాస్తూవుండేదాన్ని అని తనకు సమాజం, స్త్రీవాదం, రచనా దృష్టి పైన తనకు గల మక్కువ మరియు సినిమా మీడియాని తాను ఉపయోగించుకునేదాన్ని అని వ్యక్తం చేసారు. తాను  సినిమా మీడియాకు దూరమైతే ఏం, తాను చేపట్టిన కార్యక్రమాలను పూర్తిచేస్తూ బుల్లి తెరకు దగ్గిరగానే వున్నారు.
తన ఆదర్శానికి సరిపడని ఏ చిన్న విషయమైనా తాను తీవ్రంగా ఖండిస్తూ వుండడం వల్ల, తనకు ఏదో పెర్సనాలిటీ డిస్ ఆర్డర్ వుందని ప్రజలు మట్టి జల్లుతుంటారు. ఆ విషయం గురించి చర్చిస్తూ, నేను అటువంటి విమర్శలను కూడా ఖండిస్తాను, పట్టించుకోను. ప్రజల తప్పుడు భావాలకు తాను ఏ విధంగానూ కూడా బాద్యత వహించను అని తన ధృడాభిప్రాయాల్ని వ్యక్తపరిచారు.
షామీ సోషల్ డెమాక్రెటిక్ పార్టీలో 1985-1987 వరకు క్రియాశీల సభ్యులుగా ఉన్నారు. ఒక్కరోజు 9/11 అమెరికా అటాక్స్ కి ముందు సెప్టెంబర్ 10, 2001 న ఇన్-హౌస్ కౌన్సెల్, హ్యూమన్ రైట్స్ ఆర్గనైజేషన్ “లిబర్టీ” లో చేరారు. ఇలా కొనసాగుతూనే 2003 లో ప్రతిష్టాత్మకమైన హౌస్ (ది నేషనల్ కౌన్సిల్ ఫర్ లిబర్టీస్) కు డైరక్టర్ ఆఫ్ లిబర్టీ గా నియమితులయ్యారు. బ్రిటిష్-అమెరికన్ పోజెక్టుకు సంబంధించి ఆంగ్లో-అమెరికన్ సంబంధాల మీద గాఢ అధ్యయనం చేసి లీగల్ అడ్వయిజర్ గా కీర్తిప్రతిష్ఠలు ఆర్జించారు. డైరక్టర్ ఆఫ్ లిబర్టీ గా సివిల్ రైట్స్ కాంపేయినర్ గా పౌర హక్కుల సంఘాన్ని స్థాపించడంలో అసాధారణ సాహసాన్ని చూపించారు. సమాజంలోని అట్టడుగు వర్గాలకు, సామాన్య ప్రజలకు చేరువై పలు ఉద్యమాలను విజయవంతంగా నిర్వహించారు. ఈనాటికీ సామాన్య ప్రజల ప్రయోజనార్ధం పలు తరహా ఉద్యమాలను చేపడుతూనే ఉన్నారు.   ఒక ఇంటర్వ్యూలో 9/11 అటాక్స్ ముందురోజే లిబర్టీ లో జాయిన్ అయినందుకు, ఆ అటాక్స్ మీ యొక్క రోల్ ని ఏ డైరక్షన్ లో నడిపించింది అని అడిగినప్పుడు, ఆవిడా ఇలా వివరించారు. “ఒక వరస్ట్ కండిషన్ లో తాను ఈ పదవిని చేపట్టినా కూడా అది తనకు బెస్ట్ గానే పరిగణించుకున్నట్లుగా ఒక చాలెంజింగ్ గా తీసుకున్నట్లుగా చెప్పారు. 9/11 అటాక్స్ ముందు రోజు తాను లిబర్టీ లో జాయిన్ అవుతూ, ఈ లిబర్టీ సంస్థ యొక్క ప్రయారిటీస్ ఏవిటి? తాను వెంటనే చేపట్టవలసిన కార్యక్రమాలు, సమస్యలు ఏమివుండి వుంటాయి?  అనుకుంటూ తాను చార్జ్ తీసుకున్నారుట, మరుసటి రోజునే అమెరికా పై 9/11 అటాక్ జరిగింది.  కాకపోతే ఈ ముష్కర దాడిని తీవ్రంగా ఖండిస్తూ “వార్ ఆన్ టెర్రర్” పేరిట ప్రజాస్వామిక విధానాలన్నీ విఫలమయ్యి, పౌర సంబంధమైన హక్కుల మీద కొన్ని తప్పులు, తప్పుడు తీర్పులు జరిగిపోతున్నాయని తాను వెంటనే గుర్తించగలిగారుట. ప్రజాస్వామ్య విధానం ఎంతో సహనం కలిగి వుండి రక్షణ మరియు ఐకమత్యం పెంపొందించాల్సిన సమయంలో అవి గాలిలో ఒక్కసారిగా ఎగిరిపోయాయి, అప్పుడు వాటి పరిరక్షణార్ధము, లిబర్టీ ముందుకు దూకవలసి వచ్చిందని చెప్పారు.  కానీ ఒక విధంగా చూస్తే ప్రజాస్వామిక విఫలత్వం వల్ల వచ్చిన పరిణామాలు ఇంకా ప్రపంచాన్ని కుదుపుతూనే వున్నా, ఆ విఫలాలనుండే లిబర్టీకి తనని తాను నిరూపించుకోడానికి ఒక అవకాశం వచ్చింది అని ఇక్కడ చెప్పుకోవచ్చు. లిబర్టీ నాయకురాలుగా షామీ చక్రబర్తి ఉగ్రవాదాన్ని తీవ్రంగా ఖండిస్తూ “యాంటీ టెర్రరిజం అండ్ క్రైం సెక్యూరిటీ యాక్ట్” ను నెలకొల్పడానికి బ్రిటన్ ప్రభుత్వం మీద ఒత్తిడులను తీసుకు వచ్చారు.
ఈ నేపధ్యంలోనే ఎన్నో సంక్లిష్టమైన రాజకీయాలని, చట్టం ఒకందుకు వుంటే దాన్న మరొకందుకు ఏ విధంగా దుర్వినియోగాల పాలవుతుంది అన్నది తాను అర్ధం చేసుకున్నట్లుగా వ్యక్తపరిచారు. బ్రిటన్ ప్రభుత్వం చీకట్లనుండి, మేలుకొనవలసినదెంతైనా వుందని ఆవిడ వ్యాఖానించారు. ఆవిడ కొన్ని ఉద్యోగధర్మాల రీత్యా నేషనల్ పోలసీస్ కి కట్టుబడవలసి వున్న సంధర్భాలలో కూడా, తాను నమ్మిన సిద్దాంతానికే విలువనిచ్చి లిబర్టీ నాయకురాలిగా నేషనల్ పాలసీస్ కి ఎదురునిలిచేది. అప్పటినుండి బ్రిటిష్ దేశవాసుల దృష్టి షామీపై విపరీతంగా పడింది. ఒక గవర్నమెంటు ఉద్యోగిగా ప్రతిరోజూ గవర్నమెంటు సేవలు చేస్తే కన్నా, ఒక మానవ హక్కుల పోరాటాల నాయకురాలి పాత్ర ఆమెని ఒక మహా రాజకీయ శక్తిగా నిలబెట్టింది. తాను స్థాపించిన లిబర్టీ సంస్థ తరుపున బిబిసి రేడియో కార్యక్రమాల్లోని ‘ఫేస్ టూ ఫేస్ ‘ ద్వారా ఎన్నో వందలాది మందికి న్యాయ సలహాలు అందించిన నిస్వార్ధ దేశ సేవకురాలు షామీ చక్రబర్తి. ఇందులో భాగంగానే దేశాన్ని ఇరకాటంలో నెడుతున్న పలు సామాజిక, రాజకీయాల సమస్యలను ప్రజలతో నిరాటంకంగా విశ్లేషణలు జరిపిన ధీశాలి. తన లిబర్టీ సంస్థ ఆశయాలను, లక్ష్యాలను వివరిస్తూ సమస్యల పరిష్కారానికి కృషి చెయ్యడానికి ‘ నేను నిలబడతానంటూ’ మహిళలకు వెన్నుదన్నుగా నిలబడిన సాహసి మరియు కరుణామూర్తి.  అన్ని టి.వి న్యూస్ చానల్స్ లో లెక్కలేనిసార్లు ఆమెపై ప్రసారాలు, బిబిసి లో క్వశ్చెన్ టైమ్ కార్యక్రమంలో ఆమె లేని ప్లాట్ ఫాం లేదు. ప్రతీ న్యూస్ బులిటన్ లో కూడా షామీ చక్రబర్తి విజయ పతాకాలే. కొంతకాలానికి నో మ్యాన్ లాండ్ లాగా.. రాజకీయ రంగంలో పురుషాధిక్యత పూర్తిగా కనుమరుగయిపోయింది. అందుకే ఐరిష్ పొయిట్, సాహిత్యంలో నోబెల్ ప్రైజ్ అవార్డు గ్రహీత (1995) సీమస్ జస్టిన్ హీనే, షామీ గురించి ఇలా వర్ణించారు..”షామీ ఒక అంతర్గత పరదేశీ, సగం లోపలి మనిషి సగం ఇబ్బంది కలిగించే బయటి మనిషి” అని.
మిసెస్ కార్లా బ్రూని ఒక ఇటాలియన్ సింగర్, రైటర్, మోడెల్ మరియు ఫ్రెంచ్ ప్రెసిడెంట్ మరియు రాజకుటుంబీకుడు అయినటువంటి నికోలస్ సర్ జోకి వైఫ్. ఆవిడ, సర్ జోకి తో కలిసి బ్రిటన్ వచ్చినపుడు షామీ చక్రబర్తి ఒక ప్రముఖ అతిధిగా పేరు మోసిన రాజకీయ, ఆర్ధిక, సాంస్కృతిక రంగాల వాళ్ళతో పాటుగా  ఆహ్వానింపబడ్డారు. 2007 లో షామీ చక్రబర్తి బ్రిటిష్ ప్రభుత్వం నుండి “కమాండర్ ఆఫ్ ద మోస్ట్ ఎక్స్ లెంట్ ఆర్డర్ ఆఫ్ ద బ్రిటిష్ ఎంపైర్ (CBE)”  అనే పురస్కారాన్ని అందుకున్నారు. యునైటడ్ కింగ్ డమ్ లో ఎవరైనా దేనినైనా సాధించినప్పుడు, బ్రిటిష్ మరియు కామన్ వెల్త్ ఆనర్ సిస్టమ్ దానిని బహుకరిస్తారు. అటువంటి మహత్తర పురస్కారాన్ని అందుకున్నారు షామీ చక్రబర్తి.   టాప్ 10 రేడియో చానెల్ 4 లో ఆస్ట్రేలియన్-అమెరికన్ బిజినెస్ మాగ్నెట్ రూపర్ట్ మర్డాక్ మరియు యు.కె మాజీ ప్రధాన మంత్రి టోనీ బ్లేయర్ తో పాటుగా షామీ చక్రబర్తి కూడా బ్రిటన్ పోల్ కార్యక్రమంలో పాల్గొనేది. దీనితో షామీ పొలిటికల్ పవర్ ఇంకా శక్తివంతమై , ఫండమెంటల్ సివిల్ లిబర్టీస్ విజయ పతాకాన్ని ప్రతిష్ఠించుకున్నది. 1995 లో ఒక సిటీ లాయర్, బ్రిటిషర్ నే వివాహం చేసుకున్నారు. 2012 లో వారివురు విడిపోయారు. వారిద్దరికీ కలిపి ఒక మగ సంతానం కూడా ఉంది. ఆంగ్లో-అమెరికన్ సత్సంబందాల గురించే కాకుండా షామీ చక్రబర్తి ఆంగ్లో-ఇండియన్ల సత్సంబంధాల గురించి కూడా కృషిచేస్తూ ‘టోటల్ పోలిటిక్స్ ‘ అనే పొలిటికల్ మేగ్జీన్ కి షామీ సంపాదకురాలిగా కూడావున్నారు. ఒక న్యాయవాదిగా,  వ్యాఖ్యాతగా, సామాజిక సేవకురాలిగా బ్రిటిషర్స్ అందరికీ సుపరిచితమైన  షామీ చక్రబర్తి వాగ్ధాటి రాజకీయ నాయకులకే భయప్రకంపనలు సృష్టిస్తుంది. న్యాయం కోసం, ప్రజాసంక్షేమం కోసం దేశ ప్రధానులనైనా సూటిగా నిర్మాణాత్మక విమర్శలతో ఎదుర్కోగల ధీశాలి. బ్రిటన్లో ‘మోస్ట్ ఇన్స్పైర్డ్ పొలిటికల్ ఫిగర్ ‘ గా చానల్ 4 వారు అవార్డును ఇచ్చారు. షామీ ఆక్స్ ఫర్డ్ బ్రూక్స్ యూనివర్సిటీకి చాన్సెలర్ గా, లండన్ స్కూల్ ఆఫ్ ఎకానామిక్స్ అండ్ బ్రిటిష్ ఫిల్మ్ ఇన్ స్టిట్యూట్ కి గవర్నర్ గా, అలాగే ఆంగ్లో-అమెరికన్ సత్సంబంధాలను ప్రమోట్ చేసే డిచ్ లే ఫౌండేషన్ కి గవర్నరు గా ఉన్నత పదవులను చేపట్టి ప్రజాసంక్షేమ కార్యక్రమాల్లో నిరంతర కృషి జరుపుతూనే వున్నారు..
రచన: దాసరి అమరేంద్ర
ఇహ బీచ్‌ వదిలిపెట్టి చౌకీదారు స్నేహితుడు చెప్పినట్టు లోపలి మార్గం పట్టుకొన్నాను. పచ్చని పొలాలు, కొబ్బరి చెట్లు, పొలాల్లో జరుగుతోన్న పనులు ` ఓ క్షణం అసలు నే ఉన్నది అండమాన్‌లోనా లేకపోతే నాకు తెలిసిన కృష్ణాగోదావరి డెల్టా ప్రాంతాలలోనా! అన్న అనుమానం కలిగేసింది. అంత పోలిక.. నాకు తోచిన చిట్టచివరిదాకా వెళ్ళి తిరుగు ప్రయాణం ఆరంభించిన తరుణంలో ఓ పెద్ద మనిషి కనిపించాడు. ఏభై ఏళ్ళు ఉండొచ్చు. నల్లటి శరీరం.. బొద్దు ఒళ్ళు.. కొంచెం బాన పొట్ట. రోడ్డు పక్కన నడుస్తూ కనిపించాడు. పలకరింపుగా నవ్వాడు. లిఫ్టు కావాలా అని అడిగాను. సంతోషంగా ఎక్కాడు. రెండు కిలోమీటర్ల అవతల తన ఇల్లట. కొంచెం రోడ్డులోపలికి.. ‘రా! మా ఇంట్లో కాసేపు కూర్చుని వెళ్ళు’ అని పిలిచాడు. అలాంటి పిలుపులు నాకు వరప్రసాదాలే కదా!
అతని పేరు మెండల్‌. మామూలే ` బంగ్లాదేశ్‌ మూలాలు. అప్పటి దారుణాలు తెలుసు. భార్య, పెద్ద కోడలు, మనుమడు, చిన్న కొడుకు. దీప శిఖ లాంటి చిన్న కోడలు. ‘‘అమ్మాయి కూడా ఉంది. పెళ్ళయింది. హేవలాక్‌లోనే ఉంటుంది. పెద్దాడు పోలీసు డిపార్టుమెంటులో మెయిన్‌లాండులో’’, అంటూ దూరాన పొలం పనుల్లో ఉన్న ఇంకా ఇరవై కూడా నిండి ఉండని చిన్న కొడుకును పిలిచాడు. ఎవరీ పెద్ద మనిషి అన్న అనుమానపు చూపులతో వచ్చాడతను. అంతా మర్యాదలంటూ హడావుడి. మర్యాదలొద్దు.. కబుర్లు కావాలి అని నా హడావుడి. కబుర్లు, కష్టసుఖాలు.. వారి జీవనసరళి. ఆర్ధిక వనరులు, సాంఘిక జీవితం, స్నేహితులు, బంధువులు ` ఎన్నోదొర్లాయి కబుర్లలో. పాత స్నేహితుల్లా మాట్లాడేసుకొన్నాం ఓ గంటసేపు. అనుకోని అదనపు అందం ఈ మండల్‌ కుటుంబపు సాన్నిహిత్యం!!

రెండు దాటేసింది. ఫెర్రీకి ఇంకో రెండు గంటల సమయం ఉంది.
ఈసారి సముద్ర తీరాలలో ఉండే, హిప్పీలలాంటి విదేశీయులు నెలల తరబడి నివసించే పర్ణశాలల సముదాయాలను దగ్గర నుంచి చూసే ప్రయత్నం చేసాను. కొంచెం బెరుకు బెరుకు గానే అలాంటి ఓ రిసార్టు ముందు స్కూటరు ఆపి లోపలికి నడిచాను. రిసార్టు గేటు దగ్గరే అక్కడి మనిషి కనిపించి ‘ఏమిటి సంగతి’ అన్నట్టు కళ్ళెగరేసాడు. ఊరికే అలా చూసి రావడానికి అంటూ మౌనభాషలోనే నా సమాధానం. అతని అనుజ్ఞ.
విశాలమైన ప్రాంగణం. రోడ్డు నుంచి సముద్రం దాకా.. దాదాపు వంద మీటర్లు పొడవు. అటూ ఇటూ అడ్డదిడ్డంగానే, మళ్ళా అందులోనూ ఓ క్రమం ఉంది. ` పర్ణశాలలు. నిజంగా మట్టి, రాళ్ళూ, సిమెంటు లేకుండా కట్టిన కుటీరాలు.. అంతా కలసి పాతిక ముప్ఫై.. వాటిల్ని తమ తమ అభిరుచులకనుగుణంగా అలంకరించుకొని జీవిస్తోన్న విదేశీ జంటలు.. తలుపుల మీద రాగాలు పలికే రంగులతో వేసిన విచిత్ర చిత్రాలు.. చిన్నపాటి వసారాలలో ఊయలలు ఊగడానికి హేమక్‌లు.. పుస్తకాల పఠనం.. చెస్‌ లాంటి ఆటలు.. ఆ రిసార్టు మధ్యలో దిట్టంగా రెండు అంతస్థుల్లో నిర్మించిన సిమెంటు సహిత డైనింగ్‌ హాలు.. దానికి అటూ ఇటూ అబ్జర్వేషన్‌ టవర్లలాగా కట్టిన చిన్న పాటి ఎత్తు మీద ఉన్న చుట్టిళ్ళు.. నిజానికి ఆ పర్ణశాలల సముదాయమే ఒక చల్లని చిరు గ్రామం అనిపించేసింది. ఎవరినైనా కబుర్లలో పెడదామా అని మనసు తహతహలాడింది గానీ ఇది సమయమూ సందర్భమూ గాదు అని బుద్ధి హెచ్చరించింది.

నాలుగు లోపలే జెట్టీ చేరుకొన్నాను. అక్కడే టూరిజం వారి ఆఫీసు గాని ఆఫీసులో ఉన్న కుర్రాడిని పలకరించాను. ‘ఈసారి చూడండి. బ్రోషర్లు పుష్కలంగా తెప్పించాను’ అని సంబరంగా కప్‌బోర్డు చూపించాడు!
నాలుగున్నరకు ఫెర్రీ బయల్దేరింది. నీల్‌ ద్వీపం కూడా తాకి వెళుతుందని ఆశపడ్డాను గానీ ఇది తిన్నగా పోర్ట్‌ బ్లెయిర్‌ వెళ్ళే ఫెర్రీ. సందట్లో సడేమియా అన్నట్టు ఆ రోజు జరుగుతోన్న ఓ ఇండియా టెస్టు మ్యాచి. ‘సచిన్‌ సెంచరీల సెంచరీ కొడతాడా’ అన్న ఉత్కంఠ. టివీ సంగతి దేవుడెరుగు, కనీసం రేడియో కామెంటరీ కూడా అందని ప్రదేశం అంది. కానీ క్రికెట్‌ సమాచారం అందించే ఎస్సెమ్మెస్‌ సేవ పనిచేస్తోంది. దాని సాయంతో అతను వందో వంద కొట్టగానే ఆ సమాచారం అందుకొని ‘వినుడు.. వినుడు’ అంటూ బహిరంగ ప్రకటన చేసాను. అంతా కేరింతలు… మొన్నటి మాయాబందరు సూర్యోదయ సౌందర్యానికి జవాబులా ఈ సారి సూర్యాస్తమయ దృశ్యాలు.. ఈనాటి ఉదయం ఏ సముద్ర తలం మీద వెండి వెలుగులు చూసానో ఇపుడు అదే ప్రదేశంలో బంగారం కరిగించి పోసినట్టు! దూరాన పసిడి ముద్దలా దిగిపోతోన్న సూరీడు. అతనికి వీడుకోలు చెబుతోన్న మేఘమాలికలు. ఆసక్తిగా సూర్యాస్తమయం తిలకిస్తోన్న సహ ప్రయాణీకులు. నా కెమెరా ఆర్భాటం చూసి తమ తమ ఫోటోలు తీయమని అడిగిన ఓ ఘజియాబాద్‌ జంట. తన తల్లిని అండమాన్‌ యాత్రకు తీసుకువచ్చిన అరవై రెండేళ్ళ బ్రిటీషు మనిషి. తల మీద పెద్ద టోపీ పెట్టుకొని కళగల మొహంతో అచ్చం బ్రిటీషు రాణిగారిలా ఉన్న ఆయన ఎనభై రెండేళ్ళ తల్లిగారు. అందరూ వచ్చి తనను ఆసక్తిగా చూసి పలకరించి వెళుతోంటే ‘ఏం మీ ఇళ్ళల్లో నాలాంటి పెద్దవాళ్ళులేరా?’ అని ఆవిడ మురిపెంగా విసుక్కోవడం. ‘ఉన్నారు గానీ మీలాగా ఖండాంతరాలు తిరిగే వాళ్ళు అత్యంత అరుదు గదా!’ అని నా సమాధానం. ఈ లోపల దిగిపోయిన సూర్యుడు.. మహానుభావులు నిష్క్రమించినా వారి ఛాయలు ఇంకా దోబూచులాడే రీతిలో మరో ఇరవై నిముషాల పాటు ఆకాశంలో వర్ణ విన్యాసాలు. చివరికి ఫీనిక్స్‌ జెట్టీ!

అనవసరంగా భయపడ్డాగానీ నా ఏక్టివా సురక్షితంగా నాకోసం ఎదురు చూస్తూ కనిపించింది. ఎనిమిది లోపలే ఇల్లు చేరుకోగలిగాను. ఓ గంట సేపు గత రెండు మూడు రోజులుగా బాకీ పడిపోయిన ఫోనుకాళ్ళు చెయ్యడం.. అడిగినా అడగకపోయినా వాళ్ళందరికీ మౌంట్‌ హారియట్‌ ట్రెక్కు గురించీ, కాలపద్ధర్‌ మండల్‌ కుటుంబం గురించీ, సాగర జలాల్లో సూర్యాస్తమయం గురించీ చెప్పి చెప్పి విసిగించడం ` ఇదిగో ఇలా రాసి రాసి భవిష్యత్‌ పాఠకులను విసిగించినట్టు గానే!!
ప్రకాష్‌ ఇంటికివెళ్ళి ఓ గంట గడిపాను. వాళ్ళకు వీడ్కోలు.. కృతజ్ఞతలు. మా ఢిల్లీ తప్పక  రండి ఆహ్వానాలు. వాళ్ళ ఇంటి తాళాలు.. అప్పగింతలు.
‘ఓ బోయ్‌, పదవయ్యా జాలీబోయ్‌..’ ఆ మార్చి పదిహేడు ఉదయం ఏక్టివా నడుపుతూ నా మనసు పాడుతోన్న సన్నాయి పాట అది! దక్షిణ అండమాన్‌ దక్షిణ భాగంలో తూర్పుతీరాన పోర్ట్‌ బ్లెయిర్‌ ఉంటే పడమటి తీరాన వాండూర్‌  ఉంది. అంతా కలసి ముప్ఫై కిలోమీటర్లు. వాండూర్‌ పక్కనే ఆరు ఏడు చిన్నా పెద్దా ద్వీపాలు. అవన్నీ ‘నేషనల్‌ మెరైన్‌ పార్క్‌’లో భాగాలు. కోరల్స్‌కు ప్రసిద్ధి చెందినవి. విమానంలో నాలుగోతారీఖున దిగుతోంటే ముందస్తుగా కనిపించి పలకరించిన దీవులు ఇవే. అందులో రెడ్‌ స్కిన్‌ ఐలెండ్‌ అన్న పెద్ద ద్వీపమూ ‘జాలీబోయ్‌’ అనే చిన్న ద్వీపమూ టూరిస్టులకు అందుబాటులో ఉన్నవి. ప్రతిరోజూ పర్మిషన్లూ, ప్లాన్లూ ప్రకారం ఓ బోటెడు టూరిస్టులను తీసుకు వెళ్ళి ఓ రెండు మూడు గంటలు ఆయా ద్వీపాల్లో వాళ్ళను గడపనిచ్చి తిరిగి తీసుకువస్తారు. అంతా కలసి అయిదారు గంటల రౌండ్‌ ట్రిప్పు.
ఉదయం తొమ్మిది గంటలకల్లా వాండూర్‌ జెట్టీలో రిపోర్టు చెయ్యాలి. పొద్దున్నే వెళ్ళి ప్రకాష్‌ వాళ్ళకు మరోసారి టాటా చెప్పి మ్యాపులూ, రోడ్‌ సైన్ల సహాయంతో వాండూర్‌ దారి బట్టాను. దారిలో ఒకళ్ళిద్దరిని సాయం అడిగాను. మంగ్లుతన్‌, హష్మతాబాద్‌, మేమ్యో అన్న ఆసక్తికరమైన పేర్లు ఉన్న గ్రామాల గుండా సాగిందా చక్కని రహదారి. తొమ్మిదిలోపలే చేరుకొన్నా. కొత్త బిచ్చగాడిలా అక్కడ ఆ సమయంలో నేను ఒక్కడినే! ఆ పక్కనే పచ్చని పొదలూ, రంగు రంగుల పూల మధ్య ఓ టీ షాపు కనిపించింది. బాపు గారు చూస్తే వచ్చే రామాయణం సినిమాలో పర్ణశాలకు దీన్నే నమూనాగా తీసుకొంటారు అనిపించేంత ముద్దుగా ఉంది ఆ దుకాణం. కానీ దాని చుట్టు పక్కల ` తక్కువగానే అయినా ` ప్లాస్టిక్‌ బాగులు, చెత్తా చెదారం.. యధా ప్రకారం!!

మెల్లగా ఒకరిద్దరు టూరిస్టులు.. ఉన్నట్టుండి ఓ మినీ బస్సు! పోర్టు బ్లెయిర్‌ టూరిజం వాళ్ళ ఆఫీసు నుంచి కండెక్టెడ్‌ టూర్‌ నడిపే సదుపాయం ఉంది. అదిగో ఆ టూరు వాళ్ళు ఆ ఇరవై మంది. నాలాగా విడిగా వచ్చిన వాళ్ళు ఇద్దరు ముగ్గురికి ద్వీపాల్లోకి వెళ్ళడానికి ముందే పర్మిట్‌ తీసుకోవాలని తెలియదు. పాపం వాళ్ళ ఆందోళన.. అక్కడి అధికారుల సహకారంతో ఆ సమస్య పరిష్కారం. అందరిలోనూ వెళ్ళబోయే జాలీబోయ్‌ గురించి పసితనపు ఉత్సుకత.. కొత్త పరిచయాలు, ఈ లోపల పాత ఫ్రెండ్సు నలుగురు!
‘జర్మనీ నుంచి ఈతకొట్టుకొని వస్తున్నావా’ అని రాస్‌Êస్మిత్‌లో చతురాడిన జంట ఇక్కడా తటస్థ పడింది. నీల్‌ ద్వీపంలో కనిపించి ఓ వారం క్రితం మాతోపాటు పోర్ట్‌ బ్లెయిర్‌ దాకా నౌకాయాత్ర చేసిన కర్మేంద్ర కోహ్లి`కాకినాడ శైలజ దంపతులు వాళ్ళ పాపా బాబులు.. ఇహ ఒంటరితనం ప్రసక్తే లేదు.

కోరల్సు ఉన్న రక్షిత ప్రాంతమది. ప్రాణాలు పణంగా పెట్టి కాపాడుకోవలసిన జాతీయ సంపద అది. అందుకు అనుగుణంగానే ఉన్నాయి అక్కడి నిబంధనలు. ప్లాస్టిక్‌ బ్యాగులు తీసుకువెళ్ళడం నిషిద్ధం.. ప్లాస్టిక్‌ వాటర్‌ బాటిల్స్‌ కూడాను.. వెళ్ళిన వాళ్ళు దొరబాబుల్లా నిర్లక్ష్యంగా వ్యవహరించకుండా అన్ని బంధాలూ వేసారు. అక్కడి సిబ్బంది కూడా ఏ మినహాయింపులు లేకుండా వాటిల్ని అమలులో పెడుతున్నారు. ‘డబ్బులు పోసి కొనుక్కున్న’ వాటర్‌ బాటిళ్ళ తమ దగ్గర ఉంచేసి, టూరిస్టులందరికీ స్కూలు పిల్లలు రోజూ వాడుకొనేలాంటి దిట్టమైన వాటర్‌ బాటిళ్ళు అందిస్తున్నారు. ప్లాస్టిక్‌ పొరపాటున కూడా పడవెక్కకుండా క్షుణ్ణంగా చెక్‌ చేసి మరీ వదులుతున్నారు.
తొమ్మిదిన్నరకు పడవ ప్రయాణం ఆరంభమయింది. అంతా కలసి ఓ ముప్ఫైమందిమి. చిన్న పడవ. పైన కప్పు ఉంది గానీ పైకెక్కి కూర్చునే అవకాశం లేదు. అటూ ఇటూ దీవులు, వాటిల్లో అడవులు.. ఏదో ఓ పెద్ద కాలువలో వెళుతున్నట్టు ఉందే తప్ప సముద్రంలోలాగా లేదు. అంతా కలసి గంటంబావు ప్రయాణం. పదీ పదిహేను కిలోమీటర్లు.. ఒడ్డు ఇంకో వంద గజాల దూరాన ఉందనగానే పడవ ఆపేసారు. చివరిదాకా వెళితే కోరల్స్‌ గాయపడతాయి గదా ` అక్కడ్నించి చిన్న చిన్న పడవల్లో, గ్లాస్‌ బోటమ్‌ బోట్లలో ఒడ్డుకు చేరవేసారు.
జాలీ బోయ్‌ బహు చిన్న ద్వీపం. అంతా కలసి ఒక చదరపు కిలోమీటరు విస్తీర్ణం. వెళ్ళగానే ఓ శిలాఫలకం పలకరించింది. అండమాన్‌ పర్యావరణ శాఖ వారూ, జువలాజికల్‌ సర్వే ఆఫ్‌ ఇండియా వారు సంయుక్తంగా నిర్వహిస్తోన్న పగడాల దిబ్బల శాశ్వత పర్యవేక్షణా పధకం అని ఆ ఫలకం ప్రకటించింది .. సంతోషం.
ఆ రోజు ఆ ద్వీపమంతా మాదేననిపించింది. అందరూ స్థిమితపడేలా సముద్రపుటొడ్డున చిన్న చిన్న షెల్టర్లు.. తమ తమ బ్యాగులూ వస్తవులను అక్కడ చేర్చి అందరూ ఈత దుస్తుల్లోకి మారి స్నోర్కలింగ్‌కు సిద్ధపడిపోయారు. భయ, సంకోచాలున్న ఓ పదిమంది గ్లాస్‌ బోటమ్‌ బోట్‌లో సుదీర్ఘ యాత్రకు సంసిద్ధమయ్యారు. ఓ పావుగంట గడిచేసరికి ఎవరి పనుల్లో వాళ్ళం నిమగ్నమయ్యాం.
ఎలిఫెంట్‌ బీచ్‌ అనుభవంతో తొట్రుపాటు లేకుండా స్నోర్కలింగ్‌ పరికరాలు తీసుకొని నీళ్ళల్లో అడుగు పెట్టాను. ‘‘గైడు అక్కర్లేదోయ్‌’ అంటే ఆ కుర్రాడు సంతోషంగా ఒప్పేసుకున్నాడు. కొంచెం నీటి జోరు ఎక్కువగా ఉన్న మాట నిజం. జాగ్రత్తగానే ఆ నేచురల్‌ ఎక్వేరియంలో చేపలో చేపనై, కోరల్సులో కోరల్నై, శిలల్లో శిలనై తిరుగాడాను. గంటసేపు ఈదులాడినా సంతృప్తి కలగలేదు. దేనికైనా హద్దుండాలోయ్‌ అని నన్ను నేనే హెచ్చరించుకొని ఒడ్డు చేరాను.

జర్మన్‌ యువకుడూ అదే సమయంలో ఒడ్డున పడ్డాడు. సహజంగానే కబుర్లు సాగాయి. ‘నాకు నాలుగేళ్ళ క్రితం డైవోర్సు అయింది. మూడేళ్ళ క్రితం ఈవిడ పరిచయం. నా కన్నా అయిదేళ్ళు పెద్దావిడ. కలసి ఉంటున్నాం. నేనో ఎలక్ట్రీషియన్ని, ఈవిడ స్టెనోగ్రాఫర్‌గా పనిచేసేది. ఏడాదిన్నర క్రితం బ్రెస్ట్‌ కేన్సరు ఆపరేషను జరిగింది. ప్రమాదం నుంచి బయటపడ్డాం. ఆ చికిత్స తర్వాత ఇదే మా మొట్టమొదటి యాత్ర. గొప్పమనిషావిడ. కేన్సరుకు భయపడలేదు. పైగా నాకే ధైర్యం చెప్పింది. ఎమోషనల్‌గా నాకన్నా స్థిరత్వం గల మనిషి. నాకు తోడవడం నా అదృష్టం..’ మనసు విప్పాడతను. ఈ లోపల ఆవిడా వచ్చి మాతో చేరింది. మా కుటుంబంలో కూడా బాగా దగ్గరి వాళ్ళు ఇలా కాన్సరును ఎదుర్కోవడం, జయించడం, ఆ వివరాలు చెప్పాను. సుందర ద్వీపాలు సరేసరి, ఎదుర్కొన్న సమస్యలు కూడా మనుషుల్ని దగ్గరకు చేర్చవూ!!

నావాలకం గమనిస్తోన్న ఇద్దరు ముగ్గురు బెంగాలీ యువకులు దగ్గరకొచ్చారు. ‘ఒక్కడివే వచ్చావా?’, పరామర్శ. ‘కాదు! మరో ఇరవై తొమ్మిది మందితో కలసి’ ` నా సమాధానం. నా యాత్రల గురించీ, తిరుగుళ్ళ గురించీ ఆసక్తిగా వివరాలు అడిగారు. హిమాలయాలు, పడమటి కనుమలు, నీలగిరులు, కన్యాకుమారిలు, కేరళలు, జోగ్‌ జలపాతాలు, స్కూటరు యాత్రలు ` అన్నింటినీ కలగలపి, అతిశయోక్తి దగ్గరకు రాకుండా జాగ్రత్త పడుతూ ఓ ఇరవై నిముషాలు మాట్లాడాను.
ఒకటిన్నరకు జాలీబోయ్‌ నుంచి తిరుగు ప్రయాణం. ఈతలూ, స్నానాలూ, స్నోర్కలింగ్‌లతో అలసిన చాలామంది కునికిపాట్లలో పడ్డారు. జర్మన్లు, కోహ్లీలు, నేనూ కబుర్లలో.. ఫోటోలు తీసుకుంటూ.. పిల్లలతో ఆడుకొంటూ మా పెద్ద పడవకు రెండు చిన్న పడవల్ని కట్టి లాక్కొస్తున్నారు. మేమంతా ఎక్కి తిరిగిన గ్లాస్‌ బోటమ్‌ బోట్లవి. పెద్ద ఏనుగు వెంబడి గున్న ఏనుగుల్లా ` అదో సుందరదృశ్యం!!

‘‘ఎప్పట్నించీ అండమాన్‌ ద్వీపాల్లో నివసిస్తున్నావూ? ఏం పని చేస్తావూ?’’ ఆనందంతో మూర్ఛ వచ్చినంత పనయింది ఆ ప్రశ్నలతో!
మూడున్నర సమయం. చిడియాతపు వెళ్ళే రహదారి. టీషర్టు, షార్ట్సు, నల్లకళ్ళజోడు, హెల్మెట్టు, ఏక్టివా ` దారిలో పోలీసుల రొటీన్‌ చెకింగు. ఓ ఇరవై ఏళ్ళ కానిస్టేబులు అమ్మాయి మర్యాదగానే అడిగిన ప్రశ్నలవి! సాక్షాత్తూ అండమాన్ల లెఫ్టినంట్‌ గవర్నరుగారే ‘భలే తిరిగావయ్యా మా ద్వీపాల్లో. అందుకో మా వీరతాడు’ అని సన్మానించినా అంత సంతోషం కలిగేది గాదేమో! ఓ పోలీసు అమ్మాయి నన్ను ఆ ద్వీపాలకు చెందిన మనిషిగా పొరపడిరది. అంతకన్నా గొప్ప యోగ్యతాపత్రం చెలం గారు కూడా ఇవ్వలేరు! వివరాలు చెప్పాను. ‘‘బావుంది సర్‌! ఆర్‌ ది బెస్ట్‌’’ అని సగౌరవంగా సాగనంపింది.
వాండూర్‌ నుంచి తిన్నగా ఇంటికి చేరే బదులు ఆ దిశలోనే ఉన్న ‘చిడియాతపు’ మరోసారి వెళ్ళివద్దామనిపించి దారి మళ్ళించినపుడు జరిగిన సంఘటన అది! సాయంత్రం అయిదు గంటల వేళ చిడియాతపు చేరాను. సంధ్యా సమయం. సముద్రపు కొసన ఉంది గాబట్టి సూర్యాస్తమయ సందర్శనాభిలాషులకేం కొదవు లేదు. కాస్తంత కోలాహలం. కానీ రాధానగర్లూ కాలాపథ్థర్లూ చూసాక చిడియాతపు అంతగా ఆకట్టుకోలేకపోయింది.
ఇంటికి చేరే ముందు ఓసారి అబర్డీన్‌ బజారు ప్రాంతాన్ని రాత్రిపూట చూడాలనిపించింది. స్కూటరు అటు మళ్ళించాను. ఏడున్నర నుంచి ఎనిమిదిన్నర దాకా ఆ బజారులో పచారులు. ఎందుకో స్ఫురించి తెలుగు సంఘం ఉనికి గురించి వాకబు చేసాను. ఒకరిద్దర్ని అడగగా చివరికి దారి తెలిసింది. కంటికి నదురుగా కనిపించే భవన సముదాయం. 1964లో శంకుస్థాపన జరిగి 71లో ఆవిష్కరణ జరిగిందట. వాళ్ళ వార్షికోత్సవాలు దగ్గర పడుతున్నాయనుకొంటాను ` కమిటీ మీటింగు. వెళ్ళి పరిచయం చేసుకొని మీటింగులో కాసేపు కూర్చొనే అనుమతి పొందాను. దాని ప్రెసిడెంటు గారు రచ్చబండ ఫ్యూడల్‌ పెద్ద మనిషిలాగా అందరినీ అదిలిస్తూ, మందలిస్తూ, అక్షింతలు వేస్తూ కనిపించారు. అలవాటు తప్పిన నా ప్రాణాలకు అదో అరుదైన సన్నివేశం!
తీరిగ్గా తొమ్మిదిన్నరకు ప్రకాష్‌ వాళ్ళ ఇంట్లో అడుగు పెట్టాను. ఆశ్చర్యంగా శాంతి వాళ్ళ అమ్మనాన్న గార్లు కనిపించారు. అందరూ కలసి బయలుదేరినా… ప్రకాష్‌ వాళ్ళ ఫ్లైటు వేరట. అది సకాలలో వెళ్ళిపోయింది. వీళ్ళ విమానం మరి ఎంచేతో ఆరోజు కాన్సిలయింది. మర్నాడైనా సవ్యంగా వెళుతుందా అన్న ప్రశ్నకు ఎయిర్‌లైన్స్‌వారు సరైన సమాధానం ఇవ్వడం లేదట. ఈ లోగా ప్రకాషు ‘‘మీ మూడ్‌ పాడుచెయ్యడం ఎందుకని పగలు ఫోను చెయ్యలేదు. లెక్క ప్రకారం రేపు ఉదయం ఆరు గంటలకు వీళ్ళ విమానం. కొంచెం పొద్దున్నే వెళ్ళి ఎయిర్‌లైన్స్‌ వాళ్ళతో మాట్లాడి వీళ్ళు విమానం ఎక్కేలా చూడగలరా’’ అని అడిగాడు. అలాంటి అవకాశం వచ్చినందుకు సంతోషం!!
ఉదయం నాలుగు ముప్పావుకల్లా ఇంట్లోంచి బయటపడ్డాం.
ఓ పావుగంట అనిశ్చితి తర్వాత విషయం పరిష్కారమయింది. ఆరు లోపలే ప్రశాంతి వాళ్ళ పేరెంట్సు బోర్డింగు పాస్‌ తీసుకోవడం, లోపలికి వెళ్ళిపోవడం జరిగింది.
నాకు ఆఖరి రోజు ` కాదు ఆఖరి పూట. మూడో ఆదివారం.
నా విమానం పన్నెండున్నరకు. కనీసం మూడు గంటలు సమయముంది. పోర్ట్‌బ్లెయిర్‌కూ అండమాన్లకూ వీడ్కోలు చెప్పడానికి.
ఏడింటికల్లా రడీ అయి బయటపడ్డాను.
అబర్డీన్‌ బజారు.. ఆయాదుకాణాలు.. మరోసారి ఆంధ్రా సంఘం ముందుగా… దరిదాపుల్లో పెద్ద గాంధీ విగ్రహం.. ఫోటోలు.. ఎవరిదో కామెంటు ` ‘ఇంతకన్నా బావుండే గాంధీ గారి విగ్రహం గాంధీ పార్కులో ఉంది’ ` అని
ఆ పార్కు ముందు నుంచి నాలుగయిదు సార్లు తిరిగిన మాట నిజం. ఊళ్ళో ఉండే పార్కే గదా అని ఒక రకమైన నిర్లక్ష్యం చూపించాను. ఆ కామెంటు ప్రభావంతో సెల్యులర్‌ జైలు దరిదాపుల్లో ఉన్న ఆ పార్కు చేరాను. అదో అందమైన పార్కు!!

గాంధీ గారి విగ్రహం కొత్తగా ఉంది. చేతికర్రే గాంధీగారు అన్నంతగా అలవాటయిపోయిన భంగిమలో చూసీ చూసీ ఉన్నానేమో` ఈ విగ్రహం అబ్బురం కలిగించింది. జీవం ఉట్టిపడే ఆ విగ్రహంలో గాంధీగారు ప్రశాంతంగా పుస్తకం చదువుతూ కూర్చున్న భంగిమలో ఉన్నారు! విగ్రహం సంగతి సరేసరి.. పార్కు మాత్రం! ఓ చిన్న సైజు హిల్‌ రిసార్టులా ` ఎత్తు పల్లాలు, నీటి మడుగులు, మధ్యలో ఓ జపనీస్‌ గార్డెను, ఓ నీటి చెలమలో ఎర్ర కలువలు, చిన్న చిన్న వంతెనలు, కొండదారులు, పార్కు బయటకు వచ్చి జెట్టీ వేపు వెళితే ‘ఐలవ్‌ మై ఇండియా’ అంటూ మునిసిపల్‌ కార్పొరేషన్‌ వాళ్ళు ఏటవాలు నేలన ఏర్పాటు చేసిన బడా ఇండియా మ్యాపు. అక్కడ కొంత కాలం గడిపిన బోసుగారి గౌరవార్ధం సైనిక దుస్తుల్లో ఆయన ప్రతిమ ` ఓ గంట తెలియకుండా గడిచిపోయింది.

మళ్ళీ సముద్రం పిలిచింది. అబర్డీన్‌ జెట్టీ నుంచి కుడిచేతి వేపు తిరిగి కార్బైన్స్‌ కోవ్‌ వేపు ఓ మూడు నాలుగు కిలోమీటర్లు.. మళ్ళీ వెనక్కి వచ్చి ఎడమచేతి వేపుకు మళ్ళి ఫీనిక్స్‌ జెట్టీ, ఛాటమ్‌ జెట్టీ ` మధ్యలో నలభైల నాటి భవనాలు కనబడితే వాటి ఫోటోలు, అరవైల నాటి చిరు కిరాణా దుకాణాలు కనబడితే వాటినీ వదలకపోవడం.. అపుడే నాస్టాల్జియా ముంచుకు రాగా మరోసారి వెదికి తెలుగు స్కూలు  మీదుగా.. దారిలో ఎవరో టూరిస్టులు తడబడుతోంటే వారికి దారీ దిక్కులు చెప్పి సాయపడడం.. ఎన్ని చేసినా ఎంత తిరిగినా అది తీరే తనివి గాదని తెలుసు.. అయినా అదో తాపత్రయం!!
     
ప్రకాష్‌ వాళ్ళ డ్రైవరు పదిన్నరకల్లా వచ్చేసాడు. పదకొండు లోపల ఎయిర్‌పోర్టు.. సాయంత్రం ఆరున్నరకల్లా ఓ ప్రపంచం దాటుకొని, ఉత్తర భారతదేశపు ఢల్లీి మహానగరంలో, ద్వారకా ఉపనగరంలో, శివమ్‌ ఎపార్టుమెంట్లలో, సొంత ఇంట్లో! కొన్ని గంటలపాటు ఆ అండమాన్లే సొంత ఊరు గానూ, ఢల్లీి ఏదో పరాయి ఊరులానూ అనిపించింది! అది సహజం!!

అండమాన్లలో అసామాన్యంగా తిరిగిన మాట నిజమే కానీ, ఎంత చూసానూ? ఎంత అనుభవించానూ?!
అతిశయోక్తి కానేగాదు ` సముద్ర తీరంలో ఇసుకరేణువంత! బహుశా ఓ జీవితకాలం గడిపితే అంతా చూసామని అనుకోవచ్చునేమో! ఓ అరవై ఏళ్ళు బతికి ఆరువేల సంవత్సరాల భారతదేశం నాకు  కూలంకషంగా తెలుసు అనడంలో ఎంత అర్ధముంటుందో ` అలాగే ఓ రెండు వారాలు గడిపి అండమాన్లు నాకు తెలిసిపోయాయా అనుకోవడంలో కూడా అంతే అర్ధముంటుంది.
కానీ ఒకమాట `
ఇతర మామూలు యాత్రల్లో దొరకని ఎన్నో జీవిత కోణాలు, ప్రకృతి అందాలు, సామాజిక సత్యాలు, మానవ పరిణామ శాస్త్ర స్వల్ప అవగాహన, మనమసలు జీవులుగానే గుర్తించని కోరల్సు లాంటి వాటితో సమభావన, పర్యావరణ విధ్వంసం లేకుండానే మానవులు ఎలా బతకొచ్చో ఆ సజీవ ఉదాహరణ, ఇలా ఎన్నెన్నో లాభాలు ఈ అండమాన్‌            తిరుగుళ్ళు వల్ల నాకు సమకూరాయి.
నిజానికి అండమాన్స్‌ యాత్రను ‘ఒక్క యాత్ర’ అనడం సమంజసం.
ఒక విదేశీయాత్ర, ఒక హిల్‌స్టేషన్‌ పర్యటన, ఒక చారిత్రాత్మక ప్రదేశ సందర్శన, ఒక ఆదిమ జీవితం, ఒక ప్రకృతి పరవశత్వం, ఒక సాంస్కృతిక మేలుకొలుపు, ఒక భాషా సమన్వయం, ఒక అమాయక జీవనసరళి, ఒక దుర్మార్గ సర్వముఖ శోషణ, ఒక ప్రవాస బృంద జీవిత అధిరోహణ, ఒక జ్వాలాముఖి, ఒక సునామీ, ఒక పగడాల దీవి, ఒక పచ్చల ద్వీపం ` ఇన్ని కలగలిస్తే అండమాన్స్‌! అదో మినీ ప్రపంచం. మరో ప్రపంచం. మహా ప్రపంచం. అవి విస్మ్రత దీవులు గావు, విస్మరించరాని దీవులు.
సమాప్తం
 
 
Jyothivalaboju
Chief Editor & Content Head
గత నెలలో మాలిక పత్రిక తరఫున చేసిన ప్రయోగం సఫలం కాదు. ఘనవిజయం సాధించింది. తండ్రి -కూతురు అంశం మీద మరి కొందరు రచయిత్రులు రాయడానికి ముందుకొచ్చారు. సంతోషం.  ఈ కధానికలన్నింటిని గుచ్చి మాలగా అచ్చు వేయించాలని నిర్ణయించడమైనది.. ఇంకా ఎవరైనా ఈ అంశం మీద రాయాలనుకుంటే తప్పకుండా రాసి మాకు పంపండి.. మీకు మాలిక పత్రికనుండి సదా స్వాగతం  లభిస్తుంది..
మీ రచనలుఅభిప్రాయాలు పంపవలసిన చిరునామా: editor@maalika.org
ఈ నెలలోని ప్రత్యేక రచనలు మీకోసం:
01. మెహజబీన్ బానో
02. చిరంజీవ 
03. వర్షంలో గొడుగు
04. చాందినీ (తండ్రి – కూతురు)
05. శాంతి ( తండ్రి – కూతురు)
06. మాలిక పదచంద్రిక – ఆగస్ట్ 2014
07. ముగ్గురు కొలంబస్ లు – సమీక్ష
08. అ.. ఆ… ( చిత్రకవిత)
09. వెటకారియా రొంబ కామెడియా 
10, ఓ కవితా  ప్రళయమా…
11. మీరు తలచుకొనండి – నేను కనుగొంటాను
12. రగడలు 
13. మాయానగరం – 6
14. నందికేశుని నోము
15. అనగనగా బ్నిం కథలు 12  
16. మౌనరాగం – 8
17. అండమాన్ డైరీ – 6
18. అమరనాథ్ యాత్ర  
రచన: భువనచంద్ర

“చలొ   దిల్‌దార్ చలో .. చాంద్ కే పార్ చలో….
అంటూ స్వచ్ఛమైన ధవళవస్త్రాలు ధరించి ఆ వెన్నెలలోనే కలిసిపోయిందా?? చుక్కలతో చేరి మాయమయిందా?? లేక ఈ మానవలోకాన్ని వదిలి ప్రేమలోకాలకు తరలిపోయిందా మీనాకుమారి.
ఒకవైపు నైరాశ్యం, మరోవైపు నిరంతరం ప్రేమాన్వేషణ,  ఒకవైపు అందమైన కవితారచన, మరోవైపు జీవితాన అంతులేని విషాదం. ఈ నాలుగు స్తంబాలమీద కట్టిన పేకమేడలాంటి ప్రేమమందిరంలో కొలువైన అందమైన దేవత మాహెజబీన్ బానో…
మరణించే ముందు “నూర్జహాన్” కవిత రూపంలో ఓ కోరిక కోరిందట.. “మిత్రులారా! దయచేసి నా సమాధి పక్కన ‘గుర్తుగా’ నాకోసం మొక్కను నాటండి. ఎందుకంటే వసంతకాలంలో కోయిలలు వచ్చి మధురమైన గీతాల్ని ఆలపిస్తాయి. అలా ఆలపించే సమయంలో వాటి కన్నులలోంచి వెచ్చని కన్నీరు జారి నా సమాధి మీద పడుతుంది. ఎవరైనా కన్నీరు కారిస్తే నా కళ్లు చూడలేవు. అందుకే మొక్కను నాటండి” అని. ఎంత గొప్ప కవిత…!! ఎంత సున్నితమైన భావం..! కోయిల కన్నీరు కారిస్తే  చూసి సహించలేని/భరించలేని బేలహృదయం  నూర్జహాన్ దైతే… జీవితాన్ని ‘నలిపి’ వేసినవారిని కూడా క్షమించి “మిగిలిన ‘సినిమా’ పూర్తి చేసుకో, నేనెక్కువ కాలం బ్రతకను.” అని చివరి కాల్‌షీట్లనిచ్చి తన గుర్తుగా ‘పాకీజా’ లాంటి సినిమాని మిగిల్చిపోయిన బేలహృదయం మెహజబీన్ బానో అన్న పేరు పెట్టబడిన మీనాకుమారిది.

తల్లి ఇక్బాల్ఉన్నీసా.. తండ్రి ఆలీ బక్ష్. ఇక్బాల్ఉన్నీసా  స్వచ్చమైన హిందువు. రవీంద్రనాథ్ టాగోర్ తమ్ముడి మనవరాలు. అసలు పేరు ప్రభావతి. సంగీత పాఠాలు చెప్పే  అలీ బక్ష్ మెల్లగా అమె హృదయాన్ని ఆక్రమించుకుని పెళ్లి చేసుకున్నాడు. ముగ్గురు పిల్లలు పుట్టారు. పెద్దవాడు ఖుర్షీద్.  రెండో ఆమె మాధురి. చివరిది మెహజబీన్. ప్రభావతి నృత్యకళాకారిణి కూడా. దాంతో మెహజబీన్‌కి అటు సంగీతం, ఇటు నృత్యం. రెండూ అబ్బాయి. ‘నటి’ కావాలనే ప్రభావతి(ఇక్బాలున్నీసా) ఆశ మీనాకుమారి ద్వారా తీరుతుందని ఆనాడు ఎవరూ వూహించలేదు. అసలు పుట్టగానే మీనాని ఓ అనాధాశ్రమం ముందు వదిలేశారు. పెంచలేమని! కానీ, ఎందుకు మనసు తొలిచిందో.. వాళ్ళే వెనక్కి వచ్చి బిడ్డను మళ్లీ అక్కున చేర్చుకున్నారు.
చిత్రం ఏమిటంటే, ‘వదిలించుకోవాల’నుకున్న పిల్లే వాళ్ళ జీవితానికి ‘ఆధారం’ కావడం. మీనాకుమారిని ‘గుర్తించి’ వేషమిచ్చింది విజయ్ భట్. అప్పటి గొప్ప హీరో హీరోయిన్లు జైరాజ్ – మెహతాబ్‌ల కూతురిగా,  మొదటి పారితోషికం పాతిక రూపాయలు. సినిమా పేరు ‘లెధర్ ఫేస్’! ఆ తరవాత చాలా చిత్రాల్లో బాలనటిగా నటిస్తూ కుటుంబాన్ని ‘గట్టెక్కించింది. అన్ని సినిమాలూ విజయ్‌భట్‌గారివే. మెహజబీన్‌ని “బేబీ మీనా’గా మార్చిందీ విజయ్‌భట్‌గారే.
మీనాకి హీరోయిన్‌గా మొదటి సినిమా కేదార్‌వర్మగారి ‘దాదాజీ’. బసంత్ స్టూడియోస్‌లో హోమివాడియా ద్వారా దక్కింది. దురదృష్టం ఏమంటే సినిమా పూర్తయ్యాక ‘నెగటివ్’ పూర్తిగా కాలిపోయింది. అదృష్టం వెనకనే దురదృష్టం నీడలా వెంబడించినా మరో అవకాశం హోమివాడియా ద్వారానే దక్కింది. సినిమా పేరు ‘లక్ష్మీనారాయణి’, లక్ష్మీదేవి పాత్రనిచ్చారు. పారితోషికం నాలుగు వేలు. ఆ తరవాత కొన్ని సినిమాలు అన్నీ పౌరాణిక సినిమాలు చేసింది. ఆ తరవాత హోమివాడియాగారే పదివేలకి మరో పిక్చర్‌లో ‘బుక్’ చేశారు. ‘తమాషా’ అనే పిక్చర్ షూటింగ్‌లో మీనాకుమారి కమాల్ అమ్రోహీని కలిసింది. అప్పటికతను సినిమాకి ‘లక్ష’ తీసుకుంటున్న రచయిత, దర్శకుడు. ఆయన ‘మహల్’ సినీచరిత్రని తిరగరాసింది. (అశోక్ కుమార్, మధుబాల).. మధుబాలతో అనార్కలీ సినిమా తీద్దామనుకుని మధుబాల (అసలు పేరు ముంతాజ్)ని సంప్రదిస్తే దిలీప్‌కుమార్‌ని సలీంగా పెడితేనే నాయిక పాత్ర చేస్తానని పేచీ పెట్టడం వల్ల మీనాకుమారికి ‘అనార్కలీ’ పాత్ర దక్కింది. అద్భుతంగా నటిస్తున్న ఆ సినిమా మధ్యలోనే ఆగిపోయింది. మీనా తిన్న అతి పెద్ద దెబ్బ ఇది. అయితే చిత్రంగా విజయ్ భట్ ‘బైజూ బావ్‌రా’ అవకాశం మీనాని వెతుక్కుంటూ వచ్చింది. అలాగే దిలీప్‌కుమార్‌తో ‘ఫుట్‌పాత్’ చిత్రం, బైజూ బావ్‌రాలోని ‘గౌరి’ పాత్ర మీనాకుమారిని ఎవరెస్టంత ఎత్తున నిలబెట్టింది. ఆ సినిమాతోనే ‘రఫీ’ ప్రభంజనం మొదలైంది కూడా.
తండ్రి ఆలీబక్ష్‌కి తెలియకుండా సోదరి మధు సాయంతో ‘సయ్యద్ అమీర్ హైదర్ కమాల్ నఖ్వి (కమాల్ అమ్రోహీ)ని పెళ్ళి చేసుకుంది మీనాకుమారి.  కమాల్ కి  అప్పటికే ఇద్దరు భార్యలు, ముగ్గురు పిల్లలు కూడా ఉన్నారు. మొదటి భార్యకి పిల్లల్లేరు. అసలు మీనా కమాల్‌ని ప్రేమించి మూడో భార్యగా ‘ఎలా’ వెళ్లిందనేది సినీ ప్రముఖుల్నీ ‘తొలిచిన’ ప్రశ్న. లవ్ యీజ్ బ్లైండ్.. అంతే..
1953లో ఫిలింఫేర్ పత్రిక ప్రవేశ పెట్టిన తొట్టతొలి ‘బెస్ట్ హీరోయిన్’ అవార్డు మీనాకుమారిని వరించింది. సంగీతం నౌషాద్. ఆయన ఉండేది మీనాకి ఆల్‌మోస్ట్ ఎదురింట్లోనే. ‘బైజూ బావ్‌రా’ ఆమెని సూపర్ స్టార్‌ని చేస్తే ‘ఫుట్‌పాత్’ చిత్రం నెగటివ్ కాలిపోయి మళ్లీ మీనాకి దుఃఖాన్ని మిగిల్చింది.
1953ఇఓ కమాల్  అమ్రోహీ నిర్మించిన ‘దాయ్‌రా’లో నటిస్తూ ఇంటిని వదిలి కమాల్ దగ్గరికి కట్టుబట్టలతో వెళ్ళిపోయింది  మీనా. అది ఫ్లాప్.
అయినా ‘శరత్ చంద్ర’నవల ‘పరిణీత’లో నటించి (అశోక్ కుమార్ హీరో) 1954 సంవత్సరపు ఫిలింఫేర్ అవార్డుని అందుకుంది అంటే మొదటి రెండు ఫిలిం ఫేర్ అవార్టులు వరసగా అందుకున్న ఘనత మీనాదే. ఆ సమయంలోనే మీనా సోదరి ‘మధు’ హాస్య నటుడు మెహమూద్ ని పెళ్లి చేసుకుంది.
ఒకపక్క సినిమా తరవాత సినిమా, మరోపక్క కమాల్ అమ్రోహీ పెడుతున్న ఆంక్షలు.. వీటితో మీనాకుమారి నలిగిపోయింది. హిట్ మీద హిట్ అటు.. మెట్టు తరవాత మెట్టు ‘కిందకి’ జారుతూ ఇటు…  ఏక్ హీ రాస్తా.. శారద…    మిస్ మేరీ (తెలుగు మిస్సమ్మ) మేమ్ సాబ్.. అర్ధాంగినీ.. చిరాగ్ కహా.. రోషన్ కహా,  ఆజాద్ , దిల్ అప్‌నా ఔర్ ప్రీత్ పరాయీ.. కోహినూర్.. భాభీ కీ చూడియా (వదినగారి గాజులు), ఆర్తీ.. మై చుప్ రహూంగీ.. సాహిబ్ బీబీ ఔర్ గులాం… కాజల్.. నూర్జహాన్.. బెనజీర్ సినిమాలలో.. ఇలా విజయ పరంపర… జీవితంలో మాత్రం ఒక్కో అడుగూ దిగిపోతూ మనస్ఫర్ధలు ఎక్కువయ్యాయి. ‘సాహెబ్ బీబీ ఔర్ గులాం’ లో సహజత్వం కోసం మొట్టమొదటిసారి గొంతులో పోసుకున్న ‘బ్రాందీ’ మీనాకుమారికి జీవిత సహచరిగా  మారుతుందని ఎవరూ వూహించలేదు. అంతేగాదు, కమాల్ అమ్రోహీ ప్రొడక్షన్ మేనేజర్ బాకర్ ‘పింజిరేకే పంచీ’ (పంజరంలో పక్షి) షూటింగ్‌లో మీనాని చెంపదెబ్బ కొట్టడం.. టాప్ హీరోయిన్ని ఆఫ్ట్రాల్ ఓ మేనేజర్ కొట్టడమా? కారణం కమాల్ చూపిస్తున్న అలుసే. అప్పుడే అరిచింది.”గెటౌట్ ఆ కమాల్ గడపలో అడుగుపెట్టనని. ఆ తరవాత ఏముంటుందీ?
ప్రేమ దొరక్క, ప్రేమ అనే ఆకలి తీరక మీనా ‘మందు’లో ప్రేమని వెదుక్కుంది. మీనా ఓ సహజ రచయిత్రి. కవితల్లేది.. కవితా దాహం తీర్చడానికి గుల్జార్ తోడుండేవాడు. వృత్తిలో ఎదుగుతున్న కొద్దీ జీవితంలో ఓడిపోతూనే వచ్చింది మీనా.
దిల్ ఎక్ మందిర్, పూర్ణిమ, ఫూల్ ఔర్ పత్తర్ , సాహెబ్ బీబీ ఔర్ గులాంకు మూడో ఫిలింఫేర్ అవార్డు అందుకున్న మీనా ‘ఫూల్ ఔర్ పత్తర్’  సినిమాకి మరోసారి ఫిలింఫేర్ అవార్డు అందుకుంది. విచిత్రం ఏమంటే మీనా చెల్లెలు మధు కూడా మెహమూద్‌తో విడిపోయింది.
ఈలోగా ఎన్నోసార్లు కమాల్ మీనాని క్షమించమని అడిగినా మీనా జవాబివ్వలా. మేరే అప్నే.. దుష్మన్  ఇవన్నీ అనారోగ్యంతో చేసిన సినిమాలే. అయినా ఆమెకి ఆమే సాటి అని నిరూపించాయి. మళ్లీ కమాల్‌కి ఫోన్ చేసి ‘నీ సినిమా పూర్తి చేసుకో’ అని ‘పాకీజా’ చిత్రాన్ని పూర్తి చేసింది. ఎవరికి ఏది ఎలా ఎప్పుడు ఇవ్వాలని ‘అల్లా’ నిర్ణయించాడొ అవన్నీ ఇచ్చేసి  ‘గోమతీ కీ కినారే’ అనే ఆఖరి సినిమాతో ‘అంతిమ’ గమ్యాన్ని చేరుకుంది మెహజబీన్ బానో (సాటిలేనిది అని అర్ధం) ఆమెలాగానే ఉండే మన మహానటి సావిత్రీ మందుకీ బానిసైంది మీనాలాగా. ఏదయితేనేం పాకీజా అద్భుత విజయాన్ని విన్న మీనా అన్నది. “ఇన్షా అల్లా” అని. లెట్ దై విష్ బీ డన్..
ఆ మహా నటి ఎప్పుడూ పుడుతూనే ఉంటుంది. ఆమె సినిమా చూసిన ప్రతిసారీ.. మన కళ్లల్లో కన్నీటి బిందువుగా జన్మిస్తూనే వుంటుంది. అయినా ఇది ఆమె యీ భూమిమీదకు వచ్చిన దినం సందర్భంగా మళ్లీ మళ్లీ దీవిద్దాం.
Long Live MEENAA
 
 
 
మీనాకుమారి నటించిన కొన్ని చిత్రాలనుండి అపురూపమైన గీతాలు
చూద్దాం..

మరికొన్ని విందాం:

రచన: జ్యోతివలబోజు
సుమ తల్లీ!!!
నేను నీ నాన్నని.. కంగారు పడకు ఎప్పుడూ లేనిది ఇవేళ నేను ఉత్తరం రాయడమేంటి అని అనుకుంటున్నావా?? …    ఇలా మనసులోని మాటలు ఉత్తరంలా రాయడం అది కూడా స్వంత కూతురికి రాయడం  నాకు మొదటిసారి. తప్పులుంటే క్షమించమ్మా.. రచయిత్రివి కదా..  ఎందుకో నీతో నిజం చెప్పుకోవాలనిపిస్తుంది. మరీ టూ మచ్ అనుకోవద్దు. ఈ మాటలు నీతో చెప్పకుంటే నాకు స్తిమితంగా ఉండదు.
నీ గురించి తలుచుకుంటే నాకు ఒకవైపు గర్వంగానూ ఉంటుంది, మరోవైపు గిల్టీగా కూడా ఉంటుంది. నేను నీకు చిన్నప్పటినుండి ప్రత్యేకంగా చేసిందేమీ లేదు. అసలు నువ్వు, నీ తమ్ముళ్లిద్దరి  ఆలనా, పాలనా, చదువులు మొదలైనవి అన్నీ మీ అమ్మే చూసుకునేది. డబ్బులు సంపాదించి ఇవ్వడమే నా పని, మిగతావి కావు అన్న అహంకారంతో నా బిజినెస్‌లో పూర్తిగా మునిగిపోయేవాడిని. ఇంటి విషయాలు మీ అమ్మ మీద వదిలేసి నిశ్చింతగా నా వ్యాపారం, స్నేహితులు, పార్టీలు అంటూ తిరిగాను.  నెలకోసారి స్కూలు రిపోర్టులో సైన్ చేయడం తప్ప మీరెలా చదువుతున్నారో, మీ స్కూలు ఫంక్షన్లు, మీ పోటీలు ఏవీ నాకు తెలీదు. తెలుసుకోవాలని కూడా ప్రయత్నించలేదు. అదంతా నా డ్యూటీ కాదు అనుకునేవాణ్ణి. అప్పుడప్పుడు పండగ షాపింగ్ మాత్రం చేసేవాడిని. పిల్లలంటే నాకు ద్వేషం, కోపం అని కాదు కాని అదో నిర్లక్ష్యం. నా వ్యాపారాన్ని ఎలా అభివృద్ధి చేయాలి, ఇంకా ఎంత సంపాదించాలి అన్న ఆవేశం తప్ప మీ అల్లరి, ఆటపాటలు, ముద్దు ముచ్చట్లలో పాల్గోవాలి. మీకు మరింత దగ్గరగా ఉండాలనే ఆలోచన రాలేదు.  ఇప్పుడు నిన్ను, నీ తమ్ముళ్లను మీ పిల్లలకోసం పడే తపనను చూస్తుంటే మీ చిన్నప్పుడు నేను చేసిన తప్పులు గుర్తొచి సిగ్గు పడుతున్నాను. నేను ఎందుకు మిమ్మల్ని ఇంతగా పట్టించుకోలేదు అని. పిల్లల్ని కన్నాం, వాళ్లకు మంచి బట్టలు, పుస్తకాలు, అవసరమైనప్పుడు డబ్బులు తప్ప ఇంకేం అవసరం ఉంటాయిలే అనుకునేవాడిని. కాని ఒక్క కూతురువైన నీ మీద నాకు ప్రేమ ఉండేది. నీకు ఇష్టమైనవన్నీ  కొనివ్వాలి. అందరు ఆడపిల్లల్లా కాకుండా మాడర్న్‌గా ఉండాలని అడిగినవి, అడగనివి కొనిచ్చేవాడిని. అలాగే నీ పెళ్లి కూడా నా తాహతుకు మించి ఖర్చు పెట్టి బందువులూ, స్నేహితులూ  ఆశ్చర్యపోయేలా బ్రహ్మాండంగా చేసాను. అది నా బాధ్యత అనుకున్నాను. నీకు గుర్తుందా నీ పెళ్ళికి ముందు నీకేం చేప్పానో.. పెద్దవాళ్ల ముందు కూర్చోకూడదు. ఎదురు మాట్లాడకూడదు. మగవాళ్ల ముందు గట్టిగా మాట్లాడకూడదు. అత్తవారింటి కష్టాలు పుట్టింటికి తీసుకురాకూడదు, అందరు చెప్పినట్టు వినాలి అని…. నీ మూలంగా అత్తవారింటి నుండి ఒక్క మాట కూడా రావొద్దు అని ఎంత కర్కశంగా చెప్పానో.. దానివల్ల నాకు మాటొస్తుందని బెదిరానే కాని నా కూతురు అలా ఎప్పుడూ చేయదు. అని ఆలోచించలేకపోయాను.. పెళ్లి తర్వాత ఒక తండ్రిలా అన్ని బాధ్యతలూ, ఆచారాలూ, సంబరాలూ అన్నీ చేసాను.
ఇన్ని చేసినా నీ గురించి ఎప్పుడూ ఆలోచించలేదు. అందరికీ చేయడం నీ బాధ్యత అని చెప్పానే కాని నీకు ఏం కావాలో నేను ఎప్పుడూ తెలుసుకోలేకపోయాను. కనీసం ప్రయత్నించలేదు. నీవు ఇంటర్ తర్వాత డిగ్రీలో ఏం చదవాలో చెప్పలేదు. కనీసం పెళ్లి కుదిర్చినప్పుడు కూడా నీకు అబ్బాయి నచ్చాడా అని కూడా అడగలేదు. కాని ఆ దేవుడి దయవల్ల నేను చూసి చేసిన అబ్బాయ్ వల్ల నీకెలాంటి గొడవలు లేవు. ఏమో నువ్వు మాకు తెలీకుండా దాచావేమో. నాకు తెలుసు నేను అన్నమాటకు కట్టుబడి అత్తారింట్లో నీ కష్టాలేవీ మాదాకా రానీయకుండా నువ్వే అనుభవించి బాధపడ్డావని. నువ్వు చెప్పకుంటే సుఖంగానే ఉన్నావని అనుకున్నా. కాని నేను కూడా నిన్ను చాలా బాధపెట్టాను. ఎన్నోసార్లు నిన్నూ, నీ భర్తను అవమానించాను. సూటిపోటి మాటలన్నాను. నీ పరిస్థితి గురించి ఆలోచించకుందా కోపంతో అన్నమాటలు ఇప్పుడు తలుచుకుంటే నేనెంత తప్పు చేసానో తెలిసొస్తుంది.. కాని ఆ మాటలకు బాధపడ్డ నువ్వు నా ఇంటిగడప తొక్కను అని మీ అమ్మతో చెప్పి వెళ్లిపోయావ్. మూడేళ్ళ తర్వాత నాకు నేను దిగివచ్చి నిన్ను పిలిస్తే కాని రాలేదు. నా మొండితనమే నీకు వచ్చిందిరా.. కాని అది నీ విషయంలో మాత్రం ఆత్మాభిమానం.  అది తీవ్రంగా దెబ్బతింటే, ఎవరైనా (అది నేనైనా సరే)  గేలి చేస్తే తండ్రినైనా ఎదిరించావు కదా.. నీ పిల్లల కోసం పడ్డ ఆరాటం, వాళ్ల చదువులు, పెళ్లిళ్ల విషయంలో కూడా నేను ఎటువంటి సాయం చేయలేకపోయానమ్మా. నీ పిల్లలు.. నువ్వు, నీ భర్త చూసుకోవాలి నాకేం సంబంధం లేదు నా కొడుకులు, వాళ్ల పిల్లలు మాత్రమే నా బాధ్యత అనుకున్నా.. ఇది నా స్వార్ధమే. ఐనా నువ్వు అన్నింటికీ ఎదురీది పిల్లలను ఉన్నత స్థితికి చేర్చావు, వాళ్ల పెళ్లిళ్ళు కూడా ఘనంగా చేసావు. ఇవన్నీ కనిపించే సంతోషాలే కాని వీటి వెనుక ఉన్న నీ పట్టుదల, కృషి, బాధ, పోరాటం నాకు ఇప్పుడు ఇప్పుడు అర్ధమవుతుంది.
ఇప్పుడు ఈ ఉత్తరం రాయడానికి గల మరో కారణం చెప్తున్నా. ఒక తల్లిగా నీ బాధ్యతలను విజయవంతంగా పూర్తి చేసినా నీకంటూ కూడా ఒక  ప్రత్యేక గుర్తింపును తెచ్చుకుని ఇంత పేరు సంపాదించుకున్నావని  తలుచుకుంటే ఒళ్లు పులకరిస్తుంది. అసలు నువ్వు ఇంత బాగా ఆలోచించగలవని, రాయగలవని నాకు అస్సలు తెలీలేదు. మన కుటుంబంలో ఆడవాళ్లు ఎవరూ ఇలా కష్టపడి రచనల రంగంలో ఇంత పేరు సంపాదించలేదు. ఇప్పుడు ఖాళీగా ఉండడం వల్ల నువ్వు రాసిన కొన్ని వ్యాసాలు చదువుతుంటే నీ మనసులో ఇంత అద్భుతమైన భావాలు ఉన్నాయా అని ఆశ్చర్యపోయేవాడిని. ఒక్కో మెట్టు ఎదుగుతూ ఒక మంచి రచయిత్రిగా, సంఘ సంస్కర్తగా పేరు తెచ్చుకుంటుంటే ఎంత గర్వంగా ఉందో. అయ్యో నా బిడ్డను చిన్నప్పటినుండి ఎంకరేజ్ చేస్తే ఇంకెంతగా పేరు తెచ్చుకునేదో నేనేమి చేయలేదు కాని స్వంతంగా పిల్లలతో పాటు తనకు తాను పేరు తెచ్చుకుంది. నీ పేరు ప్రఖ్యాతులు చూసి మనసారా అభినందిస్తున్నాను. వీటివెనుక నీ కష్టం, పోరాటాం , ఆత్మస్థైర్యానికి చేతులెత్తి మొక్కుతున్నాను. ఎంత ఎదిగిపోయావమ్మా .. గొప్పవాళ్లతో నీ స్నేహం చూస్తుంటే నాకే గర్వంగా ఉంది. కన్నబిడ్డలను ఎక్కువగా పొగడకూడదు అంటారు అందుకే ఆపేస్తున్నాను. కుసుమగా నేను పెట్టిన పేరు సుమగా మరింతగా గర్వంగా చెప్పుకుంటూ
చిరంజీవ… విజయీభవ..
మీ నాన్న..
 
విశ్లేషణ- మంథా భానుమతి
కొన్ని దశాబ్దాల క్రితం మగవారు సంపాదించి పోషించడం, ఆడవారు ఇంటి బాధ్యతలు నిర్వహించడం.. ఈ రెండు విధులూ ఒక గిరి గీసినట్లు ఉండేవి. (ఇప్పుడు కూడా ఉందనుకోండి.. కానీ కొన్ని చోట్ల మగవారు కూడా ఇంటి బాధ్యతలు పట్టించుకోవడం చూస్తుంటాం. అంటే పట్టించుకునే వారి శాతం పెరిగింది.)
“నాన్నగారు” అంటే చాలా కుటుంబాలలో, సభ్యులకి అందని చందమామ. ఏది కావాలన్నా అమ్మ రికమెండ్ చెయ్యవలసిందే. తలెత్తి చూడ్డానికే భయపడే వాళ్లు. మనసులో పిల్లల మీద ఎంత ప్రేమ ఉన్నా పైకి చూపిస్తే క్రమశిక్షణ పోతుందేమో అనే అభిప్రాయం నాన్నగారికే కాదు అమ్మకి కూడా ఉండేది. అల్లరి చేస్తే, “మీ నాన్నగారికి చెప్తా అంతే..” అనే మాటతో ఠపీమని మూల కూర్చోవడమే. అందులో ఆడపిల్ల అంటే ఇంకొంచెం ఎక్కువే ‘జాగ్రత్త’ ఉండేది. దాంతో తండ్రి దగ్గర చనువు ఉండదు. ఇష్టం లేని చదువులు, నచ్చని బట్టలు, బలవంతపు నిర్బంధాలు.. ఇవన్నీ చాలా సహజం. ముఖ్యంగా వివాహ విషయంలో, “దాన్నడిగేదేంటి.. నేను అన్నీ ఆలోచించే చేస్తాను కదా.. “ అనే అభిప్రాయం తండ్రులకి సహజంగా ఉండేది.
అటువంటి వాడే ఈ కథలో సుమ తండ్రి. తన అనవసర క్రమశిక్షణతో జీవితంలో ఏం కోల్పోయాడో, తన పిల్లల సంసారాలు చూసి తెలుసుకుంటాడు. అందులో ఆడపిల్లని అలుసుగా చూసి, ఒక్క కూతుర్ని ఆమె ప్రతిభ గుర్తించకుండా చిన్నతనంలోనే పెళ్ళి చేసి.. “ఎన్ని కష్టాలు వచ్చినా భరించి ఉండాల్సిందే అని శాసిస్తాడు. అన్ని కట్టుబాట్లనీ భరిస్తూనే వివిధ రంగాల్లో కృషి చేసి తనేమిటో నిరూపించుకుంటుంది సుమ. అప్పుడు పశ్చాత్తాపంతో రగిలిపోతూ కూతురికి రాసిన ఉత్తరమే, “చిరంజీవ సుఖీభవ.”
శ్రీమతి జ్యోతీవలబోజు పేరు తెలియని పాఠకులుండరంటే అతిశయోక్తి కాదు. వంటల గురించి రాసినా, అరుదుగానైనా మంచి కథలు రాసినా, ఒక పత్రిక నిర్వహణ బాధ్యతని సమర్ధతతో నిర్వహిస్తున్నా, బ్లాగ్ గురువుగా అనేక మందికి బ్లాగ్ లోకాన్ని పరిచయం చేసి వారి సందేహాలను విసుగు లేకుండా వివరించినా, ప్రచురణ సంస్థని స్థాపించి ఒకేసారి ఒక రచయిత్రి ఆరు పుస్తకాలని ఆవిష్కరించడానికి శ్రమించినా.. జ్యోతీ వలబోజుకే చెల్లు. ప్రాచీన సాహిత్యం నుంచీ ఆధునిక సాహిత్యం వరకూ, కవిత్వం, కథలు, వ్యాసాలు.. అన్నింటిలోనూ ప్రవేశం ఉన్న రచయిత్రి జ్యోతి.  “చిరంజీవ సుఖీభవ” లేఖ రూపంలో ఉన్న ఒక తండ్రి ఆవేదన.. అత్యంత సహజంగా వివరించారు రచయిత్రి.
 
 
 
రచన :వాయుగుండ్ల శశికళ
”అయ్యో పొరపాటు జరిగింది . ఇప్పుడే సారె లో అది కూడా  పెట్టేస్తాము . తల్లి లేని పిల్ల కదా ! వాళ్ళ అమ్మ ఉంటే అన్నీ చూసుకునేది . అదీ కాక మీ  పద్దతులు కొంచెం వేరుగా ఉన్నాయి . ఇప్పుడే సరి చేసేస్తాము ” మెల్లిగా బ్రతిమిలాడుతూ అన్న నాన్న మాటలు చెవినబడ్డాయి కొత్త పెళ్లి కూతురు  సుష్మ కి .
అమ్మ లేని పిల్ల …
మనసు బాధతో మూలిగింది . ఎంత నాన్న తల్లి ప్రేమతో అన్నీ చేస్తున్నా ఎక్కడో దగ్గర ఈ మాట చిన్నప్పటి నుండి నాన్న  నోటి వెంట వస్తూనే ఉంది .  అమ్మ ఇంత కంటే ప్రేమగా చూస్తుంది అనుకుంటున్నాడేమో. ఏమి తక్కువ చేసాడు తమకి .
” ఏమిటండి ప్రతీ దానికి ఇదొక మాట. తెలీక పోతే తెలుసుకోండి ” చిన్నగా కసురు వినపడింది అవతలినుండి .
రెండు కుటుంభాలు కొత్తవే కావొచ్చు ,కొంత సంయమనం వహించి శాంతంగా చెపితే అవతలి వారి మీద గౌరవం రెట్టింపు అవుతుంది కదా !తండ్రి కంటి మీద లేత మీగడ లాంటి నీటి పొరను ఊహించుకోగానే సుష్మకి దుఖం తన్నుకువచ్చి ఆవేశంగా వెళ్ళబోయింది ఆక్కడకి .
ఈ లోగా ఎప్పుడు వచ్చారో  విజయక్క ,హరి అన్నయ్య వాళ్ళను పక్కకు తీసుకెళ్ళి సమాధానపరిచారు .
అమ్మ ….
ఒక్క సారిగా  అక్క , అన్న చెప్పిన గతం గుర్తుకు వచ్చింది .
” ఏమండీ కొంచెం ఆ కొబ్బరి నూనె సీసా ఇలా ఇవ్వండి ”
అడిగింది ఇందిర . ఒక వైపు ఐదేళ్ళ పాప విజయకి తల దువ్వుతూ , ఇంకో వైపు మూడేళ్ళ బాబు హరికి స్పూన్ తో
అన్నం పెడుతూ పనుల్లో అష్టావధానం  చేస్తూ అడిగింది . మరీ తొమ్మిదో నెల వచ్చినప్పటినుండి అసలు లేవలేక పోతుంది . అందులో ఈసారి రక్తం తక్కువగా ఉంది జాగ్రత్తగా ఉండమని డాక్టర్స్ చెప్పనే చెప్పారు .
కాని ఎలా కుదురుతుంది . మూడో కాన్పు కాబట్టి పుట్టింట్లో కాన్పు చేసుకోకూడదు . అయినా కడుపులో ఉండేది గట్టి పిండమే వద్దని ఎన్ని సార్లు అబార్షన్ కు  పోయినా ఏదో ఒక అడ్డంకి . ఇక చేసేదేముంది మెల్లిగా తొమ్మిదో నెల వచ్చేసింది .
”మిమ్మల్నే ” లేవకుండా టి.వి చూస్తున్న భర్త ని ఇంకోసారి అడిగింది .
”ఆ హరి ని అడుగు తెచ్చిస్తాడు ”నిర్లక్ష్యంగా తల తిప్పకుండా  చెప్పేసాడు . ఆఫీస్ కి వెళ్లేందుకు లోపలి కి వెళ్ళిపోయాడు.
”మీకూ  అదిగో ఆ పైన పెట్టిన గొడుగుకు తేడాయే లేదు. ఎప్పుడూ పని చేసేదే లేదు  . ఎప్పుడో ఒక్క సారి తప్ప ”
విసుక్కుంటూ లేవలేక మెల్లిగా లేచింది. పిల్లలను రెడీ చేసి స్కూల్ కి పంపేసింది .
*******
ఫోన్ వినగానే పరుగున హాస్పిటల్ కు వెళ్ళాడు ఆనంద్ .
”ఇదేమిటి ఇంకా డెలివరీ కి ఇంకా రోజులు ఉన్నాయి కదా ” అని ఆలోచించుకుంటూ.  పక్కింటి వాళ్ళ మొహంలోని నీలి నీడకు అర్ధం,  నర్స్ పాపను తెచ్చి చేతిలో జాలిగా పెడుతున్నప్పుడు మెల్లిగా అర్ధం అయింది
”ఇందిర ఇక లేదు ” మెల్లిగా మనసును కోసేస్తూ ఏదో రంపం లోనికి వెళుతున్నట్లు బాధ.  బాధ కూడా అనుభవించడానికి  లేకుండా చుట్టూ ఏడుస్తూ ముగ్గురు పిల్లలు . కన్నీళ్లు మనసులో అదుముకొని అందరికి ఫోన్లు చేస్తూ
అంత్యక్రియలకు ఏర్పాట్లు చేస్తూ , పిల్లలను చూసుకుంటూ వారంలోనే ఏబై ఏళ్ళు పైన పడినట్లు మారిపోయాడు .
అన్ని కార్యక్రమాలు అయిన తరువాత మెల్లిగా పాపను వళ్ళో వేసుకొని పాలు తాగిస్తున్న ఆనంద్ దగ్గరకు  వచ్చింది వాళ్ళ అక్క శైలజ .
”ఆనంద్ ఒక మాట చెపుతున్నాను విను . మన దూరపు చుట్టాలకు పిల్లలు లేరు కదా , ఈ పాపను వాళ్ళు పెంచుకోను
అడుగుతున్నారు . నువ్వు తల్లి లేకుండా చూసుకోలేవు . వాళ్ళు బాగా చూసుకుంటారు ఇచ్చేద్దాము ” అంది . పాప గుప్పెట్లో ఉన్న ఆనంద్ చూపుడు వేలుకి  ఒక్క క్షణం మంచుబిందువు పడిన ఆకులాగా ఉలికిపాటు .
లేదన్నట్లు తల అడ్డంగా ఊపాడు .
”పెద్దదాన్ని చెపుతున్నాను  నా మాట విను. పుట్టగానే తల్లిని మింగేసింది . అదృష్టవంతురాలు కాదు . ఇచ్చేద్దాము ” బలవంత పెట్టింది .
” లేదక్కా! తల్లి మనసు గొప్పది అంటారు కాని , కొబ్బరిపెంకులాగా కనిపించే తండ్రి మనసులో కూడా లలితమైన తల్లి మనసు ఉంటుంది . ఒక్కసారి అది మేలుకుంటే …. తల్లి, తండ్రి అన్నీ తానే. ఇప్పుడు పాప దూరం అవుతుంది అనే ఊహ కూడా నేను భరించలేను. నా పాప ఎన్నటికి దురదృష్టవంతురాలు కాదు. తండ్రి లోనే తల్లి ప్రేమ కూడా పొందిన అదృష్టవంతురాలు ” నిండిన తమ్ముడి కన్నీటి చెలమలు చూసి మాట్లాడలేక కొంచెం గర్వంగా , ప్రేమగా తమ్ముడి వీపు తట్టి , పాప నుదుటి పై మెల్లిగా వంగి ముద్దు పెట్టి వెళ్లిపోయింది అక్క .
      ******
”విజయా నీకు అమ్మ ఉంటే బాగుంటుంది కదా! ఇలాగా జడలు వేయడం అన్నీ చూసుకుంటుంది ” ప్రేమగా  విజయతో అంది మేనత్త శైలజ .
”ఎందుకత్తా మా నాన్న అన్నీ చూస్తున్నాడు కదా ! మాకు అమ్మే గుర్తు లేదు ” చెప్పింది విజయ .  అవునంటూ వంత పలికారు చిన్న పిల్లలు హరి , సుష్మ .
”అక్కా పిల్లల మనసు పాడు చేయొద్దు ” ఎప్పుడు వచ్చాడో ఆనంద్ కోపంగా అన్నాడు.
”అది కాదు ఆనంద్ పెళ్లి చేసుకోకుండా ఎన్ని రోజులు ఇలా ఉండి  పోతావు ? రేపు పిల్లలు వెళ్ళిపోతే నీవు ఒంటరి అయిపోతావు . రెండో పెళ్లి మగవాళ్ళకు ఎప్పటికీ తప్పు కాదు . అదీ కాక పిల్లలకి ఉహ తెలీక ముందే చేసుకుంటే కొత్త తల్లితో కలిసిపోతారు ” అనునయంగా చెప్పింది శైలజ తమ్ముడికి .
”అక్కా ఇందిర నన్ను ఎప్పుడూ అదిగో మీరు ఆ పైన పెట్టిన గొడుగులాంటి వారు అని అంటుండేది . అది
ఎప్పుడూ అవసరం కాక పోవచ్చు . కాని వర్షం పడితే మాత్రం అది ఆగేంతవరకు అది తెరుచుకొనే ఉంటుంది .
కిందవాళ్ళ పై నీరు పడకుండా కాచుకొనే ఉంటుంది . నా పిల్లల పై కష్టాల వర్షం పడనంత వరకు నేను
గొడుగులా కాచుకొనే ఉంటాను . నా అవసరం వాళ్లకు లేని రోజున ఒక దగ్గర ముడుచుకొనే ఉంటాను , అంతే కాని
ఇంకో పెళ్లి మాట ఎత్త వద్దు ” పిల్లలను ప్రేమగా దగ్గరకు తీసుకున్నాడు …. తమ్ముడి గొంతులోని జీర పిల్లల మీద ప్రేమను స్థిరంగా తెలుపుతుంటే…
”నీ బిడ్డలు అదృష్టవంతులురా ”అనేసి వెళ్లి పోయింది శైలజ .
ఎదురుగా వినపడిన మాటల శబ్దానికి గతం నుండి ఒక్కసారి ఉలికిపడి  బయటపడింది సుష్మ . ఎదురుగా నాన్న వాళ్లకు సర్ది చెపుతుంటే అక్క , అన్న తోడుగా ఉన్నారు .
”లేదు నాన్నా మీరు ఇంకా రెక్కలు విప్పుకొని మమ్మల్ని కాపాడక్కర్లేదు. మాకూ రెక్కలు వచ్చాయి. వాటి పై మీ భారాన్ని మేము మోస్తాము ” మనసులో అనుకుంటూ వాళ్ళ దగ్గరికి వెళ్ళింది సుష్మ .
అక్క , అన్న అన్ని విషయాలు వాళ్లకు చెప్పారు కాబోలు  వాళ్ళు ఆనంద్ చేయి పట్టుకొని ”మీ లాంటి మంచి బాధ్యత
గల వాళ్ళతో  పొందడం మా అదృష్టం. తండ్రి అంటే అవసరం అయితే తల్లి బాధ్యత కూడా చేయాలి అని మీరు అందరికి దారి చూపారు. ఇంకేమి చెప్పక్కర్లేదు. పదండి ” గౌరవంగా నమస్కరించారు వాళ్ళు .
”అవును నాన్న . మీరు మా కోసం కష్టపడింది చాలు. ఇప్పుడు మీ సుఖమే మాకు కావాల్సింది ” ఆనందంగా
అన్నారు పిల్లలు .
**********
విశ్లేషణ; మంథా భానుమతి
జీవిత భాగస్వామిని కోల్పోయినప్పుడు, ప్రకృతి సహజంగా పురుషుడు భౌతికంగా ఎంత బలవంతుడో మానసికంగా అంత బలహీనుడవటం చూస్తుంటాం. ముగ్గురు పిల్లల్ని ఒంటరిగా పెంచడం.. అదీ అప్పటి వరకూ ఇంటి విషయాలు ఏవీ పట్టించుకోని వాడు, అంత సులభం కాదు. కానీ ధృఢ సంకల్పం ఉంటే ఏదీ అసాధ్యం కాదని నిరూపిస్తాడు ఆనంద్.
ఎంతో ఉదాత్తమైన వ్యక్తిత్వం కలవాడు ఆనంద్. నిండు గర్భిణి అయిన భార్య, లేవలేక ఏదో అందియ్యమంటే నిర్లక్ష్యంగా లేచి వెళ్ళిపోతాడు. అప్పుడా భార్య అంటుంది, “మీకు, ఆ పైన పెట్టిన గొడుగుకు తేడాలేదు” అని. ఇదేం పోలిక అనుకున్నాను మొదట. తర్వాత కథ నడుస్తుంటే అర్ధమయింది.
కథానాయికని పుట్టినప్పట్నుంచీ తండ్రే పెంచడం.. అదీ అమ్మ లేని లోటు తెలియకుండా, చదువుతుంటే మానవతకి పరాకాష్ఠ అనిపించక మానదు. అమ్మాయే అనుకుంటుంది.”అమ్మే ఉంటే ఇంతకంటే బాగా పెంచేదా!” అని. పైగా ఎవరైనా తల్లి లేని పిల్ల అంటే తనకి నచ్చదు కూడా. ఆ విధమైన అభిప్రాయం తన పిల్లల్లో కలిగింపజెయ్యడం అంత సులభం కాదు. అందుకే ఆ తండ్రిని శిఖరాగ్రం ఎక్కిస్తారు పాఠకులు.
ఉపాధ్యాయిని అయిన వాయుగుండ్ల శశికళ, తన వృత్తి రీత్యా కలిగే పలు రకాల పరిచయాలను, ఆ వ్యక్తుల స్వభావాల పరిశీలనను తన కథల్లో ప్రతిఫలింపజేస్తారు. వీరి కొన్ని కథలకు బహుమతులు కూడా లభించాయి. పోలికలు నూతనంగా ఉంటాయి. ఉదాహరణకి, “కొబ్బరి పెంకు లాగా కనిపించే తండ్రి మనసు..”. ఒక మెచ్చుకోలును, ఒక ఆప్యాయతను, ఒక ప్రేమ భావాన్ని తనలోనే గుంభనగా దాచుకుని.. అవసరమొచ్చినప్పుడు, ఆ పెంకును పగులగొట్టి లోపలి మీగడలాంటి ఆత్మీయతను పంచే తండ్రి.. ఎంత బాగా సరిపోయిందో చూడండి.. పాఠకులకి కళ్ళకి కట్టినట్లు కనిపిస్తుంది ఆ తండ్రి వ్యక్తిత్వం.
శశికళ మంచి మంచి కథలను మనకి ఇంకా ఇంకా అందించాలని కోరుకుందాం.
రచన: మాలాకుమార్
గుప్పిళ్ళు రెండూ మూసుకొని , తలకు రెండుపక్కలా పెట్టుకొని ,ఉయ్యాలలో అమాయకంగా నిద్రపోతున్న బుజ్జిపాపని తదేకంగా చూస్తున్నాడు శ్రీహర్ష . పక్కన మంచం మీద పడుకొని వున్న శ్రీదేవి నవ్వుతూ “మీ అమ్మాయికి దిష్ఠి తగులుతుంది.”అన్నది
ఆ మాట వినిపించుకోకుండా “ఎంత ముద్దుగా వుంది పాపాయి. చందమామలా వుంది. అందుకే నా పాప పేరు  ‘చాందినీ ‘ “మురిపెంగా అన్నాడు.శ్రీహర్ష.
“అదేమిటి, నార్త్ ఇండియన్ పేరు పెడతారా?” అని ప్రశ్నించింది శ్రీదేవి.
“నార్త్ ఇండియన్ పేరైతే ఏమి పెట్టకూడదా? ఐనా పేరును బట్టి కులము, నార్త్ ఇండియనా , సౌతిండియనా అని తెలవాల్సిన అవసరమేమిటి? నాకిష్టమైన పేరు నేను పెడతాను.”అన్నాడు హర్ష.
బారసాల రోజు బియ్యములో “చాందిని ” అన్నపేరును చూసి, ఈ సారి కొడుకు పుడితే చాంద్మా అని పేరు పెడుతావా అని స్నేహితులు వేళాకోళం చేసారు శ్రీహర్షను. చాందినీ , చాంద్మా అన్నీ  ఈ చాందినీ నే నాకు. ఇంకెవరూ వద్దు. చాందినీ నే గొప్పగా పెంచి, బాగా చదివించి ఐఏయస్ ఆఫీసర్ ను చేస్తాను అని గర్వంగా చెప్పాడు శ్రీహర్ష.
న్యూస్ పేపర్ లో ఏవో అండర్ లైన్ లు చేస్తున్న, తీక్షణంగా ఆలోచిస్తున్న శ్రీహర్షను “ఏమిటి హర్షా రెండు రోజుల నుంచి తెగ ఆరాటపడుతున్నావు ?”అని అడిగింది శ్రీదేవి.
“చాందినీ ని ఏ స్కూల్ లో చేర్చాలా అని మంచి స్కూల్స్ వెతుకుతున్నాను.”అన్నాడు హర్ష.
“అంత ఆలోచన ఎందుకు , ఇప్పుడు మూడేళ్ళే కదా పక్కనున్న స్కూల్ లో చేరుద్దాము. ఫస్ట్ క్లాస్ కు వచ్చాక ఏదైనా పెద్ద స్కూల్ లో చేర్చొచ్చు.” అంది దేవి.
“అలా కాదు ముందు నుంచి మంచి కార్పొరేట్ స్కూల్ లో చేరుస్తే పునాది బాగుంటుంది.ఐయెయస్ అంటే మాటలా ముందు నుంచీ బాగా చదివించాలి.”
“కార్పొరేట్ స్కూల్ లంటే ఫీజులు లక్షల్లో వుంటాయి. అవేకాక పై ఖర్చులు చాలా వుంటాయి.మనం అంత భరించగలమా? పైగా చాందినీ ని డేకేర్ లో వుంచొద్దు, మనమే చూసుకోవాలి అని నా ఉద్యోగం కూడా మానిపించావు.” సందేహపడింది శ్రీదేవి.
“ఏం ఎందుకు భరించలేము? నా సంపాదనంతా దాని కోసమేకదా!”అతిశయంగా అన్నాడు హర్ష.
అనుకున్నట్లుగానే మంచి , కార్పొరేట్ స్కూల్ లో చాందినీని చేర్చాడు. కూతురు కాలు కిందపెడితే అరిగిపోతుందేమో నన్నంత గారాబం చేస్తాడు. ఆఫీసు నుంచి రాగానే చాందినీ కనిపించాలి.  ప్రతిరోజూ తప్పకుండా చాక్లెట్ తేవాల్సిందే! “నీ ఒక్కడికే కూతురున్నట్లు మరీ గారాబం చేస్తున్నావు హర్షా. అది అంత మంచిది కాదు .” అని అప్పుడప్పుడు మందలిస్తుంటుంది శ్రీదేవి. కాని దేవి మాటలు లక్ష్య పెట్టడు.
శ్రీహర్ష నమ్మకాన్ని వమ్ము చేయకుండా ప్రతి క్లాసూ మంచి మార్కులతో పాస్ అవుతూ పదవతరగతి కి వచ్చింది చాందిని.
“చాందినీ ” అని పిలుస్తూ చాందిని గదిలోకి వచ్చింది శ్రీదేవి. అమ్మను చూడగానే తత్తరపడుతూ లాప్ టాప్ ను మూసేసింది చాందిని. దేవి కూడా ఏదో ద్యాసలో వుండి అంతగా పట్టించుకోలేదు. కాని అలా రెండుమూడు సార్లు తను గదిలోకి వెళ్ళగానే చాందిని హడావిడిగా లాప్ టాప్ మూసేయటము గమనించి ” చాందినీ ఏమి చూస్తున్నావు?”అని అడిగింది.
“ఏమి లేదమ్మా ” అంటూ గాభరా పడిపోయింది చాందిని.
చాందినీ తత్తరపాటు చూసి అనుమానంగా లాప్ టాప్ తీసి చూసింది శ్రీదేవి.అక్కడ నగ్న చిత్రాలు దర్శనమిచ్చాయి!
“చాందినీ ఇవి చూస్తున్నావా?” నివ్వెరపోతూ అడిగింది.
“నేను ఓపెన్ చేయలేదమ్మా నిజం , ఈ మధ్య లాప్ టాప్ ఓపెన్ చేయగానే అవే వస్తున్నాయి.”అని ఏడుపు గొంతుతో చెప్పింది చాందిని.
“నువ్వు తీయకపోతే అవే ఎలా వస్తాయి?” అంటూ హిస్టరీ తీసి చూసింది.అక్కడ ఈ సైట్ ఓపెన్ చేసినట్లుగా ఏమీ కనిపించలేదు. మరి ఈ చిత్రాలు ఎలా వస్తున్నాయి అని ఆలోచనలో పడింది దేవి.
ఎంతా అలోచించినా ఏమీ తెలీలేదు. పోనీ హర్షను అడుగుదామా అనుకుంది. అడిగితే హర్ష బాధపడతాడో , ఎలా రియాక్ట్ అవుతాడో అనుకొని టెక్నీషియన్ ను పిలిచి అడిగింది.
“మీ ఇంట్లో ఎవరో ఈ సైట్ రెగ్యులర్ గా చూస్తున్నారు.అందుకే వస్తోంది.”అని చెప్పి వెళ్ళాడు.
ఇంట్లో వున్నది ముగ్గురమే , నేను చూడటంలేదు. చాందినీ చూడటంలేదు . మరి హర్ష చూస్తున్నాడా? హర్ష అలాంటివి చూడడే అని ఆలోచనలో పడింది శ్రీదేవి. ఐనా ఓసారి అడిగి చూద్దాం, అడిగినట్లూ వుంటుంది , చెప్పినట్లూ వుంటుంది అనుకొని శ్రీహర్ష తో “హర్షా , చాందినీ లాప్ టాప్ లో నగ్న చిత్రాలు వస్తున్నాయి. అదేమో నాకు తెలీదు నేను చూడటం లేదు, ఆ సైట్ ఎందుకో ఓపెన్ అవుతోంది అని ఏడుస్తోంది. టెక్నీషియనేమో మీ ఇంట్లో ఎవరైనా రెగ్యులర్గా చూస్తున్నారేమో , అందుకే ఆ సైట్ కూడా వస్తునట్లుంది అన్నాడు.ఎవరు చూస్తున్నారంటావు? ఏమై వుంటుందంటావు.” అని అడిగింది.
“ఎవరు చూస్తారు?”అని విసురుగా అని అక్కడి నుంచి వెళ్ళిపోయాడు శ్రీహర్ష.
అర్ధరాత్రి గబుక్కున మెలుకువ వచ్చింది శ్రీదేవికి. పక్కన శ్రీహర్ష లేడు. పక్క గదిలో దీపం వెలుగుతోంది.ఎవరా అని వెళ్ళి చూస్తే శ్రీహర్ష లాప్ టాప్ ను దీక్షగా చూస్తూ కనిపించాడు. దగ్గరగా వెళ్ళి చూసింది. చాలా సీరియస్ గా నీలి చిత్రం చూస్తున్నాడు. నిర్ఘాంత పోయింది. “హర్షా ఇదేమిటి?” అని అవేదనగా అడిగింది. నవ్వి , తిరిగి చిత్రం చూడట లో మునిగిపోయాడు.కోపం పట్టలేక లాప్ టాప్ మూసేసి,”ఈ అలవాటేమిటి? నీతో సాయంకాలం చెప్పినప్పుడు కూడా నువ్వు మాట్లాడలేదు. ఇది చాందినీ భవిష్యత్తు మీద ఎంత దెబ్బతీస్తుందో గ్రహించుకోలేవా?”అని అరిచింది.
“అనవసరంగా గొడవ చేయకు దేవీ. ఇక్కడి నుంచి వెళ్ళిపో.”అని తిరిగి అరిచాడు.
“పిచ్చి పిచ్చిగా మాట్లాడకు హర్షా, నువ్వీ అలవాటు మానేయి. లేకపోతే ఈ పిచ్చి సినిమాలు చూసి నువ్వే పర్వర్టెడ్ గా మారిపోతావో! ఏ అఘాయిత్యం చేస్తావో!”అని గట్టిగా అరిచింది శ్రీదేవి.
ఏం మాట్లాడుతున్నావు నువ్వు అంటూ కోపం పట్టలేక శ్రీదేవి చెంప చెళ్ళుమనిపించాడు శ్రీహర్ష.
“నన్ను కొడతావా ? దారి తప్పున్నది నువ్వు. నీ ముద్దుల కూతురిని గురించి కూడా ఆలోచించటంలేదు.ఇక ఈ ఇంట్లో ఓ క్షణం కూడా వుండను . తెల్లవారగానే చాందినీని తీసుకొని ఇంట్లో నుంచి వెళ్ళిపోతాను. ఆ తరువాత నీ ఇష్టం నువ్వేమైనా చేసుకో”అని అక్కడి నుంచి వెళ్ళిపోయింది శ్రీదేవి.
ఓ చేత్తో సూట్కేస్ నూ , ఓ చేత్తో చాందినీ ని పెట్టుకొని ఇంట్లో నుంచి వెళ్ళిపోతున్న శ్రీదేవి ని నిశ్చేష్టుడై చూస్తూ, నోట్లోమాట రాక అలా నిలబడిపోయాడు హర్ష.
బయటకు వచ్చిన శ్రీదేవి ఓ క్షణం సాలోచనగా నిలబడిపోయింది. చాందినీ ని పుట్టింట్లో వదిలి శ్రీహర్ష స్నేహితుడు మోహన్ దగ్గరకు వెళ్ళి పరిస్తితి వివరించింది.” మోహన్ ఎలాగైనా శ్రీహర్ష ను ఈ వ్యసనం నుంచి బయటపడేయాలి. దానికి నువ్వే సహాయం చేయాలి ప్లీజ్.”అన్నది.
“చిన్నగా హర్షతో మాట్లాడి , మా కజిన్ సైకాలజిస్ట్ రాం దగ్గరకు తీసుకెళుతాను.నువ్వు ధైర్యం గా వుండు.”అని మోహన్ హామీ ఇచ్చాడు.
శ్రీహర్ష కు శ్రీదేవి, చాందినీ లేని ఇల్లు శూన్యంగా వుంది. ఎటుచూసినా వాళ్ళిద్దరే కనిపిస్తున్నారు. చాందినీ నవ్వులూ, ఆటలు, కబుర్లు గుర్తొస్తున్నాయి. ఆఫీస్ నుంచి రాగానే డాడీ అని అల్లుకుపోయే చాందినీ లేక మనసంతా దిగులుగా భారంగా వుంది. అలా అని నీలి చిత్రాలు చూసే అలవాటును మానుకోలేకపోతున్నాడు.
మూడీగా వున్న శ్రీహర్షను చూసి,  మోహన్  ఏమీ తెలీనట్లు”ఈ మధ్య అలా వుంటున్నావేమిరా ?దేవి వూళ్ళోలేదా?” అని అడిగాడు.  బిడియపడుతూ తన సమస్యను చెప్పుకున్నాడు శ్రీహర్ష.
“నీకు నిజంగా ఈ అలవాటు మానేయాలని వుందా ?”అని అడిగాడు మోహన్.
“వుందిరా కాని మానటం నావల్ల కావటం లేదు.”విచారంగా చెప్పాడు శ్రీహర్ష.
“ఐతే మా కజిన్ రాం అని సైకాలజిస్ట్ వున్నాడు. అతనిని కలుద్దాము. ఏదో ఒక ఉపాయము చెపుతాడు.”అన్నాడు.
మరునాడు ఇద్దరూ రాం దగ్గరకు వెళ్ళారు.
“అసలు మీకీ అలవాటు ఎలా వచ్చింది “అని అడిగాడు రాం.
“ఓ సారి ఏదో సినిమా కోసం వెతుకుతుంటే అనుకోకుండా కనిపించింది.క్యూరియాసిటీ తో చూసాను.అప్పటి నుంచి ఎంత కంట్రోల్ చేసుకుందామనుకున్నా ఉత్సుకతను ఆపుకోలేక అదే సైట్ కు వెళుతున్నాను.”
“మీకు బలంగా మానేయాలని వుంటే నాలుగైదు సిట్టింగ్స్ లలో కౌన్సిలింగ్ చేస్తే తగ్గిపోతుంది.”అని చెప్పాడు రాం.
“అలాగే తప్పక వస్తాను.”అన్నాడు శ్రీహర్ష.
శ్రీహర్ష క్రమం తప్పకుండా రాం దగ్గరకు సిట్టింగ్స్ కు వెళ్ళాడు.రాం కౌన్సిలింగ్ తో నెమ్మది నెమ్మదిగా నీలిచిత్రాలు చూడాలనే కోరిక తగ్గసాగింది. చిన్నగా పూర్తిగా మానేసాడు.  చాందినీ ని చూడాలనే ఆరాటం! కాని  శ్రీదేవిని కలవాలంటే ఏదో సంకోచం! ఎటూ తోచక దిగులు పడుతున్నాడు.శ్రీహర్ష ను గమనిస్తున్న మోహన్ ఓరోజు శ్రీదేవి కి కాల్ చేసి,” శ్రీహర్ష కౌన్సిలింగ్ తీసుకున్నాడు. , నీలి చిత్రాలను చూసే అలవాటును మానేసాడు. ఎంతైనా కూతురంటే ప్రేమ కదా పాపం కూతురికోసం కష్టపడ్డాడు.  ఇప్పుడు అతనిని జాగ్రత్తగా చూసుకోవాలి.” అని చెప్పాడు.
భర్త మారినందుకు శ్రీదేవి చాలా సంతోషించింది.
అదేరోజు శ్రీహర్ష ఇంటికి రావటానికి ముందే చాందినీ ని తీసుకొని ఇంటికి వచ్చేసింది.
శ్రీహర్ష ఆఫీస్ నుంచి రాగానే “డాడీ”అంటూ అల్లుకుపోయింది చాందిని. “ఐ లవ్ యు డాడీ. ఐ మిస్ యు డాడి.”అంది.
“ఈవెన్ ఐ టూ మిస్ యు.” చాందినీ ని దగ్గరకు తీసుకుంటూ గద్గద కంఠము తో అన్నాడు శ్రీహర్ష.
ఇద్దరినీ చిరునవ్వుతో చూస్తూ వుండిపోయింది శ్రీదేవి!
 
విశ్లేషణ- మంథా భానుమతి
కన్నపిల్లలమీద ఎంత ప్రేమ ఉన్నా తమ అలవాట్లను, వ్యసనాలను వదిలించుకోలేరు కొందరు తల్లిదండ్రులు. తల్లులకేం వ్యసనం అనుకుంటాం.. కానీ పిల్లలు పిలుస్తున్నా వినిపించుకోకుండా పుస్తకాలు పట్టుక్కూర్చోడం, ఇంటిపనులని గాలికొదిలి టివీ చూస్తూ కూర్చోడం వంటివన్నీ మానసిక బలహీనతలే.
ఇంక తండ్రుల విషయానికొస్తే, అలవాట్లేంఖర్మ.. వ్యసనాలే కోకొల్లలు. ఒకటో తేదీనాడే జీతం అంతా పేకాటకి అర్పణం చేసి ఇల్లు చేరే వాళ్ళు నాకు నలుగురైదుగురు తెలుసు. ఇంక మందుబాబులు, బియ్యం నిండుకున్నా సిగరెట్ పెట్టెకి తగలేసే వాళ్ళు.. లాటరీ టికెట్ల మోజుతో కోటీశ్వరులవాలనుకే వాళ్ళు, నష్టాలొచ్చినా షేర్లమార్కెట్లో లక్షలు పోగొట్టుకొనేవాళ్ళు ఎంతమందో! పెళ్ళాం, పిల్లలు అలో లక్షణా అని గోలెడుతున్నా వాళ్లకేం పట్టదు.
ఒక కొత్తరకం వ్యసనానికి అలవాటుపడ్డ తండ్రి శ్రీహర్ష. పుట్టిన క్షణంనుంచే కూతుర్ని ఎంతో ఎత్తుకు తీసుకెళ్ళాలని కలలు కంటాడు. అపురూపంగా పెంచాలనుకుని ఒక్క కూతురే చాలనుకుంటాడు. మొదట్లో ఎంతో సంతోషంగా, కూతురే లోకంగా గడుపుతూ, ఆ పాప ఉన్నతికే అహర్నిశలూ శ్రమించే తండ్రిని మహమ్మారి లాంటి వ్యసనం తగుల్కుంది. రూపాయి ఖర్చు లేకపోయినా అది కూతురి భవిష్యత్తుకి ముప్పు కలిగించేది. అనుకోకుండా భార్య కంట పడిన శ్రీహర్ష తత్తరపాటుతో అరిచి ఆవిడ నోరు మూయిస్తాడు.
కూతుర్ని తీసుకుని ఇల్లు విడిచిపోయిన తల్లి, ఆ సమస్యని పరిష్కరించిన విధానం మనసుకి హత్తుకుంటుంది. అయితే దానికి ఆ తండ్రికూడా మనఃస్ఫూర్తిగా సహకరిస్తాడు. మళ్లీ ఆ ఇంట ఆనందాలు వెల్లి విరుస్తాయి. భయంకరమైన ఊబిలోకి పడాల్సిన తమ చిన్నారి పాపని రక్షించుకుంటారు.
శ్రీమతి కమలా పర్చా గారి కలం నుండి వెలువడిన, తండ్రీ కూతుళ్ళ బంధంలో ఒక కొత్త కోణం చూపించే కథ “చాందినీ”. కమలా పర్చాగారు నాలుగైదు సంవత్సరాలనుండి బ్లాగును నిర్వహిస్తున్నారు. ఇప్పుడిప్పుడే మంచి మంచి కథా వస్తువులని తీసుకుని, కథలు రాస్తున్నారు. సులభమైన శైలిలో, పాఠకుల హృదయాలను స్పృశించే నేర్పు ఉన్న రచయిత్రి. వీరి కలం నుండి మరిన్ని కథలు రావాలని ఆశిద్దాం.
 
 
 
 
రచన: స్వాతి శ్రీపాద
“కాఫీ తీసుకురానా నాన్నా” ఐదున్నరకే లేచి పేపర్ తిరగేస్తున్నతండ్రిని పరామర్శించి’౦ది శాంతి.
అప్పటికే తండ్రి అలికిడి, బాత్ రూమ్ లో బ్రష్ చేసుకోడం విని లేచి పాలు స్టౌ మీద పెట్టి వచ్చి౦ది. సు౦దరరామయ్య తల ఊపాడు. ఎనభై దాటి రెండేళ్ళయినా  అద్దాలు అవసరం లేకుండా పేపర్ చదవగలడు. తన పనులు తను చేసుకుంటాడు. కాదంటే బయటకు వెళ్లి తిరగడం లాటివి తగ్గిపోయాయి.
గడ్డం నిమురుకుంటూ కుర్చీలో కూచున్న తండ్రిని చూసి మనసులోనే గొణుక్కు౦ది శాంతి.
“చింత చచ్చినా పులుపు చావక పోడం అంటే ఇదే ..” అని.
అవును , శాంతికి తెలుసు ఇప్పటికీ కూతురైనా, అల్లుడైనా, బ్రహ్మ దేవుడైనా తనమాటే నెగ్గాలనే మొ౦డి పి౦డ౦. అమ్మ మరో దారిలేక ఎంత వేదన పడిందీ.
ఊహ తెలిసే సరికి బిలబిల మనలేని మూగ జీవాల్లా ఇంటినిండా ఆడపిల్లలు. ఇద్దరు అక్కలు నలుగురు చెల్లెళ్ళు.
ఎవరి చదువులూ సవ్యంగా సాగలేదు. రెండేళ్ళకో బిడ్డను కనే తల్లి. మధ్యలో కాలం తీరి పోయిన వాళ్ళు పోగా మిగిలినది ఆడపిల్లలే. ఇంట్లో పనిపాటలన్నీ పెద్దకూతురి పాలయాయి. చదువు మీద అంతగా ఆసక్తి లేదు. అయినా స్కూల్లో చదివి వుంటే అంతో ఇంతో వచ్చేదేమో .. ఏడో తరగతి పూర్తవగానే కారణమేమిటో తెలియదు గాని ఉన్న ఊరినుండి నగరానికి మారి ఇద్దరక్కలనూ స్కూల్ మాన్పించి ప్రైవేట్ గా మెట్రిక్ కట్టి౦చాలనుకోడం, ఎవరు ఇచ్చిన సలహానో గాని బాగా నెత్తి కెక్కింది.
మిగతా ముగ్గురినీ ప్రభుత్వ పాథశాలలో చేర్చడం.. ఆయన చేసిన మంచిపని అంటూ ఉంటే అదొక్కటే.
రెండేళ్ళ మెట్రిక్ చదువు తరువాత పరీక్షలు రాసి ఇద్దరక్కలూ ఫేలవడం , మళ్ళీ ఏడాది మళ్ళీ రాయి౦చడ౦.
రెండో సారి పెద్దమ్మాయి తప్పడం , రెండోది పాసవడం యాదృచ్చికం.
పునాది సరిగా లేనప్పుడు భవనాలు నిలుస్తాయా?
స్కూల్ చదువు , తనతో పాటు చెల్లెళ్ళు తల్లి మళ్ళీ గర్భవతి… కొడుకు కావాలి , వంశోద్ధారకుడు.
జన్మకో శివరాత్రి లా ఎప్పుడో ఒకసారి తెచ్చిన డబ్బుతో బియ్యం బస్తాలు కొనుక్కుంటే ఇహ రోజులు గడవటం ఎలాగో తెలియని స్థితి.
చదువుల గురించీ పెద్ద పట్టించుకోలేదు , అలాగని వయసొచ్చిన పిల్లలకు పెళ్ళిళ్ళు చెయ్యాలనీ తొందరపడలేదు. నాలుగు డబ్బులు దొరికిననాడు, విందు భోజనం లేనప్పుడు తిని కూర్చోడం అలవాటైపోయింది ఆయనకు. తల్లి చెప్తూ౦డేది.
“ఆ రోజుల్లో ఐదో తరగతి చదవడమే గొప్ప , పిలిచి ఉద్యోగం ఇస్తామన్నారు. కాని గడప దాటితే పరువు తక్కువని…”
“ఇప్పుడు ఆ పరువేమన్నా మిగిలి౦ది గనకనా ? కనిపించిన వాడినల్లా అప్పు అడగడమేగా?”  అనిపించేది.
ఏడుగురు ఆడపిల్లల తరువాత వంశోద్దారకుడు పుట్టడం ఎవరి అదృష్టమో, ఎవరి దురదృష్టమో ఎవరికీ అర్ధం కాలేదు.
కొడుక్కి అన్నీ సవ్యంగా అమర్చలేకపోతున్నామన్న విచారం ముందు కూతుళ్ళ అవసరాలు చిన్నవైపోయాయి.
   పెళ్ళిళ్ళకేమి తొందర? చేసుకుని ఎవడు బాగున్నాడు గనక అంటూ మెట్ట వేదాంతం. ఏదైనా అడిగితె కట్నాలు కానుకలు అడిగిన వారికి పిల్లనివ్వమని ఫోజు , ఎవరైనా ముందుకు వస్తే ఎదో మేలికపెట్టి చెడగొట్టడం
….
   ఇంట్లో చాకిరీ చేసి పెట్టింది తిని పడుండాలి.
పెరుగుతున్న పుత్రా రత్నాన్ని ఎవ్వరూ ఏమీ అనరాదు.
అన్నారో వాళ్లకు మూడిందన్నమాటే. ఎలుక మీదో పిల్లి మీదో పెట్టి చావబాదక ఒదిలే వారు కాదు ఇద్దరికిద్దరూ .
అంతే కాదు మాటలు కూడా రాని కొడుక్కి హితోపదేశం చేసేవాడు –“ ఈ ఆడముండలని చెప్పు కి౦ద తేళ్ళలా అణచి ఉంచాలి.” అంటూ.
వాడు రాళ్ళు రప్పలు విసిరి తలలు బద్దలు కొట్టినా కిక్కురు మనకూడదు.
ఇంట్లో ఎవరూ గట్టిగా మాట్లాడకూడదు, నవ్వకూడదు, నోరెత్తి అసలు మాట్లాడకూడదు.
ఇంతే అయితే ఎంత బాగుండేది !
కనిపించిన స్త్రీనల్లా నిలువెల్లా చూడటమే కాదు, ఓ పట్టు పడదామని ప్రయత్నించడం. అదీ ఆడదైతే చాలు కూతుళ్ళ కన్నా చిన్నదైనా , దాదాపు తల్లి వయసు మనిషైనా …
అలాటి ఇంట్లో పెరిగినా విలువలంటూ నేర్చుకున్నది అమ్మ చదివే గజేంద్రమోక్షం, లాటి కావ్యాలవల్ల, ఎప్పుడో జన్మకో శివరాత్రిలా  చూసిన సినిమాల వల్ల. సత్య హరిశ్చంద్ర సినిమా చూసి జీవితంలో భార్యాపిల్లలను అమ్ముకోవలసి వచ్చినా అబద్ధం ఆడని ఆ గొప్ప వ్యక్తి  ఆదర్శంగా అనిపించాడు.
చదివిన పుస్తకాలు మంచి చెడు విచక్షణ నిచ్చాయి.
జీవితం జీవనది ఎన్ని అడ్డంకులు వచ్చినా ఆగిపోదు.
ఈ మనిషి కొడుకును మాత్రం సుఖంగా ఉ౦డనిచ్చాడా? అందరిమీదా ద్వేషాన్ని పెంచి ఒంటరి వాడిని చేసి , తలుచుకుంటే జుగుప్స అనిపిస్తుంది.
అయినా ఇప్పుడాయనకు ఆశ్రయం ఇచ్చినది ఒక వ్యక్తిగా కాదు తండ్రిగా , జన్మకు     ఆధారమైన తండ్రిగా …
అడవులకి పంపిన తండ్రిని గౌరవి౦చిన  రాముడి కథ ఇచ్చిన సంస్కారం అది.
 
ఎవరు ఎవరైతేనేం నేను నేనే …
“కాఫీ తీసుకో౦డి నాన్నా” కాఫీ అందించింది శాంతి
*————–*
 
విశ్లేషణ— మంథా భానుమతి
పుత్రుడనే వాడు లేకపోతే పున్నామ నరకానికి పోతామనే భావన ఐదారు దశాబ్దాల క్రితం చాలా ఉండేది.. మధ్యతరగతి కుటుంబాలలో! అందుకని కొడుకు పుట్టే వరకూ కూతుళ్ళని కని, అధిక సంతానాన్ని భరించలేక, పిల్లల్ని వేధించుకు తినే వారి శాతం చాలానే ఉండేది.
కొడుకుని అందలం ఎక్కించి, కూతుళ్లని చిన్న చూపు చూడ్డం, ఆ వంశోద్ధారకుడు అక్కల్నీ, చెల్లెళ్ళనీ ఎన్ని తిట్లు తిట్టినా వాడిని ఏమీ అనకుండా ఎదురు కూతుళ్ళనే తిట్టడం సాధారణమైన విషయంగా ఉండేది. ఇంటి యజమాని నిరంకుశత్వానికి బలైపోయిన ఆడకూతుళ్ళ సంఖ్య అధికంగానే ఉండేది. ఆ ఒరవడి గత ఇరవై ముప్ఫై సంవత్సరాలుగా తగ్గిందనే చెప్పచ్చు.
అతి గారాబం వల్ల కొడుకు చెడిపోతే, కూతురి పంచన గతిలేక ఉంటూ కూడా ఆధిపత్యం చెలాయించే ఒక తండ్రిని ఆదరించిన కథే, స్వాతీ శ్రీపాద గారి “శాంతి”. కథ చెప్తూనే మన పురాణాలలోని విశిష్టతను తెలియ జెప్పడం, అందులోని మంచిని గ్రహించిన కథానాయిక ఔన్నత్యాన్ని చూపించడం ఈ కథలోని ప్రత్యేకత.
స్వాతీ శ్రీపాద అనుభవమున్న రచయిత్రి. అనేక కథలు, అనువాదాలు, నవలలు రాసి పలు పురస్కారాలందుకున్న విదుషీమణి. తెలుగు యూనివర్సిటీ వారి కీర్తి పురస్కారం, నిజామాబాద్ జిల్లా రచయిత్రి గా సత్కారం అందులో కొన్ని.
కూర్పరి: సత్యసాయి కొవ్వలి     
ఇందులో 4 చిన్నమినీగడులున్నాయి. దేనికదే పూరించువచ్చు.
మొదటి బహుమతి: Rs.500
రెండవ బహుమతి: Rs.100 కినిగె గిఫ్ట్ కూపన్
సమాధానాలు పంపవలసిన ఆఖరు తేదీ: ఆగస్టు  25  2014
సమాధానాలు పంపవలసిన చిరునామా: editor@maalika.org
 
 
 
 
 

ఆధారాలు    అడ్డం
1    ఆంద్రకేసరి ఇంటిపేరు
6    ఈ పిట్టలు మధురవాణి ని బలే నవ్వించాయి.. కన్యాశుల్కంలో
9    ఓ కన్ను వంకర.. వెనకనుండి
10    కంప్యూటరు లో ఉన్నది కాగితంపైకి తెప్పించేది
13    పా పా పా ….
14    పళ్ళు ఇలాగే కొరుకుతారు
16    పొడుగ్గా పెట్టే బొట్లు
18    మారద్దు
19    అంత చదువు రాసినాయనకింత పొట్టి పేరా
21    వీటిని లెక్కపెట్టడమంటే జైలుకెళ్ళడమని అర్ధం.. అందులో ఒకటిక్కడ
23     రాక్షసి
25    రెమ్మ, సన్నగా ఉంటే ఇలా ఉన్నారంటారు
27    అన్నమయ్య పాటలకి అర్ధం చెప్పిన అనంతకృష్ణశర్మకి, ఓ సినిమా ఏక్టరుకీ ఒకే ఇంటిపేరు
28    చదరంగంలో అవతల రాజుమీదకి మనబలం ఎక్కుపెట్టి ప్రమాదం ఉందని ఇలా చెప్తాం.. ఆంగ్లంలో
29    శివుడే.. మన్మధుడి శతృవు
32    గట్టిగా కొడితే ఇది గుయ్యి మని అంటుంది
33    మాయాబజారులో ఘటోత్కజుడు ప్రతిభావంతులకి ఈతాళ్ళే వేయిస్తోంటాడు
35    20 నిలువు ఒక్కసారి మొరిగితే
ఆధారాలు    నిలువు
2    ఇలా పడుకుంటే పక్కవాడికి నిద్రెలా వస్తుంది, చెముడొస్తుంది కానీ
3    క్లుప్తం
5    ప్రమాణాలు.. భాషలు
6    గొడవ.. లల్లీ
7    చిన్న అమ్మాయి
8    పల్లం కాదు.. కాబట్టి కింద నుండి పైకెళ్తుంది
11    టక్కు మని చేసే గారడీ లాంటి విద్యలు
12    అవకాశం..16 అడ్డం ముందొస్తే ఆస్తులేంచేయాలో చెప్పే కాయితాలవుతాయి
13    గాయకులు పాడేది
14    అమెరికాల మధ్య ఉన్న కాలువ
15    మాటాడు
17    13 నిలువు తోడిదే..ఆడేది
19    ఈ కొయ్యని కొరక రాదా
20    విశ్వాసానికి మారుపేరు
22    దద్దమ్మ..వట
24    లక్ష్మి ముందుండే పల్లె, లలితాశతకం రాసినాయన ఇంటిపేరు కూడా
26    దేవసేన సవతి
29    వీణే, మాణిక్యాలు పొదిగారు.
30    జబ్బుచేస్తే చేయించుకునేది
31    కోరిక తీరాలనే ఆశ
32    ఇల్లు.. పక్షులకే కాదు మనకి కూడా
34    ఇంటికైనా, నోటికైనా ఇదేస్తేనే సేఫ్
