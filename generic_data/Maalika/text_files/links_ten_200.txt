సమీక్ష: పుష్యమీ సాగర్

మంత్ర లిపి కొన్ని సంవత్సరాల తపస్సు తరువాత వెలుగు చూసిన అక్షరాలు. చీకటి రాజ్యం పై దండెత్తిన కరవాలం. నిజం నిప్పు అయితే దాన్ని పట్టి చూపించే దమ్మున్న అక్షరాల సుమం ఈ మంత్రం లిపి. కొనకంచి లక్ష్మి నరసింహ గారు మంచి కధకులు, నవలాకారులే కాదు మంచి కవి కూడా. మొత్తం 54 కవితలలో తర తరాలు గా సాగుతున్న మానసిక బానిసత్వపు సంకెళ్ళని, పుచ్చిపోయిన రాజకీయ వ్యవస్థ ని కడిగిపడేసే కవిత్వాన్ని ధార గా అందించారు. ప్రజల జీవితాన్ని రాజ్యం యుద్ధం లో కి తోసినప్పుడు సైనుకుడి లా పోరాడాలి అంటారు. నాశనమైన మానవత విలువ లకి చిరు దీపమై నిలుస్తాను లిపి సాక్షి గా.. అని అన్యాయం పై తిరుగుబాటు జెండా ఎగరేసారు.  చావు బతుకుల మధ్య ఓ చిన్న విరామ చిహ్నమే ఈ జీవితం, అంతటి వైరాగ్యాన్ని ఎప్పుడో ఒకప్పుడు ప్రతి వాడు అనుభవించాల్సిందే. నీతులు ఒకరికి చెప్పి తాము ఆచరించకపోవడంలో ఉన్న మతలబును “అజ్ఞాతం గా మనుషులంతా అణగారిన చోట” లో బాగా వివరిస్తారు. 
ప్రొఫెసర్ కొడుకు పక్కా క్యాపిలిస్ట్ గా మారేందు కు విదేశాల్లో చంపుడు చదువులు చదువుకుంటే, దాస్ కాపిటల్ అబద్ధపు పుస్తకం అవుతుంది, ఇలా హిపోక్రసి ని నిలదీయగల దమ్ము సగటు మనిషి కి వస్తుందా…? లలో కత్తిని, పువ్వు ని రెండూ ఒకేసారి ఉపయోగించడం బహుశ మొదటి సారి చూస్తాం.  ఓ పక్క సామాజిక అంశాలపై తమ గళాన్ని వినిపిస్తూనే మరో పక్క ప్రేమ భావన ని అనుభవిస్తారు.  ఓ చోట ఎంత బాగుందో “నీ కోసం నేను సృష్టించుకొన్న వర్ణ ప్రపంచం లో నా అక్షరాలన్నీ, ఉయ్యాలలో  ఊగుతున్న పసిపాపలు అయ్యాయి ” అని చెప్తూనే  తన కోసం బ్రతకటం స్వప్నం అయినప్పుడు నా ప్రపంచమంతా ఉద్యానవనమే అంటారు. “నీ కోసం బ్రతకటమే ఓ స్వప్నమైనప్పుడు ఒక్కొక్క అడుగు ఒక్కో ఉద్యనవానమే కదా..(నువ్వు ఎవరు అనుకుంటున్నావు ?). ఇక “మంత్ర లిపి ” లో  అమ్మక ద్రోహం మా ఇంటి పేరు , లంచం మా జన్మ హక్కు, అవినీతి మా జాతీయ సంపద, దేశం అంటే ఉత్తి నల్ల మట్టి, మనిషంటే పిడికెడు బూడిద మాత్రమే” ఈ దేశం లో పాతుకు పోయిన అవినీతి జాడ్యానికి సగటు మనుషులు అందరూ మట్టి లో కలిసి పోయారు …నిజమే దేశం అంటే ఇప్పుడు మట్టి మాత్రమె, మనుషులు కొట్టుకు పోయారు అవినీతి వరదల్లో.
ప్రజల అమాయకత్వాన్ని దోచుకొని కోట్ల కు పడగలెత్తిన నాయకుల వైఖరి ని చూస్తున్నప్పుడు ప్రతి రోజు కూడా ఒక దగ్ధ గీతం లాగానే అనిపిస్తుంది. రాజకీయ నాయకుని చేతి లో దేశం కాని, రాష్త్రం   కాని ఎలా ఆట ఆడించే జంతువు గా మారిన క్రమాన్ని అక్షరాల్లో చదివినప్పుడు రక్తం మరుగుతుంది . ఓటర్లు కు తెలియకుండా వాళ్ళ ప్రాణాలని లాగేసుకుంటే, ప్రాణం లేని మనుషులు తమ ప్రాణాలెక్కడున్నాయా అని విలపిస్తే, ఐదేళ్ళ పాటు రాజ్యం మీద పడి  వెతుక్కుంటూ వుంటారు. సగటు ఓటరు పరిస్థితి ని కళ్ళకు కట్టినట్టు చూపించలేదు. తిరిగి రాని వసంతం లో తన నుంచి దాటుకు పోయిన బాల్యాన్ని, నాన్న పంచిన అనుభూతులను గుర్తు చేసుకుంటూ “నేను దిద్దిన ఒనమాల పలక ఏ ద్వీపం లో ముక్కలు అయ్యిందో” అనుకోని కూడా అవి అవధులని దాటి ప్రపంచం మొత్తం విస్తరించడం బాగుంది అంటారు.  పేదోడు కులం ఏమిటి ఆకలే, …అలాంటి పేదోళ్ళ కులం మేమంతా ఒక్కటే . డబ్బున్న వాడు పవ్మేంట్ మీద వాహనం తో తొక్కించినప్పుడు ఎవడికి చెప్పుకుంటారు వారి వేదనని? అది తన అక్షరం గా మలిచారు రచయిత. “పుట్ పాత్ అంటే సజీవత్వం అంతు దొరకని నవ్యత్వం, ఒకానొక నిండు చైతన్యం,” అని వాళ్ళని దగ్గరకు తీసుకున్నారు. పుట్ పాత్ మీద బ్రతికే జీవులు గొప్పగా పోరాడే యోదులే అని నిర్ధారిస్తారు . “దేశ సరిహద్దుల్లో సైనికుల లాగానే పుట్ పాత్ ల మీద బ్రతుకు యుద్ధం చేస్తా రు”. క్రింది స్థాయి ప్రజలకు కూడా హక్కులు ఉంటాయి అన్న నిజం గుర్తుకు రాకపోదు (అవును మేమతా ఒక్కటే ).ఈ దేశం అవమానించ బడటం క్రొత్తేమీ కాదు. అలాగే ప్రజలు కూడా …మరుగు దొడ్లు కడిగేందుకు పనికి రాని మేధావులు వికృతమైన ఆలోచనలతో పెడ త్రోవ పట్టిస్తారు. వీటిని ఖండించిన తీరు అద్భుతం (నిన్ను నేను క్షమించను ) ..”ఇది రాత్రి కాదు” లో అమ్మటం కొనటమే తెలిసిన చోట కవిత్వమేమిటి, జీవితమేమిటి , అని వైయుక్తికం గా ప్రశ్నిస్తారు . 
ఇప్పుడు పసి పిలలు, యువతులు అని తేడా లేకుండా ఆడ పిల్ల అయిన పాపానికి అత్యాచారాలకి ఘోరాలకి బాదితులు గా నిలబడటం నడుస్తున్న చరిత్ర ..గొప్ప దేశం లో ఆడ పిల్ల భద్రత అన్నది నీటి బుడగనే తల్లి అంటూ దేశం లో ఆడపిల్ల పై జరుగుతున్న దారుణాలని ఎండగడతారు 
యుక్త వయసు నీకు పెరుగుతూ ఉంటే అమ్మ కొంగు లో కార్చిచ్చు ఉన్నట్లు, అర్థ రాత్రుళ్ళు ఉలిక్కి పడి  నిద్ర లేచి నిన్ను చూసుకునేది అంటే ఇంట్లో వున్నా కూడా ప్రతి తల్లి కి భయమే నిజమే.  నీకు తెలియదు అమ్మా… మనషులు ఎప్పుడో  జంతువులు అయిపోయారు అంటూ మనిషి లో ని కాముకత్వం ఎంతటి క్రూర ప్రవృత్తి ని పెంచుతుందో చెప్పకనే చెప్పుతున్నారు ..(ఓ అమ్మాయీ అమేలియా ). తనని తన అక్షరాలని అక్కున చేర్చుకొని ..కవిత్వ దారలో ముందుకు తీసుకువెళ్ళిన రచయతలను ..తన కంటే ముందు తరం వాళ్ళని గుర్తు చేసుకునే క్రమం గొప్ప గా ఉటుంది.
“చాక్  పీస్ చిత్రాల్లా”, “కలాల తోటి”, “అబ్బో….నన్ను ఆకాశం లో కి చెయ్యెత్తి మరి ఆహ్వానించారు (నా ముందు తరం రచయతలు)”, “అపుడెప్పుడో దశాబ్దాల క్రితం  నా ఉడుకు వయసు లో నువ్వు వేసిన గాలానికి చేపలా తగులుకున్న నేను అరవై ఏళ్ళు వచ్చినా ఇంకా గిల గిల తన్నుకుంటూ వున్నాను” అని గతంలో ప్రేమ తాలూకు విషాదాన్ని మననం చేసుకుంటారు  ..(నువ్వు, నేను, మన ప్రేమ).
కడుపు నిండా అన్నం పెట్టె రైతు నేడు ఆత్మ హత్య చేసుకోవాల్సిన స్థితి కి ఎందుకు దిగజారింది, దేవుళ్ళందరూ వున్నా ఇక్కడమనిషి కరువంటారు.   రాజ్యాంగం అబద్దమైన చోట, బతుకులు అబద్దమైన చోట దేశం మాత్రమే నిజం అంటారు..
రైతు పండించే ధాన్యం నిజం, రైతు మాత్రం అబద్దం  నిజమే …బువ్వ ని అందించే రైతు  అబద్దం. ఈ దేశం లో  అనే కవిత లో “నాయకుల ఇంట వెలుగుతున్న లాంతర్లలో ఇంధనం గా వెలుగుతున్నది చచ్చిపోయిన రైతు రక్తమే” ఎంత దారుణం, .  అలాగే, “నేను అన్నం తిందాము అనుకుంటున్న ప్రతీసారి  నా కంచం లో ఏ కన్న తల్లివో రెండు కన్నీటి బొట్లు జారి పడి  మెరుస్తున్నాయి, నా కంచం లో  ఆత్మ  హత్య చేసుకున్న ఏ రైతు భార్య వో రోదిస్తూ తెగిపడ్డ పుస్తెలు కనిపిస్తున్నాయి, అనడం వెనుక ఎంత వేదన వున్నది !!  చివరికి ఈ రైతు చచ్చిపోవడం అంటే దేశం చచ్చిపోవటమే, రైతు చచ్చిపోవటం అంటే  రేపటి తరాలు చచ్చిపోవడమే (ఇది హత్యాత్మ హత్య )
తను ఎంతో ప్రేమించినవాడిని దేశం కోసం త్యాగం చెయ్యాల్సి వస్తే ఆ ఇంతి మనసు ఎలా తల్లడిల్లుతుంది ..”అదేంటో కళ్ళు మూసుకుంటే అన్ని రాకూడని కలలే వస్తాయి, కలలో ఎవరో తెల్ల చీర కట్టినట్టు కనిపిస్తుంది. చేతి గాజులను పగలగొట్టినట్టు అనిపిస్తుంది” అని ఆ వీరుడి భార్య దు:ఖిస్తూ ఉంటుంది (ఏమండీ ప్రియమయిన మీకు). ఇదే కవిత లో పోరు ముగిసాక ఈ రాజ్యానికి మనం ఎవరు? పోరు ముగిసాక మనం దిష్టి బొమ్మలు గా కూడా పనికి రామన్న నిజాన్ని వీరులు ఎందుకు గుర్తించరో అని వాపోతారు. దేశం వీరుల చావులని తమ స్వార్ధ ప్రయోజనాలకి వాడుకొని తరువాత మర్చిపోవడం కొత్త విషయము ఏమి కాదు కదా.
ఇంకా ఇందులో “కళ్ళు”, “చీకటి లో చీకటి “, “అనుభూతి ఒక శాపం” “నిన్నెలా మరువను” , పొగడరా “నీ తల్లి భూమి భారతి ని”, “అవును మేమంతా ఒక్కటే ” లాంటి మంచి కవితలు వున్నాయి. నేను పేర్కొన్న వి కేవలం కొన్ని మాత్రమే. ఒకసారి ఈ పుస్తకాన్ని చేతుల్లోకి తీసుకొని చదివిన తరువాత మనలో కలిగే భావ సంఘర్షణ ని అడ్డు కట్ట వెయ్యడం అసాధ్యమే. కొనకంచి గారి కవితలు చాల వరకు సామాజికం గాను, వైయుక్తికం గాను, స్పూర్తిని నిమ్పేవి గాను మనకు కనిపిస్తాయి. ప్రజల పక్షాన నిలబడే రచన ఎప్పుడు పది కాలాల పాటు నిలుస్తుంది. ఆ కోవ లో కి ఈ “మంత్రం లిపి ” వస్తుంది అందు లో ఎలాంటి సందేహం లేదు ..
సమీక్ష: పుష్యమి సాగర్

జీవితంలో మూడు దశలు ఉంటాయి బాల్యం, యవ్వనం, వృధ్యాప్యం. బాల్యం నుంచి  యవ్వనం దాక పరిగెత్తిన మనిషి వృధ్యాప్యం వచ్చేసరికి డీలా పడతాడు. ఎంతటి గొప్ప వాడయినా వార్ధక్యం బారిన పడవలసిందే. సమస్యలు కేవలం మొదటి రెండు దశల్లో నే నా …. చివరి దశ అయిన వృధ్యాప్యం లో కూడా వచ్చే సమస్యలని చర్చించే పుస్తకం “ఈ వార్ధక్యం వరమా ? శాపమా ?”. ఈ పుస్తక రచయిత్రిగారు వృధ్యాప్యం అంశం పై ఎంతో పరిశోధించి కనుగొన్న పరిష్కారాలు బాగున్నాయి. కడుపున పుట్టిన వాల్లే పట్టించుకోని అమానవీయ స్థితి లో ఉన్న సమాజం లో నేను వున్నాను అంటూ వారి సమస్యలని లోకం ముందుకు తీసుకు రావడం ముదావహం.  ఈ పుస్తకం లో వున్న మొత్తం 28 వ్యాసాలు చదువుతున్నప్పుడు మనిషి అన్నవాడికి తప్పకుండా కన్నీళ్ళు వస్తాయి. కొడుకుల దుర్మార్గానికి కూతుర్ల అత్యాశ కి ఎందరో తల్లి తండ్రులు దిక్కు మొక్కు లేకుండా చనిపోతున్నారు. ఓ సారి పుస్తకం లో ని వ్యాసాల పై క్లుప్తం గా చర్చిద్దాం అంతం కాదు ఆరంభం లో, ఓ కన్న తల్లి చిన్న కొడుకు పై కేసు వేస్తుంది ఎందుకంటే తన భర్త తాగుడు అలవాటు వుండటం వలన చిన్న కొడుకు తాగించి ఆస్తి పైన సంతకం పెట్టించు కున్నాడు అని. తనకి పెన్షన్ జీవితాంతం వస్తుంది. అయితే చాలా ఎవరోకరి సహాయం కావాలి ఆ వృధ్యాప్యం లో అందుకే ఆ పెన్షన్ పెద్ద కొడిక్కి ఇస్తాను. ఎవరి దగ్గర పడి ఉండను, చితి కూడా పెట్టనవసరం లేదు అంటూ శరీరాన్ని మెడికల్ కాలేజీ కి డొనేట్ చేస్తుంది ఎంత గొప్ప మనసు కదా!!
“అరవైలో ఇరవై” అనే వ్యాసం లో అరవైలలో ఇరవైలాగా వుంటే చాల వరకు ఆరోగ్యకరమైన జీవితాన్ని గడపొచ్చు అన్న సత్యాన్ని ఎంతో చక్కగా వివరించారు. ఈ వ్యాసం లో తన భర్త చేసే పనులకు అందరు ఏమనుకుంటారో అని మధన పడుతుంది కాని తరువాత ఒకరికోసం మరొకరు జీవించడం ముసలితనం లో కూడా సాధ్యమే అని నిరూపించారు. ఇక హరిప్రియ దేవి గారి వ్యాసం చదివాకా పోరాటానికి వయసు తో సంబంధం లేదు అనిపిస్తుంది. తన భర్త అయిన జానకీనాథ్ చౌదరి ప్రబుత్వ కళాశాల అధ్యాపకుడు చనిపోతే సర్వీస్ లేదు అన్న కారణం గా పించన్ రాదూ అని కళాశాల వారు చెప్పినప్పుడు తన భర్త కు రావాల్సిన నగదు ను పించను ను డెబ్బై ఏళ్ళ వరకు పోరాడి చివరికి ఎలా సాదించిం దీ… చూడొచ్చు. పోరాటం చే చేసయినా మన హక్కులను మనమే కాపాడుకోవాలి అన్న సత్యం నిజం!! ఆ ముసలితనం లో ఆఫీసుల చుట్టూ తిరుగుతూ అందరు అవహేళన చేస్తున్నా మొక్కవోని ధైర్యం తో పోరాడటం మరెందరికో స్ఫూర్తి ని ఇచ్చింది (డెబ్బైలలో  కూడా పోరాడి గెలవచ్చు). జెండా పండుగ నాడు స్వాతంత్ర్య సమరయోధులకు శాలువా కప్పి చేతులు దులుపుకోవడం కాదు స్వతంత్ర దేశాన్ని కాపాడుతూ ఉండటమే మీ నుంచి ఆశిస్తున్నాము అంటూ స్వతంత్ర సమరయోధుల ఆకాంక్ష ని తొంబై ఏళ్ళ అమర్ నాథ్ పాత్ర చెప్పినప్పుడు నిజం అనిపించక మానదు దేశం కోసం నడుములు బిగించి పోరాడే నాయకులూ రావాలని ఆశిస్తారు తప్పులేదు కదా (స్వాతంత్ర సమరయోధుల ఆకాంక్ష ). పరోపకారం ఇదం శరీరం అన్నారు పెద్దలు అదే పెద్దలు తమ కొడుకు ఫ్యూచర్ కోసమో, మనవడి కోసమో కళ్ళను, అవయవాలను దానం చేసి మరో క్రొత్త జీవితం ఇవ్వాలి అనుకోడం ఎంత గొప్ప భావన కదా ! 
ఎనభయి ఏళ్ళ వృద్ధురాలు తన మనవడి చూపు రావడానికి బ్రతికి ఉండగానే కళ్ళను త్యాగం చెయ్యటానికి వచ్చినప్పుడు చెయ్యి ఎత్తి మొక్కాలి అనిపిస్తుంది ఎవరికైనా. అలాగే తాను చనిపోయాక తన శరీర భాగాలని అవసరం వున్న వారికి అమర్చాలని కోరడం ..నికోలస్ గ్రేస్ లాంటి వ్యక్తులకే సాద్యం. ఇవన్నీ చేసేది ఉడుకు రక్తం వాళ్ళు కాదు వయసు ఉడికి చేవ చచ్చిన ముసలి వాళ్ళు, సమాజం చేత చీత్కరించబడిన వాళ్ళు. యువకులు ఆత్మ హత్య చేసుకోవడం లో అర్థం వుంది కాని వృద్ధుల కు ఆత్మ హత్య చేసుకోవాల్సిన అగత్యం ఎందుకు వచ్చింది? వృద్ధులకు కరువు అయిన ఆదరణ వలన. నిరాశావాదం , అసహయత లాంటి లక్షణాలు ఆత్మ హత్యలకి ప్రేరేపిస్తుంది. మనం ఎంతో అబివృద్ధి చెందిన దేశం గా పేర్కొన్న అమెరికా లో 65 ఏళ్ళు దాటినవారు 1.9 శాతం వున్నారు కాని అందులో ఆత్మ హత్య చేసుకునేవారి సంఖ్య పెరుగుతుంది, ఇది  సత్యం. వృధ్యాప్యం లో జీవిత భాగస్వామి ని కోల్పోతే? ఇద్దరు ఒకేసారి కను మూస్తే చిక్కు లేదు. కాని ఒకరు విడిచి మరొకరు ఈ లోకాన్ని విడిచి పెట్టి వెళ్తే కొడుకులు చూడక, కూతరు దగ్గరికి రానియ్యక నరకం అనుభవిస్తారు. ఇలాంటి వాటికి పరిష్కారమే “వృధ్యాప్యం లో మరో విహాహం, సహా జీవనం”. ఈ వ్యాసం లో రాజేశ్వరి అనే వృద్ధురాలు తన తోటి సమూహానికి ఎలా స్ఫూర్తి నింపి కొత్త జీవితానికి అర్థం చెప్పిందో చక్కగా వివరించారు. “తోడూ -నీడ” అనే సంస్థ ని ఏర్పాటు చేసి తోటి వారికీ ఆదర్శం గా నిలిచింది . “కొంతమంది యువకులు పుట్టుక తో వృద్ధులు ” అన్నాడో సిని కవి. ఆ మాట నిజమే ఈ కాలపు యువత లో పేరుకొన్న బద్ధకం పని చెయ్యని ఆసక్తి గమనించవచ్చు. వయసు మళ్ళిన వారు ఎంత ఎనర్జిటిక్ గా ఉన్నారో “వయసు మళ్ళినా ఇప్పటికీ పవర్ ఫుల్ అంటూ వృధ్యాప్యం లో ఉన్నా కూడా ఇప్పటి యువత కు ఏ మాత్రం తీసిపోకుండా పనులు చెయ్యడం తెలపడం బాగుంది. ఈ వ్యాసం లో డాక్టర్ గుప్త గారు చెప్పింది వాస్తవం.  పక్కవారిని గురించి ఆలోచించడం మొదలు పెడితే మనని గురించి ఆలోచించడం ఆటోమేటిక్ గా మర్చిపోతాము. 
పొరుగు వారికి సాయపడగానే మనకు కలిగే ఆనందం కడుపు నిండా భోజనం చేసినా కలగదు అన్న మాటల్లో ఎంతో నిజం ఉంది ..అందుకే తోటి వారికి సహాయకారి గా ఉండాలి అంటారు. వృద్ధుల కు ఎవరూ సహాయం చెయ్యరు. ఆస్తి కోసం కొడుకు కూతురు తన ముందే కొట్టుకు చావడం, తనని కొట్టడం లాంటివి చూసి భయపడి రాత్రి కి రాత్రే వృద్ధాశ్రమం లో కి వెళ్లి తలదాచుకున్న కునాల్ స్థితి ఎంత దయనీయం! అందుకే  వాళ్ళ పై కేసు పెట్టింది. ఇది జరిగింది ఉత్తర ప్రదేశ్ రాష్ట్రము లో, ఇదే వ్యాసం లో బెంగళూర్ కి చెందిన సుమిత్ర నీళ్ళ గది లో పడి కాలు విరిగితే హాస్పిటల్ లో జాయిన్ చేసి వెళ్ళిపోతాడు కొడుకు. కాలు నయం అయినా వచ్చి తీసుకు పొమ్మనా తీసుకు పోరు. చివరికి తల కొరివి పెట్టడానికి కూడా తీరిక ఉండదు. అనాధ లా వదిలేసి పొమ్మనడం ఏ సంస్కృతి నేర్పింది వీళ్ళకి అందుకే వృద్ధుల పక్షాన వాదించే ప్లీడరు కావాలని చాల బాగా వివరించారు. 
“కన్నవారిని కడదేరుస్తున్న కన్న కొడుకులు” అనే వ్యాసం లో కొడుకుల దురాగతాలను చూసాక కళ్ళ లో నీళ్ళు చిప్పిల్లాయి. 75 ఏళ్ళ వృద్ధుడు కొడుకు చేతిలో దెబ్బలు తిని మరణించాడు. ఇది నిజంగా జరిగిందే. “పితృ దేవోభవ” అనే ఈ దేశం లో తండ్రి ని కొడుకు హత్య చెయ్యడం జరిగింది అంటే ఈ దేశం లో నీతి ఎంత గా దిగజారిపోయిందో చూడండి. ఇదే దాంట్లో ఓ 40 ఏళ్ళ కొడుకు దేశం లో తల్లి తండ్రులకి ఓ ఉత్తరం రాసాడు …ఇండియా కి స్వాతంత్ర్యం వచ్చిన కూడా పిల్ల లు మాత్రం ఇంకా స్వతంత్రులు కాలేదు, లెక్చర్ లతో వేదించ కండి .. ఇంకా పిల్లలు లేరని, పెళ్లి కాలేదని ఇలా రక రకాలు గా వేదించ కండి అని అంటారు, ఎంత దారుణం కదా. మన ఉన్నతి కోసం శ్రమ పడ్డ వాళ్ళు ఒక మాట చెప్పటం తప్పు అయిపోయింది అంటున్నారు. 
కన్న కొడుకులు కూతుళ్ళు ఉన్న కూడా బిక్షాటన చెయ్యాల్సిన స్తితి కి సిగ్గు పడాలి. కొడుకు ల కోసం జీవితాన్ని ధారపోసిన వారు చివరి అంకం లో కొడుకు దగ్గర కన్నా వీధుల్లో బిక్షం ఎత్తుకొని బతకడం గౌరవం అనుకుంటున్నారు భిక్షాటన లో స్వేచ్చగా బతుకుతున్న పెద్దలు. పిల్లలు ఎంత కౄరస్వభావులు గా మారారో కదా? “భిక్షాటన లో స్వేచ్చగా బతుకుతున్న పెద్దలు” అనే వ్యాసం లో చర్చిందంతా ఇదే హృదయానికి హత్తుకుంటుంది. వృద్ధుల సమస్యల కోసం వృద్ధులే పోరాడాలి.
నగరం లో అత్యాధునిక వృద్ధాశ్రమ పోకడలను “hyfi వృద్ధాశ్రమం లో వృద్ధులు” అనే వ్యాసం లో ఎంతో బాగా  చెప్పారు. డబ్బు వుంటుంది. సౌకర్యాలు ఉంటాయి సమయానికి అన్నీఅమర్చుతారు కానీ ప్రతిసారీ అనిపిస్తుంది లోకం నుంచి విడిచి వెళితే అన్ని వున్నా అనాధ లా వెళ్ళాల్సిందే కదా, ఆఖరి రోజుల్లో పిల్ల ల చేతిలో చనిపోతే బాగుండు అని…. కొడుకు తల్లిదండ్రులకు చనిపోయాక పున్నామ నరకం నుండి తప్పిస్తాడుట, అది నిజం గా జరుగుతుందో జరుగదో గానీ. 
ఇది ఎంత నిర్దయగా వుంది కదా..వృద్ధులకు వైద్యం అనవసరమా??.  అనవసరమే అంటారు హైదరాబాద్ కి దగ్గర లో ఉన్న ఓ పల్లెటూరు లో. ఆ పల్లెటూరి లో ఓ వ్యక్తి ఎండకి ఎండి, వానకి తడిసి వుంటే ఒక్కరు పట్టించుకోకుండా తమ మానాన తాము పోతూ వుంటారు. చివరికి ఆ వృద్ధుడు కన్ను మూస్తాడు. ఎంత దౌర్బ్యగ్యం కళ్ళ ముందు ఓ మనిషి అలా వుంటే పట్టించుకోకుండా వెళ్ళడం? మరి వృద్ధులకు వైద్యం అనవసరం కాదా?. ఇంకో కధ లో 92 ఏళ్ళ బామ్మ ని ఆసుపత్రి లో చేర్పించితే మెల్లగా కోలుకుంది ఆవిడా స్థితి కి రావడానికి కారణం ఆవిడ కూతురు అని తెలిసింది. పోషకాహారం ఇవ్వకుండా నాణ్యతలేని మామూలు ఆహారాన్ని పెట్టి చెయ్యి దులుపుకొని పోవడం మానవత్వం అనిపించుకోదు. ఇవి కేవలం కొన్ని మాత్రమె.. ఇంకా ఇందులో “వృద్ధులను వేదించే వంటరితనం, ” “వెనకబడిన తెగలలో వృద్ధులు” “వృద్ధుల సమస్యల పై పరిశోధనలు” లాంటి మంచి వ్యాసాలు వున్నాయి . 
అనగా అనగా అంటూ సంవత్సరంనుండి మంచి హారర్,సస్పెన్స్ కథలు ఎంతో ఆసక్తిగా కథలు చెప్తున్నారు.. ప్రతీ నెల ఏ టాపిక్ తీసుకోావాలా, మాట్లాడాలా అని తలపట్టుకుని, కొట్టుకుని మరీ ఆఖరి రోజుల్లో కథను పంపిస్తున్నారు.
మరి ఈసారి ఏం కథ చెప్తున్నారో తెలుసా??? గాగుల్స్ అదేనండి నల్ల కళ్లద్దాలు. వీటితో ఏం కథ ఉంటుందబ్బా అనుకుంటున్నారా..
విందాం మరి.. గాగుల్స్ మీద క్లిక్కండి..
 
 

రచన:భారతీ ప్రకాష్
  రీతిగౌళ రాగం 22.వ. మేళకర్త రాగమైన, ఖరహరప్రియ రాగం నుండి పుట్టింది.
మూర్చన :
		స గ రి గ మ ని ద మ ని ని స.
		స. ని ద మ గ మ ప మ గ రి స
	షడ్జమ, పంచమాలతో కలిపి ఈ రాగంలోని స్వరాలు :
	చతుశృతి రిషభం, సాధారణ గాంధారం, శుద్ధ మధ్యమం మరియు కైశికి నిషాదం. చాలా అరుదుగా శుద్ధ 	దైవతం అన్య స్వరం గా వస్తుంది.
	ఆరోహణలోని జంటస్వరం (ని) ఈ రాగం యొక్క ప్రత్యేకతను తెలియజేస్తుంది.
	ఉభయ వక్ర రాగం. – షాడవ సంపూర్ణ రాగం.
	ఆరోహణలో దిస్వర వక్రం –  అవరోహణలో ఏకస్వర వక్ర రాగం.
	ద్వితీయ ఘన పంచక రాగాలలో ఒక రాగం.
	“ గ, మ, ని ” జీవ స్వరాలు.
	“ ని. ప. ని. ని. సా ” అనే ప్రయోగం  –  “ ని ప ని ని సా. “    అనే ప్రయోగం కన్న తగినది.
	“ మ ని ని సా.  “   —   రక్తి ప్రయోగం.
	“ ప ద ప మ గ రి సా ”    —-     విశేష ప్రయోగం.
	భాషాంగ రాగం. – “ సా. ద ద మ ” మరియు ” పా ద ద మ ”  అనే ప్రయోగాలలో శుద్ధదైవతం అన్య 	స్వరంగా వస్తుంది.
	గమకవరీక రాగం.   —   త్రిస్థాయి రాగం.   —-   ఎల్లవేళలా పాడదగిన రాగం.
	పూర్వకాల ప్రయోగమైన ” షడ్జమ గ్రామం ” ఈ రాగం లో కనపడుతుంది.
	ఈ రాగం లోని రచనలు సాధారణంగా ” ని, గ, ప ” అనే స్వరాలతో మొదలవుతాయి.
	దీర్ఘ కంపిత గాంధారం  ఈ రాగం లో కనపడుతుంది.
	“ ప ” – అంశ స్వరం.
	రాగవిస్తారానికి ఎక్కువగా అవకాశం లేని రాగం.
	మనవి చేసుకునే అర్ధం వచ్చే సాహిత్యం ఈ రాగం లో బాగా అర్ధవంతమవుతుంది.
	ఈ రాగాన్ని సంగీత నాటకాలలో ( operas )  వాడుతారు.
	ఈ రాగం మరియు నారాయణగౌళ రాగం —  ఈ రెండూ శ్రీ వీణ కుప్పయ్యర్ గారి ఆస్తిగా చెప్పవచ్చు.
	ఈ రెండు రాగాలలో ఉన్న శ్రీ వీణ కుప్పయ్యర్ గారి వర్ణాలు ఈ రోజుకీ మనకున్న మంచి రచనలలో 	ఉత్కృష్ట స్థానం లో ఉన్నాయంటే అతిశయోక్తి కాదు.
	చరిత్ర :
	అసంపూర్ణ మేళ పద్ధతిలో 20.వ. మేళకర్త పేరు ” నారీ రీతిగౌళ. ”
	కొంతమంది పండితులు శుద్ధ దైవతం మాత్రమే ఈ రాగం లో ఉండాలని అభిప్రాయపడ్డారు.
	కాని మనకున్న రచనలన్నింటిలో కూడా చతుశృతి దైవతమే బాగా ఉపయోగపడింది.
	ఈ రాగం లోగల కొన్ని ముఖ్య రచనలు :
1.	వర్ణం	వనజాక్ష			అట తాళం		శ్రీ వీణకుప్పయ్యర్.
2.	కృతి	రాగరత్న మాలికచే		రూపక తాళం	శ్రీ త్యాగరాజు.
3.	కృతి 	దైవత్యము			ఆది తాళం	 	శ్రీ త్యాగరాజు.
4.	ప్రహ్లాద భక్తి విజయం (opera)-	నన్ను విడచి –	చాపు తాళం 	శ్రీ త్యాగరాజు.
5.	కృతి 	శ్రీనీలోత్పల		 	రూపక	తాళం		శ్రీ ముత్తుస్వామి దీక్షితార్.
6.	కృతి 	జననీ నినువినా			చాపుతాళం 		శ్రీ సుబ్బరాయ శాస్త్రి.
7.	కృతి	సద్గురు స్వామి			ఆది తాళం 		శ్రీ రామానంద శ్రీనివాస అయ్యంగార్.
	శ్రీ త్యాగరాజస్వామివారు  ఈ క్రింది కృతిలో విలక్షణమైన రీతిలో శ్రీరాముని శతరాగ రత్నమాలికతో అలంకరించి, తనుపొందే ఆనందభాగ్యమును తన తోటివారలకు కూడా అందించవలెననే విశ్వ ప్రేమను చూపించారు.
	రీతిగౌళ రాగ కీర్తన	– 	రూపక తాళం		–	రచన : శ్రీ త్యాగరాజు.
	పల్లవి :
	రాగరత్న మాలికచే రంజిల్లునట హరి – శత  || రాగ ||
	అనుపల్లవి :
	బాగ సేవించి సకల భాగ్యమందుదాము రారె  || రాగ ||
	చరణం :
	నైగమ షట్చాస్త్ర పురాణాగమార్ధ సహితమట – యోగివరులు ఆనందమునొందే సన్మార్గమట
	భాగవతోత్తములు కూడి పాడే కీర్తనములట  —  త్యాగరాజు కడతేర తారకమని చేసిన శత || రాగ ||
	తాత్పర్యము :
	ఈ కృతి యందు శ్రీ త్యాగరాజు తమ స్వభావమధురమైన రీతిలో శ్రీరాముని శతరాగ రత్న మాలికతో 	అలంకరించి, తన సర్వస్వమును ఆరామునికే అర్పించి, తన తోటి వారలకు కూడా ఈ భాగ్యమును 	కలిగించాలని, “ బాగ సేవించి సకల భాగ్యమందుదామురారె ” అని అంటున్నారు.
	రాగరత్న మాలిక ఏ విధమైనదంటే ….
1.	 “ నైగమ ” అనగా వేదము మొదలు పురాణాగమార్ధములన్నియు ఇమిడి ఉన్నది;
2.	యోగివరులు ఆనందమొందే సన్మార్గము ;
3.	భాగవతోత్తములు కలిసి పాడే కీర్తనములు.
	ఇందు రాగము వేదము వంటిది.
	అందు రత్నములవంటివే షడంగములు, వేదాంగములు, పురాణాలు మొదలైనవి.
	మాలికలో వివిధ పుష్పముల వంటివే సప్తస్వరములు.
	ఈ మాలికలో సూత్రము వంటిదే భక్తి. “ శత ” అనే మాటకు అనంతమైనదనే అర్ధం వస్తుంది ఇక్కడ.
	ఇట్టి మాలికను రామునికి సమర్పించి, మహా యోగులు ఆనందమనుభవింతురు.
	ఇవే భాగవతోత్తములు కలసి పాడే కీర్తనములు.
	తము కడతేరుటకు ఇదే తారక మంత్రమని భావించి, శ్రీ త్యాగరాజు కృతార్ధుడగుచున్నాడని దీని 	భావము.
	ఇదే విశ్వప్రేమ,  విశ్వ శ్రేయస్సు.
	ఈ రాగంలో చాలా మంచి సినిమా పాటలు వున్నాయి.
1.	రామా కనవేమిరా ( హరి కథలో మొదటి భాగం )		స్వాతిముత్యం.
2.	నాదవినోదం 						సాగర సంగమం.
3.	అందాల రాక్షసివే 					ఒకే ఒక్కడు.
4.	కొంటె చూపుతో 						అనంతపురం.
5.	శేషశైలావాస శ్రీ వేంకటేశా				శ్రీ వేంకటేశ్వరమహాత్యం.
పద్మభూషణ్ శ్రీ ప్రొ. సాంబమూర్తి గారికి మరియు శ్రీ కల్లూరి వీరభద్ర శాస్త్రి గారికి శిరసాభివందనములతో,
భారతి ప్రకాష్.
రచన: వైశాలి పేరి
ధీర శంకరాభరణం రాగాన్నే వాడుకలో శంకరాభరణం అని అందురు. ఇది 29 వ మేళకర్త రాగము. 
ఆరోహణ : : S R2 G3 M1 P D2 N3 S
అవరోహణ : S N3 D2 P M1 G3 R2 S     
సంగీతరత్నాకరంలో పేర్కొన్న ఎంతో ప్రాచీనమైన ఈ సంపూర్ణ జనకరాగం ఐదవ బాణ చక్రంలో ఐదవ రాగం. చతుర్దండి ప్రకాశిక ఈ రాగాన్ని ‘రాగ రాజస్య మేళకః’ అని, పార్శవదేవ ‘రాగాంగ రాగ’ అని కొనియాడారు.  ఈ రాగము సంపూర్ణ రాగము. నలభైకి పైగా జన్య రాగాలు గల విశిష్ట మైన రాగము శంకరాభరణము. అందులో ముఖ్యమైనవి : ఆరభి, అఠాన, బిళహరి, దేవనాగరి, కదనకుతూహలం, హంసధ్వని, సుద్ధ సావేరి, పూర్ణచంద్రిక, కేదరం. 
ఈ రాగానికి అన్ని స్వరాలు మూలస్తంభాలై నిలచి రాగాన్ని రక్తి కట్టిస్తాయని సుబ్బరామ దీక్షితార్ అభిప్రాయపడ్డారు. ఈ రాగాన్ని ఔపోసన పట్టిన సంగీతకారునిగా తంజావూర్ ఆస్థానానికి చెందిన ‘ నరసయ్య ‘ అని చెప్పుకొంటారు. శంకరాభరణ రాగ, భావాలను ఎంతో అద్భుతంగా గానం చేయగల నేర్పరితనం, ఆ రాగమందు ఆయనకు గల ప్రతిభను గుర్తించి తంజావూరు ఆస్ధానాధీశుడు శరభోజీ ఈయనను ‘శంకరాభరణం నరసయ్య’గా గౌరవించారు. నాటినుండి శంకరాభరణం ఆయన ఇంటి పేరైనది. ఎక్కడ నరసయ్యగారు సంగీత కచేరీలు చేసినా శంకరాభరణ రాగంలో తప్పక ఒక కృతిని ఆలపించేవారు. ఒకసారి పాడిన సంగతిని మరోసారి పాడకుండా గంటల తరబడి ఆయన శంకరాభరణ రాగంలో పాడేవారట.
ఈ రాగము ఉదయం రెండో భాగము ( 9 నుండి మధ్యాహ్నం వరకు) వినే రాగము అయినప్పటికినీ అన్ని వేళలా వినదని రాగము.  ప్రేమకు, భక్తికి, ఆధ్యాత్మితకు , గంభీరానికి, శృంగారానికి , ఆలోచనలకి అణువైన రాగము.
శంకరాభరణం రాగాన్ని హిందుస్తానీ సంగీతములో బిలావల్ రాగానితో పోల్చవచ్చు.  జాతీయ గీతం “జనగణమణ ” ఈ రాగములో స్వరపరిచారు. 
ప్రముఖ కీర్తనలు :
1. ఎదుట నిలచితే – త్యాగరాజ స్వామి
2. మరియాద గాదురా – త్యాగరాజ స్వామి
3. స్వర రాగ సుధ  – త్యాగరాజ స్వామి
4.  ఎందుకు పెద్దలవలె బుద్ధినీయవు – త్యాగరాజ స్వామి
5. మనసు స్వాధీనమైన  – త్యాగరాజ స్వామి
6. బాగు మీరగను (వేంకటేశ పంచరత్రాలలో ఒకటి) – త్యాగరాజ స్వామి
7. సుందరేశ్వరుని జూచి సురలఁ జూడ మనసు వచ్చునా – త్యాగరాజ స్వామి
8. అలరులు కురియగ – అన్నమయ్య
9. ఇతడేనా ఈ లోకములో గల – రామదాసు
10. తగునయ్య దశరథ రామచంద్ర దయ తలుపవేమి నీవు – రామదాసు
11. ఎంతో మహానుభావుడవు నీవు – రామదాసు
12. దశరధరామ గోవింద నన్ను- రామదాసు
13. రామభద్ర రారా శ్రీ రామచంద్ర రారా – రామదాసు
14. రక్షింపు మిది యేమొ రాచకార్యము పుట్టె – రామదాసు
15. నారాయణ నారాయణ జయ గోపాల హరే కృష్ణ – రామదాసు
16. అక్షయలింగ విభో – ముత్తుస్వామి దీక్షితార్
17. శక్తిసహిత గణపతిం – ముత్తుస్వామి దీక్షితార్
18. సదాశివం ముపాస్మహే – ముత్తుస్వామి దీక్షితార్
19. దక్షిణామూర్తే – ముత్తుస్వామి దీక్షితార్
20.  దేవి మీన నేత్రి – శ్యామశాస్త్రి
21. సరోజదళ నేత్ర – శ్యామశాస్త్రి
22. శారదే సదాస్రయే – కృష్ణస్వామి అయ్యర్
23. శంభో జగదీశ – రామస్వామి దీక్షితార్
24. పశ్యతి దిశ్యతి (అష్టపది) – జయదేవుడు
25. శంకరాచార్యం – సుబ్బరాయ దీక్షితార్
శంకరాభరణ రాగములో ఉన్న కొన్ని తెలుగు సినిమా పాటలు :
1. బుద్ధేనాంజలి నమామి – విప్రనారాయణ
2. ఆనందం అర్ణవమైతే – కన్యాశుల్కం
3. ఓంకార నాదానుసంధానమౌ గానమే –  శంకరాభరణం
4. మరచి పోరాదోయ్ చేసిన బాసలు – మనోరమ
5. వెన్నెల్లో గోదారి అందం – సితార
6. ఉరికే చిలకా – బొంబాయి
7. చిన్ని చిన్ని ఆశ – రోజ
8. ఎల్లిపోతోంది ఎల్లిపోతోంది జోడేడ్ల బండి – రోజులు మారాయి
9. నా హృదయం లో నిదురించే చెలి – ఆరాధన
10. జోరుగా హుషారుగా షికారు పోదమా – భార్యాభర్తలు
11. దేవమహదేవ మము బ్రోవుము శివ – భూకైలాస్
12. నలుగిడరే చెలువుగా శ్రీగౌరికి – వినాయక చవితి
13. నాకో తోడు కావాలి – చదువుకున్న అమ్మాయిలు
14. ఇదే పాట ప్రతీ చోట – పుట్టినిల్లు – మెట్టినిల్లు
15. చెట్టులెక్కగలవా ఓ నరహరి – చెంచులక్ష్మి
16. ఓ రంగయో – వెలుగు నీడలు
17. చిలకా గోరింకా కులికే పకా పకా – చెంచులక్ష్మి
18. విన్నావా యశోదమా (కాళింది మడుగున విషమును కలిపే కాళియు తలపై తాందవ మాడి) – మాయాబజార్
19. కానరార కైలాశ నివాశ – సీతారామ కల్యాణం
20. అహా నా పెళ్ళియంట – మాయబజార్
21. కమ్  కమ్ కమ్ కంగారు నీకేలనే – శాంతి నివాసం
22. ఆశలు తీర్చవే జనని – శాంటినివాసం
23. చల్లనైన తల్లివి శంకరు రాణివి – శ్రీ వేంకటేశ్వర మహత్యం
24. అందెను నేడే అందని జాబిల్లి – ఆత్మ గౌరవం
25. నీటిలోన నింగిలోన – వివాహ బంధం
26. వేయి కన్నులు చాలవుగా – సీతారాముల కల్యాణం
27. చిన్నారి నీ చిరు నవ్వు – పసిడి మనసులు
28. అందాల ఓ చిలుకా – లేత మనసులు
29. దేవా దివ్య కృపాకర – కాళహస్తీ మహత్యం
30.పాడవోయి భారతీయుడా (పదవీ వ్యామోహాలు)- వెలుగు నీడలు
31. హల్లో డార్లింగ్ మాటాడవా – శభాష్ రాముడు
32. కులాశ రాదోయ్ రమ్మంటే – అన్నపూర్ణ
ఈ రాగములో హింది సినిమా పాటలు చూద్దాము. 
* భోర్ ఆయి గయా అంధియార – బవర్చి
* సారే కె సారే గామ కో లేకే గాతే చెలే – పరిచయ్
* దిల్ హై చోటా సా చోటి సి ఆష – రోజ
* తుహిరే తుహీరే – బొంబాయ్
* ముఝ్ కో అప్నే గలే లగాలో – హుం రాహీ
* మేరీ లాడ్లీ హై – అందాజ్
* హే దిల్ హై ముషికిల్ జీనా యహా – సి.ఐ.డి
* దిల్ తడప్ తడప్ కే పుకారే – మధుమతి
* ఆజ్ హుం అప్నే దువాకా అసర్ దేఖేగ్నే – పాకీజా
* బచ్పన్ కి ముహోబత్ కో – బైజూ బావరా
* జిందగీ ప్యార్ కే దో చార్ ఘడి – అనార్కలి
* అయేగా ఆనే వాలా – మహల్
* అల్లా తేరో నాం – హం దోనో
* యాద్ కియా దిల్ నే కహాహో తుం – పతిత
* మేరే మెహబూబ్ తుఝే – మెహబూబ్
* పియా తూసే నైన అలాగే రే – గైడ్
* జీవన్ కె సఫర్ మే రాహి – మునిం జీ
* ఏ మేరే హుం సఫర్ ఏ మేరే జానేజా – బాజీ గర్
* హోలే హోలే గూంగట్ – గూంజ్ ఉఠీ షహనాయి
* ఏ దిల్ నా హోతా బేచారా – జువెల్ తీఫ్ 
 అనువాదం: వాయుగుండ్ల శశి కళ  
కవయిత్రి మ్రిలిన్ నరోహా (Mrilyn Naroha) ఇప్పటి కాలానికి చెందిన వారు, ముంబాయి వాస్తవ్యులు. వారు ఆంగ్లంలో వ్రాసుకున్న నాకు ఎంతో నచ్చిన కవితలను నేను తెలుగులోకి అనువదించాను. టీచర్ గా పనిచేస్తూ ఈవిడ కవితలే కాకుండా ఎన్నో కధలు, నవలారచనలను కూడా చేస్తారు. నాకు నచ్చిన ఆవిడ నవల డిఫరెంట్ ఫేసెస్. 
ఈవిడ కవితల్ని ఒకసారి పరిశీలిస్తే దీనిలో పదాలతో కలిసి నడిచే స్త్రీ అంతరిక ఘర్షణ గంబీరంగా నదిలా నిండుగా ప్రవహిస్తూ ఒక్క సారి స్వేచ్చగా ఉరికే జలపాతం లాగా సహనం విరిగిపోయిన చివరి క్షణాన్ని సూచిస్తుంది . ఏ అణచివేత కైనా సహనం విరిగిపోయి నప్పుడు ప్రళయం లా  తిరిగుబాటు తప్పదు . ఇంత లోతుగా స్త్రీ సమస్యలు చిత్రీకరించడం లో కవయిత్రి సఫలం అయినారు . 
పొగ చూరిన ప్రశ్న 
వెతుకుతూనే ఉన్నాను మౌనంగా
నాలో నేనే పొగ చూరుతూ
నా విలువను దేనితో తూచాలి ?
గడ్డి పోచతో తూకమేస్తూ
క్షణం లో దగ్దమయ్యె స్త్రీని
కాని అతను ….
రూపించిన దివ్య శక్తి
విలువలేని గడ్డి పోచగా
 లోకంలో ఎన్నో మృగాలకు ఆకలి తీరుస్తూ
ఒక్క క్షణం తిరగబడాలంటే
కరుడుగట్టిన ముళ్ళు
కసుక్కున గుచ్చుకుంటాయి
కకావికలమైన హృదయం అస్తిత్వం కోసం కొట్టుకుంటూ
అతని కాళ్ళ కింద పది నలిగి పోవడం తప్ప
ఏముంటుంది !
మౌనపు దారుల్లో వెతుకుతూనే ఉన్నాను
నాలో నేను పొగ చూరుకుంటూ
దొరకని ఆ ఒక్క పోచ కోసం
రగులుతున్న బూడిదలో
వెతుకుతూనే ఉన్నాను
చివరిగా నా సహనాన్ని బద్దలు చేసిన క్షణాన్ని
దానిని మోసుకొచ్చిన ఆ పల్లకిని
పొగ చూరుకుంటూ వెతుకుతూనే ఉన్నాను
గరిక మీద మొలవబోయే రేపటి ఉదయాన్ని ….. 
              @@@@@@@ 
కొసరు
అమ్మ చేతి ముద్దలు కడుపునింపే సాక వేళ్ళ పై ఆనుకొని
నూగుగా మెరుస్తూ గిన్నె అంచుకు చేరి నాలుక పై వాలే
కొసరు ఎంత బాగుంటందని……
ఏ భాషకు పూస్తేనేమిటి కలానికి అంటి  మెరిసే నక్షత్రాలు
భావాల చల్లదనం తో సేద తీర్చినాక మెత్తగా ముక్కు నంటే
అర్ధపు  పరిమళపు కొసరు హృదయానికి హత్తుకుంటే ఎంత బాగుంటుందని …. 
కన్నీరో !పన్నీరో ! వేదనో ! నివేదనో ! మైమరుపో ! ప్రకృతి మెరుపో !
వేరే బాష అందాలను మన తీపి తెలుగులో వడ్డిస్తే ఏ హృదయం
ద్రవించదు , ప్రతిధ్వని వినిపించదు …. అదే నా కలం నుండి
జాలువారిన కొసరు . కలాల అలల పల్లకి లో సేద తీరండి 
రచన: వై.యస్.ఆర్. లక్ష్మి
“శనక్కాయల్…………వేరుశనక్కాయల్………వేవేడి కాయల్”అరుచుకుంటూ వెళుతున్నాడు ఒక 12, 13 ఏళ్ళ కుర్రాడు. ఇంట్లో ఖాళీగా ఉండటంతో రోజూ సాయంత్రం పార్కుకు రావడం అలవాటైంది. ఆ పార్కు రెండు కాలనీల మధ్య ఉండటంతో రెండు కాలనీల్లోని పిల్లలు, పెద్దలు అక్కడకు వస్తుంటారు. ఎందుకో మొదటి రోజు నుంచి అతని ఉత్సాహం, అరుపులు ఆకర్షణగా అనిపించాయి. చాలా రోజుల్నించి చూస్తున్నాను ఎవరు పిలిచినా దగ్గరకు వెళ్ళి కబుర్లు చెప్పి కాయలు అమ్మేస్తాడు. రెండు గంటల్లో బుట్ట ఖాళీ చేసి చెట్టు దగ్గరున్న బెంచీ మీద కూర్చొని గుడ్డ సంచిలోని డబ్బులు గుమ్మరించి మూడు భాగాలుగా చేసి కవర్లలో పెట్టుకొని వెళ్ళిపోతాడు. రోజూ ఇదే దినచర్య. రోజులు గడుస్తున్న కొద్దీ ఆ కుర్రాడిలో ఏదోతెలియని ఆకర్షణ, చురుకుదనం నన్ను ఆకట్టుకో సాగాయి.
 ఆ రోజు దసరా పండుగ కావడంతో పార్కుకు ఎక్కువ మంది రాలేదు.  అలవాటుగా నేను కూర్చునే స్థలంలో ఎవరో ఉండటంతో చెట్టు కింద బెంచి మీద కూర్చుని పరిసరాలు గమనించసాగాను. నా నోట్లో ఒక యువ జంట కూర్చొని ఆనందం పంచుకుంటున్నారు. వారి నుంచి చూపులు మరల్చి పక్కకు చూస్తే నడివయసు జంట సీరియస్ గా ఏదో చర్చించు కుంటున్నారు. కొంచెం దూరంగా ఇద్దరు వృద్దులు లోకాభి రామాయణం మాట్లాడుకుంటున్నారు. అవతల గా నలుగురు కుర్రాళ్ళు క్రింద కూర్చుని కబుర్లు చెప్పుకుంటున్నారు. వేరుశనక్కాయలు కుర్రాడు అక్కడే ఉన్నాడు. కాసేపటికి నేను కూర్చున్న బెంచీ దగ్గరకు వచ్చి సంచి లోని డబ్బులు లెక్కపెట్టుకుంటూ నన్ను గమనించి చిరునవ్వు నవ్వాడు. నేను కూడా పలకరింపుగా నవ్వి “నీ పేరేంటి ?”అని అడిగా.” శ్రీను అండీ”అంటూ తన పని తాను చేసుకొని  వెళ్ళడానికి బయలు దేరి రెండు అడుగులు వేసి మరల ఏదో గుర్తు వచ్చినట్లు వెనక్కు తిరిగి “మా అమ్మకు మందులివ్వాలి. వస్తానండి” అంటూ పరుగున వెళ్ళిపోయాడు. ఎంత బాధ్యత.
 ఆ రోజు నుంచీ రోజూ  కొంచెం సేపు కబుర్లు చెప్పుకోవడం అనే కంటే నేను శ్రోత పాత్రను పోషిస్తున్నానంటే బాగుంటుంది. మాటల మధ్యలో అతని కుటుంబ విషయాలు చెప్పాడు. తండ్రి మద్యానికి బానిసై కల్తీ మద్యానికి బలయ్యాడు. అమ్మ అనారోగ్యంతో మంచాన ఉన్నది. తమ్ముడు 6, చెల్లి 4 చదువు తున్నారు. అమ్మమ్మ ఏదో సహాయం చేసినా కుటుంబపోషణ భారం తనదే నని చెప్పాడు.
కొంచెం పరిచయం పెరిగాక మూడు కవర్లలో డబ్బులు దాయడం గురించి అడిగాను.”ఒక కవరు మరునాటి పెట్టుబడికి, రెండవది భవిష్యత్తు అవసరాలకు మూడవది కుటుంబ పోషణ కని చెప్పాడు. అతని ముందు చూపుకి ముచ్చటేసింది.
ఒక రోజు ఖాళీగా ఉన్న సమయంలో “నీవు ఇంత కష్ట పడుతూ అంత సంతోషంగా ఎలా ఉండగలుగుతున్నావు?” అని అడిగా.
“ఏమున్నది సార్? కష్టాలేమున్నాయి  అని ఎదురు ప్రశ్నిస్తూనే … తమ్ముడు,చెల్లి చక్కగా చదువుకుంటున్నారు. అమ్మను చూసుకోవడం కష్టం కాదు బాధ్యత. కొద్దో గొప్పో అమ్మమ్మ సహాయం చేస్తూనే ఉంటుంది. కుటుంబానికి నేనే కదా ఆధారం.ఇందులో కష్టం కాని బాధ గాని నాకేమనిపించదు. ఇది అంతా నేను ఇష్టంతోనే చేస్తాను కాబట్టి నాకు కష్టం అనిపించదు అందుకే నేను ఎప్పుడూ సంతోషంగానే ఉంటాను.”అన్నాడు. అతని మాటలలో కాని, ముఖంలో కాని ఎక్కడా కల్మషం కనిపించలేదు. ఎంతో బాధ్యత, నిజాయతీ కనిపించాయి. అందరూ ఇంత బాధ్యతగా ఆలోచిస్తే సమాజంలో అనాధాశ్రమాలకు, వృధ్ధాశ్రమాలకు తావుండదేమో!
ఆ రోజు ఆదివారం కావడంతో పార్కంతా సందడిగా ఉన్నది.శీను కూడా గంటలోనే శనక్కాయలు అమ్మేసుకొని నేను మామ్మూలుగా కూర్చునే ప్రదేశానికి వచ్చి కబుర్లలోకి దిగాడు.”నువ్వు ఉదయం ఇడ్లీలు ,సాయంత్రం శనక్కాయలు అమ్ముతూ ఎంత కూడ బెడతావు?తమ్ముడిని,చెల్లిని ఎలా చదివిస్తావు”అని అడిగా.
“నేను ఆఫీసు బాయ్ గా నాలుగు రోజులలో చేరుతున్నాను. ఉదయం సాయంత్రం నా పని నాకున్నది. జాగ్రత్తగా ఖర్చు పెట్టి డబ్బులు దాస్తాను. వాడు బాగా చదివితే ప్రభుత్వ సహాయం, మీ వంటి పెద్దల సహకారం ఉంటుంది. చెల్లినీ అలాగే చదివిస్తాను. కృషి, పట్టుదల ఉంటే ఎంతటి విజయాన్నైనా సాధించవచ్చని మాటీచర్ చెప్పింది. తప్పకుండా సాధిస్తాను సార్ “అన్నాడు. 
అతని మాటలలో ఆత్మ విశ్వాసం తొంగి చూసింది. నిరాశా పరులకు ఇతని కధ ఆశను కలిగిస్తుంది. అతని కలలు నిజం కావాలని మనస్ఫూర్తిగా కోరుకుందాము!!!
కార్టూనిస్ట్: సునీలా దీక్షిత్


రచన:  కృష్ణ మణి
వీడు
ఏ ధర్మాన్ని ఆచరించాలో చెప్పు
ఏ బట్టకట్టాలో
ఎలాంటి తిండి తినాలో
అదీ … ఎలా తినాలో చెప్పు
 
వీడు
సమాజంలో ఇప్పుడు
ఒక ఆనాదలా కంటతడి పెడుతున్నాడు
కరెంటు తీగలపై ఒంటరి పిట్టలా
రాలుతున్నాడు
 
వీడు
మనషుల మధ్య మమతల కోసం గుండె
మండి గుడి గంట కొడుతున్నాడు
దర్గా మెట్లెక్కి ‘’యా అల్లా’’ అంటున్నాడు
చర్చికెళ్ళి ‘’జీసస్’’ అని రోదిస్తున్నాడు
వీడిప్పుడు పరాయివాడు
వీడ్నిఎవడూ మావాడనడు
 
వీడు
బూతద్దంలాంటివాడు
వీడ్నుంచి చూసుకుంటే నీ మనసూ
దర్శనమిస్తుంది పెద్దగా
పక్కవాడు నవ్వుకునేలా
 
వీడు
పరిగెడుతున్నాడు
మనం మనుషలమని
ఒలంపిక్ కాగడలా చేతిలో దివిటిని చేతబూని
అందకారాన్ని తరిమేద్దామని
 
వీడు
మానవత్వానికి చివరి కొడుకు
వీడు చస్తే లోకం చచ్చినట్లే
మనిషిని బూతద్దం పట్టి వెతకాలప్పుడు
Jyothivalaboju
Chief Editor and Content Head
మరో సంవత్సరం వీడ్కోలు పలుకుతోంది. ఈ సంవత్సరపు చివరి సంచిక మీకోసం సిద్ధంగా ఉంది.. ఆసక్తికరమైన సీరియళ్లు, కథలు, వ్యాసాలు పాఠకులను అలరిస్తాయని మా నమ్మకం. మాలిక పత్రికలో మరిన్ని మార్పులు, చేర్పులు, ప్రయోగాలు చేయడానికి మీ సలహాలు సూచనలను ఆహ్వానిస్తున్నాం..
మీ రచనలు పంపడానికి చిరునామా: editor@maalika.org
1. చిగురాకు రెపరెపలు 10
2. మాయానగరం 21
3. శుభోదయం 3
4. జీవితం ఇలా కూడా ఉంటుందా? 2
5. Dead People Don’t Speak 11
6. ఓ అబ్బాయి పెళ్లి కథ 
7. అవధులెరుగని ప్రేమ
8. మార్పు
9. కీరవాణి – రాగమాలిక
10. వయోజనులతో వనభోజనాలు
11. కార్టూన్స్
12. Rj వంశీతో అనగా అనగా..
13. అన్నమయ్య ఆధ్యాత్మికానందలహరి 1
14. కలిని జయించే ధర్మసూక్ష్మం
