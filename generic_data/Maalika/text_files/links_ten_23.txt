రచన: రమా శాండిల్య
శ్రావణమాసం సందర్భంగా, బెంగుళూర్ లోని కొన్ని అమ్మవార్ల దేవాలయాలను గురించిన వివరాలు. అన్నీ నేను దర్శనం చేసుకున్న అమ్మవారి ఆలయాలను గురించి మాత్రమే వ్రాస్తున్నాను.
అవి, బనశంకరీ, గంగమ్మ, రాజరాజేశ్వరి, శృంగేరి శారదామాత కొలువైన శంకర మఠం, అన్ణమ్మ, సోమేశ్వరాలయంలో ఉన్న కామాక్షి అమ్మవారు, సుందరేశ్వర సమేత మీనాక్షి అమ్మవారు, సూర్య దేవాలయంలో ఉన్న వైష్ణవి మాత, గవి గంగాథరుడి ఆలయంలో కొలువైన పార్వతి, సప్తమాతృకలు, బందాకాళీ ఆలయాలను గురించి తెలుసుకుందాము.
***

1. బనశంకరీ మాత! ఈ ఆలయం వందల సంవత్సరాల క్రితమే ఉండేదట. అక్కడంతా పెద్ద అడివి ఉండేదట. అమ్మవారు, ఆ పచ్చని వనమంతా తిరుగుతూ అందరిని కాపాడుతూ ఉండేదట. ఆ వనాలలో తిరిగే పార్వతి అమ్మావారే ఈ వనశంకరీమాతగా ఉద్భవించిందనీ, ఆమె బనశంకరిగా నామాంతరం చెంది ఆ ప్రాంతం వారికే కాక కర్ణాటకలో ప్రజలందరి కోరిన కోరికలు తీర్చి కొంగుబంగారంగా ఉన్నదని చెబుతుంటారు. ఆ ప్రాంతాన్ని ఆమె పేరు తోనే బనసంకరీ అని పిలుస్తారు.
ఇక ఆలయంలోని అమ్మవారు ఏ సమయంలో దర్శించినా కూడా చాల ప్రశాంతంగా ఉంటుంది.
ఇక్కడ రాహు, కేతు వుల గ్రహదోష నివారణార్థం శుక్ర, మంగళ వారాల్లో నిమ్మకాయ డిప్పల్లో దీపాలు వెలిగిస్తారు. చూడ రెండు కళ్ళూ సరిపోవనిపిస్తుంది.
అమ్మవారిని వెన్నతో అలంకరిస్తూ ఉంటారు. కర్ణాటకలో అమ్మవారి ఆలయంలో అమ్మవారిని అలంకరించే పద్ధతి చాలా బావుంటుంది.
బెంగుళూర్ వచ్చినవారు బనసంకరీ అమ్మవారిని తప్పక దర్శించుకోవాలి. ఈ ప్రాంతాన్ని, ‘బనశంకరి’ అనే పిలుస్తారు. మెట్రో స్టేషన్ లో స్టేషన్ పేరు కూడా బనశంకరి అనే చెప్పాలి.
***

2. గంగమ్మ దేవాలయం: ఈ దేవాలయానికి ఒక ముఖ్యమైన కారణంతో తప్పక మొక్కుకుని వస్తారుట… అదేంటంటే, ఇళ్లల్లో, పొలాల్లో నీరు సరిపోవటం లేదని బావులు, బోర్ బావులు, కాలువలు, చెరువులు మొదలైనవి మొదలు పెట్టాలనుకుంటే, కొత్త ఇల్లు కట్టుకోవాలన్నా, ఆడ పిల్లలకు పెళ్లిచేసే ముందూ కర్ణాటక చుట్టుప్రక్కల గ్రామాల్లో ఉన్న వారుకూడా, ‘మల్లేశ్వరం లోని గంగమ్మ దేవాలయానికి’ తప్పకుండా వచ్చి దర్శించుకుంటారుట.
అమ్మవారిని చూడటానికి చాలా అదృష్టం ఉండాలట… అదికూడా ఉదయం, మధ్యాహ్నం హారతి ఇచ్చేసమయంలో అమ్మవారిని చూస్తుంటే ఒళ్ళు గగుర్పొడుస్తుంది. ఎందుకంటే, అమ్మవారికి హారతి ఇచ్చేసమయంలో అమ్మవారి కళ్ళు హారతి ఎటుతిరిగితే ఆమె చూపు ఆటే చూస్తున్నట్లు ఉంటుంది. అద్భుతంగా అనిపించింది.
ఈ ఆలయం బెంగుళూర్ లోని, ‘మల్లేశ్వరం’ అనిచోట చాలా ప్రశాంతమైన వాతావరణంలో ఉంటుంది. నీటికి సంబంధించిన ఏ పనులువున్నా అమ్మవారికి ఒకమాట మనసులో అయినా చెప్పుకుంటే అవుతుందనే నమ్మకం ఇక్కడివారందరికి!!
***

3. శృంగేరి శారదా అమ్మవారు!
ఈ దేవాలయం పూర్తిగా శృంగేరిలో ఎలా పూజలు, అర్చనలు, అభిషేకాలు జరుగుతాయో అలాగే జరుగుతాయి. చాలా విశాలమైన ఆవరణతో, అందమైన గోపురాలతో ప్రతి అనువులోనూ అమ్మవారు దర్శనమిస్తూ ఉంటుంది. ఇక్కడే చాతుర్మాస దీక్షకోసం స్వామీజీ, రెండు నెలలపాటు ఉండి వెళ్లారు.
సౌందర్యలహరి, లాలితాసహస్ర పారాయణాలు చేసుకుంటూ కనిపిస్తుంటారు. తమిళనాడు, కర్ణాటక రాష్టాలలో స్త్రీలకు, ఒక మంచి అలవాటు ఉంటుంది. తమకొచ్చిన పాటో, పద్యమో, స్తోత్రమో అమ్మవారి ఎదురుగా నుంచుని గొంతెత్తి పాడతారు. అది చాలా నచ్చుతుంది.
బెంగుళూరు, చామరాజు పేటలోని, శంకరపురాలో ఉన్నది.
***

4. అన్ణమ్మ! ఈ దేవాలయానికి చాలా పురాతన చరిత్ర ఉంది. ఈ దేవాలయం ఆవిర్భవించి, వెయ్యి సంవత్సరాలు పైనే అయింది. ఇక్కడి అమ్మవారు వెయ్యి సంవత్సరాల క్రితమే ఉద్భవించిందని చెబుతారు.
ఆషాఢమాసం ఈ ఆలయదర్శనం చెయ్యని వారుండరంటే అతిశయోక్తి కాదు. ఇక్కడ దిష్టి, బ్లాక్ మేజిక్ మొదలైనవి ఉంటే తగ్గించటానికి గుడి ముందు ఉప్పు వేస్తారు. ఇక్కడకు వచ్చేవారందరూ ఇళ్లనుంచి పెరుగన్నం తెచ్చి అమ్మవారికి నైవేద్యం పెడతారు. ముఖ్యంగా చంటిపిల్లలను, బాలింతలు ఎత్తుకుని అమ్మవారి ఒడిలో పడుకోపెట్టి తెచ్చుకుంటారు.
ఇక్కడ ఆలయమంతా నిలువెత్తు అమ్మవార్ల విగ్రహాలతో నిండి ఉంటుంది. ఆ మూర్తులన్నింటికి కూడా పూజలు, ఆరాధనలు జరుగుతుంటాయి. ఆ గుడిలోకి వెడుతుంటే ఎవరికైనా ఒక భక్తి భావం ఉంటుంది. ఆషాఢంలో మరీ ఎక్కువగా పూజలు అవుతూ ఉంటాయట.
ఈ ఆలయం, ‘చిక్ పేట’ అనే చోట ఉంటుంది.
***

5. రాజరాజేశ్వరి అమ్మవారు: RR Nagar లోని శ్రీ రాజరాజేశ్వరి అమ్మవారి ఆలయం ఉన్న ఆ చోటు ఒకప్పుడు పెద్ద అరణ్యంలా ఉండేదట. ఈ ఆలయ నిర్మాణం మొదలు పెట్టిన తరువాత పెద్ద IT హబ్ గా మారి, ఇప్పుడు గోవు పాదమంత ఖాళీస్థలం కనిపించదిక్కడ. అనేక మెడికల్, ఇంజనీరింగ్ కాలేజ్ లు, మెట్రో రైల్ కూడా ఉన్నది. ఈ అమ్మవారి పేరుమీదనే మొత్తం అటుప్రక్క సిటీ అంతా డెవలప్ అయింది.
ఇక అమ్మవారి ఆలయం చాలా విశాలమైన ఆవరణతో, అనేకమంది అమ్మవార్ల నిలువెత్తు చిత్రపాతాలతో, శిల్పాలతో అతి సుందరమైన దేవాలయం. ఇక, అమ్మవారిని గురించి, ఆ వైభవం గురించి చెప్పనలవి కాదు. అంత దివ్యమంగళ విగ్రహము. ఆలయం లోకి వెళ్లి బయటకు రావటానికి ఎక్కువ రష్ లేకపోతే రెండుగంటల సమయం పట్టింది. ఆ ఆలయమంతా తిరగటానికి. వీలైనంతవరకూ తప్పకుండా, బెంగుళూర్ వచ్చిన వారు దర్శించాల్సిన ఆలయమిది.
ఈ ఆలయం బెంగుళూర్ లోని కెన్గేరి అనే ప్రాంతంలోని రాజరాజేశ్వరి నగర్ లో ఉన్నది.
***

6. బన్ధే కాళీ మాత!! ఈ అమ్మవారిని ఆషాఢమాసంలో తప్పక దర్శించుకుంటారు. మంగళ వారం, శుక్రవారం విపరీతమైన రష్ ఉంటుంది. వెయ్యి సంవత్సరాల పైనే అయిందిట ఈ ఆలయం నిర్మించి. అమ్మవారు స్వయంభువు. కాళీ మాత కాకుండా ఇక్కడ కూడా చాలామంది అమ్మావార్లు, నాగదేవతలు కూడా ఉంటారు.
ఈ గుడి కూడా దిష్టి, చేతబడి, ఇంకా అలాంటివి తీసివేసి ఆలయం. గ్రహస్తితి బాగాలేనివారు కూడా ఇక్కడ పూజలు చేస్తుంటారు.
ఒక్క మాటలో చెప్పాలంటే, మనిషిలోని నెగటివిటి తీసివేసి పాజిటివ్ ని నింపే శక్తి ఉన్న దేవాలయమిది. అమ్మవారు చంటిపిల్లవాడిని ఎత్తుకుని బాలింతరాలిలాగా ఉండే మూర్తి, ఇక్కడవున్న అమ్మవారు. అంటే బిడ్డ జాదూసుకుని పేచీలు పెడుతుంటే ఊరుకోపెట్టే తల్లిలాంటిది. ఇక్కడికి వచ్చేవారందరూ ఏదో ఒక బాధలో వచ్చి అమ్మవారితో విన్నవించుకుంటారు. కోరిక తీరాక మళ్లీ వచ్చి మొక్కు తీర్చుకొంటూ ఉంటారు.
అమ్మవారు ఒక కొండరాయిమీద వెలసింది. అక్కడే గుడి కట్టారు. ఉపాలయాలు కూడా చాలా ఉన్నాయి. ఈ ఆలయంలో కూడా మనకు తెలియకుండా సమయం గడిచిపోతుంది. చాలా విశాలమైన ఆవరణతో అమ్మవారి ఆలయాలతో నిండి ఉంటుంది.
ఈ ఆలయం గవీ నగర్, కేంపెగౌడ అనిచోట ఉన్నది.
***
బెంగుళూర్ లోని ఆలయాలలో అమ్మవారులందరికి అలంకారం చేసే పద్ధతి చాలా బావుంటుంది. పూల అలంకారం చాలాబాగా చేస్తారు. ఇక్కడ వసంత నవరాత్రులు, ఆషాఢ, శ్రావణ మాసాలు, దసరా నవరాత్రులు చాలా బావుంటుంది. గుడిమొత్తం రంగురంగుల పువ్వులతో అలంకరిస్తారు. గుడిలో అర్చకులు, చెయ్యి జాపి అడుక్కోకుండా, భక్తుల గోత్రనామాలనడిగి మరీ అర్చన చేయిస్తారు.
ఎవరికైనా దేవాలయానికెళ్లామన్న తృప్తి ఉంటుంది.
లోకాసమస్తాసుఖినోభవంతూ
రచన: నాగలక్ష్మి కర్రా

కైలాశ్ మానససరోవరం యాత్ర చేసుకున్నాక  నేపాలులో ఉన్న ముక్తినాథ్ యాత్ర చేసుకోవాలనిపించింది. సరే గూగుల్ లో చూసుకొని ఓ ట్రావెల్స్ వాళ్లని సంప్రదించి బేరసారాల తరువాత మేం మొత్తం ఏడుగురం బయలుదేరేం.
మేం మాట్లాడుకున్న పేకేజీ ప్రకారం రెండురోజులు ఖాట్మండు, ఒకరోజు జనకపూర్, ఒక రోజు పోకర, ఒక రోజు ‘జోమ్ సోమ్’, తిరుగు ప్రయాణంలో ఒక రోజు పోకర, రెండురోజులు ఖాట్మండు. మొత్తం మా పాకేజీ ఎనిమిది రాత్రులు తొమ్మిది పగళ్లు. జనకపురికి ఖాట్మండు నుంచి ఫ్లైటు, పోకర నుంచి ముక్తినాథ్ కి ఫ్లైటు, హోటల్స్, బ్రేక్ఫాస్ట్, డిన్నరు, పార్కింగు, ఎయిర్ పోర్ట్ లకి తీసుకు వెళ్లడం తీసుకురావడం కూడా కలిపి రేటు మాట్లాడుకున్నాం. మా టూరు ఆపరేటర్లు మమ్మల్ని చాలా జాగ్రత్తగా చూసుకున్నారు.
మేం ఖాట్మండులో దిగానే మాకోసం ఓపద్నాలుగు సీటర్ల లగ్జరీ వేనుతో మా గైడ్ కమ్ డ్రైవరు వేచి ఉండడం మాకానందాన్ని కలుగ జేసింది.
ఆరోజు సాయంత్రం పశుపతి నాథుని దర్శించుకొని రూము చేరుకున్నాం. మా హోటలు పశుపతినాథ్ మందిరానికి దగ్గరగా ఉండడం వల్ల తెల్లవారు ఝామున సాయంత్రం రద్దీ తక్కువగా ఉన్నప్పుడు దర్శించుకొనే భాగ్యం కలిగింది. జనకపురి, మనోకావన చూసుకొని పోకరా చేరేం, పోకరా నుంచి అన్నపూర్ణ పర్వత శిఖరాలలోని సూర్యోదయ అందాలు చూడడానికి వెళ్లేం. మా అదృష్టం బాగుండి ఆ రోజు మబ్బులు లేకపోడంతో హిమాలయాల వెనుకనుంచి ఉదయిస్తున్న సూర్యుడిని దర్శించుకున్నాం. ఆ రోజు పోకరాలో పర్యాటక స్థలాలని చూసుకున్నాం.
మరునాడు ప్రొద్దున్నే బ్రేక్ ఫాస్ట్ చేసుకొని , ప్రతి మనిషికి 7 కిలోగ్రాములు మించకుండా అవుసరమైన సామాను సర్దుకొని మిగతా సామాను హోటలు వారివద్ద ఉంచి బయలుదేరేము ఎన్నాళ్లుగానో అనుకున్న ముక్తినాథ్ కి.
పోఖర విమానాశ్రయం నుంచి జోమ్సోమ్ విమానాశ్రయానికి వెళ్లడానికి 25 నిముషాల సమయం పడుతుంది. ఆరాత్రి మాకు జోమ్సోమ్ లోనే బస. తిరిగి మరునాడు పోఖర వచ్చెస్తాము. పోఖర నుంచి జోమ్సోమ్ కి సుమారు 150 కిలోమీటర్లు మాత్రమే, జీపులలో వెళితే సుమారు పదిగంటలు పడుతుందని చెప్పేరు, అంటే రోడ్ల పరిస్థితి ఊహించుకోవచ్చు. అందుకే మేము ఫ్లైటు లో బుక్ చేసుకున్నాం.
పోఖర విమానాశ్రయం జనకపూర్ విమానాశ్రయం కంటే చిన్నది . బోర్డింగ్ పాస్ అని యేదో కాయితం చేతిలో పెట్టేరు, అందులో మా పేర్లు లేవు, సీటు నెంబర్లు లేవు, కాక్ పిట్ కి తలుపు లేదు, లోపల పైలెట్లు ఇద్దరూ వారి ముందు వెలుగుతున్న బటన్స్ అన్నీ కనిపిస్తున్నాయి. మొత్తం విమానం 12 మంది కూర్చోనేంతే వుంది, తక్కువ ఎత్తులోంచి వెళుతోంది, నోట్లోంచి నారాయణ మంత్రం తప్ప మరేమీ రావడం లేదు. క్రింద ప్రవహిస్తున్న ‘కాళి గండకి‘ అందాలు ఆస్వాదించలేకపోయేను, అక్కడ వేస్తున్న గాలికి అట్టతో చేసిన విమానంలా ఊగిపోతోంది. 25 నిముషాల ప్రయాణం తరువాత జోమ్సోమ్ విమానాశ్రయంలో దిగేం. రన్ వే, ఓ పాటి గది తప్ప మరేమీ లేవు విమానాశ్రయంలో, మా బేగులు తీసుకొని చిన్న గేటులోంచి బయటకు రాగానే ఎదురుగా మా హోటలు, అక్కడే ఓ జీపు మమ్మల్ని ముక్తినాథ్ తీసుకు వెళ్లడానికి రెడీగావుంది.
Processed with VSCO with  preset
మాకిచ్చిన రూములో మా సామానులు పడేసి, చలిబట్టలు, నడకకు వీలుగా ఉండే బూట్లు వేసుకొన జీపెక్కేం. సుమారు 25 కిలోమీటర్లు 3 గంటలు పట్టింది. మాతో పాటు మరో జంట ( తెలుగువారే ) ఉన్నారు జీపులో, మోడీగారి దయ వల్ల అక్కడ కొత్తరోడ్డు పనులు చురుకుగా సాగుతున్నాయి, 5 కిలోమీటర్ల రోడ్డు వెయ్యబడింది, చాలా మటుకు గండకీ నది పక్కగా సాగుతుంది ప్రయాణం, ముక్తి నాథ్ కి 3 కిలోమీటర్ల దూరంలో పార్కింగులో దిగేం. అక్కడనుంచి నడిచి గాని, గుర్రాలమీద గాని, మోటార్ సైకిలు  మీదగాని వెళ్లొచ్చు. నేను నడచి వెళ్లాడనికే నిశ్చయించుకున్నాను, ఆ దారి ప్రమాదకరంగా నాకు అనిపించలేదు, కేదార్, అమర్నాథ్, హేమకుంఢ్ వెళ్లిన మాకు ఆ దారి చాలా విశాలంగా అనిపించింది, అయితే హై ఆల్టిట్యూడ్ వల్ల ఆయాసమనిపించింది.
దారిలో రెండుమూడు చోట్ల ఓ నాలుగు మట్టి ఇళ్లు తప్ప మరేమీ లేవు, దారంతా చెట్టూ చేమా ఏమీ లేవు. శాలిగ్రామాలు, చల్లని పానీయాలూ అమ్ముతున్నారు.
ముక్తినాథ్ హిందువులకే కాదు, బౌద్దులకు కూడా పవిత్ర క్షేత్రం.
భౌద్దుల గురువైన ‘పద్మసంభవుడు‘ ( బౌద్దుని అవతారమని అంటారు ), టిబెట్ వెళుతూ ఇక్కడ కొన్నాళ్లు తపస్సు చేసుకున్నాడట, ఈప్రదేశంలో ‘ఢాకినీ దేవతలు‘ ఆకాశం లో నాట్యం చెయ్యడం చూసేడట, బౌద్ధుల తాంత్రిక సిద్ది ప్రదేశాలలో ఇది ముఖ్యమైనదిగా వారి నమ్మకం. బౌద్దులు ఈ క్షేత్రాన్ని ‘ఛుమంగ్ గైత్స్‘ ( సహస్ర ధార ) అనిఅంటారు, మందిరం లోని విష్ణుమూర్తి విగ్రహాన్ని  ‘అవలోకితేశ్వరుని’ అవతారంగా చెప్తారు.
ఇక హిందువుల నమ్మకం విషయానికి వస్తే, ముందుగా వైష్ణవుల గురించి చెప్పుకుందాం.

వైష్ణవులు పరమపవిత్ర క్షేత్రాలుగా చెప్పబడ్డ 108 దివ్యదేశాలలో ఇది 107 వది. 8 స్వయంవ్యక్త క్షేత్రాలలో ఇది ఒకటి, మిగతావి శ్రీరంగం, శ్రీమూష్ణం, తిరుపతి, నైమిశారణ్యం, తోటాద్రి, పుష్కర్, బదరీనాధ్. గండకీ నదిలో విష్ణుమూర్తి శాలిగ్రామ రూపంలో ఉంటాడనేది హిందువుల నమ్మకం. నర్మదా నదిలో ఉండే శాలిగ్రామాలు శివుని రూపాలని, గండకీనదిలో దొరికే శాలిగ్రామాలు విష్ణు రూపాలని అంటారు. ఇక్కడకి వచ్చేవారు ముఖ్యంగ శాలిగ్రామాలకోసం వస్తారు. ముక్తినాధ్ ని ‘పంచభూత ప్రదేశమని’  కూడా అంటారు. ‘తిరుమంగై ఆళ్వారు’ శ్రీదేవి భూదేవి సమేత విష్ణుమూర్తి దర్శనం వల్ల జీవుడు ముక్తి పొందుతాడని ఈస్వామిని కీర్తించేడు.
ముక్తినాథ్ లోయ సుమారు 3710 మీటర్ల ఎత్తులోఉంది, మందిర పరిసరాలకు రాగానే కాస్త చెట్లు ఉండి కాస్త ప్రాణానికి హాయి అనిపించింది. మందిర ద్వారం దగ్గర నుంచి లోపలకు వెళితే ఓ పక్కగా శివ మందిరం, శివుని దర్శించుకున్న తరువాత ఓ 400 గజాలు నడిచి వెళితే మెట్లు, మెట్లెక్కి వెళితే అక్కడ విశాలమైన హాలు కూర్చోడానికి బెంచీలు ఉన్నాయి, వెనుకగా చిన్న మందిరం, మందిరానికి ఎదురుగా మూడు చిన్న కొలనులు ఉన్నాయి,  ఈ కుండాలని ముక్తి కుండం, పాప కుండం, మోక్ష కుండం అని అంటారు. చలి గజగజలాడిస్తోంది, చుట్టూర మంచుకప్పబడ్డ దౌళగిరి పర్వతశ్రేణులు. ఆ కుండాలలో చెయ్యి ముంచడానికి కూడా సాహసం చెయ్యలేకపోయేం, నీళ్లు నెత్తిన జల్లుకున్నాం, ముందుగా శ్రీదేవి భూదేవి సమేత విష్ణుమూర్తిని దర్శించుకొని నేతి దీపాలు వెలిగించుకొని, హారతి తీసుకున్నాం, ఇక్కడ పూజలు నిర్వహించేది ఓ బౌద్ద సన్యాసి. మందిరం వెనుకవైపున 108 గోవుముఖాల లోంచి పడుతున్న 108 ధారలు, ఈ ధారలు 108 పవిత్ర క్షేత్రాలలోని పుష్కరిణుల నీరు ఇక్కడకి వస్తుందని అంటారు. వీటిని ముక్తి ధారలని కూడా అంటారు. ఈ నీటిలో స్నానం చేసినా, తలపై జల్లుకున్నా ముక్తి లభిస్తుందట.
మేం 108 ధారలోని నీరూ తలపై జల్లుకున్నాం, కొందరు బౌద్దులు (చైనా , జపాను దేశాలకు చెందిన వారు) ఈ ధారలన్నింటిలోనూ స్నానాలు చేసి తరువాత ముక్తికుండాలలో కూడా స్నానం చేసేరు. ఆ కొండలలో మంచుకురవక పోయినా వాతావరణం మైనెస్ లలో ఉండడం వల్ల గోవు ముఖంలోంచి పడుతున్న ధార నేలను తాకేక గడ్డ కట్టుకుపోతోంది. మరోసారి ముక్తినారాయణుని దర్శించుకొని మాకూడా తీసుకు వెళ్లిన నేతి దీపాలు వెలిగించి ఆ ప్రశాంత ప్రకృతిని ఆశ్వాదిస్తూ కొంతసేపు గడిపి నిర్మాణంలో ఉన్న పెద్దబుద్దుని విగ్రహాన్ని దర్శించుకొని కిందకు దిగుతూ పక్కనే ఉన్న జ్వాలామాయిని దర్శించుకున్నాం. చిన్న మందిరం మందిరంలో మూడు ప్రదేశాలనుంచి సహజంగా ప్రజ్వలిస్తున్న జ్వాలలు, పక్కగా నిత్యపూజాదికాలు జరుగుతున్న చిన్న విగ్రహాలు ఉన్నాయి, కొత్త నిర్మాణపు పనులు సాగుతున్నాయి. ఈ జ్వాలామాయి 108 శక్తి పీఠాలలో ఒకటి అని మా గైడు చెప్పేడు. అక్కడనుంచి కిందికి దిగి ముక్తినాధ్ ముఖ్యద్వారానికి చేరుకున్నాం. మా దంపతులం తిరుగు ప్రయాణానికి కూడా నడకనే ఎంచుకున్నాం. దారిలో మాకు కావలసిన శాలగ్రామాలను కొనుక్కున్నాం.
జోమ్ సోమ్ జీపులో వచ్చేటప్పుడు గండకీ నది దగ్గర ఆగి నదిలో ఉన్న చిన్న రాళ్లను ఏరుకొని తెచ్చుకున్నాం.

జోమ్సోమ్ ప్రాంతాన్ని మంచు ఎడారిగా చెప్పుకోవచ్చు. ఇక్కడి ప్రజలు చాలా మొరటుగా ఉంటారు. రాత్రవుతున్నకొద్దీ చలి బాగా పెరిగిపోయింది. హోటల్స్ అంటే ఓ పదిమంది పనిచేస్తూ అలా ఉండవు. హోటలు నడుపుతున్న గృహస్థు, కుటుంబ సభ్యులే వంటా వార్పూ చేసి పర్యాటకులకు వేడిగా వడ్డిస్తూ ఉంటారు. ఇక్కడనుంచి గండకీ గోర్జ్, దామోదర కుండ్ వెళ్లేవాళ్లు బసచేస్తూ ఉంటారు, ప్రొద్దుట అయిదుకల్లా ఈ టూర్లు ప్రారంభమౌతాయి. వారికి వేడిగా టీ టిఫిను అందివ్వడానికి రాత్రి పన్నెండునుంచి వంట మొదలు పెడతారు, మధ్యాహ్నం మూడునుంచి టూర్లకు వెళ్లినవాళ్లు వెనక్కి రావడం మొదలవుతుంది, వారికి తాగడానికి వేడినీటి నుంచి అన్నీ వారే అందిస్తారు. అంత చలిలో పనిచేస్తున్న వారిని చూస్తూ ఉంటే ‘అయ్యో పాపం‘ అనిపించింది .
ఆ రాత్రి రెండేసి రజ్జాయిలు కప్పుకొని వెచ్చగా నిద్రపోయేం, స్నానాలకు వేడినీళ్లు లేకపోవడం, చన్నీళ్ల స్నానం చేసేంత ధైర్యం లేకపోడంతో పోకరాలో స్నానం చెయ్యడానికి నిశ్చయించుకొని ప్రొద్దుట వేడి టీ తాగి రొట్టె తిని విమానాశ్రయానికి బయలుదేరేం.
ఇవండీ మా ముక్తినాథ్ యాత్రా విశేషాలు.
రచన: ధరిత్రిదేవి. ఎమ్
“అబ్బ! ఏమిటీ, నా కాళ్లు ఇలా ఇరుక్కుపోయాయి! బాబోయ్!. . రావడంలేదేంటి?. . ”
మగతగా కళ్ళు మూసుకుని కునికిపాట్లు పడుతున్న పరమేశ్వర్రావు ఒక్కసారిగా కళ్ళు తెరిచి సీటులోంచి కదలబోయాడు. కానీ సాధ్యం కాలేదతనికి. ఎందుకో అర్థం కాక అటూ ఇటూ చూశాడు. ముందు సీటులో బైఠాయించిన ఆసామీ ఇంట్లో డన్‌లప్ బెడ్ మీద ఆరాంగా పడుకున్న చందాన వెనక్కి జారగిలబడి ఎంచక్కా నిద్రిస్తున్నాడు. అతను బస్సులో ప్రయాణిస్తున్నానన్న స్పృహలో కూడా ఉన్నట్టు లేడు. పరమేశ్వర్రావుకు కోపం తన్నుకొచ్చి, అతన్ని లేపి గట్టిగా అరిచేద్దామన్నంత ఆవేశం పుట్టుకొచ్చింది ఒక్కసారిగా. కానీ మరుక్షణమే RTC వారు ప్రయాణీకులకు కల్పించిన వైభోగం ఈ డీలక్స్ బస్సు ప్రయాణం అన్న సంగతి ఠపీమని గుర్తొచ్చి బలవంతాన నిగ్రహించుకున్నాడు. అయినా ఇదేమి సౌకర్యం రా బాబూ ! పడుకున్న వాళ్లకి సరే, వెనక ఉన్న వాళ్ళ పరిస్థితి ఏమిటి ? వాళ్లూ ఆ విధంగా పడుకుంటే తప్ప ప్రయోజనం ఉండదాయె !
పరమేశ్వర్రావు చిన్నతనమంతా పల్లెటూర్లో, ఆ తర్వాత డిగ్రీ చదువు పక్కన ఉన్న చిన్నటౌన్ లో గడిచిపోయింది. ఏదో ఓ చిన్న ఆఫీసులో చిన్నపాటి ఉద్యోగం చేసుకుంటూన్న అతను ఆటోల్లో, ఆర్డినరీ బస్సుల్లో తప్ప ఎన్నడూ ఇలా లగ్జరీ బస్సుల్లో ప్రయాణించి ఎరగడింతవరకూ. చెప్పాలంటే అసలా బస్సులెక్కి సిటీల కెళ్లే అవసరమే రాలేదు అతనికి. రెండ్రోజుల క్రితం అతని కజిన్ ఒకాయన యాక్సిడెంట్ అయి హైదరాబాదు హాస్పిటల్ లో చేరాడు. బాగా దగ్గరి బంధువైనందున అతన్ని చూసి పరామర్శించాల్సిన అవసరం వచ్చి పడిందతనికి. అక్కడికేమో ఆర్డినరీ బస్సులు ఉండవాయే ! తప్పనిసరై రాత్రి ఒంటి గంట ప్రాంతంలో ఈ ఏసి డీలక్స్ బస్సు ఎక్కి కూర్చున్నాడు. అదీ విషయం!
ఒక్కసారి కిటికీలోంచి తొంగి చూశాడు బస్సు ఎందుకాగిందబ్బా అనుకుంటూ.
డ్రైవర్, కండక్టర్ ఇద్దరూ అటుగా ఉన్న టీ స్టాల్ దగ్గర కబుర్లాడుతూ కనిపించారు. ఠక్కున పరమేశ్వర్రావుకు కడుపుబ్బి పోతున్న ఫీలింగ్ ! దిగితే గానీ తప్పేట్లు లేనట్లు అనిపించి, లేవాలని ప్రయత్నించాడు. ఉహూ ! ముందున్నసీటు తన పొట్ట దాకా వచ్చింది. పోనీ, పక్కన ఉన్న అతన్ని లేపయినా లేద్దామని పక్కకు చూశాడు. ఏముంది! షరా మామూలే !అతను కూడా అదే పొజిషన్ లోఉన్నాడు.
” ఇదేమిట్రా దేవుడా! ఇలా ఇరుక్కుపోయానేంటి నేను ! ఇప్పుడెలా?. . . తనకేమో దిగక తప్పేలా లేదు. ఇంకా రెండు గంటల దాకా బస్సు గమ్యం చేరే ప్రసక్తి లేదు. . . ” అనుకుంటూ ఇక తప్పదన్నట్లు పక్కనున్న అతన్ని తట్టి లేపడానికి ప్రయత్నించాడు. ఒక పట్టాన అతడు లేవడే ! విధిలేక మళ్ళీ మళ్ళీ అతన్ని తట్టాడు. అతను విసుగ్గా కళ్ళు తెరిచి, ఏమిటీ అన్నట్లు చిరాగ్గా చూశాడు.
” ప్లీజ్, కాస్త సర్దుకుంటారా, నేను కిందికి వెళ్లాలి. . ” రిక్వెస్టింగ్ గా ఇంకా దీనంగా ముఖంపెట్టి అడిగాడు. అతనికి అర్థం కాలేదో, అయినా నిద్రమత్తులో కదల్లేక పోయాడో గానీ మళ్లీ కళ్ళు మూసుకున్నాడు.
పరమేశ్వరరావు ఈసారి “మిమ్మల్నేనండీ, కాస్త జరగండి. . . “అంటూ చేత్తో గట్టిగా ఊపాడు. ఇక తప్పదన్నట్లు అతను మెల్లిగా సీటు సర్దుకుని లేచాడు.
‘అమ్మయ్య’ అనుకొని పరమేశ్వర్రావు కూడా లేచి నిలబడ్డాడు. అంతలోనే డ్రైవర్, కండక్టర్ ఎప్పుడెక్కారో ఏమో. . . . బస్ స్టార్ట్ అయి ముందుకు కదిలింది. పరమేశ్వర్రావు హతాశుడై నిలుచున్నవాడల్లా నిట్టూరుస్తూ మళ్లీ సీట్లో కూలబడ్డాడు.
” ఈబస్ ఎప్పుడు హైదరాబాద్ చేరుతుందీ, . . . అంతవరకు నేనీ బాధ ఎలా భరించాలీ! . . . ? ”
పోనీ, డ్రైవర్ ను రిక్వెస్ట్ చేద్దామా అంటే బస్సు బయలుదేరిపోయింది కూడా. విధిలేక తనకు తానే సర్దిచెప్పుకొని, మనసు ధ్యాస మళ్లించుకోడానికి ప్రయత్నిస్తూ కళ్ళు మూసుకున్నాడు.
మరో గంటన్నర భారంగా గడిచాక, బస్ హైదరాబాద్ సమీపిస్తుండగా రెడీగా తన బ్యాగ్ తీసుకుని ఒళ్ళో పెట్టుకొనికూర్చున్న పరమేశ్వర్రావు ఎందుకైనా మంచిదని పక్కనున్న ఆయన్ని లేపుదామనుకున్నాడు, కానీ ముందున్నాయన, పక్కనున్నాయన ఇద్దరూ లేచి సర్దుకోవడం గమనించి’ అమ్మయ్య’ అనుకుని ఊపిరి పీల్చుకున్నాడు.
ఇవేవీ పట్టని బస్సు తన మానాన తను సర్రున వెళ్లి బస్టాండ్ లో నిలబడింది. ఆగిఆగంగానే కామేశ్వర్రావు గబగబా అందర్నీ తోసుకుంటూ దిగిపోయి పరుగులాంటి నడకతో లోపలివైపు దూసుకుపోయాడు.
మరో పావు గంట తర్వాత హ్యాపీ గా బయటపడి, “ఇంకెప్పుడూ ఈ డీలక్స్ బస్సులు ఎక్కనంటే ఎక్కను” అనుకుని వెంటనే,
” ఆహా! ఆర్డినరీ బస్సులు ! ఎంత హాయి! ఎంత హాయి !! “అనుకోకుండా ఉండలేకపోయాడు పాపం ‘ఆర్డినరీ’ మనిషి పరమేశ్వరరావు.
******** 
రచన: సి. హెచ్. ప్రతాప్
సీతాపురంలో కృష్ణయ్య, రాధమ్మ అనే దంపతులు వుంటున్నారు. వారికి కడు బీద కుటుంబం. పెళ్ళయి పదేళ్లయినా పిల్లలు కలగలేదు. జరుగుబాటు కష్టం అవుతున్నా నైతిక విలువలకు, మానవత్వానికి పెద్ద పీట వేసేవారు ఆ దంపతులు. తాతల కాలం నాటి పది సెంట్ల స్థలంలో ఇల్లుకు పోగా మిగిలిన జాగాలో కూరలు పండిస్తూ, వాటిని బజారులో అమ్ముకొని, వచ్చిన డబ్బుతో తృప్తిగా జీవించేవారు. ఏనాడు కూడా తమది కష్టంతో కూడుకున్న జీవితం అని గాని, తమ బంధువులకు మల్లే సుఖమయ జీవితం, సకల సౌకర్యాలు లేవని బాధపడకుండా వున్నదానితోనే సంతృప్తిగా జీవించడం అలవాటు చేసుకున్నారు ఆ దంపతులు. పూట పూటకు గండం, పొట్టకూటి కోసం ఆరాటం, కన్నీళ్ళతోనే సహవాసం, అయినా సంతృప్తితో పాటు ఇతరుల క్షుద్భాధ తోర్చడంలోనే ఆనందం వెదుక్కుంటున్నారు ఆ పేద దంపతులు.
ఒకరోజు మధ్యాహ్నం ఆకలితో వున్న ఒక బిచ్చగాడు ఆ ఇంటి ముందు ఆగి ” కొంచెం అన్నం వుంటే పెట్టమని” రాధమ్మని అర్ధించాడు. అప్పుడే రాధమ్మ భోజనం ప్రారంభించబోతోంది. చిక్కిశల్యమై ఎప్పుడు ప్రాణాలు పోతాయో అన్నట్లు వున్న ఆ బిచ్చగాడిని చూడగానే రాధమ్మకు జాలేసింది.
వెంటనే వున్న అన్నంలో సగం తీసి బిచ్చగాడికి పెట్టింది. దానిని ఎంతో ఆత్రంగా తిన్న అతడు “రెండు రోజులయ్యిందమ్మా అన్నం తిని, ఇంకాస్త వుంటే పెట్టమ్మా ” అని కింద చతికిలపడ్డాడు.
తానెంతో అదృష్టవంతురాలు, కనీసం కిందటి రాత్రైనా అన్నం తినగలిగింది. ఈ బిచ్చగాడి పరిస్థితి మరీ దారుణంగా వుంది” అనుకుంటూ మిగిలిన అన్నం కూడా పెట్టేసి, త్రాగడానికి ఒక పెద్ద గ్లాసుతో కుండలోని చల్లని నీరు ఇచ్చింది.
అన్నం ఆబగా తిని నీళ్ళు త్రాగిన ఆ బిచ్చగాడు రాధమ్మకు దణ్ణం పెట్టి, ఆకాశం వంక చూసి “దేవతలారా, తాను తినకుండా వున్నదంతా నాకే పెట్టేసిన ఈ తల్లిది గొప్ప మనసు. దయచేసి ఈ అమ్మను దీవించి, సకలైశ్వర్యాలు ప్రసాదించండి” అని ప్రార్ధన చేసి వెళ్ళిపోయాడు. ఆ సమయంలో ఆకాశంలో తధాస్తు దేవతలు ఆ ఇంటిమీదుగా ప్రయాణిస్తున్నారు. బిచ్చగాడి ఆర్ధ్రతతో కూడిన ప్రార్ధనను వినగానే తక్షణం తధాస్తు అని దీవించారు.
ఆ క్షణం నుండి రాధమ్మ దంపతుల జీవిత విధనమే మారిపోయింది. పట్టిందల్లా బంగారం కాసాగింది. దొడ్లో కాయగూరలు అద్భుతంగా పండసాగాయి. వాటికి బజార్లో మంచి ధర పలకసాగింది. కొద్దికాలం లో వచ్చిన లాభాలతో పక్కనే వున్న మరి కొంత స్థలం కొని అందులో కుడా ఋతువుల కనుగుణంగా కూరగాయలు పండించసాగారు. వాటిపై కూడా మంచి లాభాలు రాసాగాయి.
సంవత్సరం తిరిగేసరికి కృష్ణయ్య, రాధమ్మల ఆర్ధిక స్థితి మారిపోయింది. ఒక పెద్ద ఇల్లు కట్టుకున్నారు. ఇంట్ళొ పని, తోట పని చేసేందుకు నౌకర్లను కూడా పెట్టుకున్నారు.
వారికి జీవితంలో దర్జాగా జీవించేందుకు అన్ని సౌకర్యాలు సమకురాయి. అయితే ఐశ్వర్యంతో పాటు మానవుల ఆలోచనా విధానం, ధృక్పధాలలో మార్పు వస్తుందన్న సత్యం వీరి విషయంలో కూడా నిజమయ్యింది. డబ్బు, సుఖాలు, భోగ్యభాగ్యాలు రాగానే కృష్ణయ్య, రాధమ్మ మనస్థత్వంలో కూడా మార్పు వచ్చింది. అధికారం, దర్పం ఎక్కువయ్యాయి. పట్టణంలో పెద్దవారు, ధనవంతులతో పరిచయాలు, వారితో విందులు, వినోదాలు మొదలయ్యాయి. నౌకర్లపై పెత్తనాలు చెలాయిస్తున్నారు. డబ్బు యావ ఎక్కువవడంతో ఇంకా ఏయే వ్యాపారాలు చేస్తే సంపదలు సమకూరుతాయోనన్న ఆలోచనలే ఎప్పుడు వారి మనసులలో మెదిలేవి.
ఇలా మరొక సంవత్సరం పూర్తయ్యింది. ఒక ఎండాకాలం నాటి మధ్యాహ్నం రాధమ్మ అప్పుడే ఒక పరిచయస్తురాలి ఇంటి నుండి తిరిగి వస్తూ గుర్రపుబగ్గీ దిగుతోంది. అప్పుడే ఒక బిచ్చగాడు ఆ వీధిన పోతూ రాధమ్మను చూసి ఆగి దీనంగా “అమ్మా , అన్నం తిని రెండు రోజులయ్యింది. నడిచే శక్తి కూడా లేదు. ప్రాణాలన్నీ పోతున్నంత బాధ కలుగుతోంది. పట్టెడన్నం వుంటే పెట్టించు తల్లి” అని ప్రార్ధించాడు.
వాడిని చూడగానే రాధమ్మ ఒళ్ళంతా కంపరం పుట్టినట్లయ్యింది. ఆపాదమస్తకం కారం పూసుకున్నట్లు మంటగా అనిపించగా జుగుప్సతో” నాకేం పనీ పాటా లేదనుకున్నావా ? నీలాంటి అడ్డమైన వాళ్ళను ఆదరించాడానికి. అయినా ముష్టెత్తుకోవడానికి నా ఇల్లే దొరికిందా? నువ్వు చస్తే నాకేమిటి, బ్రతికి వుంటే నాకేమిటి ? అయినా తినడానికి ఒక మెతుకు అయినా లేనివాడివి నువ్వు బ్రతకడం వలన ఈ ప్రపంచానికి ఏం లాభం ? వెళ్ళి ఏ నూతిలొనైనా పడి చావు, పీడ విరగడ అవుతుంది. భూభారం తగ్గుతుంది” అంటూ తీవ్రస్వరంతో వాడిని తిట్టిపోసింది. అంతే కాకుండా అక్కడే నిలబడి ఆశగా చూస్తున్న ఆ బిచ్చగాడిని మెడ పట్టి బయటకు గెంటేయమని సేవకులకు ఆజ్ఞాపించింది.
ఆ మాటలకు, చర్యలకు బిచ్చగాడు ఎంతో మనస్తాపానికి గురయ్యాడు. కళ్ళలో నీళ్ళు చిప్పిల్లగా ఆకాశం వైపు చూస్తూ “దేవతలారా, డబ్బు మదంతో సాటివారిని పురుగుల కంటే హీనంగా చూస్తున్న ఈమెకు తగు బుద్ధి వచ్చేలా చేయండి” అంటూ ప్రార్ధించి అక్కడినుండి వెళ్ళిపోయాడు.
ఆ సమయంలో ఆకాశంలో ఆ ఇంటి మీద నుండి పయనిస్తున్న తధాస్తు దేవతలు ఆ బిచ్చగాడి మనోవేదనాపూరితమైన ప్రార్ధన విని “తధాస్తు” అన్నారు.
మరుక్షణంలో ఆ దంపతులకు పట్టిన అదృష్టం వీగిపోయింది. కృష్ణయ్య తీవ్ర వ్యాధికి లోనై మంచం పట్టాడు. వ్యాపారం చూసుకునే దక్షత లేక రాధమ్మ ఆ బాధ్యతలను కింది ఉద్యోగులకు అప్పగించగా సంవత్సరం తిరిగేలోగా వారు లాభాలన్నీ కాజేసి అప్పులు మిగిల్చి పరారైపోయారు. అప్పులు తీర్చేందుకు ఉన్నఆస్తులన్నీ అమ్ముకొని రాధమ్మ దంపతులు కట్టుబట్టలతో వీధిన పడ్డారు.
తిరిగి కుటుంబాన్ని పోషించడం కోసం రాధమ్మ కాయకష్టం చేసుకోవడం ప్రారంభించింది.
నడిమంత్రపు సిరి ఎల్లకాలం నిలవదని, తధాస్తు దేవతలు ఎప్పుడు ఎక్కడ వుంటారో తెలియదు కాబట్టి మన నోటి నుండి లేక మన గురించి ఇతరుల నోటి నుండి ఆశుభపు పలుకులు రావడం మంచిది కాదని అప్పుడు వారిద్దరికీ అర్ధమయ్యింది. సంపద వచ్చినప్పుడు అహంకారానికి, దర్పానికి పోయి సాటి వారిని చులకనగా చూస్తూ మానవత్వపు విలువలకు పాతర వేసే తమలాంటి వారికి చివరకు అధోగతి తప్పదని గ్రహించారు. 

రచన: రాజ్యలక్ష్మి బి
“బావా, మన పెళ్లి జరగబోయే ముందు నీతో నా మనసులోని భావాలు పంచుకోవాలనుంది “అన్నది సరస్వతి కృష్ణవంశీతో.
“సరూ, నా దగ్గర మొహమాటమెందుకు? తప్పకుండా పంచుకుందాం. సాయంకాలం గుడి దగ్గర పార్కులో కలుద్దాం “అన్నాడు వంశీ.
ఇద్దరూ పార్కులో కలిసారు.
“బావా మనం చిన్నప్పట్నుంచి బావామరదళ్ళుగా పెరిగాం, అరమరికలు లేకుండా ఆడుకున్నాం, పాడుకున్నాం. నీ మనసేమిటో నాకు తెలుసు, నా మనసేమిటో నీకు తెలుసు. నా చదువు ఇంటర్మీడియట్ తో ఆగిపోయింది. నువ్వు పై చదువులకు మరో సిటీ వెళ్లిపోయావు. ఇప్పుడు మనం అమాయకమైన బాల్యంలో లేవు. మనలో మానసికంగా మార్పు వచ్చింది.. చిన్నప్పుడు మనం మొగుడూపెళ్లాల ఆటాడుకునేవాళ్లం, నేను నువ్వు చెప్పిన పనల్లా చెయ్యడం, నువ్వు కోప్పడితే తలొంచుకోవడం, నువ్వు నన్ను కాళ్లోత్తమనడం,, అపుడప్పుడు కసురుకోవడం. బావా యిప్పుడవన్ని ఆలోచిస్తుంటే నాకేదోలా వుంది. మనం పెరిగిన వాతావరణ మేగా కారణం !ఇప్పుడవన్నీ నాకు నచ్చడం లేదు. మార్పు కోరుకుంటున్నాను.” ఊపిరి తీసుకుంటూ ఆగింది సరస్వతి
“సరూ అసలేం చెప్పదల్చుకున్నావు?” అన్నాడు వంశీ.
“చిన్నతనంలో అమ్మా, బామ్మా మాటలు వింటూ. కట్టుబాట్లు చూస్తూ, ఆడపిల్ల మొగుడికి చాకిరీ చెయ్యడానికే పుట్టిందను కున్నాను. మొగుడంటే దేవుడనుకున్నాను. వాళ్లు చెప్పుకుంటుంటే విని. నాకెప్పుడు ఆ అదృష్టం వస్తుందా అనుకునేదాన్ని. కానీ యిప్పుడవన్ని మారిపోయాయి. భర్తగా నీ సహకారం కావాలి.”అన్నది సరస్వతి.
వంశీ సరస్వతి మాటలు విని ఆశ్చర్య పోయాడు. అమాయకమైన సరస్వతి యెంత మారింది ?
“సరూ ఏం సహకారం. కావాలి “అంటూ. ఆప్యాయంగా చెయ్యి నిమిరాడు.
“బావా నాకు వ్యక్తిత్వం వుంది. నా స్వతంత్రం నాకుండాలి, మొగుడిమీద ఆధారపడి బ్రతకలేను. నేను వుద్యోగం చేస్తాను. నా మనసులోని మాటలు చెప్పాను. నీకు యిష్టమయితే మనం పెళ్లి చేసుకుందాం, నిన్ను బలవంతపెట్టను”అన్నది సరస్వతి.
“నీ వ్యక్తిత్వానికి భంగం రానియ్యను. కానీ వుద్యోగం చెయ్యాల్సిన అవసరం నీకు లేదు. నీ అవసరాలకు, ఖర్చులకు నేనిస్తానుగా” అన్నాడు వంశీ.
“అదిగో అదే నాకిష్టం లేదు, నాకు ఆర్ధిక స్వతంత్రం కావాలి. ”అన్నది సరస్వతి.
“సరే సరూ వుద్యోగం చెయ్యి, యిష్టం లేకపోతే మానెయ్యి” అన్నాడు వంశీ.
ఇంత మంచిబావ తనకు భర్త అవుతున్నందుకు యెంతో సంతోషించింది సరస్వతి. ఒక శుభముహుర్తంలో యిద్దరికీ పెళ్లి జరిగింది. కృష్ణవంశీ సరస్వతిని తనతో పాటు సిటీ తీసుకుపోయాడు. ఒక ఆఫీసులో క్లర్క్ గా చేరింది ! రోజులు అన్యోన్యంగా సాగిపోతున్నాయి. 
* * * * *
నెమ్మది నెమ్మదిగా వుద్యోగానికి అలవాటు పడుతున్నది. ఉదయం వుషారుగా లేవడం, వంటా, బ్రేక్ఫాస్ట్ చేసెయ్యడం బాక్సులో సర్దుకోవడం, బస్సెక్కి వెళ్లడం సరదాగా వుంది సరస్వతికి. నవ్వుకున్నాడు కృష్ణవంశీ. మొదటి సంపాదన అందుకోగానే యిద్దరూ గుడికెళ్లారు ! హుండీలో వేసింది. భర్తకు మంచి డ్రెస్ కొన్నది ! ఇద్దరూ హోటల్లో భోజనం చేసి. సినిమా చూసి వచ్చారు. ఆ రోజు ఖర్చంతా తానే పెట్టుకుంది. పర్సులోనించి డబ్బులు తీసి యిస్తుంటే. తృప్తిగా ఫీల్ అయ్యింది.
ఒక సాయంకాలం బస్ యెక్కాలంటే చాలా రష్ గా వుంది, మగాళ్లు ఆడాళ్లను తోసుకుంటూ యెక్కుతున్నారు. వాళ్లను తిరిగి తొయ్యలేక సరస్వతి ఆ బస్ యెక్కలేదు. వాళ్లు అలా తనల్ని తాకుతుంటే చిర్రెత్తింది. ఆలస్యంగా యిల్లు చేరింది.
వంశీతో తన ఘోష చెప్పుకుంది. నవ్వాడు వంశీ “సమానహక్కులంటారుగా మీ ఆడవాళ్లు, నువ్వూ వాళ్లను. తోసుకుంటూ. యెక్కెయ్యి. ”అన్నాడు వంశీ.
“నాకలా తోసుకుంటూ తగులుకుంటూ యెక్కడం అసహ్యం”అంటూ కొంగు దోపుకుని వంటింట్లోకి వెళ్లింది. ఆ రోజు బాగా అలిసినట్టుంది వంటచెయ్యాలనిపించడం లేదు కానీ తప్పదుగా !
“సరూ విసుగ్గా వుందా, హోటల్ వెళ్దామా!” అన్నాడు వంశీ.
అసలే చిరాగ్గా వున్న సరస్వతి ఇంతెత్తు ఎగిరింది.
“మీకేం మగమహారాజులు, దర్జాగా కాలుమీద కాలేసి కూర్చుంటారు. బస్సులో సీటు దొరికి వచ్చేటప్పటికి తల ప్రాణం తోకకి వస్తుంది.” కోపంగా అంది సరస్వతి.
“ఎందుకొచ్చిన కష్టం నీకు, మనకేం తక్కువయ్యింది? వుద్యోగం మానెయ్యొచ్చుగా” అన్నాడు వంశీ.
“మీరు నేను యెప్పుడెప్పుడు వుద్యోగం మానుతానా అని యెదురు చూస్తున్నారు. నేను చచ్చినా మానను ! వంటమనిషిని పెట్టుకుందాం”అంది సరస్వతి.
వాదించి లాభం లేదని తెలుసుకున్నాడు. వంటమనిషిని పెట్టుకున్నారు.
ఒక రోజు ఆఫీసర్ సరస్వతిని పిలిచాడు “ఇంత నిర్ల్యక్షంగా వుంటే ఎలాగండీ! యీ ఫైల్లో అన్నీ తప్పులే! మనసంతా యింటిమీదే వుంటే వుద్యోగం యెందుకు చేస్తున్నట్టు?అందుకే మీ ఆడవాళ్లకు వుద్యోగాలివ్వకూడదు.”విసుక్కున్నాడు.
“సారీ, యికమీదట తప్పులు రానివ్వను “అంటూ కన్నీళ్లతో నమస్కరించింది.
“ఇదొక్కటి మీ ఆడవాళ్లకు బాగా చాతనవును. ఇప్పుడే ఫైలు కరెక్ట్ చేసివ్వండి” అంటూ ఫైలు విసిరేసాడు.
———-
ఆ రాత్రి వంశీతో ఆఫీసు కష్టాలు చెప్పుకుని. యేడ్చింది.
“సరేలే ఆఫీసరు కదా అతనికి ఆ అధికారం వుంది. అయినా తాళి కట్టిన భర్త. యేదైనా అంటే మహా రోషం మీ ఆడవాళ్లకు, మా మీద ఇంతెత్తు యెగురుతారు, ఆఫీసరు చీవాట్లేస్తుంటే చేతులు కట్టుకుని పడుతుంటారు” దెప్పిపొడిచాడు.
సరస్వతి ఏం మాట్లాడలేదు. మొదటిసారి ‘నిజమేగా’ అనుకుంది.
ఒకరోజు బస్ స్ట్రైక్ అని తెలిసి తోటి వుద్యోగినితో కలిసి నడిచివెళ్దాం అనుకుంది సరస్వతి. ఆటోవాడు యెక్కువ అడుగుతున్నాడు. మబ్బు పట్టింది, చిన్న సందులో నడుస్తున్నారు. వెనకాల యెవరో త్రాగుబోతు వస్తున్నాడు, సరస్వతికి భయం పట్టుకుంది వేగం పెంచారు. వాడు యింకా వేగంగా వచ్చి సరస్వతి భుజం మీద చెయ్యేసాడు. అంతే యిద్దరూ పెద్దగా కేకలేస్తూ పరుగెత్తారు. అందరూ పోగయ్యారు. వాణ్ణి తన్నారు. “అయినా మిమ్మల్ని యీ సందుల్లో యెవరు నడవమన్నారు! అంత ధైర్యం లేనివాళ్లు ఉద్యోగాలేం చేస్తారు ?వంట చేసుకుంటూ వుండక” అంటూ. హేళనగా మాట్లాడుతూ వెళ్లిపోయారు.
ఇంటికి రాగానే భర్తతో చెప్పింది. అతను కంగారుపడ్డాడు.
సరూ ఆఫీసర్ తో మాటలు పడడం, బస్ లో యిబ్బంది పడడం, చివరికి ఒకదానివి రావాలన్నా భయపడడం, యివన్నీ అవసరమా నీకు? ఇప్పుడు నీలో సౌకుమార్యం తగ్గుతున్నది చూసుకున్నావా, మన సంసారం నడవడానికి నా జీతం సరిపోతుంది. హాయిగా యింట్లో వుండి యింటిని స్వర్గతుల్యం చెయ్యి. అర్ధం లేని ఆవేశాలతో, సమానహక్కులనే భ్రమతో మీకు మీరే కాపురాలను ఛిద్రం చేసుకుంటున్నారు. కాస్త మనసుతో ఆలోచించు”అన్నాడు వంశీ.
“ఎందుకు మాటిమాటికి నా వుద్యోగం మీద విరుచుకు పడతారు? మీ మగాళ్లకు చాకిరీ చేస్తూ యింట్లో పడుండాలా !” కోపంగా అరిచింది సరస్వతి.
“పిచ్చిగా వాదించకు, వంట చెయ్యడం యిల్లు చక్కదిద్దుకోవడం మొగుడికి అన్నం పెట్టడం చాకిరా? అయితే నేను వుద్యోగం చేసి. యిల్లుకి సంపాదించడం కూడా చాకిరేనా? నేనెప్పుడూ ఆలా అనుకోలేదు. ఒక సంసారం నడవాలంటే ఒకరు బయటకెళ్లి డబ్బు సంపాదించాలి, ఒకరు ఆ డబ్బుతో యిల్లు చక్కదిద్దుకోవాలి! పురుషుడు మానసికంగా దైహికంగా బలవంతుడు. సమాజంలోని ఆటుపోటు తట్టుకుంటాడు. స్త్రీ శారీరకంగా సున్నితం. సౌకుమార్యం. ఆమె తన యిల్లు. దిద్దుకుంటే చాలు. భర్త యింటికి రాగానే అతనికి మానసిక ప్రశాంతత కావాలి, భార్యకు అంతకు మించిన తృప్తి వుంటుందా నువ్వే ఆలోచించు!”అన్నాడు వంశీ.
సరస్వతి ఏం మాట్లాడలేదు. అతని మాటల్లోని అర్ధాలను మనసుతో ఆలోచిస్తున్నది. 
——————
వంటావిడ వంట సరిగా చెయ్యడం లేదు! అడిగితే నిర్ల్యక్షంగా జవాబు చెప్తున్నది ! పైగా గ్లాసులు, చెంచాలు మాయమవుతున్నాయి. సరస్వతికి విసుగ్గా వుంది. వంశీ మాటలు ప్రభావితం చేస్తున్నాయి కూడా. ప్రేమగా మురిపెంగా చూసుకునే భర్త, తన్ను అర్ధం చేసుకున్న తన బావకు తానే వంట చేసి రుచి రుచిగా పెడితే ఆ తృప్తి ముందు యీ వుద్యోగం యెందుకూ పనికిరాదు.
————
“సరూ యింకా తయారు కాలేదు ఆఫీసుకు సెలవు పెట్టావా? “యింకా తయారవ్వని సరస్వతిని చూస్తూ అన్నాడు వంశీ.
“నేను రిజైన్ చేస్తానండీ, వెళ్లి లెటర్ యిచ్చివస్తాను. నా వల్ల ఒక నిరుద్యోగి సంసారం నిలబడుతుంది. మీకు సేవ చెయ్యడం కన్నా మంచి వుద్యోగం నాకు వద్దండీ” అంటూ అతని గుండెలమీద వాలిపోయింది సరస్వతి. వంశీ సరస్వతిని దగ్గర తీసుకున్నాడు. 

కథా రచన:- పంతుల ధనలక్ష్మి. 
“ఏమండీ! ఆషాఢమాసం వెళ్ళిపోతుంది. ”అన్నారు తాయారుగారు.
“అయితే ఏమిటే? కాలాలు ఋతువులు,  సంవత్సరాలు వస్తాయి,  వెళతాయి ఆషాఢం కూడా అంతే”అన్నారు పరంధామయ్యగారు.
“అలాకాదండీ! ఈ ఆషాఢం వేరు. ఆ ధనలక్ష్మీమాల్ లో శ్రావణమాసం కాసులకీ , హారాలకి, ముఖ్యంగా ముక్కుపుడకలకి మంచిగంధపు వాసన వచ్చేటట్టు తయారుచేసి అమ్ముతున్నారట. అదీ ఆషాఢం నెలాఖరు రోజు మాత్రమే! మంచి గంధంతో బంగారం ఎంత బాగుంటుందో కదా! ” అంది తాయారు.
“నీ మొహం! బంగారానికి తావి భగవంతుడే పెట్టలేదే! వాడెలా పెడతాడు?నాకయితే డౌటనుమానం సుమా” అన్నారు ప. ధా.  గారు.
“ఊరుకోండి! మీదంతా ఛాదస్తంకాకపోతే!  మీకు కొనడం ఇష్టంలేక! ”
“ఛాదస్తం కాదే!  చాణక్యుడు చెప్పేడు. ”
“ఏం చెప్పేడేవిటి? నాకడ్డంగా తయారయి?”తాయారు.
“గంధం సువర్ణే” అన్నాడే.”
“అంటే బంగారానికి గంధంవాసనే కదా?”
అదికాదే! బంగారానికి సువాసన బ్రహ్మ ఇవ్వలేదని చెప్పాడే! ”
“బ్రహ్మకి బుద్ధిలేక ఇవ్వలేదులెండి! షాపువాడు ఇస్తున్నాడు. ”
“ఇప్పుడేమంటావ్?”
ఎల్లుండినుండి శ్రావణం. ఇవాళే వెళ్ళి కనీసం” శ్రీదేవిముక్కుపుడక” తెచ్చుకుంటాను”.
“ఇప్పుడు ఆవిడ ముక్కుపుడక ఎందుకు? ఆవిడ…”
“లేకపోయినా ఆవిడదే ఆ మోడలు”
“సరే! నీ ముచ్చట ఎందుకు కాదనాలి?”
మరునాడు ధనలక్ష్మి మాల్ కి వెళ్ళేరు. హారాలు లైనులో కొద్దిమందే ఉన్నారు. ముక్కుపుడక లైను మాత్రం చాంతాడంత కాదు మూడు తాళ్ళంత పొడవున్నాది. ”అందరూ ముక్కు పుడకలే”
“అవునే!  అదొక్కటే రేటు తక్కువ”
“లైను దాటేసరికి శ్రావణమాసం వెళిపోతుందేమో”
“ఉండండి నే లోపలికెళతా” అంటూ తాయారు లోపటికెళ్ళేరు.
“ఒక కౌంటరువద్ద నిలబడి” ఒరేయ్ నువ్వు వాళ్ళబ్బాయివి కదా? హమ్మయ్య! బతికేను!  ఇంత పెద్దాడయ్యావురా! ” అన్నది.
ఆ అబ్బాయి తెల్లమొహం వేసి “ఈవిడెవరబ్బా! ” అనుకున్నాడు.
“ఏవిట్రా అలాచూస్తావ్? నా మీదే అనుమానవా?కావాలంటే ఇదిగో! ఆధార్ కార్డ్!  అడ్రసులన్నీవున్నాయి. అదిగో మా ఆయన! ఆ కార్డు కూడా తేవాలా?” అడిగింది.
“ఇంతకీ మీకేంకావాలి?” అడిగేడు అబ్బాయి. ఈవిడతో మనకెందుకని.
“శ్రీదేవి ముక్కుపుడక బాబూ!  అది మీ వొఖ్ఖ షాపులోనే దొరుకుతుందని తెలిసి వచ్చేను. ”
లోపటినుంచి ముక్కుపుడకల బాక్స్ తెచ్చి చూపించాడు. ”అయినా ఈ పెద్దావిడకి శ్రీదేవి ముక్కుపుడక ఎందుకో” అనుకున్నాడు.
నచ్చినది తీసుకుని “ ఇదేమిటి? దీనికి గంధం వాసనేదీ?”అని అడిగింది.
“అది మీకు బాక్స్ లో పెట్టి ఇచ్చాక ఇంటికెళ్ళి తెరిచాక వస్తుంది.” అన్నాడు.
మజూరీలూ,  కోతలు అన్నీ లెక్కవేసి పదివేలు,  టాక్స్,  ఇంకా గంధం వాసనకి ప్రత్యేకమయిన రేటు కలిపి ఇరవై వేల రూపాయలవుతుంది” అన్నాడు.
“పరంధామయ్యగారు ఫోను పే, గూగుల్ పే చేయనన్నారు.
డబ్బు లెఖ్ఖబెట్టి ,  భార్యకికూడ ఇచ్చి మరోసారి నోట్లు అంటుకున్నాయేమో చూడమని ఇచ్చేడు.”
ఆవిడ రెండు వేళ్ళూ వందసార్లు వాడిచ్చిన మంచినీళ్ళ గ్లాసులో ముంచి చివర్లు చిరిగి పోయేట్టు లెక్కపెట్టి తడిసిన నోట్లనిచ్చింది.
“అమ్మా!  మీరు అన్ని సార్లు లెక్కెడితే ఎలా? అవతల లైను చూసారా?మీ ఒక్కదానితో నాకు మూడుగంటల బేరం!  మిషనులో పెడితే ఎన్నో కోట్ల రూపాయలు లెక్కపెట్టవచ్చుఈ సమయానికి” అన్నాడు.
“కష్టార్జితం బాబూ! నీకు తగ్గినా మాకు తగ్గినా బాధే కదా”! అన్నారు తాయారుగారు.
ఎలాగయితేనేం? ముక్కుపుడకతో బయటపడి ఆ లైను చూసి “హు!  వెర్రి వెధవలు!  తాయారా!  మజాకా! ” అనుకుంది ఆవిడ మురిసిపోతూ!
వరలక్ష్మీ వ్రత శుక్రవారం వచ్చేవరకు దానిని తీయలేదు.  ఇహ ఆ రోజు పూజ చేసి ఇలా వరలక్ష్మికి చూపించి అలా ముక్కుకి తగిలించేసుకుంది.  మంచి గంధం వాసన గుప్పుమంది.
“ఆహా ఎంత మంచి వాసన! ” అంటూ స్టవ్వు దగ్గరికెళ్ళి పులిహోర పోపు వేయించుతుంటే గంధంవాసన తగిలి మత్తుగా కళ్ళు మూసుకుంది. ఆస్వాదించింది. తరువాత బొబ్బట్లు పెనంమీద వేయగానే మళ్ళీ గంధం వాసన.  మళ్ళీపీల్చి కళ్ళమూసుకుంది తన్మయత్వంతో గారెలు,  చిట్టిబూర్లు,  చల్లబూర్లు, పరవణ్ణం, ఇలా ఒక్కొక్కటి చేస్తూ గంధం వాసనని హాయిగా ఆస్వాదిస్తూ, కళ్ళు మూసుకుంటూ ఆనందంగా వంటచేసి నైవేద్యాలు చూపించేసి భోజనానికి పిలిచింది భర్తగారిని.
అరిటాకులో అన్నీ వడ్డిస్తూ మధ్యలో కనులుమూత, వడ్డన,  మళ్ళీ కనులమూత,  “అయిందా?” పిలుపుకి ఉలిక్కిపడి
“అంత గట్టిగా అరిచారేమిటి?” అడిగింది.
“నువ్వు ఓ బొబ్బట్టు ముక్క తినవోయ్! ”అంటూ ఓ ముక్క లాటిది ఎంచుకుని ఆవిడ నోట్లో పెట్టారు.
ఇంకేముంది! ”కెవ్…వ్…వ్…వ్” పెద్ద కేక. ప్రతిధ్వనితో.
కొంచెం నీళ్ళు ఆవిడ ముఖంమీద చల్లి ”చూసావా!  నీ వంటని?”
చూసింది అరిటాకుని.  అందులో అచ్చు పెనం తెచ్చి వేసినట్టు నల్లని గుండ్రని పదార్థం. దాని పేరే బొబ్బట్టు.  పులిహార పోపులో బొగ్గు ముక్కలు కుప్పలా,  చింతపండు పులుసు చిన్న బెల్లం మాడి తారులా జిగురుగా. ! పదార్థాలు వాసన చూసినా తెలీలేదు.
భగవంతుడు అన్నిట్లో ఉన్నాడన్నట్టు అన్నింటిలో నలుపు రంగు తప్ప మరేమీ లేదు.
“నీ ముక్కు పుడకని ఎన్నిసార్లు వాసన చూసావు? వంట చేసేటప్పుడెందుకు పెట్టుకున్నావు?” అన్నీ మాడ్ గయా! ”అన్నారు ప. ధా.  గారు.
“అయినా నీ పిచ్చి గానీ!  ఏది సువాసన గల పదార్థమయినా ఆ సువాసన కొంతసేపే మనం వాడినప్పుడుంటుంది. అగరుబత్తి,  కర్పూరం,  గంధం,  ఏవయినా! తరువాత వుండదు. వాసన సహజమైనదయినా!  అది సుగంధ లక్షణం.  బ్రహ్మకి బుద్ధిలేక కాదు.  బంగారానికి వాసననిస్తే ఇదిగో!  ఇలాగే వంటలు తగలడతాయి! అంతేకాదు వాసన పసికట్టి నువ్వు ఏ మూల దాచినా దొంగలు సులువుగా దోచేస్తారనే!  రాజులకాలంలో మగవారు కూడ బంగారం ఎక్కువ ధరించేవారు.  ఇలాటి సువాసన వుంటే పనిమీద శ్రద్ధ ఉండదు. అందుకే బ్రహ్మగారు బంగారానికి సువాసన ఇవ్వలేదే! ” అంటూ బొబ్బట్టులో తినడానికి ఏమైనా దొరుకుతుందేమోనని వెతుక్కుంటూ! ”
“ఇప్పుడు నాకు వాసన రావటం లేదండీ!” అన్నారు తాయారు విచారంగా! ! ! 
శుభం. 
మూలం:- చాణక్యుని నీతి శాస్త్రం. 
సమీక్ష: – బోల యాదయ్య
హనుమాన్ చాలీసా (మొగ్గలు)
తెలుగు సాహిత్యం లోకహితమై పుట్టింది. సాహిత్యం ఏదైనా ప్రజలకు మనోధైర్యాన్ని ప్రసాదించి వారిలో చైతన్యాన్ని నింపుతుంది. ప్రపంచ సాహిత్యం మొత్తం పరిశీలన చేసి చూస్తే, ఎందరో ఆదర్శనీయమైన ఆచరణాత్మకమైన జీవితాలను మన ముందుంచారు. అవి ఆధ్యాత్మికపరమైనవి కావొచ్చు. సామాజికపరమైనవి కావొచ్చు. ఎవరు ఏమి చెప్పినా, ఏది రాసినా ధర్మం, న్యాయం, నిలబడే విధంగా ప్రజాహితమైన సాహిత్యాన్నే రాస్తారు. అది వారికి నచ్చిన, మెచ్చిన ప్రక్రియలలో రాస్తారు. కాటేగారి పాండురంగ విఠల్ ఉద్యోగ జీవితానికి విరమణ చేసిన తర్వాత భిన్నమైన ప్రక్రియలలో సాహిత్య సృజన చేశారు. మణిపూసలు, సమ్మోహనాలు, పంచపదులు అలాగే డాక్టర్ భీంపల్లి శ్రీకాంత్ సృష్టించిన మొగ్గలు ప్రక్రియలో శ్రీమద్రామాయణాన్ని 2000 మొగ్గలులో రాశాడు. అదే ప్రక్రియలో హనుమాన్ చాలీసా మొగ్గలు రాశాడు. హిందీ మాండలికమైన అవధి భాషలో తులసీదాసు రచించారు. వాటిని కాటేగారి పాండురంగ విఠల్ తెలుగులోకి మూలం యొక్క అర్థం మారకుండా చాలా అద్భుతంగా మొగ్గల ప్రక్రియలో అనువదించాడు.
శ్రీరాముడికి నమ్మినబంటుగా ఉన్నటువంటి హనుమంతుడి వినయం, భక్తి, ధైర్యం, సాహసోపేతమైన జీవిత నియమాలను మనముందుంచాడు.
జ్ఞాన గుణములయందు సాగరుడై
ముల్లోకాలకు ప్రకాశమందించును
జ్ఞాన గుణ తేజో ప్రధాత కపీశుడు
భక్తిలోనే కాదు, జ్ఞానమందు సముద్రమంతటివాడై మూడు లోకాల యందు వెలుగును ప్రసరింపజేసే ముల్లోకజ్ఞాని హనుమంతుడని కవి హనుమంతుడి మీద భక్తి పారవశ్యంతో మొగ్గల దండనల్లి అంజనీపుత్రుని మెడలో వేశాడు. నలబై ఎనిమిది మొగ్గలతో రాసిన హనుమాన్ చాలీసాలో హనుమంతుడి శక్తిసామర్ధ్యాలను, విశేషమైన భక్తితత్వాన్ని తెలిపాడు.
జగతిలో దుర్భేద్య కష్టమైన పనులన్నీ
నీ అనుగ్రహమ్మే ఉంటే సులభమౌను
రామభక్తులకు అండ అంజనీసుతుడు
శ్రీరాముడి భక్తులకు భక్తులకు బాధలు కష్టాలు కలిగినప్పుడు వాటిని తొలగించేందుకు ఎల్లప్పుడు హనుమంతుడి అండదండ ఉంటుందని, నమ్మినవారికి దుఃఖాన్ని దూరం చేస్తాడని కవి కాటేగారి పాండురంగ విఠల్ పై మొగ్గలో చెప్పాడు.
మొగ్గల ప్రక్రియలో పూసిన హనుమాన్ చాలీసా మొగ్గలలో భక్తిని, ధీరత్వాన్ని తెలిపాడు కవి. భయాందోళనకు గురైనప్పుడు నిత్యపారాయణంగా చదువుతారని తులసీదాసు చెప్పినట్లు, అందరికీ సులభంగా అర్థమయ్యేరీతిలో హనుమాన్ చాలీసాను తెలుగులో వ్యవహారిక భాషలో కాటేగారి పాండురంగ విఠల్ రచించడం అభినందనీయం. ఇతని సాహిత్యం మున్ముందు అందరిని రంజింపజేయాలని ఆశిస్తూ….శుభాకాంక్షలు.
రచన: శ్యామసుందరరావు
యమగోల యమలీల లాంటి హిందూ దేవుళ్లను కించపరిచే  సినిమాల పుణ్యమా అని పురాణాల్లోని ఉదాత్తమైన పాత్ర చిత్రగుప్తుడు ఒక హాస్య పాత్రగా మన మనస్సుల్లో ముద్ర పడింది నిజానికి చిత్రగుప్తుడు బ్రహ్మ యొక్క పదిహేడు మంది మానసపుత్రులలో ఒకడు. యమధర్మరాజుకు ధర్మ నిర్వహణలో సహాయకుడిగా ఉంటూ భూలోకవాసుల మరణానంతరము వారి పాప పుణ్యాల అనుగుణముగా వారికి న్యాయ బద్ధముగా ఏ విధమైన పక్షపాత ధోరణి లేకుండా శిక్షలు నిర్ణయించటంలో యమధర్మ రాజుకు సహకరించే వ్యక్తి చిత్రగుప్తుడు. గరుడ పురాణములో చిత్రగుప్తుని జననము వివరింపబడింది.మొదట్లో అంటే విశ్వము ప్రారంభము తరువాత భూలోక వాసులు చనిపోయి వారి ఆత్మలు యమధర్మరాజు సమక్షంలోకి వెళ్లి నప్పుడు వారి పాప పుణ్యాలను నిర్ణయించుటలో అయన కొంత గందరగోళానికి లోనయ్యేవాడు ఎందుకంటే వారి పాపపుణ్యాల చిట్టా  ఏమి ఉండేది కాదు ఈ పరిస్థితిలో యమధర్మరాజు తన ఇబ్బందిని సృష్టి కర్త అయినా బ్రహ్మకు వివరించాడు.
ఈ సమస్య పరిష్కారము కోసము బ్రహ్మ యోగనిద్రలోకి వెళతాడు. కొంతకాలము అంటే 11,000 సంవత్సరాల తరువాత కళ్ళు తెరిచిన  బ్రహ్మకు ఎదురుగా ఒక ఆజానుబాహుడిని చూస్తాడు అతని చేతిలో పుస్తకము,ఘంటము, నడుముకు కత్తి  ఉంటాయి. బ్రహ్మ తన దివ్యదృష్టితో ఆ వ్యక్తి తన చిత్తము (శరీరము) లో గుప్తముగా నివాసము ఉన్న వ్యక్తిగా గ్రహిస్తాడు. 
ఆ విధముగా “చిత్రగుప్తుడు “అని ఆ వ్యక్తికీ నామకరణము చేస్తాడు.బ్రహ్మ శరీరము నుండి ఉద్బవించాడు కాబట్టి కాయస్థ అని పేరు కూడా ఉంది.  “ఇక నుంచి నీవు ఈ విశ్వములోని ప్రతి జీవిలో రహస్యముగా వుంటూ, వారి మంచి చెడులను తెలుసుకుంటూ, నాకు తెలియజేయాలి. వాటిని ఆధారముగా వారికి శిక్షలు వేయబడతాయి” అని పెద్ద బాధ్యత చిత్రగుప్తునికి యమధర్మరాజు అప్పగిస్తాడు. మనము మనలను ఎవరు చూడటము లేదు అన్న ధీమాతో అనేక తప్పులు చేస్తూ ఉంటాము కానీ, వాటిని మనలో గుప్తముగా ఉన్న చిత్రగుప్తుడు వాటిని తన చిట్టాలో నమోదుచేస్తూ మన ఆత్మలు యమధర్మరాజు సమక్షానికి చేరినప్పుడు విన్నవించి శిక్షలు వేయటానికి యమధర్మరాజుకు సహకరిస్తాడు.  
చిత్రగుప్తునికి ఈ విషయములో సహకరించేవారిని శ్రవణులు అంటారు. వీరు కూడా బ్రహ్మ మానసపుత్రులు వీరు ముల్లోకాలలో విహరిస్తూ జీవుల పాపపుణ్యాలను ఎప్పటికప్పుడు చిత్రగుప్తుడికి తెలియజేస్తుంటారు. అందుచేతనే ఈ విశ్వములోని జీవుల పాపపుణ్యాలను చిత్రగుప్తుడు ఖచ్చితముగా నిర్ణయించగలుగుతున్నాడని గరుడ పురాణము తెలియజేస్తుంది.యమధర్మరాజు తన కుమార్తె ఐరావతితో చిత్రగుప్తుని వివాహము జరిపిస్తాడు. సూర్యుని కుమారుడైన శ్రద్ధదేవ మను అయన కూతురైన నందినిని చిత్రగుప్తునికి ఇచ్చి వివాహము చేస్తాడు. చిత్రగుప్తునికి ఐరావతి ద్వారా ఎనిమిదిమంది కుమారులు, నందిని ద్వారా నలుగురు కుమారులు ఉన్నారు. వీరు కాయస్థ వంశానికి మూలపురుషులుగా ఉంటారు.
పద్మపురాణములో కూడా చిత్రగుప్తుని ప్రస్తావన ఉంది. చిత్రగుప్తుడు తనకున్న అమోఘమైన తెలివితేటలతో యమధర్మరాజు దగ్గర ఉండి  జీవుల పాపపుణ్యాల చిట్టాను చేస్తుంటాడని చెప్పబడింది.భవిష్యపురాణము, విజ్ఞాన తంత్రములలో కూడా ఇదే విధముగా చెప్పబడింది. మహాభారతములోని అనుశాసన పర్వంలో చిత్రగుప్తుని బోధనలు వివరింపబడ్డాయి. ప్రజలు ధర్మబద్ధముగా ఉంటూ యజ్ఞ యాగాదులు చేస్తూ ఉండాలని ఈ బోధనలు చెపుతాయి. లేని పక్షంలో వీరికి శిక్షలు ఉంటాయని కూడా చెపుతాయి. పురాణాల ప్రకారము చిత్రగుప్తుడు రాజాధిరాజు మిగిలినవారు అందరు చిన్న రాజులు చిత్రగుప్తుడు నవగ్రహాల్లో ఒకటైన కేతువుకు అదిదేవుడు కాబట్టి చిత్రగుప్తుని పూజించినవారికి కేతువు వల్ల కలిగే చెడు ఫలితాలు తొలగింపబడతాయి. 
చితగుప్తునికి భారతదేశములో చాలా చోట్ల ఆలయాలు ఉన్నాయి.వాటిలో కొన్ని ప్రముఖ దేవాలయాలను గురించి తెలుసుకుందాము. ఖజురహో,ఉజ్జయిని,కాంచిపురము,హైదరాబాదులలో ఉన్నాయి. ఉజ్జయినిలో గుడి సుమారు 4000 సంవత్సర క్రితముది . ఈ గుడి భారతదేశములోని ఒక ప్రముఖమైన పురావస్తు కేంద్రము. కాంచీపురంలోని గుడిని 9 వ శతాబ్దములో చోళ  రాజులు నిర్మించినట్లు అక్కడి శిలా శాసనాల ద్వారా తెలుస్తుంది. హైదరాబాదు లోని పాత బస్తీ లో ఫలక్ నామ ప్రాంతములో,కందికల్ గెట్ వద్ద  చిత్రగుప్తుని గుడిని 18 వ శతాబ్దము లో కుతుబ్ షాహి దగ్గర పనిచేసే కాయస్తులు  నిర్మించినట్లు తెలుస్తుంది.చిత్రగుప్తుని పూజలో వాడే వస్తువులు విచిత్రముగా ఉంటాయి అవి పెన్ను, పేపరు, ఇంకు ,తేనే,వక్కపొడి, అగ్గిపెట్టే, చక్కెర,గంధముచెక్క, ఆవాలు,నువ్వులు, తమలపాకులు. న్యాయము, శాంతి,అక్షరాస్యత, విజ్ఞానము అనే నాలుగు గుణాలకోసము చిత్రగుప్తుని పూజిస్తారు. చిత్రగుప్తుని ఆలయాల్లో దీపావళి రెండో రోజు చిత్రగుప్తుని పుట్టిన రోజుగా నిర్వహిస్తారు దీనినే భాయ్ దూజానుంటారు. 
 చిత్రగుప్తుని సంస్కృతములో కాయస్త అంటారు కాబట్టి ప్రస్తుతము చిత్రగుప్తుడు కాయస్తుల కులానికి చెందినవాడుగా భావిస్తారు.   కాయస్తుల కులదైవం చిత్రగుప్తుడే . చిత్రగుప్తునికి ఇష్టమైన రోజు బుధవారముగా పూజారులు చెపుతారు. ఆ రోజు చిత్రగుప్తుని గుళ్ళలో అభిషేకము ప్రత్యేక పూజలు చేస్తారు. ఆకాల మృత్యువును జయించటానికి,ఆరోగ్యము,చదువు మరియు అనేక సమస్యల పరిష్కారము కోసము భక్తులు ఈ దేవాలయాలను దర్శించుకుంటారు. కేతు గ్రహ దోష నివారణకు కూడా ఈ దేవాలయలో పూజలు చేస్తుంటారు. కాబట్టి సినిమాలు చూసి చిత్రగుప్తుని పట్ల చులకన భావము ఏర్పరచుకోకండి. చాలా విశిష్ట మైన, మన అంతరాత్మలో ఉండి, మనలను నిత్యము  గమనిస్తూ  మన పాప పుణ్యాలను లెక్కగట్టి మనకు శిక్షలు వేసే దేవుడు చిత్రగుప్తుడే. 
రచన: గుండ్లపల్లి రాజేంద్రప్రసాద్ 
పుట్టగానే ఏడ్చా
పరమాత్ముని వీడి
పుడమిపై పడ్డందుకు
క్షీరం కుడిపితే త్రాగా
కన్నతల్లి ప్రేమరుచిని
కనుగొనేందుకు
వంటిపైన చెయ్యేస్తే
స్పర్శానుభూతిని పొందా
హాయిగా నిదురబోయా
నాన్న ఎత్తుకుంటే
నాకు కావలసినవాడని
నేను మురిసిపోయా
ఉయ్యాలలోవేసి ఊపితే
గాలిలో తేలిపోతున్నట్లుగా
సంబరపడిపోయా
ప్రక్కవాళ్ళు పలకరిస్తే
పరిచయం చేసుకుంటే
పకపక నవ్వా
అన్నను చూశాక
ఆటలు ఆడాలని
ఆరాటపడ్డా
అక్క పలకరించాక
అనురాగం ఆప్యాయతలను
అందరికి అందించాలనుకున్నా
అంగీ తొడిగితే
అంగాలకు రక్షణ దొరికిందని
అనందపడిపోయా
అన్నప్రాశన చేస్తే
అరిగించుకునే శక్తివచ్చిందని
సంతసించా
పేరుపెట్టి పిలిస్తే
గుర్తింపు వచ్చిందని
కుతూహలపడ్డా
కళ్ళతోచూచా
కమ్మదనాన్ని
క్రోలుకొనటం మొదలుపెట్టా
చెవులతోవిన్నా
శ్రావ్యతేమిటో
తెలుసుకున్నా
రానున్న రోజుల్లో
నడక నేర్చుకుంటా
మాటలు నోట్లోచిందిస్తా
తినటం తెలుసుకుంటా
చదువులు నేర్చుకుంటా
ఉద్యోగాలు చేస్తా
సంపాదన పొందుతా
స్వతంత్రుడిగా బ్రతుకుతా
శిరసువంచుతా
సపర్యలుచేస్తా
పూజలుచేస్తా
నమస్కరిస్తా
పెద్దల్లారా
దీవించండి
గురువుల్లారా
ఆశీర్వదించండి
రచన: ప్రకాశ లక్ష్మి
రోహిణీ కార్తె ఎండ ప్రతాపానికి,
దప్పికతో కడబట్టి అర్రులు చాచి,
అల్లాడి, నెఱ్ఱెలిచ్చిన ధరణి ఎదురుచూసె,
తొలకరి చినుకు రాకకొరకు వేయికనులతో।
నీటి చెలమలు, చెఱువులు, బావులు,
నీరు అడుగంటి, ఆకాశం వంక ఆత్రంగా చూసె,
వాటిలోని జలచరాలు ఆశగా ఎదురు చూసె,
తొలకరి చినుకు ఎన్నడు విందు చేయునా అని।
కొండాకోనా తమ మేనిని మలయమారుత,
సుగంధ సువాసన భరితమైన,
లేత చిగురాకుల సోయగాల హొయల కొరకు,
తొలకరి చినుకుకు ఆహ్వానం పంపె।
బక్కచిక్కిన రైతన్న సూర్య ప్రతాపానికి,
అరచెయ్యి అడ్డుపెట్టి , ఆకాశం వంక,
ఆశగా చూసి,అదునులో చినుకు పడి,
ఆదరంగా ఆదుకోమని తొలకరి చినుకును వేడుకొని,
వచ్చె వచ్చె వాన వరాలవాన,
నేలతల్లి పులకించె, ముత్యపు చిప్ప మురిసె,
వానకోయిల తడిసి నేలంతా,
ఆరుద్ర పురుగుల కుంకుమ రంగుతో మురిసె।
సమస్త మానవాళికి ఆనందమాయ!।
