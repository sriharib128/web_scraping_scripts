రచన: ప్రభావతి పూసపాటి
“లంచ్ అయ్యిందా?” అంటూ చొరవగా తలుపు తీసుకొని రాఘవరావు గారి రూమ్ లోకి ప్రవేశించారు ప్రకాష్ రావు. రాఘవరావుగారు కుర్చీలో వెనక్కివాలి కళ్ళు మూసుకొని ఆలోచిస్తున్నారు.
ప్రకాశరావు ,  రాఘవరావు ఇద్దరు చిన్నప్పటినుంచి మంచి స్నేహితులు . ఒకే గవర్నమెంట్ ఆఫీస్ లో చాలా కాలంగా కలిసి పని చేస్తున్నారు. రాఘవరావు గారు చాలా కష్టపడి , నిజాయతి తో పని చేసి ప్రమోషన్స్ తో త్వర త్వరగా పైకి  వచ్చి పెద్ద పోజిషన్ లో వున్నారు. ప్రకాశరావు ఉద్యోగరీత్యా నలుగురిలోవున్నప్పుడు రాఘవరావుగారిని గౌరవించి మాట్లాడిన ఎవరు లేని సమయంలో మాత్రం చనువుగా ఏకవచనంలో సంభోదిస్తూ వుంటారు.
రాఘవరావు గారికి ప్రమీల తో పెళ్లి అయ్యాకా ఉద్యోగ భాద్యతలు తప్పించి పెద్దగా ఏ బాదరా బందీ లేని జీవితం .  అందుకని రాఘవ రావు గారికి ఆఫీస్ ఒక లోకం అయిపోయింది.  పిల్లల చదువులు . ఉద్యోగాలు వాళ్ళ బాగోగులు అన్ని ఎక్కువ శాతం ప్రమీలే చూసుకునేది, కేవలం వుద్యోగం , ఆర్ధిక విషయాలు మాత్రమే రాఘవరావుగారు చూసుకునే వారు.
పిల్లల పెళ్లిళ్లు కూడా కిందటి ఏడాది చేసేసారు.  కూతురి పెళ్లి ప్రమీల కి మేనల్లుడు వరస ఐన మురళి తో , కొడుకు చైతన్య పెళ్లి డాక్టర్ శ్రావణి తో అయిపోయాక ఇద్దరికీ ముందే ఏర్పాటు చేసిన ఇళ్లల్లో కాపురాలు పెట్టించేసారు.
అన్ని సజావుగా జరుగుతున్న సమయం లో రాఘవ రావు గారి తండ్రి కాలం చేశారు, అనుకోకుండా జరిగిన ఈ ఘటన రాఘవరావు గారికి పెద్ద సమస్య తీసుకు వచ్చింది.
రాఘవరావు ఒక్కడే కొడుకు, వున్న ఊళ్ళోనే డిగ్రీ చదువు అయిపోయాక పై చదువుల నిమిత్తం పట్నం వెళ్ళిపోయాక , సెలవులకి రెండు మూడు రోజులు ఇంటికి రావడం తప్పఎక్కువ రోజులు తల్లితండ్రులతో కలిసి గడిపింది లేదు.  ప్రమీల తో పెళ్లి అయ్యాక కూడా ప్రమీల బలవంతం చేయటంవల్ల అప్పడప్పుడు పండగలకి రెండు లేదా మూడు రోజులు వుంది రావటం తప్పఎన్నడూ తల్లి తండ్రుల తో కలిసి వున్నది లేదు. తన అదృష్టం బాగుండి పట్నం లో పెరిగిన పిల్ల ఐన ప్రమీల తనని బాగా అర్థం చేసుకొని , తన తల్లితండ్రుల మనస్థితి తెలుసుకొని తానే ఉత్సాహంగా పిల్లలిని వూరు బయలుదేరదీసేది , అక్కడ సదుపాయాలు వున్నలేకున్నా వున్నన్ని రోజులు హాయిగా గడిపి వస్తూండేది.
ప్రమీల బాగా చదువు కొన్నది,  తెలివైనది, చురుకైనది కూడా, తాను కూడా ఒక్కతే కూతురు.  పుట్టింటి వైపు నుంచి పెద్దగా ప్రేమ,  ఆప్యాయతలు పొందలేదు అయినా కూతురుగా గాని, కోడలిగ గాని, తన ధర్మం పాటించటం లో ఎన్నడూ వెనుకంజ వేసేది కాదు ఎప్పుడూ ముందు ఉండేది.
రాఘవరావు గారి తల్లి తండ్రులు, సనాతన సాంప్రదాయాలు పాటిస్తూ, ఆధునిక జీవన విధానానికి దూరం గా వుంటూ , ఉన్న ఊరికే పరిమితం అయిపోయారు. కొడుకు ఇంట ఏ శుభకార్యనికి రాలేదు, వచ్చిన అంటీముట్టనట్టు, తమ ప్రమేయం ఏమి లేదన్నట్టు చుట్టపు చూపుగా వచ్చి వెళ్ళిపోయేవారు. ఎన్నడూ ప్రమీలకి మేమున్నాము అన్న భరోసా కలిగేలా ప్రవర్తించలేదు. ప్రమీల మాత్రం తన వలన జరగవలసిన ఏ సహాయం అయినా ముందుండి చేసేది. అందుకేనేమో ఇప్పటివరకు ఎన్నడూ కుటుంబ భాద్యతలు, పరిస్థితులు గురించి పెద్దగా ఆలోచించవలసిన అవసరం రాలేదు.
ఇప్పుడు తన తల్లి వూరిలో ఒక్కత్తి ఉండలేని స్థితి, అలాగని వదిలి రాలేని పరిస్థితి , ఏమి చెయ్యాలో అన్న ఆలోచనలతో మునిగి ఉండగా ప్రకాశం”అమ్మ సంగతి ఏమాలోచించావు ?ప్రమీల ఏమన్నది ?” అన్న పలకరింపుతో ఈ లోకంలోకి వచ్చాడు.
ప్రకాశం పేరుకి సహఉద్యోగే అయినా తన గురించి, తన కుటుంబ పరిస్థితుల గురించి పూర్తిగా తెలిసినవాడు, ఆప్తుడు “. ప్రమీల తో మాట్లాడావా “అని స్నేహపూర్వకంగా అడిగాడు.
రాఘవరావు ర్రాత్రి తనకి ప్రమీలకి జరిగిన సంభాషణ మొత్తం పూర్తిగా వినిపించాడు.  ప్రమీల తన అత్తగారిని ఊరి లోనే అన్ని సదుపాయాలూ సమకూర్చి, ఇంటి లోని సగ భాగం అద్దెకి ఇచ్చి , అక్కడే ఆవిడ దూరపు చుట్టం పర్యవేక్షణలో ఉంచమంటోంది, లేదా ఇక్కడికి తీసుకొని వస్తే తమ ఇంటి దగ్గరగా వేరే ఇల్లు తీసుకొని , అన్ని సదుపాయాలు సమకూర్చి , తమ సంరక్షణలో ఉండేలా చూడమంటోంది కానీ తమ ఇంటి లో ఒకే చూరు కింద వద్దు అని ఖరాఖంఢిగా చెపుతోంది.
అందరికి ప్రేమాభిమానాలు పంచుతూ, అందరితో నవ్వుతు కలగొలుపుగా వుండే ప్రమీల అత్తగారి విషయం లో ఇంత నిక్కచిగా ఎందుకు మాట్లాడుతోందో రాఘవరావుగారికి అర్థంకావటం లేదు.
విషయము విన్న ప్రకాశం నవ్వుతు “నాకు చెల్లెమ్మ అన్నదాంట్లో తప్పుఏమి కనపడటం లేదు “అన్నాడు
“అదేమిటి నువ్వు కూడా ఆలా అంటావు . అమ్మకి నేనొక్కడినే కొడుకుని , ఇప్పుడు నేను నా ధర్మం పాటించక పొతె ఎలా ?”అన్నారు రాఘవరావు ఆశ్చర్యంగా !
అమ్మ మీద బెంగ వలన ప్రమీల మాట , మనసు నీకు సరిగా అర్థం కాలేదు, ప్రమీల నిన్ను కొడుకుగా నీ ధర్మం చేయవద్దు అనటం లేదు తనని, మీ అమ్మగారిని హాయిగా జీవితం గడిపేలా చేయమని అడుగుతోంది.
మీ అమ్మ గారి గురించే ఆలోచించు, మీ నాన్నగారు ఇంకో కొన్నేళ్లు బ్రతికి ఉంటె, నువ్వు ఇద్దరినీ తీసుకువద్దాము అని ఎప్పుడైనా అనుకున్నావా?లేదా మీకోసం మీ అవసరాలకైనా ఎప్పుడైనా రావాలని వాళ్ళు అనుకున్నారా??ఎప్పుడు మీరు వెళ్ళటం తప్ప వాళ్ళు ఎప్పుడైనా మీ అవసరాలు గుర్తించి మీకు సహాయార్థం ఎన్నడైనా వచ్చారా??ఇప్పుడు ఆవిడా అక్కడ ఉండలేని పరిస్థితి వచ్చింది కాబట్టి వస్తున్నారు . అందుకే ప్రమీల మీ అమ్మగారిని మీతోపాటు ఒకే ఇంట్లో వద్దు , ఆవిడని విడిగా వేరే ఇల్లు ఏర్పాటు చేసి ఉంచుదాము అని అంటోంది.  ఆవిడ ఆరోగ్యంగా వున్నారు, అన్ని పనులుసొంతంగా చేసుకోగలుగు తున్నారు, ఆవిడకి కావలిసింది కేవలం అండ మాత్రమే. . అది కొడుకే అవ్వాల్సిన రూలేమీలేదు. ఆవిడ భాద్యత నీదే కానీ అది మీకు బరువు గా కాకూడదు అనేది తన అభిప్రాయం .
నేను ఒక మాట అడుగుతాను చెప్పు, నువ్వు నీ కొడుకు పెళ్లి ఐన వెంటనే వేరే కాపురం పెట్టించాలి అని వాడి పెళ్ళికి ముందే అనుకున్నావు . ఎందుకు?మీ కోడలు కూడా మీ ఇంట్లోనే వుండి వయసు వస్తున్న నీ భార్యకి సహాయంగా ఉండమని అడగవచ్చు కదా!కానీ అది సాధ్యపడదు అని నీకు తెలుసు. కోడలు డాక్టర్ అందుకు తగ్గట్టు ఉండటానికి వాళ్ళు వేరే ఉంటేనే వాళ్ళకి సోకార్యంగా ఉంటుంది , వాళ్ళు మీతో కలసి ఉంటె జీవితం నువ్వు అనుకున్నంత సజావుగా జరగదని తెలిసి ముందుగానే వాళ్ళని వేరే ఉండమని చెప్పేసావు . అదే నీ తల్లి విషయము వచ్చేసరికి ఆవిడని వేరే ఉంచటం నేరం గా బావిస్తున్నావు.
పూర్వకాలం లో అంటెపెళ్లి అయ్యాక కోడలు వుమ్మడి కుటుంబం నుంచే తన సంసార ప్రయాణం సాగించేది. కానీ ప్రమీల విషయము ఆలా కాదు కదా . . . నువ్వు ఇన్నేళ్ల కాలం లో పెళ్ళాం పిల్లలతో కలసి మీ వూరు వెళ్ళింది ఎన్నిసార్లు? మీ అమ్మానాన్నలతో కలిసి వున్నది ఎన్నాళ్ళు?
అసలు ప్రమీల నాకు పల్లెటూళ్ళు పడవు, అక్కడ సదుపాయాలు లేవు కనుక నేను రాను అంటె నీవు ఏమి చేసేవాడివి?నీ తల్లితండ్రులు ఇక్కడ కు రారు, మీరు అక్కడికి వెళ్ళలేరు అవునా!కానీ ప్రమీల ఆలా అనలేదు,  తన వంతు ధర్మం ఇన్నాళ్లు పాటించింది కదా. . . ఇప్పుడు తాను కూడా వయసులో పెద్దది అవుతోంది,  తల్లి గా తన భాద్యతలు కూడా నిర్వర్తించింది, తనకి కూడా విశ్రమించే సమయం కావలి కదా, నువ్వే ఆలోచించు మన మగవాళ్లందరికి రిటైర్మెంట్ అని అనేది ఒకటి వుంది , ఇన్నాళ్లు నువ్వు చేసిన వుద్యోగంఎంత అలవాటు అయినదే అయినా నువ్వు పెద్దవాడివి అయ్యావు , ఇక విశ్రాంతి తీసుకోమని గవర్నమెంట్ వాళ్ళు అంటె మన విషయములో తప్పు కానిది. ప్రమీల అల్లాంటి విశ్రాంతి కావాలని అడిగితె తప్పు ఏమిటయ్యా???
మీ అమ్మగారి విషయానికే వద్దాము, ఆవిడ ఒక్కరు ఉండలేరు, ఆవిడకి ఏమి చేతకాదు అని నువ్వంటె,  మీ నాన్నగారు , నువ్వు చేసిన తప్పుకి భాద్యత ప్రమీల ఎందుకు తీసుకోవాలి?మీరెప్పుడైనా ప్రస్తుత కాలమాన పరిస్థితి కి అనుగుణంగా ఆవిడని సంసిద్ధురాలిని చేసారా??ఆధునిక జీవన శైలికి అనుగుణంగా ఆవిడని తీర్చిదిద్దరా??ఆవిడ నీ తల్లి కాబట్టి ఆవిడని సర్దుకోమని అనలేక ప్రమీల నీ భార్య కనుక భాద్యత అనే బరువు ని భరించాలి అని నువ్వు అంటున్నావు. అంతేనా. . . . . నీకో న్యాయం. . నీ కొడుకోక న్యాయమా ????
ప్రమీల అన్నదాంట్లో నాకు తప్పుఏమి కనపడటం లేదు, ప్రతి మనిషి బ్రతికేందుకు ఎదో ఒక విషయము మీద కానీ , వస్తువు మీద కానీ, లేదా మనిషి మీద కానీ అనుబంధం తో ఉంటేనే జీవితం సారవంతం గా సాగుతుంది . మీ అమ్మగారికి మనుషు ల మీద  అనుబంధం కన్నా వస్తువుల మీద  అనుబంధం ఎక్కువ అని కదా ప్రమీల భావన . . . . అలాంటప్పుడు ఆవిడని బలవంతంగా ప్రమీల సంసారం లో దింపే బదులు ఆవిడకి వీలు అనుకొన్నచోటె ఆవిడకి వేరే చక్కటి జీవన యానాం కల్పించవచ్చుకదా. . . ఆవిడకి తనకంటూ ఒక దినచర్య , తనదైన జీవన శైలి ఉండటం చాల అవసరం. ప్రమీల తన ముప్పయ్ ఏళ్ళ కాపురం లో తాను స్వతంత్రంగా, ఎవరి సహాయ సహకారాలు లేకుండానే గడిపిందికదా. . . ఇన్నాళ్లు తన ఇల్లు అనుకొన్నది పంచుకొని , సర్దుకొని, గడపటం కష్టం. . . ఒకటి , రెండు నెలలు ఐతె సర్దుకో అని చెప్పవచ్చు , కానీ అంతే తెలియని ప్రయాణం లో అది సాధ్యం కాదు కదా. . . .
నువ్వు ప్రమీలని సరిగా అర్థం చేసుకోవటానికి ప్రయత్నించు . తను చెప్పింది సానుకూలం గా పరిశీలించు, వాళ్ళిద్దరిని సంతోషపెట్టగలిగే సామర్ధ్యం నీకే వుంది . లోకం గురించి ఆలోచించకు, మీ అమ్మగారికి ఒక మంచి ఇంటిని ఇవ్వు, నువ్వు రోజు కలిసిరా ఆవిడా మంచి చెడ్డలు చూడు, కొడుకు గా అన్ని అవసరాలు తీర్చు.  ఆవిడ చేసుకోలేని పరిస్థితి వచ్చినపుడు ప్రమీల సహాయం తో ఆవిడని కడతేర్చు . ఇన్నాళ్లు ప్రమీలని కేవలం భార్య గానే చూసావు, తన ఆంతర్యం అర్థం చేసుకోవడానికి ప్రయత్నించు అప్పుడు నీకు ఉత్తమ గృహిణిగా కనిపిస్తుంది . . అంటూ గడియారం చూచి కబుర్లలో టైం తెలియలేదు అనుకోని తన సీటుకి వెళ్ళిపోయాడు.
ప్రకాశం మాటలు విన్న రాఘవరావుగారి మనసు ఆలోచనలో పడింది . నిజమే ఇన్నేళ్ల తమ కాపురంలో తనని నోరు తెరిచి ఏమి అడగలేదు.  తన మనసులోని మాట మొదటిసారిగా తెలియపరిచింది ప్రమీల . ఈ వయసులో తనకి నేను ఇవ్వగలిగిన” కానుక” కేవలం మానసిక విశ్రాంతి .  చిన్న సర్దుబాటు తమ అందరి జీవితాల్లో ప్రశాంతత తీసుకు వస్తుందన్న ప్రమీల సూచన సబబే అనిపించి తమ లొకాలిటీ లో మంచి సదుపాయాలూ ఉన్న ఇల్లు చూడమని ప్రమీలకి ఫోన్ చేసి చెప్పి తేలిక పడ్డ మనసుతో ఆఫీస్ పని లో పడిపోయారు రాఘవరావుగారు.

విశ్లేషణ: టేకుమళ్ళ వెంకటప్పయ్య
 
ఈ కీర్తన అధ్యాత్మికమైన హరి కీర్తన. అన్నమయ్య సకల దేవతా మూర్తులలో శ్రీవేంకటేశుడినే దర్శిస్తాడు. ఆయన రాముడైనా, కృష్ణుడైనా, నరసింహుడైనా మరే అవతారమైనా సరే! ఈ కీర్తనలో ద్వాపరయుగ కృష్ణుని స్తుతిస్తూ, మంచి హాస్య చమత్కారంతో ఆయన లీలలు వర్ణిస్తూ తాను పులకరించి శ్రోతలను అలరింపజేస్తున్నాడు. మీరూ చూడండి. ఆ లీలామానుషధారి విశేషాలు వినండి.
 
కీర్తన:
పల్లవి: కోరుదు నామది ననిశము గుణాధరు నిర్గుణుఁ గృష్ణుని
నారాయణు విశ్వంభరు నవనీతాహారు                                ॥పల్లవి॥
చ.1. కుండలిమణిమయభూషణు కువలయదళవర్ణాంగుని-
నండజపతివాహనుని నగణితభవహరుని
మండనచోరకదమనుని మాలాలంకృతవక్షుని
నిండుకృపాంబుధిచంద్రుని నిత్యానందునిని                   ॥కోరుదు॥
చ.2. అగమపుంజపదార్థుని ఆపత్సఖసంభూతుని
నాగేంద్రాయతతల్పుని నానాకల్పునిని
సాగబ్రహ్మమయాఖ్యుని సంతతగానవిలోలుని
వాగీశ్వరసంస్తోత్రుని వైకుంఠోత్తముని                         ॥కోరుదు॥
చ.3. కుంకుమవసంతకాముని గోపాంగనకుచలిప్తుని
శంకరసతిమణినుతుని సర్వాత్ముని సముని
శంకనినాదమృదంగుని చక్రాయుధవేదీప్తుని
వేంకటగిరినిజవాసుని విభవసదాయినిని                     ॥కోరుదు॥
(రాగం  మలహరి;  సం:  1-141 – రాగిరేకు –23-5)
 
విశ్లేషణ:
పల్లవి: కోరుదు నామది ననిశము గుణాధరు నిర్గుణుఁ గృష్ణుని
నారాయణు విశ్వంభరు నవనీతాహారు
శ్రీమహావిష్ణువు ఈ సకల చరాచర జగత్తును రక్షించే దేవ దేవుడు. కలియుగంలో తిరుమలలో శ్రీవేంకటేశ్వరుడై వెలసిన స్వామి. అలాంటి స్వామిని  గాక అన్నమయ్య మది సదా ఎవరిని కోరుతుంది? నా మదిలో యెల్లవేళలా శ్రీకృష్ణుడినే  కోరుకుంటాను. ఆయన సకల సద్గుణములను ధరించినవాడు. మరియూ సకల గుణాతీతుడు. మానవరూపం తీసుకున్న సాక్షాత్ శ్రీమన్నారాయణుడు. విశ్వమంతా నిడియున్నవాడు ఆయనే! గుణగణుడైన పరమాత్ముడైనప్పటికి కూడా ఈయన ప్రత్యేక గుణం గమనించారా?  వెన్నదొంగ. అదే మనం అర్ధం చేసుకోవలసిన లీల అంటున్నాడు అన్నమయ్య.
 
చ.1 కుండలిమణిమయభూషణు కువలయదళవర్ణాంగుని-
నండజపతివాహనుని నగణితభవహరుని
మండనచోరకదమనుని మాలాలంకృతవక్షుని
నిండుకృపాంబుధిచంద్రుని నిత్యానందునిని
ఆ స్వామి వర్ణించడానికి మనకు సాధ్యం కాని వాడు. ఆయన ఎలాంటివాడంటే,  మణులతో నిండిన చెవి కుండలములు ధరించినవాడు. నల్ల కలువ దళముల వంటి రంగుకల శరీరము కలవాడు. నీలమేఘ శ్యాముడు. ఈయన పక్షులకు రాజైన గరుత్మంతుని వాహనముగా కలవాడు. మానవుల అసంఖ్యాకమైన పాపములను కేవలము స్మరించినంత మాత్రమున హరించేవాడు. అయినా చోరకళ అలంకారముగ కలవాడు. తులసిదళ మాలలచే అలంకరింపబడిన వక్షస్ధలము గలవాడు. నిండు దయాసాగరమున        ఉద్భవించిన పూర్ణచంద్రుడు నిత్యము బ్రహ్మానందములో వుండేవాడంటూ నిందాస్తుతి చేస్తున్నాడు అన్నమయ్య.
 
చ.2. అగమపుంజపదార్థుని ఆపత్సఖసంభూతుని
నాగేంద్రాయతతల్పుని నానాకల్పునిని
సాగబ్రహ్మమయాఖ్యుని సంతతగానవిలోలుని
వాగీశ్వరసంస్తోత్రుని వైకుంఠోత్తముని
ఈ పరంధాముడు వేదరాశికి నిత్యము అర్ధమై భాసిల్లెడివాడు. వేద పురాణాలలో విహరించే దేవుడు. ఆపదలలో వున్నవారికి ప్రియస్నేహితుడు. నాగేంద్రుడైన ఆదిశేషుని శయ్యగా చేసుకున్నవాడు.  అనేక కల్పముల నెఱిగినవాడు. పరబ్రహ్మ అని జగద్విఖ్యాతి చెందినవాడు. ఆ స్వామి సదా మధురమైన గానమృతమున వోలలాడువాడు. బ్రహ్మదేవుని చేత ఎల్లప్పుడూ కీర్తింపబడేవాడు. ఉత్తమమైన వైకుంఠమును మోక్షార్హులకు, పుణ్యాత్ములకు ప్రసాదించు దేవ దేవుడంటున్నాడు.
 
చ.3. కుంకుమవసంతకాముని గోపాంగనకుచలిప్తుని
శంకరసతిమణినుతుని సర్వాత్ముని సముని
శంకనినాదమృదంగుని చక్రాయుధవేదీప్తుని
వేంకటగిరినిజవాసుని విభవసదాయినిని
ఈ మహా దేవదేవుని యింకా కీర్తించాలంటే కుంకుమ, వసంతము, శ్రీగంధము అంటే ఎంతో ప్రీతిగల వాడు. గోపికారమణుల స్తనగిరులయందు సదా విరాజిల్లెడి వాడు. శంకరుని సతీమణియైన పార్వతీదేవి చేత కూడా నుతింపబడువాడు. సర్వేశ్వరునితో సమానమైన వానిని మృదంగము వలె భీకరమైన ధ్వనిని వెడలించు పాంచజన్యమను శంఖము హస్తమున కలివాడు. సుదర్శనము అను చక్రము ఆయుధముగా వెలుగొందువాడు. ఈయన శ్రీవేంకటాచలము నిజస్ధానము (వైకుంఠము) గాకల శ్రీవేంకటేశ్వరుడు. సమస్త వైభవములు విధాయకముగా కలవాడంటూ అన్నమయ్య శ్రీ వేంకటేశ్వరుని శ్రీ కృష్ణ పరమాత్మ రూపంలో దర్శిస్తూ పరవశించి పోతున్నాడు. మనలను కూడా విని తరింపజేస్తున్నాడు.
 
ముఖ్యమైన అర్ధములు:
అనిశము = ఎల్లప్పుడు, అనవరత్ము; గుణాధరు = అన్ని మంచిగుణములు కలవాడు; నిర్గుణ = గుణ రహితుడు; నవనీతాహారుడు = వెన్నదొంగ; కువలయదళ = నల్లకలువదళముల వంటి రంగుకల ; అండజపతి = పక్షులకు రాజైన గరుత్మంతుని (అండములోనుండి పుట్టినవాడు); అగణిత భవహరుని = అసంఖ్యాకమైన పాపములను హరించువాడు; మండనచోరక = దొంగ అలంకారము గల;  మాలాలంకృత వక్షుడు = తులసిదళముల మాలలచే అలంకరింపబడిన ఘనమైన వక్షస్ధలము గలవాడు; కృపాంబుధి = దయాసాగరుడు; నిత్యానందుని = నిత్యము బ్రహ్మానందములో మునిగి తేలేవానిని; ఆపత్సఖ సంభూతుడు = ఆపదలలో వున్నవారికి ప్రియస్నేహితుని వలే వున్న వాడు; నాగేంద్రాయత తల్పుని = నాగేంద్రుడైన ఆదిశేషుని శయ్యగా చేసుకుని పరుండినవాడు; సంతత గాన విలోలుని = ఎల్లప్పుడు మధురమైన గానామృతమున ఓలలాడే వాడు; వాగీశ్వర సంస్తోత్రుని = బ్రహ్మదేవుని చేత సదా కీర్తింపబడేవాడు.
 
******

సమీక్ష: సి. ఉమాదేవి
 
మొవ్వ రామకృష్ణగారు రచించిన శత కవితా సంకలనం నాన్న అడుగుజాడల్లో ప్రతి కవితలో కవి మనసు పారదర్శకంగా కనిపిస్తుంది.  వారి వెన్నుతట్టి ప్రోత్సాహాన్నందించిన రామా చంద్రమౌళిగారు,  సౌభాగ్యగారు, నందినీ సిధారెడ్డిగారు, లంకా శివరామకృష్ణగారు,  ప్రచురించిన జగన్నాథశర్మగారికి వారు అర్పించిన అక్షరాంజలి మనసును సంతోషంతో నింపుతుంది.
తల్లిప్రేమ ఎన్నటికి మరువలేము. అయితే తండ్రి మనపట్ల చూపే అనురాగంలో బాధ్యాతయుతమైన ప్రేమ వెలకట్టలేనిది. ఈ సమాజంలో మనం తలెత్తుకు తిరగాలంటే నాన్న అడుగుజాడల్లో నడవాల్సిందే అని చెప్పడం ముదావహం. తండ్రిలోని నైజం మంచైనా, చెడైనా మనకు గుణపాఠమే అనడం అక్షరసత్యం.
కవితలను చదువుతున్నంతసేపు మన మనసులో ప్రతి అంశం విశ్లేషణకు గురవుతుంది. మా కడుపునింపి తాను పస్తులుండి సంతోషంతో కడుపు నింపుకున్న నాన్న ఎవరికైనా , ఎప్పటికైనా గుర్తొస్తూనే వుంటాడు అని చెప్పడంలో ప్రతి బిడ్డకు తన తండ్రి తమ గురించి పడిన కష్టాలు గుర్తుకువచ్చి కన్నులలో కన్నీరురాక మానదు. అమ్మ నవమాసాలు మోసి కని పెంచిన దేవత అంటూ నాన్న కనబడని మమతానురాగాలతో వెలుగొందే దేవుడనడం అక్షరసత్యం. నాన్న వేసే ప్రతి అడుగులో ప్రతి బిడ్డకు రాచబాటే కనబడాలి అనడంలో తండ్రిని ఉన్నత స్థానంపై నిలిపింది. నమ్మకం మరో చక్కని కవిత దేశ సరిహద్దులనుండి నాన్నకు వచ్చిన పిలుపుకు చిరునవ్వుతో అమ్మ పంపినప్పుడు
నాన్నకై కళ్లుకాయలు కాచేలా ఆరు వసంతాలు ఎదురు చూస్తూనే ఉన్నపుడు నాన్న రాక అమ్మ సంతోషానికి అడ్డుకట్ట పడలేదు. అయితే దేశసరిహద్దులకు వెళ్లిన నాన్న ఇక ఎప్పటికి తిరిగిరాడనే వార్త చదివినపుడు మన మనసును పట్టికుదుపుతుంది.  అయితే నాన్న అడుగుజాడల్లోనే నడవలాన్నదే నా ధ్యేయం, కర్తవ్యం అంటూ అమ్మను నా గుండెల్లో పెట్టి చూసుకుంటాను అని చెప్పినపుడు మనసు ఉద్వేగభరితమవుతుంది. అడుగుల సవ్వడి మరో చక్కని కవిత.  నాన్న గొప్పతనం, అమ్మ మంచితనం నిండు సంసారం. మనుగడ సాగించే గుండె ధైర్యం-ఎల్లవేళలా మన గుండెల్లో మారుమ్రోగే ఆ అడుగుల సవ్వడులు మన అమ్మ నాన్నలవే అనడం నిజమే కదా!కరోనా దెబ్బకు లాక్ డౌన్ కష్టాలను పాబందీ-ఉగాది కవితలో విశదీకరించడం వాస్తవాన్ని కళ్లకు కట్టింది. మరెన్నో కవితల సమాహారం నాన్న అడుగు జాడల్లో కవితాసంపుటి. చక్కని కవితలందించిన మొవ్వ రామకృష్ణగారికి అభినందనలు.
 
 
సమీక్ష: శ్రీ సత్యగౌతమి
 
ప్రియుని ధ్యానంలో అంతర్ముఖురాలైన ప్రేయసి మధూలిక
‘నేనంటూ కదులుతున్నప్పుడు
నీ అడుగులనే అనుసరిస్తున్నట్లూ
నాలో మౌనం తెరవేసినప్పుడు
నీ ధ్యాసలో ఎద రమిస్తున్నట్లు’ ….
ఈ నాలుగు వాక్యాల్లో అంతర్లీనంగా అథ్భుతంగా మధూలిక తన ప్రణయ కోరికను ఆవిష్కరించింది .
 
అంతేకాదు,
‘చిరుముద్దుతో రెప్పల కదలికలు
అలలలైనప్పుడు
మనమో దీవికి వలసపోయినట్లు ….
 
ప్రియునితో దీవి ప్రాంతాన అచటి సముద్రతీరపు అలలలో మమేకమైన మధూలిక,
‘తన కనురెప్పలపై ప్రియుని చిరుముద్దుకు తన రెప్పలు కూడా అలలుగా మారినవి’ అంటున్నది.
అక్కడితో ఆగలేదు ప్రియుని ఆటపట్టిస్తోంది మధూలిక .
 
‘ఆకాశమంత నువ్వు నాపై ఆర్తితో
దూకాలని చూసినప్పుడు
నా పూసల దండలోని పూల పరిమళం
నాకిట్టే చెప్పేస్తుంది అది ‘నీకు తెలుసా’?….” అని అంటూనే
 
నేనో సుస్వరాన్ని, ప్రబంథాన్ని, నవ్వుల్లో వెన్నెలున్నదాన్నని నీకు మాత్రంతెలీదా ‘నేను’ ఏంటో అంటూ మథూలిక ప్రియునికీ,
ప్రేమరసరాగవర్షిణి లక్ష్మీరాధిక గారు మనకు తన “మథూలిక” ప్రణయకావ్యం గురించి కవి(తా) హృదయాలకి మెత్తగా విరచించారు
 
అంతలోనే మళ్ళీ విరహము-
‘అడ్డుకోలేని’ నీ జ్ఞాపకాల మరకలు
వర్తమానానికి అతీతంగా ఉసిగొల్పుతున్నాయి,
‘చెప్పు … ఎప్పుడొస్తావ్, నీగుసగుసల సంగీతంవినా’ లంటూ మారాంచేస్తూ గారాలుపోతోంది మధూలిక!
కనురెప్పలపై రాసుకున్న ప్రియుని కావ్యాలు రెప్పల మడత విప్పితే ఎక్కడకందిపోతాయో అని మనసుతోనే మధుమాలికలను చదివిందిట.
ఒకసారి ‘నీ కోసము’ ఏమేమి చేస్తున్నానో చూడు అని ప్రియునికి చెప్పుకుంటుంది మధూలిక. మరోసారి
‘నువ్వెక్కడ సంచరిస్తున్నావో’ అని మదిని చిక్కబెట్టుకొని ప్రశ్నిస్తూ…జాడతెలియని ప్రియునికోసము కాలాలు కాలాలు నిరీక్షిస్తూ నీలోనే చేరి నిన్నే అనుసరిస్తున్నానుగా అని సమాధానపరుచుకుంటుంది చివరికి ‘నీ నేను’ అని పేరు మార్చుకొని మధూలిక.
………
లక్షీ రాధిక గారి పదాల కూర్పు మల్లెలతో మాలకట్టినట్లున్నది కదూ…, మళ్ళీ ఇది చూడండి.
‘అప్పటిదాకా నిద్రించిన స్వరాలు
ఒక్కోటీ నిశీథిని చీల్చుకు బయటపడ్డట్టు ‘ – ‘నిదురమబ్బు కోసం’ అనే కావ్యంలో ఒక తునక.
‘ఈ రోజుకి సూర్యోదయముందోలేదో తెలియదుగానీ,
తన తలపుకతో నాకైతే రసోదయమయింది’ అంటూ మథూలిక తనలో వెలసిన ప్రేమను ధ్యానిస్తోంది. తన ప్రేమకు కాలంతో పనిలేదంటోంది.
మధూలిక ప్రేమ, ప్రియునికి మాత్రమే సొంతంకాదు, ఆమె ప్రకృతి ఆరాధకురాలు అందుకే ప్రియుని అంతగా ప్రేమించగలుగుతోంది .
లక్ష్మీరాథిక కవిత్వంలో వర్షం పడేముందు ఆకాశం, సూర్యకిరణాల రంగులతో కొత్త చీరలు నేసుకొని కట్టుకుంటుంది ఆచీరలరంగుల వైనాలకు మథూలిక ఏమి చెప్తోందంటే … ‘మంకెన పువ్వులు, పగడపువ్వులు, కుంకుంపువ్వులు ఎర్రనై పుట్టించిన సెగలన్నీ కడిగేస్తూ సంపెంగల చలికి చల్లగాలి పాటపాడింది’ అని. ‘వానొచ్చిన ప్రతిసారీ ‘ ఓపక్క తడిచిన పూల బరువెక్కువయ్యి ఆవహించిందీ విరహం, విరహాన్నిమించిన వేదనేదో ఎదలో తొలిముద్దు హాయిని తోసుకొస్తోందీ” … అని మధూలిక అంటుంటే ఆమాటలకి వానలో తడిసిన చినుకులన్నీ వయ్యారులైనట్లినిపించింది నాకు . 🙂 ‘మౌనానికి ఊహలూగడంతెలిసినట్లుందీ’ అన్న మధూలిక మాట అక్షరాలా నాలో నిజమయ్యింది.
ప్రేమసాగరాన్ని తవ్వి చూసిన అనుభవంతో తన వేదాంతసారాన్ని ఇలా చెప్తోంది … ‘ఏకాంత పరిష్వంగంలో నిన్నూనన్నూ కలిపిన శూన్యమీపాటికి తీరందాటేసిందీ, జీవితంతప్పిపోయి చాన్నాళ్ళయిన జ్ఞాపకాలతో’ .. అని
ప్రేమ సంస్థానాదీశురాలు మధూలిక? లక్ష్మీరాధిక?
………….
ప్రేమ అనేది ఒక సిద్ధత్వం. ఈ సిద్ధిని పొందినవారు అరుదుగా మనకు తెలుసు. గోదాదేవి శ్రీరంగనాధునికోసం, రాధ శ్రీకృష్ణునికోసం చేసిన ప్రణయారాధనలు, శ్రీవేంకటేశ్వరుడు, శ్రీదేవి భూదేవిలపై అన్నమయ్య విరచించిన ప్రణయ కావ్యాలు మనకు జ్ఞప్తికొస్తాయి. అంతేకాదు మీనాక్షీ, సుందరేశ్వరుల ప్రేమారాధన కూడా ఒక అపురూప రససిద్ధి. ప్రేమ దైవాంశం. అందుకే వెన్నెలలా ప్రేమ చల్లనైనది. ప్రేమలో వున్న మనసుకూడా ఆ చల్లదనాన్నే కలిగి వుంటుంది. అందుకే యోగులు కూడా ప్రపంచము యందు ప్రేమను కలిగి వుండ మంటున్నారు.  ప్రేమలో వెలుగుంటుంది ఆ వెలుగులో నీ ఆత్మసాక్షాత్కారం కలుగుతుంది, ప్రేమ చిహ్నమైన దేవుడ్నీ చూడగలవు.
ఇట్టి దైవదత్తమైన సంపదను కలిగివున్న సిరి (లక్ష్మీరాధిక) కి నా మన:పూర్వకాభినందనలు. మధూలికను చదువుతున్నప్పుడు జాబిలికి ఉయ్యాలకట్టుకొని ఊగుతూ ఒక్కొక్క కావ్యాన్ని ఆశ్వాదిస్తున్నాను. మరి మీరూ ????
 
kinge.com లో ఈ ప్రబంధాన్ని ఆస్వాదించవచ్చు
 
 
 
రచన: లక్ష్మీ రాధిక

కదులుతున్నట్టు కనపడని కృష్ణవేణిలా ఆమె కవిత్వం ఒక నది. సరిగ్గా చూస్తే వెన్నెల్లో వీణానాదంలా, వెండిమబ్బు దూదిపింజెలా,నిస్పక్షపాతపు కవితలా, బంగారు కలల నుంచీ వాస్తవపు విడ్డూరాల దాకా విస్తరించి ఉంటుంది. తన కవనంలో.. కమ్ముకునే కలతలూ, నిరాశా నిట్టూర్పు గేయాలూ, అంతులేని ఆలోచనా స్రవంతిలూ, పునర్వేచన చేసేలా దీప్తివంతమై ఉంటాయి. ఆ పదాలు గుండెల్లో గెంతులేసే అలల సవ్వళ్ళలా ఉలిక్కిపెడుతుంటాయి. తనే మరి..మన అనురాధ బండి.
ముఖపుస్తక నేస్తంగా తన కవనాల సాక్షిగా పరిమళించే నక్షత్రం. ఒక ఉన్నత వ్యక్తిత్వపు విలాసం ఆమె అక్షరం. ఆవిష్కరించే ప్రతిపదమూ దాన్ని ధృవపరిచేట్టు ఉండటం ఓ ప్రత్యేకత. నానారీతుల మనసుల్లోని వైవిధ్యము ఆకాశంలో విరిసే హరివిల్లంత స్పష్టంగా తన కవనంలో కనిపిస్తాయి. మూగ గొంతుకి ఒకేసారి మాటలొచ్చినట్టు ఒక ఆర్ద్రత ప్రతివాక్యంలోనూ స్పష్టమవుతుంది. నిశీధి క్రీనీడల్లో నవీన మార్గమున్నట్టు గుండెతడికే చిగురించే పువ్వులెన్నో తన పదములో. చూపులకు అమాయకంగా ఉంటూ తన పద గాంభీర్యంతో చాలా విలక్షణ సలక్షణంగా అనిపిస్తారు అనురాధ. అనామక అనుభూతులెన్నో పరిచయించే అనురాధ మెల్లిగా మన హృదయాన్ని ఆక్రమిస్తారనడంలో సందేహం లేదు.
చీకటిలో ముడుచుకుపోయే రాత్రి అందం, జాబిలి చుట్టూ తిరుగుతూ చేసే మువ్వల శబ్దం, ఆలోచనల మెరుపుల్లో గుండె తణుకులీనడం, ఆకాశపు ఆకర్షణ మొత్తం కలబోసుకుని ఆమె కలంలో ఇమిడిపోతుంది.
రాత్రి వెండి అద్దంలాంటి చందమామకి, బంగారు నక్షత్రాలకి సెలవు చెప్పేసాక, జ్ఞాపకాలకీ గడిపెట్టేసాక ఏమవుతుందో తన మాటల్లో చూద్దాం..
” మనసు చీకటి, మనిషి చీకటి
నిద్రకి కలలు మాత్రమే రంగులు అని పాడుకుంటూ
మెదడుకి చీకటిపడలేదని నవ్వుకుంటూ
నా చుట్టూ నేనే కంచెని కట్టేసా”
ఎంత అద్భుతమైన భావమిది.
ఏడుపు అనివార్యమైనప్పుడు అశృవులకి దారిచ్చి కళ్ళకీ, నోటికీ స్వేవ్ఛను ప్రసాదించడం ఉత్తమమని, కన్నీళ్ళు కూడా రాల్చలేని కళ్ళని చూసి జాలిపడమంటూ, మనుషుల మధ్య వాళ్ళూ వీళ్ళూ అని తేడా చూపించని సమానత్వం కావాలంటారు. ఇంత గొప్ప ఆలోచనలు పరిణితి చెందిన వారు మాత్రమే రాయగలరనిపిస్తుంది.
చీకటి కళ్ళు విప్పుకున్నప్పుడు, గాఢాంధకారం కాని సృష్టి మాత్రం నక్షత్రకొసల్లో ఆశల ఊయలూగుతుందట. ఆకాశపు కదలికలు వింటూ నిదురించిన తీరం, సముద్రపు రెప్పలకు కలనిస్తుందట. ఏ జాలరీ వలవేసి పట్టుకోలేని ఇలాంటి సంగతిని ఎవరు మాత్రం రాయగలరు అంటూ వినూత్నంగా ఆవిష్కరిస్తూనే మనల్ని ప్రశ్నిస్తారు.
చీకటికి గొంతువిప్పి జరిగిన పరిచయంలో వెలుతురు అవసరం రాదంటూ, కొన్ని దృశ్యాలు మాత్రం హృదయ విదారకాలంటారు. తడిలేని పొడిచూపు కలిగి కాంతిని ఇరికించుకోలేని మనుషులు మనసులనుండీ దూరమైపోతున్నారని విచారిస్తారు.
విషాదం ఎందుకంత బాగుంటుందో, కొందరు స్వేచ్ఛను కాదనుకుని ఎటుచూసినా శిధిలాలను మిగులుస్తారు. కొన్ని అక్షరాలేమో బ్రతుకు ఆకాశంలో మెరుపులవుతాయట. కవులు కవితలు అచ్చవగానే కవిత్వాన్ని వదిలేస్తే, కలం నవ్వుకున్నట్టు, మనమూ కలల్ని యాంత్రిక భావాలతోనే కట్టేయాలట. ఇంత విభిన్నంగా కవితను కూర్చడం తన ప్రత్యేకత.
“ఆశ ఆకాశమవ్వొచ్చు..కానీ పిచ్చి అవ్వకూడదు.
వెలుతురు కావాలంటే..కిటికీ తియ్యాలి.
వెన్నెల కావాలంటే..పున్నమి తెలియాలి.
నిదురలో ..నక్షత్రాలు రాలవు.
కలలకి కన్నీరు..అడ్డు కాదు.
విని వదిలే ఔదార్యం..మనసుకు అవసరం.
వసంతమంటే…శిశిరం తెలిస్తేనే”
జీవితాన్ని ఎంతో లోతుగా ఆలోచించి చాలా సరళంగా, సహజంగా మనకి అందజేసారు అనురాధ.
“కన్నీటి చుక్కలు కూడా నాటకంలో పాత్రదారులే అని తేలిపోయినప్పుడు
యాంత్రికతల నడిబజారులో చప్పట్లన్నీ
నిజాలు కావనీ..
ఏ అబద్ధమొచ్చీ సాక్ష్యం ఇవ్వదనీ..
బంధాల సాగరంలో మునిగి లోతుల్ని ఆరాతీయాలనే ఏ ఒక్కరూ నిజానికి విజేతలు కారనీ..
లెక్కతేలని కోణాల జాబితా తయారుచేద్దామనుకునే ఎవరైనా సరే మద్యలో ఆగిపోవల్సిందేననీ
నువ్వో నీలాంటివాళ్ళో.. నిర్వేదసారాన్ని గ్రహించిన నవ్వేదో నవ్వుతుంటారు..!!”
మనసుని మెలిపెట్టే విషయాలను ఇలా నిజాయితీగా చెప్పి అనుబంధాలను పరిశీలించమని అన్యాపదేశంగా చెప్పారు.
ఈ మధ్యకాలం, చిట్టి కవితలతో పాటు ఆంగ్లంలో కూడా అద్భుతమైన తన భావాల్ని సరికొత్తగా వినిపిస్తున్నారు.
“కొట్టివెయ్యబడిన జవాబులూ
అలిగిన ప్రశ్నలూ
మరి, కలాన్ని పట్టుకున్న… గురువుకి శిక్షో..?!
ముద్దుముద్దు గులాబీలూ
తరలెళ్ళిపోయిన ముళ్ళూ
అసలిప్పుడు, కాలాన్ని …చెట్టుకి కూల్చిందెవరో..?!
అంటూ కొత్తకోణంలో తన జిజ్ఞాసను చర్చించారు.
కొన్ని కాల్పానిక, వ్యంగ్యాస్త్రాలతో కూడినా, అంతర్లీనంగా మనసుకి హత్తుకుంటూ, ఎంతో వివేచన చేసేలా వైరుధ్య భావాలతో ఉంటాయి కనుకే అనురాధ కవితలు చాలా ఆకర్షణీయంగా ఉంటాయి. మరిన్ని విలక్షణమైన కవితలు రాసి అందరినీ ఆకట్టుకుంటూ, త్వరలో మరపురాని ఓ సంకలనానికి శ్రీకారం చుడతారని ఆశిస్తూ…
 
రచన: అంబడిపూడి శ్యామసుందర రావు
కృపాచార్యుడు, ద్రోణాచార్యుడు మహా భారతములోని ముఖ్యమైన పాత్రలు కౌరవులకు, పాండవులకు విద్యలు నేర్పిన గురువులు కురుక్షేత్ర యుద్దములో సైన్యాన్ని నడిపించిన అతిరధ మహారధులు భీష్ముని తదనంతరము కౌరవ సైన్యానికి నాయకత్వము వహించినవాడు ద్రోణుడు.  ద్రోణాచార్యుడు గురువులలో అగ్రగణ్యుడు అందుచేతనే ప్రభుత్వము వారు కూడా ఆటలకు శిక్షణ ఇచ్చే విశిష్టమైన కోచ్ లకు ద్రోణాచార్య అవార్డు ఇస్తున్నారు. వీరువురు గురించి క్లుప్తముగా తెలుసుకుందాము.
కృపాచార్యుడు బ్రహ్మ నాల్గవ అవతారము. ఈయన శతానంద మహర్షి మనుమడు. మహాభారతంలో కౌరవులకు,  పాండవులకు గురువు. మహాభారత యుద్ధమందు కౌరవుల తరపున యుద్ధం చేసాడు. యుద్ధం ముగిసిన తరువాత బ్రతికిఉన్నకొద్దిమందిలో ఇతడు ఒకడు. ఎనిమిదిమంది చిరంజీవులలో ఒకడు. కలియుగములోని 8వ మన్వంతరము లోని  ఋషులలో గొప్పవాడు. కురుక్షేత్ర యుద్ధం తరువాత అర్జునుడి మనుమడైన పరీక్షిత్తుకు ఆచార్యునిగా నియమింప బడ్డాడు . కృపాచార్యుని జన్మవృత్తాంతము తెలుసుకుందాము గౌతమ మహర్షి కుమారుడైన శతానంద మహర్షికి సత్య ధృతి అనే కుమారుడున్నాడు. సత్య ధృతి జన్మించడమే విల్లంబులతో జన్మించాడు కనుక శరధ్వంతుడు అనే పేరుతో పిలువబడసాగాడు. . ధనుర్విద్య ఇతనికి పుట్టుకతోనే ప్రాప్తించింది. ఇతనికి చిన్నతనం నుంచే వేదాల మీద కన్నా అస్త్ర విద్యలపైన ఎక్కువగా ఆసక్తిని కనబరచసాగాడు. కొంతకాలం తపస్సు చేసి అన్ని యుద్ధవిద్యల్లో ఆరితేరాడు. ధనుర్విద్యలో తిరుగులేని మహా వీరుడైనాడు దీన్ని గమనిస్తున్న దేవతలు, ముఖ్యంగా ఇంద్రుడు కలవరపడసాగాడు. ఇంద్రుడు అద్భుత సౌందర్యరాశియైన జలపది అనే దేవకన్యను ఆయన బ్రహ్మచర్యాన్ని ఆటంకపరచేందుకు నియమించాడు. ఆమె శరద్వంతుడి వద్దకు వచ్చి వివిధ రకాలుగా ఆకర్షించడానికి ప్రయత్నించింది. మహా సౌందర్యవతి అయిన ఆమెను చూచినదే సత్యధృతి చేతిలోని విల్లమ్ములు జారి క్రిందపడ్డాయి. అది గ్రహించి తన కామోద్రేకమును నిగ్రహించుకొనెను. కాని, అతనికి తెలియకుండకుండా రేతః పతనమై అది రెల్లుగడ్డిలో పడెను. అది రెండు భాగములై అందులోనుంచి ఒక బాలుడు,  ఒక బాలిక జన్మించారు. కొంతకాలమునకు శంతన మహారాజు వేటాడుచు అక్కడికి వచ్చి వారిని చూచి తన బిడ్డలుగా పెంచుకొన్నాడు. వారికి జాతక కర్మాది సంస్కారములు గావించి తన కృపతో పెంచబడ్డారు కావున వారికి కృపుడు,  కృపి అని నామకరణము చేయించాడు.
ఈ సంగతి గ్రహించిన సత్యధృతి శంతనునితో తన సంగతి చెప్పి కృపునకు చతుర్విధ ధనుర్వేదములును నానా విధ శాస్త్రములను నేర్పాడు. అతడే విలువిద్యయందు పరమాచార్యుడై భీష్ముని ప్రార్ధనమున కౌరవ పాండవులకు గురువు అయి వారికి యుద్ధ విద్యలలో తర్ఫీదు ఇచ్చాడు మహాభారతము లోని ఉద్యోగపర్వంలో భీష్ముడు కృపాచార్యుని మహారధిగా ప్రకటిస్తాడు అంటే యుద్దములో 60, 000 మంది యోధులతో ఒకే సారి పోరాడగలిగిన వాడు అని అర్ధము. ద్రోణాచార్యుడు లేదా ద్రోణుడు భరద్వాజ మహాముని పుత్రుడు భరద్వాజ మహాముని
ఒకనాడు గంగా నది తీరములో తపము ఆచరిస్తున్నప్పుడు అప్సర కన్యలలో మేటి అయిన ఘృతాచి పై అనుకోకుండా భరద్వాజుని దృష్టి ఆమెపై పడి రేతః స్కలనం జరుగుతుంది. అది గ్రహించిన మహర్షి ఆ వీర్యాన్ని గ్రహించి ద్రోణ అనే యజ్ఞపాత్రలో ఉంచగా కొన్నాళ్లకు ఆ ద్రోణ గర్భము విడివడి అందులో నుండి ఒక కుమారుడు ఉద్బవిస్తాడు అతడే ద్రోణాచార్యుడు. మహాభారతంలో ఈయనది కీలకమైన పాత్ర. చిన్నతనంలో తండ్రి దగ్గర వేదవేదాంగాలతో పాటు విలువిద్యను కూడా నేర్చుకున్నాడు. ఈయనతో పాటు పాంచాల దేశపు రాజకుమారుడు ద్రుపదుడు కూడా అవే విద్యలు నేర్చుకున్నాడు. వీరిద్దరికీ గాఢమైన స్నేహం కుదిరింది. ఆ కారణంగా ద్రుపదుడు తాను రాజయ్యాక ద్రోణుడికి సగం రాజ్యం ఇస్తానని అంటూ ఉండేవాడు. ఆశ్రమవాసం పూర్తి చేసుకున్న తరువాత కృపాచార్యుడి చెల్లెలు కృపిని వివాహం చేసుకున్నాడు. వీరి కుమారుని పేరు అశ్వత్థామ. అశ్వత్థామ జననానంతరం అతనిని పోషించటం కూడా వీలుకాని దుర్భర దారిద్ర్యంతో బాదపడుతుంటాడు. పరశురాముడు తన ధనమంతా బ్రాహ్మణులకు దానం ఇస్తున్నాడని విని అతని వద్దకు దానం స్వీకరించడానికి వెళ్తాడు. ద్రోణుడు అక్కడకు చేరే సమయానికి పరశురాముడు ధనమంతా దానం చేసాడు. పరశురాముడు ద్రోణుని చూసి నాదగ్గర ఉన్న ధనమంతా దానం చేసాను ఇప్పుడు నా దగ్గర నా శరీరం అస్త్రవిద్య మాత్రమే ఉన్నాయి కాబట్టి అస్త్రవిద్య కావాలంటే నేర్పుతానని చెప్పాడు. ద్రోణుడు అందుకు సమ్మతించి అతని వద్ద అస్త్రవిద్య నేర్చుకున్నాడు. అది తరువాతి కాలంలో హస్థినాపురంలో కౌరవులకు పాండవులకు అస్త్రవిద్య నేర్పటానికి దారితీసింది. బావగారు అయిన కృపాచార్యుని దగ్గరకు చేరతాడు
ఒకరోజు కురు పాండవులు బంతి అట ఆడుకుంటూ ఉన్నప్పుడు ఆ బంతి లోతైన బావిలో పడుతుంది ఆ బంతిని తీయటం చేతకాక పిల్లలు బావి చుట్టూ తిరుగుతున్నాసమయములో చూసిన ద్రోణుడు , “రాకుమారులు,  కృపాచార్యుని శిష్యులు అయి ఉండి కూడా బంతిని శర సంధానముతో తీయలేరా”అని బాణాలతో లాఘవంగా బంతిని తీసి రాకుమారులకు ఇచ్చాడు. విషయము తెలుసుకున్నభీష్ముడు ద్రోణుడిని పిల్లలకు ధనుర్విద్య నేర్పమని కోరగా ఆనాటినుండి ద్రోణుడు కృపాచార్యునితో కురుపాండవులకు ఆచార్యునిగా ఉంటూ వారిని ధనుర్విద్యలో నిష్ణాతులుగా చేసాడు
ద్రుపదుడి జన్మ వృత్తాంతము కూడా తెలుసుకోదగ్గదే. భరద్వాజ మునికి పాంచాలదేశ రాజు అయిన వృషతుడు స్నేహితుడు. వృషతుడు తపస్సు చేస్తూ సమీపంలో పూలు కోస్తున్న మేనకను చూసి రేతఃస్ఖలనం అయ్యింది. అప్పుడు జన్మించిన వాడే ద్రుపదుడు. ద్రుపదుడికే యజ్ఞసేనుడని కూడా పేరు. వృషతుడు ద్రుపదుణ్ణి తనరాజ్యానికి తీసుకెళ్ళకుండా భరద్వాజ ముని దగ్గరే ఉంచుతాడు భరద్వాజుడు తన కొడుకైన ద్రోణునికి స్నేహితుడి కొడుకైన ద్రుపదుడికి కలిపి వేదవేదాంగాలు, విలువిద్య నేర్పించాడు ఆవిధముగా ద్రోణుడు,  ద్రుపదుడు భరద్వాజుని దగ్గర కలిసి మంచి స్నేహితులుగా పెరిగారు .
కొన్నాళ్ళకు వృషతుడు మరణించడంతో ద్రుపదుడు పాంచాల రాజ్యానికి రాజవుతాడు. వెళుతూ వెళుతూ తన స్నేహితుడైన ద్రోణుని కూడా తన రాజ్యానికి ఆహ్వానిస్తాడు. ద్రుపదుడు వెళ్ళిపోయిన తర్వాత ద్రోణుడు అగ్నివేశుడు అనే మహాముని దగ్గర మరల ధనుర్విద్యనభ్యసించాడు. ఆయన దగ్గర ఆగ్నేయాస్త్రం లాంటి దివ్యాస్త్రాలను పాదించాడు. తరువాత బాల్య మిత్రుడు ద్రుపదుడు విద్యాభ్యాస సమయంలో ఇచ్చిన మాటను పురస్కరించుకుని ఆతని సహాయం కోరటానికి వెళతాడు. కానీ ద్రుపదుడు అతనిని అవమానించి రిక్త హస్తాలతో వెనుకకు పంపించాడు. ఆ అవమానాన్ని సహించలేని ద్రోణుడు అతనినిఎలాగైనా తిరిగి అవమానించాలని పంతం పడతాడు
ద్రోణాచార్యుడు కౌరవులకూ,  పాండవులకు రాజగురువు. దేవశాస్త్రాలతో సహా యుద్ధవిద్యలలోనూ,  అస్త్ర శస్త్రలలోనూ ఆరితేరిన వాడు. అర్జునుడు అతనికి ప్రియవిద్యార్థి. వారందరిలో అర్జునుడు ద్రోణుని అభిమానాన్ని చూరగొన్నాడు ఆ తరువాత గురుదక్షిణగా ద్రుపదుని పట్టి బంధించి అతనికి బుద్ధి చెప్పి తిరిగి పంపించటం భారతంలో ఒక ప్రధాన ఘట్టం ద్రోణుడికి ప్రియమైనవారు ఎవరున్నా ఉన్నారంటే అది తన కుమారుడు అశ్వథ్థామ కానీ ద్రోణుడు అర్జునిడిని తనకన్నా గొప్ప ధనుర్ధారిని చేస్తానని మాట ఇస్తాడు ఆ కారణముగానే ద్రోణుడు ఏకలవ్యుడిని కుడిచేయి బ్రొటనవేలు గురుదక్షిణగా అడిగాడు అన్న అపవాదును  మూటగట్టుకుంటాడు కానీ నిజానికి ద్రోణుడు రాజధర్మము పాటిస్తాడు ఏకలవ్యుడు తనకు విలువిద్య భోధించామని అడిగినప్పుడు తాను కురు పాండవులకు విద్యబోధించటానికి నియమింపబడ్డవాడు కాబట్టి అన్యులకు విద్యాబోధన చేయరాదు. అదీగాక ఏకలవ్యుడు రాకుమారుడు కాదు అటువంటి వ్యక్తి కాబట్టే తన విలువిద్యకు భంగము కలిగిస్తున్న కుక్క మూతిని బాణాలతో మూయిస్తాడు. ఆ విధముగా విచక్షణా రహితముగా ప్రవర్తించే ఆటవిక జాతివాడికి ఎక్కువ శక్తి ఉండటం మంచిది కాదు అని ద్రోణుడు అభిప్రాయ పడి ఏకలవ్యుడి బొటనవేలు గురుదక్షిణగా అడుగుతాడు కానీ అర్జుని మీద అభిమానంతో అలా చేసాడని లోకము అనుకుంటుంది.
కృపాచార్యుడు,  ద్రోణాచార్యుడు అశ్వత్థామలను యుద్దములో ఓడించటము లేదా సంహరించటం అంత సులువైన పని కాదు కృపాచార్యుడు,  అశ్వత్థామ చిరంజీవులు. ద్రోణుడు అమిత శక్తి సంపన్నుడు యుద్ధ వ్యూహ రచనలో అమితమైన నేర్పు ఉన్నవాడు కాబట్టే కురుక్షేత్ర యుద్దములో పద్మవ్యూహాన్ని అమలుపరుస్తాడు ఆ తరువాత ద్రోణుడిని సంహరించటానికి శ్రీ కృష్ణుని సలహా మేరకు ధర్మరాజుచే యుద్ధము 15 వ రోజున ధర్మరాజుచే “అశ్వత్థామ హతః కుంజరః “అని చెప్పిస్తారు అబద్ధము అది ధర్మరాజు చెప్పిన మాట విని అశ్వత్థామ మరణించాడు అని భావించి అస్త్ర సన్యాసము చేస్తే ద్రోణుడిని ద్రుపదుడి కొడుకు అయినా దృష్టద్రుమ్యుడు ఆయనను చంపగలిగాడు ఆ విధముగా ద్రోణుని చరిత్ర ముగుస్తుంది
కృపాచార్యుడు,  ద్రోణుడు ఇద్దరు రాజధర్మానికి లోబడి కౌరవులు అన్యాయముగా యుద్దానికి దిగారని తెలిసి కూడా అధర్మము వైపున వుండి యుద్దములో పాల్గొంటారు. వారితో పాటే అశ్వత్థామ..
రచన: నాగలక్ష్మీ కర్రా
ఈ సంచికలో “పెనాంగ్” లో కొన్ని ప్రదేశాల గురించి తెలుసుకుందాం.

పెనాంగ్ కి దగ్గర గా చాలా చిన్న చిన్న అంటే మహ అయితే ఓ ఎకరం విస్తీర్ణం ఉన్న ద్వీపాలు కూడా ఉన్నాయి. కొన్నిటికి పేర్లు ఉన్నాయి, పేరులేని ద్వీపాలు ఎన్నో ఉన్నాయి. కొన్ని ప్రతీ నెలా వచ్చే ఆటూపోట్లకి మునిగి తేలుతూ ఉంటాయి. మా నివాసానికి ఎదురుగా అలాంటి ద్వీపం ఉండేది. ఓ నాలుగు వృక్షాలు చిన్న ఇల్లు ఉండేవి,  ప్రతీ నెలా నాలుగు రోజులు నీటిలో ఉండేవి. ఆ ఇంట్లో మనుష్యులు ఎలా ఉంటున్నారో నాకైతే అర్ధమయేదికాదు. అప్పుడప్పుడు మనుషులు ఆ ద్వీపంలో కనిపించేవారు.
అలాంటిదే మరో ద్వీపం మా బాల్కనీలోంచి కనిపిస్తూ ఉండేది. ఓ మోస్తరుగా ఉండేది. సుమారు ఓ నాలుగైదు యెకరాలు వుంటుందేమో?, పచ్చగా బాగా దట్టమైన అడవిలాఉండేది. “పెంతయి జెరజాక్” అనేవారు. జెరజాక్ అంటే జైలు, ఆంగ్లేయుల కాలంలో మన అండమాన్ జైలులా దీనిని వాడేవారుట. దాని తరువాత అలాగే పాడు పెట్టేరు. పెనాంగ్ ద్వీపం నుంచి అక్కడకి వెళ్లడానికి ప్రయాణ సాధనాలు లేక వెళ్లలేక పోయేం. కాని అక్కడి అడవి, అందులోంచి రాత్రి పగలు వినిపించే పక్షి, జంతువుల కూతలు మమ్మల్ని ఆకట్టుకొనేవి. రోజూ మా బాల్కనీలోంచి చూస్తూ అక్కడకి వెళ్లగలిగితే బాగుణ్ణు అని అనుకుంటూ వుండేవాళ్లం.
ఓ రెండేళ్ల తరువాత ఓ రోజు లాంచి ఆ ద్వీపం చేరడం చూసేం. మనుషులు ప్రయాణిస్తూ కనిపించేరు. మేము మా ఫ్రెండ్స్ ( మన దేశస్థులే, మావారు పనిచేస్తున్న కంపెనీలోనే పనిచేసేవారు ) వారితో కలిసి అక్కడకి వెళ్లేం. ఆ ద్వీపానికి ప్రతీ గంట గంటకీ లాంచీ సర్వీస్ ఉంది. ఏవేవో హోటల్స్ వచ్చేయి. మసాజ్ పార్లర్లు ఏర్పాటు అవుతున్నాయి. ద్వీపం లోపల తిరగడానికి ప్రయాణ సాధనాలు లేవు, కొందురు చైనీయులు సైకిళ్లు తెచ్చుకొని తిరుగు తున్నారు. ఎంతైనా మనకన్నా తెలివైన వారు కదా?, మేము నడవగలిగినంత దూరం నడిచి ప్రకృతిని అనుభవించి బీచ్ లో కూర్చున్నాం, సైకిళ్ల మీద వెళ్లిన చైనా వాళ్లుకూడా ఓ గంట తరువాత బీచ్ కి వచ్చేరు. మాకు ఎక్కడా జైలు లాంటిది కనబడలేదు, వారు ద్వీపం మొత్తం తిరిగారు కాబట్టి వారిని అడిగేం జైలులాంటి కట్టడం ఏమైనా చూసేరా? అని, అలాంటి కట్టడాలు ఏమీలేవట, మరి ఖైదీలను ఈద్వీపం మీద వదిలేసేవారో లేక కట్టడాలు సముద్ర అలల తాకిడికి నేలమట్టం అయిపోయేయో మరి. మా చైనీయులు అందించి సమాచారం మరో ఆరునెలలు మాత్రమే ఈ ద్వీపానికి రాగలమని, తరువాత ఓ రోజు గడపాలంటే ముందుగా అంటే బోటు టికెట్స్ తో పాటు ఆ ద్వీపంలో గడపడానికి ముందుగానే డబ్బులు చెల్లించాలని, పిక్నిక్ లా మన భోజనం తీసుకొని రావడానికి కుదరదని, కాబట్టి ఈ ఆరు నెలలలో వీలైనన్ని సార్లు వచ్చి ఇక్కడ గడపాలని వారి ఆలోచన. వీరు ప్రతీ వీకెండుకీ ఎక్కడకైనా వెళ్లే అలవాటు వారికి, ఎక్కడకీ వెళ్లలేక పోతే ఇంటి ఎదురుగా ఉండే పార్కుకి వెళ్లి సాయంత్రం దాక గడిపిఇంటికి వెళ్లిపోయేవారు. నిజంగానే వారు చెప్పినట్లుగానే “పెంతై జెరజాక్ “ ఓ మంచి ఔటింగ్ స్పాటుగా తీర్చి దిద్దబడింది, అలాగే అందులోకి వెళ్లడానికి మూడువేల రూపాయలు ప్రవేశ రసుముగా పెట్టేరు. ఆ ద్వీపంలో అంతకన్నా చూడ్డానికి ఏమీలేదు 

మలేషియన్ కరెన్సీని ‘ రింగెట్ ‘ అంటారు అప్పట్లో మన పదకొండు రూపాయలు ఒక రింగెట్ తో సమానం. ఒకటి, రెండు, ఐదు, పది, ఇరవై, యాభై, వంద రింగెట్ల నోటు మాత్రమే ఉండేవి. స్థానిక తమిళులు ‘ విల్లి ‘ అనేవారు. నెలసరి సరుకులు ఓ యాభై అరవై రింగెట్స్ లో అయిపోయేవి. కూరలు మాత్రం నెలకు ఓ వంద రింగెట్లు అయేవి. పెనాంగ్ లో లిటిల్ ఇండియాలాగే చైనీస్ మార్కెట్ వుండేది. అక్కడో సెల్ ఫోను టివి ప్రోగ్రామ్స్ కేచ్ చేసేది కొన్నాను. ఇది 2003 నాటి మాట. మనకి మామూలు ఫోను నంబరు కన్పించే సెల్ ఫోన్స్ కాలంలో అన్నమాట. 3000 రూపాయలకు కొన్నాను. 2010 వరకు దానిని వాడేను. మన దేశంలో కూడా టివి ప్రోగ్రామ్స్ కేచ్ చేసేది. చిన్న స్క్రీను మీద బొమ్మలు చూడ్డం తమాషాగా ఉండేది.
పినాంగ్లో అతి యెత్తైన కట్టడం “కోమ్ తార్ “, దీనిని కట్టినప్పుడు ఇది మలేషియాలోనే కాక మొత్తం ఆసియా దేశాలలోనే అతి ఎత్తైన కట్టడంగా ఉండేది. తర్వాత తర్వాత నిర్మించబడ్డ కట్టడాలు ఇంకా ఎత్తుగా కట్టడంతో ప్రస్తుతం ఆసియాలో పదవ స్థానాన్ని, మలేషియాలో ఆరవ స్థానాన్ని దక్కించుకుంది. స్వతంత్ర మలేషియ రెండవ ప్రధానమంత్రి  “తున్ అబ్ధుల్ రజాక్ “ చే 1974 లో శంకుస్థాపన  జరిగి అతని గౌరవార్దం నిర్మింపబడ్డ కట్టడం. దీని ఎత్తు సుమారు 248.7 మీటర్ల, 68 అంతస్థలలో నిర్మించబడింది. ఈ కట్టడంలో జిల్లా పరిపాలనా కార్యాలయాలతో పాటు, నిజ వాణిజ్య కార్యాలయాలు, షాపులు మాల్స్, నివాసాలు ఉన్నాయి.
దీని నిర్మాణానికి గాను కావలసిన 11 హెక్టార్ల చదరపు నేలను కేటాయించినపుడు చాలా నివాసాలు, మందిరాలు నేలమట్టం గావించబడ్డాయి. దీని పై అంతస్థులో  “రైన్బొ స్కై వాక్ “ నడపబడుతోంది. ఈ ప్రాంతం ఎప్పుడూ రద్దీగానే ఉంటుంది. దీనిని ఆనుకొని ఉన్న బహుళ అంతస్థుల పార్కింగ్ మరో ఆకర్షణగా ఉండేది. గుండ్రంగా  కారులో తిరుగుతూ పార్కింగ్లో కి వెళ్లి కారు పార్క్ చెయ్యడం అప్పట్లో అదో అనుభవం.

కిక్ – లాక్ -సి ( రామ vi )—–
ఇది మలేషియాలో వున్న పెద్ద బౌద్దమందిరం. ఈ మందిర నిర్మాణానికి కావలసిన ధనసహాయం మలేషియాలోని 5గురు చైనీ వ్యాపారవేత్తలు అందించేరు. ఈ మందిరం సముద్రానికి ఎదురుగా ఉన్న ఓ గుట్టమీద కట్టబడింది. ఎయిర్ – ఇతేమ్ కి పక్కగా ఉంటుంది. ఎయిర్ ఇతేమ్ కి వెళ్లినపుడు చూసి దేవుడి మందిరమా? కాదా?  తెలుసుకొని వెళ్లేం. చాలా మంది బౌద్ధ బిక్షువులు అటూ యిటూ తిరుగుతూ కనిపించేరు. చైనా, థైవాన్, హాంగ్ కాంగ్, ఫిలిపైన్స్, థాయ్ లాండ్ వారికి యిది పవిత్ర స్థలం.
బయట పెద్దపెద్ద మూడు విగ్రహాలు కిరీటాలతో ఉన్నవి పిశాచాల రాజు అతని అనుచరులవి. బయట తీర్చి దిద్ది నట్లున్న ఉద్యానవనం చాలా బాగుంది. ప్రతీ చెట్టుకొమ్మకి, లోపల ప్రతీ స్థంబానికి కట్టిన ఎర్రని లాంతర్లు ఎంత ముచ్చటగా వున్నాయో. 7 అంతస్థులలో వున్న పగోడా, మొదటి రెండతస్థులో చైనా శిల్పకళ, దానిపైన మూడంతస్థులు థాయి, ఆపైన బర్మీస్ శిల్పకళను చూడొచ్చు. ఈ మందిరం మహాయాన బౌద్ధమత తెగకు చెందినది.
లోపల మందిరంలోకి అడుగుపెట్టానే ఎన్నో విగ్రహాలు, కంచువి వున్నాయి. పదివేల బుద్ధ విగ్రహాలేకాక బోధిసత్వుని విగ్రహాలు, బౌద్ధ బిక్షువుల విగ్రహాలు ఉన్నాయు. గర్భగుడిలో వున్న పెద్ద బుద్ద విగ్రహాన్ని అప్పటి థాయ్ ల్యాండ్ రాజైన “ భూమి భోల్ “ ఈ మందిరానికి కానుకగా ఇచ్చేడు. 2002 లో ఇంతకు ముందు వున్న “ కాన్ ఇన్ “ దేవత ప్లాష్టర్ ఆఫ్ పేరిస్ విగ్రహం ఈ ప్రాంతంలో జరిగిన అగ్ని ప్రమాదంలో పాడయిపోగా దాని స్థానంలో 30.2 మీటర్ల ఎత్తైన కంచు విగ్రహాన్ని ప్రతిష్టించేరు. కిందన సుమారు రెండు మీటర్ల ఎత్తున్న కంచు “కాన్ యిన్ “ దేవతల విగ్రహాలున్నాయి. ఈ మందిరాన్ని పదివేల బుద్ద విగ్రహాల మందిరం అని కూడా అంటారు. మనకి కోటి లింగేశ్వర మందిరంలాగా వీరికి పదివేల బుద్ద మందిరం అయివుంటుంది. చైనా జాతకం ప్రకారం వారికి ఉన్న పన్నెండు రాశులకు సంభందించిన జంతువుల కంచువిగ్రహాలు కూడా ఉన్నాయి. థాయ్ లాండ్ రాజైన రామ -6 ఈ మందిర శంకుస్థాపన  చెయ్యడం వల్ల దీనిని రామ -6 మందిరం అనికూడా అంటారు. థాయ్ లాండికి చెందిన బౌధ్ద భిక్షువులు ఇక్కడ ఎక్కువగా కనిపిస్తారు.
ప్రతీ ఏడాది వందలాది థాయి బౌద్దులు ఇక్కడకి వస్తారు. చైనా సంవత్సరాదికి ఈ మందిరంలో 30 రోజులు దీపాలంకరణ చేస్తారు. దీనిని దీప సముద్రంగా వ్యవహరిస్తారు. ఆ 30 రోజులు దీపాలంకరణ చూడ ముచ్చటగా వుంటుంది.
ఇక్కడ థాయ్ లాండు, మలేషియ బౌద్దులు గురించి కాస్త తెలుసుకుందాం. ప్రతీ బౌద్ధమతానికి చెందిన మగవారు వివాహానికి ముందు కనీసం 45 రోజులు బౌద్దభిక్షువుగా జీవించాలనే నియమం వుంది, వయసు నియమంలేదు. 45 రోజులు బౌద్దభిక్షువుగా  దీక్ష తీసుకోని వ్యక్తి కి వివాహ అర్హత ఉండదు.
అందువల్ల బౌద్దులకి స్కూలు లో, కాలేజీలలో, ఉద్యోగ సంస్థలలో యీ దీక్షకు గాను కావలసిన శలవులు యివ్వాలనే నిబంధన వుంది. ఇది కనీసం అన్నమాట, కొందురు యిలాంటి దీక్ష ప్రతీ సంవత్సరం కూడా పాఠించవచ్చు. మన అయ్యప్పమాల వేసుకున్నట్లన్నమాట. పెళ్లైన వాళ్లు దీక్ష తీసుకోవచ్చో లేదో మాత్రం తెలీదు. అక్కడి వారు పెళ్లైన వాళ్లకి ఆ అర్హత వుండదు అన్నారు.
అక్కడి మాల్స్ లో ఈ దీక్షకు కావలసిన వస్తువులు ఓ పేక్ లో లభిస్తాయి. అందులో భిక్షా పాత్ర, ఊదొత్తులు పెట్టుకొనే స్టాండు, ఓ విగ్రహం పూజకు ప్లాస్టిక్ పూలనుంచి ముత్యాల వరకు ఖరీదును బట్టి ఉంటాయి. అలాగే భిక్షాపాత్ర ఖరీదుని బట్టి ఉంటాయి. కాషాయ రంగు పంచలు అవీ ఉంటాయి. దీక్ష తీసుకున్న అబ్బాయి దగ్గరగా ఉన్న బౌద్ద మందిరానికి వెళ్లి, కాషాయం ధరించి, జుత్తుపూర్తిగా తీసివేసి, రోజూరెండుపూటలా స్నానం చేసి, రోజూ బుద్దుని విగ్రహానికి సేవలుచేసి, మధ్యాహ్నం రాత్రి భిక్షాటన చేసి ఆ భిక్షనే తిని, నేలపైనే పడుక్కొని గడుపుతారు. 45 రోజుల తరువాత తిరిగి ఇళ్లకు వచ్చెస్తారు.
ఇలాంటి భిక్షువులు వందలలో ఈ మందిరంలో కనిపిస్తార

“ కాన్ యిన్ “దేవి అంటే కరుణా దేవి అని అర్దం. భూదేవి, సంతాన దేవి, స్వర్గపురాణి ఇంకా చాలా దేవతా విగ్రహాలు వున్నాయి.
ఈ ప్రదేశాన్ని చూస్తూ ఉంటే అధ్బుతాన్ని చూస్తున్నట్లే అనిపించింది.
చైనా సముద్రం లో వున్న “పొటలాక్ “ ద్వీపంలో వున్న “కాన్ యిన్ “ దేవి మందిరం ప్రధమస్థానంలో ఉండగా ఈ మందిరం ఆమందిర నమూనా అని అంటారు.
“కాన్ యిన్ “  దేవి విగ్రహం ఎత్తుని పెనాంగ్ స్టేట్ మసీదు మీద ఈ విగ్రహం నీడ పడకుండా ఉండేలా నియంత్రించేరు.
పెనాంగ్ లో “బొటానికల్ గార్డెన్, బటర్ ఫ్లై గార్డెన్, ఫ్రూటు గార్డెన్, స్పైస్ గార్డెన్ ఉన్నాయి. ఇవి కూడా చూసేం కాని నాకేమీ గొప్పగా అని పించలేదు. ఇంతకంటె మన దేశంలో ఇంకా బావుంటాయి. చుట్టారా కొండలు అడవులు కాబట్టి తిరగడానికి బాగానే వుంటాయి. మన దేశంలో అక్కడ కన్నా ఎక్కువ జాతులు ఉన్నాయి. ఇక్కడ ఈ దేశం నేషనల్ ఫ్రూటు గురించి చెప్పుకోవాలి. మలేషియ దేశం పండు “డూరియన్ “ చూడ్డానికి మన పనసపండు లాగే ఉంటుంది. పనసపండుకన్నా చాలా గుండ్రంగా తీర్చి దిద్దినట్లు ఉంటుంది. లోపల తొనలు ఉంటాయి. పండిన డూరియన్ పండు వాసన ( కంపు అనాలో వాసన అనాలో తెలీక ) కొన్ని మీటర్ల దూరం వరకు వేస్తూ ఉంటుంది. ఆ వాసన భరించడం కష్టం. పచ్చగా వుండే తొనలు ముట్టుకోడానికి చాలా అసహ్యం గా ఉంటుంది. తినడం వరకు వెళ్లలేక పోయేను. కొన్ని హోటల్స్ లో డూరియన్ తొనలు లోపలికి తెస్తే ఫైన్ కట్టాలనే బోర్డులు కూడా ఉంటాయి. అలాంటి డూరియన్ చెట్లు కొన్ని వేలల్లో ఉన్నాయి పెనాంగ్ లో. ఇక్కడ ఉండే ప్రతీ గుట్ట మీద పామ్ చెట్లు పెంచుతున్నారు. దాంతో ఆ ప్రదేశాలు అందంగా ఉండడమే కాక వాణిజ్యపరంగా విదేశీమారకాన్ని తెచ్చిపెడుతున్నాయి.

కారన్ వాలిస్ కోట —- 18 వ శతాబ్దం లో ఈస్ట్ యిండియా కంపెనీ వారు నిర్మించిన కోట. మలేషియాలో ఇప్పటికీ చెక్కుచెదరక ఉన్న కోట ఇదే. దీని గేటుకు ఎదురుగా చేతిలో లాంతరు పట్టుకొని ఉన్న ఫ్రాన్సిస్ లైటు విగ్రహం ఉంది.
ఈ కోటలో పురాతనమైన ఫిరంగులు ఉన్నాయి అందులో పెద్ద ఫిరంగిని 1606 లో అప్పటి జోహార్ బారును పరిపాలించిన సుల్తానుకి కానుకగా డచ్చ్ వారు ఇచ్చినది వుంది. దీనిని “సేరి రామ్ భాయి “ అంటారు. ఈ కోట వరల్డ్ హెరిటేజ్ సైట్ గా గుర్తించేరు.
ఈ కోటలో ఆంగ్లేయుల సమాధులు ఉన్నాయి.
ఆంగ్లేయులను వీరు “ఫిరంగి “ లని అంటారు. పెనాంగ్ లో పేరు పొందిన బీచ్ “బతు ఫిరంగి “. ఇక్కడ విదేశీ పర్యాటకులు ఎక్కువగా ఉంటారు. స్టార్ హోటల్స్, విదేశీయులకు కావలసిన అన్ని హంగులు ఈ బీచ్ పరిసరప్రాంతాలలో లభిస్తాయి. పూర్వం ఆంగ్లేయుల కాలంలో ఆఫీసర్లు ఈ ప్రాంతంలో నివసించే వారట, అప్పటి బంగళాలు అవీ చూడొచ్చు.

మహాత్మగాంధి ఆశ్రమం ( దేవాన్ మహాత్మ ) —–
1935 లో వలస కూలీల సంక్షేమంకొరకు నిర్మించుకున్న ఆశ్రమం, కొత్తగా వచ్చిన కూలీల నివాసం, కూలీల బాగోగులు చర్చించుకోవడం కోసం నిర్మించుకున్న భవనం. “హిందూ బహుజన సంఘం” వలస కూలీల కష్టాలను యజమానుల వరకు తీసుకు వెళ్లడానికి ఏర్పడ్డ సంఘం. మహాత్మా గాంధీ హత్యానంతరం దీనికి మహాత్మాగాంధీ ఆశ్రమం గా పిలువసాగేరు. 2006 లో నిలువెత్తు గాంధీ విగ్రహాన్ని నిర్మించేరు. పెనాంగ్ గుట్టమీద బాల దండాయుధపాణి  కోవెల పక్కగా వుందీ భవనం. ఇప్పుడు థైపూసం కొరకు దూరప్రాంతాలనుంచి వచ్చే భక్తులకు బసగా ఉపయోగిస్తున్నారు.
మలేషియన్ల భాష నేర్చుకుంటున్నప్పుడు నాకు అనిపించిందేమిటంటే వీరి భాష సంస్కృత, ఉర్దూ, తమిళ, పాళీ భాషల మిశ్రమం అని. 50 శాతం భాష ఒకటిరెండుసార్లు వినగానే అర్దమయేది. మిగతా 50 శాతం మలయ ఆంగ్ల నిఘంటువు తిరగవెయ్యవలసి వచ్చేది.
వచ్చే సంచికలో మరికొన్ని విశేషాలతో మీ ముందుంటాను, అంతవరకు శలవు.

రచన: రామా చంద్రమౌళి
అకస్మాత్తుగా ఆమెను ‘ ఐ సి యూ ’ కు తీసుకు వెళ్ళారు
ఆమెకు భర్తా, ఇద్దరు పిల్లలూ ఉన్నారు
కాని వాళ్ళు చాలా బిజీ
ఎక్కువరోజులు ఆమె వెంట వాళ్ళుండరు
వాళ్ళు ఖండాంతరవాసులు .. వస్తూ పోతూంటారు అప్పుడప్పుడు
కొందరంతే.,
అందరూ ఉండీ ఎవరూ లేనివారు
అన్నీ ఉండీ ఏమీ లేనివారు
బయటికి ‘ పూర్తిగా ’ ఉన్నట్టనిపిస్తూ
లోపల పూర్తిగా డొల్లై జీవిస్తున్నవారు – 
ఆమె ఆ ఉదయమే వాకిట్లో స్పృహ కోల్పోతూండగా
మున్సిపల్‌ ‘ తడి ’ చెత్తవాడు చూచి 108 కు ఫోన్‌ చేశాడు
ఐ సి యూ – డాక్టర్‌  ‘ ఈమెకు ఎవరూ లేరా ’  అనడుగుతే
జవాబు చెప్పేవారెవరూ లేరు
వెంట ఒక తెల్లని పిల్లి మాత్రం కనబడిరది
దీనంగా దుఃఖిస్తూ .. బేచైన్‌ గా తిరుగుతూ
ఏమీ గిట్టుబాటు కాని కేసు గదా
కొండంత ‘ అసంతృప్తి ’ తో ఆమెను లోపలికి తీసుకెళ్తూ
అసహనంతో తలుపును తన్నుతున్న నర్స్‌ కు
తలుపులో ఇరుక్కుపోతూ,
గిలగిలా కొట్టుకుంటూ.. దుఃఖిస్తూ .. ఆమె తెల్లని పిల్లి కనబడిరది
పాపం పిల్లి ..  ఆమె సహచరి .. నేస్తం .. తల్లి –  
Translated by U. Atreya Sarma
Companion
She was rushed to the ICU.
Her husband and two kids, too busy,
living far away in another continent,
they wouldn’t be with her
hardly visiting her at all.
Some are doomed so,
having everyone, none in need.
Being in riches, remain the wretched.
Seeming in fullness, they lead empty lives.
That morning
on finding her lose consciousness,
the municipal wet-waste collector called 108.
“Doesn’t she have any one?” asked the doctor.
None to answer.
There was only a white cat in tow
grieving miserably, hanging around restlessly.
Realising that it was an ungainful case
the nurse, with a mountain of discontent
and a sea of impatience,
kicked the door in
to carry the patient inside, and then kicked it shut.
A cat got stuck in the door, writhing and wailing.
Poor cat!
The poor patient’s companion!
The alter ego!
The mom!
రచన: వసంతరావు నాగులవంచ
గుళ్ళు  గోపురాలు  దండిగా దర్శించాను
మసీదులు చర్చ్ లలో ప్రార్థనలు చేశాను
తీర్థ యాత్రలు చేసి తిప్పలెన్నో పడ్డాను
నాకు దేవుడెక్కడా మచ్చుకు కన్పించలేదు!
నోములు  వ్రతాలు  చాన్నాళ్ళుగా  ఆచరించాను
ముడుపులెన్నో కట్టి మొక్కు చెల్లించాను
నిలువు దోపిడీ యిచ్చి నిండా మునిగాను
దేవుడెందుకో నాకు కన్పించనేలేదు!
గుట్టలు   పుట్టలు   పిచ్చిగా   వెదికాను
కొండ గుహల్లోకి  అత్యాశగా  తొంగిచూశాను
హిమాలయాలలో మౌనంగా  ధ్యానం చేశాను
మరెందుకో  దైవం జాడ నాకు తెలియనేలేదు!
గురువులు బాబాలకు సేవలెన్నో చేశాను
మహాత్ముల మహర్షుల సందేశాలు చదివాను
యోగుల  సిద్ధ  పురుషుల  సందర్శించాను
నేను దైవత్వమెక్కడా అనుభూతి  చెందలేదు!
హేతుబద్ధంగా దేవునిగూర్చి చర్చించాను
దార్శనికుల అనుభవాలెన్నో విన్నాను
అన్ని మత గ్రంథాలను  అవపోసన పట్టాను
అయినా దైవ సందేహం పూర్తిగా తీరనేలేదు!
చేసిన ప్రయత్నాలు వ్యర్థంగా తోచాయి
వ్యర్థంలోనే అర్థముందని అంతరాత్మ ఘోషించింది
దిశ మారిస్తే  దశ  మారుతుందనే  సంకేతమొచ్చింది
సాటి మనుషులపై నిండు  మనసుతో దృష్టి  సారించమని!
ఆకలి  కడుపుకు  అన్నం   వడ్డిస్తే  చెమర్చిన
కళ్ళలోని  కృతజ్ఞతా  భావాన్ని  చూసినప్పుడు
నోరెండిన గొంతులో గుక్కెడు నీళ్లు పోసినప్పుడు
పై  చదువులకు  పైసల్లేక   దిగాలుగా  నిట్టూర్చే
ప్రతిభగల పేద విద్యార్థికి ఆర్ధిక సాయం చేసినప్పుడు
దీర్ఘ రోగంతో చావు బతుకుల మధ్య
కొట్టుమిట్టాడుతూ ఆస్పత్రి బిల్లు చెల్లించలేక
సాయం కోసం ఎదురుచూసే బడుగు జీవికి
సాటి  మనిషిగా  చేయూత  నిచ్చినప్పుడు
ఎక్కడో  లేడు  నేనింతకాలం  వెదకిన  దేవుడు
మానవ రూపంలో మన మధ్యలోనే  ఉంటాడని
జ్ఞానమెక్కడో లేదు  కాసింత ఇంగిత జ్ఞానమున్న
సామాన్యుని హృదయ కుహరంలో దాగుందని
అర్థమైంది  ఆ  పర:బ్రహ్మ సాటి మానవుడని!
ప్రార్థించే పెదవులకన్నా సాయంచేసే చేతులు మిన్నయని
దయగల  హృదయమే  సాక్షాత్తు  దైవ  మందిరమని
మంచి మనసున్న హృదయంలోనే మాధవుడున్నాడని
ఈ క్షణమే తెలుసుకున్నాను ఆ దైవాన్ని కలుసుకున్నాను!
+++
రచన: భమిడిపాటి స్వరాజ్య నాగరాజారావు.
దీపపు దివ్యవ్యక్తిత్వం
కొడిగడుతోంది దీపం
దైవపుఒడి చేరుతోంది,పాపం.
వేకువతో సమానంగా వెలుగులను పంచాలనే
ప్రయత్నంలోనే ప్రతిక్షణం జీవించి,
చీకటితెరలను తన శాయశక్తులా తెంచివేయాలనే
తాపత్రయాన్నిశ్వాసించిన ఈదీపం,
పాపం,తన చివరిక్షణాలను ఎదుర్కొంటోంది.
చీకటితెరలు తనని కప్పేస్తున్నా,
వెలుగురేఖలు తననివీడి వెళిపోతున్నా,
ధైన్యం లేకుండానే వెలుగుతోంది,
నిర్వికారంగానే మలుగుతోంది.
తన ఆఖరిశ్వాసను కూడా వెలుగును పంచుతూనే వదులుతోంది.
తనను వెలిగించిన వారికి కృతజ్ఞతను అలా తెలుపుకుంటోంది.
తను పోతేనేం?
మరోదీపం వెలిగించబడుతుందని తెలుసు,
తను లేకపోతేనేం?
మరోదీపం వెలుగును పంచుతుందని తెలుసు.
కర్తవ్యాన్ని నెరవేర్చగలిగానన్నఆనందమే
ఆదీపపు మోములో వ్యక్తమౌతోంది.
కోడిగడుతున్నానన్నఆవేదనకన్నా
కర్తవ్యనిర్వహణలో మలుగుతున్నాననే ఆనందంతో
దీపపుమనసు సంతృప్తమౌతోంది. 
