రచన: –  ధనలక్ష్మి సైదు 
 
మనుస్మ్రుతి మనకొద్దు…
ఏకులం ఏ భాగాలా నుంచి
ఉద్భవించిందో అధి కూడా వద్దు ..
పెళ్ళిళ్ళకు,పూజలకు తప్ప
పట్టేడన్నం పెట్టని గో్త్రాలు వద్దు ..
కులకట్టడులను రాబడులుగా
మార్చుకున్న రాజకీయం వద్దు ..
అస్సలు సాటిమనిషిని గుర్తించని ఏమతం వద్దు ..
బ్రాహ్మణులు పూజలు మాత్రమేనంటే,
క్షత్రియులు రాజ్యాలే ఏలాలంటే ,
వైశ్యులు వ్యాపారమే చెయ్యాలంటే ,
శూద్రులు సేవలే చెయ్యాలంటే,
సమాజములొ స్తబ్దత ఎలా పోతుంది
ఇక సమసమాజం ఎలావస్తుంది .
సమభావము మాటేమిటి ….?
మనుషులలొ ముందడుగు ఉండాలి
నలుగురిని కలుపుకుపోయే తత్వం రావాలి
ఐదు వేళ్ళూ కలిస్తేనే ముద్ద నోటికి అందేది ..
అన్ని వర్ణాలు కలిస్తేనే ఇంద్రధనుస్సు
అందరు కలిసి ఉంటేనే మానవశ్రేయస్సు ..
సముహాలే బలమన్న విషయం జంతువులకే తెల్సు ..
ఇంగితం ఉన్న మనుషులం తెలుసుకొకపోతే ఎలా..
“కారం”చేడు లాంటి ఘటనలను
“వగరు”గా తగిలే కులకుమ్ములాటలను
పరజాతి నిందలను “ఉప్పు”పాతర వెయ్యాలి
సాటి మనిషి పట్ల కుల”పులుపు” లు వీడి
“చేదు”ని వదిలి “తీపి”ని ఆహ్వానించాలి
సౌభ్రాతృత్వాన్ని నిరుపించి చూపాలి .,,,
రచన:- రాచవేల్పుల విజయభాస్కర రాజు


దక్షిన భారత దేశాన్ని మహమ్మదీయుల దండయాత్రల నుండి రెండు శతాబ్దాలకు పైగా కాపాడిన హిందూ రాజ్యం విజయనగర సామ్రాజ్యం. విజయ నగర సామ్రాజ్య  వైభవానికి ప్రతీక ఆనాటి రాజధాని విజయనగర పట్టణం. శత్రు రాజులు సైతం ఈ మహానగరాన్ని చూసి తరించాలని ఉవ్వీళ్ళూరారు. దేశ విదేశాలకు చెందిన ఎందరో పర్యాటకులు, వ్యాపారులు విజయనగరాన్ని సందర్శించారు. ఆనాడు కళ్ళారా చూసిన విజయనగర పట్టణాన్ని, సామ్రాజ్య వైభవాన్ని, జాతర్లు, వసంతోత్సవాలు, కవితా గోష్టులు, విజ్ఞాన వినోద వేడుకలను తదితర కార్యక్రమాలను ఎందరెందరో గ్రంథస్థం చేశారు. తదనంతరం వచ్చిన వారు సైతం విజయనగర స్థాపన నుండి తాము సందర్శించిన కాలం వరకు ఆ నోటా ఈ నోటా విని నమ్మదగిన పరిణామాలనన్నింటిని కథితం చేశారు.
అలాంటి విదేశీ పర్యాటకుల్లో పోర్చుగీసు దేశానికి చెందిన డొమింగో పేయిస్, ఫెర్నావో న్యూనిజ్ లు తమ మాతృ బాషలో విజయనగర చరిత్రను రికార్డు పుటల కెక్కించారు. ఆనాటి వారి కథనాలతో పాటు మరెన్నో రచనలను పరిశీలించి విజయనగర చరిత్రను కళ్ళకు కట్టినట్లుగా ఆంగ్లంలోకి అనువ దించాడు రాబర్ట్ స్యూయల్.  రాబర్ట్ స్యూయల్ కథనంతో పాటు ఇటు తెలుగు అటు కన్నడ మరోవైపు తమిళ గ్రంథాలలో లభ్యమవుతున్న సమాచార వివరాలను బట్టి ఈ మాలిక పత్రిక ద్వారా నేనందిస్తున్న జ్ఞాపిక దీపిక ధారా వాహికంగా మీ ముందుకు ……
మహాను భావులు, గొప్పవారు, గొప్ప పదవులు అలంకరించి ప్రజా మన్ననలు పొందిన వారు, తమదంటూ ఒక చరిత్ర సృష్టించిన వారు ఎలా ఉండే వారో?వారి మనస్తత్వం ఎలా ఉండేదో ? తెలుసు కోవాలనే కుతూహలం చరిత్రపై ఆసక్తి ఉన్న ప్రతి ఒక్కరికీ ఉంటుంది. విజయనగర సామ్రాజ్య  వైభవం విదేశీయులను సైతం ఆకర్షించేలా తనదంటూ ఓ చరిత్ర సృష్టించిన చక్రవర్తి శ్రీ కృష్ణ దేవ రాయలు. ఆయన పరిపాలనా కాలం, శరీర ఛాయ, రూపు రేఖలు, అభిరుచులు, అలవాట్లు, పరిపాలనా వ్యవహార శైలి, మనస్తత్వం, వ్యక్తిత్వం, విదేశీ, స్వదేశీయుల పట్ల ఆయన వ్యవహరించిన తీరు, రాజకీయ, సామాజిక, సంగీత సాహిత్యాల్లో అనుసరించిన విధానం దగ్గరుండి నిశితంగా గమనించిన వాడు డొమింగో పేయిస్. ఈయన క్రీ.శ. 1520-22 మధ్య కాలంలో విజయనగరానికి వచ్చారు. కాగా శ్రీ కృష్ణదేవరాయలు క్రీ.శ. 1530 లో మరణించాక మరో ఆరేళ్ళ కాలానికి న్యూనిజ్ వచ్చాడు. వచ్చీ రావడం తోనే అంతవరకు జరిగిన విజయనగర చరిత్రతో పాటు తాను ప్రత్యక్షంగా చూసిన విషయాలను, ఆ నోట, ఈ నోట విన్న విషయాలను నిజ నిర్ధారణ గావించుకొని కథనం చేశారు. వాటితో పాటు విజయనగర సామంత సంస్థానీకులు రాసిన వారి వంశావళి చరిత్ర ననుసరించి మనకు అందుబాటులో ఉన్న చరిత్ర వివరాల మేరకు………
శ్రీ కృష్ణదేవరాయలు తెల్లని శరీరఛాయ కలవాడు. ముఖంపై అమ్మవారి స్ఫోటకపు మచ్చలు కొట్టొచ్చినట్లుగా కనిపిస్తుంటాయి. అనునిత్యం తెల్లని పట్టు వస్త్రాలు ధరించే వాడు. గలీషియన్ టోపీ నమూనా కిరీటం ధరించే వాడు. మీసములు మెలి తిరిగి ఉండేవి. కళ్ళు మేక కళ్ళను పోలి ఉండేవి. మెలి తిరిగిన కండలతో మంచి శరీర సౌష్టవం కలిగిన బలశాలి. అనుదినం వ్యాయామంతో తన శరీర సౌష్టవాన్ని ఉన్నత స్థాయిలో నిలబెట్టుకునే వాడు. అందుకోసం తెల్లవారు ఝామునే నిద్ర లేచి కాల కృత్యములు తీర్చుకునే వాడు. ఆ వెంటనే వ్యాయామ ప్రక్రియలో భాగంగా కొంత పరిమాణం నువ్వుల నూనె సేవించి, మరికొంత నువ్వుల నూనె తన శరీరానికి పట్టించుకునే వాడు. గదలను త్రిప్పుతూ కండరాలను పొంగించే వాడు. మల్ల యుద్ధం చేసి సరికొత్త పట్లు సృష్టించే వాడు. అనంతరం సుదీర్ఘమైన కత్తి సాము చేస్తూ యుద్ధ ప్రక్రియకు అవసరమైన సరి కొత్త మెళుకువలను కనిపెట్టే వాడు. గుఱ్రపు స్వారీ చేస్తూ అందులోని నైపుణ్యాన్ని గ్రహిస్తూ మంచి అశ్వికునిగా పేరు గడించే వాడు. అంతకు ముందు తాను త్రాగిన నువ్వుల నూనె మొత్తం స్వేదం రూపంలో బయటకు వచ్చేంత వరకు సుదీర్ఘ వ్యాయామం గావించే వాడు. పిమ్మట రాజ ప్రసాదం లోని కొలనులో ఈదులాడి స్నానం ఆచరించే వాడు. అనంతరం పండితుల వేద మంత్ర పఠనంతో హజారా రామ చంద్ర దేవాలయం దర్శించి పూజలు నిర్వహించే వాడు.ఈ లోగా సూర్యోదయం కాగానే కొలువు దీరే వాడు.
శ్రీ కృష్ణ దేవ రాయలు మంచి స్ఫురద్రూపి. అందువల్ల ఎదుటి వారు ఎలాంటి వారైనా ఠక్కున ఆకట్టుకో గలిగే వాడు. ముఖంలో అనునిత్యం సంతోషం కొట్టొచ్చినట్లు కనబడేది. ఎల్లప్పుడూ నవ్వుతూ హుషారుగా  ఉండే వాడు. చమత్కార బాష్యంతో సరదాగా గడిపే వాడు. స్వాభిమానం మెండుగా కలిగిన వాడు. దైవ ప్రీతి ఎక్కువ. అందరినీ కలుపుకు పోయే వాడు. మంచి చెడ్డల విచక్షణ, న్యాయ నిరతి గల ఆదర్శ ప్రభువు. స్వచ్చమైన పరిపాలన అందించే ప్రభువుల కుండాల్సిన అన్ని లక్షణాలను పుణికి పుచ్చుకున్నవాడు.
రాజు అంటే ఇలా ఉండాలి అని శత్రువులు సైతం కీర్తించ గలిగే ఏకైక చక్రవర్తి శ్రీ కృష్ణ దేవ రాయలు. శత్రురాజుల రాజ్యాలు పట్టుబడి నప్పుడు వారి అంతః పుర స్త్రీలను పుట్టినింటి వారివలె గౌరవించే మృదు స్వభావి. వైయుక్తికంగా ఎంతో పలుకుబడి కలిగి విస్తృత అధికారాలను తన చెప్పు చేతల్లో పెట్టుకున్న సార్వ భౌముడు. అందుకే శత్రురాజులు ఆయనంటే గజ గజ వణికి చచ్చేవారు. వాస్తవంగా శ్రీ కృఇష్ణ దేవ రాయలు వైష్ణవుడైనప్పటికీ పరమత సహనం పాఠించేవాడు. అందుకు భిన్నంగా ఎవరైనా వ్యవహరిస్తే కఠినంగా శిక్షించేవాడు.
శ్రీ కృష్ణ దేవరాయలు మరీ పొట్టి కాదు. అలాగని మరీ పొడగరీ కాదు. మధ్యస్తమైన ఎత్తుగా ఉండేవాడు. అయినప్పటికీ ఎంతో ధైర్యవంతుడు. చాలా శక్తిమంతుడు. యుద్ధ సమయాల్లో సమస్త సైన్యానికీ స్వయంగా తానే నాయకత్వం వహించేవాడు. యుద్ధ ప్రణాళికలను స్వయంగా రూపొందించేవాడు. యుద్ధంలో క్షతగాత్రులైన వారిని తానే దగ్గరుండి రాజ వైద్యులతో చికిత్స చేయించేవాడు. సాక్షాత్తూ చక్రవర్తే తమ పట్ల చొరవ చూపి సకాలంలో సరైన చికిత్స అందించే ఏర్పాట్లు చేయడం వల్ల గాయపడిన సైనికులు త్వరగా కోలుకునేవారు. యుద్ధంలో వీర మరణం పొందిన వారి పార్థివ దేహాలకు తన ఖజానా సొమ్ముతో అంత్యక్రియలు చేయించేవాడు.
తన పరిపాలన పట్ల ప్రజలు ఏమనుకుంటున్నారు ? వారు ఎక్కడైనా తన పట్ల మనసు నొచ్చుకుంటున్నారా? తన సామంతులు, పాళెగాళ్ళు, జాగీర్దారులు, రాజ ఉద్యోగులు అక్రమాలకు పాల్పడి లంచాలు తీసుకుంటున్నారా? ప్రజలను ఇతర విషయాల్లో పీడిస్తున్నారా? మహిళల పట్ల వేధింపులు ఉన్నాయా? తదితర అంశాలపై ఎప్పటికప్పుడు సమగ్ర సమాచారం సేకరించేవాడు. అందుకోసం నిపుణులైన రాజభటులను ఎంపిక చేసి వేగులుగా నియమించుకునేవాడు. వేగులందించే సమాచారం లోని నిజనిజాలను గ్రహించేందుకు రాత్రి వేళల్లో మారు వేషాల్లో వెళ్ళి పరిశీలించేవాడు. తప్పుడు సమాచారం ఇచ్చిన వారిని సామంత రాజుల ఎదురుగానే చీవాట్లు పెట్టేవాడు. ఆ విషయంలో ఎంతో నిష్కర్షగా ఉండేవాడు. ఎవరి వ్యవహార శైలి అయినా తనకు నచ్చ లేదంటే ఉన్నఫళంగా ఆగ్రహంతో ఊగిపోయేవాడు.
తన రాజ్యంలోని వారే కాక విదేశీయులెవరైనా తన సందర్శనకు వస్తే ఆదరించి స్వాగత సత్కార్యాలు చేసేవాడు. విదేశీయులతో మాట్లాడేటప్పుడు వారి వారి దేశ వ్యవహారాలు, ఆచారాలు, అలవాట్లు, అక్కడి పరిపాలనా శైలి ఎలా ఉంటుందంటూ గుచ్చి గుచ్చి అడిగి తెలుసుకునేవాడు. అతిథులను సత్కరించడంలో ఏ లోటు రానిచ్చేవాడు కాదు. బహుమానాలతో వారిని సాగనంపేవాడు. ఇతర రాజ్యాలకు సంబంధించిన రాయబారులు ఎవరైనా తన సందర్శనార్థం వస్తే వారిని ఉచిత రీతిన సత్కరించి ఆ తర్వాత సందేశం అడిగి తెలుసుకునేవాడు. సాహిత్యం అంటే చెవులు కోసుకునేవాడు. కవులను సమున్నత రీతిలో గౌరవించి, భూరి విరాళాలిచ్చి పెంచి పోషించాడు. దానధర్మాలు చేయడంలో చేతికి ఎముక లేని మహారాజు.
ఇదిలా ఉండగా శ్రీ కృష్ణదేవ రాయలు నలభై అయిదేళ్ళ వయసు వరకు మాత్రమే బ్రతికాడని చాలా మంది రచయితలు తమ రచనల్లో పొందుపరిచారు. ఇతమిద్దమైన సమాచారం లేకపోవడంతో రచయితలు కాస్త తడబడ్డారు. వాస్తవంగా ఆయన అరవై ఏండ్లు సంపూర్తిగా బ్రతికాడు. కాగా ఆయన జన్మదిన తేదీలపై అనేక మంది రచయితలు వాదోపవాదాలు చేసుకుంటూ నేటికీ నిఖార్సైన తేదీలను తేల్చలేక సందిగ్దంలో ఉన్నారు.
క్రీ.శ. 1906 సంవత్సరంలో జనవరి నెల 18 వ తేదీన “సత్యవాదిని” అనే వార్తా పత్రిక శ్రీకృష్ణదేవరాయల పుట్టిన తేదీని తేటతెల్లం చేసింది. తెలుగు సంవత్సరాల ప్రకారం తిథి, పక్షం, వారం, నెల, ఆనాటి సంవత్సరం పేరును కవితా రూపంలో ప్రచురించి మనకందించింది. ఆ మేరకు తెలుగు సంవత్స రాలను ఆంగ్ల సంవత్సరాలతో సరిచూసి, గణించి, గుణించి పరిశీలించగా శ్రీకృష్ణదేవరాయల పుట్టిన తేదీ ఒక కొలిక్కి వచ్చింది. అదేమంత సత్య దూరం కాదు. ఇందుకు సంబందించిన వివరాలు, బాల్యం, యుక్తవయస్సుల గురించి వచ్చే సంచికలో తెలుసుకుందాం.
 
{ ఇంకా వుంది }
 
రచన: -భువనచంద్ర
 
“బోసు.. దయా, జాలీ, సేవా, త్యాగం, ఓర్పు ఇవన్నీ నాయకుడు కాదల్చుకున్న వాడికి స్పీడ్ బ్రేకర్లు. వీటన్నిటికీ మించిన దుర్గుణం ప్రేమ”. ఊబిలో పడ్డవాడ్ని బయటకి లాగొచ్చు. సముద్రంలో ఈతరాక పడినవాడ్ని రక్షించవచ్చు.  ప్రేమలో పడినవాడ్ని దేముడైనా రక్షించలేడు. నీకు అప్పుడే చెప్పాను.. కావల్స్తే ఆ అమ్మాయిని నయానో, భయానో లొంగదీసుకో, ‘ప్రేమ’ లో మాత్రం పడవద్దని.  అసలే ఆడది… అందునా అనాథ.. దాని ఆలోచన ఎలా వుంటుందీ? లోకాన్ని ఉద్దరిద్ధామనే ఉద్దేశ్యంలో వుంటుంది. అంతరాత్మ, ఆత్మసాక్షి లాంటి పదాలు విరివిగా వాడుతుంది. అవన్నీ వింటే ఒరిగేది ఏమిటో తెలుసా? గట్టిపడుతున్న నీ గుండె కరిగి కన్నీరవుతుంది.  కష్టపడి కట్టుకొస్తున్న నీ రాజకీయ భవనం ఠక్కున ఉన్నదున్నట్టుగా కూలిపోతుంది. ఆ తరవాత కోటిమందిలో నువొకడివి.  బాగా గుర్తుంచుకో…. నువ్వుండాల్సినది నక్కలాగా! కుక్కలాగా విశ్వాసంగా కాదు. నక్కలా జిత్తులు వేస్తుండాలి. అందలం ఎక్కే అవకాశం అందరినీ దక్కదు. నువ్వు పోగట్టుకోబోతున్న చోట్ల కోసం ఆల్రెడీ జనాలు అర్రులు చాస్తున్నారు.  ప్రేమా… ? పదవా… ? బాగా ఆలోచించుకో !” నల్ల కళ్ళద్దాలు తీయకుండా ఓ చిన్నపాటి ఉపన్యాసం ఇచ్చాడు పీఠాధిపతి.
“మీరెలా చెబితే అలాగే మసులుకుంటాను !” సిన్సియర్గా అన్నాడు బోసు. అప్పటికి ఆ గదిలోకి అడుగుపెట్టి రెండు గంటలయ్యింది. ‘గురుజీ’ నెట్ వర్క్ కి బోసుబాబుకి మతిపోయింది. శోభారాణి కోసం తను చేసే ప్రతి ప్రయత్నమే గాక అవతలివైపు శామ్యూల్ వేస్తున్న నక్క జిత్తులు కూడా గురూజీకి క్షుణంగా తెలిశాయని బోసుబాబు కి అవగతమైంది.
“అసలేముందని ఆ పిల్లలో ? ప్రతీ ఆడదాని దగ్గర ఏముంటుందో ఆ పిల్ల దగ్గర అదే వుంటుంది. నిజంగా ఆలోచిస్తే ఆ శోభ ప్రేమని పొందినా నీకు దక్కేదేమిటి?నాలుగు సుభాషితాలు, నాలుగు వేల నిట్టూర్పులు! అంతేగా? ఒరే బోసుబాబు, యీ లోకాన్ని నడిపించేది పదవీ, అధికారం. ఆ రెండూ కావాలంటే మస్తుగా డబ్బుండాలి. ఆ డబ్బు నువ్వెలా సంపాదించావన్నది ప్రశ్న కాదు. సంపాదించాలంతే!
బెగ్… బారో… స్టీల్… ఏదన్నా చేయ్. వెన్నుపోట్లు పొడు. నమ్మించి గొంతుకొయ్యి. ఏది చెసినా తప్పు కాదు. తప్పు లేదు. కానీ సంపాదించు. లెక్కలేనంత సంపాదించు… వెదజల్లు… ఓట్లని కొను. మళ్ళీ వెదజల్లినదానికి వేయి రెట్లు సంపాదించు బోసూ, నిన్నటి దాకా నిచ్చన నీ దగ్గరే వుంది. ఇవ్వాళా నీ దగ్గరే వుంది. ఏమాత్రం నువ్వు అజాగ్రత్తగా వున్న, నీ తలదన్ని ఇంకోడు నిచ్చెన ఎక్కుతాడు. రాజకీయాలలో వెన్నుపోట్లేగానీ వార్నింగులు వుండవు. అయినా నీకోసం నీ మంచి కోసం చెబుతున్న.. మరో చాన్స్ నీకు దొరకదు. “కళ్ళజోడు తీసి బోసు మొహంలోకి సూటిగా చూశాడు గురువుగారు.
ఆ కళ్ళలో చెప్పలేనంత ‘అసహనం’ కనిపించింది. కంటి చూపు కూడా అంత ‘ కఠినమైన ‘ వార్నింగ్ ఇవ్వగలదని మొట్టమొదటిసారి బోసుబాబుకి తెలిసొచ్చింది. భయంతో అతని వెన్ను వణికింది.
కళ్ళజోడు పెట్టుకొని చిన్నగా నవ్వి ‘ వెళ్ళిరా ‘ అన్నాడు గురూజీ. తలవంచి నమస్కారము చేసి బయటకొచ్చాడు బోసుబాబు.
పదవా? ప్రేమా? ఇదీ బోసుబాబు మనసులో ప్రశ్న. ఓ పక్క సినిమా లో కనిపించినట్టు శోభరాణి దీనంగా “నాకంటే నీకు రాజకీయాలే ఎక్కువ?” అని అడుగుతున్నట్టుగా వుంది. మరోవైపు జనమంతా నవ్వుతూ, “ఒరేయ్… యీడేరా… బ్రహ్మాండమైన మంత్రి పదవిని వదులుకొని ఎదవలాగా ఎవత్తి వెనకాలో పడ్డాడు” అంటున్నట్టుగా మనోఫలకం మీద కనిపించింది.
ఉన్నటుంది ఫక్కున నవ్వాడు బోసుబాబు. “ఆలూ లేదు చూలు లేదు అన్నట్టు అసలు శోభరాణికి తన ప్రేమ గురించే చెప్పలేదు. ఆవిడ దీనంగా ఎందుకుంటుంది? “అని మరోసారి నవ్వుకున్నాడు.
“అయ్యా” రిక్షా ఏసోబు.
“ఏంటీ ఏసోబూ?” చిరునవ్వుతో అడిగాడు బోసుబాబు.
“ఆవిడొచ్చిందండి” కొద్దిగా నవ్వి అన్నాడు ఏసోబు.
“ఎవరూ?” కుతూహలంగా అడిగాడు బోసుబాబు.
“అమ్మగారండి” చేతులు నలుపుకుంటూ అన్నాడు ఏసోబు.
“అమ్మగారా? ఎవరు?” కనుబొమ్మలు ముడిచి అన్నాడు.
“ఆవిడేనండి… బిజినెస్ చూసుకునేవోరు కదండి”
అప్పటికి కానీ నవనీతం అతనికి గుర్తుకురాలేదు.
నవనీతం గుర్తుకురాగానే వళ్ళు ‘జివ్వు’ మంది బోసుబాబుకి. లోకంలో చాలా మంది ఆడవాళ్ళకి సుఖపడటం తెలీదు.  తాము సుఖపడటం సంగతి పక్కన పెడితే, మొగుణ్ణి సుఖపెట్టడం అనేది అసలు తెలియదు. ఎంతసేపు మొగుడ్ని పక్కింటిదో వెనకింటిదో ఎదురింటిదో ‘వలలో ‘ వేసుకుంటుందేమో నన్న వెర్రి ఆలోచనలు తప్ప, అసలు మొగుడి ‘మనసు’ ఏమిటో తెలుసుకునే ప్రయత్నమే చేయరు.
మొగవాళ్ళు మరీ… అసలు ఆడదానికి ఏం కావాలో, ఏమిస్తే భార్య నిజమైన ఆనందం పొందుతుందో నూటికి ఇద్దరైనా తెలుసుకోరు. తెలియజెప్పినా వినరు. అహం అడ్డొచ్చు వాళ్ళని విననివ్వదు.
నవనీతం విషయం వేరు. కొంతమంది ఆడవాళ్ళు ‘ప్రేమించబడటానికి’ పుడతారు. ఇదేమీ గొప్ప కాంప్లిమెంట్ కాదు. వాళ్ళు అనేక మంది చేత ప్రేమించబడతారే కానీ వాళ్ళకి ‘ప్రేమించడం ‘ రాదు. అసలు తెలీనే తెలీదు. అదంతా వాళ్ళ గొప్ప కింద భావిస్తారు. నాకో హీరోయిన్ తెలుసు. ఎంతసేపు ఆవిడ తన అందచందాల గురించి, ఎవరెవరు తనంటే పడి చచ్చేవాళ్ళో వాళ్ళ గురించి తెగ చెప్పుకునేది. ఆమె అందగత్తే.. నో డవుట్! కానీ విచిత్రమేమిటంటే ఎదుటివాళ్ళు తనని ప్రేమిస్తున్నారనే అహంభావం , అతిశయానికే గానీ, ఏనాడు ఎవర్ని తాను ప్రేమించలేకపోయింది. తద్వారా ఆవిడే ఏం పోగొట్టుకుందో ఆవిడకే తెలియదు.
నవనీతం విషయం వేరు.. ఆవిడది రెండో కేటగిరి. పెళ్ళి మీద నమ్మకం లేదు. ప్రేమ గురించి ఆమెకున్నవి చేదు అనుభవాలే గానీ, ఒక్క తీపి గుర్తు కూడా లేదు. అయితే నవనీతానికి బోసు అంటే ఓ సాఫ్ట్ కార్నర్ ఉంది. ఎంతటి సాఫ్ట్ కార్నర్ అంటే, అతను ఏ తప్పు చేసినా నిద్ద్వందంగా క్షమించగలిగేటంత.
అందుకే వొళ్ళు పూర్తిగా పరిచి ఇచ్చేది. వారి మధ్య నున్నది శృంగారం కాదు… పశు వాంఛ. రెండు బలిసిన పశువులు హోరాహోరీ పోరాటం అది. పోరాటం అయ్యాక ఎవరి దారి వారిది. ‘ఒకరి కోసం ఒకరు’ అనే మాటకి అర్ధం ఇద్దరికీ తెలీదు. ఎప్పుడో అప్పుడు ఈ సన్నని ‘మోహ ‘ దారం కూడా పుటుక్కున తెగిపోక తప్పదని నవనీతానికి తెలుసు. ”అప్పటి సంగతి అప్పుడు” అనే మొండి ధైర్యం మాత్రం నవనీతంలో మొండుగా వుంది.
“వచ్చావా?” అన్నాడు బోసుబాబు. సూటిగా కళ్ళల్లోకి చూసింది నవనీతం. అతని కళ్ళల్లో కాంక్ష ఆమెకి తెలిసిపోయింది. ఎదురుగా వెళ్ళి చెయ్యి పట్టుకొని అతన్ని మీదకు లాక్కుంది. ఆమె కళ్ళల్లో ఓ సంతృప్తి. “వీడింక నన్ను దాటిపోలేడు ” అన్న కంఫర్మేషన్.
పిరికివాడైన మంచివాడి కన్నా ధైర్యవంతుడైన దుర్మార్గుడైన సమాజానికి ఉపయోగపడగలడు. ” అన్నాడో మహానుభావుడు. ఆ మాట ముమ్మాటికి నిజమే అనుకోవాలి. లేకపోతే మంచివాడి వూహలోక్కూడా రాని ‘అనుచరణం ‘వెధవల వెనకాల ఎందుకుంటుంది?
‘ఫలానా వాడు వెధవ’ అని  ప్రజలకి తెలీదా? వాడు చేసిన వెధవ పనులు , నానా అత్యాచారాలు తెలిసి కూడా వాడికే జనాలు ఓటేసి ఎందుకు పదవిని కట్టబెడుతున్నారు?
సరే నూకలు చెల్లిన వాడు చస్తే , మళ్ళీ వాడి కుటుంబం నుంచే మరో వెధవని ఎందుకు ఎన్నుకుంటున్నారు? ఈ ప్రశ్నలకు జవాబు ఏ మేధావికి అందవు. యుగయుగాలుగా ఈ దేశంలో పేరుకుపోయిన మానసిక బానిసత్వం ఈ సంప్రదాయాన్ని చెక్కు చెదరనివ్వదు.  లక్ష కోట్లు కొట్టేసి , అందులో పది లక్షలు పబ్లిక్ గా దానం చేస్తే చాలు , సదరు వ్యక్తి దాన కర్ణుడైపోతాడు.
నిన్నటిదాక ఫుడ్డుకి లాటరీ కొట్టిన వాడు నేడు కోటీశ్వరుడై పోతే ‘ ఆహా.. ఓహో ‘ అంటూ వాడికి నీరాజనాలు పడతారే కానీ , ‘ఎలా అయ్యాడూ?’ అని ఎవడూ అడగడు. మరీ విచిత్రం ఏమిటంటే , అటువంటి వారి జీవితాలు పిల్లల పాఠ్యపుస్తకాలలో పాఠ్యాంశాలు అవుతాయి.   పెద్ద పెద్ద యూనివర్సిటీలు వారికి డాక్టరేట్లు ఇస్తాయి కొందరు సదరు జీవితాలను సినిమాలు గా కూడా మలుస్తారు… ముఖ్యంగా నేర చరితుల జీవితాలని.
‘సత్యం’ కంటే నేరానికే గ్లామర్ ఎక్కువ.
శామ్యూల్ రెడ్డి గురించి అందరికీ తెలుసు. అయినా శోభ పుట్టినరోజు జరిపించి టాక్ ఆఫ్ ద టవున్ అయ్యాడు. రెండు మూడు టి.వి. చానల్స్ వారు శ్యామూల్ రెడ్డిని ఇంటర్వ్యూ కూడా చేశారు.
“అవును.. నా స్కూల్లో పని చేసేవారందరూ నా కుటుంబ సభ్యులేకుటుంబ పెద్దగా వారి అచ్చట్లు ముచ్చట్లు తీర్చవలసిన భాధ్యత నా మీదే వుంది. ఇందులోనూ నాకూ ‘స్వార్ధం’ లేకపోలేదు. వారిని నేను ఎంత మంచిగా చూసుకుంటే , స్కూల్లో చదివే పిల్లలకు అంత మంచి చదువు చెబుతారు. నా స్కూలు పిల్లలు బాగా చదువుకొని గొప్పవారై ఈ దేశానికి పేరు తెస్తే అంత కన్న ఇంకేం కావాలి? అని బోలెడు బిల్డపిచ్చాడు.
పేపరు కట్టింగులన్నీ  జాగ్రత్తగా ఫైల్ చేసి, ఇంటర్వ్యూల వీడియోలన్నీ కలెక్టు చేసి ఫారన్ మత సంస్థలకి పంపి, ఖర్చుపెట్టిన దానికి వేయి రెట్లు సంపాదించడమే కాక, గొప్ప మానవతావాది, మార్గదర్శకుడూ అను పేరు కూడా కొట్టేశాడు శామ్యూల్ రెడ్డి.
డబ్బు డబ్బుని సంపాదిస్తుంది. సంపాదించిన కొద్ది సంపాదించాలనే దాహం పెరిగిపోతుంది. అయితే ధన సంపాదన అనే దాహానికి ఫుల్ స్టాప్ ఉంది. ఎక్కడ యీ ధనదాహం ఎండ్ అవుతుందో, అక్కడే పదవీ దాహం మొదలవుతుంది. ఆ దాహానికి పునాది వేసేది యీ దాహమే. పేపర్లోనూ, ఛానల్స్ లోనూ పేరు మారుమ్రోగిపోయాక శామ్యూల్ రెడ్డి కి పదవి దాహం మొదలయింది. ఎంత డబ్బున్న ఏం లాభం? పదవితో వచ్చే వెలుగే వేరు. అయితే పదవులకి ఎగబాకాలంటే ప్రజల మద్దత్తు కావాలి. అదెలా సంపాదించడం?
పూర్వం ఒకాయన చిన్న చిన్న నటుల్ని పిలిచి ‘సత్కారం ‘ జరిపించి పేపర్ల కెక్కాడు. ఆ తరవాత ఓ మాదిరి పేరొచ్చాక బడాబడా నటులకి గజారోహణలూ, పుష్ప కిరీటాలు రజిత, స్వర్ణ కిరీటాలు తగిలించి మరింత పాప్యులరిటీ పెంచుకొని ‘ఫలాన ‘ అనగానే ప్రజల్లో ఓ గుర్తింపు తెచ్చుకున్నాడు.  ఆ తరవాత నగరంలో చలివేంద్రాలు, బస్ స్టాపుల దగ్గర, గుళ్ళ దగ్గరా ఉచిత ‘మజ్జిగ ‘ పంపిణీలు చేయించి డి.వి.ఎస్. కర్ణ లాంటి బిరుదుల్ని కొనుకున్నాడు.
అక్కడి దాకా ఎక్కితే చాలు, ఆ పైన పైకి ఎక్కించే వాళ్ళో, పైకీ లాక్కు ‘ నే వాళ్ళో చాలా మంది వుంటారు. అంటే ‘పార్టీ ‘ నాయకులన్న మాట. ఆ పార్టీ నాయకులకి , ‘తృప్తి ‘ కలిగిస్తే చాలు, రాజకీయాలు నల్లేరు మీద నడకే.
ఇంకో పద్దతి గూండాగిరి. రౌడీ గూండాగా, గూండా రాజకీయనాయకుడిగా రంగులు మార్చుకుని అందలాలెక్కడం ఈ పవిత్ర భారతదేశంలో సర్వసామాన్యమే.
నేరచరితృలకి టిక్కెట్టు ఇవ్వకూడదని అన్ని పార్టీలూ గగ్గోలుపెడతాయి. కానీ, అటువంటి నేర చరితృలకే పార్టీ టిక్కెట్లు ఎందుకు చులాగా దక్కుతాయో ఎవడికీ అర్ధం కాదు.
ఎన్ని కేసులో బుక్ అయితే అంత త్వరగా ప్రజానాయకుడు కావచ్చు. గాలి వీస్తే మబ్బులు , ఎగిరిపోయినట్టు పదవి రాగానే నేరాలన్నీ కూడా ‘ మాఫీ ‘ అయ్యిపోతాయి. ఏ పోలీసు అధికారి సదరు ప్రజానాయకుల్ని గతంలో మక్కెలు విరగ దన్నాడో ఆ అధికారే వాళ్ళకి బందోబస్తులు చేసి సలాం కొట్టి తీరాల్సిన పరీస్థితులు ఇక్కడ అతి సహజంగా కల్పించబడతాయి.
అర్జంటుగా వారి తప్పులన్నీ ఒప్పులుగా మారిపోవడమే గాక, ఏ తల మాసిన రైటరో వాళ్ళ జీవిత చరిత్రలను రాసి సదరు వెధవల వంశవృక్షాన్ని ఏ రాజాధిరాజుకో ముడిపెట్టి, చరిత్రలో సముచిత స్థనం కల్పించడమూ సకృత్తుగా జరిగే విషయమే.
“ఒరేయ్ నాయనా, వేడిగా వున్నప్పుడే ఇనుముని వంచాలి. వెంటనే నాలుగైదు మంచి పనులు చేయ్యి. పనిలేని సినీతారలకి సన్మానాలు ఏర్పాటు చెయ్యి. వీలుంటే కుర్ర పెట్టల్ని పట్టుకొచ్చి ఐటమ్ డాన్సులు కూడా పెట్టించు. ఇవాళ్టి స్టూడెంట్సే రేపటి నీ ఓటర్లని మరచిపోకు. అంతేగాదు పతంజలిగారనే ఓ మహానుభావుడు చెప్పినట్టు, పత్రికా ప్రపంచంలోనూ మీడియాలోనూ ‘పెంపుడు జెంతువులకి’ లెక్క లేదు. వారానికోసారి మందు పార్టీలు ఏర్పాటు చెయ్యి. స్టీలు కవర్లు ఇవ్వు. పబ్లిసిటీ యవ్వారమంతా వాళ్ళే చూసుకుంటారు. మూడ్నెలలో నువ్వీ సిటీలో ప్రముఖుడివైపోవాలి… అంతే! ” కర్తవ్యాన్ని భోధించి ‘కాజా ‘ బీడి ని వెలిగించాడు విశ్వకర్మ.
విశ్వకర్మ ఏ పని చెయ్యడు, ఏ పని చెయ్యకుండా బతికేసే నేర్పు అతనికి చిన్నతనం నుంచే వుంది. అతను శామ్యూల్ రెడ్డి కి ఫ్రండు కాని ఫ్రండు. విశ్వకర్మకి బ్రైన్ వుంది. శామ్యూల్ రెడ్డికి డబ్బుంది. ఉప్పు పప్పు తోడైతే రుచి. ఉప్పు నిప్పు జతకడితే?????
“ఇప్పుడెలా వుంది?” ఫ్లాస్క్ తో లోపలికొస్తూ అడిగాడు ఆనంద రావు.
“బాగానేవున్నానుగా ” చిన్నగా నీరసంగా నవ్వింది మాధవి రావు.
“భగవంతుడు దయామయుడు” నిట్టూర్చాడు ఆనందరావు. మాధవిని రిక్షా ఎక్కించి ఇంటికి తీసుకొచ్చి ఆ రోజుకి వారం అయ్యింది. నిసత్తువ జ్వరంగా ఎలా మారిందో డాక్టర్లకే తెలీలేదు. ఈ వారం రోజులు ఆనందరావు మాధవి ఇంట్లోనే వుండి సేవ చేశాడు. సేవ చేసిన విషయం అతనికి తెలుసు కానీ మాధవికి తెలీదు. కారణం ఒళ్ళు తెలియని జ్వరంలో పడి వుండటమే. శోభ ప్రతిరోజు ఏదో ఒక టైం కి వస్తూనే వుంది. ఆ పిల్ల వచ్చినప్పుడు మాత్రమే ఆనందరావు బయటకు వెళ్ళి మందులు , కావల్సిన వస్తువులు కొని తెచ్చేవాడు. ఒక్కసారి మాత్రం తన రూమ్ కి వెళ్ళి రెండు జతల బట్టలు తెచ్చుకున్నాడు.
“భగవంతుడి సంగతి నాకు తెలియదు కానీ , దేవుడిలా మీరు నన్ను ఆదుకున్నారు ఆనందరావుగారు.. శోభ చెబితే తెలిసింది. వారం జుల పాటు నాకు జ్వరంతో ఒళ్ళు తెలీలేదనీ, ఆఖరికి మీ మీదే వాంతులు చేశాననీ !” కాస్త సిగ్గు తోనూ, నూటికి నూరు పాళ్ళు కృతజ్ఞతతోనూ తలవంచుకు అన్నది మాధవీరావు.
“అనకూడదు కానీ మాధవి గారు! ఆ అవకాశం లభించడం నా అదృష్టం” అప్రయత్నంగా మనసులో అనుకున్న మాటని బైటకి అనేశాడు ఆనందరావు. అయితే, అనడం మాత్రం చాలా మెల్లగా అనడం వల్ల మాధవికి వినిపించలేదు కానీ, శోభా రాణికి వినిపించింది. శోభారాణి వచ్చాకే ఆనందరావు బయటకు వెళ్ళాడు.
“జీవితంలో ఏనాడు ఎవరి చేత ఇలా సేవ చెయించుకోలేదు. అసలు నాకు ఇలాంటి అవసరం వస్తుందనీ ఊహించలేదు. మీ రుణం ఎలా తీర్చుకోగలను ” అని బేలగా అంది మాధవి.
“రుణం తీర్చుకోవాలని అనుకోకుంటే చాలు… అదే నాకు పదివేలు. ” నవ్వాడు ఆనందరావు.
“ఇప్పట్లో పదివేలకేమొస్తుందండీ ఆనందరావు గారు… ఒక్క పట్టు చీర కూడా రాదు… ఆయమన్నది! పకపక నవ్వింది శోభ.
“అదీ నిజమే!! పోనీ అదే పది కోట్లు అనుకుంటా ” తనూ నవ్వాడు ఆనంద రావు. వాతావరణం కాస్త పలచబడింది, గంభీరత తగ్గి.
“హార్లిక్సు తెచ్చాను ” ఫ్లాస్కు లోనుంచి హార్లిక్సుని గ్లాస్ లో పోస్తూ అన్నాడు ఆనందరావు.
“జావ కూడా రెడీ ” ఎనౌన్స్ చేసింది శోభ.
“అబ్బా.. ఏదీ తినాలనీ  తాగాలనీ లేదండీ ” కొంచం వికారంగా మొహం పెట్టి అంది మాధవి.
“అలాగే వుంటుంది, జ్వరం కదా అయితే ఇప్పుడే డైట్ ఎక్కువ తీసుకోవాలి. లేకపోతే నీరసం మరింత పెరుగుతుంది. ” అనూనయంగా అని , ఆమె చేతికి హార్లిక్సు పోసిన గ్లాసు అందించాడు ఆనందరావు.
“నిజం అక్కా… తాగు. ఈ వారం నుంచీ ఏవో లిక్విడ్స్ తప్ప నీకు సాలిడ్ ఫుడే లేదు ” ముంగురుల్ని సవరించి అన్నది శోభారాణి.
“నేను లోపలకి రావచ్చా .. !” మదాలస మాట విని గిరుక్కున వెనక్కి తిరిగాడు ఆనందరావు.
“నమస్తే మాధవిగారు.. నేను మదాలసని.. శోభగారి గురువోత్సవం రోజున కలిశాం ” చేతులు జోడించి అన్నది మదాలస.
“నమస్తే ” గుర్తు పట్టి అన్నది మాధవి. ఆమెకి మదాలస గుర్తుంది.
“మీరు గబగబా ఇటొస్తుంటే చూసి ఫాలో అయ్యాను ఆనందరావు గారు! ” అంటూ చనువుగా శోభ పక్కన చాప మీద కూర్చుంది మదాలస.
“బాగా నీరసంగా వున్నారే. ఏమయ్యింది?” మాధవిని అడిగింది.
“అక్కకి వారం నుంచీ వొళ్ళు తెలియని జ్వరం. ఆనందరావు గారే కనిపెట్టుకొని వున్నారు ” చెప్పింది శోభ.
“ఓహ్.. ఆనంద రావు గారు.. మాధవి గారు మీకు చుట్టాలా?” అని కుతూహలంగా అడిగింది మదాలస.
“అవసరంలో ఆదుకోడానికి చుట్టాలే కావక్కర్లేదు మదాలసగారూ.  మానవత్వముంటే చాలు ” నీరసంగానే నవ్వి అంది మాధవి.
“నిజంగా ఒక మాట చెప్పనా? చాలా రోజుల తరవాత నేను మనుషుల మధ్య వున్నాననే ఫీలింగు వస్తోంది. ” సిన్సియర్ గా అన్నది మదాలస. చటుక్కున తల తిప్పి ఆమెని చూసింది మాధవి.
కొన్ని ఏమీ చెప్పకుండానే అర్ధమౌతాయి
కొన్ని ఎంత వివరించి చెప్పినా అర్ధం కావు.
మాధవికి ఏదో అర్ధమయింది. దగ్గరకు రమ్మన్నట్టు మదాలసని చూస్తూ చెయ్యి చాచింది.
“ఒరేయ్ వెంకటస్వామీ.. త్వరలోనే హోటల్ మూసేసి కేరళాకి వెళ్ళిపోవాలనుందిరా. పిల్లకి పెళ్ళి చెయ్యాలి. ఆ తరవాత నేనేమైపోయినా పర్వాలేదు.  ” ఆయసంగా అన్నాడు మహదేవన్.
“అక్కడ మాత్రం మీకు ఎవరున్నారు? ఎవరికిచ్చి పెళ్ళి చేసినా వాళ్ళు మిమల్ని జాగ్రత్తగా చూసుకుంటారా?” కంగారుని దాచుకుంటూ అన్నాడు వెంకటస్వామి.
“అలాంటి గ్యారెంటీ ఏమీలేదు అయినా , జననీ జన్మభూమి అన్నారు గదా పెద్దలు. నందిని అమాయకురాలు. ఆ వెధవ పరమశివం గాడిని తలచుకుంటే నాకు ఒళ్ళు గగ్గుర్పోడుస్తోంది. తొందర పడి పెళ్ళి చేసి వుంటే నందిని  బతుకు నాశనమైపోయేది” సుధీర్ఘంగా నిట్టుర్చాడు మహదేవన్.
“అవును” అలోచిస్తూ అన్నాడు వెంకటస్వామి. అతని ముందు రెండే ఆప్షన్లు వున్నాయి. ఒకటి, నందినిని నగలతో సహా లేపుకుపోవడం, రెండు, మహదేవన్ ని నందిని చేతే చెప్పించడం. ఏది మంచిది. ఆలోచిస్తున్నాడు వెంకటస్వామి.
పరమశివం ఆ క్షణంలోనే బస్సు దిగాడని వెంకటస్వామిని నిజంగా తెలీదు.
 
ఇంకా వుంది..
విశ్లేషణ:  టేకుమళ్ళ వెంకటప్పయ్య  

జీవితం ఓ కలలాంటిది. అలాంటి తాత్కాలికమైన జీవితంలో జరిగేవన్నీ నిజమేననీ, శాశ్వతాలనీ భ్రమింపజేస్తాయి. అందువల్లనే మానవులు తీరని కోరికలతో ప్రతిదీ నాదీ నాదీ… అనుకుని తప్పటడుగులు వేసే అవకాశం ఉంది. అవి తప్పటడుగులని తెలిసిన క్షణం నుంచీ జీవితాన్ని సరిదిద్దుకుని మోక్షం వేపు అడుగులు వేస్తాం. లేదంటే ఆ తీరని కోరికలతో నాదీ…నేను.. నావాళ్ళూ..అనే బంధాలలో జిక్కి జనన మరణ చక్రంలో శాశ్వతంగా పరిభ్రమిస్తూనే ఉంటామంటాడు ఈ కీర్తనలో  అన్నమయ్య.
ప.తెలిసితేమోక్షము – తెలియకున్న బంధము
కలవంటిది బదుకు -ఘనునికిని
చ.1.అనయము సుఖమేడ -దవల దు:ఖమేడది
తనువుపై నాసలేని – తత్వమతికి
పొనిగితే బాపమేది -పుణ్యమేది కర్మమందు
వొనర ఫలమొల్లవి – యోగికిని ||తెలిసితే||
చ.2.తగినయమృతమేది – తలవగ విషమేది
తెగి నిరాహారియైన – ధీరునికిని
పగవారనగ వేరి – బంధులనగ వేరీ
వెగటుప్రపంచమెల్ల – విడిచేవివేకికి ||తెలిసితే||
చ.3.వేవేలువిధులందు – వెఱపేది మఱపేది
దైవము నమ్మినయట్టి – ధన్యునికిని
శ్రీవేంకటేశ్వరుడు – చిత్తములో నున్నవాడు
యీవలేది యావలేది – యితనిదాసునికి ||తెలిసితే||
(అన్నమయ్య ఆధ్యాత్మిక సంకీర్తన రాగిరేకు 104 కీర్తన 19)
తెలిసితేమోక్షము – తెలియకున్న బంధము
కలవంటిది బదుకు –ఘనునికిని
జీవునికి ఒక్కసారి కలల గురించి అవగాహన కలిగితే!  బాల్యము, యవ్వనము, వార్ధక్యము… ఎవరికి? జీవుడు నిద్రలో బాలుడా, యవ్వనుడా?, వృద్దుడా?  ఇవి అన్నీ లేనిదే స్వప్నం. జీవుడు నిద్రనుండి మేల్కొనిన తరువాత దేహముతో సంబందాన్ని ఏర్పరచుకొని మళ్ళీ మనం వివిధ దశలను భావిస్తున్నాడు. ద్రష్ట, దృశ్యముతో సంబంధం ఏర్పడుతోంది. ఈ సంబంధం ఏర్పరుచుకోవడమే బంధము.  వాస్తవానికి జీవుడు ప్రపంచములోని ఏ విషయానికీ బంధీ కాడు. జీవుడు ఆయా విషయాలతో ఏర్పరుచుకున్న సంబంధము వల్లనే అది జీవుని బంధిస్తుంది, బాధిస్తుంది, బంధనాలతో కట్టిపడేస్తుంది.  జీవితం ఒక స్వప్నం అని తెలుసుకున్న నాడు జీవుని ఏవీ బాధించవు. బయట పడటానికి మార్గము దొరుకుతుంది. మనిషి జీవన్ముక్తుడవుతాడు. జీవుడు వేసుకున్న ముడులు  బంధనాలు వాటంతటవి ఒక్కొక్కటిగా తొలగింపబడతాయి. ప్రపంచములో జీవిస్తూ ఉంటామే కాని ప్రపంచము చేత బంధింపబడము. అన్నీ ఉంటాయి కానీ ఏదీ ఉండదు. ఏదీ బంధించదు బాధించదు. అదే నిజమైనమోక్షము. మోక్షము అంటే వచ్చేది కాదు. ఉన్నది పోతే మిగిలేది అని తెలుసుకోవాలి. అలాంటి బతుకే ఘనమైన బ్రతుకు. అలాంటి జీవుడు ఉన్నతుడు, మహత్తరుడు, మహనీయుడు. ఆ జీవుడినే ఘనుడు అంటున్నాడు అన్నమయ్య.
 
అనయము సుఖమేడ -దవల దు:ఖమేడది
తనువుపై నాసలేని – తత్వమతికి
పొనిగితే బాపమేది -పుణ్యమేది కర్మమందు
వొనర ఫలమొల్లవి – యోగికిని
అసలు జీవికి షడూర్ముల కారణంగానే సుఖ దు:ఖాలు తద్వారా పాప పుణ్యాలు వస్తాయి. ఊర్మి అంటే అల లేక నొప్పి అనే సామాన్యార్థాలున్నా మనం పారమార్థికంగా దర్శిస్తే ధర్మం, తత్త్వం అనే అర్థాలు గోచరమవుతాయి.  జీవి యొక్క ధర్మాలనే షడూర్ములు అంటారు. అవే ఆకలి, దప్పిక, దుఃఖం, మోహం, వార్ధక్యం, మరణం జీవి ధర్మాలు. ఇందులో ఆకలి దప్పులు ప్రాణధర్మాలుగా పరిగణిస్తారు. దుఃఖం, మోహం అనేవి మనస్సు యొక్క ధర్మాలు. వృద్ధాప్యం, మరణం దేహధర్మాలు. మన:షడూర్ములనుండి విముక్తులు కాగలిగితే యోగులుగా మారుతారు. ఇంద్రియములద్వారా కలుగు సుఖదుఃఖములను ఎవరు సమదృష్ఠితో చూడగలరో వారిని ఏమీ బాధించవు. శరీరము ఎప్పటికైనా నశించేదే! అలాంటి  శరీరముపై జీవికి ఆశ ఎందుకు? అనే తత్వము తెలిసిన వారికి సుఖము లేదు, దుఃఖము లేదు. అన్నీ సమానమే! ఎవరైతే “సమ దుఃఖం సుఖం ధీరం” అనగా సుఖ దు:ఖాలను సమానముగా చూడగల గల ధైర్యము కలవాడో వాడే మోక్షమునకు తగినవాడు. విషయములందు ఆసక్తి లేకుండా నిష్కామకర్మ చెయ్యడము, అలా చేసేటప్పుడు కూడా ఆ ఫలితాలకు చలించకుండా చేయడమే ప్రథానము. మనంచేసే ప్రతి కర్మ ఫలాపేక్ష లేకుండా చేస్తున్నప్పుడు పాపమూ పుణ్యమూ రెండూ జీవుని అంటవు.  అశాశ్వతమైన శరీరముపై ఆశ ఎందుకనే తత్వవిషయం పూర్తిగా తెలిసిన వారికి సుఖ దుఃఖములు లేవు కదా!  అలా ప్రతిఫలము ఆశించక ఫలత్యాగము చేసే యోగులకు పాపమేమిటి? పుణ్యమేమిటి? జీవుని భ్రమ తప్ప అంటాడు అన్నమయ్య.
 
తగినయమృతమేది – తల పగ విషమేది
తెగి నిరాహారియైన – ధీరునికిని
పగవారనగ వేరి – బంధులనగ వేరీ
వెగటు ప్రపంచమెల్ల – విడిచేవివేకికి
నిరాహారదీక్షచేపట్టిన యోగులకు అమృతమైనా, విషమైనా సమానమే తేడా ఏమీ లేదు. అలాగే ఈ ప్రపంచమంతా మిధ్య అని తెలిసి,  వెగటు చెంది బ్రహ్మములో రమించే యోగులకు పగవాడు లేదు, బంధువు లేడు, ఆడా మొగా అని కూడా అసలు ఏమీ తేడా ఉండదు. అందరూ ఒకటే యోగులకు అంటాడు అన్నమయ్య.  అన్నిటికీ అతీతులై నిరంతరం బ్రహ్మం లో రమించే శుకమహర్షి వంటి వారు. అలాంటివారే నిజమైన యోగులు. ప్రపంచంలోని ఐహిక సుఖాలనన్నీ విడిచిపెట్టి బ్రహ్మంలో రమించే వివేక జ్ఞాన సంపన్నులైన యోగులకు తనవారు పగవారు అనే బేధ భావం ఎందుకుంటుంది? అని ప్రశ్నిస్తున్నాడు  అన్నమయ్య.
 
వేవేలు విధులందు – వెఱపేది మఱపేది
దైవము నమ్మినయట్టి – ధన్యునికిని
శ్రీవేంకటేశ్వరుడు – చిత్తములో నున్నవాడు
యీవలేది యావలేది – యితనిదాసునికి
వేల వేల విధులున్నాయి జీవులకు. జన్మించినదాదిగా బాల్యం, కౌమారం, యవ్వనం, వృద్ధాప్యాలలో మనిషి తన్మయావస్త పడుతూనే ఉంటాడు.  తృప్తిలేని వారికి, ధన సంపాదనలో చిక్కిన జీవికి, ఆశ వదలదు, ఆశ వదలనిచో తృప్తి చేకూరదు, తృప్తి లేనిచో ఎంత గడించిన సంతోషము రాదు. ఆ సంపాదనకు చేసిన కౄర కర్మల వల్ల పాపపు మూటలు పెరిగిపోతాయి. ఎందరో రాజులు, ప్రభువులు, కోటిశ్వరులు, లక్షాధికారులు కాల గర్భములో కలసి పోయారు. వారి పేర్లు, వూర్లు గూడా ఎవరికి తెలియదు. మరి భగవద్భక్తులు, త్యాగధనుల పేర్లు మాత్రము ఆచంద్రార్కము భువిలో చిరస్థాయిగ మిగిలి ఉన్నాయి. వారే ధన్య చరిత్రులు. వారే శ్రీవేంకటేశ్వరుని దాసులు. ఆ శ్రీవేంకటేశ్వరుని త్రికరణ శుద్ధిగా నమ్మిన వారికి పాపపుణ్యాలు ఏమీ అంటవు. వారికి ఆవల ఈవల అనే బేధ భావాలు సైతం ఉండవు. అలాంటి దైవాన్ని మనసులో ప్రతిష్టించుకొని శరణు వేడక, ఈ వృధా ప్రయాసలన్నీ మనకెందుకని ఉద్భోదిస్తున్నాడు అన్నమాచార్యులవారు.
ముఖ్యమైన అర్ధములు:  అనయము = అవశ్యము;   అవల=అవతల; పొనుగు=నిస్తేజము; ఒల్లని=ఇష్టపడని; వెగటు= ఏవగింపు, వైరస్యము;   వెరపు=భయము.
 
విశేషాంశములు:
శుకమహర్షి గురించి ఒక విశేషము. భాగవతంలో ఒక సన్నివేశం. ఒకసారి దేవకన్యలు స్నానం చేస్తుంటారు. శుకమహర్షి పక్కగా వెళ్తుంటాడు, ఆయన వంటిమీద గోచీకూడా లేదట. కానీ ఆ అప్సరసలు గమనించీ పట్టించుకోరు. వాళ్ళ జలక్రీడల్లో మునిగిపోతారు. ఆ వెనువెంటనే, శుకుణ్ణి పిలుస్తూ వ్యాసుడు వస్తాడు.  ఆయన్ని చూడగానే, ఆ దేవకన్యలు సిగ్గుపడి, గబగబా తమ చీరలు కప్పుకుని తప్పుకుంటారు. అదిచూసి, వ్యాసుడు ఆ దేవకన్యల్ని”నా కొడుకు మంచి యవ్వనంలో ఉన్నాడు, పైగా నగ్నంగా ఉన్నాడు, అయినా ఆయన్ను చూసి మీరు సిగ్గుపడలేదు. కానీ నేను వస్త్రధారిని, పైగా వృద్ధుణ్ణి. నన్ను చూసి సిగ్గుపడి మీరు చీరలు కప్పుకున్నారు. కారణమేంటో చెప్పండి” అని అడుగుతాడు. దానికి వాళ్ళు,   “వ్యాసమునీంద్రా! నీ కొడుక్కి ఈమె స్త్రీ, వీడు పురుషుడు అన్న భేద దృష్టి లేనే లేదు. ఆయన నిర్వికల్పుడు, నిరంతరం బ్రహ్మం లో రమించే వ్యక్తి. కనీసం ఆయన మమ్మలను గమనించనైనా లేదు చూసారా? కనుక ఆయనకి నీకు చాలా వ్యత్యాసం ఉంది.” అన్నారట. శుకుడు ఏ ప్రదేశం లో కూడా ఆవుపాలు పితికినంత సేపటికంటే ఎక్కువ సమయం గడిపేవాడు గాదట. అలా ఉంటే ఎక్కడ వారితో సంబంధ బాంధవ్య రాగ ద్వేషాలు ఏర్పడి ఐహిక విషయాల్లో మునిగిపోతామేమోనని ఆయన తలంపు.  అలాంటి వారే నిజమైన యోగులు.
 
—
 
 
 
రచన: సిరి వడ్డే
కొంత మంది పుట్టుకతోనే భక్తులై, జ్ఞానులై ఉంటారు. 13 వ శతాబ్దానికి చెందిన, వ్యాసుని అవతారంగా భావించే ‘ జయదేవుడు’ ఇటువంటి వారిలో ఒకరు. ఈయన జీవితం, పూర్ణ భావంతో, భక్తీ విశ్వాసాలతో, సాధన చేస్తే, భగవంతుడే, అనేక రూపాల్లో వచ్చి రక్షిస్తాడని, తెలియజేస్తుంది. బాల్యంలోనే , ఆశుకవిత్వం చెప్పిన ఏకసంధాగ్రహి, జగన్నాధుని భక్తుడు, జయదేవుడు. ఈయన కీర్తనలు పాడుతుంటే, జగన్నాధ స్వామి లీలలన్ని, కళ్ళకు కట్టినట్టు కనిపించడంవల్ల, బహుళ ప్రజాదరణ పొంది, ప్రతి నోటా, వినిపించసాగాయి. జయదేవుడు సంస్కృత కవి, పండితుడు. ఈయన 12వ శతాబ్దమునకు చెందినవారు. వీరు వ్రాసిన రాధాకృష్ణుల ప్రణయకావ్యం, “గీత గోవిందం” హిందూమత భక్తి ఉద్యమంలో ఒక ప్రముఖ పాత్ర వహిస్తుంది. జయదేవుడు ఒడిషా రాష్ట్రం, ఖుర్దా జిల్లాలోని ప్రాచి లోయలో ఉన్న కెందుళి(బిందుబిల్వ) గ్రామంలో ఒక ఉత్కళ బ్రాహ్మణ కుటుంబంలో జన్మించారు. కెందుళి సాసన్(ఇప్పుడిలా పిలువబడుతోంది) గ్రామం, పూరీ కి సమీపంలో ఉంటుంది. కెందులి పట్నము, కెందులి దౌళి, కెందులి సాసనము మూడు గ్రామములలో కలసిన ప్రదేసము. ఇవి ప్రాచీనది ఒడ్డున ఉన్నవి. ఈనది పరమపవిత్రమైన నది. కెందులి గ్రామసీమ నుండి రెండుమైళ్ళ దూరంలో ఖుశభద్రానది రెండు పాయలతో ప్రాచీనదిని కలిసేచోటును జనం త్రివేణీసంగమమని వ్యవహరిస్తారు. కెదులి గ్రామములో వాసుదేవ విగ్రహాలు నారాయణ నామంతో అనేకం కనిపిస్తున్నాయి. అందువల్ల జయదేవుని జన్మగ్రామం ఒరిస్సాలోని ప్రాచీనది ఒడ్డున ఉన్న కెందులి అని చారిత్రకారులు నిర్ణయించారు. ఈ విషయమును జయదేవుడు 7వ అష్టపదిలో “కిందుబిల్వ సముద్ర సంభవ” అని పేర్కొనెను. జయదేవుడి తల్లిదండ్రులు, శ్రీ భోజదేవుడు మరియు శ్రీమతి రమాదేవిలు. జయదేవుడు జన్మించినప్పుడు ఒడిషా చోడగంగ దేవ ఏలుబడిలో ఉండేది. జయదేవుడు కుర్మపాటకలో తన సంస్కృత విద్యాభ్యాసం గావించాడు. తరువాత దేవదాసీ అయిన పద్మావతిని వివాహమాడారు. ఆమె కృష్ణ భక్తురాలు. ఆ కాలంలో ఆ ప్రాంతమంతా వైష్ణవ బ్రాహ్మణుల ప్రాబల్యంలో ఉండేది. జయదేవుడు చిన్నతనం నుండే సంగీత సాహిత్యములలో గొప్ప పాండిత్యమును సంపాదించెను. బీద బ్రాహ్మణుడైన జయదేవుడు ఊరి చివర ఒక గుడిసెలో నివసిస్తూ చాలా వరకూ ధ్యానములో కాలము గడిపినారని తెలియుచున్నది.
బెంగాలులోని నవద్వీపమునకు రాజైన లక్షణసేనుని ఆస్థానమున క్రీ.శ. 1116 లో జయదేవుడు ఒక పండితుడిగానున్నట్లు అచట గల ఆధారములను బట్టి తెలియుచున్నది. మహారాజు కోటద్వారము వద్ద గల రాతిపై “గోవర్థనుడు, పారణ, జయదేవుడు” అను మూడు రత్నములు మహారాజు కొలువులో నున్నట్లు చెక్కబడియున్నవి.
జయదేవుని వివాహము పద్మావతితో జరుగుటకు ఒక ముఖ్య కారణము కలదు. ఆ గ్రామములోనే దేవశర్మ యను మరియొక బ్రహ్మణుడు ఉండెడివాడు. దేవశర్మ తన మొదటి సంతానమును శ్రీ పురుషోత్తమ స్వాములకు అర్పించునటుల మొక్కుకొనెను. ఆ విధముగా దేవశర్మ భార్య విమలాంబకు ఒక ఆడ శిశువు జన్మించగా ఆ శిశువునకు ‘పద్మావతి’ అని నామకరణం చేసిరి. యుక్త వయస్సు వచ్చిన పిదప ఆమెను శ్రీ పురుషోత్తమ స్వామికి అర్పించి దేవశర్మ యింటికి వెడలిపోయెను. ఆ రాత్రి దేవస్థానములోని పూజారులకు శ్రీ పురుషోత్తమ స్వామి కలలో కనబడి “ఆ బాలికను జయదేవుని వద్దకు తీసుకుని వెళ్ళి, అతనికి ఇచ్చి వివాహము చేయమని” చెప్పినాడట. మరునాడు ఉదయము వారు దేవశర్మను, ఆ బాలికను జయదేవుల సమక్షమునకు గొనిపోయి దేవశర్మ మొక్కుబడిని గూర్చి, స్వప్నమున శ్రీ స్వామి చెప్పిన విషయములన్నియు విశదీకరించిరి. కాని జయదేవుడు దేవశర్మతో ” ఈ కూటికి గతిలేని బీద బ్రాహ్మణుని అల్లునిగా ఏల ఎంచుకున్నావయ్యా” అని తన దారిద్ర్యమును గూర్చి చెప్పి నిరాకరించెను. కాని దేవశర్మ పద్మావతిని అచటనే విడచి వెళ్ళిపోయెను. కొంతకాలము తరువాత పద్మావతి తన పట్ల చూపుతున్న శ్రద్ధకు, సేవలకు ముగ్ధుడై ఆమెను శాస్త్రోక్తముగా వివాహమాడెను. జయదేవుడు శ్రీ పురుషోత్తమ స్వామి అంశమని అంటారు. తరువాత వీరిద్దరూ అన్యోన్యానురాగములతో దాంపత్య జీవితమును గడుపుచూ, కృష్ణుని మహిమలను గానము చేయుచూ జీవితమును గడిపిరి. పద్మావతీదేవి పాతివ్రత్యమును పరీక్షింపనొకమారు సాత్యకిరాజు స్వామి ఇంటలేని సమయమునందు విచ్చేసి “మీభర్త దుర్జనులచే హతమైనాడని” ఒక యళీకవార్త వినిపింప నామె ఆత్మహత్య చేసుకొనగా జయదేవస్వామి తిరిగివచ్చి కృష్ణ సంకీర్తన మొనర్పగా ఆమె “సుప్తిబోధిత” వలె మేల్కొని నట్లు మరియొక జనశ్రుతి వినవచ్చుచున్నది.
జయదేవుడు ఉపాస్యదేవత అయిన నారాయణమూర్తి కైంకర్యం కోసం ధనార్జన చేయటానికి బృందావనం, జయపురం మొదలయిన ప్రదేశాలకు వెళ్ళి తిరిగి వస్తుండగా దారిలో చోరులు ఆయన ధనాన్ని అపహరించి కాళ్ళూ చేతులు విరుగగొట్టి పోయినారట! ఒక ప్రభువు వేటకు వచ్చి ఆయన దుర్దశను చూచి రాజధానికి తీసుకొనిపోయి చికిత్సచేయించి స్వాస్థ్యం చేకూర్చిన తరువాత పద్మావతితో ఆకవి అక్కడనే కాపురం చేస్తూ ఉన్నారు. యతివేషాలు వేసుకొని వెనుకటి చోరులు ఆరాజధానికి వచ్చినా తెలుసుకొనికూడా వారికి జయదేవుడు శిక్షచెప్పించలేదట!
సాహిత్యం :
జయదేవుడు దశావతారాల గురించి వ్రాసిన కావ్యం, దశకృతికృతే, కృష్ణుడు మూడు ముఖాలతో వేణువు వాయిస్తున్నట్టు వర్ణించే కావ్యం, త్రిభంగి అతని వల్లే ప్రాశస్త్యము నొందింది. జయదేవుని రెండు అష్టపదులు సిక్కుల మతగ్రంథమైన గురు గ్రంథ్ సాహిబ్ లో కనబడతాయి. దీనిని బట్టి, జయదేవుని రచనలు గురునానక్ మీద, అతడు పూరీని సందర్శించినప్పుడు, ఎంత ప్రభావం చూపాయో అర్థమౌతుంది.
గీత గోవిందం-కృష్ణుడు గోపికలు :
గీత గోవిందం జయదేవుని గొప్ప కావ్యం. రాధాకృష్ణుల ప్రేమ తత్వమును గూర్చి అష్టపదులుగా రచించిన మహానుభావుడు. అది 12 అధ్యాయాలు, ఒక్కొక్క అధ్యాయం 24 ప్రబంధాలుగా విభజింపబడింది. ఒక్కొక్క ప్రబంధంలో ఎనిమిది ద్విపదలు ఉంటాయి. వీటినే “అష్టపదులు” అంటారు. ఈ గ్రంథము 24 అష్టపదులు, 80 కి పైగా శ్లోకములు కలిగి, 12 సర్గలతో వ్రాయబడెను. గోవిందుని గూర్చి రచింపబడిన గేయ ప్రబంధమగుటచే దీనికి “గీతగోవిందం” అని పేరిడిరి. ఈ అష్టపదులు నాయకా, నాయకీ, నటులచే పాడబడినట్లు రచింపబడెను. దీనిలో 19 వ అష్టపది “దర్శనాష్టపది” అనియు ” సంజీవనీ అష్టపది” అనియు చెప్పబడినది. ఇది రాధాకృష్ణుల ప్రణయతత్వమే పరమార్థంగా భావించే, నింబార్కుడి వైష్ణవ సాంప్రదాయాన్ని అనుసరించి ఉన్నకావ్యం. నవవిధ భక్తి మార్గాలలో – 1. పిత్రాపుత్ర 2. రక్ష్య రక్షక 3. ఆధారధేయ 4. శరీరాత్మ 5. జ్ఞాతజ్ఞయ 6. భోక్తృభోగ్య 7. స్వస్వామి 8.భార్యాభర్తృ 9.శెషశేషి అను భార్యాభర్తృ భక్తిమార్గం గీతగోవిందంలో జయదేవుడు నిరుపించారు.
ఇందులో సర్గనామములు సాభిప్రాయములు- సామోద దామోదరము, క్లేశ కేశవము, ముగ్ధ మధుసూదనము ఇత్యాదులు పలు సర్గలు. రసము శృంగారము, ఏకాదశ ద్వాదశ సర్గలలోని శృంగారము, సంభోగము. నాయకుడు గోవిందుడు. నాయిక రాధ. జయదేవ కవి రాధ ఇంద్రాణి అయినట్లు జయదేవ స్వామి చరిత్రలో ఇలా ఉంది. ‘తొల్లి ఒకప్పుడు స్వర్గరాజ్య రమమైన ఇంద్రాణి వైకుంఠధాముని దర్శించటానికి వెళ్ళి ఆతని నవమన్మధ మన్మధాకృతిని దర్శించి నంత మాత్రాన మోహబాణ పాతాలకు పాలై స్వామిని చూచి “ఓ దీనమూర్తి హరా! నన్ను నీ ఉత్సంగానికి ఆశ్రితురాలిగా చేయవే” అని ప్రార్ధించింది. భగవంతుడు ఆమెను చూచి “నేను సాధుసంత్రాణ శీలుడనై కృష్ణాఖ్యతో భూమిమీద అవతరిస్తాను. నీవు రాధగా జన్మించి నీ మనోధసిద్ధి పొందుదువుగాక.” అని అనుగ్రహించినాడు.
సర్ విలియమ్ జోన్స్ 1792 లో, తొలిసారిగా గీత గోవిందాన్నీఆంగ్లంలోకి అనువదించారు. తరువాత ఇది ఎన్నో ప్రపంచ భాషలలోకి తర్జుమా చేయబడింది. గీత గోవిందం సంస్కృత కావ్యాలలోకెల్లా ఉత్కృష్టమైన కావ్యంగా పరిగణింపబడుతోంది.
గీత గోవింద సారాంశం :
జయదేవుడు శ్రీ కృష్ణుని పరబ్రహ్మ స్వరూపముగా పూజించెను. ఈ గీత గోవిందమును శృంగార రసముతో, మధుర భక్తితో, నాయకా, నాయకీ భావముతో స్తుతించెను. ఇందు రాధ నాయకి-జీవాత్మ, కృష్ణుడు నాయకుడు-పరమాత్మ మరియు సఖి – ఈ సఖి జీవాత్మను ముక్తి పథములో నడిపించి పరమాత్మలో లీనము చేయుటకు తోడ్పడును. ఇదియే గీత గోవిందములోని సారాంశము.
దర్శన అష్టపది :
జయదేవుడు గీత గోవిందమును మిక్కిలి ఉత్సాహముతో, దీక్షతో , భక్తితో వ్రాయుచుండెను. 10 వ సర్గలో గల 19 వ అష్టపదిలో 7 వ చరణమును రచించుచున్న సమయములో తన భావనాకల్పన అతి విచిత్రముగా నుండెనట. కృష్ణుడు రాధతో…
“స్మరగళ ఖండన మమ శిరసి మండనం
దేహి పద పల్లవముదారం….. ”
“రాధా! ప్రేమ అను విషము నా తలకెక్కి యున్నది. అందువలన నీ కోమలమైన పాద పద్మములను నా శిరస్సు పై నిడుము. అపుడు ఆ విషమంతయు దిగును.” అను అర్థము వచ్చునటుల వ్రాసినాడట. కాని వెంటనే “ఏమీ! రాధ తన పాదమును కృష్ణ పరమాత్మ తలపై నుంచుటయా? ఇది మహాఘోరమైన పని. ఇట్లు వ్రాయుట మహాపచారము” అని తలచి ఆ పంక్తులను కొట్టివేసి, జయదేవుడు లేచి, అభ్యంగన స్నానమునకు నూనె ఒంటికి, తలకు రాసుకొని నదికి వెళ్ళినాడట.
కొంత సేపటికి ఆ స్వామి జయదేవుని రూపమున తిరిగి వచ్చి ఆ వ్రాతప్రతిని తెమ్మని పద్మావతిని ఆడిగి, ఆ కొట్టివేసిన పంక్తులనే మరల వ్రాసి వెళ్ళిపోయెనట. స్నానము చేసి వచ్చిన జయదేవ కవికి తాను కొట్టివేసిన పంక్తులు మరల వ్రాసి యుండుట చూసి, ఆశ్చర్యపడి ఎవరు వ్రాసినారని పద్మావతిని అడిగెనట. ఆమె “స్వామీ! మీరే కదా మరల వచ్చి వ్రాసి పోయితిరి. నూనె బొట్లు కూడా ఆ ప్రతిమీద నున్నవే” అని చెప్పగా సాక్షాత్తూ శ్రీ కృష్ణ పరమాత్మయే వచ్చినాడని తెలుసుకొని, పద్మావతి పుణ్యమును వేనోళ్ళ కొనియాడుచూ శ్రీ కృష్ణుడు తన భార్య పద్మావతికి దర్శనమిచ్చినందున ఆ అష్టపదికి “దర్శనాష్టపది” అని నామకరణం చేసెను. ఈ అష్టపది యొక్క ఎనిమిదవ చరణమున.
“జయతు పద్మావతీ రమణ జయదేవకవి
భారతీఫణీత మితిగీతం ”
అని తనపేరుకు ముందుగా ఆమె పేరు పెట్టెనట.
సంజీవని అష్టపది :
జయదేవ కవి, భార్యయగు పద్మావతితో శ్రీ లక్షనసేన మహారాజుచే గొప్పగా గౌరవింపబడుచుండెను. అది సహించలేని రాజుగారి భార్య రాణి తగిన సదవకాశము నకై వేచియుండెను. ఒకనాడు రాజు పరివారముతో కూడి జయదేవకవితో కలసి వేటకై వెళ్ళినాడట. రాణిగారు పద్మావతి కి జయదేవ కవికి వైపరీత్యము జరిగినట్లు అబద్ధపు సమాచారమును తెల్పెనట. అంత పద్మావతి దుఃఖ సముద్రమున మునిగి అసువులు బాసెనట. ఇటువంటి విషాద సంఘటన జరుగునని రాణి ఈషణ్మాత్రమైనా యోచించలేదు. రాణి భయముచే ఒణికి పోసాగెను. కొంత సమయము తరువాత రాజు, జయదేవుడు వేట నుండి తిరిగి వచ్చి, జరిగిన సంఘటన చూచి, ఏమిచేయవలెనో తెలియక దిగులుపడిరి. అపుడు జయదేవుడు “తన మరణవార్త విన్నందువల్ల చనిపోయినది కాని ఇప్పుడు తాను బ్రతికే ఉన్నాను కదా” అని చెప్పి 19 వ అష్టపది అయిన “పదసీయతి” పాడి ముఖముపై నీళ్లు చల్లగా, ఆమె నిద్ర నుండి మేల్కొనినట్లు లేచి కూర్చుండినదట. ఈ అష్టపదిలో శ్రీకృష్ణ పరమాత్ముడు తన స్వహస్తములతో వ్రాసిన పంక్తులు కలవు. కనుక ఆమె మరల పునరుజ్జీవము పొందినది. అందువల్ల ఈ అష్టపదికి “సంజీవని అష్టపది” అని పేరు కలిగినది.
జయదేవుడు స్వయముగా దేవాలయములలో అష్టపదులను పాడుతున్నప్పుడు పద్మావతి వాటికి నాట్యము చేసెడిదట. 21 వ అష్టపదిలో పద్మావతితో నున్నట్లు వ్రాయబడినది. ఉదా:
“విహిత పద్మావతి సుఖసమాజే
భణతి జయదేవకవి రాజరాజే ”
మొదటి శ్లోకములోనే “పద్మావతీ చరణ చారణ చక్రవర్తి” అని జయదేవ కవి వ్రాసినాడు
జయదేవపురం :
ఒడిషా రాజైన పురుషోత్తదేవునకు జయదేవునిపై ఎడతెగని ఈర్ష్య. అందువలన జయదేవుని “గీత గోవిందము” ను పోలి ఉన్న ‘అభినవ గీత గోవిందం” అను గ్రంథమును రచించెను. తన గ్రంథములోని రచనలనే పాడవలెనని ప్రజలను నిర్బంధించెను. కాని ప్రజలు గీతగోవిందమునే పాడుచుండిరి. అందుకు ఇష్టపడక తన గ్రంథము గొప్పదో లేక జయదేవుని “గీతగోవిందం” గొప్పదో పరిశీలించుటకు ఇద్దరి గ్రంథములను శ్రీ జగన్నాధస్వామి యొద్ద పెట్టి తలుపులు మూసివేసిరి. మరునాడు ప్రాతః కాలమున తలుపులు తెరచి చూచుసరికి జయదేవుని గ్రంథము శ్రీ స్వామి చేతిలోనూ, రాజుగారి గ్రంథము గర్భగుడిలో ఒకమూల నుండుటను గమనించి, రాజు ఖిన్నుడై “గీత గోవిందము” శ్రేష్టతను కొనియాడెను. ఈ అష్టపదులు రచింపబడిన స్థలము నాటి నుండి జయదేవపురముగా పిలువబడుచున్నది.
పీయూష లహరి :
పీయూష లహరి జయదేవుడు రచించిన ప్రముఖ సంస్కృత గోష్ఠీ రూపకము. దీనికి కథావస్తువు గీత గోవిందంలోని కథా వస్తువైన రాధ ప్రధాన నాయికగా శ్రీకృష్ణుడు రాసలీల నడపడము కథాంశము. అందువలన పీయూష లహరిని గీత గోవిందానికి భూమికగా శ్రీకార్ మహాశయుడు అభిప్రాయపడ్డాడు. ప్రాచీన కాలంలో జగన్నాధస్వామి ఆలయంలో అనేకములైన ఏకాంకనాటికలను ప్రదర్సించేవారు. పీయూషలహరిని కూడా అటువంటి నాటకసమాజంతో కలిసి జయదేవుడు దీనిని ప్రదర్శించినట్లు పీయూషలహరి లోని “గోష్ఠి శ్రీ జయదేవ పండితమణేః సావర్తతే నర్తితుమ్” అన్న వాక్యంవల్ల వ్యక్తమౌతున్నది.
జయదేవుడు గీతగోవిందంలోనూ, పీయూషలహరిలోనూ నిరూపించిన ‘రాసలీల’ భాగవతం పురాణాన్ని అనుసరించింది కాదు. భాగవత రాసలీల శరత్తులో జరుగుతుంది. జయదేవునికి మూలం బ్రహ్మవైవర్తము.ఈ రాసలీల మూడు దినాలు. భాగవత రాసలీల పంచదశద్రాత్రులు. జయదేవుని తరువాత జన్మించిన అనేక వైష్ణవ కవులు కూడా ఈ బ్రహ్మవైవర్త రాసమే అనువదించారు.జయదేవుని గీతగోవిందం, పీయూషలహరి అర్ధంచేసుకోవటానికి ఒరిస్సా వైష్ణవాన్ని గురించిన విజ్ఞానం కొంత అవసరం. కళింగదేశంలో క్రీ.శ. 8 వ శతాబ్దములో ప్రవేశించిన మహాయాన బౌద్ధం క్రమంగా వజ్రయాన, సహజయానాలుగా రూపొందింది. క్రీ.శ.729 నాటి ఒరియారాజు ఇంద్రభూతి, చెల్లెలు లక్షింకర వల్ల సహజయానం ఆదేశంలో ప్రవేశించిందని ప్రతీతి. ఇంద్రభూతి జ్ఞానసిద్ధిలో జగన్నాధుడుని బుద్ధదేవునిగా స్తుతించారు . సహజయానం ప్రచారం చేసినవారు కౌపదాదులు ఔఢ్రదేశీయులు. వజ్రయానము, సహజయానము వైష్ణవాలు కలిసి ఔఢ్రదేశంలో నూతన వైష్ణవానికి దారితీసి ఉంటవి. దానికి ముఖ్యమైన ప్రవక్తలు- జయదేవుడు, రామాసంద రాయలు. సహజయాన పాంధేయులు జయదేవుణ్ణి ప్రధమ ప్రవక్తగానూ, నవరసికుల్లో ఒకడినిగాను ప్రకటిస్తారు. క్రీ.శ 15, 16,17వ శతాబ్దాల్లోని ఔఢ్రరచయితలు సరళదాసు, బలరామదాసు, అచ్యుతానందులు, పీతాంబరుడు మొదలైన కవులు సహజయానాన్ని అనేక గీతాల్లో ప్రశంసించారు.
అష్టపది -1
మొదటి అష్టపదిలో, దశావతారాలను స్తుతించి, తన కావ్యం నిర్విఘ్నంగా పూర్తి కావాలని ప్రార్ధిస్తారు, జయదేవులు. ‘మత్స్యావతారంలో, వేదాలను ఓడవలె ఉద్ధరించావు, కూర్మావతారంలో, ఇంకా భూమిని మోస్తున్నావు, వరాహావతారంలో, నీ కోరలందు ఎత్తిన భూమి, చంద్రునిలో మచ్చలా నల్లగా ప్రకాశిస్తోంది.
వసతి దశన శిఖరే ధరణీ తవ లగ్నా
శశిని కళంక కలేవ నిమగ్నా ।
కేశవ! ధృత సూకరరూప! జయ జగదీశ! హరే! ॥
నారసింహావతారంలో తామరపూవు లాంటి కొనగోటితో, హిరణ్యకశిపుని చీల్చేసావు, వామనావతారంలో ముల్లోకాలు ఆక్రమించి, నీ కాలిగోటి నుంచి గంగానదిని సృష్టించావు.
తవ కరకమల వరే నఖమద్భుత శృంగం
దళిత హిరణ్యకశిపు తను భృంగం ।
కేశవ! ధృత నరహరిరూప! జయ జగదీశ! హరే! ॥
శ్రీరాముడివై, లోకక్షేమం కోసం దశకంఠుడిని కూల్చావు. బలరామ రూపంలో నాగలి దెబ్బకు, యమునానది పరుగెత్తి నీ వైపు వచ్చేలా చేసావు. కృష్ణావతారంలో, పశుబలి నిరోధించావు, కల్క్యవతారంలో తోకచుక్క వంటి కత్తితో, దుర్మార్గులను సంహరించడానికి అవతరిస్తావు.’ అంటూ కీర్తిస్తారు.
వేదానుద్ధరతే జగంతి వహతే భూగోలముద్బిభ్రతే
దైత్యం దారయతే బలిం ఛలయతే క్షత్రక్షయం కుర్వతే ।
పౌలస్త్యం జయతే హలం కలయతే కారుణ్యమాతన్వతే
మ్లేచ్ఛాన్మూర్ఛయతే దశాకృతి కృతే కృష్ణాయ తుభ్యం నమః ॥
*********************************************************************************
అష్టపది -2
శ్రిత కమలా కుచమండల! ధృత కుండల! ఏ
కలిత లలిత వనమాల! జయ జయ దేవ! హరే! ||
దినమణిమండల మండన! భవ ఖండన! ఏ
మునిజనమానస హంస! జయ జయ దేవ! హరే! ॥
కాళియ విషధర గంజన! జన రంజన! ఏ
యదుకులనళిన దినేశ! జయ జయ దేవ! హరే! ॥
రెండవ అష్టపదిలో, శ్రీకృష్ణుడి గుణ రూప వర్ణన. ‘పాదాల వరకు తులసి మాల ధరించినవాడు, కుండల ధారి, ముని మానస సంచారి, యడుకులోద్ధారి, కాళీయ సంహారి, సూర్యమండలాన్ని వెలిగించేవాడు, రాక్షస సంహారి, భాక్తజనోద్ధారి, నవ నీల మేఘ సుందరుడు, మంధర ధారి, మునుపు రామావతారి, అగు శ్రీకృష్ణుడి పాద పద్మాలకు మంగళం.’ అంటూ మంగళ గీతం
సమర్పిస్తారు.
శ్రీ జయదేవ కవేరిదం కురుతే ముదం ఏ
మంగళముజ్జ్వల గీతం జయ జయ దేవ! హరే! ॥
*********************************************************************************
అష్టపది -3
3వ అష్టపదిలో , అద్భుతమయిన బృందావన వర్ణన ఇవ్వబడింది …
వసంత ఋతువులో కృష్ణ విరహంతో, కృష్ణుడిని వెతుకుతూ, వడిలిన అడవి మల్లెపువ్వులాగా, సుకుమారమయిన శరీరంతో విహరిస్తున్న రాధతో, చెలికత్తె, ఇలా అంటున్నది.
మన మనసులు కూడా గోపికలై, యమునా తీరవిహారి అయిన కృష్ణుడిని, వేణుగాన సమ్మోహనుడిని, బృందావనంలో దర్శి స్తున్నట్టుగా భావించుకుందాం. బృందావనం…
లలిత లవంగ లతా పరిశీలన కోమల మలయ సమీరే ।
మధుకర నికర కరంబిత కోకిల కూజిత కుంజ కుటీరే ॥
విహరతి హరిరిహ సరస వసంతే నృత్యతి
యువతీ జనేన సమం సఖి! విరహి జనస్య దురంతే ॥
వసంత ఋతువు… చల్లని గాలి కోమలమయిన లవంగ తీగల పైనుంచి వీస్తోంది… తుమ్మెదల ఝుంకారాలు , కోకిల రావాలు కలసి, పొదరిళ్ళలో ప్రతిధ్వనిస్తున్నాయి. పొగడ పూల గుత్తుల మీద వాలే గండు తుమ్మెదలతో నిండు వసంతం ప్రకాశిస్తోంది.
కానుగ చెట్లను అల్లుకున్న చిగురుటాకులతల నుండి, కస్తూరి వాసనలు విరజిమ్ముతున్నాయి. విరహాన్ని చీల్చే ,మన్మధుడి పదునయిన గోళ్ళ వంటి మోదుగ పూలతో వసంత ఋతువు శోభాయమానంగా ఉంది.
మదన మహీపతి కనక దండ రుచి కేసరకుసుమ వికాసే ।
మిళిత శిలీముఖ పాటల పటల కృత స్మర తూణ విలాసే ॥
మన్మధరాజుకు పట్టిన బంగారు గొడుగులా ఉన్న నాగకేసర పుష్పాలు( నాగమల్లి పూలు) గమ్మత్తయిన పరిమళాన్ని వెదజల్లుతున్నాయి. పాటల పుష్పాలపై గుంపులుగా వాలిన తుమ్మెదలు, మన్మధుడి అంబుల పొదిలా కనిపిస్తున్నాయి.
వికసించిన మొగలి పూలు, తెల్లటి కరుణ వృక్షాల పూలు, మన్మధుడి ‘కుంతలమనే’ ఆయుధం లాగ, విరహుల గుండెలు రగులుస్తున్నాయి.
మాధవికా పరిమళ లలితే నవ మాలతి జాతి సుగంధౌ ।
ముని మనసామపి మోహనకారిణి తరుణా కారణ బంధౌ ॥
గురివింద తీగలు అల్లుకున్న మామిడి చెట్లతో,మాలతీ, మాధవీ పూల వాసనలు గుబాలిస్తుండగా, మునులను సైతం లొంగదీయగల పరిమళం అంతటా వ్యాపించి ఉంది.
యమునా నదీ జలాలతో పవిత్రమయిన ఆ బృందావనంలో, కృష్ణుడు ప్రియురాండ్లతో కలిసి,
ఆనందంగా ఆడుతూ, పాడుతూ విహారం చేస్తున్నాడు. ఆ ప్రదేశానికి పోదాం రావమ్మ, రాధా!
దర విదళిత మల్లీ వల్లి చంచత్పరాగ
ప్రకటిత పట వాసైర్వాసయన్కాననాని ।
ఇహ హి దహతి చేతః కేతకీ గంధ బంధుః
ప్రసర దసమబాణ ప్రాణవద్గంధవాహః ॥
అప్పుడే విరిసే మల్లెల పరిమళాలను, గేదంగి పూల పరిమళాలను మోసుకొస్తున్న వసంత గాలి, మన్మధుడి ప్రాణవాయువులా ఉంది. మావి చిగురులు తిన్న కోకిలా రావాలు, మకరందం త్రాగిన గండు తుమ్మెదల ఝుంకారాలు, బాటసారుల మనసులో, తమ ప్రియురాళ్ళ తలపులను రేపుతూ, ఆరాటపెడుతున్నాయి. ఇట్టి వసంతంలో, అనేక నారీమణుల మధ్య సమీపంగా ,క్రీడిస్తున్న కృష్ణుడిని, రాధకు చూపిస్తూ, చెలికత్తె, ఇలా అంటున్నది.
****************************************************************************
అష్టపది -4
చందన చర్చిత నీల కళేబర పీతవసన వనమాలీ ।
కేలి చలన్మణి కుండల మండిత గండ యుగ స్మిత శాలీ ॥
హరిరిహ ముగ్ధ వధూనికరే విలాసిని విలసతి కేళి పరే ॥
‘ఓ రాధా, చందనము పూసిన నల్లని దేహము కలవాడు, పీతాంబరం(పసుపు పట్టు వస్త్రం), తులసిమాల ధరించినవాడు, చెవులకు కదలాడే మణి కుండలాలు ధరించిన వాడు, అయిన కృష్ణుడు, ముగ్ధలయిన గోపికలతో నవ్వుతూ, విలాసంగా ఉన్నాడు.
పీన పయోధర భార భరేణ హరిం పరిరభ్య సరాగం ।
గోప వధూరనుగాయతి కాచిదుదంచిత పంచమ రాగమ్‌ ॥
కాఽపి విలాస విలోల విలోచన ఖేలన జనిత మనోజం ।
ధ్యాయతి ముగ్ధ వధూరధికం మధుసూదన వదన సరోజమ్‌ ॥
ఒక గోపిక కృష్ణుడి నేత్ర విలాసం వల్ల, మోహవశురాలై, మైమరచి, అతడి ముఖాన్నే చూస్తోంది. మరొక గోపిక కృష్ణుడిని, ఆలింగనం చేసుకుంటోంది, మరియొక గోపిక జలక్రీడలకు కృష్ణుడిని ఆహ్వానిస్తోంది. ఒక యువతి, అతని వేణుగానానికి అనుగుణంగా, గాజుల చప్పుడుతో నృత్యం చేస్తూ, అతడి మెప్పు పొందుతోంది.
కాఽపి కపోల తలే మిలితా లపితుం కిమపి శ్రుతి మూలే ।
చారు చుచుంబ నితంబవతీ దయితం పులకై రనుకూలే ॥
కేళి కళా కుతుకేన చ కాచిదముం యమునా జల కూలే ।
మంజుల వంజుల కుంజ గతం విచకర్ష కరేణ దుకూలే ॥
కర తల తాళ తరళ వలయావళి కలిత కలస్వన వంశే ।
రాసరసే సహ నృత్య పరా హరిణ యువతీ ప్రశశంసే ॥
కృష్ణుడు ఒక కాంతను కౌగిలించుకొనుచున్నాడు, ఒక భామను ముద్దులాడుతున్నాడు, ఒకామె వెంట పడుతున్నాడు, ఒక కాంతను సంతోషపెడుతున్నాడు. అలా మనోహరుడయిన ఆ హరి, అందరికీ ఆనందాన్ని కలిగిస్తూ, నల్ల కలువల వంటి కోమలమయిన అవయువములతో మదనోత్సవం జరిపిస్తూ, గోపికల అంతరంగం, బహిరంగము చేతా ప్రేమించ బడుతున్నవాడై, విహరిస్తున్నాడు.
శ్లిష్యతి కామపి చుంబతి కామపి రమయతి కామపి రామాం ।
పశ్యతి సస్మిత చారు తరామపరామనుగచ్ఛతి వామామ్‌ ॥
శ్రీ జయదేవ భణితమిద మద్భుత కేశవ కేళి రహస్యం ।
బృందావన విపినే లలితం వితనోతు శుభాని యశస్యమ్‌ ॥
ఆ సమయంలో, ప్రేమాతిసయం చేత పరవశించిన రాధ, కృష్ణుని కౌగలించుకుని, ‘కృష్ణా! నీ వదనము సుధామయము. అందుకే, నీవు పాడే ప్రతి గీతం అమృతమయంగానే ఉంటుంది,’ అని పొగుడుతూ, ఆ నెపంతో చుంబిస్తూ ఉండగా, ముగ్ధమనోహరంగా నవ్వుతూ ప్రకాశిస్తున్నాడు కృష్ణుడు. కృష్ణుడు అందరు స్త్రీలను, తనతో సమానంగా భావించడం, రాధకు ఈర్ష్య కలిగించింది. తను, మిగిలిన గోపికలు సమానం ఎలా అవుతారు. తన పట్ల ఎక్కువ ప్రేమ చూపించాలి కదా! అందుకే అలిగి, ఒక పొదరింట చేరి, దుఖంతో, తన చెలికత్తెతో ఇలా అంటున్నది…
*****************************************************************************
అష్టపది 5 :
ఓ చెలీ, కృష్ణుడు నన్ను లెక్కచేయక, పరిహసించినా, నా మనసు ఆ వేణుగాన సమ్మోహనుడినే కోరుకుంటోంది. మేఘాల్లో ఇంద్రధనస్సులా, నల్లని కేశాల్లో గుండ్రటి నెమలి పించము ధరించిన కృష్ణుడు, నాలో ఉన్నాడు. మంకెన పువ్వు వంటి ఎర్రనయిన పెదాలపై చిరునగవుతో ప్రకాసించేవాడు, తన మణి భూషణాల కాంతితో, చీకటిని పోగొట్టు వాడు అయిన కృష్ణుడు నాకు గుర్తొస్తున్నాడు. మేఘాల మధ్య చందమామలా- నుదుట కస్తూరి తిలకం ధరించినవాడు, నా కొరకు రావి చెట్టు మొదట ఎదురు చూసేవాడు, నా మానసచోరుడు, కలి కల్మషము నివారించువాడు, అనేక మంది పులకిత గోపికలచే చుట్టబడినవాడు, నారదాది మునులచే, ఇంద్రాది దేవతలచే సేవింపబడుతున్న వాడయిన , ఆ మొహనుడినే, నా మనసు స్మరిస్తున్నది…’ నన్ను విడచి ఇతరులతో క్రీడించువాడునూ, యువతులలో ఎంతో
తృష్ణ గలవాడును అయిన కృష్ణుని మరలా నామనస్సు కోరుకొనుచున్నది. అతని గుణగానమే చేయుచున్నది. భ్రమచేతనైనా కోపము పొందదు. అతని దోషములను మరచుచున్నది. పైగా సంతోషము పొందుచున్నది. ఏమి చేయనే చెలీ! ఓ సఖి, చిన్న చిన్న పువ్వుల గుత్తులతో సోగసైన అశోకవృక్షములు గల సరస్సులతో, విరాజిల్లు ఉద్యానవనములలోని గాలి సయితం నన్ను బాధిస్తున్నది. ఆడు తుమ్మెదల గానముచే రమణీయమైన శిఖరాలు గల మామిడి చెట్ల మొగ్గలు సైతం నాకు సుఖకరంగా లేవు. తియ్యటి చిరునవ్వు మాటలతో, నన్ను మురిపించువాడు, నా అనురాగాన్ని అర్ధం చేసుకుని, నన్ను రంజింపచేయువాడు, అయిన కృష్ణుడికి, నా మనసు తెలిపి, ఇక్కడికి తీసుకురావే!’ అంటూ, తన విరహ వేదనను అంతా వివరించి, అభ్యర్దిస్తుంది రాధ.
నిజమైన మనసు భగవంతుడి భావనలో లీనమయినప్పుడు, మన స్థితి అతనికి విన్నవించాలా? అక్కడ రాధ మనసు తెలిసిన మాధవుడిది, అదే పరిస్థితి. రాధను బాధించితినే, అని పశ్చాత్తాప పడుతున్న గోవిందుడు, గోపికలన్దరినీ త్యజించి, రాధను వెదుకుతూ, ఒక పొదరింటిలో విషాదంగా కూర్చుని, తనలో తను ఇలా అనుకుంటున్నాడు,’ గోపికలతో కూడి ఉన్న నన్ను చూసి, రాధ అలిగి వెళ్ళిపోయింది. నేను అపరాధిని కాబట్టి వెళ్ళవద్దని, చెప్పలేకపోయాను. నా ప్రియురాలు, రాధ లేని నాకు ధనమెందుకు, ఇల్లెందుకు, జీవితమెందుకు? కోపంతో ఎర్రబడ్డ రాధ మొహం, తనపై వాలే తుమ్మెదలను చూసీ, చికాకుపాడు ఎర్రతామరలా ఉంది. అయినా, నేను ఎక్కడో రాధను వెదుకుతూ, బాధపడడం ఎందుకు? నా మనసులోనే ఉన్న రాధకు, నా వేదన విన్నవించుకుంటాను. ఓ చెలీ! నా అపచారం వల్ల నీవు మనసు కష్టపెట్టుకున్నావు. లేకపోతే, ఎందుకు నన్ను విడిచి వెళతావు? నీకు దణ్ణం పెడతాను, బ్రతిమాలుకుంటాను. నన్ను మన్నించు. నీవు నా ఎదుటే తిరుగుతున్నట్టు , నాకు అనిపిస్తోంది. నన్ను కరుణించి, నీ దర్సన భాగ్యం ఇప్పించు.’
నిజమయిన మనసుతో ఆర్తిగా తపించే, భక్తుడి కోసం భగవంతుడూ, అంతగానే తపిస్తాడు. భక్తి మార్గం దుర్లభం, ప్రేమ మార్గం సులభం. అందుకే, జయదేవ కవి, ప్రేమను కావ్య వస్తువుగా ఎన్నుకున్నారు అంతర్లీనంగా భక్తి సందేశాన్ని ఇచ్చారు. రాధ అంత ప్రేమతో తపిస్తే, భగవంతుడయినా సులభుడే. నా ప్రియురాలి కనుబొమలనే విల్లునుంచి, ఎక్కుపెట్టిన చూపులనే బాణ పరంపరతో గాయపడి ఉన్నాను. నల్లటి పెద్ద జడ, వెచ్చటి స్పర్శ అందమయిన ముఖ కవళికల విలాసాలు, దొండపండు లాంటి పెదవులు, చక్కటి వాక్చాతుర్యం, ఎంతటి ముగ్ద రాధ! నీ అస్త్రాలన్నింటిని, రాధాలో అమర్చి, నా పై సంధించావా? లేకపొతే, నా మనసు ఎంతగా ఆమెలో లీనమై, ఆరాధిస్తూ ఉన్నా, ధ్యానిస్తూ ఉన్నా, విరహ వేదన ఎందుకు తగ్గడంలేదు?’ అలా, యమునా తీరంలోని పొదరింటిలో, నిరాశగా ఉన్న కృష్ణుడి వద్దకు రాధ చెలికత్తె వచ్చి ఇలా అంటోంది.
(సావిరహే తవ దీనా… 8 వ అష్టపది)
‘ఓ కృష్ణా, నీ ఎడబాటు వల్ల దుఖితురాలయిన రాధ, మన్మధుడి బాణాలకు భయపడి, నీ మనసులో దాక్కుంటోంది. చల్లటి చందనాన్ని, చందన వృక్షపు గాలులను, విషంగా భావిస్తోంది. చంద్రకిరణాలను దూషిస్తోంది. మన్మధుడు తనపై సంధించే బాణాలు, తన మనసులో ఉన్న నీకు తగిలి, నిన్ను బాదిస్తాయేమో, అని తామారాకులను కవచంగా ధరిస్తోంది. కుసుమ తల్పంపై, నీ విరహంతో, మేఘములవలె కన్నీళ్ళు కురిసే కళ్ళతో, రాహువు కొరికిన చంద్రుడిలా ఉంది. కస్తూరితో నీ రూపాన్ని చిత్రించి, భరించరాని వేదనతో, నిన్నే తలస్తూ, వెర్రిగా నవ్వుతూ, పరిగెడుతూ, ఏడుస్తూ, నిన్నేధ్యానిస్తున్నది. ‘ఓ గోవిందా! నీ చరణాలను ఆశ్రయిస్తాను, నన్ను కరుణించు,’ అని ప్రార్దిస్తుంది.
.
జయదేవుని అష్టపదులలో బహుళ ప్రాచుర్యం పొందినవి … ‘హరిరిహముగ్ధవధూనికరే’, ‘చందన చర్చిత నీల కళేబర’ మరియు ‘సావిరహేతవదీనా రాధా’ మొదలగునవి. జయదేవునికి ముందు రాగ, తాళాలతో పాటలు పాడినవారుకానీ, పాటలు రచించినవారుకానీ ఉన్నట్టు దాఖలాలు లేవు. కావున జయదేవుడే మొదటి వాగ్గేయకారుడని చరిత్రకారులు అభిప్రాయం. ఎప్పుడో 12వ శతాబ్ధ కాలంలో పుట్టిన అష్టపదులు నేటికి ప్రచారంలో ఉన్నాయి. భజనల్లో, నాట్య ప్రదర్శనల్లో మనకు ఈ అష్టపదులు వినిపిస్తున్నాయి.
జయదేవుడు గీతగోవిందమేకాక, యీసత్కవిచంద్రాలోకం, రతిమంజరి, కారకవాదం, తత్త్వచింతామణి అనే గ్రంధాలను విరచించారు. కృష్ణ భక్తితత్త్వాన్ని కళ్లకు కట్టినట్టుగా విరచించిన జయదేవుడు క్రీ. శ 1153 , డిసెంబరు 28 న శ్రీముఖనామ సంవత్సర మార్గశిర బహుళ ఏకాదశి దినమున కైవల్యము పొందెను.
తరువాత భాగంలో శ్రీ రామదాసు గురించి కొన్ని విషయాలను తెలుసుకుందాం నేస్తాలు.
(సేకరణ – కొన్ని అంతర్జాల లింకుల నుండి…వారికి హృదయపూర్వక ధన్యవాదములు)
రచన:-డా. శ్రీసత్య గౌతమి
 
(జరిగిన కధ: సింధియా తన బాస్ చటర్జీ తో కలిసి కాన్ ఫెరెన్స్ కి అమెరికాకొచ్చి కాన్ ఫెరెన్స్ లో కౌశిక్ ని చూసింది. కౌశిక్ తో తనకున్న పాత స్నేహాన్ని ఉపయోగించుకొని కౌశిక్ ద్వారా మెల్లగా ఉద్యోగం సంపాందించి అమెరికాలో సెటిల్ అవ్వాలని నిర్ణయించుకుంది. అమెరికా రావాలంటే ఉద్యోగమయినా కావాలి, లేదా అమెరికాలో సెటిల్ అయిన అబ్బాయినైనా పెళ్ళాడాలి. సింధియా జాక్ పాట్ కొట్టింది, రెండూ తన పరమైంది. కౌశిక్ ద్వారా సింధియాకు ఉద్యోగం వచ్చింది, పెళ్ళి అమెరికాలో పనిచేస్తున్న రాకేష్ అనబడే వ్యక్తి ని చేసుకుంది. ఏ టైం కి ఏమి చేసి తనకు కావలసింది దక్కించుకోవాలో స్కెచ్చులు గీసి సంపాదించుకుంది. అమెరికా ప్రయాణానికి ముందు అలాంటి స్కెచ్చులు గీసే చటర్జీ ని, చటర్జీ దగ్గిర ఉద్యోగాన్ని సంపాదించుకుంది. అటువంటి సింధియాకు పని చేత కాదని, అమెరికా లోని మొదటి ఉద్యోగం ఊడిపోయింది. ఇది సింధియాకి జీవితం లో మొదటి పరాభవం)   
సింధియా సుధీర్ఘం గా ఆలోచిస్తోంది. ఈసారి ఏలా స్కెచ్ వెయ్యాలో తెలియటంలేదు. ఈ లోపున క్రింద కార్ పార్క్ చేసిన శభ్దం వచ్చింది.
“ఓ రాకేష్ వచ్చినట్లున్నాడు”…స్వగతంగా అనుకొంది. అయినా వేరే ఆలోచనలోకి వళ్ళిపోయింది.
రాకేష్ హుషారుగా లోపలికి వచ్చి, హాయ్ సింధియా డార్లింగ్…వాట్స్ అప్?.. అన్నాడు.
సింధియా నుండి సమాధానం లేదు. రాకేష్ సుధీర్ఘం గా ఆలోచనలో మునిగిపోయిన సింధియాని చూశాడు. ఒకసారి ఆమె ముందుకు వచ్చాడు.
సింధియా భృకుటి ముడిచి, తీక్షణం గా ఎటో వైపు చూసుకుంటుందే తప్పా…రాకేష్ కు రెస్పాండ్ అవ్వలేదు.
రాకేష్ కి అది నచ్చలేదు. కనీసం పలకరింపుగా కూడా చూడకుండా, తాను హ్యాపీ మూడ్ లో లేనూ అనే విషయాన్ని అలా చూపించడం తనకు రూడ్ అనిపించింది.
ఆ టైం కు ఆ ఆలోచనను అక్కడే వదిలేశాడు, తనకు కూడా ఆమె విషయాలు క్రొత్తేగా…ఇంకా తెలుసుకోవాలి అని.
సింధియా మాత్రం క్రొత్త స్కెచ్ వెయ్యటం లేదు గానీ, క్రొత్త పరాభవం వల్ల పాత వైభవాన్ని తలచుకోవడం మొదలు పెట్టింది. దానినుండి ఊరట పొందాలనే తాపత్రయంలో రాకేష్ రాకపోకలు పెద్ద విషయాలుగా సింధియాకు కనబడలేదు.
రాకేష్ ఫ్రెష్ అప్ అయ్యి వచ్చి… సింధియా ఎదురుగా సోఫాలో కూర్చొని “ఏవిటీ వీకెండ్ కుకింగ్స్”…అన్నాడు. అప్పుడు ప్రక్కకు తల త్రిప్పి చూసింది.
సింధియా విసుగ్గా, కళ్ళు చికిలించి.. “ఎక్స్క్యూజ్ మీ”.. అని అడిగింది (ఏమిటడుగుతున్నావ్? అన్నట్లు).
ఆవిడ విసుగు కి రాకేష్ కి మనసులో చిరాకు కలిగింది. అయినా బయటకు మేనేజ్ చేస్తూ… ఇవాళ కుకింగ్స్ ఏమిటీ…?అని నవ్వుతూ అన్నాడు.
“లంచ్ కి పిజ్జా ఆర్డర్ చేసుకున్నాను, ఇంకా అది మిగిలింది, నువ్వు దాన్ని డిన్నర్ చెయ్యవచ్చు”…అంది. రాకేష్ కి కోపం వచ్చింది. పిజ్జా గురించి కాదు, ఆమె బిల్డప్ కి.
ఏమిటలా వున్నావ్? వీకెండ్ కదా… సరదాగా తిరుగుతూ క్రొత్త క్రొత్త గా ఏమైనా వండుతావనుకున్నా.
వెంటనే చివాలున లేచింది. “నేను నీకు వంట చేసి పెట్టడానికి వంట మనిషిని కాను. అయినా నీకోసం ఆలోచించే ఆ పిజ్జా నీకు ఆఫర్ చేస్తున్నాను, లేకపోతే… అప్పుడే ట్రాష్ చేసేదాన్ని”.
వాళ్ళకి పెళ్ళయ్యాక రాకేష్ కి మొదటి షాక్. అప్పటి వరకూ వీకెండ్లు వచ్చిపోతున్నా క్రొత్త పెళ్ళి మోజులో ప్రతిరోజూ బయటి ఫుడ్డే తీసుకు రావడం జరిగింది. ఆ సంధర్భాలు కూడా అలాగే కలిసి వచ్చాయి. ఇప్పుడు ఒక నిజమైన సంధర్భం వచ్చింది ఆమె గురించి ఒక మెట్టు తెలుసుకోవడానికి.
నీకు నేను వంట మనిషినా అని అడిగేసరికి…రాకేష్ కు మనసు చివుక్కుమంది. అయినా ఏదో బ్యాడ్ మూడ్ లో వుందేమో అని సరిపెట్టుకొని… “వంటమనిషివి అని కాదు, నా మనిషివి అని అడిగాను” అని అన్నాడు.
“ఓహో…మరి తినడానికి హోటల్స్ కి వెళ్ళేటప్పుడు నీ ఆర్డర్స్ తీసుకొని, నీకు సెర్వ్ చేసే వాళ్ళని నీ మనుష్యులు అనుకుంటావన్నమాట”…చివాలున అంది సింథియా.
రాకేష్ కు తల కొట్టేసినంత పనయ్యింది. “సింధియా…హోటల్స్, ఆర్డర్స్, అవుట్ సైడ్ లైఫ్ తప్పా ఇంటి వాతావరణం గురించి ఆలోచించవా? నిన్న మొన్న దాకా ఉద్యోగం చేసొచ్చి అలిసిపోతున్నానన్నావ్. సరే అని బయటి నుండి ఫుడ్ ఆర్డర్ చేసుకున్నాము. అఫ్ కోర్స్ నాకు వంట చెయ్యడం వచ్చు…అలాగని నేను నీకు చెయ్యాలి లేదా బయటినుండి తేవాలి అంటే ఎలా? మరి నువ్వు ఎప్పుడు నీ కిచెన్ కు రాణివవుతావు?” అని నవ్వుతూ అడిగాడు.
సింథియాకు “నీ కిచెన్ కు నువ్వు రాణి” అన్న మాట అస్సలు నచ్చలేదు.   “అలా అని నన్ను నీ పని మనిషిగా వాడుకుందామనుకుంటున్నావేమో? నాకిలాంటి పన్లు చెయ్యడం ఇష్టముండదు. నా ఇంట్లోనే నేనెప్పుడూ చెయ్యలేదు, నావాళ్ళు నాకు చెయ్యాల్సిందే తప్పా. డబ్బు సంపాందించి పెట్టమని చెప్పు, చేస్తాను. అంతేగాని నన్నిలాంటి చీప్ టెక్నిక్కులకి వాడుకోవాలనుకోకు”… అని టక టకా చెప్పేసింది సింథియా.
రాకేష్ ఆ మాటలకు ఖిన్నుడైపోయాడు. “మాట్లాడితే వాడుకోవడం అంటాదేంటీ? భార్యగా ఇంటిని చూసుకోదా? అంటే తాను నా యింట్లో ఒక పేయింగ్ గెస్ట్ గా వుంటుందన్న మాట! ఇన్నిరోజుల వరకూ ఈ సంధర్భం రాలేదు. డబ్బు తెచ్చిపడేస్తుందా? నాకా? నేనడిగానా? నేనేమడిగితే ఏమి చెబుతున్నది, సం థింగ్ రాంగ్”… రకరకాల ఆలోచనలతో సతమతమయ్యాడు రాకేష్.
****************
తన పూర్వపు వైభవాన్ని తలుచుకొని మురిసిపోతున్నప్పుడు పానకంలో పుడక లాగ రాకేష్ గోల. రాకేష్ మళ్ళీ నోరెత్తకుండా ఆ గోల ని తొక్కేసి తన ఆలోచనలోకి హాయిగా జారుకుంది సింథియా.
తాను చటర్జీ దగ్గిర వర్క్ చేస్తుండేటప్పుడు, బిశ్వా ఇంకా పి.హెచ్.డి. చేస్తున్నాడు. చాలా తెలివైనవాడని చటర్జీ కూడా ఎప్పుడూ అంటుండేవాడు. బిశ్వా కి సైన్స్ అంటే పిచ్చి, ఎప్పుడూ ల్యాబ్ ని పట్టుకొని వ్రేలాడేవాడు ఎక్స్పెరిమెంట్స్ చేస్తూనో లేక ఏదో సైంటిఫిక్ జర్నల్ చదువుతూనో ఆఖరికి తాను చేస్తున్న పరిశోధన మనిషిలోని జీవరసాయన క్రియలకు ఎలా అప్లై చెయ్యాలి, వాటికనుగుణం గా తన పరిశోధనలను ఎలా మార్చి చెయ్యాలి అని మెడికల్ బుక్స్ కూడా చదువుతుండేవాడు. బిశ్వా ఎక్కడ టాక్స్ ఇచ్చినా అదే డైరక్షన్ లో ఇస్తుండేవాడు. అందుకే చటర్జీ కి దగ్గరయ్యాడు. నిజానికి అటువంటి అప్లికేషన్ ఆఫ్ మైండ్ చటర్జీ కి కూడా లేదు, ఎందుకంటే చటర్జీ కేవలం డాక్టరే తప్ప, సైంటిస్ట్ కాడు. అందువల్ల చటర్జీ బిశ్వా ని చాలా ప్రోత్సహించేవాడు, తన మెడికల్ గ్రూప్స్ లో, కాన్ ఫెరెన్సెస్ లో బిశ్వా కి ప్రత్యేక స్థానాన్ని కల్పించాడు.
సింథియా చటర్జీ కి దగ్గరే అయినా…ఈ కోణం లో తాను దూరం గా ఫీలయి పోయింది. వెంటనే బిశ్వా చుట్టూ ఒక స్కెచ్ గీసేసింది. బిశ్వా స్థానం లో తానే వుంటే…అందరి మధ్యా తనకే ఆ గుర్తింపు వస్తుంది కదా, కేవలం చటర్జీ కి మాత్రమే దగ్గరగా వుంటే తానెప్పుడెదుగుతుంది?
“ఇవాళ కాంఫెరెన్స్ విశేషాలేమిటి”? సింథియా అడిగింది చటర్జీని.
“ఏమున్నాయి, మామూలే బడ్జెటింగుల గురించి మాట్లాడుకున్నాము. నా దగ్గరే బడ్జెట్ ఎక్కువవుంది కాబట్టి నా గ్రాంట్స్ నుండి రూలు ప్రకారం ఎక్కువ పెర్సెంటేజ్ ఎలాగూ వెళ్తుంది, కాకపోతే తమ దగ్గిర వున్న స్టూడెంట్స్ ని కొలొబొరేటివ్ గా నా ల్యాబ్ లో పెడతామంటున్నారు…”
“దాని వల్ల మనకి లాభం”? సింథియా అడిగింది.
“నాకు ఫ్రీ గా రీసెర్చ్ అవుతుంది, ఆ స్టూడెంట్లకు నేను పే చెయ్యక్కరలేదు…వాళ్ళ బాసులు చేసుకుంటారు కాబట్టి. వాళ్ళకి లాభం ఏమిటంటే నా ల్యాబ్ లోని రియేజెంట్స్, కెమికల్స్ వగైరా వాళ్ళ స్టూడెంట్లు వాడతారు, వాళ్ళకి బడ్జెట్ తగ్గుతుంది. ఏదో ఒకటి చేసి కలిసికట్టుగా సెంటర్ ని నడిపించాలి, తప్పదు కదా” అంటూ సోఫాలో వెనక్కి సాగిలపడ్డాడు.
అయితే ల్యాబ్ సంఖ్య పెరుగుతుందన్నమాట, అయితే నాకు పని ఎక్కువే మ్యానేజ్ చెయ్యడానికి” అని నవ్వుతూ అడిగింది.
“వీళ్ళకి నువ్వు చేసేదేముంది. వాళ్ళు వాళ్ళ పి.హెచ్.డి. డిగ్రీలకోసం పనిచేస్తున్నారు, డిగ్రీ పుచ్చుకొని వెళ్ళిపోతారు…నీ పని నీకు మామూలే, ల్యాబ్ ని బిశ్వా మ్యేనేజ్ చేస్తాడు అంతే కాదు ఒక సీనియర్ గా వాళ్ళని గైడ్ చేస్తాడు కూడా. దానివల్ల అందరికీ లాభం, బిశ్వాకి కూడా లాభం. అందరినుండి వచ్చే పబ్లికేషన్స్ లో తానొక ఆథర్ (author) అవుతాడు. అది అతని సెటిల్మెంట్ కి ఉపయోగపడుతుంది.
చటర్జీ టకటకా బిశ్వా భవిష్యత్తుని బిల్డ్ చేసేస్తుంటే సింథియా కది వినడానికి కర్ణకఠోరం గా వుంది, పైగా “ల్యాబ్ లో నువ్వు చేసేదేముంది” అనే మాట అనేసరికి…ఆమె మెదడి లోని కొన్ని నరాలు తెగిపోయాయి.
బిశ్వా కి భవిష్యత్తు కాదు కదా ఒక క్రొత్త వర్తమానాన్ని చూపించాలనుకుంది, చటర్జీ కి బిశ్వా మీద నమ్మకాన్ని పోగొట్టాలనుకుంది. దానివల్ల తనకేమీ రాదు అని తెలుసు, కానీ ల్యాబ్ లో నువ్వు చేసేదేముంది, అది బిశ్వా చూసుకుంటాడులే…అన్నఒక్క తిరస్కారపు మాట ఆమెకి నచ్చలేదు. చటర్జీకి గుణపాఠం చెప్పేతీరాలనుకుంది.
వేరే ల్యాబ్స్ నుండి ముగ్గురు స్టూడెంట్స్ వస్తున్నారు, వాళ్ళు రావడానికి ఇంకా వారం రోజుల టైం వుంది. ఒక అమ్మాయి, ఇద్దరు అబ్బాయిలు వస్తున్నారు. తనకు చటర్జీ అన్నీ చెప్తాడు, కాని అందరితో ఏమీ చెప్పడు…ఎప్పుడు ఎంత మాట్లాడాలో అంతే మాట్లాడతాడు. తాను వాళ్ళకి బాస్ ని అని ప్రతిక్షణం వాళ్ళముందు నిరూపించు కోవడానికి తపిస్తుంటాడు, సింథియా విషయం లో అలాక్కాదు.
సింథియా వాళ్ళు ఇంకా రావడానికి ముందుగానే క్యాంటీన్లలోనూ, వారి వారి ల్యాబుల దగ్గిరా, క్యాంపస్ లోనూ ఎక్కడ కనిపిస్తే అక్కడ, వాళ్ళు కనబడక పోయినా ఎక్కడో దగ్గిర వాళ్ళని వెతికి పట్టుకొని మరీ మాట్లాడుతుండేది. చటర్జీ ల్యాబ్ లో మిగితా వాళ్ళకంటే టైం గురించీ, రిజల్ట్స్ గురించి ఆంక్షలు గానీ, సింథియాకు ఆ సమస్యలేదు, తాను ఏమి చేసినా తన కోసమే అని చటర్జీ అనుకుంటాడు.
ఇప్పుడీ క్రొత్త వాళ్ళని కలుసుకోవడాలు, పులుముకోవడాలు కూడా చటర్జీ ల్యాబ్ కోసమే అంటుంది, మీరెవరైనా అడిగితే. వాళ్ళ గురించి పూర్తిగా తెలుసుకోవడానికి, వాళ్ళ ఆలోచన్లలో, వాళ్ళ పని చేసే విధానాలలో ఏదయినా లోపాలు కనిపిస్తే తాను సరిదిద్ది, చటర్జీకి అనుకూలం గా మార్చడానికే తన ప్రయత్నం అని చెబుతుంది. కానీ దాని వెనుక తన స్వంత ఎజెండా మాత్రం తనకి తప్పా…ఆమెని సృష్తించిన దేవుడికి కూడా తెలియదు సుమీ!
ఇప్పుడు తాను తలపెట్టిన ఈ యజ్ఞము లో బిశ్వా ని తగలేసి, చటర్జీకి తానెంత ముఖ్యమో మరొకసారి అప్ డేట్ చెయ్యాలని చూస్తోంది! అలా ఎప్పటికప్పుడు తాను అప్ డేట్ చెయ్యకపోతే చటర్జీకి తాను డియర్ అండ్ నియర్ నెస్ ను మెయింటైన్ చెయ్యడం ఎలా? అందరిలో వుండే శక్తి సామర్ధ్యాలు తనలో లేవని ఆమెకి సంపూర్ణం గా తెలుసు, చటర్జీ తన మాట వింటాడన్న ఒక్క భరోసా తప్ప!!
 
(ఇంకావుంది)
రచన: డి.కామేశ్వరి
 
శుభోదయం-7                                                                        –డి.కామేశ్వరి
రాధ తరువాత వారం రోజులు తీవ్రంగా రాత్రింబవళ్ళు ఆలోచించింది. ఈ బిడ్డ ఎవరి బిడ్డ! మాధవ్‍ది కాకపోతే ఆ రౌడీ వెధవల బిడ్డని తను కని పెంచగలదా! … ఏం చెయ్యాలి తను, మాధవ్‍కోసం…యిదివరకయితే మాధవ్ యిలా కోరితే అరక్షణం ఆలోచించకుండా అంగీకరించేది. కాని, మాధవ్ తన నిర్లక్ష్యం, నిరాదరణతో తనలో ఏదో సున్నిత పొరను బలంగా తాకాడు.  తన మనసు కరుడు కట్టింది. ప్రేమంటే యిదేనా? వివాహబంధానికర్ధం యింతేనా? కష్టంలో, సుఖంలో తోడు నీడగా వుంటామని చేసిన ప్రమాణాల విలువ యింతేనా, మనిషి హృదయం యింత చంచలమా, గతం మరిచిపోవడానికి అరక్షణం పట్టదా! …ఆమె మనసుని దొలిచివేసే ఆలోచనలు క్రమంగా ఆమె మనసుని బండ బార్చాయి. ఇప్పుడీ బిడ్డని చంపుకున్నా మాధవ్ తనవాడవుతాడన్న నమ్మకంలేదు. మాధవ్ ద్వారా మళ్ళీ తను తల్లి నవగలనన్న నమ్మకం వుంటే పోనీ అతని కోరికని అంగీకరించగలదు! మాధవ్ ధోరణి కేవలం లోకం కోసం కల్సి వున్నట్లుంది. అలాంటి అతనికోసం తల్లినవాలనే కాంక్ష  బలిపెట్టుకోవాలా?… పరిపరివిధాల ఆలోచించింది.  మాధవ్‍ని కాదని ఈ బిడ్దని కంటే …ఒకవేళ ఆ బిడ్డ ఆ వెధవల బిడ్డ అయితే…కనీసం రూపురేఖలలో తెల్సిపోతుంది ఎవరి బిడ్డో. అప్పుడు ఆ బిడ్డని తను ప్రేమించి పెంచగలదా? ఎవరికి పుట్టినా, ఎలా పుట్టినా బిడ్డని తల్లి ప్రేమించకుండా వుండ లేదంటారు! కన్నకడుపు, పేగుతీపి ఎక్కడికి పోతాయి ఎలా పుట్టినా! …ఎలాంటివాడికి పుట్టినా మంచి పెంపకంలో, పరిసరాలలో వుంటుంది ప్రభావం! పోనీ ఎవడికి పుట్టినా తల్లిగా తను ఆ బిడ్డని తీర్చిదిద్దలేదా! ఇప్పుడీ బిడ్డని చంపు కుంటే యింక ఈ మాధవ్‍ని విడిచి వెళ్ళినా యింకెవడు ముందుకు వస్తాడు పెళ్ళాడడానికి! మాధవ్ ఎప్పటికో మారు తాడన్న ఆశతో ఈ అవకాశాన్ని వదులుకోవడం తెలివి తక్కువ అవదా!
ఎన్నివిధాల ఆలోచించినా గర్భం పోగొట్టుకోడానికి రాధ మనసు ఎదురు తిరుగుతూంది. ఎంత నమ్మించుకోవాలని చూసినా అమె మనసుని నమ్మించుకోలేకపోయింది. దానికితోడు పదిరోజులుగా మాధవ్ అసలు రాధతో మాట్లాడడం మానేశాడు. రాధ అనే మనిషి లేనట్లు తన పనులు తను చేసుకుంటున్నాడు. అసలు యింటిపట్టునే వుండడం మానేశాడు. కాలేజీనుంచి సాయంత్రం యింటికైనా రాకుండా ఎటో వెళ్ళిపోయేవాడు. రాత్రి పది, పదకొండు, పన్నెండు అతనిష్టం వచ్చినట్లు రావడం, ఎక్కడో భోంచేసి రావడం, రాత్రి ఆలస్యంగా పడుకుని ఉదయం తొమ్మిదింటికి లేచి కాలకృత్యాలు తీర్చుకుని, టేబిలుమీద రాధ భోజనం వడ్డిస్తే తినేసి వెళ్ళిపోవడం…ఇంటిపట్టున  మెలకువగా వున్న ఒక గంట కూడా రాధతో అసలు మాట్లాడేవాడుకాదు. అతని ప్రవర్తన చూసి రాధ మనసు పూర్తిగా విరిగిపోయింది. ఇన్నాళ్ళూ అటూ ఇటూ వూగిసలాడిన ఆమె కృతనిశ్చయం చేసుకుంది. బిడ్దని కనడానికి నిశ్చయించుకుంది. మాధవ్ మళ్ళీ ఆ ప్రసంగం ఎత్తి యింట్లోంచి పొమ్మంటే  వెళ్ళడానికి మానసికంగా తయారైంది కూడా. కాని ఆశ్చర్యంగా మాధవ్ తిరిగి ఆ ప్రసక్తి తీసుకురాలేదు. ఆమెని తప్పించుకుని తిరిగాడు. రాధ వేవిళ్ళతో సతమతమవుతున్నా పట్టించుకోలేదు. నీర్సంతో పడుకున్నా, కాలేజీకి సెలవు పెట్టినా కనీసం అడగలేదు. ఆ నీర్సంలో, ఆ వేవిళ్ళలో శారదే యించుమించు పని అంతా చేసి సహాయపడింది.
“అక్కయ్యా నీవు పడుకో. బావగారికి కాఫీ యిస్తాలే, నేను టిఫినుచేసి పెడతాలే” అంటూ అన్ని పనులూ తనే చేసేది శారద.
రాధకూడా మాధవ్ తన ఉనికి భరించలేనట్టు తను కనపడితే మొహం చిట్లించడం, కాఫీ తీసికెళ్ళినా చేతితో అందుకోకపోవడం, భోజనం వడ్డిస్తే విసురుగా తిని వెళ్ళిపోవడం చూసి తను కంటపడితే మరీ అతని ధోరణి విపరీతంగా మారడంతో అతని పనులు అన్నీ శారదమీద వదిలింది.
శారద ముందు మాధవ్‍తో మాట్లాడడానికి సిగ్గుతో మెలికలు తిరిగి, వెకిలినవ్వులు, అక్కరలేని సిగ్గు ప్రదర్శించేది. కాని ఈ రెండేళ్ళలో అతని దగ్గర చనువు ఏర్పడి “బావగారూ” అంటూ బాగానే మాట్లాడేది. ఇప్పుడు మరీ చనువుగా “బావగారూ కాఫీ…” అంటూ గదిలోకి తీసికెళ్ళి అందించేది. “టిఫిను రెడీ..ఇక్కడికి తేనా.. అక్కడికి వస్తారా , “అదేమిటి బావగారూ రాత్రి భోజనానికి రాలేదు, మీ కిష్టం అని కొబ్బరికాయ పచ్చడి చేశాను…” “బావగారూ అక్కకి మందులు అయిపోయాయి తీసుకురండి….” “బావగారూ యిదిగో ఈ లిస్టులో సామాను తెమ్మంది అక్కయ్య…” అంటూ ప్రతిదానికి వారిద్దరిమధ్య వారధి అయింది.
మాధవ్‍కి ఏం కావల్సినా శారదతో చెపుతూ “మీ అక్కయ్యకియ్యి” అంటూ డబ్బివ్వడం…మొత్తనికిద్దరూ శారద మీదే ఆధారపడ్దారు.
రాధకి యిదంతా చూస్తుంటే మనసు దహించుకుపోయేది ఒకోసారి. “వెకిలిపిల్ల, ఆ నవ్వేమిటి, ఆ మాటలేమిటి, అబ్బ ఆ శారదనెందుకు రానిస్తావు” అంటూ విసుక్కునే మాధవ్‍కి యిప్పుడు తను శారదపాటి కాకపోయిందన్నమాట అంటూ బాధపడేది. శారద అతని పనులు చేస్తూ యింట్లో తిరుగుతూంటే తన స్థానం ఆమె లాక్కున్నట్టు స్త్రీ సహజ మైన అసూయతో దహించుకుపోయింది. కాని శారద తప్పేముంది? తామిద్దరూ తమ అవసరంకోసం ఆమెని ఉపయో గించుకుంటున్నారు అని సమాధానపడేది.
తన స్థితి చూసి పార్వతమ్మ విచారించేది. “ఏమిటోనమ్మా, మీ అన్యోన్యం ఆ భగవంతుడు చూడలేకపోయాడు. ఎలా వుండేవారు ఎలా అయ్యారు, ఏమిటమ్మా యిద్దరికిద్దరూ యిలా పంతాలు పట్టుకుంటే ఎలా తల్లీ, ఆడదానివి నీవే దిగి రావాలమ్మా” అని మందలించేది.
“నన్నేం చెయ్యమంటారు పిన్నిగారూ, నన్ను చూస్తేనే చీదరించుకుంటూంటే ఎలా దగ్గిరకి వెళ్ళమన్నారు. నేను వెడితే అన్నం కూడా సరిగా తినడంలేదు. పోనీ శారద పెడితేనన్నా కడుపునిండా తింటున్నారు. నన్నేం చెయ్యమంటారు చెప్పండి…” ఆవేదనగా అంటుండగా అమె  కళ్ళు చెమర్చాయి.
“ఏమిటో, ఆ అబ్బాయి ఇలా వుంటే రేపింక నీవు ఆ బిడ్దని ఎలా పెంచుతావో నాకర్ధంకాదు. మగాడికిష్టం లేని పనిచేసి వాళ్ళతో మనం చావలేం అమ్మా…అతనన్న మాటే కానీయాల్సింది, అనవసరంగా యింత గొడవ జరిగేది కాదు…” అందావిడ బాధగా.
“మీకు తెలియదు పిన్నిగారూ, నేను నెల తప్పకముందూ ఆయన మామూలుగా లేరు….ఎటొచ్చి అప్పుడు కనీసం కాస్త మాట్లాడేవారు. ఇప్పుడదీ లేదు. కానీండి, ఎన్నాళ్ళు సాధిస్తారో సాధించనీయండి. ఆడదాన్ని ఏం చెయ్యలేనని గదూ ఆయన ధీమా, ఏం చేసినా సహించి పడుండాలని గాదూ ఆయనిలా నన్ను హింసిస్తున్నారు…నా తప్పు లేకపోయినా నన్ను దూరం చేశారు పిన్నిగారూ…నా మనసు విరిగిపోయింది యింక…” రుధ్ధ కంఠంతో అంది.
“ఏమోనమ్మా, నాకు ఏదో భయంగా ఉంది…రేపు పురుడొచ్చాక…ఖర్మకాలి…ఆ బిడ్డ…తన పోలికలు లేక తన బిడ్డ కాదని తెల్సుకుంటే ఏం చేస్తాడో…అప్పుడింక అసలు…”
“ఏం చేస్తారు? మహా అయితే యింట్లోంచి పొమ్మంటారు. కానీండి, ఏదో నా బతుకు నేను బతికే ఆధారం వుంది…ఎంతకని అనుక్షణం భయపడుతూ బతుకుతాను. నాకూ తెగింపు వచ్చింది. యిప్పుడయినా ఆయనిష్టం అయి వుండనిస్తున్నారా? లోకంకోసం, పెళ్ళాన్ని యింట్లోంఛి తరిమారని దుయ్యబడతారని చూసి చూడనట్లూరుకున్నారు. మీరూ చూశారుగా యింటికెవరన్నా వస్తే ఎంతలా నటిస్తూ మామూలుగా మాట్లాడుతున్నారో… ఆయనకు నేను నా బాధ కాదు ముఖ్యం. ఆయన పరువు, ప్రతిష్ట ముఖ్యం” నిట్టూరుస్తూ అంది రాధ.
“ఈడొచ్చిన పిల్ల…శారద అలా అస్తమానం అతనివెంట తిరుగుతూంటే…ఏం బావుంటుంది? చూసేవాళ్ళు ఏం అనుకుంటారు? అదో పిచ్చిమొద్దు, చెప్పినా వినిపించుకోదు. బావగారు…బావగారు…అంటూ తిరుగుతూంది”
“ పిన్నిగారూ, శారద నా చెల్లెలులాంటిది. నేనింట్లో వుండగా ఎవరేం అంటారు. శారదకూడా లేకపోతే ఈ సమయంలో పిచ్చెత్తి పోయేదాన్ని…మూగిదాన్ని అయిపోయేదాన్ని…నిజంగా నా వంట్లో బాగులేనందుకు ఎంత సహాయం చేస్తూందో…నేను చూసుకుంటున్నాను శారదని. మీరేం భయపడకండి” అంది నిబ్బరంగా రాధ.
రాధ తను చూసుకుంటానని నిబ్బరంగా చెప్పింది కాని తాను  చూడకుండా, తనకి తెలియకుండా చాలా జరుగుతూందని ఎన్నాళ్ళకోగాని గుర్తించలేకపోయింది.
మాధవ్, శారదలు చాలా దూరం వెళ్ళినట్టు ఎన్నిరోజులకో గమనించింది.  ఎన్నోసార్లు కాలేజీ నుంచి  ఒక్కోరోజు ఆలస్యంగా వచ్చేసరికి మాధవ్ అప్పటికే యింటికి వచ్చి వుండేవాడు. శారద కాఫీ కాస్తుంటే ఆమె వెనకాల వంటింట్లో ఏదో అంటూ నవ్వుతున్నాడు. మరోసారి  ఇద్దరూ మంచం మీద కూర్చుని పేకాడుతున్నారు.
ఇలా తను యింటికి వచ్చేసరికి శారద, మాధవ్ యింట్లో వున్నా రాధ ఎన్నడూ అనుమానించలేదు. రాధని చూస్తూనే నిష్కల్మషంగా “అక్కయ్యా వచ్చేసావూ…నీవు యింకా రాలేదని మేం కాఫీ తాగుతున్నాం…అక్కయ్యా , నీవూరా ఆడుకుందాం…అక్కయ్యా, బావగారికివాళ పకోడీలు తినాలని వుందంటే చేశాను, బలే వున్నాయంటున్నారు” అంటూ అమాయకంగా  చెప్పే శారదలో మాలిన్యం వుంటుందని ఎన్నడూ అనుకోలేదు. అలా వాళ్ళిద్దరిని చూసిన ఒక్క క్షణం ఆమె మనసు అసూయతో జలించేది….నవ్వుతూ  శారదతో మాట్లాడే మాధవ్ తను రాగానే మొహం ముడుచుకోవడం చూసి మనసు మూలిగేది గాని అనుమానపడేదికాదు. శారద పిచ్చిది. ఎప్పుడూ యింతే, మంచీ చెడ్డా తెలీదు. అలాంటి పిల్లమీద అనుమానం ఏమిటి అనుకునేది.
శారద అమాయకురాలే కావచ్చు. శారదలో మాలిన్యం లేకపోవచ్చు…కాని…మాధవ్ పురుషుడన్న విషయం రాధ మరిచిపోయింది. అందులో సంసార సుఖానికి దూరమైవున్న మగవాడు అన్న విషయం రాధ విస్మరించింది. ఈ తొమ్మిది నెలల్లో శారద, మాధవ్ యిద్దరూ కాకూడనంత దగ్గిరయ్యారు. కాదు, శారదకి దగ్గిర అయ్యాడు మాధవ్. మంచి మాటలతో, తీపి మాటలతో శారదకు చేరువయ్యాడు.
మాధవ్‍కి మొదట్లో శారదంటే చికాకు, ఆ వెకిలిమాటలంటే విసుగు, సాధ్యమైనంత ఎవాయిడ్  చేసేవాడు. కాని, రెండేళ్ళలొ ఆమె అమాయకత్వం, అభిమానం చూసి పాపం పిచ్చిది అనుకునేవాడు. రాధ దూరమైనకొద్దీ శారద చేరువయింది. మొదట్లో ఏదో యింట్లో తిరిగే అమ్మాయి అన్నట్టు  కాఫీ, టిఫిను తెచ్చి యిచ్చినప్పుడు తినడం తప్ప పెద్దగా పట్టించుకోలేదు. కాని, అతను మగవాడు…నిండు యవ్వనంలో వున్నవాడు. భార్యకి దూరమై కోరికలతో సతమతమవుతున్న సమయంలో శారద చూపే అభిమానం, చనువు అతనికెంతో ప్రోత్సాహాన్నిచ్చాయి.
రాధతో సంసార సుఖానికి దూరమయి ఐదారు నెలలయిందేమో…ఆ వేడిలో శారద కూడా అందంగా కనపడడం మొదలుపెట్టింది. ఆమె అమాయకత్వం అతనికి ప్రోత్సాహాన్నిచ్చింది.
“నీవు ఎంత బాగా కాఫీ చేస్తావు శారదా…అబ్బ ఈ ఉప్మా రాధ అసలు బాగా చేసేది కాదు నీవెంత బాగా చేశావు..,”  “నీ చేతిలో అమృతం వుంది శారదా, నిజంగా మీ అక్కయ్యకిలా వంట్లో బాగులేనప్పుడు నీవున్నావు కనక నాకిబ్బంది తెలియడంలేదు, నిజంగా శారదా నీవెంత మంచిదానివి, నీ అంత అమాయకురాలిని చూడలేదు సుమా. స్వంత అక్క, బావలకి చేసినట్టు చేస్తున్నావు మాకు, నేనంటే నీకింత అభిమానం ఎందుకు”… అలాంటి పొగడ్తలతో కొన్నాళ్ళు ఆ అమాయకురాలిని ఉబ్బేసాడు. ఆ పొగడ్తలతో సిగ్గుపడి ఆనందపడి అతనిపట్ల అభిమానం మరింత పెంచుకుంది శారద.
ఆ తరువాత ఓ రోజు కాఫీ పట్టుకొస్తే కప్పందుకుంటూ చెయ్యి పట్టుకు కొంటెగా కళ్ళ్లలోకి చూశాడు. పాతికేళ్ళు వచ్చినా పురుషస్పర్శ ఎరుగని శారద పులకించి సిగ్గుపడి మెలికలు తిరిగింది. ఆ అదను కనిపెట్టి చెయ్యి జాపి దగ్గిరకు లాక్కుని కౌగలించుకుని ముద్దు పెట్టుకున్నాడు. శారద మైమరిచిపోయింది. అయినా  అతను చేసినది తప్పని ఆ అమాయకురాలికి  అర్ధం అయి అతని కౌగిలి విడిపించుకుంది సిగ్గుపడ్తూ…
“శారదా…నీవంటే నాకెంతో యిష్టం…చూడు ఇది మీ అక్కయ్యకు  చెప్పకు సుమా!” అన్నాడు రహస్యంగా.
“ఛీ…ఫో.. చెప్తానేమిటీ” అంది శారద సిగ్గు పడ్తూ.
అలా అవకాశం దొరికినప్పుడల్లా శారదని దగ్గిరికి లాక్కుని, ముద్దు పెట్టుకుని ఆమెమీద మంత్రం చల్లినట్లు నెమ్మదిగా ఆమెని లోబరుచుకున్నాడు.
ఎక్కడికో వెళ్ళి అవసరం తీర్చుకోవాలంటే…ఎవరన్నా చూస్తే పరువు  పోతుంది. పైగా భయం. ఇంట్లో వ్యవహారం ఎవరికీ తెలియదు అని ఆలోచించాడు.
ఓ రోజు పార్వతమ్మ గుడికి వెళ్ళింది. రాధ కాలేజీనించి యింకా రాలేదు. ఆ అదను చూసి కాఫీ చేస్తున్న శారదని అమాంతం కౌగలించుకుని నలిపేస్తూ…ఎత్తుకుని తీసికెళ్ళి పక్కమీద పడుకోబెట్టి శారద ఏమనే లోపల, అనే అవకాశం ఈయకుండా ఆమెను మైమపరుపులో పడేశాడు.
పాతికేళ్ళు  దాటిన శారద శరీరం పురుష స్పర్శ కోసం పరితపిస్తున్న ఆమె దేహం ఆమె ప్రమేయం లేకుండానే అతనికి లోబడిపోయి ఆ మైమరుపులో ఆమెని ఆమే మర్చిపోయింది. అంతా  అయ్యాక  జరగరానిది ఏదో జరిగిందని ఆమెకు అర్ధమైంది. సిగ్గుతో, అవమానంతో అతనివంక చూడలేకపోయింది.
శారదని అతననేక విధాల బుజ్జగిస్తూ, తనకి ఆమె అంటే ఎంతో యిష్టమని, ఆగలేక పోయానని ఏవో తీయని మాటలు చెప్పి ఆమెని సమాధానపరిచాడు. శారద అతన్ని చూస్తూ ఏమీ అనలేకపోయింది. ఈ విషయాలేవీ రాధతో చెప్పకూడదు. నీవూ, నేనూ ఒకటి అంటూ తెలివిగా రాధ దగ్గిర మామూలుగా వుండమని, ఎవరూ లేనప్పుడు తన దగ్గరికిలా రమ్మని శారద ఏ విధంగా ప్రవర్తించాల్సిందీ అంతా బోధపరిచాడు.
ముందు నుంచి మాధవ్ అందచందాలు చూసి ఓ ఆరాధనాభావం ఏర్పరచుకుని, అతను తన వంక చూస్తేనే, మాట్లాడితేనే ఆనందపడే శారద అతను తననింత ప్రేమగా చూడడంతో తబ్బిబ్బు అయిపోయి అతనెలా చెపితే అలా చేసేది. మనిషి రుచి మరిగిన పులి “మేనీటర్” అవుతుంది. అలాగే మాధవ్ అందించిన సుఖాన్ని వదలుకోలేక పోయింది శారద. మాధవ్ ముందు జాగ్రత్తకోసం ఫామిలీ ప్లానింగ్ మాత్రలు కొనితెచ్చి జాగ్రత్తగా దాచి ఎలా వేసుకోవాల్సింది చెప్పాడు.
రాధ గర్భవతిగా వున్న తొమ్మిది నెలల్లో గత నాల్గునెలలనించి తనవెనక జరిగే ఈ భాగోతం గుర్తించలేక పోయింది. మాధవ్ గదిలోకి కాఫీ తీసికెళ్ళి యిచ్చి వచ్చిన శారద మొహంలో సిగ్గు, ఎరుపుదనం ఎందుకో గుర్తించలేక పోయింది.  ఓసారి యింటికి వచ్చేసరికి మాధవ్ వంటింటిలోంచి వస్తూ తనని చూసి తడబడితే అదీ గుర్తించలేక పోయింది. భార్య యింట్లో వుండగా తనని ఎవరూ అనుమానించరని అతను తనని అడ్డుపెట్టుకుని శారదతో ఆడే ఆటలు గుర్తించలేకపోయింది. గుర్తించే వేళకి పరిస్థితి చేయి దాటిపోయింది.
రాధకి నెలలు నిండాయి. తొమ్మిదో నెల రాగానే మెటర్నిటీ లీవ్ తీసుకుంది. రాధ యింటి పట్టున వుండడంతో మాధవ్‍కి  శారదకి స్వేఛ్ఛ దొరకక మాధవ్‍కది చాలా యిబ్బందిగా వుంది. తన సుఖానికి అడ్డువచ్చిన రాధమీద చిరుబురు లాడుతూ, ధుమధుమలాడుతూ యింట్లో వున్న కాసేపు ఏదో కనిపించలేదని, ఏ టిఫినో బాగులేదని ప్రతి దానికి కేకలు పెట్టేవాడు. ఇద్దరి పడక గదులు రాధ గర్భవతి అయిన దగ్గిరనుంచి వేరయ్యాయి. రాధ వీలయినంత వరకు ఆ గది వదిలిరాదు. మాధవ్ యింట్లో వున్నప్పుడు అసలు రావడం మానేసింది. రాధ యింట్లో వుండడంతో శారదని కలవడానికి కొత్త దారులు వెదకవల్సి వచ్చింది మాధవ్‍కి. రాత్రి అందరూ పడుకున్నాక తలుపు తీస్తాను రమ్మని శారదని వప్పించాడు. శారద ముందు భయపడింది. తల్లికి తెలుస్తుందని రానంది. రోజూ వద్దని రెండు మూడురోజుల కోసారి ఎలాగన్న రమ్మని బలవంతపెట్టి వప్పించాడు.
రాధకి ఆ రోజు నెప్పులు వచ్చాయి. లోకం కోసం మాధవ్‍కి  రాధని నర్సింగ్‍హోమ్‍కు  తీసికెళ్ళి జాయిన్ చేయించక తప్పలేదు. పార్వతమ్మ రాధకి తోడు వచ్చింది. ఉదయంనించి కష్టపడ్దాక ఫోర్సెప్స్ వేశాకగాని రాధకి కాన్పు అవలేదు. తెలివి వచ్చాక రాధ ఆరాటంగా బిడ్డకోసం అడిగింది. తెల్లటి గుడ్దలమధ్య నల్లటి…అతినల్లటి బిడ్డని చూసి రాధ కెవ్వుమంది.
“ కాదు…కాదు…వీడు నా బిడ్దకాదు…మీరు మార్చేశారు. పొరపాటుగా తెచ్చారు ఎవరినో..”అంటూ పిచ్చిగా అరిచింది.
పార్వతమ్మ జాలిగా రాధ తల నిమిరింది. “రాధా…అనుకున్నంతా  జరిగిందమ్మా…ఏడవకమ్మా…ఇప్పుడింక ఏడ్చి ఏం లాభం. పచ్చి బాలింతరాలివి ఏడిస్తే  వళ్ళు అదురుతుంది” అంటూ ఓదార్చింది.
“మాధవ్…మాధవ్  ఏమన్నాడు పిన్నిగారూ” ఏడ్పు మధ్య  అంది రాధ.
“హు…”ఆరాటంగా చూశాడు. చూడగానే అతని మొహం వివర్ణమయింది. ఒకసారి నావంక చూసి వెళ్ళిపోయాడు గదిలోంచి“.
“ఆ దేముడికింకా నా మీద కసితీరలేదులావుంది…నన్నింకా యిలా శిక్షించితేగాని తృప్తి తీరలేదు గాబోలు..నేనేం పాపం చేశానని యిలా చేశాడు…”
ఆ పూట అంతా ఏడుస్తూనే వుంది రాధ.
“రాధా…అన్నింటికి సిధ్ధపడే బిడ్డని కన్నావు…యిప్పుడిలా బెంబేలు పడితే ఎలా తల్లీ…ధైర్యంగా కన్నావు. ఆ ధైర్యంతోనే పెంచాలమ్మా…ఎలా పుట్టినా తల్లికి బిడ్డమీద ఎప్పుడూ ప్రేమ వుంటుందమ్మా…”
“ఇంతలా..యింత అనాకారిగా పుట్టి…నాకు జరిగిన అవమానం లోకానికంతటికీ తెలిసేటట్టు వీడిలా పుడతాడనుకోలేదండీ” రాధ దీనంగా అంది.
రాత్రి మాధవ్ ఆస్పత్రికి వచ్చాడు. రాధని చూస్తూనే మాధవ్ కఠినంగా “ఏం, యిప్పటికన్నా అనుమానం తీరిందా…వద్దు వద్దంటే నా మాట నిర్లక్ష్యంచేసి పంతం కొద్దీ కన్నావు … ఏం యిప్పటికన్నా నామీద కసితీరిందా…ఎంత అందమైన కొడుకుని కన్నావో చూసుకున్నావా?” వ్యంగ్యంగా దెప్పి పొడిచాడు.
మాధవ్ మాటలకి రాధ భోరుమంది. హృదయ విదారకంగా ఏడుస్తూ,”మాధవ్! నా మీద నీకెందుకింత కక్ష.  ఈ సమయంలో కూడా యింత కఠినంగా మాట్లాడేంతలా ఎలా మారిపోయావు. అసలే చితికిపోయిన నా హృదయాన్ని మరింత తూట్లు పొడవకు. ఫర్ గాడ్సేక్ వెళ్ళిపో యిక్కడినించి” రెండుచేతులు జోడించి రుధ్ధ కంఠంతో అంది.
“వెడతా…కాని వీడిని ఏం చేస్తావు…ఇంకా ఇంటికి తీసుకొచ్చి పెంచుతావా?”
రాధ కన్నీళ్ళ మధ్యనించి విసురుగా తలెత్తి “కాదు పెంచను. తీసికెళ్ళి పెంటకుప్పలో పారేయి, అదే నీకానందం, తృప్తి యిస్తే అలా చేసిరా”
“అవును. వద్దంటే కన్నావు. ఆ పారేసే పాపం నాకంటకట్టాలని చూస్తున్నావా. పెంచుకో నీ అందాల కొడుకుని”.
“పెంచుకుంటాను మాధవ్…వీడెంత  అసహ్యంగా వున్నా నా పేగు తెంచుకుని పుట్టాడు. వాడు నా రక్తం…ఎలా వున్నా తల్లి భరిస్తుంది, ప్రేమిస్తుంది. ఇంత చదువుకునీ ఆ మాత్రం తెలియకపోతే యిప్పుడేనా తెల్సుకో…”
“ఓహో..మరయితే ఆ ఏడుపెందుకు, ఆనందంగా అందరిని పిలిచి పండుగ చేయి…” హేళనగా  అన్నాడు.
“నా బ్రతుకే హేళన అయింది. మీరింకా చెప్పనక్కరలేదు”  తీవ్రంగా అంది.
“రాధా! సీరియస్‍గా చెప్తున్నాను. ఏం చేస్తావో ఎలా చేస్తావో ఈ బిడ్డని వదిలించుకుంటే నీకు, నాకు మంచిది”
“వదిలించుకుంటే అంటే…చంపమన్నారా?”
“చంపక్కరలేదు..అనాథ శరణాలయాలున్నాయి…వదిలి రావచ్చు”
రాధ అతనివంక సూటిగా ఒక్కక్షణం చూసింది. తరువాత పక్కన పడుకున్న పసివాడ్ని పొత్తిళ్ళతో సహా ఎత్తి మాధవ్ ముందు చాపి “తీసికెళ్లండి, అనాథశరణాలయంలో వదిలిరండి” అంది స్థిరంగా.
మాధవ్ తడబడ్దాడు. రాధ నిజంగా అంటుందా అన్న సందేహంతో ఆమె వంక చూశాడు. ఒకసారి తెల్లటి గుడ్డలమధ్య నల్లగా వుండి…గుప్పిళ్ళు బిగించి అమాయకంగా కళ్ళు మూసుకుని పడుకునివున్న వాడ్ని చూశాడు….
“నేనెందుకు తీసికెడతాను..నీవే యిచ్చే ఏర్పాట్లు   చూస్కో” అన్నాడు బింకంగా.
“హు…మీకే విధంగానూ సంబంధం లేనివాడు, మీ రక్తం పంచుకోనివాడు…ఎవడికో పుట్టిన బిడ్డ…వాడిని తీసికెళ్ళి అనాథ శరణాలయంలో పారేయడానికి మీకే చేతులు రావడం లేదు…అదేదో  పాపపు పనిలా మీరు సంకోచించు తున్నారే..అలాంటిది తొమ్మిది నెలలు మోసి, నరకయాతనపడి కన్న బిడ్డని నేనెలా వదలనండి అనాథశరణా లయంలో, నా  చేతులు ఎలా వస్తాయనుకున్నారు, నా మనసు ఎలా వప్పుకుంటుందనుకుంటున్నారు. వాడ్ని పారేసి నేను నిశ్చింతగా ఎలా బతకగలననుకుంటున్నారండీ. ఆ పాపం చేసిన నాకింక శాంతి ఎక్కడుంటుందండీ…” జవాబు చెప్పమన్నట్టు చూసింది. మాధవ్ ఒక్కసారి  రాధ వైపు కోపంగా చూసి గదిలోంఛి వెళ్ళిపోయాడు.
నర్సు వచ్చి ఏడుస్తున్న పసివాడ్ని వళ్ళో వేసి, పాలు ఎలా యియ్యాలో చెపుతూ…ఆమె స్థనాన్ని బిడ్డనోటికి అందించింది. ఆ లేతపెదాలు తాకగానే…ఆమెకి వెన్నులోంచి ఏదో జరజర పాకినట్టు…ఏదో పులకింత, మైమరుపు కలిగాయి. మాతృత్వపు  మమత  పొంగి  పొరలినట్లు ఆమె స్థనాలలోంచి పాలు బిడ్డనోటికి వెళ్ళాయి. అప్రయత్నంగానే రాధ ఆ బిడ్డని హత్తుకుంది దగ్గిరగా. అంతవరకు సరిగా చూడని రాధ…ఆ బిడ్దని…ఆ నల్లని బిడ్దని దగ్గిరగా పొదువుకుని…ప్రేమగా, ఆర్తిగా…వాడి చిన్నచేయి అందుకుని పెదాలకి ఆనించుకుంది.
 
ఇంకా వుంది…
కార్టూనిస్ట్: G.S.R
 
    
మాలిక పత్రిక మార్చ్ సంచిక  మహిళా దినోత్సవ ప్రత్యేక సంచికగా  చక్కని మహిళా అంశాలతో, కవితలతో, కధలతో, వ్యాసాలతో మరియు నవ్వించే, కవ్వించే కార్టూన్లతో, క్రొత్త క్రొత్త యాత్రామాలిక విశేషాలతో ఆద్యాత్మిక వ్యాస రచనలతో, సీరియళ్ళతో, సంగీతాల రాగ విశ్లేషణలతో  మిమ్మల్ని అలరించదానికి వచ్చింది..
.
మార్చ్ సంచికలోని విశేషాలు:
.
1. ఒక గంటకధ
2. అన్నమయ్య ఆత్మానందలహరి-4
3. మనోగతం
4.మారుతున్న కాలంలో 
5. కలంకారీశారీ డిజైనర్ భారతి గారితో కాసేపు…
6. ప్రేమలోనే గెలుపు
7. దృఢచిత్తులు ధీరవనితలు
8. ఒక విధివంచిత
9. ఆకురాలే కాలం
10. అతడిలో సగం
11. రెండో అధ్యయనానికి ముందు 
12. కార్యేషుదాసి కరణేషుమంత్రి అంటూ ప్రతిదాంట్లో..
13. చక్రవాకం-రాగలక్షణాలు 
14. హిందోళం
15. స్వర్ణ మందిరం .. అమృత్ సర్
16. ఒక్కరోజు పండగ కారాదు
17. శివోధ్భవం
18. ప్రపంచ మనుగడకు మహిళామూర్తులే ఆలంబన
19. హెల్తీ కుకింగ్ ప్లాన్స్ టు వుమెన్: 
20. మాయానగరం 22, 
మాయానగరం 25
21. జీవితం ఇలా కూడా వుంటుందా 5
22. శుభోదయం-6
23. GAUSIPS- ఎగిసేకెరటం 
24. కార్టూన్స్ 1 .. సునీల దీక్షిత్
25. కార్టూన్స్ 2 GSR
26. అనుంగత
 
    
