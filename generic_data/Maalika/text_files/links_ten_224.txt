వ్యాఖ్యాత: విజ్జి కనెగుల్లా
నా మాట అంటూ విజ్జి ఈ సారి ఏం చెబుతున్నారో చూద్దాం:
http://picosong.com/VS2k
రచన, ఆర్టిస్ట్: ముక్తవరం వసంతకుమారి, పత్రచిత్రకారిణి
 
 
   “పండుటాకులమై మిగిలి వగచేకన్నా, ఎండుటాకులో నిండు జీవితాలను పచ్చగా సృజించి శిశిర వసంతంగా శోభిద్దాం”
కొత్తగా ఆలోచించడమే సృజన.  మనం రోజూ చూసే ఆకులకూ, రాలిన ఆకులకూ, ఎవరూ పట్టించుకోని ఆకులకూ వసంతం ఉంటుందని ఊహించాను. చూసే దృష్టి ఉంటే ఒక చిన్న ఆకులో కూడా సృజనాత్మకతను దర్శించగలడు ఆర్టిస్ట్.

ఒక క్రమబధ్ధంగా  ఆకులను అమర్చడంలో కూడా ఒక ప్రత్యేకత ఉండాలనుకుని, వాటిని యధాతధంగా తీసుకుని, ఊహించుకున్న రూపాలను రూపొందిస్తాను. 2004 సంక్రాంతి పండగతో నా కళారూపాల ప్రజాదరణ “ఆంధ్ర ప్రభ వారపత్రిక” ముఖచిత్రంతో ప్రారంభమైంది. వరసగా విపుల, చతుర, ప్రస్థానం, భూమిక పత్రికా ముఖచిత్రాలు వచ్చాయి. 2006 భూమిక పత్రికాఫీసు, 2007 ఆగస్టు లో స్టేట్ ఆర్ట్ గేలరీలలో సోలో ప్రదర్శన జరిగింది. అన్ని టీ.వీ చానల్స్, పత్రికలలో నా ఆర్ట్ గురించి వచ్చింది. 2009 జూన్ లో తానా లో ఎస్. వి. రామారావు గారు నా ప్రదర్శన పెట్టారు. అమెరికాలో 2008, 2009, 2011, 2013 సంవత్సరాలలో అనేకచోట్ల ప్రదర్శన ఇచ్చాను. 2013 లో బీజింగ్ లో, కెనడాలో నా కళారూపాలను ప్రదర్శించారు. 2013 సంవత్సరం మార్చిలో, దక్షిణ కొరియాలో ప్రపంచదేశాలవారితో పాటు పోటీలో పాల్గొని నాలుగవ స్థానాన్ని పొందాను. అక్కడి మేయరూ, గవర్నర్ రెండు అవార్డ్స్ ఇచ్చారు. ప్రపంచంలోని రష్యా, కొరియా, ఉక్రేయిన్, చైనా, ఇంగ్లండు వంటి దేశాల వారు ప్రశంసిస్తూ ఉత్తరప్రత్యుత్తరాలు జరుపుతూ ఉంటారు. ప్రతి సంవత్సరం పోటీలకు ఆహ్వానిస్తుంటారు.  వారు నిర్వహించే సమావేశాలకు ఆహ్వానాలు పంపిస్తుంటారు.

ఆకులోని ఈనె,
ఈనెలో నేను,
ఆకులోని పచ్చదనాన్ని.
సృష్టిలోని వైచిత్రి ఏమంటే పువ్వులూ, సుకుమారమూ, సున్నితత్వమూ మహిళలకూ అవినాభావ సంబంధం ఉంది… ఎందుకో మరి! కవులు వర్ణించడమే కాదు, ఆకులను, పువ్వులకు, మహిళలకు ఉండే సంబంధం సృష్టిలోనే ఉందేమోననిపిస్తుంది.
ఈ పచ్చనాకు చిత్రకారులలో ప్రపంచమంతా నాకు తెలిసిన మితృలంతా మహిళలే అని నేను గమనించిన విషయం. చైనా దేశస్థురాలైన కేచు, అమెరికా దేశస్థురాలైన బెరెకా, బెట్టీ గ్రీన్, రష్యా మితృలు, ఒషిబానా ఆర్ట్ మితృలు, కొరియా, జపాన్ మితృలున్నారు. కెనడా, హాంకాంగ్ ఇలా మా ప్రపంచ ప్రెస్డ్ ఫ్లవర్ గిల్డ్ వారంతా మహిళలే. వీళ్లందరినీ చూస్తుంటే  ప్రకృతికీ, మహిళలకీ చాలా దగ్గర సంబంధం ఉందనిపిస్తుంది. తన పిల్లలను ఎంతో ఓపికగా, సున్నితంగా చూసుకునే స్వభావం కలవారు  తమ ఈ చిత్రకళను ఎంతో ఓపికతో, సున్నితంగా  చిత్రీకరించగలుగుతారు.

ప్రకృతిని తన దగ్గరకు తెచ్చుకుంటాడు చిత్రకారుడు తన రంగులతో.  కానీ పచ్చనాకు చిత్రకారులు ప్రకృతితోనే తన కాన్వాస్ తయారుచేసుకుంటారు. కళాకారుడికి చిత్రాలు చిత్రీకరించుటలో ఒదగవు. ఆకులను, పువ్వులను తన సృష్టిలోనే ఒదిగించుకుంటాడు. తను ఊహించిన రూపాలను తన సృజనాత్మకమైన కళాదృష్టితో దర్శించి, ఈ ప్రకృతిలోని అందమైన సహజ వర్ణాలతో, వైవిధ్య రూపాలను వెతుక్కోగలరు. సృష్టికర్త ప్రసాదించిన, సృష్టించిన ప్రకృతిలోని ఆకును గమనించండి, పరిశీలించండి, చూడండి. ఋషి కాలేని వాడు కావ్యం రాయలేడంటారు. అలాగే కళకు భాష లేదు, ప్రాంతం లేదు, కులం లేదు. ప్రపంచం ఒక కుగ్రామం అనిపిస్తుంటుంది. కళకు పరిధులు, ఎల్లలులేవని, అవధులు లేవని, సంస్కృతులు అడ్డు రావని అనిపిస్తుంటుంది. 2009, 2001, 2013 ల లో స్టేట్ ఆర్ట్ గేలరీలో అనేక ప్రదర్శనలిచ్చాను. International art studio, Lamarkaan లో గ్రూప్ పదర్శనలిచ్చాను. మొదట రచ్చ గెలిచి ఆ తర్వాత ఇంట గెలిచాననిపిస్తుంది. ప్రసిద్ధ చిత్రకారుడు ఎస్. వీ రామారావు గారు చూసి ప్రశంసలు కురిపించారు. చిత్ర దర్శకులు, చిత్రకారులైన బాపు గారు నా బొమ్మలను ఒక పుస్తక రూపంలో చూసి ఉత్తరం రాసారు, తర్వాత ఫోన్లో కూడా మాట్లాడి చాలా మెచ్చుకున్నారు. చాలా మంది కళాకారులనుండి నాకు ప్రశంసలు వచ్చాయి.

ప్రకృతిలో మమేకమై, ప్రకృతినే ఒడిసిపట్టుకుని, నా పత్ర చిత్రాలకు ముడి సరుకు చేసుకున్నాను. అవే నా పచ్చనాకు చిత్రకళ ప్రత్యేకత అనుకుంటాను. మళ్ళీ శతపర్ణి, సహస్రపర్ణి సేకరించాలి. మనవరాళ్ళతో కధలు చెప్తూ ఉంటే, కధలకు సన్నివేశాలు, “ఆకులతో చిత్రాలు” అన్న ఆలోచన వచ్చి “ఈసపు కధలు” 9 విశ్వజనీనమైన కధలు తీసుకుని, వాటికి చిత్రాలు వేసి పుస్తకరూపంలోకి ప్రచురించాను. పిల్లలు కధలు చదివి, ఆ చిత్రాల స్పూర్థితో ఆకులను, పువ్వులను సేకరించి పర్యావరణం పట్ల ఆసక్తి పెంచుకోవడం నేను కళ్ళారా చూసాను. ఇదీ నా కళా ప్రస్థానం.
 
రచన: సిరి వడ్డే


కలల సౌధాలెన్నో కట్టుకున్న
కన్నె వధువు కంట కావేరీ జల తరంగాలనే పొంగిస్తూ
మూడు ముళ్ళు వేయించుకున్న పాపాన తాళితో ఉరినే బిగిస్తూ,
 
కనికరం చూపించారా ఏనాడైనా
కరుణతో పలుకరించారా పొరపాటుగానైనా
ఆత్మీయులై దరిచేరారా కలనైనా
అనురాగం కురిపించారా క్షణమైనా ?
 
మీకు శ్రమదానం చేయడానికే కన్నారా ఆడబిడ్డలను తల్లిదండ్రులు
లక్షలు ధారబోసి కొనిపెట్టిన మగబొమ్మలు మీరు
పెత్తనం చేసే అధికారం ఎవరిచ్చారు మీకు ?
ఎక్కడనుండి వచ్చిందని మా తలరాతను మార్చే హక్కు ?
 
ఎవరిచ్చారు ఆడ జీవితంపై మీకు పేటెంట్ హక్కులు
రాసిచ్చారా మీ జీవితం మొత్తాన్ని అతివల జీవితాలకు భరణాలుగా
ఆడజాతికేనా ఎక్కడలేని సుద్దులు
మీ జాతి మొత్తానికి లేవా ఏ విధమైన హద్దులు ?
 
మీకు సర్వస్వం దోచి పెట్టడానికే పెంచి పోషించారా కన్నవాళ్ళు
ఆడజాటి జాబితాలో లేరా మీ అక్కచెల్లెళ్ళు
మీకేనా నెత్తిన పెట్టుకుని పూజించే చట్టాలు
వివాహపు విపణిలో రుసుమిచ్చి కొన్నారా మగువల జీవితాలు,
 
నిగ్గుతీసి నిలదీస్తే ఆడజాతి మొత్తం
నీతితప్పిన మీ జాతి దగ్గరుందా సరైన సమాధానం
ఎక్కడుందని వెలికి తీస్తారు పుట్టకతోనే మీరెరుగని సద్గుణం,
 
ఆత్మసౌందర్యం తెలియని విటులు
ఆలిని వెలయాలుగా మార్చే కఠినులు మీరు,
 
అందుకే…
 
అంకితమిస్తున్నా మీకై నీతిలేని ఓ మరణ శాసనాన్ని
అర్పిస్తున్నా మీలాగే నీతి తప్పిన
మీ జాతి మొత్తానికి నివాళులు
కన్నీటి బాష్పాలతో హృదయపూర్వక శ్రద్దాంజలిలు…
 
 
 
రచన, చిత్రం: కృష్ణ అశోక్
 
నా రెండు కళ్లు ఆకాశంలోకి చూస్తున్నాయి. కుక్కవంటి ఆకారం క్రమంగా సింహంగా మారుతున్నట్లు, పాముతోకకి ఆవును కట్టినట్లు, పరిగెడుతున్న మనిషిని పెద్ద భూతం ఆక్రమిస్తున్నట్లు, పిచ్చిపిచ్చిగా ఆకారాల్ని సృష్టిస్తున్నాయ్ మేఘాలు. ఎక్కడో దూరం నుంచి తెరలు తెరలుగా వస్తున్న హమ్మింగ్. వాటిని నా కర్ణభేరి ప్రకంపనాలుగా నా హృదయానికి చేరవేసింది.  అది వినగానే పొట్టలోని ప్రేవులన్నీ వాంతి అవుతున్న ఆనుభూతి. అది సంగీత నాదం కాదు. ఓ ఆర్తనాదం అంటోంది నా మనస్సు.
భయమేసింది. గుండెను  పిడికిలిలో బిగించాను. ఇంకా భయమేసింది. పిడికిలి ఇంకా గట్టిగా బిగించాను. ఇంకా భయమేసింది. గుండె పగిలి ముక్కలైపోతోందా అనిపించింది..
 
**********
అది హేమంతం.
లేలేత చిగురుటాకులు యవ్వనంతో పులకించినట్లుగా దాపునే ఉన్న చెలిమికొమ్మ చిగురాకు మీద తన మొనతో ఓ ప్రేమ ప్రబంధం రాయాలని తట్టి లేపుతుంటే…..
ఆ… నా మనోఫలకాన్ని నీకోసమే సిద్ధం చేశాను. ప్రేమ ప్రబంధం రాయవా అంటూ తన్మయంతో కళ్ళు అరమోడ్పులైతే? రివ్వున గాలి వీచింది. అదే అదననుకొని చెలిమికొమ్మ చిగురాకును గాఢంగా చుంబించి, ఎద సంద్రమై ప్రేమతరంగాలు ఉవ్వెత్తున ఎగసిపడే వేళ.. గాలి ఫక్కున నవ్వింది.
చిగురుటాకులు రెండూ దూరమైనాయి.
మనస్సు చివుక్కుమంది.
మరో అడుగువేశా…
అక్కడ ఉన్న చెట్టుకొమ్మకు ఆటీన్ ఆకారంలో ఉన్న కాయలు వ్రేలాడుతున్నాయ్. అపుడు అర్ధమైంది. అది ప్రేమ వనమని, అవి ప్రేమ ఫలాలని.
మరో అడుగు వేస్తున్న క్షణంలో టపటపమని రెక్కల చప్పుడు నన్ను తాకుతూ వెళ్తుంటే అటుకేసి చూశా. అది చిలుకా కాదు. పావురమూ కాదు. ఏదో పక్షి…
ఆటిన్ షేప్‌కి రెక్కలున్న పక్షి. అర్ధమైంది. అది ప్రేమ పక్షి.
ఎగిరిపోతోంది…
నేను ఎగిరి తన్ను చేరుకోవాలి… ఎలా.. అనుకుంటుండగానే నాకూ రెక్కలొచ్చేశాయి. జాయ్‌మంటూ ఆ ప్రేమపక్షి చుట్టూ ప్రదక్షిణాలు. లెక్కలేనన్నిసార్లు తన చుట్టూ నేను. నా చుట్టూ తను.
ఒకరికొకరం గుండెమార్పిడి చేసుకున్నాం. రక్తనాళాలు పంచుకొన్నాం. ప్రపంచాన్ని తెంచుకున్నాం.
కొండలు,లోయలు, సెలయేర్లు, నదులు, సముద్రం, ఆకాశం అన్నీ మాకు విడిదినిచ్చాయి.
అమ్మానాన్నల ఆశీర్వాదంతో, ఆలిగా చేసుకుని హాయిగా జీవించేయాలన్న ఆశను మా వీధిలో కాళికాలయంలో వున్న వెండి కత్తికి పదును పెట్టి మరీ ఒక్కవేటుతో నరికేశారు. టప్పున రెక్కలు రెండూ నేలపై రాలిపడ్డాయి.
బొంగరం చుట్టూ త్రాడు చుట్టినట్లు, నా మనస్సునూ కట్టేశారు.
నన్ను మర్చిపొమ్మని ఓ తోకలేని పిట్టతో సందేశం పంపించారు. నా’బంగారు’ ప్రేమ పక్షికి.
కణకణమనే శబ్దాల్ని, నా చెవి వడపోసి మనస్సు ద్వారం వద్ద పురుడు పోస్తుంటే తెరమీద జ్ఞాపకాలు చెదిరిపోయాయ్. కళ్లముందు దూరంగా ఓ కొవ్వొత్తి వెలుగు.
దగ్గరయ్యాను. అది చలిమంటైంది.
ఇంకా.. దగ్గరయ్యాను.. చితిమంట…
అది చితిమంటై ఆకాశాన్ని ఆలిగా చేసుకోమంటూ ఓ ఆర్ధింపు.
నా చెవులకి స్పష్టంగా విన్పిస్తోంది.
అది నా ప్రేమపక్షి గొంతు.
నా బంగారు ప్రేమ పక్షి ఆర్తిగా ఆలపిస్తున్న మూలుగు.. గణగణమనే శబ్దాలుగా శూన్యంలో కలసిపోతుంటే రెక్కలు లేని నా గుండె పక్షి ఓ రెండు కన్నీటి చుక్కలు రాల్చింది.
ఆజ్యం పోసినట్లు చితి ఒక్కసారిగా నింగికి ఎగసింది.
నా మనస్సు పక్షి ఆ చితిలో దూకాలని, వద్దు వద్దని వారించింది నా మానవత. వద్దని వారించింది నా పాషాణ హృదయం.
జేవురించిన నా మనస్సు కొత్తాశల రెక్కలతో తిరిగి ప్రయాణం సాగించింది.
సమీక్ష: సి.ఉమాదేవి

స్వాతంత్ర్యం మనిషికి ఊపిరినందించే ప్రాణవాయువు. కుత్తుకనునొక్కి ప్రాణాలను గిలగిలలాడించే కుతంత్రాలు,కుయుక్తులు అమాయక ప్రజల బ్రతుకులపై తుపాకీ గుండ్లు దొర్లించి వారి బ్రతుకు బండలు చేసి జబ్బలు చరచుకున్న ఒకనాటి వికృతకేళికి అక్షరరూపం సూర్యుని నీడ. ఆనాటి అరాచకత్వంపై సంధింపబడిన ఉద్యమస్ఫూర్థిని చారిత్రక మథనం కాదు కన్నీటి మథనం చేసి మనముందు సజీవచిత్రంగా నిలిపారు.
బైరాన్ పల్లె, చిన్న పల్లెటూరయినా పోరాడే తత్వానికి పెద్దదే! తమపై విచక్షణాశూన్యంగా విరుచుకుపడ్డ వారిపై కాలు దువ్విన చాకలి రాజవ్వ పోరాటస్ఫూర్థికి నిలువెత్తు సంతకం. శ్మశానాన్ని తలపించిన భీకర తిరుగుబాటులో నేలకొరిగిన ఎందరో అమాయకుల నెత్తురుతో బైరాన్ పల్లె తడిసి ముద్దయింది. రాజవ్వ మరణించిందనుకుని  భ్రమపడినవారికి ఆమె మునుముందు సాధించబోయే లక్ష్యానికదే బీజమని తెలియదు. లలిత రాజవ్వను కళ్లలో పెట్టుకుని కాపాడుతుంది. తన అడుగులో అడుగు వేసి నడిచిన రాజవ్వ విజ్ఞాన తృష్ణను చూసి, అంటుకుంటే ఆరని రాక్షసిబొగ్గులా తలపోస్తుంది లలిత.
ఎవరి కంటపడకుండా అజ్ఞాతంలో బ్రతకడమంటే చురకత్తి జీవనమే! సమిష్ఠిగా ఉవ్వెత్తున లేచే తరంగంలా తమపై దాడి చేసేవారిపై ఏకకాలంలో తిరుగుబాటు చేయాలంటే వేరుపడిన తానులోని ముక్కలన్నీ అప్పుడే నేయబడ్డ పెద్దతానుగా బయల్వెడలినట్లు చిరస్మరణీయంగా ఉద్యమం నడుపబడిందని చంద్రమౌళిగారు ఉటంకించడం వారి మాటలనేతకున్న శక్తేననవచ్చును. చరిత్రలో ఒక పుటపై చిందిన రక్తపు మరక ఎడతెగని ఆ పోరాటయాత్ర.
ఈ నవలలో కనబడే మరోపాత్ర పేరుకు తగినట్లు ప్రవర్తించే ఉగ్రనరసింహారెడ్డి. తండ్రి మరణానంతరం లండన్ నుండి విచ్చేసిన సింహారెడ్డి దేశంలో జరిగే అన్ని విషయాలను ముందే ఔపోసన పట్టేసి తననుకున్న ప్రణాళిక ప్రకారం పాచికలేసి, పావులు కదిపే చాతుర్యాన్ని చూసి అమాయక ప్రజలు ఇతనికిన్ని మతలబులెలా తెలుసా అని తెల్లబోతుంటారు. ఇటు లలిత సూచించిన మార్గంలో చంద్రలీలగా మారిన రాజవ్వ విద్యను అభ్యసించడంలో వెనుకడుగేయక ముందుకే సాగిపోతుంది. 1950లో జరిగిన ఎన్నికలలో కరపత్రాలు రాసి ప్రచారానికి తోడ్పడిన చంద్రలీల  లలిత, రామారావుల విజయంతో  నూతనశక ఆవిర్భావాన్ని చూస్తుంది. అటు సింహారెడ్డి తన వికృత రాజకీయపుటెత్తులతో ప్రజాప్రతినిధినే నేర్పుగా కారు ప్రమాదంలో అంతం చేస్తాడు.
రత్నమాల, బిపిన్ చక్రవర్తిల కొడుకు శేషు ఐ.పి.యస్. తన చిన్ననాటనే కార్పణ్యానికి బలైన తల్లి రత్నమాల, నేలతల్లి  నాది అని చెప్పిన నేరానికి బహిష్కరణకు గురై ఆపై మరణించిన తండ్రి జ్ఞాపకాల విషపు
గుళికలను  మింగుతూ అక్క లలిత రాకకోసం ఉద్విగ్నతతో ఎదురు చూచిన శేషుకు బావ రామారావు, చంద్రలీల కూడా పరిచయమవడం ఆనందాన్ని పెంపు చేస్తుంది. శేషు, చంద్రలీలలకు వివాహమవుతుంది. వారి కొడుకు తేజ కమీషన్డ్ ఐ.ఎ.యస్ అధికారి. సింహారెడ్డి కూతురు జెన్నిఫర్ నీల. వర్చుయల్ రియాలిటీ గురించి తండ్రిని ప్రశ్నించిన నీల సత్యానికి, మిథ్యకు నడుమనున్న విభజన రేఖకు స్పష్టంగా ఇచ్చిన వివరణను చదివితే నవలను చెక్కిన రచయిత కలం పదును తెలుస్తుంది. నీల,రాజవంశిని పెళ్లాడుతుంది. వారి పుత్రుడు ఆదిత్య అంతరిక్ష శాస్త్రజ్ఞుడవుతాడు. అతనికి పరిచమయిన సంజ్ఞది నేలతల్లి గర్భాన్నే శోధించాల్సిన శాస్త్రవిజ్ఞానం.
కేన్సర్ ఆవహించిన అవినీతి వ్యవస్థలో కూకటివేళ్లతో అవినీతి భూతాన్ని పెళ్లగించగల శక్తులు ఉద్భవిస్తూనే ఉండాలి. అయితే ఆ శక్తులను కబళించే వినాశకారులున్నంతవరకు వ్యవస్థకు నిష్కృతి లేదన్న ఆవేదన కలుగుతుంది. ఇలాంటి నేపథ్యంలోనే అసువులు బాసిన అవినాశ్ ఉన్నత ఆశయాలు కల వ్యక్తే! అయితే మానవతను ప్రదర్శించే పాత్రలన్నీస్ఫూర్థినందించి మాయమవడం వెలుగునందించిన వెలుగురేఖే చీకటిలోకి నిష్క్రమించడమనిపిస్తుంది.ఏదేమైనా వ్యవస్థను సరిదిద్దే దిశలో ఏ వ్యక్తయినా నిప్పుకణికలా మారగలిగితే  వెలుగే కాదు అవినీతిని దహించవచ్చునన్న రచయిత మాటల ముక్తాయింపు నవలా లక్ష్యాన్ని ఒక్కమాటలో చెప్తుంది.ఆడుతూ కాదు ఆర్తితో చదవాల్సిన నవల.
రచయిత: రామా చంద్రమౌళి
లభించు చోటు: నవోదయ, విశాలాంధ్ర, కినిగె
ధర: రూ. 150
 
 
 
 
 
 
 
 
 
 
సమీక్ష: సి.ఉమాదేవి

మనిషిలోని అంతర్మథనానికి  నిజమైన నిర్వచనం – ఎక్కడినుండి.?ఎక్కడిదాకా.?
 
పరిపాలనలో నాటి రాచరికంలోనైనా, నేటి ప్రజాస్వామ్యంలోనైనా దక్షతగల వారిదే పెద్దపీట. కాని పదవుల పందేరంలో విలువలు కోల్పోయి పదవికి పెంచుకోవలసినది అర్హతలు కాదు ఆస్తులు అని సిద్ధాంతీకరించుకునే వ్యవస్థను జల్లెడపట్టి చూపిన నవల ఎక్కడినుండి.? ఎక్కడిదాకా.?
స్వాతంత్ర్యము సిద్ధించాక  ఎక్కడికో చేరుతుందనుకున్న అభివృద్ధి సూచిక పనిచేయని త్రాసుముల్లులా అటు ఇటు ఊగుతోనే ఉంది. కారణం కార్చిచ్చులా అల్లుకున్న అవినీతి. పుట్టలుగా పుట్టుకొచ్చిన అనైతిక బేరసారాలు!  పాములు వాటి గుడ్లు అవే తిన్నచందాన  మాయమవుతోంది. విరుచుకుపడుతున్న సునామీలా ఆలోచనలు అటు మేధను తొలిచి, ఇటు మనసును కలచివేస్తుంటే సమాజ ముఖచిత్రానికి తన ప్రతిభావంతమైన రచనా ప్రతిబింబంతో మనపై పరావర్తనం చేసారు రామా చంద్రమౌళి గారు.
స్థూలంగా నవలావలోకనం చేద్దాం.
లీల వ్యక్తికాదు ఒక శక్తి. అఖండ తెలివితేటలతో తిమ్మిని బమ్మి చేయగల సమర్థురాలు. ప్రభుత్వం తీసుకునే నిర్ణయాలలో కీలక పాత్ర ఆమెదే. డబ్బును ఒడిసి పట్టుకోవడంలో అందెవేసిన చెయ్యి. అరాచకాన్ని రాచరిక మార్గంలా భ్రమింపచేసి దుష్ట ప్రణాళికను సైతం ఆదర్శ ప్రణాళికలా భ్రమింపచేయగల హైలీ రిలయబుల్ వైట్ ఏజంట్! నవల ప్రారంభమే చక్కని కతార్ విమాన ప్రయాణం,
దుబాయ్ ఆకర్షణలతో ప్రారంభించడం, నిర్మలతో లీల నెరపిన సంభాషణలు పఠనాసక్తిని పెంపొందించి, ఈ లీల ఏం చేస్తోంది?ఏం సాధిస్తుంది అని మనమే గూఢచారిలా పేజీలు వెదకుతూ ముందుకు సునాయసంగా సాగిపోతాం.
ఈనాటి సమాజ ముఖచిత్రంలో మార్క్స్ చెప్పినట్లు మానవ సంబంధాలన్నీ వ్యాపారాత్మక ఆర్థిక బంధాలే నన్నది అక్షరసత్యం. ఒంటరి అంకెకు సున్నాలు పెరిగేకొద్ది విలువ పెరుగుతూనే ఉంటుంది. పాపభాండం బద్దలై ఆ ఒంటరి అంకె అదృశ్యమైననాడు సున్నాలు మిగిలి బ్రతుకే శూన్యమవుతుంది. రామాచంద్రమౌళిగారి ఈ పరోక్ష హెచ్చరిక రామబాణమే!
అసాంఘిక కార్యకలాపాలు చేసైనా తామనుకున్న పనిని సాధించుకోగల నిలువెత్తు సంతకాలకు కొదవలేని దుష్ట రాజకీయాలపై లీలలో అంతర్గతంగా వేదన నిరంతరం కవ్వమేసి చిలికినట్లే కనబడుతుంటుంది. పిల్ల తెమ్మెరలా జ్ఞాపకాలలో తొంగి చూచే రామం అమెరికాలో లీలకు, క్యాథీకి పరిచయమైనవాడు. లీల దుందుడుకు జలపాతమైతే క్యాథీ నిలకడగా ప్రవహించే నది అనే అవగాహన ఉన్నవాడు.
వనిత, వైన్ వెరసి విత్తం కలగలిసిన విష ఒరవడిలో సెక్యూరిటీని, మంత్రిని హత్యచేసి ఆ నేరాన్ని ఒడుపుగా సెక్యూరిటీయే చేసినట్లు తన చేతి మరకలను తుడుచుకున్న యస్.పి.విఠల్ చివరకు ఆ దృశ్యాన్ని మనసులో నిక్షిప్తం చేసుకున్న రాములు చేతిలో హతమవడం నేరానికి పడ్డ శిక్షే!
తన ప్రవర్తనకు, మనసుకు పొంతన కుదరక భిన్నంగా తలపోసే లీలలోని అంతర్మథనానికి కారకుడు రామం. సాధారణంగా పే అండ్ యూజ్ టాయిలెట్ల దగ్గర కనబడే స్లోగన్. కాని ఇదే సిద్ధాంతం స్లో పాయిజన్ లా సమాజంలో అన్ని చోట్ల వాడబడుతోంది. డబ్బిచ్చి పనులు చేయించుకోవడం ఇది. యూజ్ అండ్ థ్రో కూడా ఆ కోవలోనిదే మరి.
అమెరికాలోనున్న రామం లీలను విమానాశ్రయంలో ఆమె కోరికపై కలుస్తాడు. సమాంతరరేఖలు వారి నుదుటి రాతలు. భిన్న గమ్యాలు విభిన్నంగానే నడిపిస్తాయి. స్వదేశం చేరుకున్న రామం ఆశయాలు అతనిపై బాంబు దాడిని చేయిస్తాయి. కాని ప్రాణహాని లేకుండా బయటపడతాడు. అతడి ఉన్నత వ్యక్తిత్వానికి లీల జోహారులర్పిస్తుంది. తన స్థిరచరాస్థులన్నీభారతదేశాభివృద్ధికై వీలునామా రాసి ఎన్నో ఎత్తులందుకున్న లీల  భవనంపై అంతెత్తునుంచి దూకి ప్రాణత్యాగం చేయడం కలుక్కుమనిపించినా కుళ్లును కడిగే క్రమంలో అవినీతి చిట్టాను అందించి కనుమరుగవడం దైవత్వాన్నితలపించింది.
అమెరికాను కాంచే దిశ కళ్ల గారడీ కాదు మనసు గారడీపై ఆధారపడుతుంది. జి.పి.యస్ లో రహదారి నిర్దిష్టంగా తెలుసుకున్నట్లు జీవితం కూడా గమ్యాన్ని నిర్వచిస్తే బాగుంటుందనడం రామా చంద్రమౌళిగారిలోని చమత్కృతికి మచ్చుతునక. రామం జీవితంలో పరిచయమైన లీల భారతవాసి, క్యాథీ అమెరికావాసి కాని ఇద్దరిలోని స్వభావ వైరుధ్యం,ఆ పాత్రల జీవనసరళిని చక్కని భాషణంతో చిత్రించి నవలకు అందిన ముడిసరుకును చక్కగా చత్రికపట్టి మన ముందుంచారు. సమాజ వ్యవస్థలో పుట్టకురుపుల్లా సంస్కృతిని విచ్ఛిన్నపరిచే దుశ్చర్యలనుండి సహమానవులను కాపాడుకునే దిశగా రచన చేయాలనే సత్సంకల్పాన్ని సాకారపరచుకుని సారంగ వెబ్ మ్యాగజైన్ లో సీరియల్ గా ఈ రచనను అందించి ఇప్పుడు మనముందుకు పుస్తకరూపంలో తీసుకుని రావడం నిక్షిప్తమైన చరిత్రకు రంగు వెలవని చిత్రరూపాన్నివ్వడమే. అందుకే మానవతావాదాన్ని వినిపించిన అక్షరవేదం ఈ నవల.
రచయిత: రామా చంద్రమౌళి
లభించు చోటు: నవోదయ, విశాలాంధ్ర, కినిగె
ధర: రూ 200
 
రచన: రంగనాథ్:
 
1. అక్షరం :
 
పదార్ధ జ్ఞానానికి పంచేంద్రియాలు-
ముఖ్యంగా భౌతిక చక్షువు !
 
మనోచైతన్యానికి ఎనెన్నో ప్రబోధకాలు-
ప్రధానంగా అక్షరచక్షువు !!
 
శారీరకాహ్లాదానికి – ఊపిరి నిలవడానికి
వాయు ప్రసరణార్ధం గృహగవాక్షం !!
 
మనోల్లాసానికి – ఊపిరి కర్ధం తెలియడానికి
జ్ఞాన సంప్రాప్తికి అక్షర గవాక్షం !
 
 
ప్రాణికోటి మనుగడ కోసం
శివుని శిరమున పడి
నేల కురికింది అక్షయగంగ!!
 
మానవాళి అభ్యున్నతి కోసం
కవి మస్తిష్కంలో పుట్టి
కాగితం పైకి వురికేది అక్షరగంగ !!
 
 
 
2.
 
అక్షర తపస్వి :
 
ఫలానా రచయిత
ఇన్ని పుస్తకాలు వ్రాశాడు
అన్ని బిరుదులు పొందాడు….
‘అబ్బో! అబ్బో!’ అని
మెచ్చుకోవడం కాదు –
తన జీవితకాలంలో
ఎంత సమయాన్ని
అక్షరాల స్నేహంతో
గడిపినందుకు!
 
ఎంతగానో అక్షరాల స్నానంలో
పునీతుడైనందుకు !
 
ఎన్నో సంవత్సరాలు అక్షరాల ఒడిలో
సేద తీరినందుకు !!
 
ఇంకెంతగానో అక్షరజ్ఞానంతో
చైతన్యవంతుడైనందుకు!
 
మరెంతగానో అక్షరధ్యానంతో
తాదాత్మ్యం చెందినందుకు…
అతని ధన్యతకు
మనసారా అభినందించాలి !
 
 
 
3.
 
కవితలు :
 
మెదడులో పోగుపడ్డ
అక్షరాలు కావు – కవితలంటే !
 
అవి గుండెల్లో పుట్టే
స్పందనల ప్రకంపనలు-
 
గుండె గుండెనూ తాకే
రసపూరిత పవనాలు –
 
బాధిత హృదయాలకు
చందన లేపనాలు –
 
కలిసిన మనుసులకు
ప్రేమ ప్రమిదలు –
 
ప్రగతి సాధకులకు
వీరతిలకాలు –
 
పశుప్రాయుల్ని
మనుషుల్ని చేసే
మహిమాన్విత మంత్రాలు-
సభ్యత సంస్కారాలకు
దివ్యమంగళ హారతులు!!
 
 
 
4.
 
మానవత :
 
నీవు పెద్ద పెద్ద
చదువులు చదివావు….
నీ జ్ఞానానికి
నిన్నభినందిస్తాను –
 
నీవు గొప్ప గొప్ప
పదవులు సాధించావు…
 
నీ సాధనని
గౌరవిస్తాను –
నీవు కోటానుకోట్లు
సంపాదించావు…
 
నీ సమర్ధతను
మెచ్చుకొంటాను-
నీలోని మానవతను
పెంచుకొంటే…
నీకు నేను సాష్టాంగపడతాను!
 
 
 
 
5.
 
పంచేంద్రియాల పాట్లు :
 
 
కళ్ళకు పచ్చదనం
కరువౌతోంది –
 
ఒంటికి వెచ్చదనం
ఎక్కువౌతోంది –
 
ముక్కుకి బొగ్గుపులుసే
దిక్కవుతోంది –
 
శబ్ధం చెవుల్ని
బద్దలు కొడుతోంది –
 
కల్తీలతో నాలుక
అవాక్కవుతోంది-
 
విజ్ఞానం విషాన్ని
విరజిమ్ముతోంది-
 
అంతం ప్రాణికోటిని
సమీపిస్తోంది… !!
 
కార్టూనిస్ట్: సునీల దీక్షిత్


రచన: నాగలక్ష్మి కర్రా

ఈ సంచిక ద్వారా ముగ్గురమ్మల (పార్వతి, లక్ష్మి, సరస్వతి) తేజోశక్తిని యేకం చేసి యేక తేజోమూర్తిగా ఆవిర్భింపబడ్డ ఏకైక శక్తి పీఠమైన వైష్ణవీదేవిని గురించిన వివరాలు మీతో పంచుకోవడం నా సౌభాగ్యంగా భావిస్తున్నాను.
లంకాయాం శాంకరీదేవి , కామాక్షి కంచికాపురే ,
ప్రద్యుమ్నే శృంగళాదేవి , చాముండే క్రౌంచపట్టణే ,
ఆలంపురీ జోగులాంబ , శ్రీశైలే భ్రమరాంబికే ,
కొల్హాపురే మహాలక్ష్మి , పీఠికాయాం పురుహూతికా,
ఒఢ్యానాం గిరిజాదేవి , మాణిఖ్యే దక్షవాటికే ,
హరిక్షేత్రే కామరూపి , ప్రయాగే మాధవేశ్వరి ,
జ్వాలాయాం వైష్ణవీదేవి , గయా మాంగల్యగౌరికా ,
వారణాశ్యాం విశాలాక్షి , కాశ్మీరేతు సరస్వతి .
శంకరాచార్య విరచితమైన పై శ్లోకంలో చెప్పబడ్డ “జ్వాలాయం వైష్ణవిదేవి” గురించే ఇప్పుడు మనం తెలుసుకో బోతున్నాం.
జమ్ము-కశ్మీరు రాష్ట్ర శీతాకాలపు ముఖ్యపట్టణమైన జమ్మూ నగరానికి సుమారు 50కిమీ. . దూరంలో వున్న “కట్ర ” అనే చిన్నపట్నం దగ్గర నుంచి కాలి నడక ప్రయాణం మొదలౌతుంది . దేవి నివాసమున్న పర్వతాన్ని త్రికూట పర్వతమని అంటారు. దేశంలోని అన్ని ముఖ్య పట్టణాలనుంచి జమ్ము నగరానికి ట్రైన్, విమాన సౌకర్యాలు వున్నాయి . దేశ రాజధాని ఢిల్లి నుంచి కట్ర వరకు ఈ మధ్య కాలంలో రైల్ సేవ కుడా మొదలయ్యింది. జమ్మూ రైల్ స్టేషన్ నుంచి ప్రతి 10నిమి. . లకి రాష్ట్ర రోడ్డు రవాణా సంస్థవారి బస్సులు కట్ర వరకు లభ్యమౌతాయి . వైష్ణవి దేవి దర్శనానికి వెళ్ళే భక్తులు కట్ర బస్సు స్టాండుకి యెదురుగా వున్న యత్రీనివాస్ లో దర్శనానికి టోకెన్ తీసుకోవాలి , ఒకవేళ భవన్ (వైష్ణవదేవి కోవెల వున్న ప్రదేశాన్ని భవన్ అంటారు) లో రాత్రి వుండదలచుకున్నవారు కట్రాలోనే యాత్రినివాస్ లో ముందుగా రూముకి కూడా సొమ్ము చెల్లించి రసీదు తీసుకోవాలి .
కట్ర బస్సు స్టాండు నుంచి నడకదారి మొదలయ్యే చోటుకి సుమారు 2కిమి.. దూరం వుంటుంది . అక్కడకు వెళ్లేందుకు షేర్డ్ ఆటోలు , వైష్ణోదేవి బోర్డ్ వాళ్ళ వుచిత బస్సులు వుంటాయి .నడక మొదలయ్యే చోటునుంచి భవన్ కి 13.5కిమి.. , ఇంతేనా అని అనుక్కోవద్దు. త్రికూట పర్వతం నిటారుగా వుండి నడక చాలా కష్థంగా వుంటుంది . ఈ దూరాన్ని నడిచి చాలామంది భక్తులు వెళ్తారు. నడిచి వెళ్లలేనివారు గుఱ్ఱాల మీద గాని డోలిలలో గాని వెళ్ళవచ్చు. సామానులను, చిన్నపిల్లలను తీసుకొని వెళ్ళడానికి ” పిట్టులు ” దొరుకుతాయి. వీరికి ఇవ్వవలసిన ఛార్జీలు బోర్డ్ ద్వారా నిర్ణయించబడినవి కాబట్టి బేరాలు ఆడవలసిన పనిలేదు. ఆకాశ మార్గాన వెళ్ళదల్చుకున్నవారు హెలికాప్టర్ లో కూడా వెళ్ళవచ్చు . ఆకాశమార్గంలో వెళ్ళదల్చుకున్నవారు ముందుగా టికెట్స్ బుక్ చేసుకోవాలి, ఆ రోజు వాతావరణం బాగుంటేనే హెలికాఫ్టర్స్ బయలుదేరతాయి. అందుకనే హెలికాఫ్టర్ లో బుక్ చేసుకున్నవారు ఇతర సాధానాలలో కూడా ప్రయాణించడానికి తయారుగా వుంటే మంచిది.
మొత్తం దారి అంతా సిమెంట్ చెయ్యబడింది. చాలా మటుకు షెడ్స్ వెయ్యబడ్డాయి. దారంతా టీ , కాఫీ , ఫలహారాల విక్రయాలు జరుగుతూ వుంటాయి . ఇక్కడ విక్రయించే ఆహారపదార్ధాలు అన్ని బోర్డు ద్వారా నిర్ణయించబడ్డ వెలకే విక్రయించ బడుతూ అందరకి అందుబాటులో వుంటాయి.
సుమారు 2.5కిమి.. కొండ యెక్కిన తరువాత . “చరణ పాదుక ” అనే ప్రదేశం వస్తుంది , ఇది ముందుగా అమ్మవారు తపస్సు చేసుకొన్న ప్రదేశం ,అక్కడనుంచి సుమారు 4 కిమీ. .వెళితే “అధ్ కుమారి ” అనే ప్రదేశం వస్తుంది. ఇది నడక మొదలు పెట్టిన దగ్గరనుంచి భవన్ వరకు వున్న దూరంలో సరిగ్గా సగం వుంటుంది. ఇక్కడ అమ్మవారు గుహలో కూర్చొని తపస్సు చేసుకున్నారట , ముందు అధ్ కుమారిని దర్శించుకున్న తరవాతే భవన్ లో అమ్మవారిని దర్శించుకోవాలిట . ఈ గుహలోకి ఒకరి తరువాత ఒకరుగా వెళ్ళాలి యెంత సన్నగా వున్నవారైనాసరే గుహలోకి వెళ్లి బయటికి రాలేరేమో అన్నట్టుగా వుంటుంది కాని చాలా లావుగా వున్నవాళ్ళు కూడా గుహలోకి వెళ్లి సులువుగా రాగలరు. అది అమ్మవారి మహిమకి యిదొక తార్కాణం .
అధ్ కుమారి దగ్గర భవన్ కి వెళ్లేదారి రెండుగా మారుతుంది. ఒకటి గుర్రాల మీద వెళ్లేవారికి , రెండోది నడిచి వెళ్లేవారికి. ఈ దారిలో బేటరీతో నడిచే ఆటోలు నడుపుతున్నారు . ఇవి వృద్దులకు, వికలాంగులకు , చిన్న పిల్లలతో వచ్చిన తల్లులకోసం 250రూ .. తీసుకోని భవన్ కి సుమారు 1.5కిమి.. దగ్గర వరకు తీసుకు వెళ్తారు . అలాగే తిరిగి భవన్ నుంచి అధ్ కుమారి కి తీసుకు వస్తారు .
గుర్రాలమీద వెళ్లేవారికి అధ్ కుమారి నుంచి 3 కిమీ.. వెళ్తే “సాంఝి ఛత్ “, ఇక్కడ మళ్ళా రెండుదారులు కలుస్తాయి, ఒకటి భవన్ కి వెళ్ళేది రెండోది భైరో ఘాట్ కి వెళ్ళేది . రూములు బుక్ చేసుకున్నవారికి ఇక్కడే రూములు ఇస్తారు. ఇక్కడకి అర కిమీ.. దూరంలో హెలిపాడ్ వుంటుంది. హెలికాఫ్టర్ లో వచ్చిన వాళ్ళు భవన్ చేరడానికి సుమారు 2.5కిమి.. నడచి గాని గుర్రలమీద గాని వెళ్ళాలి .భవన్ చేరుకున్నాక పర్సులు, బెల్టులు, పెన్నులు ,కేమేరాలు , జోళ్ళు మొ. . నవి అన్నీ అక్కడి క్లోక్ రూంలో పెట్టుకొని దర్శనానికి వెళ్ళాలి . ఈ కోవెల హారతి సమయాలలో తప్ప 24 గంటలు తెరిచే వుంటుంది . 1980 సంవత్సరం వరకు దేవి దర్శనానికి గుహలోంచి ముణుకులమీద పాకుతూ వెళ్ళవలసి వచ్చేది . గుహలో క్రిందన వనగంగ ప్రవహిస్తూ వుండేది. 1980 లలో పెరుగుతున్న భక్తులని దృష్టిలో వుంచుకొని గుహద్వారం ప్రక్కనే వెడల్పయిన మరో ద్వారం పెట్టి భక్తులని ఆ ద్వారం ద్వారా దర్శనానికి అనుమతిస్తున్నారు. అప్పుడప్పుడు గుహ ద్వారం ద్వారా దర్శనానికి అనుమతిస్తూ వుంటారు . ప్రతి రోజు పూజారులు మాత్రం గుహాద్వారం నుండే దేవిదగ్గరకు చేరుకుంటారు.
మనం తీసుకు వెళ్ళే మొక్కుబడులు, టెంకాయలు మొ.. వాటిని అక్కడ వున్న కౌంటర్ లో వొప్పచెప్పాలి.
లోపల 5 అడుగుల ఎత్తైన కొండపైన మూడు రాళ్ళ (పిన్ది) ఆకారంలో దేవి దర్శనం ఇస్తుంది. మధ్యనున్న చిన్న పసుపువర్ణం లో వున్నది లక్ష్మి యని, కుడిచేతి వైపున వున్న నలుపు వర్ణంలో వున్నది పార్వతి యని యెడమ చేతి వైపున వున్న తెలుపు వర్ణం కలిసినది సరస్వతి యని అక్కడి పూజారులు చెప్తారు. దేవికి యెదురుగా అంటే పూజారికి వెనుక శివలింగం వుంటుంది. ఆ శివలింగం సాక్షాత్తు దేవిచే ప్రతిష్టింపబడి ఇవాల్టికీ దేవీపూజలందు కుంటోందని భక్తుల నమ్మకం. దేవి దర్శనానికి వెళ్ళే భక్తులు ముఖ్యంగా రాళ్ళ ఆకారంలో వున్న దేవిని , దేవికి యెదురుగా వున్న శివలింగాన్ని దర్శించుకోవాలి . బయటకి వచ్చేటప్పుడు వనగంగా జలాన్ని తీర్ధంగా స్వీకరించాలి.
మేము మొదటిమారు వెళ్ళినప్పుడు పూజారులు ప్రసాదంగా చిల్లర చిన్నచిన్న బంగారం, వెండి ముక్కలు యిచ్చేవారు . తరువాత కొన్నాళ్ళు లడ్లు, అమ్మవారిమీద కప్పిన చున్నీలు ప్రసాదంగా యిచ్చేవారు. యిప్పుడు పటికబెల్లం , దేవిమూర్తి గల కాయిన్ ప్రసాదంగా యిస్తున్నారు.
ప్రసాదం తీసుకొని బయటికి వచ్చేక మెట్లమీంచి కిందకి వెళ్తే అక్కడ శివలింగం వుంటుంది. దేవి యోగసమాధి లోకి వెళ్ళక పూర్వం ఈ శివుడిని ఆరాధించేదట . అక్కడకి దగ్గరగానే దుర్గాదేవి మందిరం వుంది దీనిని కూడా దర్శించుకోవాలి . ఇక్కడితో భవన్ లో దర్శనీయ స్థలాలు పూర్తవుతాయి. భవన్ నుంచి సుమారు 2.5 కిమీ.. దూరంలో వున్న భైరవఘాట్ కి నడకన గాని గుర్రాలపై గాని డోలిలలో గాని వెళ్లవచ్చు. భవన్ నుంచి భైరవ ఘాట్ వరకు వుండే కొండ చాలా నిటారుగా యెత్తుగా వుంటుంది. త్రికూట పర్వతం పైన భైరవ కొండ పైన చాలా కోతులుంటాయి. భైరవ నాధ్ దర్శనం తో వైష్ణవదేవి యాత్ర పుర్తౌతుంది .
ఇక వైష్ణవదేవి కధ —
కృతయుగంలో పార్వతి, లక్ష్మి, సరస్వతి వారిలోని తేజస్సును తీసి , ఆ మూడు తేజస్సులను కలిపి ఒక చిన్న పాపలో ప్రవేశ పెడతారు. ఆ పాప మహా తేజొవంతురాలై ప్రకాశిస్తూ “ఓ తల్లులారా నన్నెందుకు సృష్టించేరు” అని అడుగగా త్రేతాయుగంలో నువ్వు భూలోకంలో జన్మించి శ్రీరాముని విష్ణుని అవతారముగా గుర్తించిన అనంతరం భూలోకంలో నీ అవతారం పరిసమాప్తి ఔతుంది. నువ్వు విష్ణువులో ఐక్యమై వైష్ణవిగా భూలోకంలో పూజలు అందుకుంటావు అని చెప్తారు .
ఆ ప్రకారంగా త్రేతాయుగంలో దక్షిణదేశంలో రత్నాకరుని యింట పాపగా జన్మిస్తుంది. పాప జన్మ రహాస్యం తెలియని రత్నాకరుడు పాపకు వైష్ణవి అని నామకరణం చేసి ముద్దుగా పెంచుకుంటూ ఉంటాడు . వైష్ణవి జ్ఞాన సముపార్జనలో గురువులందరి దగ్గర నుంచి విద్యను పొంది, ఆధ్యాత్మికమైన జ్ఞానాన్ని పొందడానికి గురువుల దగ్గరకి వెళ్ళగా యోగాన్ని మించినది లేదని వారి నుంచి తెలుసుకొని తపస్సమాధిలొకి వెళ్తుంది.
త్రేతాయుగంలో శ్రీరాముడు వనవాసంలో వుండగా తపస్సులో వున్న వైష్ణవి వద్దకు వెళ్ళడం జరుగుతుంది. వచ్చినది విష్ణు అవతారమని గ్రహించిన వైష్ణవి ప్రణమిల్లి తనని ఐక్యం చేసుకోమని కోరుతుంది . అందుకు శ్రీరాముడు పట్టాభిషేకానంతరం వచ్చి ఆమెను అనుగ్రహిస్తానని మాట యిస్తాడు . ఇచ్చిన మాట ప్రకారం శ్రీరాముడు పట్టాభిషేకానంతరం వైష్ణవి వద్దకు వృద్దుని రూపంలో రాగా వైష్ణవి తన వద్దకు వచ్చినది విష్ణుమూర్తి యని పోల్చుకోలేక పోతుంది . అప్పుడు శ్రీరాముడు తన నిజరూపంతో దర్శనమిచ్చి తిరిగి తాను కలి యుగంలో కల్కి అవతారంలో వచ్చి ఆమెను అనుగ్రహిస్తానని వాగ్దానం చేసి ఆమెను త్రికూట పర్వతాన తపస్సమాధిలో వేచి వుండమని చెప్తాడు . శ్రీరాముని ఆజ్ఞ మేరకు వైష్ణవి దక్షిణ భారతాన్ని విడిచి ఉత్తర భారతానికి వెళ్లి త్రికూట పర్వత ప్రాంతాన వున్న అడవులలో యోగసాధనలో వుంటుంది. ఆమె యెప్పుడూ కోతుల గుంపుతో చుట్టుముట్టబడి సింహవాహనముపై తిరుగుతూ వుండేది.
త్రేతాయుగము ముగిసి ద్వాపరంలో కృష్ణావతారంలో విష్ణుమూర్తి కంసుడు , నరకాసురుడు మొదలగు వారిని సంహరించి మహాభారత యుద్ధానంతరం కృష్ణావతారం చాలించి వైకుఠంలో వుండసాగెను.త్రికూట పర్వత ప్రాంతాన యోగసమాధిలో వున్న వైష్ణవి ముగిసిన ద్వాపరయుగము గురించి గాని కలియుగ ప్రారంభము గాని తెలియలేదు. యెప్పుడూ కోతుల సముదాయముతో చుట్టుముట్టబడి సింహమును వాహనముగా చేసుకొని తిరుగుతూ వుండే వైష్ణవి మామూలు మనవమాత్రురాలు కాదని తలచిన శ్రీధరుడు అనే పేదవాడు ఆమె భక్తుడుగా మారుతాడు . వైష్ణవి గురించి విన్న గోరక్షకనాధ్ అనే యోగసాధకుడు ఆమె యోగశక్తి ఎంతటిదో తెలుసుకొని రమ్మని తన ముఖ్య శిష్యుడైన బైరవనాధుని పంపుతాడు. భైరవనాధుడు వైష్ణవిని వెన్నాడుతూ వుంటాడు . ఆమెని చూస్తున్నప్పుడు ఆమె యొక్క యోగశాక్తిని అంచనా వెయ్యవలసిన అతని కళ్ళు ఆమెను మొహంతో చూస్తూ వుంటాయి .
శ్రీధరునికి చుట్టుపక్కల వుండే సిద్దులకు, యోగులకు తాపసులకు భోజనాలు ఏర్పాటు చెయ్యాలనే తలంపు కలుగుతుంది. శ్రీధరుడు పేదవాడగుటచే భోజనము యేర్పాటుకు కావసిన ధనము కాని సరకులు కాని లేకపోవుటచే అతను నగరములోని వారి వద్దకు పోయి సహాయము అర్ధించెను. అలా సమకూడిన ధనము భోజన ఖర్చులకు సరిపోదని తెలిసిన శ్రీధరుడు ముందురోజు రాత్రి ఆందోళనతో నిద్ర రాక గడుపుతాడు . మరునాడు గోరక్షక్ నాథ్ తన శిష్యులతో వస్తాడు . పిలిచిన వాళ్లకు రెట్టింపుమంది వస్తారు . వైష్ణవి ఎనిమిది సంవత్సరాల బాలికగా వచ్చి అందరికి విస్తరాకులు పరచి వడ్డన సాగిస్తుంది . ఎవరు కోరిన వంటకాన్ని వారికి ఆ వంటకాన్ని వారికి వడ్డించి వారిని సంతృప్తులను చేస్తుంది . శ్రీధరుడు , బైరవుడు ఆ బాలిక వైష్ణవి అని గ్రహిస్తారు. శ్రీధరునిలొ ఆమె పట్ల భక్తి పెరుగగా భైరవునిలో ఆమె పట్ల మోహం అధికమౌతుంది . భైరవుడు తనను వివాహమాడమని వైష్ణవిని వేదింపసాగెను . వైష్ణవి భైరవుని తప్పించుకొని త్రికూట పర్వతంపైకి ఎక్కి అక్కడ తపస్సు చేసుకుంటూ వుంటుంది . ఆ ప్రదేశాన్ని యిప్పుడు “చరణ్ పాదుకా ” గా వ్యవహరిస్తున్నారు . కొంతకాలానికి భైరవుడు వైష్ణవి వునికి కనిపెట్టి అక్కడకు చేరుకుంటాడు . వైష్ణవి అక్కడనుంచి యిప్పటి ” అధ్ కుమారి ” అని పిలవబడుతున్న గుహకు చేరి అక్కడ తపస్సు చేసుకుంటూ వుంటుంది , భైరవుడు అక్కడకు కుడా వచ్చి వేధించడంతో అక్కడనుంచి భవన్ కు చేరుకొని శివలింగాన్ని ప్రతిష్టించుకొని ప్రశాంతంగా యోగ సాధన చేసుకుంటూ వుంటుంది . కొంతకాలానికి భైరవుడు అక్కడకు కూడా వస్తున్న సమాచారం యోగ శక్తితో తెలుసుకున్న వైష్ణవి తన వాహనమైన సింహాన్ని అధిరోహించి భైరవునకు యెదురు వెళ్లి తన కరవాలముతో భైరవుని శిరస్సు ఖండిస్తుంది . భైరవుని శిరస్సు ఎదురుగా వున్న పర్వత శిఖరాన పడుతుంది. భైరవుని శిరస్సు నేలను తాకగానే అతని తప్పిదం అతనికి తెలుస్తుంది. భైరవుడు తన తప్పును క్షమించమని వైష్ణవిని వేడగా ఆమె అతన్ని క్షమించి అతనికి మోక్షప్రాప్తి నిస్తుంది . తన దర్శనానంతరం భైరవుని దర్శించే వారికి వైష్ణవీదేవి యాత్ర ఫలం పొందుతారు అనే వరాన్ని అనుగ్రహిస్తుంది. శ్రీధరుడు వైష్ణవిని పూజించుకుంటూ శివసాన్నిధ్యం చేరుకుంటాడు. మానవ రూపంలో విష్ణువుకై వేచి యుండడం ప్రమాద భరితమని తలచిన వైష్ణవి ఒక గుహలో ఐదు అడుగుల ఎత్తైన గుట్టపైన మూడు శిలలుగా యోగసమాధిలో కల్కి కై వేచియుంది . తనలో వున్న శివుని ఎదురుగా నిలుపుకొని యిప్పటికి యోగ సమాధిలో వుండి భక్తులకు కొంగు బంగారమై కోరిన కోర్కెలు తీరుస్తూ త్రికూట పర్వతంపై కొలువై వుంది మాతా వైష్ణవీదేవి .
వైష్ణవదేవి కోవెలలో ప్రతి రోజు ప్రొద్దుట సాయంత్రం హారతి విశేషంగా జరుగుతాయి. ప్రతి సంవత్సరం రెండుసార్లు నవరాత్రి వుత్సవాలు జరుగుతాయి . అవి 1) చైత్ర నవరాత్రులు , 2) దుర్గా నవరాత్రులు . ఎనిమిదేళ్ళ బాలికలకు పూజ చేసి కానుకలు సమర్పించడం జరుగుతూ వుంటుంది .
ఏడాది పొడవునా సాగే ఈ యాత్రను వర్షాకాలం మరియు శీతాకాలం వెళ్ళకుండా వుంటే మంచిది. యేకాలంలో వెళ్ళినా కూడా తగిన చలిదుస్తులు తీసుకోని వెళ్ళాలి. వర్షాకాలంలో వర్షాలకి కొండచరియలు విరిగి పడతాయి. శీతాకాలంలో హిమపాతం జరగవచ్చు , లేదా ఆ చలి మనం తట్టుకోలేనంతగా వుంటుంది. మే ,జూన్ మాసాలలో కూడా కనీసం రెండు చలిదుస్తులుండాలి . కట్రా లో వుండేందుకు అన్నివసతులు వున్నాయి . ఉత్తరాది , దక్షిణాది భోజన సదుపాయాలూ కుడా వున్నాయి.
కష్టతరమైన యాత్రే కాని మనకు ఆ ప్రకృతిని , భక్తుల భక్తి పారవశ్యాన్ని చూస్తూ వుంటే యే కష్టమూ తెలియదు. రాత్రికి పగలుకి తేడా లేకుండా భక్తులు ” జై మాతా ది” నామ స్మరణతో కొండ యెక్కుతూనే వుంటారు .
మరి మనము వైష్ణవి దేవిని దర్శించుకుందామా ? రండి బయలుదేరుదాం .
ఓం ఐం హ్రీం క్లీం చాముండై విచ్
జై మాతా ది .
Chief Editor and Content Head
నెలకో సంచికగా మీ ఆదరాభిమానాలను పొందుతున్న మాలిక పత్రిక మార్చ్ నెలలో వచ్చే మహిళా దినోత్సవ సంధర్భంగా   సంచికను మహిళలకోసమే ప్రత్యేకంగా ముస్తాబు చేయాలనుకుంది. కాని ఈ స్పెషల్ సంచిక కోసం వచ్చిన వ్యాసాల సంఖ్య చాలా ఎక్కువగా ఉండడం వల్ల నాలుగు భాగాలుగా విడుదల చేయడం జరుగుతోంది. ఈ వారం ఈ స్పెషల్ సంచిక నాలుగవది, చివరి భాగం కూడా..  ఈ స్పెషల్ సంచిక కోసం టైపింగ్ విషయంలో నాకు సహాయం చేసిన గౌతమి, సుభద్రలకు కూడా ధన్యవాదాలు చెప్పుకోవాలి..
మా ఆహ్వానం మేరకు సహకరించి ఎన్నో, ఎన్నెన్నో విభిన్నమైన వ్యాసాలను, కథలు, కవితలను పంపించిన రచయిత్రులందరికీ మనఃపూర్వక ధన్యవాదాలు తెలుపుకుంటున్నాము. మీ ఆదరణ ఇలాగే కొనసాగాలని మా కోరిక..  మా యీ ప్రయోగం మీకందరికీ నచ్చిందని అనుకుంటున్నాము.
మీ రచనలు పంపవలసిన చిరునామా: editor@maalika.org
ఈ సంచికలోని విశేషాలు ఈ విధంగా ఉన్నాయి..
01. ప్రమదాక్షరి ఉగాది జ్ఞాపకాలు
02. సొరకాయ సొగసులు
03. నా మాట
04.  తెలుగులో ఇంగ్లీషు
05.  మై గ్రేట్ అమ్మమ్మ
06. నేస్తం
07. కాలాన్ని చేజారనివ్వకు
08. నిజమే కల అయితే
09, కవయిత్రి మొల్ల
10. గృహలక్ష్మీ స్వర్ణకంకణం
11. పెరుగుతున్న అత్యాచారాలు
12. మహిళా సాధికారత
13. Universe Speaks
14. Paalamma
