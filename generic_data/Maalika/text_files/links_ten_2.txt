రచన: గిరిజ పీసపాటి 
అందరూ ప్రసాదం తిన్నాక, గిరిజకు రెండు స్టీల్ బాక్సులలో పులిహోర, రెండు బాక్సులలో పరమాన్నం పెట్టిచ్చి, గణేష్ గారికి ఒక బాక్స్ పులిహోర, పరమాన్నం, మిగిలిన రెండు బాక్స్ లలో ఉన్నవి స్టాఫ్ అందరికీ పంచమని చెప్పింది వసంత. లేట్ పర్మిషన్ పెట్టినప్పటికీ టైమ్ కే షాప్ కి చేరుకుంది గిరిజ.
గిరిజను చూస్తూనే “హేపీ బర్త్ డే తల్లీ!” అంటూ విష్ చేసిన గణేష్ గారితో “థాంక్యూ సర్” అంటూ, తన చేతిలోని రెండు చిన్న బాక్సులను ఆయనకు ఇచ్చింది గిరిజ.
“ఏమిటివి?” అంటూనే ముందు పరమాన్నం బాక్స్ ఓపెన్ చేసి, “స్వీట్ నాకు నచ్చదు” అంటూ ఒక స్పూన్ తో కొద్దిగా తీసుకుని తిని, తిరిగి గిరిజకు ఆ బాక్స్ ఇచ్చేసారు. తరువాత రెండవ బాక్స్ ఓపెన్ చేసి, మెరుస్తున్న కళ్ళతో “పులిహోరా! నాకు చాలా ఇష్టం. ఇప్పుడే టిఫిన్ తిన్నాను. మధ్యాహ్నం తింటాను” అంటూ శ్రీను ని కేకేసి “లోపల నా కేబిన్లో టేబుల్ మీద పెట్టు” అని చెప్పారు.
“సర్! స్టాఫ్ అందరికీ ఇవ్వొచ్చా!” అని గిరిజ అడగగానే “తప్పకుండా ఇవ్వు తల్లీ!” అన్నారు. గిరిజ వెళ్ళి అందరికీ పులిహోర, పరమాన్నం కొద్దికొద్దిగా ఇచ్చి, అందరి విషెస్ అందుకుంది. అందరూ ఉన్నారు గానీ ఉల్లాస్ కనబడలేదు. “ఉల్లాస్ గారు ఎక్కడ? సెలవు పెట్టారా?” నీలాద్రి అనే స్టాఫ్ ని అడిగింది.
“గణేష్ గారు ఎక్కడికో పంపించారు. వచ్చాక ఇద్దువు” అని ఆయన అనగానే “సరే” అంటూ తన సీట్ లో కూర్చుని, ముందు రోజు సేల్స్ రిజిస్టర్ నోట్ చేయసాగింది.
మరో గంటకు అకౌంట్స్ వర్క్ అంతా పూర్తయి, తన రొటీన్ వర్క్ లో పడింది. ఇంతలో “హేపీ బర్త్ డే” అన్న ఉల్లాస్ గొంతు వినబడడంతో ఆయనకు “థాంక్యూ” అంటూ రిప్లయ్ ఇచ్చి, “మీరు బయటకు వెళ్ళినట్లు నీలాద్రి గారు చెప్పారు” అంటూ పులిహోర, పరమాన్నం ఇచ్చింది.
ఆషాఢ మాసం కావడం వల్ల పెద్దగా కష్టమర్స్ లేరు. మరో అరగంటకి గణేష్ గారు “గిరిజా! ఒకసారి ఇలా రా తల్లీ!” అంటూ క్రోకరీ కౌంటర్ దగ్గర నిలబడి కేకేయడంతో అటు వెళ్ళింది. అక్కడ బ్రౌన్ కలర్ పేకింగ్ పేపర్ చుట్టి, ప్లాస్టిక్ తాడుతో పేక్ చేసి ఉన్న ఒక పెద్ద బండిల్ ఉంది.
ఉల్లాస్ కూడా అక్కడే ఉన్నాడు. గిరిజ వెళ్ళగానే ఉల్లాస్ తో “ఓపెన్ చెయ్యు” అని చెప్పారు గణేష్ గారు. ఉల్లాస్ చకచకా ప్లాస్టిక్ తాళ్ళను చాకుతో తెంపి, పైన ఉన్న బ్రౌన్ కలర్ ను ఓపెన్ చేసేసరికి, లోపల ఒకదాని మీద ఒకటి పేర్చబడిన కొత్త పుస్తకాలు కనబడ్డాయి. “నీకే. ఒకసారి చూసుకో” అన్నారు గణేష్ గారు గిరిజతో.
‘అన్ని పుస్తకాలు తనకే అంటారేమిటా’ అని చూస్తున్న గిరిజతో “ఒకసారి అన్ని పుస్తకాలు లిస్ట్ ప్రకారం ఉన్నాయో లేదో చూసుకో తల్లీ!” అంటూ ఒక లిస్ట్ ను గిరిజ చేతిలో పెట్టి, తన చేతిలో బిల్ ఉంచుకుని “నువ్వు ఒక్కో పుస్తకం పేరు చదువు ఉల్లాస్. మేడమ్ లిస్ట్ లో ఆ బుక్ ఉందో లేదో చూస్తారు. నేను బిల్ చెక్ చేస్తాను” అన్నారు.
ఉల్లాస్ ఒక్కో బుక్ తీసి, పైన ఉన్న పేరు చదువుతుంటే గిరిజ తన చేతిలో ఉన్న లిస్ట్ లో ఆ బుక్ పేరు టిక్ చేయసాగింది. అన్నీ అలా చెక్ చేయడం పూర్తి కాగానే “అన్నీ ఉన్నాయి సర్” అంది గిరిజ.
“నువ్వు మధ్యాహ్నం భోజనానికి ఇంటికి వెళ్ళేటప్పుడు తీసుకెళ్ళు. ఇంత బరువు మోసుకెళ్ళలేవు గానీ… ఉల్లాస్ టివిఎస్ మోపెడ్ మీద బుక్స్ తీసుకొస్తాడు” అన్నారు.
“కానీ… ఈ బుక్స్” అంటూ… ఇంకేమని అడగాలో తెలీక ఇబ్బంది పడుతున్న గిరిజతో “నీకు నా బర్త్ డే గిఫ్ట్ తల్లీ! డిగ్రీ చదవలేకపోతున్నానని బాధ పడుతున్నావు కదా! అందుకే ఈ బుక్స్ తెప్పించాను. ఇవన్నీ డిగ్రీ ఫస్టియర్ బుక్స్. నువ్వు ప్రైవేటుగా కట్టి, ఎగ్జామ్స్ రాయు. ఉద్యోగం మానక్కరలేకుండా చదువుకోవచ్చు” అన్న ఆయన మాటలకు ఆనంద పడినా, ఫీజు కట్టేందుకు కూడా కుదరని తమ పరిస్థితిని బయట పెట్టుకోవడానికి స్వాభిమానం అడ్డొచ్చి “వద్దు సర్! నేను చదవలేను” అని చెప్పింది.
ఆయనొకసారి గిరిజ ముఖం వంక పరిశీలనగా చూసి “నేను నా కేబిన్లో ఉంటాను. ఇక్కడ అర్జంటు పనేమన్నా ఉంటే పది నిముషాలలో పూర్తి చేసుకుని రా!” అని చెప్పి, ఉల్లాస్ తో “ఈ బుక్స్ అన్నీ లోపలకి తీసుకురా!” అంటూ లోపలికి సీరియస్ గా వెళిపోయారు.
‘భగవంతుడా!’ అనుకుంటూ ఏ పనీ లేకపోయినా తన టేబిల్ అలమరలో ఉన్న పుస్తకాలు తీసి, సర్దుతున్న నెపంతో పది నిముషాలు గడిపేసి, ఇక తప్పదన్నట్లు కాళ్ళీడ్చుకుంటూ లోపలికి వెళ్ళింది. గిరిజను చూస్తూనే “నీ కోసమే చూస్తున్నాను. కూర్చో!” అనగానే ఆయనకు ఎదురుగా, టేబుల్ కి ఇవతల వైపు వేసి ఉన్న కుర్చీలో కూర్చుంది.
ఎదురుగా నీకోసమే ఉన్నామంటూ భరోసానిస్తున్నట్లు  పుస్తకాల బండిల్ కనబడింది. దాని పక్కనే పులిహోర బాక్స్. “ఎందుకు చదవలేనంటున్నావు?” కొంచెం కోపంగా అడిగారాయన.
“ఇంటికి వెళ్ళేసరికి రాత్రి తొమ్మిది దాటుతోంది సర్. చదువుకోవడానికి టైమ్ ఉండదనీ…” అంటుండగానే “ఇలాంటి మాటలు నాకు చెప్పకు. రాత్రి పదకొండు, పన్నెండు గంటల వరకు చదువు. ఆదివారం మన షాపు ఒక పూటే ఉంటుంది. మిగిలిన సమయంలో చదువు. నీకు చదువంటే నిజంగా ఇష్టం ఉన్నదానివైతే ఇలాంటి సాకులు చెప్పవు” అన్నారు తీవ్ర స్వరంతో.
“అది కాదు సర్!” అంటున్న గిరిజతో “ఇంకేం మాట్లాడకు. యూనివర్సిటీలో పని చేస్తున్న మా ఫ్రెండ్ ని కనుక్కున్నాను. ఆల్రెడీ అడ్మిషన్స్ కి నోటిఫికేషన్ పడిందట. ఉల్లాస్ చేత నిన్ననే అడ్మిషన్ ఫార్మ్ కూడా తెప్పించాను” అంటూ టేబుల్ సొరుగులో నుండి అడ్మిషన్ ఫార్మ్ బయటకు తీసి, ఆయనే గిరిజ డిటెయిల్స్ అన్నీ అడిగి ఒక్కొక్క కాలమ్ నింపసాగారు.
ఆయన అడిగిన ప్రశ్నలకు జవాబులు ఇస్తూనే ఫీజు విషయం ఆలోచిస్తోంది గిరిజ. అన్ని కాలమ్స్ ఫిల్ చేసాక ఫార్మ్ ని గిరిజ ముందుకు తోసి “ఆలోచనలు కట్టిపెట్టి,   సిగ్నేచర్ చెయ్యు” అన్నారు.
అయినా సంతకం పెట్టకుండా ఆలోచిస్తున్న గిరిజను చూస్తూ “చూడు తల్లీ! నాకు కూడా చదువుకోవడం అంటే చాలా ఇష్టం. కానీ మా ఇంటికి పెద్ద కొడుకుని కావడంతో డిగ్రీ మధ్యలోనే ఆపేసి, బిజినెస్ లో నాన్నగారికి సాయంగా ఉండాల్సి వచ్చింది. చదువు మధ్యలోనే ఆగిపోవడంతో నేను ఎంత బాధపడ్డానో, నాకు ఆ భగవంతుడికి మాత్రమే తెలుసు”.
” జీవితంలో అందరికీ అన్నీ దొరకవు. ఇంకా  చిన్న పిల్లవు. రేపు నీ కాళ్ళ మీద నువ్వు నిలబడాలంటే ఈ చదువు చాలదు. ఏరోజు ఎలా ఉంటుందో మనకు తెలియదు. నువ్వు ఎంతవరకు చదువుకుంటానంటే అంతవరకు చదువు చెప్పిస్తాను. పుస్తకాలు, ఫీజులు మొదలైన డబ్బుకి సంబంధించిన వివరాలన్నీ నేను చూసుకుంటాను. నువ్వింకేం ఆలోచించకుండా సంతకం పెట్టు” లాలనగా పసిపిల్లను బుజ్జగిస్తున్నట్లు అన్నారు.
ఆయన ఫీజు గురించి కూడా హామీ ఇచ్చేసరికి మారుమాట్లాడకుండా అప్లికేషన్ ఫార్మ్ ఉన్న పాడ్ ని అందుకుని సంతకం చేసి, ఆయనకు ఇచ్చింది. “గుడ్ గర్ల్” అంటూ మెచ్చుకుంటూనే తిరిగి “నేను నిన్ను చదివించాలంటే నావి కొన్ని కండిషన్స్” అన్నారాయన.
ప్రశ్నార్ధకంగా చూసిన గిరిజతో “ఒక్క రోజు కూడా షాప్ మానకూడదు. పరీక్షలు జరిగినన్నాళ్ళూ పరీక్ష రోజు  తప్ప మధ్యలో సెలవు వస్తే షాప్ కి రావలసిందే. ప్రిపరేషన్ కి అంటూ సెలవులు పెట్టడానికి వీల్లేదు. అలాగే ఒక్క సంవత్సరం ఒక్క సబ్జెక్టు కూడా ఫెయిల్ అవకూడదు. ఒక్క సబ్జెక్ట్ ఫెయిల్ అయినా అక్కడితో నీ చదువు ఆగిపోతుందన్న విషయం గుర్తుంచుకో”.
“కేవలం డబ్బు కట్టడం, పుస్తకాలు కొనడం మాత్రమే నేను చేస్తాను. నువ్వు ఎలా ప్లాన్ చేసుకుని చదువు కుంటావో నీ ఇష్టం” అన్నారు సూటిగా చూస్తూ.
“మీరు చెప్పినట్లే చేస్తాను సర్. సెలవులు పెట్టను. రాత్రి షాప్ నుండి ఇంటికెళ్ళాక చదువుకుంటాను. థాంక్యూ సర్. థాంక్యూ వెరీ మచ్” అంది గిరిజ కృతజ్ఞతతో కళ్ళలో నీళ్ళు తిరుగుతుండగా చేతులు జోడించి ఆయనకు నమస్కరిస్తూ.
“పిచ్చి పిల్లా! చదువు అంటే నీకెంత ఇష్టమో నాకు అర్ధమైంది. అందుకే ఈ బుక్స్ తెప్పించాను. ఇవి కాక నీకోసం మరో గిఫ్ట్ కొన్నాను” అంటూ చిన్న బాక్స్ టేబుల్ సొరుగులో నుంచి బయటకు తీసి, గిరిజకు ఇచ్చి “ఓపెన్ చెయ్యు” అన్నారు.
గిరిజ మొహమాటపడుతూనే ఆ బాక్స్ ని అందుకని ఓపెన్ చేసింది. లోపల బ్లాక్ డయల్ కి రామా గ్రీన్ కలర్ కేస్, స్ట్రాప్ తో టైమెక్స్ రిస్ట్ వాచ్ ఉంది.
వాచ్ ని బయటకు తియ్యగానే “ఇక నుండి నువ్వు కాలంతో పోటీ పడాలి. నీకా విషయం ఎప్పుడూ గుర్తుండడం కోసం ఈ వాచ్ కొన్నాను. ఇప్పుడే చేతికి పెట్టుకుని, బయటకు వెళ్ళి పని చూసుకో. ఆల్ ద బెస్ట్ అండ్ వన్స్ ఎగైన్ హేపీ బర్త్ డే” టేబుల్ డ్రా లోంచి ఒక డైరీ మిల్క్ చాక్లెట్ తీసి గిరిజకు అందిస్తూ అన్నారు.
ఆనందంతో ఉక్కిరిబిక్కిరి అవుతూ, వాచ్ ని కుడిచేతి మటికట్టుకి తగిలించుకుని, రెండు చేతులూ జోడించి మనస్ఫూర్తిగా నమస్కరించింది. ఆ క్షణంలో ఆయనలో తన తండ్రి కనిపించాడు ఆ అమ్మాయికి.
మధ్యాహ్నం భోజన సమయానికి గణేష్ గారు వచ్చి “గిరిజా భోజనానికి నేను డ్రాప్ చేస్తాను. ఆ బుక్స్ ఉల్లాస్
చేత వేన్ పెట్టించాను. నేను బయట వెయిట్ చేస్తుంటాను. త్వరగా రా!” అని వెళ్ళబోతుంటే “ఫరవాలేదు సర్! నేను వెళ్తాను” అంది గాభరాగా.
“ఉల్లాస్ బండి వెనకాల ఆ బుక్స్ బండిల్ ని పెట్టుకుని, నువ్వు ముందు నడుస్తూ వెళుతూ ఉంటే… నీ వెనుక స్లోగా ఫాలో అవడం ఇబ్బంది అవుతుంది. నేను ఎలాగూ భోజనానికి వెళ్తున్నాను. నిన్ను డ్రాప్ చేసి వెళ్తాను” చెప్పి బయటకు వెళిపోయారు.
                                 ****** సశేషం *******
రచన: కొంపెల్ల రామలక్ష్మి 
	స్కూల్ వాన్ ఆగే ప్లేస్ లో తన ఫ్రెండ్ వరుణ్ కోసం ఎంతో ఆరాటంగా ఎదురు చూస్తున్న బంటీ ముఖం వికసించింది. వరుణ్ కూడా నవ్వుతూ వచ్చి బంటీ పక్కనే నిలబడగానే వ్యాన్ రావటం, వీళ్ళు ఎక్కటం, వ్యాన్ కదలటం జరిగిపోయాయి.
	“హాయ్ రా వరుణ్…”
	“హాయ్ రా బంటీ…”
	“నిన్న సండే కదా… ఏంట్రా, ఏం చేసావు నిన్న?” కుతూహలంగా అడిగాడు వరుణ్.
	“నిన్న మేము ఒక బర్త్ డే పార్టీ కి వెళ్ళాము తెలుసా. ఎంత బావుందో అక్కడ. అమ్మ నాకు చాలా మంచి బట్టలు వేసి తీసుకుని వెళ్ళింది. మా పిన్ని కూతురి హ్యాపీ బర్త్ డే. కేక్ తిన్నాం. చాలా చాక్లెట్లు ఇచ్చారు వాళ్ళు. అందరం డాన్స్ కూడా చేసాం తెలుసా?” అంటూ చాలా ఎక్సైట్మెంట్ తో చెప్పాడు బంటీ.
	విప్పారిన కళ్ళతో అన్నీ విన్న వరుణ్, “మేమెక్కడికి వెళ్ళామో తెలుసా? మేము నిన్న పొద్దున్నే కార్లో చా…లా… దూరంగా ఒక చోటికి వెళ్ళాం. అక్కడ… మరేమో బోలెడు మంది అమ్మమ్మలు, తాతయ్యలు ఉన్నారు. వాళ్ళందరికీ, అమ్మ, నాన్న, నేను ఏం చేసామో తెలుసా?” హావభావాలతో, ఎంతో ఉత్సాహంగా చెబుతున్నా వరుణ్ కళ్ళలో ఒక చిరు గర్వం తొంగి చూసింది.
	“అబ్బ, ఏం చేసారో చెప్పరా!” అని సస్పెన్స్ భరించలేక అడిగాడు బంటి. మళ్లీ చెప్పడం మొదలెట్టాడు వరుణ్. “మేము పే…ద్ద బ్యాగ్ నిండా బోలెడు ఇడ్లీలు, వడలు, చట్నీ అన్నీ తీసుకుని వెళ్ళాంగా… అవన్నీ అక్కడున్న అమ్మమ్మలు, తాతయ్యలకు పంచేసాము.
	వాళ్లంతా నన్ను ‘నీ పేరేంటి? ఏం చదువుతున్నావు? ఎక్కడ చదువుతున్నావు?’ అని అడిగారు. కొందరు ముద్దులు పెట్టారు తెలుసా… ఆ తర్వాత మేము అక్కడే ఒక రూం లోకి వెళ్ళి, అక్కడున్న అంకుల్ కి బో…లెడు బట్టలు, డబ్బులు ఇచ్చేసి, అందరికీ బై చెప్పి, ఇంటికి వచ్చేసాము తెలుసా…” అంటూ పెద్ద పెద్ద కళ్ళు తిప్పుతూ మరీ చెప్పాడు వరుణ్.
	బంటీకి ఇది చాలా ఉత్సాహంగా అనిపించింది.
	“మరీ, అలా ఎందుకు చేసారు మీరు?” అమాయకంగా అడిగాడు బంటి. “మరేమో… అలా చేస్తే చాలా మంచిది అని అమ్మ చెప్పింది. అదేదో ఒక వర్డ్ చెప్పిందిరా అమ్మ…” అని బుర్ర గోక్కున్నాడు వరుణ్.
	“ఆ… గుర్తొచ్చింది. పరోపకారం అట. అది చెయ్యాలి అందరూ” అంది అమ్మ. “అక్కడ పెద్ద తోట, బోలెడు మొక్కలు, ఎంత బావుందో ఆ ప్లేస్” అని చెప్తున్నంతలో, స్కూల్ వ్యాన్, స్కూల్ కి చేరిపోయింది.
	ఇద్దరూ క్లాసులో కూచుని బుద్ధిగా పాఠాలు విన్నారు. ఇద్దరూ పక్క పక్క ఇళ్లలో ఉండే పిల్లలే. వరుణ్ మాటలు బంటీ మీద బాగా పని చేసాయి. మధ్య మధ్యలో వరుణ్ చెప్పిన విషయాలు మనసులో మెదులుతూ ఉండగా, ఇల్లు చేరగానే, అన్ని విషయాలు, అమ్మకి చెప్పాడు.
	“అమ్మా! మనం కూడా వెళ్దామా అక్కడికి?” అని గారాలు పోయాడు. బంటీ తల్లి నీరజకి ఏమీ పాలుపోలేదు. విషయం కనుక్కోవడం కోసం, వరుణ్ వాళ్ళ అమ్మ దగ్గరికి వెళ్లి అన్ని వివరాలు తెలుసుకుని వచ్చింది. అది ఒక వృద్ధాశ్రమం అనీ, అందులో బట్టలు, డొనేషన్ వంటివి ఇచ్చి రావచ్చని తెలుసుకుని ఇంటికి వచ్చింది. రాగానే, తన ఐదేళ్ల కొడుకు ఏదో దీక్షగా చేస్తూ ఉండడం చూసి, దగ్గరికి వెళ్ళి కూర్చుంది. వాడి బుగ్గలు పుణికి “ఏం చేస్తున్నావు కన్నా?” అని అడిగింది.
	తన దగ్గర బంధువులు, వాళ్ళూ వీళ్ళూ ఇచ్చినవి దాచుకున్న ఒక చిన్న పర్స్ లోని డబ్బులు తీసి లెక్క పెడుతూ, అమ్మతో అన్నాడు బంటి, “మనం కూడా నిన్న వరుణ్ వాళ్ళు వెళ్లిన చోటికి వెళ్దామా? అక్కడ ఈ డబ్బులు ఇద్దామా?”
	ఒక మంచి విషయానికి అంతే మంచిగా స్పందించిన తన ఐదేళ్ల కొడుకుని చూసి మురిసిపోయింది నీరజ. వాడి నుదుటి మీద ముద్దు పెట్టి, వాడికి ఇటువంటి మంచి విషయం గురించి చక్కగా వివరించిన వరుణ్ కి కూడా మనసులోనే, ఆశీస్సులు అందచేసింది.
	“నీలో దీపం వెలిగించు. నీవే వెలుగై వ్యాపించు…” అన్న సూక్తికి ప్రత్యక్షరూపాలు ఈ పిల్లలు అనిపించింది నీరజకు.
	తరువాతి ఆదివారం నాడు భర్తతో చెప్పి బంటీని అక్కడకు తీసుకుని వెళ్లాలని నిశ్చయించుకుంది, నీరజ.
***
(సమాప్తం)
రచన: నండూరి సుందరీ నాగమణి
సుందరము సుమధురము ఈ గీతం:
‘రంగుల రాట్నం’ చిత్రంలోని ‘కలిమి నిలవదు లేమి మిగలదు’ అనే గీతాన్ని గురించి ఈ నెల వివరించాలని అనుకుంటున్నాను.
వాహినీ పిక్చర్స్ వారి పతాకంపై, 1966లో విడుదలైన ఈ చిత్రానికి, బి.యన్. రెడ్డి గారు దర్శకత్వం వహించారు. అంజలీదేవి, రామ్మోహన్, వాణిశ్రీ, విజయనిర్మల, త్యాగరాజు ప్రధాన పాత్రలలో నటించిన ఈ చిత్రం ద్వారానే చంద్రమోహన్ గారు పరిచయమయారు. వారి తొలి చిత్రం ఇది. హిందీ నటి రేఖ బాలనటిగా (భానురేఖ) ఈ చిత్రంలో కనిపిస్తారు.
ఎస్ రాజేశ్వర రావు గారు, బి గోపాలం గారు సంగీత దర్శకత్వం వహించిన ఈ చిత్రంలోని అన్ని పాటలూ చాలా బాగుంటాయి.
చిత్రారంభంలో టైటిల్స్ పడేటప్పుడు వచ్చే ఈ నేపథ్య గీతాన్ని శ్రీ భుజంగరాయ శర్మ గారు రచింపగా, ఘంటసాల మాస్టారు కోరస్ తో కలిసి ఎంతో మధురంగా పాడారు. జీవితసారాన్ని కాచి వడబోసిన ఈ పాట ఎన్నో సత్యాలను కనులముందు ఉంచుతుంది. ‘ఛీ, అనవసరంగా ఈ పరుగులు, ఆరాటాలు ఎందుకు?’ అనే తాత్విక చింతనను కలిగిస్తుంది ఈ గీతం. ఈ పాట సింధు భైరవి రాగంలో స్వరపరచబడింది.
మరి ఆ పాటలోని మాధుర్యాన్ని ఆస్వాదించుదాం రండి…
పల్లవి:
ఆ… ఆ… ఆ… ఆ… ఆ… ఆ… ఆ…
కలిమి నిలవదు లేమి మిగలదు
కలకాలం ఒక రీతి గడవదు
కలిమి నిలవదు లేమి మిగలదు
కలకాలం ఒక రీతి గడవదు
నవ్విన కళ్ళే చెమ్మగిల్లవా
వాడిన బ్రతుకే పచ్చగిల్లదా
ఇంతేరా ఈ జీవితం తిరిగే రంగుల రాట్నము
ఇంతేరా ఈ జీవితం తిరిగే రంగుల రాట్నము
(ధనం అనేది శాశ్వతం కానే కాదు. పేదరికం కూడా కలకాలం ఉండదు. ఈరోజు నవ్విన కళ్ళు రేపు చెమ్మగిల్ల వచ్చు, వాడిన బ్రతుకు రేపు పచ్చదనంతో అలరారవచ్చు. ఈ జీవితమింతే. ఇది తిరిగే ఒక రంగుల రాట్నం సుమా! )
చరణం: 1
ఆ… ఆ… ఆ… ఆ… ఆ… ఆ… ఆ…
ఏనుగుపైని నవాబు పల్లకిలోని షరాబు
గుఱ్ఱము మీది జనాబు గాడిదపైని గరీబు
నడిచే దారుల గమ్యమొక్కటే
ఆ… ఆ… ఆ… ఆ… ఆ… ఆ… ఆ…
నడిచే దారుల గమ్యమొక్కటే
నడిపే వానికి అందరొక్కటే
ఇంతేరా ఈ జీవితం తిరిగే రంగుల రాట్నము
ఇంతేరా ఈ జీవితం తిరిగే రంగుల రాట్నము
(ఏనుగుపై ఎక్కగలిగే నవాబు అయినా, పల్లకి ఎక్కగలిగే షావుకారు అయినా, గుఱ్ఱముపై స్వారీ చేయగలిగే జనాబు అయినా, గాడిదను మాత్రమే వాహనంగా ఉపయోగించగలిగే పేదవాడు అయినా అందరూ ఒకవైపే నడుస్తారు. వారిని నడిపించే ఆ దైవం దృష్టిలో అందరూ సమానమే)
చరణం: 2
ఆ… ఆ… ఆ… ఆ… ఆ… ఆ… ఆ…
కోరిక ఒకటి జనించు తీరక ఎడద దహించు
కోరనిదేదో దేదో వచ్చు శాంతి సుఖాలను తెచ్చు
ఏది శాపమో ఏది వరమ్మో..ఓఓఓ..
ఆ… ఆ… ఆ… ఆ… ఆ… ఆ… ఆ…
ఏది శాపమో ఏది వరమ్మో
తెలిసీ తెలియక అలమటించుటే
(మనసులో ఒక కోరిక పుడుతుంది, కానీ తీరక పోవటంతో బాధ కలుగుతుంది. ఈలోగా మనం కోరుకోకుండానే ఒక మంచి జరుగుతుంది, మనసుకు సాంత్వన కలిగిస్తుంది. ఏది శాపమో ఏది వరమో మనకు తెలియదు. అలా తెలియక అల్లాడిపోవటమే
ఈ జీవితం!)
ఇంతేరా ఈ జీవితం తిరిగే రంగుల రాట్నము
ఇంతేరా ఈ జీవితం తిరిగే రంగుల రాట్నము
చరణం: 3
త్యాగమొకరిది ఫలితమొకరిది
అమ్మ ప్రాణమా ఇద్దరిదీ
వ్యధలూ బాధలు కష్టగాథలు
చివరికి కంచికి వెళ్ళే కథలే
(అన్నదమ్ములలో ఒకరు కష్టపడి, మరొకరికి సుఖాన్ని అందజేస్తున్నారు. అమ్మకు మాత్రం ఇద్దరూ ప్రాణమే. ఈ బాధలు, దుఃఖాలు అన్నీ చివరికి సమసిపోతాయి.)
ఇంతేరా ఈ జీవితం తిరిగే రంగుల రాట్నము
ఇంతేరా ఈ జీవితం తిరిగే రంగుల రాట్నము
బ్రతుకే రంగుల రాట్నము
చరణం: 4
ఆ… ఆ… ఆ… ఆ… ఆ… ఆ… ఆ…
ఆగదు వలపు ఆగదు వగపు
ఆరదు జీవనమాగదు
ఎవరు కులికినా ఎవరు కుమిలినా
ఆగదు కాలం ఆగదు
(ఏదీ ఆగదు. వలపు, వగపు ఆగవు. జీవితం అసలు ఆగదు. ఎవరు సుఖాలలో ఓలలాడినా, మరెవరు దుఃఖంతో కుమిలిపోయినా కాలం మాత్రం ఆగనే ఆగదు.)
ఇంతేరా ఈ జీవితం తిరిగే రంగుల రాట్నము
బ్రతుకే రంగుల రాట్నము
ఆ… ఆ… ఆ… ఆ… ఆ… ఆ… ఆ…
కలిమి నిలవదు లేమి మిగలదు
కలకాలం ఒక రీతి గడవదు
నవ్విన కళ్ళే చెమ్మగిల్లును
వాడిన బ్రతుకే పచ్చగిల్లును
ఇంతేరా ఈ జీవితం తిరిగే రంగుల రాట్నము
ఇంతేరా ఈ జీవితం తిరిగే రంగుల రాట్నము
చరణం: 5
ఆ… ఆ… ఆ… ఆ… ఆ… ఆ… ఆ…
ఇరుగింటిలోన ఖేదం పొరుగింటిలో ప్రమోదం
రాలినపువ్వులు రెండు, పూచే గుత్తులు మూడూ
ఒకరి కనులలో చీకటిరేయి
ఇరువురి మనసుల వెన్నెలహాయి
(ఈ పక్క ఇంటిలో బాధ, దుఃఖం. ఆ పొరుగింట్లో సంతోషం, సంబరం! ఒక చెట్టుకు రెండు పువ్వులు రాలిపోయినా, మూడు పూల గుత్తులు పూస్తాయి. ఒకరి కళ్ళలో చీకటి, ఇరువురి మనసులలో వెన్నెల. ఇదే విచిత్రం, ఇదే జీవితం!)
ఇంతేరా ఈ జీవితం తిరిగే రంగుల రాట్నము
ఇంతేరా ఈ జీవితం తిరిగే రంగుల రాట్నము
ఇంతేరా ఈ జీవితం తిరిగే రంగుల రాట్నము
బ్రతుకే రంగుల రాట్నము
బ్రతుకే రంగుల రాట్నము
***
జీవిత చిత్రాన్ని మన కళ్ళ ముందు నిలిపే ఈ గీతాన్ని విందాం రండి…
 

రచన: … చంద్రప్రతాప్ కంతేటి
విపుల / చతుర పూర్వసంపాదకులు
Ph: 80081 43507
నా వృత్తిలో భాగంగా దేశ దేశాల కథలు, మన దేశానికి చెందిన తెలుగు, తెలుగేతర కథలూ వేలకొద్దీ చదివాను. వాటిలో కొన్ని ఎప్పటికీ మరుపుకు రావు. ఎల్లవేళలా మనసుని వెంటాడుతూనే ఉంటాయి. అవి ఏ భాషలో వచ్చాయో రచయితలెవరో, అనువాదకులెవరో గుర్తులేకపోవడం నా దురదృష్టం. అలాంటి కథలు నెలకొకటి చొప్పున నా మాటల్లో క్లుప్తంగా చెబుతాను. పాఠకులెవరైనా ఇది ఫలానా వారి కథ, ఫలానా భాష కథ అని గుర్తుపడితే మరీ సంతోషం. ఆ రచయిత గురించి తరువాతి సంచికలో చెప్పుకోవచ్చు. నా దృష్టిలో రచయితంటేనే క్రాంతదర్శి. . ప్రాతఃస్మరణీయ శక్తి!
ఎందరో రచయితలు. . అయితే కొందరే మహానుభావులు! వారికి పాదాభివందనాలు!!

హ్యాపీ టైమ్స్!
యాభై నుంచి అరవై ఏళ్ల మధ్య వయసున్న ఓ పేద కార్మికుడతను.. పైగా బ్రహ్మచారి. లావుపాటి మహిళలంటే అతనికి తగని ఇష్టం. అలాంటి ఒక మహిళను ప్రేమించాడు. ఆ మహిళకు భర్త లేడు, కానీ పదేళ్ల కొడుకున్నాడు. కొడుకుతో పాటు పన్నెండేళ్ల సవతి కూతురును కూడా పోషించాల్సిన బాధ్యత ఆమెపై పడింది.
ఆ సవతి కూతురు అంధురాలు. దాంతో ఆ సవతి కూతుర్ని ఎలాగైనా వదిలించుకోవాలి.. కనీసం ఆ కూతురికి ఏదైనా ఉద్యోగం దొరికితే తనకు కొంత భారం వదులుతుంది అనుకుందామె. అదే విషయం తన ప్రియుడికి చెప్పింది.
”ఫలానా ఇన్ని రోజుల్లో నువ్వు ఆమెకి ఉద్యోగం ఇప్పించి ఆ పీడాకారాన్ని నాకు వదిలించగలిగితే నిన్ను చేసుకుంటాను లేకుంటే వేరేవాడిని చేసుకుంటాను” అని బ్రహ్మచారికి షరతు పెడుతుంది.
దాంతో ముసలాయన ఆ పిల్లకు ఉద్యోగం ఇప్పించడానికి నానా తంటాలు పడతాడు. అంధురాలికి ఎవరు ఉద్యోగం ఇస్తారు? పైగా పన్నెండేళ్ల పిల్ల ! సవతి తల్లి పోరుతో ఆమెకు కూడా కొంత మొండితనం అబ్బుతుంది. అయినా ఇంట్లో గిన్నెలు తోమడం, బట్టలు ఉతకడం వంటి పనులన్నీ సవతి తల్లి ఆమెతోనే చేయిస్తూ ఉంటుంది.
ఇంటి నుంచి వెళ్ళిపోయిన తన తండ్రి నుంచి ఎప్పటికైనా ఉత్తరం వస్తుందని, తనను తీసుకెళ్లి వైద్యం చేయించి చూపు
తెప్పిస్తాడని నమ్ముతూ ఉంటుంది ఆ బాలిక. అందుకే తండ్రి నుంచి ఉత్తరాలు వస్తాయేమోనని ఆశగా ఎదురుచూస్తూ ఉంటుంది.
“ఉద్యోగం చేస్తావా… డబ్బులు వస్తాయి” అని బ్రహ్మచారి అడిగితే “తప్పకుండా చేస్తాను కానీ మసాజ్ సెంటర్ అయితేనే చేస్తాను.. నాకు మసాజ్ చేయడం బాగా వచ్చు పైగా చాలా ఇష్టం కూడా” అని చెబుతుందా పిల్ల.
ఈమెకు ఉద్యోగం ఇచ్చేవారి కోసం బ్రహ్మచారి గారు ఎంతో ప్రయత్నం చేస్తాడు కానీ ఎవ్వరూ ఇవ్వరు.
మరోపక్క ప్రియురాలు పెట్టిన గడువు దగ్గర పడుతూ ఉంటుంది.
ఈ సమస్య నుంచి ఎలా బయటపడాలని కొందరు స్నేహితులతో సమాలోచనలు చేస్తాడు. వారు ఒక మంచి సలహా చెప్తారు. అదేమిటంటే వీళ్లంతా కలిసి కార్మికులుగా పనిచేసిన యజమాని దగ్గరకు వెళ్లి ఊరి బయట ఆయనకు ఉన్న షెడ్డును కొన్నాళ్లపాటు తమకు ఇవ్వమని అడుగుతారు. అతను మంచి మూడ్లో ఉండటంతో ”సరే వెళ్లి వాడుకోండి కొన్నాళ్ల పాటు” అని షెడ్ తాళాలు ఇస్తాడు.
బ్రహ్మచారి అతని స్నేహితులు కలిసి ఆ షెడ్డులో రెండు మూడు టేబుల్స్ రెండు కుర్చీలు వేసి ఇదే మసాజ్ సెంటర్ అని ఆమెను నమ్మిస్తారు. ఆమె అంధురాలు కనక వారి మాట నమ్ముతుంది. అందరూ తలా కొంత డబ్బు వేసుకొని కొన్ని క్రీములు పౌడర్లు నూనెలు తెచ్చి అక్కడ పెడతారు.
మసాజ్ సెంటర్ రెడీ అయింది మరి కస్టమర్లు ఎలా?
దానికి కూడా వారు ఒక ఉపాయం ఆలోచించి- వాళ్లే ఒకరి తర్వాత ఒకరు వచ్చి మసాజ్ చేయించుకుని ఆమె చేతిలో తలొక పావలా/ అర్థ రూపాయి పెడతారు. తమాషా ఏంటంటే ఆ ఉన్న ఐదుగురి మొదటి రౌండ్ అయ్యాక మళ్ళీ రెండో రౌండ్ వస్తారు.
చిల్లర డబ్బులు గలగల లాడుతుంటే ఆ పిల్లకు చాలా సంతోషం కలుగుతుంది. విచిత్రం ఏంటంటే ఈ కార్మికులు కూడా పేదవాళ్లే కావడంతో ఒక్కోసారి ఆమె సంచిలో వేసుకునే డబ్బులే తీసి మళ్ళీ ఆమె చేతిలో పెడుతుంటారు.
బ్రహ్మచారి ఆమె మసాజ్ సెంటర్ బాగా నడుస్తుందని చెప్పడానికి ఒక రోజున ప్రియురాలి ఇంటికి వెళ్తాడు.
కానీ ఆమె అప్పటికే వేరే వ్యక్తితో శృంగారంలో ఉంటుంది.
”ఇచ్చిన గడువు పూర్తికాకుండానే ఇలా మాట తప్పుతావా?” అని బ్రహ్మచారి అడిగితే –
“గుడ్డి పిల్లను మోసం చేసినట్లు నన్ను చేయాలనుకుంటున్నావా? అది నీ వల్లకాదు. ఇక పో.. ఇంకెప్పుడూ నీ ముఖం నాకు చూపకు! నువ్వే కాదు ఆ పిల్ల కూడా నాకు కనబడటానికి వీల్లేదు” అని మొహం మీద తలుపు వేస్తుంది ప్రియురాలు.
బ్రహ్మచారి తల కొట్టుకుంటూ మళ్లీ షెడ్ దగ్గరికి వస్తాడు.
ఈ కొన్ని రోజుల అనుబంధంతో ఆ గుడ్డిపిల్లపై అతనికి పితృ వాత్సల్యం కలుగుతుంది. ఆమెను సంతోషపెట్టడం కోసం అతను, అతని మిత్రులు ప్రయత్నం చేస్తూఉంటారు. రోజూ మసాజ్ చేయించుకుని చిల్లర పైసలు ఆమెకు ఇవ్వడానికి వాళ్ల దగ్గర డబ్బు ఉండదు. అందుకే ఆమె దగ్గర డబ్బులు కొట్టేసి మళ్లీ అవే ఆమె చేతిలో పెట్టి వ్యాపారం బాగా సాగుతున్నట్టు డ్రామా రక్తికట్టిస్తారు.
ఆమెను సంతోషపెట్టడం కోసం బ్రహ్మచారి ఆమె తండ్రి రాసినట్టుగా ఒక ఉత్తరం రాయించి తెచ్చి “ఇదిగో మీ నాన్న ఉత్తరం రాశాడు.. త్వరలోనే వచ్చి నీ కళ్ళకు వైద్యం చేయిస్తాడట” అని అది చదివి చెప్తాడు.
ఆ చిన్నారి మనసు సంతోషంతో పరవళ్లు తొక్కుతుంది.
“నాకు తెలుసు మా నాన్న ఎప్పటికైనా వస్తాడు. నాకు వైద్యం చేయిస్తాడు.. కొత్త బట్టలు తెస్తాడు” అని వారితో ఆనందంగా చెబుతుంది.
ఆ పిల్ల అమాయకత్వానికి వారు అవును అంటూనే తీవ్ర మానసిక వ్యధకు లోనవుతారు.
ఒక రోజున బ్రహ్మచారి, అతని మిత్రులు షెడ్ కి వచ్చేసరికి ఆ పిల్ల ఉండదు. కళ్ళు కనపడని పిల్ల ఎక్కడికి వెళ్లిందా అని వారు భయపడతారు. ఏ ప్రమాదంలో చిక్కుకుంటుందోనని ఆందోళన పడతారు. మసాజ్ సెంటర్ కోసం వాళ్ళు ఎప్పుడో తెచ్చి పెట్టిన ఒక పాతకాలపు టేప్ రికార్డర్ అక్కడే ఉంటుంది.
ఒక మిత్రుడు దాన్ని ఆన్ చేస్తే అందులో నుంచి ఆ పిల్ల మాటలు వినపడతాయి.
“అంకుల్స్ మీరు నన్ను సంతోష పెట్టడానికి ఆడుతున్న నాటకం అంతా నాకు తెలుసు. రెండోరోజునే ఈ విషయం నేను గ్రహించాను. మిమ్మల్ని సంతోష పెట్టడానికి, సంతృప్తి పరచడానికి నేను కూడా మీ నాటకం నాకు తెలియనట్టుగా నాటకం ఆడుతున్నాను.. కళ్ళు కనబడకున్నా మీ అందరి ఆర్థిక పరిస్థితులు అర్థం అవుతూనే ఉన్నాయి. అయినా మీరు నా సంతోషం కోసం ఎంతో చేశారు. ఇక మీకు భారం కాదల్చుకోలేదు. అందుకనే వెళ్ళిపోతున్నాను.. నేను మా నాన్నను వెతకటానికి వెళుతున్నానే తప్ప, చనిపోవడానికి కాదు. నాకు మీరు చాలా ఆత్మవిశ్వాసం ఇచ్చారు.. అందరికీ నమస్కారం”
బ్రహ్మచారితో సహా మిత్రులందరూ కలవర పడిపోయారు..
ఆమె మాత్రం కనిపించలేదు.
-:000: –
నా విశ్లేషణ:
ఇది సాధారణ కథ కాదు.. ఓ చైనీస్ సినిమా కథ! సినిమా పేరు ‘హ్యాపీ టైమ్స్’ యూట్యూబ్ లో ఇంగ్లీష్ సబ్ టైటిల్స్ తో ఉంది. బహుశా ఈ కథను, ఈ సినిమాను ఎప్పటికీ మర్చిపోలేను. కనుకనే దీన్ని ఈ నెలకు ‘వెంటాడే కథ’గా మీ ముందుకు తీసుకువస్తున్నాను. కథ ఎలా మొదలై ఎలా పూర్తయిందో చదివారు కదా? సినిమా కూడా చూడండి మీకు మరింత నచ్చుతుంది. మీ మనసుకు మరింత చేరువవుతుంది.
ఇందులో ప్రధానంగా కనిపించేది మానవీయత.
పెళ్లి చేసుకోవాలనుకుని ఉవ్విళ్ళూరిన బ్రహ్మచారి ‘పితృ వాత్సల్యం’ అనే మరో బంధంలో చిక్కుకుపోతాడు. ఆ పిల్ల కూడా చాలా తెలివైనది కావడంతో వీరు ఆడే నాటకం గ్రహిస్తుంది.. తన కోసం వాళ్లు పడుతున్న అవస్థల్ని, చూపిస్తున్న ప్రేమాభిమానాల్ని సంపూర్ణంగా అర్థం చేసుకుని వారికి భారంగా ఉండకూడదని మరి ఎక్కడైనా బతకవచ్చు అన్న ఆలోచనతో రెట్టించిన ఆత్మవిశ్వాసంతో వెళ్ళిపోతుంది.
రచన: శ్యామదాసి
“తిత్తి కాసులు చెల్లె తిరుణాలు చెల్లె” మా చిన్నతనంలో ఇంట్లో తరచు వినే మాట ఇది. పిల్లా, జెల్లాతో కలిసి చిన్న చిన్న యాత్రలు, సినిమాలు, షికార్లు, సంతలు, సరదాలు, ఇలాంటి వేమైనా ముగించుకుని ఇంటికి చేరగానే, ఇంట్లో వున్న పెద్ద వాళ్ళు వెనుకటి వాళ్ళ యాత్రానుభవాలను, అప్పటి వారి ఆనందాలను, గుర్తు చేసుకుంటూ తిత్తి ఖాళీ అయిందా, సంబరం తీరిందా, అంటూ ఛలోక్తిగా అనేవారు.
తిత్తి నిండా (సంచినిండా) కాసులున్నపుడు, తిరుణాలు సంబరంగా వుంటుంది. వింతలు, విడ్డురాలు, తినడం, తిరగడం జనం సందడి, నా చుట్టూ వున్న నా వాళ్ళు, ఈ ఆనందం శాశ్వతమనిపిస్తుంది.  తిత్తి లో కాసులు అయిపోగానే, తిరుణాలు ఉత్సాహం చప్పబడిపోతుంది.
అనుభూతులకర్ధంకాకుండానే బాల్యం గడచిపోయింది. ఎగసిపడే అలలుగా యవ్వన అనుభవాలు కలల సముద్రంలో కలసిపోయాయి క్రమంగా కుటుంబమనే గూటిలోకి చేరిపోయాను. కూతురుగా, భార్యగా, కోడలుగా, వదినగా, అమ్మ, అత్తమ్మ, అమ్మమ్మ, నానమ్మలుగా ఇలా ఎన్నో, ఏ పాత్రకాపాత్ర పోషిస్తూ ” నా కోడి కూయందే పొద్దు పాడవదు (తెల్లవారదు)”అన్నట్లు, “నేను లేకుంటే ఒక్క క్షణం గడవదు ఇంట్లో ” అనుకుంటూ బాధ్యతల వలయాలలో తిరుగుతూ కాలంతో కలిసి సుదీర్ఘ ప్రయాణం సాగించి సేద తీరే తరుణానికి, నాది, నేను అనుకున్న నా శరీరమే క్షణ క్షణం మార్పు చెందుతూ, సహజ మార్పులను పొందుతూ, ఆటు పోటులకు నిలచిన నావలా తీరానికి చెరువవుతున్నది.
ఇన్నిటిలో ఆదమరచి వున్న నేను “ఓటికుండలో నీరులా” తరిగిపోతున్న ఆయుస్సును తలచుకుని ఉలిక్కిపడ్డాను. నా మనసు మోసుకొచ్చుకున్న కర్మఫలాలతో బాటుగా, పరిమితి తెలియని ఆయువు, నా వెన్నంటి వున్న వైనాన్ని మైమరపింపజేసిన మనసే, “తస్మాత్ జాగ్రత్త” అని కూడ హెచ్చరిస్తున్నది.
మానవ జన్మకు, మనుగడకు మూలమయిన మనసు శరీరంలో ఏ భాగానికి చెందినదో గానీ, కనపడని ఆ మనసు చేసే గారడీలే మనిషిని మాయలో పడవేస్తూ, జీవితాన్ని నియంత్రిస్తున్నదికదా.
అహంకార, మమకారాలు, ఆశనిరాశలు, సుఖ దుఃఖాలు, బంధాలు బాంధవ్యాలతో నిండిపోయిన నా చిన్నగూడు, ఇదే సత్యమనే బ్రమలో మైమరచిన నాకు, ఇవన్ని వదిలించు కొమ్మనీ, అంచెలంచెలుగా ఈ పొరలను ఒక్కొక్కటిగా తొలగించు కొమ్మనీ, చేరవలసిన చరమగమ్యాన్ని గుర్తు చేస్తూ “తిత్తిలో  కాసులుచెల్లైపోయినట్లు”, మనసు మూలలో ఎక్కడి నుండో తెలియజెప్తున్నా, తిరణాళ్ళ సందోహంలో వినిపించుకోలేదు.
ఏదిఏమైనా, కాసుల సందడి తిరుణాల సంబరం అందరికీ సుపరిచితమే ఎన్నో సుద్దులతో కూడి అలవోకగా మాట్లాడే పెద్దవాళ్ళ మాటలు” మన లోపలి, మనను వెదకి చూపిస్తూ, కొత్త ప్రశ్నలకు, పాత సమాధానాలనందిస్తూ ఎఱుక గలిగి బతకమన్న సత్యాన్ని” చెప్పకనే చెబుతున్నవి.
రచన: కొంపెల్ల రామలక్ష్మి
మనం గత సంచికలో తెలుసుకున్న ‘72 మేళ రాగమాలిక’, అభ్యాసగానానికి ఉపకరించే రచన కాదు. ఈ రచనను ఒక గీతంగా చెప్పడం కంటే, ఒక స్వయం ప్రతిపత్తి కలిగిన అతి పెద్ద రాగమాలికగా చెప్పుకోవాలి. కొందరు విద్వాంసులు ఈ రచనను కృతిగా సంబోధించడం కూడా జరిగింది.
అయితే, అభ్యాసగాన స్థాయిలోనే మరొక ముఖ్యమైన 72 మేళ రాగమాలికాగీతం మీకు పరిచయం చేసి, తర్వాతి అంశం అయిన ‘జతి స్వరం మరియు స్వరజతులు’ గురించి వివరిస్తాను.
అయితే, అభ్యాసగాన స్థాయిలోనే మరొక ముఖ్యమైన 72 మేళ రాగమాలికా గీతం గురించి ఇప్పుడు చెప్పుకుందాము.
72 మేళ రాగమాలికా గీతం:
దీనిని రచించిన వారు శ్రీ చిత్రవీణ యన్ రవికిరణ్ గారు.
ఈ రచన పాడడానికి పట్టే సమయం కేవలం 7 నిముషాలు. రవికిరణ్ గారు 1967 లో మైసూరులో పుట్టారు. వీరి తండ్రి గారైన శ్రీ కె యస్ నరసింహన్ గారు కూడా చాలా పేరు గల గొట్టు వాద్యం కళాకారులు. రవికిరణ్ గారు, తన రెండు సంవత్సరాల వయసులోనే, ‘మద్రాస్ మ్యూజిక్ అకాడమీ’ వారు నిర్వహించిన సంగీత ఉత్సవాల్లో పాల్గొని, 325 రాగాలు, 175 తాళాలు గుర్తు పట్టి, ‘బాల మేధావి’గా గుర్తింపు పొందారు. ఆ తర్వాత ఒక సంవత్సరం లోపే (అంటే 3 సంవత్సరాల వయసులో) వారు బొంబాయి షణ్ముఖానంద సభలో జరిగిన సంగీత కార్యక్రమంలో పాడటానికి ఆహ్వానాన్ని అందుకున్నారు. అంతటి ప్రతిభాశాలి వారు. 12 సంవత్సరాల వయసులోనే ఆకాశవాణిలో A గ్రేడ్ కళాకారునిగా నియమితులయ్యారు. వీరు దాదాపుగా 1050 రచనలు సంగీత, నృత్య మరియు పాశ్చాత్య వాద్య సంగీతానికి సంబంధించినవి చేసినట్టుగా తెలుస్తుంది. ఇది క్లుప్తంగా రవికిరణ్ గారి గురించి.
ఇక వారి రచన విషయానికి వస్తే, ఇది 72 మేళకర్తల పేర్లనే వాడి చేసిన రచన. అలాగే, ప్రతీ చక్రం స రి గ మ అనే స్వరాలతో (ప్రతీ చక్రంలోని పూర్వాంగ స్వరాలు అయిన సరిగమలు ఒకే స్థాయిలో ఉంటాయి) మొదలై, ఆ చక్రం పేరుతో (ఉదాహరణకు మొదటి చక్రం పేరు ఇందు) ముగుస్తుంది. ప్రతీ రాగం పేరు అదే రాగంలో కూర్చడం జరిగింది. చివర్లో శ్రీ సీతారాముల ప్రార్థన ‘సురటి’ రాగంలో చాలా మంగళకరంగా రచించారు శ్రీ రవికిరణ్ గారు. (‘ఆది నాట, అంత్య సురటి’ అంటారు.) ఇది చాలా అందమైన రచన.

ఇప్పుడు మనం జతిస్వరాలు, స్వరజతులు గురించి తెలుసుకుందాం.
అభ్యాసగానంలో గీతాల తర్వాత నేర్చుకునే రచన జతిస్వరం లేదా స్వరపల్లవి. ఇది పూర్తిగా స్వరాలతో చేయబడిన రచన. కొన్ని రాగాల జతిస్వరాలలో ‘తరికిట థిమితక’ వంటి జతులతో రచన చేయడం కనిపిస్తుంది. ఇవి నాట్యానికి చాలా అనుకూలంగా ఉంటాయి. ఈ రచనలో కూడా పల్లవి, అనుపల్లవి, చరణాలు వంటి అంగాలు ఉంటాయి. కొన్ని రచనల్లో పల్లవి చరణాలు మాత్రమే ఉండడం కూడా మనకి కనిపిస్తుంది.
జతిస్వరానికి సాహిత్యం రచించినప్పుడు అది స్వరజతి అవుతుంది. జతిస్వరం మొత్తం ధాతురచనగా సాగుతుంది. స్వరజతి రచన ధాతు మాతుల మిశ్రమంగా ఉంటుంది.
జతిస్వరం, స్వరజతి పాడే విధానం ఏంటంటే – ముందుగా పల్లవి పాడి, తర్వాత అనుపల్లవి పాడి మళ్లీ పల్లవి పాడాలి. ప్రతీ చరణము పాడిన తర్వాత పల్లవి పాడాలి. స్వరజతికి సాహిత్యం కూడా ఉంటుంది కాబట్టి స్వరజతి పాడేటప్పుడు ముందుగా పల్లవి స్వరము తర్వాత సాహిత్యము పాడి, అనుపల్లవి స్వరము, సాహిత్యము పాడాలి. ఆ తర్వాత ఒక్కొక్క చరణానికి స్వరము, సాహిత్యము పాడి, ప్రతి చరణం తర్వాత పల్లవి సాహిత్యాన్ని పాడాలి. ఈ జతిస్వరము మరియు స్వరజతి బాగా అభ్యాసం చేయడం వల్ల విద్యార్థికి ఒక రాగం మీద మంచి అవగాహన ఏర్పడుతుంది. స్వర సంచారాల గురించిన జ్ఞానం పెరుగుతుంది.
జతిస్వరాలు రచించిన వారిలో ప్రముఖులు
1. స్వాతి తిరునాళ్
2. పొన్నయ్య
3. వడివేలు
మొదలైనవారు.
స్వరజతి రచనల్లో మనం తరచూ వినే రచనలు –
1. రారవేణుగోపాబాల
2. సాంబశివాయనవే (చిన్న కృష్ణ దాసర్ గారి రచన)
3. రావేమే మగువా (వీరభద్రయ్య గారి రచన)
మొదలైనవి.
ఇవన్నీ ఒక ఎత్తు అయితే స్వరజతిత్రయంగా పిలువబడే, మూడు అపురూపమైన రచనలు చేసిన వారు శ్రీ శ్యామశాస్త్రి గారు. ఒక అభ్యాసగాన రచనను సభాగానస్థాయిలో చేసిన ఘనత శ్రీ శ్యామశాస్త్రి గారిది. ఈ మూడు స్వరజతులు కామాక్షి అమ్మవారిని స్తుతిస్తూ చేసినవి.
1. భైరవి రాగ స్వరజతి
2. యదుకుల కాంభోజి రాగ స్వరజతి
3. తోడి రాగ స్వరజతి
మనం ప్రస్తుతం చర్చించుకుంటున్న రాగమాలికల విషయానికి వస్తే, పంచరాగ జతిస్వర రచనను ప్రముఖంగా చెప్పుకోవాలి. దీనిని రచించినవారు ప్రఖ్యాత వాగ్గేయకారులు శ్రీ స్వాతి తిరునాళ్ గారు.
వీరు జీవించిన కాలం క్రీస్తుశకం 1813-1846.
వీరి రచనలు అన్నీ కూడా అద్భుతాలే. 400 పైన రచనలు వీరు చేసినట్టుగా తెలుస్తుంది. ఈ రచనలు కర్ణాటక మరియు హిందుస్థాని సంగీత విధానాల్లో మనకు లభ్యం అవుతున్నాయి. వీరు ట్రావెన్కోర్ సామ్రాజ్యాన్ని అత్యంత సమర్థవంతంగా పరిపాలించిన మహారాజు. చిత్రలేఖనం వంటి అన్ని లలితకళలలోనూ ప్రావీణ్యం కలిగిన గొప్ప కళాకారులు కూడా.
వీరు రచించిన ఈ పంచరాగ జతిస్వరంలో వాడిన రాగాలు – కళ్యాణి, బేగడ, అఠాణా, సురటి మరియు తోడి. పల్లవి కళ్యాణి రాగంలో ఉంటుంది. ఈ రచనకే తర్వాతి తరంవారెవరో సాహిత్యాన్ని రచించి, స్వరజతిగా మార్చినట్టుగా తెలుస్తోంది. ఇదే రచనకు జతులు, సోల్ కట్టు స్వరాలు (సోల్ కట్టు స్వరాలు అంటే మనకు నాట్యానికి సంబంధించిన పాటలలో, నట్టువాంగంలో వినిపించే తకిటతక, తరిగిణ థోమ్, తత్తళాంగు, తకథిమి మొదలైన శబ్దాలు) సమకూర్చి, నాట్యానికి కూడా అనుకూలంగా మలచుకోవడం జరుగుతోంది.
ఈ రచనకు సాహిత్యంలో ‘స్వరాక్షరాలు’ వంటి అలంకారాలు కనిపిస్తాయి.
స్వరాక్షరం అంటే, ఏదైనా స్వరానికి సంబంధించిన సాహిత్యంలో కూడా అదే అక్షరం ఉంటే, దాన్ని ‘స్వరాక్షరం’ అంటారు. ఇది వ్రాయడానికి సంగీతంలో మంచి ప్రావీణ్యం అవసరం. ఈ రచన మిశ్రచాపు తాళంలో చేయబడింది. మిశ్రచాపు తాళం అంటే ‘తకిట తక తక’ అని ఏడు క్రియలతో ఉండే తాళం.

వచ్చే సంచికలో వర్ణాలలోని కొన్ని రాగమాలికల గురించి తెలుసుకుందాం.
(సశేషం)
రచన: సి. హెచ్. ప్రతాప్ 
దానంలో కర్ణుడి ఖ్యాతి జగద్విఖ్యాతం.  నభూతో నభవిష్యతి అన్న చందాన అతని దాన ప్రస్థానం సాగింది. జన్మత: సహజ కవచకుండాలతో జన్మించిన కర్ణుడి వల్ల తన కుమారుడు అర్జునుడికి ఎప్పటికైనా ముప్పు తప్పదని గ్రహించిన ఇంద్రుడు ఒక కపట ఉపాయం ఆలోచించి పేద బ్రాహ్మణుడి రూపంలో వచ్చి కవచకుండలాలను దానంగా కోరాడు.  ఇలాంటి మోసమేదో జరుగుతుందని ముందుగానే ఊహించిన సూర్యుడు. .  దేవేంద్రుడు బ్రాహ్మణ రూపంలో వచ్చి నీ కవచకుండలాలు ఇవ్వమని అడుగుతాడు…  వాటిని మాత్రం ఇవ్వకని తన కుమారుణ్ని ముందుగానే హెచ్చరించాడు.  కానీ సహజ దానశీల కర్ణుడు తన ప్రత్యర్థి అర్జునుడికి మేలు జరుగుతుందని తెలిసినా వాటిని కోసి దానంగా ఇచ్చాడు.  అందుకే కర్ణుడి మరణం సాధ్యమయ్యింది.
మహాభారతం 17 వరోజు యుద్ధం ముగిసింది.  అర్జునుడు వేసిన దివ్యాస్తాల కారణంగా కర్ణుడు రక్తసిక్తమై యుద్ధభూమిలో అచేతనంగా పడి వున్నాడు. పాండవులు విజయోత్సవాలు జరుపుకుంటున్నారు.  అయితే కర్ణుడి స్థితి చూసిన శ్రీకృష్ణుడు మాత్రం చింతామనస్కుడై వున్నాడు.  కారణమేమిటని అడిగాడు అర్జునుడు.
కర్ణుడు అంతటి మహా దానశీలి, వితరనయోగి ఈ భూమండలంలోనే ఇప్పటివరకు రాలేదు, ఇక రాబోడు కూడా అని అతని గుణగణాలను శ్లాఘించాడు కృష్ణుడు.
 ఆ మాటలు అర్జునుడికేమాత్రం రుచించలేదు.  తన శత్రువును అమితంగా పొగుడుతున్న కృష్ణుడివైపు చికాకుగా చూసాడు.
అర్జునుడి అంతరంగం కృష్ణుడికి అర్ధమయ్యింది.  నాతో రా అని తాను ఒక విప్రుని వేషం ధరించి యుద్ధ భూమికి అర్జునుడితో వెళ్ళాడు శ్రీకృష్ణుడు.
అర్జునుడిని దూరంగా నిల్చోమని చెప్పి తాను కర్ణుడి దగ్గరకు వెళ్ళి నమస్కరించి” అపర దానశీలి అయిన మీకు నమస్సుమాంజలులూ” అని పలకరించాడు.
ప్రాణాలు పోయే బాధలో విలవిల్లాడుతున్నాడు కర్ణుడు.  అయినా లేని ఓపిక తెచ్చుకొని” ఎవరు మహాత్మా మీరు, ఏం కావాలి?” అని అడిగాడు.
” నేను కటిక దారిద్ర్యంలో వున్నాను.  ఈ స్థితి నుండి బయటపడేందుకు కొంచెం బంగారం దానం కావాలి” అని కన్నాడు శ్రీకృష్ణుడు.
 ఆ కోరికకు కొంచెం సేపు ఆలోచించాడు కర్ణుడు.  చివరకు తన నోట్లో ఒక బంగారపు పన్ను వుందన్న సంగతి గుర్తుకొచ్చి ” విప్ర మహాశయా, నా నోట్లో వున్న బంగారపు పన్నును మీరు నిరభ్యంతరంగా తీసుకోవచ్చు” అని నోరు తెరిచారు.
విప్రులకు ఒకరి నోట్లో చేయి పెట్టడం నిషిధం
కావున ఆ పని చెయ్యలేనని జవాబిచ్చాడు కృష్ణుడు.
కాస్త సందిగ్ధంలో పడిన కర్ణుడు పక్కనే వున్న ఒక రాయిని తీసి పన్నును పగులకొట్టి బయటకు తీసి కృష్ణుడుకి అందివ్వబోయాడు.
రక్తసిక్తమైన వస్తువులను దానంగా స్వీకరించడం విప్రులకు తగదు అని తిరిగి తిరస్కరించాడు కృష్ణుడు.  పైగా దానం ఇవ్వలేకపోతే ఆ మాటే చెప్పు , నేను వెళ్ళిపోతాను అని తొందర పెట్టాడు.
“అమ్మమ్మ ఎంతమాట! ఈ బొందిలో ప్రాణం వుండగా నేను దానం ఇవ్వలేనన్న మాట నా నుండి వెలువడదు” అని కర్ణుడు తన అమ్ములపొది నుండి ఒక బాణం తీసి వింటికి సంధించి నేలలోకి కొట్టాడు.
మరుక్షణం నేల నుండి జలధార పైకి చివ్వున చిమ్మింది.  ఆ నీటిలో  పన్నును శుభ్రం చేసి, దానిని తన కుడి చేతితో అందుకొని శ్రీకృష్ణుడికి అందించి నమస్కరించాడు కర్ణుడు.
కర్ణుడి   పరాక్రమానికి, శూరత్వానికి, దానశీలతకు ఎంతో సంతోషించిన కృష్ణుడు విప్ర రూపం త్యజించి తన అసలు రూపాన్ని ప్రదర్శించాడు.  ” నీకేం వరం కావాలో కోరుకో” అని కర్ణుడిని అడిగాడు.
” మహాత్మా, ప్రాణాలు వదిలే ఈ ఆఖరి క్షణంలో భగవానుడు నా చెంత ఉండడం నా జన్మజన్మల అదృష్టం.  ఇంతకంటే నాకు ఇంకేమీ వరం వద్దు.” అని శ్రీకృష్ణుడికి చేతులు జోడించగా అతని ప్రాణాలు అనంత వాయువుల్లో కలిసిపోయాయి.
కర్ణుడి దానశీలతకు అర్జునుడు జోహార్లు అర్పించక తప్పలేదు. 
 
 
 
 




ప్రియ పాఠక మిత్రులు, రచయితలందరికీ  సన్నజాజులు, చిరు చినుకులతోడుగా మాలిక కొత్త సంచికకు స్వాగతం. అమెరికాలో, అన్నవరం, అయిద్రాబాదులో కూడా అందరూ ఎండల్లో మండిపోతూ,  వరుణుడి కోసం ఎదురు చూస్తున్నారు. ఆయన కరుణ కూడా తక్కువగానే ఉంది ఇప్పటివరకు.  పూర్తి వానాకాలపు జోరువానలు వస్తాయని ఆశిద్దాం. సన్నజాజులు కూడా తోడున్నాయి కదా..
పాఠకులను అలరించడానికి  మాలిక పత్రిక  ఎప్పటికప్పుడు విభిన్నమైన అంశాలను ప్రవేశపెడుతోంది. ఈ మాసం నుండి సంగీతమాలిక రాగమాలికలు ప్రారంభమవుతోంది. కథలు, కవితలు, సీరియళ్లు, వ్యాసాలు, కార్టూన్స్, సమీక్షలతొ పాటు మరెన్నో అంశాలు మీకోసం ఈ మాసపు సంచికలో..
మీ రచనలు పంపవలసిన చిరునామా: maalikapatrika@gmail.com
ఈ జులై మాసపు విశేషాలు:
1.  అమ్మమ్మ – 48
2. ప్రాయశ్చితం – 2
3.  ఊయల వంతెన
4. పరవశానికి పాత(ర) కథలు – కొన్ని కన్నీళ్లు కొందరికే వస్తాయి
5. ఈశ్వర సేవ
6. తులసి
7. లోపలి ఖాళీ – భూమిపుండు
8.  తనివి తీరింది
9. బాలమాలిక – ‘నెపాలెందుకు?’
10.  విరించినై విరచించితిని… సిరివెన్నెల
11. సుందరము – సుమధురము – 3
12. రాగమాలికలు – 1
13. దానశీలత
14. వెంటాడే కథ 19
15. జగజ్జనని
17. కార్టూన్స్ – భోగా పురుషోత్తం
18. వెంటాడే కథ – 18 పేదవాడు మనసు
రచన: గిరిజ పీసపాటి 
వెంటనే గిరిజ కాలిక్యులేటర్ ముందేసుకుని లెక్క చూసి ఐదు వందలు జీతం, రెండు రోజులు సెలవు పెట్టనందుకు అదనంగా ముఫ్ఫై మూడు రూపాయలు ఇచ్చినట్టున్నారమ్మా!” అంది.
“నీకెమన్నా మెంటలా? జాయిన్ అయి రెండు నెలలు కూడా కాలేదు! అప్పుడే జీతం పెంచుతారా ఎవరైనా?” అని వసంత అడగడంతో ఆరోజు షాప్ లో జరిగినదంతా చెప్పింది.
అంతా విన్న నాగ “ఆయనకు నీ వర్క్ నచ్చి జీతం పెంచితే సంతోషించాల్సిన విషయమే. కానీ మన కుటుంబ పరిస్థితికి జాలి పడో, లేక నిన్ను టెస్ట్ చెయ్యడానికో ఎక్కువ జీతం ఇచ్చారేమో? కన్ఫర్మ్ చేసుకోవడం మంచిది” అంటూ ఎక్కువ ఇచ్చిన డబ్బు తిరిగి కవర్ లో పెట్టేసి “భోజనం చేసి వెళ్ళగానే తిరిగి ఆయనకు ఇచ్చెయ్!” అంది.
“కిందటి నెలా ఇలాగే జరిగింది. పెంచినట్లయితే చెప్పి ఇవ్వొచ్చుగా. మనకీ గుండుగుమ్ముల అనుమానం ఉండేది కాదుగా!” అంటున్న వసంతతో “నీకన్నిటికీ కోపమే. ముందు భోజనాలు వడ్డించు” అన్న తల్లి మాటలకు “సాయం చేద్దువు రా!” చెల్లెలితో అంటూ మూతి ముడుచుకుని, ధుమధుమలాడుతూ వంటగదిలోకి వెళ్తున్న అక్కని నవ్వుకుంటూ అనుసరించింది గిరిజ.
మధ్యాహ్నం షాప్ కి వెళ్ళేసరికి మహవీర్ గారు కేష్ కౌంటర్ లో కూర్చుని కనిపించారు. హాండ్ బ్యాగ్ లోంచి కవర్ తీసి మహవీర్ గారికి ఇస్తూ “అన్నయ్య గారు పొరపాటున శాలరీ ఎక్కువ ఇచ్చారు సర్!” అంది గిరిజ.
ఆయన ఆ కవర్ అందుకోకుండా “అన్నయ్య గారు భోజనానికి వెళ్ళారు. ఆయన వచ్చాక ఆయనకే ఇవ్వండి” అనడంతో… కవర్ ని తిరిగి బ్యాగ్ లో పడేసి, తన వర్క్ చూసుకోసాగింది.
గణేష్ గారు షాప్ కి రాగానే చిన్నగా నవ్వుతూ గిరిజ దగ్గరకు వచ్చి “నీ శాలరీ పెంచాను చూసుకున్నావా?” అని అడగడంతో “మా అమ్మగారు చూసారు సర్! మా ఇంటి పరిస్థతులకి జాలి పడి పెంచినట్లైతే ఆ అమౌంట్ మీకు రిటర్న్ చెయ్యమని చెప్పారు” అంది ఆయన ఏమనుకుంటారోనని టెన్షన్ పడుతూనే.
“అలా అని ఎవరు చెప్పారు? నీ ప‌ని కాకపోయినా అకౌంట్స్ పని కూడా చూస్తున్నందుకు పెంచాను. అది సరే… చాక్లెట్ తిన్నావా?” అడిగారు.
“చాక్లెట్ ఏంటి సర్!?” అంది అయోమయంగా.
ఆయన గిరిజ పెన్సిల్ బాక్స్ ఓపెన్ చేసి, అందులోంచి 5 స్టార్ చాక్లెట్ బార్ తీసి గిరిజకు ఇస్తూ “నువ్వు లంచ్ కి ఇంటికి వెళ్ళగానే పెట్టాను. నీకు సర్ప్రైజ్ ఇవ్వాలని” అన్నారు నవ్వుతూ.
“నాకొద్దు సర్!” అంది తీసుకోకుండా ఇబ్బంది పడుతూ. “పిల్లలు అడిగితే కొన్నాను. నువ్వూ చిన్నపిల్లవేగా. అందుకే నీకొసం ఒకటి ఉంచాను. ముందు తిని పని చేసుకో” అంటూ రేపర్ విప్పి మరీ గిరిజ చేతిలో పెట్టి, బిల్స్ తను టైప్ చెయ్యసాగారు.
గిరిజ చాక్లెట్ తినడం పూర్తవగానే “గుడ్. ఇక మీద నువ్వు ఎక్స్ట్రా పని చేసినప్పుడల్లా నీకు ఒక చాక్లెట్ ఇస్తాను” అంటూ వెళ్ళి తన సీట్ లో కూర్చున్నారు.
రాత్రి ఇంటికి వెళ్ళి జీతం పెంచి ఇచ్చిన విషయంతో పాటు, తనకి పెద్ద చాక్లెట్ బార్ కూడా ఇచ్చిన విషయం చెప్పింది గిరిజ. అందరూ ‘మంచి బాస్ దొరికారు నీకు’ అని సంతోషించారు.
ఇది జరిగిన పదిహేను రోజులకి గిరిజ పుట్టినరోజు కావడంతో, ముందురోజు “రేపు ఒక గంట లేట్ గా వస్తానని చెప్పు. గుడికి వెళ్ళి, దేవుడికి దండం పెట్టుకున్న తరువాత షాప్ కి వెళ్దువుగాని” అన్న తల్లి మాటలకు ‘సరే’నన్నట్లు తల ఊపింది.
తల్లి చెప్పినట్లే ఆరోజు రాత్రి ఇంటికి వెళ్ళడానికి ఉద్యుక్తురాలవుతూ “రేపు ఉదయం ఒక గంట లేట్ గా వస్తాను సర్” అంది గణేష్ గారితో.
“బాధ్యతగా పని చేస్తున్న నువ్వే పర్మిషన్ అంటే ఎలా!? ఉదయం అకౌంట్స్ వర్క్ చెయ్యాలి కదా! రేపటి పని ఆదివారం నాడు చేసుకో!” అన్నారు కొంచెం చిరాగ్గా.
“సరే సర్!” అంటూ చేసేది లేక బయలుదేరింది.  నాలుగడుగులు వేయగానే వెనుకనుండి “గిరిజా! ఒక్క నిముషం” అంటూ ఆయన పిలుపుకి వెనుదిరిగి చూసింది.
ఆయనే రెండంగల్లో గిరిజ దగ్గరకు వచ్చి “ఏదో చిరాకులో ఉన్నాను. ఎప్పుడూ పర్మిషన్ గానీ లీవ్ గానీ అడగని నువ్వు అడిగావంటే తగిన కారణం ఉండే ఉంటుంది. ఏంటి పని? తెలుసుకోవచ్చా!?” అంటూ అడిగారు.
“పెద్ద పనేం కాదు సర్. నేను రోజూలాగే వచ్చేస్తాను” అన్న గిరిజతో “సారీ తల్లీ! విషయం ఏంటో చెప్పు” అడిగారు.
“రేపు నా పుట్టిన రోజు సర్. గుడికి వెళ్ళాలని అమ్మ చెప్పారు. అందుకే అడిగాను. గుడిలో రష్ లేకపోతే టైమ్ కే వచ్చేస్తాను సర్” అంది.
“ఓహ్! అడ్వాన్స్ బర్త్ డే విషెస్ టూ యూ! నువ్వు హాపీగా గుడికి వెళ్ళి రా!” అన్నారు ప్రసన్నంగా.
‘ఈయన మూడ్ ఎప్పుడెలా ఉంటుందో ఆ దేవుడికైనా తెలుసో, లేదో’ మనసులో అనుకుంటూ ఇంటిముఖం పట్టింది.
ఇంటికి వెళ్ళేసరికి తల్లి మిషన్ కుడుతూ కనిపించింది. ‘ఇంత రాత్రి వేళ అమ్మ మిషన్ మీద ఏం చేస్తోందా!’ అని కుతూహలంగా చూసిన గిరిజ కళ్ళకి, అమ్మ కి ఎంతో ఇష్టమైన, వాళ్ళ పెద్దన్నయ్య మద్రాస్ వెళ్ళిప్పుడు పసుపుకుంకుమలతో పెట్టిన ఆనంద బ్లూ కలర్ కి నేవీ బ్లూ కలర్ బోర్డర్ గల పట్టుచీరను చూడీదార్ కుడుతూ కనిపించింది.
“అదేంటమ్మా! నీకంత ఇష్టమైన చీర, అదీ పెద్ద మామయ్య నీకు పెట్టిన చీరని చూడీదార్ కుడుతున్నావు?” అంది బాధగా.
“ఇంట్లో కాస్త కొత్తగా ఉన్న చీర ఇదొక్కటే ఉంది గిరీ! రేపు నీ పుట్టినరోజు కదా? షాప్ కి పాత బట్టలు వేసుకుని వెళ్తే బాగోదు. అందుకే రేపు ఇది వేసుకో. ఏవేళైనా కుట్టేస్తాను. రేపు ఒకసారి ఇస్త్రీ చేస్తే సరిపోతుంది” అన్న తల్లి మాటలకు కళ్ళంట నీళ్ళు తిరిగాయి గిరిజకు.
ఆ రాత్రి చూడీదార్ కుట్టడం పూర్తయ్యేవరకు భోజనం చెయ్యనని, భోజనం చేస్తే కుట్టలేనని ఆవిడ భోజనానికి
రాకపోవడంతో, పిల్లలు ముగ్గురూ కూడా భోజనాలు చెయ్యకుండా తల్లి కోసం ఉండిపోయారు.
అర్ధరాత్రి దాటాక అందరూ కబుర్లు చెప్పుకుంటూ భోజనాలు ముగించుకుని మేడమీదకి వెళ్ళి హాయిగా పడుకున్నారు.
మర్నాడు ఉదయం అందరూ గిరిజకు పుట్టిన రోజు శుభాకాంక్షలు చెప్పాక, కుంకుడుకాయలతో తలంటుకుని, రాత్రి తల్లి కుట్టిన చూడీదార్ వేసుకున్నాక తను ఎన్నడూ చూడని పెద్ద మామయ్య దీవెనలు అందుకున్నట్లు అనిపించింది గిరిజకి.
తల్లికి, అమ్మమ్మకి, అక్కకి కూడా కాళ్ళకు నమస్కరించి ఆశీస్సులు అందుకున్నాక, అన్నపూర్ణ అంటీ, మూర్తి అంకుల్ కి కూడా పాదాభివందనం చేసి, వారి ఆశీస్సులు కూడా తీసుకుంది.
“త్వరగా గుడికి వెళ్ళిరా! ఈలోగా నేను స్వీట్ తయారుచేసి ఇస్తాను. షాప్ లో అందరికీ ఇద్దువుగాని” అన్న అక్క మాటలకు ‘సరే’ నని ఇంటికి ఎదురుగా ఉన్న ఆంజనేయస్వామి గుడి పూజారి ఇంటికి వెళ్ళింది.
వాళ్ళ అమ్మాయి చంద్ర వసంతకి, గిరిజకి స్నేహితురాలే. వారి ఇంటిని ఆనుకునే ఉంటుంది పెద్ద ఆంజనేయ స్వామి గుడి. ఆ గుడి వారి పూర్వీకులు కట్టినదేనట.
దేవాదాయ శాఖ ఆ గుడిని స్వాధీనం చేసుకున్నాక చంద్ర వాళ్ళ నాన్నగారిని అర్చకులుగా నియమించారు. ఆయన కాలం చేసాక చంద్ర వాళ్ళ అన్నగారు ఆ బాధ్యతను నిర్వహిస్తున్నారు.
గిరిజను చూస్తూనే ఎదురొచ్చి విష్ చేసారు చంద్ర, వాళ్ళ వదిన. ఐదు నిముషాలు గడిచాక “ఒకసారి గుడికి వెళ్ళొద్దాం. సాయం వస్తావా?” అడిగింది చంద్రని.
“ఇంటి పక్కనే ఉన్న గుడికి వెళ్ళడానికి కూడా సాయం కావాలా నీకు?” అని మేలమాడింది చంద్ర వాళ్ళ వది‌న. “దాని పరికితనం మనకి తెలీదా వదినా!?” అని వదినకు సమాధానం ఇస్తూనే “పద” అంటూ గిరిజతో బయలుదేరింది చంద్ర.
ఇద్దరూ గుడికి వెళ్ళాక, చంద్ర వాళ్ళ అన్నగారికి చెప్పి, గిరిజ పేరిట అర్చన చేయించి, ప్రసాదంతో పాటు ఒక కొబ్బరి చిప్ప కూడా ఇప్పించింది. చంద్రకి “థాంక్స్” చెప్పి, ఇంటికి వచ్చాక కొబ్బరి చిప్పను, ప్రసాదాన్ని అక్కకి అందించింది.
ప్రసాదం అందరి చేతికీ ఇస్తూ గిరిజ చేతికి కూడా ఇవ్వబోతుంటే “గుడిలో తినాలంటారని, అక్కడ తిన్నానక్కా” అంది. “తింటే తిన్నావులే. మన ఇంట్లో ఉన్నదేదో మనం నలుగురం కలిసి తిందాం” అంటూ ఇచ్చింది.
***** సశేషం ******
