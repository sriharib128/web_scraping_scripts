డా. ఇందిర గుమ్ములూరి
తెలుగు సాహిత్యంలో సాహితీ ప్రక్రియలెన్ని ఉన్నా నవలకున్న స్థానం అద్వితీయం కారణం దానికున్నంతమంది పాఠకులు మరే ఇతర ప్రక్రియలకూ లేరు. నవలజాతి జీవన విధానాన్ని, ఆచార వ్యవహారాలను సజీవంగా ప్రతిఫలింపజేస్తూ, సమకాలీన జీవితానికి సజీవదర్పణంగా నిలుస్తుంది. అయితే చారిత్రక నవల అంటే ఏమిటి? చరిత్ర అనేది వారసత్వమయితే, నవల అనేది కాల్పనికత అవుతోంది. చరిత్ర యధాతధ కధనం కాగా, నవల సృజన అవుతోంది. ఈ రెంటి కలయికే చారిత్రక నవల, అయితే ఈ చారిత్రక నవలల వల్ల ప్రయోజనం ఏమిటి అనేది ఒక ప్రశ్న. గతవైభవాన్ని మన కట్టెదుట నిలబెట్టటం, చరిత్రకు ఒక సృజనాశక్తిని జోడించి పాఠకులకు చరిత్ర పట్ల అవగాహనను, ఆసక్తిని కలిగించటం.
చరిత్ర చరిత్రలా కాక సాహితీరూపాన్ని సంతరించుకొన్నప్పుడు దానికి విస్తృతమైన ప్రచారమే కాక, దీర్ఘకాలిక మనుగడ లభిస్తుంది. ఒక చారిత్రకాంశాన్ని వస్తువుగా గ్రహించి నవలాకారుడు తన సృజనను మేళవిస్తే అది చారిత్రక సాహిత్యమవుతోంది. దీనివల్ల పాఠకునిలో ఒక ఆసక్తి, ఒక ఉత్తేజం కలుగుతోంది. చరిత్రను నవలగా తీర్చిదిద్దటంవల్ల ఆసక్తులు లేని సాహితీప్రియులకు చారిత్రక ప్రాధాన్యాన్ని తెలియజేయటానికి ఇవి ఉపయోగించవచ్చు. చరిత్రలోని ఒకానొక సత్యాన్ని గ్రహించి, దాని చుట్టూ పాత్రలను, సన్నివేశాలను కల్పించి, తాను గ్రహించిన, తాను నమ్మిన సత్యాన్ని, చరిత్రను ప్రతిష్టించటానికి విశ్వనాధవారు చేసిన బృహత్ప్రయత్న ఫలితమే వారి చారిత్రక నవలలు.
ఆంగ్లేయుల ప్రకారం, బైబిల్ ప్రకారం అసలు చారిత్రాత్మక అంశాలలో మార్పులు జరిగాయి. ఉదాహరణకు గ్రీకుల చరిత్రలో శాండ్రకోటస్ అనే రాజున్నాడు. ఇతనిని మౌర్య చంద్రగుప్తుడని ఆంగ్లేయులు తీర్మానించారు. అయితే ఈతడు గుప్తచంద్రగుప్తుడు కాని మౌర్యచంద్రగుప్తుడు కాడు. అయితే పాశ్చాత్య చరిత్రకారులు దీనిని నమ్మక తమకు తోచిన విధంగా కలి ప్రవేశం మొదలు – సంయుక్త, పృధ్వీరాజుల కధ వరకు తారుమారు చేసేరు. ఈ మౌర్యచంద్రగుప్తుని గుప్తచంద్రగుప్తుడనటంవల్ల ఇంచుమించు మూడువేల ఏళ్ళ చరిత్ర ఉప్తమయిపోయింది. ఆ కాలము, అనగా సుమారు మూడువేలయేండ్ల కాలము, మహమ్మదు ఘోరీ వచ్చువరకు మన చరిత్రలో పాశ్చాత్యులు చేసిన అవకతవకలు కాదని నవలల రూపమున నిరూపించుటకు చేసెడి ప్రయత్నమిది! అందుచేత దీనికి “పురాణ వైరము” అని శీర్షిక యేర్పరుపబడింది”. అని విశ్వనాధ తన నవలల రూపకల్పనకు కారణాన్ని ఈ నవలల పీఠికల్లో వివరించారు. మగధరాజవంశ చరిత్రలో కలియుగాది భారతదేశాన్నేలిన రాజుల చరిత్ర  సవిస్తారంగా ఉంది. విశ్వనాధవారు ఈ మగధరాజవంశావళి ప్రాదిపదికగా పదహారు నవలలు సంకల్పించినా కొన్ని కారణాంతాలవల్ల వాటిని పన్నెండుకు కుదించారు. ఈ నవలలు వరుసగా “భగవంతునిమీది పగ”, “నాస్తిక ధూమము”, “ధూమరేఖ”, “నదోరాజభవిస్యతి”, “చంద్రగుప్తుని స్వప్నము”, “అమృతవల్లి”, “పులిమ్రుగ్గు”, “నాగసేనుడు”, “హెలీనా”, “వేదవతి”, “నివేదిత”.
పాశ్చాత్య చరిత్రకారులు శకకర్తలైన విక్రమార్క శాలివాహనులని మిధ్యాపురుషులుగా అభివర్ణించి, వారి అస్తిత్వాన్నే కాదన్నారు. అచ్చమైన క్షత్రియుడైన మిహిరకులుని హూణుడని, భారతీయుడేకాడనే చరిత్రను ప్రజల్లో వ్యాప్తి చేసేరు. విశ్వనాధసత్యనారాయణగారు వీటి నిరూపణకి “కాశ్మీర చరిత్ర” ఆధారంగా ‘మిహిరకులుడు” అనే నవలను, “హెలీనా” నవల ద్వారా అలెగ్జాండరు కాలంలో భారతదేశాన్ని పాలిస్తున్నది గుప్తచంద్రుడే కాని మౌర్యచంద్రగుప్తుడు కాడని, విక్రమార్కుని శకకర్తృత్వాన్ని నిరూపించటానికి పురాణవైర గ్రంధమాలలో “వేదవతి” అనే నవలను, నేపాల రాజవంశ చరిత్ర ఆధారంగా “దూతమేఘం” అనే నవలను, కాశ్మీర చరిత్ర ఆధారంగా “పాతిపెట్టిన నాణెములు” అనే నవలను, శాలివాహనుని శక నిరూపణకు “నివేదిత” అనే నవలను, గౌతమబుద్ధుని కాలాన్ని నిరూపించటానికి “చిట్లీచిట్లని గాజులు” అనే నవలను, ఆదిశంకరాచార్యుల కాలనిరూపణకు “సౌదామిని అనే నవలను, శ్రీకృష్ణుని అస్తిత్వాన్ని, కురుక్షేత్ర మహాసంగ్రామం జరిగిన కాలాన్ని వివరించటానికి “యశోవతి” నవలను, జనమేజయుని శాసనాన్ని బహిర్గతమొనర్చటానికి “భగవంతుని మీది పగ” అనే నవలను రచించారు. ఈ విధంగా ఈ చారిత్రక సత్యాలకి అందమైన ఆసక్తికరమైన కధనాన్ని జోడిచి, నవలా రూపాన్నిచ్చి, అచ్చమైన చరిత్రను పాఠకులకు అందించారు.
విశ్వనాధసత్యనారాయణగారు పురాణవైరగ్రంధమాల శీర్షికతో వ్రాసిన పన్నెండు నవలామాలికనుండి జాలువారిన మొట్టమొదటి నవల – “భగవంతుని మీది పగ”.
                                                                          భగవంతుని మీది పగ
1958లో విశ్వనాధవారు ఆసువుగా చెపుతూవుండగా శ్రీ పాలావజ్జల రామశాస్త్రిగారు లిపిబద్ధం చేసేరు. ఈ నవలలో ఆంధ్రదేశ చరిత్రను గూర్చి, ఆంధ్రుల ప్రాచీనతని గూర్చి వివరించటం  జరిగింది. ఆంధ్రదేశాన్ని పరిపాలించిన మొట్ట మొదటి రాజులు క్రీ.పూ. 200 ప్రాంతం నాటి శాతవాహనులవి ఆధునిక చరిత్రకారుల ఉవాచ. అయితే పురాణాలని, భారత పురాతత్వశాఖ తమ శాసంపత్రికలో ప్రచురించిన జనమేజయుని దానశాసనాన్ని ప్రాతిపదికగా తీసుకొని, త్రేతాయుగం నుండే ఆంధ్రులు ప్రత్యేకజాతిగా ఏర్పడి, ఆంధ్రరాజ్యాన్నేలేరని విశ్వనాధవారు ఈ నవలలో ప్రతిపాదించారు. జనమేజయుని ఆంధ్రదేశ పర్యటనం, దానశాసన సమర్పణం జరిగింది. క్రీ. పూ. 3013 వ సంవత్సరంలో, రెండవ గోనందుని అనంతరం కాశ్మీరాలని హరణదేవుడు పాలించినట్లు రత్నాకర పురాణం పేర్కొందని డా. మన్కడ్ తెలిపారు. వీరికి నేపాల్ లో సుయర్ముడు, మగధలో శ్రుతశ్రవుడు, సమకాలికులు, కధాకాలం నాటికి హస్తినను జనమేజయుడు పరిపాలిస్తుండగా అతని సోదరుడైన హరణదేవుడు కాశ్మీరాలని పాలించిన చారిత్రకాంశం ఈ నవలలో స్పృశితమయింది. అప్పటికి భారతయుద్ధం జరిగి వందయేళ్ళు గడిచింది. భారతయుద్ధం క్రీ.పూ. 3139వ సంవత్సరంలో జరిగినట్లు ఎన్నో ఉపనిషత్తులు చెబుతున్నాయి. భారత యుద్ధానంతరం రాజ్యానధిష్టించిన ధర్మజుడు ఇంచుమించు ముప్ఫైఆరేళ్ళు హస్తినని రాజధానిగా  చేసికొని పాలించాడు. ముప్ఫైఆరోయేట కలి ప్రవేశ లక్షణాలు, శ్రీకృష్ణ నిర్యాణం జరిగినట్లు మహాభారతం, విష్ణుపురాణం, మత్స్యపురాణం, భాగవతం కూడా స్పష్టంగా తెలిపాయి. కలి ప్రవేశించిన వెంటనే ధర్మజుడు రాజ్యపరిత్యాగమొనర్చి పరీక్షిత్తుని పట్టాభిషిక్తుని కావించాడు. పరీక్షిత్తు పాలనాకాలం అరవై ఏళ్ళు. తరువాత అతని కుమారుడు జనమేజయుడు క్రీ.పూ. 3013వ ఆంధ్రదేశంలో పర్యటించి సీతారామాలయానికి దానశాసనం సమర్పించాడు. అప్పుడు ఆంధ్రదేశాన్ని పాలిస్తున్న రాజు రోమపాదుడు. నాడు ఆంధ్రదేశానికి రాజధాని ధాన్యకటకం. ఇది అప్పటి కధ, ఆ చరిత్ర.
రోమపాదునికి ముగ్గురు కుమారులు. వారు వరుసగా శ్రీముఖుడు, విజయసింహుడు, నాగార్జునుడు. యువరాజు శ్రీముఖుడు భగవద్గీత, బ్రహ్మసూత్రాలని పఠించిన వాడు. ధర్మమార్గాలు నిర్ణయించిన మార్గమ్నుండి రేఖామాత్రం కూడా వైదొలగనివాడు నిత్యనూతన విషయాసక్తుడు. సాహసకార్యాలపట్ల అధికమైన మక్కువ గలవాడు. రెండవ కుమారుడు విజయసిమ్హుడూ వేదమార్గానువర్తే. సంప్రధాయాభిమానే కాని స్త్రీ అతని బలహీనత. ఖడ్గవిద్యలో ఈతని ముందు ఎవ్వరూ నిలువలేరు. రోమపాదుని మూడవకుమారుడైన నాగార్జునుడు గురుత్వం వహింపగలిగిన ఖడ్గవిద్యానిపుణుడే కాక వేతృత్వ, నేతృత్వాలన్నీ అవలీలగా నిర్వహింపగల సమర్ధుడు. కానీ తనపై తనకి ప్రత్యయంలేని విపరీత ప్రకృతి ఈతనిది.
ఇక రోమపాదుని కోడళ్ళ విషయానికొస్తే మొదటి కోడలు పేరు కాళింది. కాబోయే రాజ్ఞి, యువరాణి. తన భర్త ఎవని మాయలోనో పడ్డాడనే అనుమానంతో చంద్రశేఖరవర్మ అనే అంగరక్షకుని ద్వారా ఈ విషయాన్ని నిర్ధారణ చేసికొంటుంది. పౌరాణికుడైన వినయశర్మ, అతని భార్య జాహ్నవి, అంగరక్షకుడైన చంద్రశేఖరవర్మల సహాయాన్ని తీసికొని రాజ్యంలో జరుగుతున్న విషయాలని నిత్యం తెలిసికొంటూ భర్తపట్ల నిత్యవ్యగ్రురాలై ఉంటుంది. రెండవ కోడలు భామ సర్వశాస్త్రాలు, శ్రౌతం, వ్యాకరణం, తర్కం, సంగీతం తెలిసినది. భర్తపట్ల ఉన్న అమితమైన ప్రేమ కారణంగా భర్త పరస్త్రీ సంగమాభిలాషియన్న విషయాన్ని కూడా గ్రహించదు. ఇక చివరికోడలు నీల. విలక్షణ మనస్కురాలు. రాచరికపు అలవాట్లపై మక్కువలేనిది. తండ్రి ఇంట ఉన్నప్పుడు ఊరూరూ పోవటం, తీర్పులు చెప్పటంవల్ల అక్కడ ఆమె మాట వేదవాక్కుగా చెల్లింది. నాగార్జునునితో ఈమెది ఒకవిధంగా ప్రేమవివాహం. స్వేచ్చావర్తిని అయిన ఈమెకు వివాహం ఒకవిధంగా అడ్డుకట్ట అయిందని చెప్పవచ్చు. ఈమె స్వేచ్చావర్తనానికి వీరి పుట్టింట్లో పనిచేసే పనికత్తె రేలంగి ముఖ్యకారకురాలు. ఆ పనికత్తె ద్వారా నీల ఎన్నో  మ్లేచ్చసంబంధిత కధలని విని వాటికి మనోదాసియై పోయింది.
నీల పెళ్ళై ఆంధ్రరాజుల కోడలయిన తరువాత దుస్సల అనే స్త్రీతో సాహచర్యం పెంచుకొంటుంది. ఇద్దరూ వైదికాచారాలని, రాచరికపుటలవాట్లని నిందించుకొంటూ కాలాన్ని గడుపుతూ ఉంటారు. ఈ దుస్సల జయద్రధుని తల్లి. ఈమె కాశ్మీరరాజదుహితనని చెప్పుకొనేది. కారణాంతరాలవల్ల ఒకతీవ్ర ప్రజ్ఞాపాలనకి కట్టుబడి అజ్ఞాతజీవితం గడుపుతున్నామని చెప్పుకొనేవారి తల్లీకొడుకులు. మ్లేచ్చభావాలని, అసంస్కృతభావాలని వ్యాప్తి చేయాలనే తీవ్ర సంకల్పంతో అంత్:పురంలో అడుగుపెట్టిన దుస్సల పధకం మొదటి ఇద్దరు కోడళ్ళ దగ్గరా పారలేదు. మ్లేచ్చాచారాల పట్ల, మ్లేచ్చకధల పట్ల అత్యంతతాదరణ కలిగిన నీల చాలా సులభంగా దుస్సల పధకంలో పావుగా మారిపోయింది.
నిరంకుశుడు ఒక తొర్రుపట్టుకి అధికారి. రాజ్యగోధన నిక్షేపస్థానమిది. ఇతడు కూడా గొప్ప ఖడ్గవిద్యానిపుణుడే. విజయసింహునికీ ఇతనికీ కూడా నిరంకుశుని తండ్రే ఖడ్గ విద్యాగురువు, నాగార్జునునికున్న లాఘవం, విజయసింహుని కన్న సూక్ష్మాభినివేశం నిరంకుశుని దగ్గరలేవనే చెప్పాలి. ఈ కారణంగా నిరంకుశుడు నాగార్జున విజయసింహుల పట్ల విద్యాపరమైన మాత్పర్యం పెంచుకుంటాడు. విజయసింహునిపై విజయాన్నిసాధించాలనే తీవ్ర తపనతో తన అధికార పరిధిలో గల గంగు అనే ఖడ్గవిద్యావేత్త వద్ద బగళ, కాలంజరి అనే తుచ్చతాంత్రిక విద్యలని నేర్చి, విజయుని కంటె తాను ఎక్కువ అనే తృప్తిని సాధిస్తాడు. నిరంకుశుని చెల్లెలు జాంబవతి. ఈమెతో విజయసింహునికి కలుగరాని నెయ్యం సంభవించి రహస్యంగా కలుసుకొంటూ ఉంటారు. విషయాన్ని తెలుసుకొన్న నిరంకుశుడు తీవ్రమనస్కుడయి విజయసింహుని మీద ప్రతీకారం తీర్చుకొనేందుకు తగిన సమయం కోసం ప్రతీక్షిస్తూ ఉంటాడు.
గంగు ఒక వృద్ధగోపాలుడు బహు మ్లేచ్చ దేశాలని పర్యటించి ఖడ్గవిద్యలో బహుప్రయోగాలని, కొన్ని మ్లేచ్చ మంత్రాలకు సంబంధించిన ఖడ్గచంక్రమణ పద్ధతులను నేర్చి నిరంకుశుడు నివసించే తొర్రుపట్టులోనే నివసిస్తూ ఉంటాడు. కుమారునిచేత రామమంతోపాసన చెయించేటంత సంప్రదాయవాది గంగు. కాని మ్లేచ్చ దేశాలలో నివసించినపుడు అనివార్య పరిస్థితుల్లో ప్రాణరక్షణ కోసం మ్లేచ్చ మంత్రాలని నేర్చినవాడు. జయద్రధుడు తాను కూడా గంగు గురువైన కులకనందికి శిష్యుడనని నమ్మబలికి, బగళా, కాలంజరీ విద్యలు అతనితో అంతకాకూడదని, ఎవరికైనా నేర్పుమనీ, అదే గుర్వాజ్ఞగా పలికి, గంగు నిరంకుశునికి ఆ విద్యలని నేర్పటానికి కారకుడవుతాడు.
జయద్రధుడు భగద్వైరాన్ని పూని, ఒకానొక తీవ్రపరిజ్ఞకు లోబడి ధర్మ విఘాతం కల్పింప సమకట్టి ఆంధ్రదేశంలో నివాసం ఏర్పరుచుకొన్నవాడు. సంప్రదాయబద్ధులైన శ్రీముఖ విజయసిం హులు కాని కాళిందీ భామలు కాని అతనికి లొంగక పోవటంవల్ల రాజ్యకాంక్షాపరులైన నాగార్జునాలీలలను లోవర్చుకొంటాడు. నాగార్జునునికి కాలంజరీ మంత్ర ప్రయోగోప సమ్హరణలని నేర్పుతాడు. కృష్ణానదీ తీరాననున్న అగ్నికుల క్షత్రియగ్రామంలో జయద్రధుడు తన అనుయాయూలతో నిర్వహించిన సమావేశానికి జయద్రధుని ఆహ్వానం మేరకు నాగార్జునుడు కూడా వెళ్ళి, అందులో పాలుపంచుకొంటాడు. తన సోదరుల మరణానికి తాను కారకుడయితే తనకు సామ్రాజ్య పదవి తధ్యమన్న జయద్రధుని మాటలకి ప్రభోధితుడవుతాడు.
నాగార్జునుడు విజయసింహునికి గల పరకాంతాసక్తిని ప్రత్యక్షంగా చూడటానికి శ్రీముఖుని ఆయత్తపరచి ఆ ప్రదేశ వివరాలు తెలుపుతాడు. విషయాన్ని గ్రహించిన రోమపాద మహారాజు ఆ చోటకి వెళ్ళి అనివార్యపరిస్థితుల్లో విజయ సింహుని చేతిలో మరిణిస్తాడు. ఇక్కడ జరిగిన ప్రతిఘటనలో విజయసింహుడు నిరంకుశుడు ప్రయోగించిన కాలంజరీ ప్రయోగానికి గురై తీవ్రఘాతాలకు గురవుతాడు అక్కడకు చేరిన చంద్రశేఖరవర్మ, వినయశర్మలు శ్రీముఖుని ఆదేశం మేరకు సర్వాన్ని భద్రంచేసి, తీవ్రంగా గాయపడిన విజయసింహుని, రోమపాదుని శవాన్ని అంత:పురం చేరుస్తారు. ఈ ఘోర దురంతాన్ని చూచి ఆత్మహత్య కావించుకొన్న జాంబవతి మరణం సహజమరణంగా నిరూపింపుమని నిరంకుశుని ఆజ్ఞాపిస్తాడు ప్రభువైన శ్రీముఖుడు. తన పధకం పూర్తిగా పూర్తిగా విశధమైపోయిందని గ్రహించిన నాగార్జునుడు పశ్చాత్తప్తుడై అరి, శ్రీముఖునికి క్షమార్పణ కాలంజరీ విద్య ప్రయోగోపసంహరణలు ఎరిగిన వాడవడంచేత సూర్యోదయా త్పూర్వమే ఉపసంహరణ కావించి, విజయసింహుని స్వస్థుని కావిస్తాడు.
శ్రీముఖుని పట్టాభిషేక మహోత్సవం దర్శించాలనే ఉత్సుకతో దక్షిణాపథానికేతించిన జనమేజయ చక్రవర్తి తుంగాభద్రానదీ తీరాన గల సీతారామాలయానికి నిత్యపూజా నిమిత్తమైన దానశాసనాన్ని సమర్పించి, ధాన్యకటకానికి విచ్చేస్తాడు. సర్వవిషయాలని తెలిసికొన్న జనమేజయుడు శ్రీముఖుని సామర్ధ్యానికి సంతోషించి, కాశ్మీరానేలుతున్న తన సోదరుడు హరణదేవుని దర్శించాలనే మిషతో నిష్క్రమిస్తాడు. నాగార్జున లీలలు తమ కుమార్తె సుభద్రను విజయసింహ దంపతులకి అప్పగించి వానప్రస్థం స్వీకరిస్తారు. విజయసిం హుడు సేనానిగ, నిరంకుశుడు ఉపసేనానిగ నియమితులవుతారు.
జయద్రధుడు చేసిన దేశద్రోహానికి మరణదండన, విధింపబడగా, గంగుకి దంతాలు పీకివేయటం శిక్షలౌతాయి. నాగార్జున లీలలు తమ కుమార్తె సుభద్రను విజయసింహ దంపతులకు అప్పగించి వానప్రస్థం స్వీకరిస్తారు. విజయసింహుడు సేనానిగ, నిరంకుశుడు ఉపసేనానిగ నియమితులవుతారు. జయద్రధుని తల్లి దుస్సల మనుమడైన జయద్రధునితో ఆ దేశాన్ని వీడి,  మ్లేచ్చదేశాలకి పారిపోతుంది. కుమార జయద్రధుడు తండ్రి పగ తాను తీరుస్తానని ప్రతిన పూనుతాడు. ఆ ప్రతిజ్ఞే “భగవంతుని మీద పగ”.
 పుష్యమీ సాగర్ 
పొయేట్ డైరి నుంచి రాలి పడిన చుక్కల అక్షరమే “ఆవిరి”. స్వాతికుమారి బండ్లమూడి గారు రచించిన ఈ కవితా సంపుటి లో అన్ని సుందరమైన కదనాత్మకమైన కవితలే.  రాజీ ప్రయత్నాలు విఫలమై మెలిపెట్టి నప్పుడుమరో మలుపు కోసం దాహాన్ని దాచుకుంటాను అంటూ తనలోని దుఖాన్ని తన లోపలి మరొకరితో పంచుకుంటారు .తప్పిపోయిన  పద్యం కోసం ఓ యోగి ఒకానొక లిప్త కాలం లో నిజాలకు ఆశలని ధారపోసి ఒంటరిగా గాజు పూల పగుళ్ళు ని గుండె లోపలకి అదుముకున్నప్పుడు మనసు బరువెక్కాల్సిందే. మాటలు లేకపోవడము బాధే అయినా మాటలు వద్దునుకోవడం విషాదమే, మనసు విరిగిన మనుషుల మధ్య బంధాలని వెతుక్కోమంటారు. ప్రతి కధకి మలుపు వున్నా, ఇక పై కధలో మనుషులు కనపడరు అని మనం మరిచిన బంధాల అవసరాన్ని గుర్తు చేస్తారు. ఈ పుస్తకమంతా సంగీత అక్షరాలతో మంద్ర స్థాయి లో వినిపిస్తూ ఉంటాయి. “ఉపిరి పాటకు చూపేది” లో నగరాన్ని మేలుకొల్పుతు అతను వినబడతాడు, మురళి తో మహాబలిపురాన్నే సంచి లో పెట్టుకొని చీకట్లను తోబుట్టువు గా చేసుకొని పంచేంద్రియాల కు అందని పరవశం తో “రగసియం స్వామి!, ఎనక్కు ఇంగియే దరిసనమాగుం” అని వేణువు వొంటి పై న ఏడు కళ్ళ తో ప్రభు దర్శనాన్ని మనకి గావిస్తారు. ఆవిరి లో తన ప్రయాణం లోపలికా, గుండ్రంగా నా శోధన చేస్తూ, ఎండా కాలపు పగుళ్ళ్ల బారినుంచి చిరుజల్లుతో మల్లె మొగ్గల అబ్బాయి మంచు మొగ్గలు అని అరిచినప్పుడు సౌందర్యాన్ని, అనుభూతి ని ఆస్వాదించాలి అంటారు.
అనుకోకుండా కొన్ని గుప్పెడు కలల్ని ఎక్కవు తక్కువ గ పంచేసుకుందాం, మరల కనిపించని తన వ్యక్తిని ఇష్టంగా పిలవడం మంచి అనుభూతి. “ఆవిరి” అంటే నీరు ..ఆవిరి లోని నీటిని మనం చూడలేము, అది కంటికి కనపడదు, వినపడదు కాని ఫీల్ అవుతాము .
అవ్యక్తమైన అనుభూతుల క్రమంలో ఏదైనా మొదలు పెట్టేప్పుడు ఎందుకో తెలియదు కదా, ఆకాశం నీలంగా మురిపిస్తుంది, మరి ఆకాశం ఎరుపుగా ఉందని అబద్ధంతో కలుస్తాము ..అవును కలవడానికి ఓ ఆసరా కా వాలి అది అబద్దమే అయితే ?….తన మనసుకు నచ్చినవాళ్ళు వాళ్ళ జ్ఞాపకాలు అంత త్వరగా వదిలి పెట్టవు …ఓ చోట ఇలా అంటారు.
మెట్లదాకా వెళ్లి మంచి నీళ్ళ వంకతో వెనక్కొస్తావు, గొంతు వరకు వచ్చిన ధు:ఖాన్నిగది లోపలకి తోస్తాను. తనకు ఇష్టం ఉండదు!  జీవితంలో తీపిని నింపిన వాటిని వదులుతారా ఎవరైనా ..?
ఏళ్ళ తరువాత కలిసిన నెచ్చలి జ్ఞాపకాలను, కన్నీళ్ళ ను తనకి మాత్రం వదిలేసి వెళ్తుంటే “మల్లి ఎప్పుడు” అని పొరపాటున కూడా అడగరు కదా…ఎందుకంటె “ఇక చాలు” అన్న అర్థం ఎక్కడ వస్తుందో అన్న భయం కావొచ్చు.
కళ్ళకి, కిటికీకి మధ్య దాగున్న విరామ చిహ్నాలని తుడిపేసి కొన్ని మధురిమలను పంచుకోవాలి అని కూత పెట్టుకుంటూ వెళ్ళిపోయే రైల్ ని అడుగ్తుంది విరామ చిహ్నం లో ….సగం లోకాల తలుపుల్ని తెరుచుకున్న లోకాల్నుంచి ఆమె, … మాటలని వేళ్ళతో పొడవు గా నిలువుగా నిలిపేసింది …ఎంత చక్కగా చెప్పారు! ..
“దుఖం” రెండు అక్షరాల మధ్య లో రెండు అర్థరహితమైన చుక్కలా కురుస్తుంది. ఉపమానాలు కూడా వెతుక్కునే వ్యవధి ఇవ్వకుండా ధారగా పొంగి పొర్లుతూ దుఖం అంటుంది.
కధనాత్మకమైన వచనంతో సాగే పంక్తులు మనల్ని కట్టి పడేస్తాయి ….”గాలి మళ్ళింది”లో  వయసు మళ్ళిన పెద్దల వొంటరితనాన్ని అక్షరాల్లో చదివినప్పుడు జాలి కలిగించక మానదు ..మనుషుల మధ్య వున్నా ప్రేమలని ….ఒకప్పటి కాలం ఎంత గొప్పదో వయసు మళ్ళిన వాళ్ళ మాటల్లోనే ..
దాటి పోయారు ఆ మనుషులు…ఆ రోజులు ఇలా ఉండేవా..
మజ్జిగ అన్నం వొలుకబోస్తానని…పని పిల్లనే పడుతుంది , చెంచాతో రోజు ,
తల్లెవరో, పిల్లలేవరికో … అవటానికి ఇంట్లో పని చేసే పిల్లలు అయిన ప్రేమలో, ఆప్యాయంలో కుటుంబ సబ్యులకు ఏమాత్రం తీసిపోరు అప్పటి కాలం వేరు ..ఇప్పుడు ముసలి వాళ్ళని, వయసు మళ్ళిన వాళ్ళని యువకులు పట్టించుకునే తీరిక ఎక్కడిది?
తప్పి పోయిన ఒక పద్యం కోసం రోజుల తరబడి, రాత్రుల వెంబడి ఆకలి ఆహారం తనకు తానే అయి నీడల్ని ఇంటి గోడలపై జారవిడుస్తూ అని ఓ భ్రష్ట యోగి గురించిన అక్షరాలను చూసినప్పుడు జల్లుమనించక మానదు …
అలాగే స్వాతికుమారి గారు రాసిన “ఆవిరి” సంపుటి లో భావ సాంద్రత, గాడత, ఆర్తి మనల్నికట్టి పడేస్తుంది. గొంతు వరకు వచ్చిన దుఖాన్ని మనసు గది లో తోసేసి మనకి కూడా దుఖాన్ని పరిచయం చేస్తారు. వేదనని, మనిషిలోపల దిగులుని, వ్యక్తీకరించిన తీరు ప్రశంసనీయం. మంచి పుస్తకాన్ని పబ్లిష్ చేసిన జె.వి. పబ్లికేషన్స్ వారికీ అభినందనలు. స్వాతి బండ్లమూడి గారు మరిన్ని మంచి కవితా సంపుటులను వెలువరించాలని ఆశిస్తున్నాను.
వైశాలి పేరి
ఒకసారి శివుడు మోహినిని చూసి ముచ్చటపడి ఆమె వెనక బయలుదేరాడుట. అప్పుడు ఆ మోహిని ఒక ఉద్యానవనం లో ఒక రాగములో ఆలపిస్తూ ఉంటుంది. ఆ రాగము శివుడిని రంజింప చేసింది. శివుడిని రంజింప చేసింది కాబట్టి ఆ రాగము  అప్పటి నుంచి ‘శివరంజని’ రాగముగా ప్రశిద్ధికెక్కింది. శివరంజని రాగము ఖరహరప్రియ రాగానికి జన్యరాగము. ఈ రాగములో ఆరోహణ అవరోహణలలో ఐదు స్వరాలు మాత్రమే ఉపయోగిస్తారు …. కాబట్టి ఇది ఔడవ రాగం. కరుణ, విషాదానికి ప్రశిద్ధి ఈ రాగము. హిందూస్తానీ శివరంజని రాగానికి, కర్నాటక సంగీతంలో ఏడు స్వరాలు ఉన్న శివరంజని రాగానికి ఎటువంటి సంబంధము, పోలికలు లేవు.
ఆరోహణ: స రి గ ప – ద – స (పై షడ్జమం)
అవరోహణ: స (పై షడ్జమం) ధ ప – గ స్ – రి స స్
పకడ్ స్వరాలు ఈ విధంగా ఉంటాయి.
గ ప ధ స (పై షడ్జమం) – ధ ప – గ స్ రి – స
సినిమా పాటలలోకి వస్తే ఈ రాగములో ఎక్కువగా పాటలు పలికించిన ఘనత ‘రమేశ్ నాయుడు ‘ కి దక్కుతుంది. అతి తక్కువ వాయిద్యాలతో చక్కనైన పాటలు అందించారు. ఇక ఇళయరాజా అయితే విషాద కి ప్రశిద్ధి చెందిన రాగములో గొప్ప ప్రణయగీతాన్ని సృష్టించారు (అబ్బ నీ తియ్యనీ దెబ్బ).
ఆకాశవాణి సిగ్ నేచర్ ట్యూన్ కూడా శివరంజని రాగములో నే చేయబడింది.
ఈ రాగములో ఉన్న కొన్ని తెలుగు సినిమ అపాటలు ఇప్పుడు చూద్దాము :
* అన్నా అన్నా విన్నావా – ఇలవేల్పు
* అంతా బ్రాంతి ఏనా జీవితాన వెలుగింతేనా – దేవదాసు
* బఠో బైఠో పెళ్ళికొడకా.. ఆల్ రైటో రైటో నా పెళ్ళికూతురా – పెళ్ళి సందడి
* బుగ్గి అయిన నా బ్రతుకు – పల్నాటి యుద్ధం
* ఓ వీణ చెలి నా ప్రాణ సఖి – చంద్ర హాస
* నా జీవితం నీకంకితం – శ్రీకృష్ణ విజయం
* నిను వీడని నీడను నేనే – అంతస్థులు
* శ్రీరాముని చరితము తెలిపెదమమ్మ – లవకుశ
* తీరేనుగా నేటితో నీ తీయని గాధ – పెళ్ళి కానుక
* సిరిమల్లె సొగసు జాబిల్లి వెలుగు – పుట్టినిళ్లు మెట్టినిల్లు
* చరిత్ర ఎరుగని మహాపాతకం – మహామంత్రి తిమ్మరసు
* ఏల పగాయె ప్రభు మనకు – లైలా మజ్ఞు
* వగల రాణివి నీవే – బందిపోటు
* చాలదా ఈ చోటు – నేనంటే నేనే
* కనులలో నీ రూపం – రావణుడే రాముడైతే
* ఒకటైపోద్దామా ఊహల వాహిణిలో – ఆస్తులు అంతస్థులు
* గుట్ట మీద గువ్వ కూసింది – బుద్ధిమంతుడు
* మెరిసే మేఘమాలిక – దీక్ష
* ఆకాశ దేశానా – మేఘసందేసం
* కనుపాప కరవైన కనులెందుకు – చిరంజీవులు
* అంతర్యామి అలసితి సొలసితి – అన్నమయ్య
* శివరంజని.. నవరాగిని – తూర్పు పడమర
* అభినవ తారవో – శివరంజని
* నా గొంతు శృతిలోనా – జానకి రాముడు
* పాడవోయి భారతీయుడా – వెలుగు నీడలు
* వీణ నాది తీగ నీది – కటకటాల రుద్రయ్య
* రాయినైనా కాకపోయిని రామ పాదము సోకగా – గోరంత దీపం
* చక్కనైన ఓ చిరుగాలి ఒక్క మాట వినిపోవాలి – ప్రేమ సాగరం
* ఓ జాబిలీ వెన్నెలా ఆకాశం – రంగూన్ రౌడి
* వేగుచుక్క మొలిచింది వేకువ పొడసూపింది – కల్యాణ వీణ
* ఓ బంగరు రంగుల చిలక – తోట రాముడు
* ఏ దివిలో విరిసిన పారిజాతమో – కన్నె మనసులు
* జననీ జన్మభూమిశ్చ – బొబ్బిలి పులి
* ఇది తొలి రాత్రి – మజ్ఞు
* ఇది చదరని ప్రేమకు శ్రీకారం – అంకుశం
* అందమైనా వెన్నెలలోనా అచ్చ తెనుగు పడుచువలే – అసెంబ్లీ రౌడి
* నీ కళ్ళలో స్నేహము – ప్రేమ ఖైది
* ఈ గాలి ఈ నేల ఈ ఊరు సెల ఏరు – సిరివెన్నెల
* ఈ జగమే ఈ జగమే ఆగెను నిన్ను చూసి – నిలాంబరి
* శివాని..భవాని – స్వాతి కిరణం
* చందమామ కథలో చదివా – ఈ అబ్బాయి చాలా మంచోడు
* సౌందర్యమా కలగన్న కాశ్మీరమా – ఫూల్స్
* అమ్మమ్మ మాయగాడే – పేళ్ళి సంబంధం
* అది ఒక రాతిరి – జగన్
* పాటల పల్లకి పై ఊరేగే చిరుగాలి – నువ్వొస్తావని
* సన్నజాజి పువ్వా.. చిరునవ్వే నవ్వవా – యువరత్న
* ఈ గాలిలో ఎక్కడో అలికిడి – అగ్ని పర్వతం
* ఓ బంగరు రంగుల చిలక – తోటరాముడు
* మావయ్య అన్న పిలుపు మా ఇంట ముద్దులకు పొద్దుపొడుపు – ముద్దుల మావయ్య
* హరి ఓం భజగోవిందం – రాజా రమేశ్
* నువ్వు లేక అనాధలం – శిరిడి సాయి మహత్యం
* పెళ్ళంటే పందిళ్లు – త్రిశూలం
* కనురెప్ప పాడింది కనుసైగ పాట – జయసుధ
* మధుమాసపు మన్మధ రాగమా – ఆయనకిద్దరు
* ఏదో మనసుపడ్డాను కానీ – అమ్మ దొంగ
* సింధూరపువ్వా తేనె చిందించరావా – సింధూరపువ్వు
* గగనాలకేగిన చిరు తారవో – పాపే మా ప్రాణం
* ఆకాశం సాక్షిగా భూదేవి సాక్షిగా – అడవి రాముడు (కొత్తది)
* అనగనగా ఒక నిండు చందమామ – పెళ్ళిపందిరి
* నేనొక పూల మొక్క కడ నిల్చి (పుష్ప విలాపం )
ఈ రాగములో ఉన్న హింది పాటలని చూద్దాము :
* జానే కహా గయే వో దిన్ – మేరా నాం జోకర్
* ఆవాజ్ దేఖే హమే తుం బులాదో – ప్రొఫెసర్
* మేరే నైనా సావన్ భాధో – మెహబూబా
* ఓ మేరే సనం – సంగమ్
* నా కిసి కీ ఆంఖ్ క నూర్ హూ – లాల్ ఖిలా
* లగే నా మోరా జియా – గూంఘట్
* పియా మిలన్ కి – పియా మిలన్ కి
* సన్సార్ హై ఎక్ నదియ – రఫ్ తార్
* ఓ సాతీ రే తెరే బినా క్యా జీనా – ముకద్దర్ కా సికందర్
* నజర్ ఆతీ నహి మంజిల్ – కాంచ్ ఔర్ హీరా
* తేరే మేరే బీచ్ మే కైసా హై యే బంధన్ – ఏక్ దూజే కే లియే
* గుం నాం హై కోయి – గుమ్ నామ్
* దిల్ నే ఫిర్ యాద్ కియా – దిల్ నే ఫిర్ యాద్ కియా
* బహారో ఫూల్ బర్సావో – సూరత్
* మేరి కిస్మత్ మే తూ నహీ షాయద్ – ప్రేమ్ రోగ్
* చందామామా దూర్ కే – వచన్
* బనాకే క్యూ బిగాడా రే – జంజీర్
* దిల్ కె ఝరోకోమే తుఝ్ కో బిటాకే – బ్రహ్మచారి
* మిల్తీ హై జిందగీ మే ముహోబత్ ఖభీ ఖభీ – ఆఖే
* సాత్ సాత్ రెహనా మేరీ సారీ జిందగి – దిల్వాలే
* హం తో చెలే పర్దేస్ హం పర్దేశీ హో గయే – సర్గమ్
* యాద్ మేరీ ఆయేగీ – ఏక్ జాన్ హై హం
* తుం సే మిల్కర్ నాజానే క్యూ – ప్యార్ ఝుక్తా నహీ
* ఖభీ ముఝే రులాయా – ఖయామత్
* తడప్ తడప్ కే ఇస్ దిల్ సే ఆహ నికల్ తీ హుయీ – హం దిల్ దే చుకే సనమ్
* తూ నే ప్రీత్ జో ముఝ్సే జోడి – మీరా కా మోహన్
* నా జారే యూ ముఝే చోఢ్ కే – ఆజ్ కా అర్జున్
* ప్యార్ క పల్చిన్ బీతే హుయే దిన్ – కువారి
* మేర ప్యార్ భీ తూహై – సాథి
* సూరజ్ కి గర్మీ సే – పరిచయ్
* తేరే సంగ్ ప్యార్ మై నహీ తోడ నా – నాగిన్
* పర్బత్ సే కాలీ గటా టక్రాయి – చాందిని
* బాబుల్ కి దువాయే లేతీ జా – నీల్ కమల్
* సూరజ్ కబ్ దూర్ గగన్ సే – కరణ్ – అర్జున్
* రంగ్ ఔర్ నూర్ కి బారాత్ కిసే పేష్ కరూ – గజల్
* నా కోయి ఉమంగ్ హై – కటీ పతంగ్
* కహి దీప్  జలే కహి దిల్ – బీస్ సాల్ బాద్
* ఓ పియా పియా క్యూ భులా దియా – దిల్
* దోస్త్ దోస్త్ నా రహా – సంగమ్
           
1. ప్రసిద్ధ వాడపల్లి లక్ష్మీనృసింహ స్వామి
2. అన్నమయ్య ఆధ్యాత్మికానందలహరి – 6
3. “వరాళి” రాగ లక్షణములు
4. రజియా …..
5. ఇలాక్కూడా మనుషులు…!
6. ఆలి కోసం అలికిడి
7. మాయానగరం 27  
8. శ్రీకృష్ణదేవరాయ వైభవం           ఎపిసోడ్-2
9. శుద్ధ కవిత్వ భాషలో జరిపిన సుదీర్ఘ సంభాషణ – ఇందిరకవిత్వం
10.ఒక్క సారి రారాదా!  
11. దుర్ముఖీ నీవు సుముఖివే
12.  సాగనంపేస్తా  
13.గత సంవత్సర మాతృమూర్తి 
14. ఆమనిలో 
15.ఆమని ఆగమనం
16. అరుదె౦చెను యుగాది
17. ముష్టి భక్తులు!
18. ఉగాది ప్రత్యేకం
19. పుస్తక సమీక్ష: అమృతవాహిని
20.విశ్వనాధ నవలలు – ఒక విహంగవీక్షణం: భగవంతుని మీది పగ
21. పుస్తక సమీక్ష: స్వాతి ముత్యపు అక్షరం
22. శివరంజని రాగం
23. కార్టూన్ల పోటీలో సాధారణ ప్రచురణకు ఎంపికైనవి 
ఉగాది సందర్భంగా మాలిక పత్రిక నిర్వహించిన కార్టూన్ పోటీకి అనూహ్యమైన స్పందన వచ్చింది. ఎంతోమంది కార్టూనిస్టులు ఉత్సాహంగా తమ కార్తూన్లు పంపించారు. అందులో విజేతలెవరో నిర్ణయించడం కష్టమే అనుకుని ప్రముఖ కార్టూనిస్ట్, గురుతుల్యులు జయదేవ్ గారిని సంప్రదించగా వారు సంతోషంగా ఈ బాధ్యత తీసుకుని ఐదుగురు విజేతలను ఎంపిక చేసారు. ఈ ఏప్రిల్ ఉగాది ప్రత్యెక సంచికలో విజేతల కార్టూన్లు ప్రచురింపబడతాయి. మిగిలిన వాటిలో సాధారణ ప్రచురణకు తీసుకున్నవి వరుసగా రెండు మూడు నెలలు ప్రచురింపబడతాయి. ఈ కార్టూన్ల పోటీ విజయవంతంగా నిర్వహించిన సునీల దీక్షిత్ కి అభినందనలు. విజేతలకు కూడా అభినందలతో ఉగాది శుభాకాంక్షలు.
 

 

 

 

 
దుర్ముఖి నామ సంవత్సర శుభారంభ వేల ఉగాది పండగ సందర్భంగా మాలిక పత్రిక మొదటిసారిగా నిర్వహించిన కవితల పోటీలో ఎంతోమంది ఉత్సాహంగా పాల్గొన్నారు. ఈ కవితలకు న్యాయనిర్ణేతలుగా డా.మధు ( HCU), డా.సీతాలక్ష్మిగారు వ్యవహరించారు. అన్ని కవితలను పరిశీలించిన తర్వాత విజేతలను ప్రకటించడం జరిగింది. ఈ కవితల పోటీని ఎంతో సమర్ధవంతంగా నిర్వహించైనా గౌతమిని అభినందిస్తూ విజేతలకు కూడా బహుమతులు, నూతన సంవత్సర  శుభాకాంక్షలు.

 
2. రెండవ బహుమతి: విజయ భాస్కర్ రాజు

 
౩. మొదటి కన్సొలేషన్ బహుమతి: నాగజ్యోతి సుసర్ల

 
4. రెండవ కన్సొలేషన్ బహుమతి: లక్ష్మీ రాధిక.

 
5. మూడవ కన్సొలేషన్ బహుమతి: కే.కే.కళ్యాణ్ కుమార్.

అనువాదం:-బుసిరాజు లక్ష్మీదేవి దేశాయి
మూల రచన: సి.ఎన్.ముక్తా
మూలం: ఉత్థాన (కన్నడ  పత్రిక)
ప్రచురణకాలం- 2015 అక్టోబర్.
 
 
లేనిది కోరేవు యున్నది వదిలేవు
ఎందుకు రగిలేవొ యేమై మిగిలేవొ
మౌనమె నీ భాష ఓ మూగమనసా!
 
ఎక్కణ్ణించో సన్నగా ఆకాశవాణి లోంచి పాట వినిపిస్తోంది. ఉన్నది, మనదైనది అయిన దానిమీద ఎప్పుడూ అసంతృప్తి ఎందుకో మనకు? ఎప్పుడూ ఇంకా ఏదో లేదనే అసమాధానమే! దీనికి దాదాపు ఎవ్వరూ మినహాయింపు కాదు. ప్రతి ఒక్కరం నాకు దక్కాల్సింది దక్కలేదనే ఆలోచిస్తుంటాము.
కారు స్టార్ట్ చేస్తూ సాగర్ ఆలోచిస్తున్నాడు. తనకు మాత్రం ఇప్పుడేం తక్కువైందని? అమ్మ, నాన్న ఇద్దరూ ఉన్నత విద్యావంతులైనప్పటికీ , ఒక్కగానొక్క కొడుకు ఏ డాక్టరో , ఇంజనీరో కావాలని కోరుకున్నప్పటికీ తను కోరుకున్నట్టే తన జీవితాన్ని దిద్దుకోగలిగాడు. ఆరోజు తండ్రితో తాను మాట్లాడింది గుర్తొస్తూంది.
“నాన్నా, నాకు ఎమ్ బిబి ఎస్ , ఇంజనీరింగ్ చదవాలని లేదు”.
“మరేం చదువుతావోయ్?”
“వ్యవసాయం అంటే నాకు చిన్నప్పట్నించీ చాలా ఇష్టం, దానికి సంబంధించిన కోర్సే చదవాలని ఉంది”.
“చదివి …ఏం చేస్తానంటావు?”
“పొలం కొనుక్కుంటాను. బంగారం పండిస్తాను” ఆవేశంగా చెప్పాడు తను.
తల్లిదండ్రులు తన ఇష్టానికి అడ్డు చెప్పలేదు. అనుకున్నట్టే ఎమ్ ఎస్ సి ఏజి పూర్తి చేశాడు. ఊళ్ళో నరసరామయ్య పొలాన్ని కొనాలని ఆలోచిస్తుండగా, తండ్రి ఒప్పుకోలేదు.
“ఇక్కడ వద్దు. సిటీకి దగ్గరగా తీసుకో. పూలు, పండ్లు, కూరలు పెంచు. మార్కెట్ కు దగ్గరగా ఉంటుంది. అమ్మడం సుళువు అవుతుంది” అని సలహా ఇచ్చాడు. ఇదీ బానే ఉందనిపించింది తనకు.
సిటీకి దగ్గర్లో పొలం గురించి వివరాలు సేకరిస్తున్నపుడు స్నేహితుడు దర్శన్ “వట్టి పొలం మాత్రం కాదు. ఒక ఫార్మ్ హౌస్ తీసుకొని అభివృద్ధి చేసుకున్నావంటే బాగుంటుందేమో” అని సూచించాడు. వాడి సహాయంతోనే నగరానికి ఐదారు కి.మీ. దూరంలో పన్నెండెకరాల ఒక ఫార్మ్ హౌస్ తీసుకున్నాడు. రెండేండ్లు పట్టింది దాని కొక రూపు తెచ్చి అభివృద్ధి చేసేందుకు. ఈ రెండేండ్లూ మొత్తం దృష్టి, ధ్యాస దానిపైనే. తిండీ తిప్పలూ పట్టించుకోకుండా కష్టపడ్డాడు తను. పండ్ల చెట్లు, పూలతోట, కూరల సాగు అన్నీ తృప్తికరంగా వచ్చాయి. ఆరు ఆవులను కూడా కొని వాటి పోషణ, తద్వారా పొలం పోషణ బాగా అభివృద్ధి చేశాడు. తల్లిదండ్రులు అడపా దడపా వచ్చి నెల్లాళ్ళు ఉండి వెళ్ళేవారు.
చివరికి ఒక రోజు అన్నారు… “సాగర్! నీవనుకున్నట్టే అన్నీ చేసుకోగలిగావు. ఇకనైనా పెళ్ళి గురించి ఆలోచిస్తే బాగుంటుంది కదా” అని.
“అలాగే. నాకున్నట్టే వ్యవసాయం మీద ఆసక్తి ఉన్న అమ్మాయిని చూడండి. తప్పక చేసుకుంటాన” న్నాడు తను.
నాన్న, అమ్మ తమ దృష్టిలోకి వచ్చిన అమ్మాయిల గురించి వాకబు చేస్తే ఎవరూ కూడా వ్యవసాయం చేసే వరుడంటే ఆసక్తి చూపలేదు. వాళ్ళంతా సాఫ్ట్వేర్ ఇంజనీరు, డాక్టర్లనే కోరుకుంటున్నారు.
“మా అమ్మాయికి ఉద్యోగంలో ఉండే వరుడిని చూస్తున్నామండి.  మీ అబ్బాయి అంత చదువుకొని వ్యవసాయం చేయడం ఏమిటండీ? ఏదైనా ఉద్యోగంలో చేర్చండి” అని సలహాలూ చాలానే వచ్చాయి.
ఒకరోజు నాన్న తన స్నేహితుడు సోమనాథ్ బాబాయ్ తో కలిసి ఒక పెండ్లికి వెళ్ళినపుడు అక్కడ మాధవిని చూశారు. మాధవి తండ్రి రామకృష్ణారావు గారిని సోమనాథ్ పరిచయం చేశాడు. ఆయన తమ ఇంటికి ఆహ్వానించారు. అలా వారి ఇంటికి వెళ్ళినపుడు స్నేహితులిద్దరినీ ఆయన తమ తోట చూపడానికి తీసుకెళ్ళారు.
అక్కడ మాధవి చెట్టు నుంచి కొబ్బరిబోండాలు దింపిస్తోంది. పని చేసేవాళ్ళను గమనించుకుంటూ , అక్కడే ఉన్న రామయ్యతో ఎరువులతో పాటు ఏ ఏ విత్తనాలను తీసుకురావాల్సి ఉందో గుర్తు చేస్తూ పాదరసంలా తోటంతా తిరిగేస్తోన్న మాధవిని చూసి వారికి ముచ్చటేసిందట, పదేపదే చెప్పారు.
తనతో కూడా మాధవి అంది కదా, “నాకూ మట్టికీ అవినాభావ సంబంధమనుకోండి. తోటలు, పొలాలు, ఆవులూ, దూడలూ ఇవిలేకుండా నా ప్రపంచమే లేదు” తమ తోట చూపిస్తూ.
తన సంతోషానికి పట్టపగ్గాల్లేవు. ఆర్నెల్లు తిరక్కుండా పెళ్ళీ అయిపోయింది. ఇప్పుడిద్దరు పిల్లలు కూడా.
ఒకరకంగా పండంటికాపురమే కాదూ తమది! చిరునవ్వు కదలాడింది సాగర్ పెదవులపై. వచ్చినప్పటినుంచీ ఫార్మ్ హౌస్ బాధ్యతంతా తీసుకొంది మాధవి. డైరీఫార్మ్ కూడా మొదలయిందిప్పుడు. సాగర్ నెయ్యి, వెన్న, పన్నీర్ లకు బాగా డిమాండ్ ఉంది. చందన్, చైత్ర వారికి రెండు కళ్ళు.
మొదట్లోనే చెప్పాడు తను, ’వంటకు ఎవరినన్నా పెడదా’మని. ఎందుకూ అంది మాధవి.
“తోట పని చాలా ఉంటుంది మనకు. వంటపని, తోటపని రెండూ నీకు కష్టం కదా” అంటే అంది కదా, ”వద్దు. మనిద్దరమే ఉందామీ స్వర్గంలో. మనమధ్య ఇంకెవరూ వద్దు” అని.
మరి ”పిల్లల మాటో’ అన్నాడు తను చిలిపిగా. సిగ్గుపడుతూ ”మన పిల్లలు కదా! వాళ్ళు మనతోనే ఉండవచ్చు” అన్నది.
తన సర్వస్వం మాధవే అయింది. తనకు కావలసినవి అన్నీకనిపెడుతూ, పిల్లల చదువుసంధ్యలు చూసుకుంటూ, అన్నిటా తానై, చైతన్య ప్రవాహమై ఇంటికే అలంకారమైంది. ఈ మధ్యలో డ్రైవింగ్ కూడా నేర్చుకుంది.
అయితే ఈమధ్య తనకెందుకో వెల్తిగా అనిపిస్తోంది. ఎందుకో మాధవిలో మార్పు వచ్చిందనిపిస్తోంది. ఊరూర్కే కోప్పడుతుంది. మనసు విప్పి మాట్లాడడం లేదు. పనులన్నీ యథాప్రకారమే చేస్తోంది. కానీ మాధవి మనసులో దేనికో దిగులు పెట్టుకుందనిపిస్తుంది.
ఈరోజు పొద్దున ఏమంది? లేచీలేవగానే పిల్లల స్కూలు ఫీజ్ కట్టిరమ్మంది. “దానికిప్పుడేం తొందర? బడి తెరవనీ, కడదాం”.
“అప్పుడు చాలామంది కడుతుంటారు. రద్దీగా ఉంటుంది. మీరు ఖచ్చితంగా కట్టలేరు. ఇప్పుడైతే ఎక్కువ ఉండరు. కట్టేయండి”.
“మాధవీ, చెప్పిందే చెప్పొద్దు. స్కూల్ ఫీజ్ కట్టే బాధ్యత నాది. సరేనా? ఇంకా విషయం వదిలేద్దూ”
ముఖం మాడ్చుకొని ఫలహారం పెట్టింది. ”సిటీ కెళ్ళి వస్తాను….అంటే ఎందుకు అని కూడా అడుగలేదు”.
గుడి మీదుగా వెళ్తూ ఆగినపుడు ఫోన్ మ్రోగింది. “బావా, నేను గోపీని. పొద్దుట్నించీ అక్క ఫోన్ స్విచ్ ఆఫ్ వస్తోంది. అక్కతో మాట్లాడదామంటే లాండ్ లైన్ కూడా తగలడం లేదు”,
“ఔనా గోపీ, నేను బయట ఉన్నాను. ఏదైనా ముఖ్యమైన సంగతా?”
“అలాచెప్పండి! మీరిద్దరూ బయటికి వచ్చారా ! సరే, అక్కకిస్తారా ఫోన్?”
“లేదు గోపీ, నేనొక్కడినే వచ్చాను. సంగతేంటి చెప్పు”,
“ఈరోజు అక్క పుట్టినరోజు కదా అని చేశానంతే బావా, ఇంకేం లేదు. పిల్లలు కూడా విష్ చేద్దామంటేనూ.. ఒంట్లో ఏమన్నా బాలేదేమో అని కొంచెం కంగారనిపించింది”,
“అబ్బే, అదేం లేదు, ఫోన్ ఎక్కడైనా పెట్టి మరచిపోయిందేమో, నేనిప్పుడు ఇంటికే వెళ్తున్నా. చూస్తాను” అన్నాడు సాగర్.
అప్పుడర్థమైందతనికి ఎందుకు పొద్దున మాధవి అలా ఉండిందో! కనీసం తన పుట్టినరోజు కూడా గుర్తు పెట్టుకోని భర్త అంటే ఎవరికైనా కోపం వస్తుంది. తాను బంధువులందరి పుట్టిన రోజులూ, పెళ్ళిరోజులూ కూడా గుర్తుపెట్టుకుంటుంది. పిల్లలదీ, భర్తదీ అంటే చెప్పక్కరలేదు. ఎంత హడావిడి చేస్తుందో!
తన మీద తనకే బాగా కోపం వచ్చింది సాగర్ కి. ఎలా మర్చిపోయాడు తను! మాధవిలా ఎందుకు లేడు?
గడియారం వైపు చూశాడు. ఆరున్నర. వెంటనే కారు వెనక్కి తిప్పి ఒక జత గాజులు కొన్నాడు. మాధవికి ఇష్టమైన జాంగ్రీ, సమోసాలు ప్యాక్ చేయించాడు. ఎనిమిదయిపోతోందనుకుంటూ ఇంటికి బయల్దేరాడు.
——-
వంట పూర్తి చేసి టీవి ఆన్ చేసింది మాధవి. ఆమె మనస్సంతా రాయి విసిరిన కొలనులా అల్ల కల్లోలంగా ఉంది. తానింతగా ప్రేమించిన సాగరేనా అనిపిస్తున్నాడు ఈ మధ్య. ఏదీ పట్టించుకోడు. సులువుగా సారీ చెప్పేస్తాడు.
ఏ బాధ్యతా తీసుకోడు. పంట అమ్మకాలు, బాంక్ పనులు తప్ప మిగిలినవేవీ తన పనులు కాదన్నట్టు ఉంటాడు. పిల్లలకు హోంవర్క్ కూడా చెప్పించడు. పేరెంట్స్ మీటింగ్ కు రాడు. వాళ్ళకు పెన్నో పెన్సిలో కావాలేమోననో , ఎలా చదువుతున్నారనో ఏదీ పట్టించుకోడు. శలవని ఏదైనా కార్యక్రమం పెట్టుకుంటే చివరినిముషంలో నాకు వీలుకాలేదంటూ చల్లగా చెప్పేస్తాడు. ’తప్పయింది సారీ’ ఒకటి పైగా.
“ఈరోజు నా పుట్టినరోజని గుర్తైనా ఉందా అసలు? విష్ చేయాలనే అనిపించలేదేమో! పిల్లల పుట్టినరోజులకూ ఏర్పాట్లన్నీ నేనే చేయాలి. ఏదో అతిథి లా వచ్చి కూచుంటాడు. నేను మాత్రం ఎన్నని చేయగలను? ఒక ప్రక్క తోట, ఇల్లు అన్నీ చూసుకోవాలి. ఇటువంటి బ్రదుకు నాకు అవసరమా? ఒక్కోసారి అనిపిస్తుంది ఏ ఉద్యోగస్తు డినో ఎందుకు చేసుకోలేదా అని. ప్చ్.. నాకూ  నా పనికీ ఏ విలువా లేదు. అసలు ఈరోజు సిటీకి ఏం పనంట? నన్నూ రమ్మన్నాడా, అదీలేదు! పిల్లలన్నా ఉంటే బాగుండేది. శలవలని అవ్వతాత యింటికి వెళ్ళిపోయారు. ఫోన్ చేద్దామంటే అదీ కనిపించడం లేదు ఎక్కడ పెట్టానో ఏమిటో ఖర్మ. లాండ్ లైన్ డెడ్. తొమ్మిదవుతోంది. ఇంకా రాలేదేమిటి ఈయన? వాన వస్తోందని ఎక్కడైనా ఆగారో, లేక ఏ యాక్సిడెంటో…!దేవుడా!”.
ఇంతలో కారు వచ్చి ఆగిన శబ్దం. మాధవి బయటకు వచ్చింది. సాగర్ కారు దిగుతూ, “సిద్ధయ్యా, వెనుక సీట్ లో ఉన్నసామాను పట్టుకురా” అని కేకేశాడు.
ఎదురు వచ్చిన మాధవిని చూసి కొంచెం తడబడ్డాడు. ఎందుకు ఇంత లేట్ అని అడగితే జవాబివ్వక “నీ మొబైల్ ఎక్కడ?” అని ఆడిగాడు. “అదెక్కడో కనిపించడం లేదు. ఎక్కడ పెట్టేశానో తెలియడం లేదు. ఏం, ఎందుకడిగారు?”
సాగర్ బదులిస్తుండగానే సిద్ధయ్య పరుగెట్టుకుంటూ వచ్చాడు. “అయ్యా, కార్లో వెనుక సీట్ లో ఎవరో పడుకున్నారయ్యా? ఎవరు?”
“ఔనా, ఎవరు?”
“రండయ్యా చూద్దురుగాని”.
సాగర్ కార్లో లైట్ వేశాడు. వెనుక సీట్లో పాతికేళ్ళ అమ్మాయి పడుకొని ఉంది. చుడీదార్లో చిన్నపాపలా ముడుచుకొని పడుకొంది.
“ఎవరీమె?”
“ఏమో మాధవీ , నాకూ తెలియదు. కార్లో ఎప్పుడొచ్చి పడుకొందో నేనూ గమనించనేలేదు’.
మాధవి ఆమెను కదలించి చూసింది. లాభంలేకపోయింది. ముఖం మీద నీళ్ళు చిలకరించే సరికి కళ్ళు విప్పి అందర్నీ ఆశ్చర్యంగా చూసింది.
“ఎవరు నువ్వు? నా కార్లోకి ఎలా వచ్చావు?” గద్దించాడు సాగర్.
కళ్ళనీళ్ళు పెట్టుకున్న ఆమెను చూసి మాధవి, “మీరు లోపలికి వెళ్ళండి. నేను ఈమెను తీసుకువస్తాను” అంది.
ఆమె బట్టలు పూర్తిగా తడిసి ఉన్నాయి. మాధవి ఆమెను లోపలికి తీసుకువెళ్ళి తన చుడీదార్ , తువ్వాలు ఇచ్చి బట్టలు మార్చుకోమంది. ఆమె వాలకం చూసి తానే సహాయం చేసింది.
పేరడిగితే తెలీదంది. ఇల్లెక్కడ అన్నా తెలీలేదు. పైగా మీరెవరు అని ప్రశ్నవేసింది. మాధవికి విచిత్రంగా అనిపించింది.
“అవన్నీ మళ్ళీ మాటాడుదాములే. ముందు భోంచేద్దాం పద” అని తీసుకువచ్చింది. అప్పటికే సాగర్ ప్లేట్లల్లో వడ్డించాడు.
“మీరూ తినండి” అంది మాధవి. “లేదు మాధవీ, నీతో కలిసి తింటాను” అన్నాడు సాగర్.
మాధవి ఆమెను కూచోబెట్టి తినిపించింది. చక్కగా భోంచేసిందామె. తర్వాత  “చందూ, నాకు పాలు కావాలి”  అని అడిగింది. మాధవి పాలు వేడి చేసి తీసుకొచ్చింది. ఆమె తాగేసి, “చందూ నాకు నిద్దరొస్తోంది” అంది. మాధవి ఆమెను చైత్ర గదిలో పడుకోబెట్టింది.
మాధవి తిరిగి వచ్చేసరికి సాగర్ తాను తెచ్చిన జాంగ్రీలు, సమోసాలు సిద్ధంగా పెట్టి ఉంచాడు. శుభాకాంక్షలూ చెప్పాడు.
“ఇప్పుడు గుర్తువచ్చిందా” నిష్టురంగా అంది మాధవి.
“నిజంగానే పొద్దున గుర్తు లేదు మాధవీ, సాయంకాలం గుర్తొచ్చి ఫోన్ చేశాను. నీ ఫోన్ ఆఫ్ అని వచ్చింది”
“సరేలెండి, ఇదేం కొత్త కాదుగా? అసలు మీకు నా మీద ఆసక్తి తగ్గిపోయింది. నా మీద పిల్లల మీద మీకు ప్రేమ ఉందా అని సందేహం వస్తోందీ మధ్య”,
“ఇప్పుడు నేనేం చెప్పినా నీవు నమ్మవని తెలుసు. ఈ మతిమరుపు ప్రాణాలు తోడేస్తోంది ఈమధ్య. అసలు అన్నీ మరిచిపోయే రోగం వస్తుందేమో నని భయం వేస్తోంది నాకసలు”.
మాధవి ఏమీ మాట్లాడలేదు. సాగర్ భోంచేసి ఫోన్ తీసుకొని బయటకెళ్ళబోయాడు.
“ఏమిటింకా పడుకోరా?”
“లేదు, ఒకసారి ఇన్స్పెక్టర్ అశోక్ కుచేస్తాను. మనింట్లో ఉన్న ఆమెను గురించి చెప్పాలి కదా?”
“నాకామెను చూస్తే మన చైత్ర గుర్తొస్తోంది. చైత్ర కు ఏడేళ్ళు, ఈమెకు ఇరవై ఏడు, ఇరవైఎనిమిది ఉండొచ్చు.అదే అమాయకత్వం…”
“మాధవీ, ఆమెకు తన పేరు , ఊరు కూడా తెలియట్లేదు కదా? ఏమై ఉంటుందో?”
“నాకూ అదే అర్థం కాలేదు. పోలీసులకు ఫోన్ చేస్తానంటారా?”
“ఔను మాధవీ, ఒకవేళ ఎవరైనా తమ కూతురో, భార్యో తప్పిపోయిందని కంప్లైంట్ ఇచ్చి ఉండొచ్చు కదా?…అశోక్ గారు చూసుకుంటారని”.
సాగర్ బయటకు వెళ్ళాడు. మాధవి టీపాయ్ మీదున్న చిన్న పర్సు చూసి , ఇదెవరిది అనుకుంటూ తెరిచింది. దాంట్లో గాజుల జత , విషెస్ కార్డూ కనిపించాయి. కళ్ళు అప్రయత్నంగానే నిండాయి మాధవికి.
మరుసటిరోజు పొద్దున్న ఐదింటికే తలుపు కొట్టిన చప్పుడు వినిపించింది. ఇన్ స్పెక్టర్ అశోక్ ఒక పెద్దాయ ననూ, ఒక యువకుడినీ వెంటబెట్టుకొని వచ్చాడు.
“సాగర్, వీరు శారదా ప్రసాద్, వీరబ్బాయి కిశోర్. మీ ఇంట్లో ఉన్నామె కిశోర్ భార్యే. నీవు ఫోటో పంపావు కదా నాకు. ఫోటో చూసి వీళ్ళు గుర్తు పట్టారు” అని చెప్పాడు అశోక్.
“ఎక్కడ మా మను?” ఆత్రుతగా అడిగాడు కిశోర్.
“ఆమె, అదిగో ఆ గదిలో పడుకున్నారు. లేచాక తీసుకెళ్దురు గాని.’ అంది మాధవి కాఫీలందిస్తూ.
వెంటనే లేచి గదిలో కెళ్ళాడు. భార్య తల ఆప్యాయంగా నిమిరి, దుప్పటి సరిచేసి బయటికొచ్చాడు.
చేతులు జోడిస్తూ, “సర్, మీకు చాలా ధన్యవాదాలు. రాత్రంతా ఎంత కంగారుపడ్డామో, ఎంత వెదికామో మాకే తెలుసు. మీకెక్కడ కనిపించింది?” అన్నాడతను.
“ఆమె నా కార్లో ఎప్పుడు వచ్చి పడుకున్నారో నేనూ ఇంటికి వచ్చేదాకా గమనించలేదండి. చూడగానే అశోక్ గారికి ఫోన్ చేశాను. ఆమె ఎందుకో ఏమడిగినా సరిగ్గా చెప్పలేకపోయారు” అన్నాడు సాగర్.
“హ్మ్..తనకేదన్నా గుర్తుంటే కదండీ మీకు చెప్పగలిగేది? మొదట ఎలా ఉండేది ఇలా అయిపోయింది” నిట్టూ రుస్తూ చెప్పాడు కిశోర్.
“నేను మొదట తనను కలిసేటప్పటికి బాంకులో పని చేస్తుండేది. ఎంత చలాకీ అనుకున్నారు! నాకు చాలా నచ్చింది. ఎవరూ లేరామెకు అని తెలిసీ మా తల్లిదండ్రులు అభ్యంతరం చెప్పలేదు. పెళ్ళయ్యాక ఇంట్లోనే ఉంటూ చక్కగా అన్నీ చూసుకునేది. ఈతపోటీల్లో ఎన్నో బహుమతులు గెల్చుకుంది. ఒకసారి  బెంగళూరు నుంచి స్వంతంగా కారు డ్రైవింగ్ చేస్తూండగా తనకు యాక్సిడెంట్ అయింది. బ్రతికిందే ఎక్కువ. అప్పట్నించీ ఇలా…” మాట్లాడలేక పోయాడు కిశోర్.
“చందూ ఎవరు?”
“ఏమో తెలియదు. ప్రమాదం తర్వాత నలభై రోజులు కోమాలో ఉంది. తెలివి వచ్చాక నన్నెందుకో చందూ అనే పిలుస్తోంది”
“తన పనులు తాను చేసుకోలేదను కుంటాను” మాధవి జాలిగా అంది.
“ఒక నర్స్ ను పెట్టాము ఇరవైనాలుగు గంటలూ చూసుకోడానికి. ఆకలైతే మాత్రం చందూ పాలు ఇవ్వు, అన్నం పెట్టు అని అడుగుతుంది. మొండిపట్టు కూడా పడుతుంది. మేమూ సమయానికి తనకు కావలసినవి ఇస్తూ చూసుకుంటుంటాము”.
అంతలో మను అనబడే మానస లేచి వచ్చి కిశోర్ చేతులు పట్టుకుని నవ్వుతూ నిలుచుంది. కిశోర్ నాన్నగారు కోడలిని, కొడుకును ఒక్కసారి చూసుకొని చెప్పారు.
“అమ్మాయికి ఇలా అయిన తర్వాత మావాడికెందరో చెప్పారు. వేరే పెళ్ళి చేసుకొమ్మని. కానీ వాడు ఖచ్చితంగా చెప్పేశాడు. ఎలా ఉన్నా కూడా తను నా భార్య. నేను తనతోనే ఉంటాను. తనను చూసుకుంటాను” అని.
ఒకప్రక్క దిగులు, ఒకప్రక్క గర్వం ఆయనకు. వాళ్ళు వెళ్ళిపోయారు. మాధవి, సాగర్ తమ పనుల్లో పడ్డారు.
ఇద్దరి మనసులో ఒకే ఆలోచన.
“దేవుని దయవలన మాకే లోటూ లేదు. అయినా చిన్న చిన్న విషయాలను పెద్దవి చేసుకొని మథనపడి పోతుంటాము. మూడ్ పాడుచేసుకుంటాము. మూతి ముడుచుకుంటాము. కోపాలు పెంచుకుంటాము. కానీ చూడబోతే కిశోర్ మా కన్నా ఎంతో చిన్నవాడు. అతనికున్న ఓర్పు, అంత బాధలో అతని ప్రేమ, భార్యఉన్న పరిస్థితిలో ఆమె పట్ల అతనికున్న బాధ్యత ఎంత గొప్పగా ఉన్నాయి!” అని.
సాగర్, మాధవి ఇద్దరూ ఒకేసారి హాల్లోకి వచ్చారు. ఒకరి కళ్ళలో ఒకరికి కనిపించిన భావనలెన్నో!
 
****                 ****                      ****
 
 
 
 రచన:  – పుక్కళ్ళ రామకృష్ణ
 
ఇంటి ముందాగున్న కారులో కూర్చోడానికి వెళ్తున్న సుచిత్రను చూసి చిరునవ్వు చిందించింది గేట్ ముందు నిల్చున్న కనకమ్మ. కనకమ్మ చేతిలో ఏభై రూపాయల నోట్ పెట్టి కార్లో వివేక్ పక్కన వెళ్లి కూర్చుంది సుచిత్ర.
కారు కొంచెం దూరం వెళ్ళాక “కాలువలు ఊడ్చడానికి జీతాలు దొరుకుతాయి వాళ్లకు. లెక్కాడొక్కా లేకుండా వారానికి రెండు మూడు సార్లు కనకమ్మకు డబ్బులిస్తుంటావ్! డబ్బులకలవాటు పడితే లంచమిస్తే గానీ పని చేయరు” అన్నాడు వివేక్.
“పెద్దావిడా, పాపం! వీధికి రెండు వైపులా ఉన్న కాలువల్నిఈ చివర్నుండి ఆ చివరి వరకూ నడుం పడిపోయేలా ఊడ్చుతుంది. ఆరోగ్యపరమైన సమస్యలోస్తే వాళ్ళకిచ్చే జీతాలేం సరిపోతాయి వివేక్? సొంతిల్లులున్న మన బోటి వాళ్ళం అప్పుడప్పుడు పదో పరకో సాయం చేస్తే వాళ్లకు ఆర్థికంగా సహాయపడిన వాళ్ళమవుతాం” అంది సుచిత్ర.
“వాళ్ళపై జాలి పడటం దేనికీ? ఇష్టంగానే ఆ ఉద్యోగాలలో చేరుతారు. ఆరోగ్యపరమైన సమస్యలొస్తే వాళ్లకు వైద్య సహాయం అందుతుంది” అంటూ కారు పెట్రోల్ బ్యాంకు దగ్గర ఆపాడు వివేక్.
వివేక్ కారు దిగి పెట్రోల్కి డబ్బులు పే చేస్తుంటే, “ధర్మం సేయండమ్మగోరు” అంటూ ఓ అరవై ఐదేళ్ళున్న బిక్షగాడు సుచిత్ర కూర్చున్న విండో దగ్గరకు వచ్చి  చేయి చాచాడు. సుచిత్ర వాడి వైపు జాలిగా చూసి హేండ్ బ్యాగ్లో చేతికందిన చిల్లర నాణేల్ని బిక్షగాడి చేతిలో పెట్టింది.
“ఇల్లు దాటేటప్పుడు, గుళ్ళూగోపురాలు సందర్శించేటప్పుడూ, పెట్రోల్ బంక్ దగ్గర కారాగినప్పుడూ… కాదే సందర్భం నీకు దానంకి అనర్హం. దానధర్మాలు చేయడం కూడా మానసిక రుగ్మత” అన్నాడు వివేక్, కారు స్టార్ట్ చేస్తూ.
“పాపం, ముసలాయనా! ఓ రెండు రూపాయలు దానం చేస్తే మన సొమ్మేం పోతుంది వివేక్?” అంది సుచిత్ర నవ్వేసి.
“ఒళ్ళొంచి కష్టపడడానికి ఇష్టపడరు ఈ బిక్షగాళ్ళు. బిక్షమెత్తుకున్న డబ్బులతో తాగి తందనాలాడుతారు. నీలాంటి దయామయులున్నంత కాలం వీళ్ళ బిక్షాటన మూడు పువ్వులూ ఆరు కాయలుగా వర్ధిల్లుతుంది” అన్నాడు వివేక్.
నాలుగు రోడ్ల కూడలి దగ్గర రెడ్ సిగ్నల్ పడటంతో కారాపాడు వివేక్. సుచిత్ర దృష్టి, ఓ రెండేళ్ళ చంటిపిల్లను చంకలో ఎత్తుకునీ, సిగ్నల్స్ పరిసరాలలో బిక్షమెత్తుకుంటున్న ఓ బిక్షగత్తె మీదకు మళ్ళింది.
“పాపం, ఆ చంటిపిల్ల ఒంటి మీద నూలుపోగైనా వేయకుండా చంకనెత్తుకుని ఈ చలి గాలిలో ఎలా అడుక్కుంటుందో చూడు వివేక్?!” అంది సుచిత్ర, కారులో నుండి బయటకు చూస్తూ.
“కారు సిగ్నల్స్ దగ్గర ఆగటమే ఆలశ్యం, అభాగ్య సమాజమంతా నీ కళ్ళ ముందు గోచరిస్తుంది. ఆ తల్లికి లేని జాలి నీకెందుకు చెప్పూ?” అన్నాడు వివేక్ చిరాకు పడుతూ. వివేక్ మాటల్ని వినిపించుకోకుండా బిక్షగత్తె వైపే చూస్తూ ఉండిపోయింది సుచిత్ర.
కారు సిగ్నల్స్ దాటాక, సిగ్నల్స్ కి కుడి పైపున్న షాపింగ్ మాల్ దగ్గర కారాపాడు వివేక్. కార్ పార్కింగ్ ఇరుకుగా ఉంటుందని సుచిత్రను కొంచెం దూరంలో దింపేశాడు వివేక్. సుచిత్ర నిల్చున్న చోటు నుండి సిగ్నల్స్ దగ్గర పిల్లనెత్తుకుని అడుక్కుంటున్న బిక్షగత్తెను చూస్తూ నిల్చుంది సుచిత్ర.
సుచిత్ర చేతిలో ఉన్న షాపింగ్ బ్యాగ్లో మూడేళ్ళ వయసున్న తన కూతురు సోనియా సైజుకు కొంచెం చిన్నదిగా ఉన్న ఫ్రాక్ ఉంది. ఆ షాపింగ్ మాల్ నుండి నిన్న మొత్తం మూడు ఫ్రాకులు కూతురు కోసం కొని తీసుకెళ్లాడు వివేక్. చిన్నదైపోయిన ఫ్రాక్ని ఎక్చేంజ్ చేయడానికి షాపింగ్ మాల్కొచ్చారు దంపతులిద్దరూ.
“వివేక్, ఫ్రాక్ ఎక్చేంజ్ చేయాలని లేదు. దీన్నీ ఆ బిక్షగత్తెకిచ్చేసి మనం మరొకటి కొనుక్కుందాం. ఆ చంకలో ఉన్నమ్మాయికి ఇది చక్కగా కుదురుతుంది” అంది సుచిత్ర, కార్ పార్క్ చేసి తిరిగొచ్చిన వివేక్తోమ.
“నీకంత జాలిగా ఉంటే ఓ వంద రూపాయలు దాని ముఖాన కొట్టు, దాని తాహత్తుకు తగిన బట్టలు కొని పిల్లకు తొడుగుతుంది. పైసాపరకా?… నాలుగు వందల ఏభై రూపాయల పెట్టి కొన్నాను!” అన్నాడు వివేక్ విస్తుపోతూ.
“వస్త్రదానం చేస్తే మంచిది వివేక్, నాలుగు వందల ఏభై రూపాయలు మనకు భారం కాదు” అంది సుచిత్ర. వివేక్కి ఒప్పుకోక తప్పలేదు.
ఫ్రాక్ తీసుకెళ్ళి బిక్షగత్తెకివ్వాలని వివేక్ కదలబోతుంటే, “అయ్యగోరూ …” అంటూ ఓ పన్నెండేళ్ళు వయసున్న అమ్మాయి వివేక్ ముందు చేయి చాచింది. వివేక్ పర్స్ నుండి ఓ రూపాయి నాణెం తీసి ఆ అమ్మాయి చేతిలో పెట్టి, “చూడమ్మాయ్, ఆ సిగ్నల్స్ దగ్గర పిల్లనెత్తుకుని బిక్షమెత్తుకుంటున్నామెకు ఈ ఫ్రాక్ వెళ్లి ఇస్తావా?” అడిగాడు వివేక్.
“సెంకలో ఉన్న పిల్ల దాని సొంత కూతురు కాదయ్యగోరు, అద్దెకు తెచ్చుకున్న బిడ్డ” అంది ఆ అమ్మాయి సిగ్నల్ వైపు చూడకుండానే.
“అద్దెకు పిల్లల్ని ఎవరిస్తారు?” అడిగింది సుచిత్ర ఆసక్తిగా.
“ఇంకెవరూ?….ఆ పిల్ల సొంతమ్మే! సొంతమ్మ పూర్నా మార్కట్టు దగ్గరుంటాది” అంది ఆ అమ్మాయి అక్కడ్నుండి వెళ్ళిపోవాలని తొందరపడుతూ. ఆ అమ్మాయి చెప్పింది విన్నాకా సుచిత్రలో ఇంకాస్తా కుతూహలం పెరిగింది. ఎలాగైనా మరికొంత సమాచారం రాబెట్టాలని భావించి ఆ అమ్మాయి పేరేంటో అడిగింది.
“వెంకటమ్మ” గర్వంగా చెప్పిందా అమ్మాయి.
“కాసేపు నాతో మాట్లాడితే నీకు పది రూపాయలిస్తాను వెంకటమ్మా” అంటూ ఆశ పెట్టింది సుచిత్ర. విప్పారిన ముఖంతో సరేనన్నట్లు తలూపింది వెంకటమ్మ.
“అద్దెకు తెచ్చుకున్న బిడ్డయితే ఏమైంది?! నువ్వు ఈ ఫ్రాక్ తీసుకెళ్లి ఆవిడకివ్వాలి?” అంది సుచిత్ర, బ్యాగ్లో నుండి ఫ్రాక్ బయటకు తీసి ఆ అమ్మాయికి చూపిస్తూ. ఫ్రాక్ చూస్తూనే వెంకటమ్మ కళ్ళు మెరవడం గమనించింది సుచిత్ర.
“ఒంటి మీద నాడిమైన గుడ్లేసి బిచ్చం దండుకుంటే ఎవలూ సిల్లిగవ్వ కూడా సిప్పలో ఎయ్యిరమ్మగోరు, దానికిత్తే అదే ఉంచీసుకుంటాది. పిల్లోంటిమీదెయ్యదు” అంది వెంకటమ్మ లౌక్యంగా.
వెంకటమ్మ చెప్పింది విని ఆశ్చర్యపోయింది సుచిత్ర. బిక్షం వేసే దాతల ఆలోచనలు ఎలా ఉంటాయో సుచిత్రకు తెలియజేస్తున్న ఆరిందలా నిల్చుంది వెంకటమ్మ. వివేక్ అసహనంగా వాళ్ళిద్దరి వైపు చూస్తున్నాడు. సుచిత్ర దగ్గర్నుండి పది రూపాయలు అంకించుకుని తొందరగా వెళ్లిపోవాలనే కంగారులో ఉంది వెంకటమ్మ. సుచిత్రతో మాట్లాడుతూనే ఎందుకో భయంభయంగా దిక్కులు చూస్తోంది వెంకటమ్మ.
“నిన్నాగుంటని నానే అద్దెకి తీసుకుని తిప్పేనమ్మగోరు. గుంటోంట్మీదున్న గుడ్డలూడదీసి దినమంతా సంకలేసుకుని జెగదాంబ జంక్షన్లో తిప్పి నాలుగొందల రూపాయలు దండేను. రెండొందలు దానమ్మకు అద్దిచ్చాను. సంకలో పసిగుంటుంటేనే బిచ్చమేసోటోల్లకి కనికారం కలుగుతాది” చెప్పింది వెంకటమ్మ.
బిక్షాటనలో ఒక రోజు సంపాదన నాలుగు వందల రూపాయలని విని ఆశ్చర్యపోయింది సుచిత్ర. బిక్షమెత్తుకున్నప్పుడు చంకలో ఉన్న బిడ్డ ఒంటి మీద బట్టలుండకూడదనే నియమాన్ని బిడ్డనెత్తుకునే వాళ్ళు పాటించాలి కనుకా.. సుచిత్ర ఫ్రాక్ ఆ బిక్షగత్తెకిచ్చినా అది నిరుపయోగమవుతుందని సూచాయిగా చెప్పింది వెంకటమ్మ. వెంకటమ్మ చెప్పింది విన్నాక సుచిత్రకు ఫ్రాక్ ఆ బిక్షగత్తెకు ఇవ్వాలనిపించలేదు.
వెంకటమ్మ భయంభయంగా దిక్కులు చూస్తూనే సుజాత ఇవ్వబోయే పది రూపాయల కోసం ఆత్రుత పడుతోంది.
“ఆలొత్తున్నారు!… బేగా డబ్బులియ్యండమ్మగోరు” అంటూ జంకుతూ వెనక్కి చూస్తూనే చేయి చాచింది వెంకటమ్మ .
ఆ వచ్చేదెవరని సుచిత్ర కూడా వెంకటమ్మ చూస్తున్న వైపే చూసి, వెంకటమ్మ చేతిలో పది రూపాయల నోటు పెట్టింది. పది రూపాయల నోటు చేతిలో పడగానే తుర్రుమని పరుగంకించుకుంది వెంకటమ్మ.
వెంకటమ్మ అలా పారిపోగానే, బేనర్లూ, ప్లకార్డులు పట్టుకుని ఓ స్వచ్ఛంద సంస్థ వాళ్ళు అటుగా వచ్చారు. చూడటానికి అందరూ చదువుకున్న యువకుల్లా కనిపిస్తున్నారు. కొందరబ్బాయిలు పాదచారులకు కరపత్రాలు పంచిబెడుతున్నారు.
వెంకటమ్మ పరిగెత్తి పారిపోవడం గమనించిన ఓ యువకుడు సుచిత్ర దగ్గరకొచ్చి, “బాల యాచకుల్ని ప్రోత్సాహించకండి మేడమ్. మా హోమ్లో చేర్పించండి. ఉచిత విద్యతో పాటే వసతి, భోజన సదుపాయాలు కల్పిస్తున్నాం” అంటూ ఒక కరపత్రం సుచిత్ర చేతికందించాడు.
బేనర్ల మీద వ్రాసినది చదివి ఆ సంస్థ ఉద్దేశ్యమేమిటో అర్థం చేసుకునీ “మరి ఆ అమ్మాయి మిమ్మల్ని చూసి భయపడి పారిపోయిందెందుకూ?” అంటూ సందేహం వ్యక్తపరిచింది సుచిత్ర.
“బాల యాచకులు ఎవరైనా మా కంటబడితే వాళ్ళను పట్టుకుని మా సంస్థ వాహనంలోకి ఎక్కించి వాళ్ళ నివాసాలకు వెళ్ళే ప్రయత్నం చేస్తున్నాం. వాళ్ళ తల్లిదండ్రులను ఒప్పించి మా సంస్థలో చేర్చుకుంటున్నాం. చేర్పించడం ఇష్టం లేని తల్లిదండ్రులకు పిల్లల్ని బిక్షాటనకు పంపొద్దని హెచ్చరికలు జారి చేస్తున్నాం” చెప్పాడు ఆ యువకుడు.
“వాళ్ళ తల్లిదండ్రులు మీ హెచ్చరికలను పెడచెవిన పెడితే బాల యాచకుల్ని పట్టుకుని బలవంతంగా మీ వసతి గృహలకు తరలించ లేరా?” అడిగింది సుచిత్ర.
“మా సంస్థకు ఆ హక్కు లేదు మేడమ్, అందుకే ఈ ప్రచారం చేపట్టాం. బాల యాచకులకు మనం దానం చేయడం మానేస్తే యాచక వృత్తి మీద వాళ్లకు ఏవగింపు పుడుతుంది. మీరంతా సహకరిస్తేనే బాల యాచకులకు మా వంతు సాయం చేయగలం” అని చెప్పి ఆ యువకుడు అక్కడ్నుండి వెళ్ళిపోయాడు.
ఆ యువకుడు చెప్పింది విన్నాక ఆలోచనలో పడింది సుమిత్ర. ఆలోచిస్తూనే వివేక్ వెనుక నడుస్తూ షాపింగ్ మాల్లోంకి వెళ్లి ఫ్రాక్ ఎక్చేంజ్ చేసింది. కాసేపు షాపింగ్ చేసి, బయట పడేసరికి మధ్యాహ్నం ఒంటి గంట దాటింది.
“సోనియా అమ్మను సతాయిస్తుందేమో వివేక్?” అంది సుచిత్ర, ఇంటికి తొందరగా వెళ్ళాలనే ఆలోచనతో కార్లో కూర్చుంటూ.
“సోనియాను మీ అమ్మ దగ్గర వదిలేసి మనిద్దరం ఇలా షికార్లు చేయడం నాకిష్టముండదు సుచిత్ర. మన పిల్లలు మనకు బరువనుకుంటే ఎలా?… మనమేమైనా మోయాలా?… కారే కదా మోస్తుంది! పెట్రోల్ బంక్కి ఎదురుగా ఉన్న షాప్లోం వెజిటబుల్స్ కొనుక్కుని వెళ్దాం. అంత వరకూ ఓపిక పట్టు” అంటూ కారు స్టార్ట్ చేశాడు వివేక్.
ఓ ఇరవై నిమిషాల తరువాత, ఉదయం పెట్రోల్ పోయించుకున్న బంక్కిల ఎదురుగా ఉన్న వెజిటేబుల్ షాప్ ముందు కారాపాడు వివేక్. కారు దిగే ఓపిక లేనట్లు కారులోనే ఉండిపోయింది సుచిత్ర. వివేక్ కారు దిగి వెజిటేబుల్స్ షాపులోకి వెళ్ళాడు.
ఏమీ తోచక సుచిత్ర కార్లో నుండి రోడ్డుకవతల పెట్రోల్ బంక్కుయ పక్కనే ఉన్న వైన్ షాపు దగ్గర మందుబాబుల సందడి  వైపు చూస్తూ కూర్చుంది. మధ్యాహ్నమే ఐనా వైన్ షాప్ తాగుబోతుల రాకపోకలతో రద్దీగా ఉంది. అప్రయత్నంగా సుచిత్ర దృష్టి దర్జాగా చుట్ట పీలిస్తూ, తూలుతూ వైన్షాైప్ నుండి బయటకొచ్చిన ఓ అరవై ఐదేళ్ళ వ్యక్తి మీద పడింది. ఉదయం పెట్రోల్ బంక్ దగ్గర తనను బిక్షమడిగిన బిక్షగాడే ఆ ఆసామనీ గుర్తించడానికి ఎంతో సమయం పట్టలేదు సుచిత్రకు.
“ఆ వైన్షానప్ ముందు దర్జాగా చుట్ట పీలుస్తున్న ముసలాడిని గుర్తించావా వివేక్?” అడిగింది సుచిత్ర, అప్పుడే వెజిటేబుల్ బ్యాగ్తోన వచ్చి కారు స్టీరింగ్ ముందు కూర్చున్నా వివేక్నిమ.
“కార్లో కూర్చుని నీవు బయటకు చూశావంటే చాలు, చిత్రమైన ప్రపంచం కనిపిస్తుంది నీ కంటికి. వాడేవడ్నో నేనెందుకు గుర్తు పట్టాలి?” విసుగ్గా అన్నాడు వివేక్, కార్ స్టార్ట్ చేస్తూ.
“ఉదయం పెట్రోల్ బంక్ దగ్గర నేను బిక్షం వేసిన ముసలాయన, ఫుల్గా తాగున్నట్లున్నాడు, తూలుతున్నాడు” అంది సుచిత్ర.
వివేక్ ఆసక్తిగా అటు వైపు చూసి వాణ్ని గుర్తు పట్టి, “చెప్పాను కదా సుచిత్ర, కొందరు బిక్షగాళ్ళు తాగుడికి బానిసలు. వాళ్ళు బిక్షమెత్తుకునేదే తాగుడు కోసం. ఒళ్ళొంచి పనిచేయడానికి ఇష్టపడరు” అన్నాడు.
“నీకు ఈ బిక్షగాళ్ళను చూస్తే జాలేందుకు కలగదో ఇప్పుడర్ధమయింది” అంది సుచిత్ర.
సిగ్నల్ దగ్గర బిక్షమెత్తుకునే బిక్షగత్తె చంకలో రెండేళ్ళ పాప కోసం ఆలోచిస్తూ, కారు ఇల్లు చేరే వరకూ మౌనంగా కూర్చుంది సుచిత్ర.
ఇంటి ముందు సుచిత్ర కారు దిగడం చూసి ఎదురింటి వనజమ్మ పనిగట్టుకుని పలకరించి “సుచిత్రమ్మా, ఆ కనకమ్మకు నువ్వు డబ్బలవాటు చేశావు. ఉదయం మా ఇంటి ముందు కాలువలో చెత్త ఊడ్చకుండానే వెళ్ళిపోయింది. నీలా దానికి చీటిమాటికీ లంచమిచ్చి ఊడ్పించుకోవాలంటే నాకయ్యే పని కాదు” అంది నిష్టూరంగా.
“అయ్యో పిన్నిగారు, లంచం కాదు. మన వీధికి రెండు వైపులా కాలువల్ని శుభ్రంగా ఉంచుతుందనే నమ్మకంతో కనకమ్మకు అప్పుడప్పుడు పదో పరకో ఇస్తున్నాను. మా ఇంటి ముందు ఊడ్చి మీ ఇంటి ముందు వదిలేయమని ఆమెను ప్రోత్సాహిస్తున్నానని భావించకండి. రేపోస్తుంది కదా… కనకమ్మను నిలదీద్దాం” అంటూ వనజమ్మ ముఖం మీద కొట్టినట్లు సమాధానమిచ్చి వివేక్ వెనుక ఇంట్లోకి నడిచింది సుచిత్ర.
“ఎంతో హుషారుగా ఇంటికొచ్చాను వివేక్! ఎదురింటి పిన్నిగారు నిష్టూరంగా మాట్లాడి నా మూడ్ పాడు చేసింది” అంటూ సోఫాలో కూలబడింది సుచిత్ర.
“ఉదయం బయల్దేరినప్పుడే చెప్పాను, ఆ కనకమ్మకు డబ్బలవాటు చెయ్యొద్దని. నా సలహాలు పెడచెవిన పెడితే ఫలితాలు ఇలానే ఉంటాయి” అన్నాడు వివేక్ నవ్వుతూ.
“సుచీ, కింగ్ జార్జ్ ఆసుపత్రిలో మూడు రోజుల పసికందును ఎవరో ఎత్తుకుపోయారటా!. ఉదయం టీవీలో చూసినప్పట్నుండి నాకు ఒకటే గాబరాగా ఉంది. మీ శంకరం మామయ్యా ఈవాళ ఉదయమే తన కూతురు శ్యామలను డెలివరీ కోసం అక్కడ జాయిన్చేశాడు. మామయ్యకు ఫోన్ చేసి శ్యామల డెలివరీ అయ్యాక పుట్టిన బిడ్డను కనిపెట్టుకుని జాగ్రత్తగా ఉండమని చెప్పు” అంటూ సోనియాను ఎత్తుకుని హాల్లోకి వచ్చింది సుచిత్ర తల్లి సుమతి.
“ఆ జాగ్రత్త లేవో నీ తమ్ముడికి నువ్వే చెప్పు మమ్మీ! శంకరం మామయ్యకు అర్థమయ్యేలా చెప్పడం నాకు చేతకాదు” అంటూ నెంబర్ డైల్ చేసి మొబైల్ తల్లి చేతికిచ్చి, తల్లి చంకలో ఉన్న కూతుర్ని తీసుకుంది సుచిత్ర.
“అవును వివేక్!, నాకు తెలియక అడుగుతున్నాను, ఇంకా కళ్ళు తెరవని పసికందుల్ని తల్లి పక్కలో నుండి ఎత్తుకుపోయి ఆ పిల్లల్ని ఏంచేసుకుంటారు?” అడిగింది సుచిత్ర.
“సంతానం లేని దంపతులకు అమ్మేయోచ్చు, లేదా వెంకటమ్మ చెప్పినట్లు చంకలో ఎత్తుకుని యాచించే యాచకులకు అద్దెకివ్వొచ్చు. ఆసుపత్రిలో పసికందులు అదృశ్యం కాకుండా ఉండాలంటే వాళ్ళకు జన్మనిచ్చిన తల్లిదండ్రులే కంటికి రెప్పలా కాపాడుకోవాలి. తీరా పిల్లల్ని ఎవరో ఎత్తుకుపోయాక ఆసుపత్రి సిబ్బందినీ, సెక్యూరిటీని నిందిస్తూ రోధిస్తే ఫలితం శూన్యం. హాస్పిటల్స్ నుండే కాదు, వీధిలో ఆడుకుంటున్న పిల్లల్ని కూడా ఎత్తుకు పోయి, వాళ్ళను హంతకులుగా, యాచకులుగా, వ్యభిచారులుగా మార్చే ముఠాలు కూడా ఉన్నాయి. తల్లి దండ్రులు పిల్లల విషయంలో అనుక్షణం అప్రమత్తంగా ఉండాలి” అన్నాడు వివేక్.
“అమ్మో!… అలా భయపెట్టకు వివేక్! ఇకపై బయటకు వెళ్తే సోనియాను మనతో పాటే తీసుకెళ్దాం” అంటూ కూతుర్ని వాత్సల్యంగా గుండెకు హత్తుకుంది సుచిత్ర.
 
***
 
 
 
 
 
రచన:- పి.లక్ష్మీ వసంత
 
అమ్మా! అంటూ తనయ్ పరుగులు పెట్టుకుంటూ వచ్చి ఒళ్ళో వాలి పోయాడు, “అబ్బా! అలా మీద పడిపోకురా బాబూ! “ఎంత పెద్ద వాడైపోతున్నాడు, అంటూ ముద్దుగా విసుక్కుంటూ లేచాను. వాడికే దోటి చేసి పెట్టాలి. సాయంత్రం ఉపహారం ఇప్పుడు ఈయన మటుకు ఈయన చేతులూపుకుంటూ ఉదయమూ, సాయంత్రమూ  నడక  అంటూ  ఇంట్లోంచి పారిపోతారు,  తనకి  తప్పదు  కదా! చంటివాడు ఎదుగుతున్న పిల్లాడు ఇంకా నాలుగో తరగతి ఇపుడు,ఎప్పటికి తేరేను? తీరేను? నాబాధ్యతలు అంటూ మోకాలు మీద చేయాంచి లేస్తూ, ఈ రమణమ్మ ఇవాళ కూడా వనిలోకి రాలేదు, తన కష్టాలు తనవి. మొగుడు  తాగి వచ్చి కొట్టాడు అంటూ చూపిస్తుంది, నువ్వూ తిరిగి కొట్టు, ఓ కర్రపుచ్చుకుని అంటే “అమ్మో! చంపేస్తాడు” అంటుంది.  నాలుగిళ్ళల్లో పని చేస్తూ పోషిస్తున్నది తనే, ఓపిక ఉంటే, తాగని రోజు పనిలోకి వెళతాడుట, లేకపోతే  ఇంట్లోనే  తాగి  పడుకుంటాడుట, తాగి వచ్చిపడుకున్నా ఫరవాలేదు, ఏదో ఒంక పెట్టి నా వీపు మీద గుద్ది చెయ్యి మెలి పెట్టితన్నకుంటే చాలు అని దణ్ణం పెట్టుకుంటుంది …ఆడవాళ్ళు అందరూ ఇంతేనా? కష్టాలలోనే సుఖాలు వెదుక్కుంటూ ఉంటామా?”.
ఇడ్లీ పిండి తో ఓ ఊతప్పం చేసి పెడితే ఆవురావురమని తిన్నాడు, అదొద్దు ఇదొద్దు అంటూ ఒక్క నాడూ వంకలుపెట్టడు. అమ్మా, అమ్ముమ్మా అంటూ ఎలా తోస్తే అలా పిలుస్తాడు వీడికి అమ్మ పోలిక రాలేదు నయం .. అపర్ణ వీడి వయసులోనే ఎంత అల్లరి చేసేది, వేడిగా దోసలు పోస్తే పూరీలు అనేది, ఇప్పటికిప్పుడు ఎలా వస్తాయే అంటే, ఆయన పోనీ లెద్దూ, పిల్ల నోరు తెరిచి అడిగింది ఆ మాత్రం చేసి పెట్టలేవా? నీకింకేం పని చెప్పూఇంట్లో, ఉన్నమా ఇద్దరికీ రుచి గావేళకి చేసి పెట్టడమేగా? అంటూ వత్తాసు పలకడం ఒకటి. తండ్రీ కూతురూ ఎంత ఆడుకున్నారు తనతో తల్లిగా ఓ మంచి మాట చెపితే చాలు, వెక్కిరించడం.
ఇంకా ఏ కాలంలో ఉన్నావు నువ్వు…ఇప్పుడు అమ్మాయిలు విమానాలు నడుపుతున్నారు అంటూ ఒక్కగా నొక్క పిల్లని అంత దూరం ఎందుకండీ చదువులకి అన్న నా మాట పెడ చెవిన పెట్టారు. తన కూతురికే నా స్వతంత్రం? నాకేది? అంటూ నిలదీసి ఎందుకో మరి తను అడగలేక పోయింది. ఈనాడు ఇలా ఉన్నారు కానీ వయసు మీద పడి పెళ్ళి అయిన మొదలూ ఎంత సేపూ రుచుల యావ ఆవపెట్టి ఆనపకాయ వండూ ముక్కల పులుసులో ముక్క బాగా ఉడకాలి అంటూ ఎన్నిరకాలు చేయించుకునేవారు ఏనాడూ ఒక్కమంచి మాటలేదు..ఎంత సేపూ వంకలు పెట్టడమే…..అతనికి నచ్చినట్టు వంటలు చేసి పెట్టడమే నా ఉద్యోగం నాకంటూ మరో వ్యాపకం లేదా? అని ఒక్క నాడూ నోరు విప్పి అడగలేదు తను. అడగందే అమ్మ అయినా పెట్టదు అని సామెత, తనదేనా తప్పు?
అపర్ణ అదే కదా అంది, అమ్మా…నువ్వు ఎప్పుడూ నాన్న మాట ఎందుకు వింటావు…నీ ఇష్టం అంటూ ఏమీ లేదా? అని. రెండు ఊతప్పాలు గబ గబా తిని, తిన్న కంచం వంటింటి సింక్ లో పడేసి, అమ్మా! కింద కెళ్ళి ఆడుకుంటాను, వచ్చి చేస్తానులే హోంవర్క్ అంటూ తుర్రుమన్నాడు తనయ్. అబ్బ! ఎంత తేడా తల్లీ కొడుకులకి ఇవాళెందుకో అపర్ణ చాలా గుర్తువస్తోంది కోరుకున్నది చేతిలోకి వచ్చి పడిపోవాలి అనేది
కూతురి లక్షణం. అలా గడిచిపోయింది తనకి.
ఇప్పుడు ఎంతయిందో సమయం ఆ అమెరికాలోఏమిటో ఎన్ని సార్లు చెప్పినా ఆ గంటల తేడా
తన బుర్రలోకి ఎక్కదు.. అంత దూరమ్లో ఉంది పిల్ల అని బాధ వల్లనో, ఏమో!
బెంగుళూరులో బీ టెక్ అంటూ వెళ్ళింది అప్పుడే అమ్మో ఎంత దూరం లో చదువా అని మనసుకి కొంచం
బెరుకు కలిగింది, ఇంకా చిన్న పిల్ల కదా, ఎవరి ఆకర్షణలో పడిపోతుందో ఆ వయసు ఉద్రేకం వేడి తనకి తెలియనివా! నీదంతా ఇంకా పాత చింత కాయ పచ్చడి చాదస్తం అంటూ తండ్రీ కూతురు కలిసి తన మాటలని వేళాకోళం చేసారు. అదేమిటో నా పట్ల అంత పాత కాలం నాటి మొగుళ్ళ ఆధిపత్యం చూపించే ఆయన కూతురి మీద మటుకు అవ్యాజ ప్రేమ చూపిస్తూ సర్వ స్వతంత్రాలూ  ఇచ్చేసారు . తల్లిగా తను ఏవో నాలుగు మంచి మాటలు  చెప్పినా కొట్టి పడేసే మొండితనం అపర్ణకి ఎవరు ఇచ్చారు .. ఈయనేగా!
ఒక బాధ్యత అయింది అని ఊపిరి పీల్చుకుని కాస్త విశ్రాంతిగా ఉందాం అనుకునే సమయానికి తనకి మళ్ళీ మొదటికి వచ్చినట్టయింది … ఈ పిల్లాడిని తెచ్చి తన ఒళ్ళో పడేసింది.
అపర్ణ ఈ రోజు వచ్చి, అమ్మా నా పిల్లాడినివ్వు, నే తీసుకు వెళిపోతాను అంటే తనకి గుండె గొంతులోకి రాదూ, ఎంత ముద్దుల మనవడు తన తనయ్, తల్లి పోలిక ఎందులోనూ లేదు, అమ్మమ్మా! కూర్చో నేను పెడతాలే కంచాలు బల్లమీద అంటాడు, ఎవరు చెప్పారని? తనకి ఆమాటకే కళ్ళమ్మట నీరు గిర్రున తిరుగుతాయి ఎందుకో అంత బేలగా ఉంటుంది తన మనసు తన కూతురి స్వతంత్ర భావాల్లో తనకి ఆవగింతైనా ఉంటే బాగుండేది కదా! ‘అపర్ణా! నీకు నచ్చిన వాడిని మొండి పట్టు పెట్టి పెళ్ళి చేసుకున్నావు సరే,  మూడేళ్ళు తిరక్కుండావాడికీనాకూ పడదు అంటూ , పొరపాటు జరిగింది ,ఆలోచించలేదు ఇప్పుడు నాకు మూడో నెల ఉంచుకోనా, తీయించుకోనా? అంటూ అమ్మ ని అడిగావు, మీ నాన్న నీ మాట అడగలేదే! ‘అంటూ తను నిలదీసేది కదా! అలాఅనలేకపోయిందితను. అదేమిటే, పసివాడి ప్రాణాల ఉసురు కూడా పోసుకుంటావా? నేను లేనూ! అని అనేసింది ఆవేశంగా, దాని ఫలితమే ఈ వయసులో మళ్ళీ బడికి లంచ్ డబ్బాలు కడుతూ వాడిని పెంచడం. పవన్‌ ఎంత బుద్ధిమంతుడు, తనకి చదువులో ఎంతో సాయం చేసేవాడు అంటూ ఎన్ని కబుర్లు చెప్పేది సెలవులకి వచ్చినప్పుడల్లా, అప్పుడే తనకి అనుమానం వచ్చింది. ఈ స్నేహం ఎలా మలుపులు తిరుగుతుందో అని, ఈయన ఒక్కమాట కూడా అడిగేవారుకాదు,  అందుకే కాలేజ్ కబుర్లన్నీ ఆయనకే చెప్పేది, తనువెళితేచాలు మాట మార్చేసేది , ఎంత చిన్న బుచ్చుకునేది తను, పోనీ ఈయనైనా అమ్మకీ చెప్పు, నీబెంగుళూరుకబుర్లు అని ఒక్క మాట అనే వారు కాదు అదేమిటో తనని చూస్తేనే వాళ్ళిద్దరికీ లోకువ .
నిన్నటికి నిన్న చాలా బడలికగా ఉండి, ఉదయమే లేవ లేక పోయింది, మీరు ముందు లేస్తారు కదా, ఈ పూటకి ఆ నడక మాని, తనయ్ కి కాస్త డబ్బా సర్ది పెడతారా? నాకు చాలా ఒళ్ళునొప్పులూ భారంగా ఉంది అంటే, ఏమన్నారు? ఆ వంటింట్లో ఏవెక్కడ ఉన్నాయో నాకేం తెలుసు, ఎలాగో ఓపిక చేసుకుని నువ్వే లేచి ఆ డబ్బా కట్టేసి వాడినిపంపించేయ్, వాడేం చిన్న పిల్లాడు కాదు, నువ్వేం వాడికి నీళ్ళూ పోయాలా? బట్టలు వేయాలా? అంటూ తన మటుకు తాను వెళ్ళి పోయారు. ఉక్రోషం తో కళ్ళల్లో నీళ్ళు తిరిగాయి ..ఏం చేస్తుంది, తప్పదు కదా, లేచి వాడిని పంపించి వచ్చి పడుకుంది.  తనకీ ఓపిక తగ్గిపోతోంది? ఎన్నాళ్ళు వాడిని చూడగలనో?
అపర్ణ లాగా తను కూడా తన మనసులో మాట ధృఢంగా ఎందుకు చెప్పలేక పోతోంది, మనవడి బాధ్యత తన ఒక్కర్తిదేనా?
ముందు ఎమ్మెస్ అంటూవెళ్ళింది, అదయ్యాక, మంచి ఉద్యోగం రావాలంటే పీ హెచ్ డీ చేయాలి నాన్నా! అని ఆయనతో ఒక్క మాట చెప్పేసి ఆ చదువు మొదలు పెట్టింది. ఈ లోపల కలిసి పని చేస్తున్నాం అంటూ జేంస్ అనే అమెరికన్‌ అబ్బాయిని ప్రేమిస్తున్నాను, మా ఇద్దరికీ కుదురుతుందో లేదో అని ముందు చూసుకుని ఆ తరవాతే పెళ్ళి చేసుకుంటాం, మొదటిసారి లాగ కాదు, ఆ పవన్ ఒట్టి … అంటూ మరో బాంబ్ పేల్చి, ఈసారి ఈయనకీ కోపం తెప్పించింది.
సప్త సముద్రాల అవతల ఉంది, తన సంపాదన తనకి ఉంది, ఏం చెప్పగలం తనకి ఈయన కొంచం కుంగి పోయారు ఈసారి, తనకూతురుచెప్పిన ఆ మాటకి. తనయ్ కైతే వాళ్ళ అమ్మ ఊసే పట్టదు, హాయ్ అమ్మా! అంటాడు ఫోన్‌ చేస్తే, అమ్ముమ్మ తో మాట్లాడు అంటూ నాకిచ్చేసి పారిపోతాడు, పెద్ద వాడవుతున్నాడు, వాడి మనసులో ఏం ఉందో? ఎంతైనా అమ్మా నాన్నసరితూగగలమా ?
ఈరోజు ఉదయం లేచిన మొదలూ అపర్ణ ఆలోచనలే, ఎన్ని సార్లు తలచుకున్నానో, ఎలా ఉందో ఏమిటో ?
సాయంత్రం నడక అయింది, దీపాలు పెట్టే వేళకి ఈయనా ,తనయ్ ఇద్దరూ వచ్చారు, పొద్దున్న తడిపి పెట్టుకున్న పిండితో మాకు ఓనాలుగు పుల్కాలూ, ఏదో ఓ కూర ,వాడికి కాస్త అన్నం పడేయాలి,  ఏ పూటకా పూట వంట అలవాటు మాన లేక పోతోంది.
ఇన్నాళ్ళు చేస్తున్న పనులే ఇప్పుడు భారం అనిపిస్తున్నాయంటే తనశరీరం ఇస్తున్న సూచనలు పటించు కోవాలి తప్పదు … ఆ రోజే రాత్రి ఫోన్‌ అపర్ణ నుంచి, అమ్మ ఉందా ! అంటూ నన్ను పిలిచి నాతో మాట్లాడింది అమ్మా! నీ మీద పెద్ద భారం పడేసాను, నాకు తెలుసు, నా మంచి కోసం నువ్వు చెప్పబోయే మాటలన్నీ నీ గొంతులోనే ఆపేసాను, ఈ జేంస్ తోకూడా నాకు సరిపడేటట్టు లేదు ఈ పీ హెచ్ డీ అవగానే నేను మనదేశం వచ్చి ఏదో మంచి ఉద్యోగం చూసుకుని తనయ్ ని నాతో తీసుకు వెళతాను అమ్మా!మీరు కూడా ఇంక వచ్చినా దగ్గరే ఉండొచ్చు .. నీ ఆరోగ్యం జాగ్రత్త అమ్మా! అంటూ మాట్లాడే సరికి నాకు కళ్ళల్లో నీళ్ళు గిర్రున తిరిగాయి .. పిచ్చి పిల్ల అంటూ!
తరం తరం నిరంతరం అమ్మ మనసులు మటుకు ఒక్కటేనేమో! తమ వారిని కడుపులో పెట్టుకుని చూసుకోవడం, మేం ఉన్నామని ఎంత నమ్మకంతో వదిలి వెళ్ళింది తన కొడుకుని మా దగ్గర.
అపర్ణ మాటలు ఇచ్చిన ధైర్యంతోనే కాబోలు మర్నాడు నేను మంచం మీద నుంచి మెలకువ
వచ్చినా కదలలేదు … ఏమోయ్ సుభద్రా! లేస్తావా! ఇంకా మేలుకొలుపులు పాడాలా? అంటూ హాస్యాలు ఆడుతున్నకృష్ణారావు అంటే మా ఆయనకి స్పష్టం గా చెప్పాను” మీ మనవడి మంచి చెడ్డా, ఆకలీ అనుపానం చూడాల్సింది మనం ఇద్దరం,  ఇక నుంచీ అది నా ఒక్కర్తి వల్ల అయే పని కాదు, నా మాట పెడ చెవినపెట్టి, మీ అమ్మాయిని ముద్దు చేసి, గారాబం చేసి, బాధ్యత తెలియకుండా పెంచారు,  అయినదేదో అయింది ఇప్పుడువీడి భారం మోయడం నా ఒక్కర్తి వల్లా కాదు, నేనూ నా ఆరోగ్యం సంగతి చూసుకోవాలీ, ఉదయం నడక మొదలు పెట్టాలి, మీరు ఒప్పుకుంటే ఓ వంట మనిషిని పెట్టుకుందాం ,కాదూ కూడదు అంటే మీరూ నాకు సాయం చేయాలి వంటింట్లోకి వచ్చి ఏవి ఎక్కడ ఉన్నాయో ఒకట్రెండు రోజులు చూస్తే అదే అర్ధం అవుతుంది, మీ ఆఫీసు లో ఫైల్స్ అవీ ఎలా తెలుస్తాయో, ఇదీ అంతే, ఏం బ్రహ్మ విద్యా ఏమిటి? “నా కంఠం లో ధృఢత్వం నాకే ఆశ్చర్యం కలిగించింది ..
అలాగే, అలాగే అలాగే చేద్దాం … ఏదో నువ్వు సాగుతున్నావు కదా అని నేనూ ఆ మాట అనలేదు, నీ ఇష్టమే వంట మనిషిని పెట్టుకుందాం, ఈ డబ్బంతా మనం ఏం చేస్తాం? అపర్ణ నెల నెలా వాడి పేరు మీద కొంత
పడేస్తోంది, నా అకౌంట్ లో ,ఏం చేయాలి ఆ సొమ్మంతా! వాడి కోసమైనా మనం ఇద్దరం ఆరోగ్యం గా ఉండాలి, అలాగే కానీ సుబ్బూ! అనేసరికి … ఆశ్చరానందాలతో నా మతి పోయింది.
 
అడగందే అమ్మ అయినా పెట్టదు .. .అంటారు అందుకే.
 
