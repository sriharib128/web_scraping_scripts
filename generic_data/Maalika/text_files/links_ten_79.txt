రచన: కన్నెగంటి అనసూయ

 
 
“..నువ్వేవనుకోనంటే నీ సెవ్లో ఓ..మాటేద్దావని…కాతంత పెందళాడే వచ్చేసేనే కోడలా..ఇట్టవున్నా లేపోయినా మనసులో.. ఓమూల  పడేసుంచు..ఎంతుకయినా మంచిది..ఏవమ్టావ్?” గుసగుసలుగా  నీల్లు నవిలింది  రావయ్యమ్మ..సరోజ్ని  భుజమ్మీద సెయ్యేసి సుతిమెత్తగా..ముందుకు తోత్తా..
ఎనభయ్యో నెంబరు నూల్తో నేసేరేవో..గెంజెట్టి ఇస్త్రీ సేసిన కాతేరు సంఘవోళ్ళ నేతసీర అక్కడక్కడా గెంజి మరకలు కనిపిత్తన్నా పెళపెళలాడ్తందేవో..దగ్గిరికంటా నొక్కుకుని మరీమడతేసిన ఎడంకాల్తో అణిసిపెట్టి…కుడికాలు మోకాల్నానుత్తా..గెడ్డన్కి సెయ్యాన్చి కూచ్చుని సరోజ్నీనే ఎగాదిగా సూత్తంది రావయ్యమ్మ ఆమాటొదిలేసి…ఏవంటదో సూద్దారని. ..
అప్పుడుదాకా ఇరుగూపొరుగోల్లు పేరంటానికని  వత్తా, ఎల్తా ఉన్నారేవో..ఆ మాటేదో సెవిలో ఏత్తాకి కుదరక ఆ మాటా ఈ మాటా అయ్యాకా..సెబ్దాంలేని..ఓపిగ్గా కూకుంది..వచ్చినోల్లనే గమనిత్తా..
అనుమానం రాపోలేదు..సరోజ్నికి..మాటకే దొరకని రామ్మామ్మ..ఈమట్నే కూకుందేటో అని.
అయినా అడిగితే మరీ బాగోదని..
వచ్చి కాసేపు కూకుని ఎల్తావని లేసినోళ్లందరికీ  గెంధం రాసి బొట్టెట్టి..కాళ్లకి పసుపు రత్తం అయ్యేకా….అప్పటికే కత్తిరిచ్చి అట్టె పెట్టుకుందేవో.. తలో బెత్తిడు సేవంతి పూల దండ  ఆళ్ళ జడల్లో తురివి..అలా తురుంతా తురంతా..” ఏటి జుట్టంతా..ఊడిపోయిందేటిలాగా? నల్లగా తాసుపావులాగ ఇంత పొడుగునుండేది. తల్లో కనకాంబరాల దండెట్టుకుని నడుత్తా కనుమరుగయ్యేదాకా సూత్తానే ఉండేదాన్ని..ఏదా జుట్తంతా…?” అని సరోజ్నంటే..
“..ఆ మీ తమ్ముడి సేతుల్లో ఊడుంటద..”ని  ఏలాకోలా లాడేవోల్ల నవ్వుల్లో మునిగి తేల్తా..అప్పటికే ….కాసిన్ని నానబెట్టిన పచ్చెనగలూ, రెండు తవలపాకులూ..పావుసెక్కా, రెండరిటి పళ్ళూ , రూపాయికాసూ ఏసుంచిన  పెలేటందిచ్చి గుమ్మవవతల్దాకా సాగనంపొచ్చి పూజకాడ అయ్యీ ఇయ్యీ సర్దుతా..
“…సర్లే ..! రామ్మామ్మెల్లేకా సదురుకోవచ్చు. ఇంకొచ్చేవోల్లు కూడా ఎవర్లేరు. అందరూ వచ్చెల్లినట్తే. గుమ్మాలోకెప్పుడూ రానే రాదు రామ్మామ్మ.. ఎప్పుడో అమాసకీ..పున్నానికీని…” అని మనసులో అనుకుని..సీర మార్సకుండానే…తీరిగ్గా  రావయ్యమ్మ దగ్గరకంటా సాప సరిగ్గాలాగి కూకుంటా..
“టీ సుక్కేవన్నా తగుతావుగానా..రామ్మామ్మా..సందలడింది గందా..ఎప్పుడనగానో ఒచ్చేవు పాపం..మాటిదాపోకుండాను..?” అనడిగింది..ఆవిణ్ణే సూత్తా..ఒకింత అభిమానంతో..
“..ఊరుకోవే అమ్మాయా..టీయా..ఏవన్నానా? నేనేవన్నా..పొరుగూరు దాన్నేటే? సుట్తాన్నా..టీలూ అయ్యీ తాగుతాకి. నాలుగడుగులేత్తే ఇల్లు. వద్దేబాబా….!..మీ ..ఆబాబు సూత్తా ఉంటాణ్ణాకోసం. వచ్చాక పెడతానన్జెప్పొచ్చేను..నీతో రెండు ముక్కలు మాట్తాడి..ఎల్లి టీబెట్టిత్తే..అలా టేసన్ దాకా పోయి కాసేపు కూచ్చునొత్తాడు..సందలడతంది కూడాను ” అంది సీర సర్ధుకుంటా సరోజ్నీనే ఎగాదిగా సూత్తా..
“ ఆబాబు..బాగా తిరుగుతున్నారా రామ్మామ్మా..”  అంది సరోజ్ని..సేతిక్కట్టుకున్న తోరానికున్న పూలు తగుల్తున్న సోట దురదగా అనిపిచ్చి గోక్కుంటా..
“ ఆ..ఏం బాగులే. మొక్కాల్నొప్పులు. కూచ్చున్నంతసేపు..పర్లేదంటాడమ్మాయా. లేసి తిరుగుతున్నప్పుడే పట్తేత్తన్నయ్యని మూలుగుతాడు. అక్కడికీ అమ్మాయి రమ్మంటంది “ రా..నానా ..! ఇక్కడైతే మంచి డాట్తర్లుంటారు..అప్పరేసన్ సెయిచ్చుతానని. ఈ మడిసి కదిల్తేనా? ఊరొదిలి ఎల్తాకి ఊపిరాగిపోయినంత  బాధపడిపోతాడు. తెల్లారేపాటికి అరుగు మీదడిపోవాల. లేపోతే తోచ్చావదు.  అలాగే నొప్పులు బరాయిత్తన్నాడు….” అని మల్లీ తనే..
“….సేసినన్నాల్లు సేసేడు నడుం ఎత్తకుండాను. కొడుకులిద్దరికీ సెరో..పదేసెకరాలూ ఇచ్చేసి మాకోసం..ఆరెకరాలు  అట్టి పెట్టుకున్నాం. మాకూ తింటాకుండాలిగందా? ఆ మాత్తారం లేపోతే సూత్తల్లేదే సరోజ్నే..నువ్వెన్నన్నా సెప్పు. అయ్యేల అయ్యలా రాయిచ్చుకున్నాంగాబట్టి ఇయ్యాల మా గిద్దెడూ మేవు వండుకుని గౌర్నంగా ఏదో ఎళ్లదీత్తన్నాం..ఒకరో మాటనకుండా..ఒకళ్లతో ఓ మాట పడకుందా.అంతుకే పంపకాల్నాడు పట్తట్టి..ఆ ఆరెకరాలూ…మినాయిచ్చేను. మేమ్మాత్తరం ఎన్నాల్లుంటాం సరోజ్నే..మేవేవన్నా పట్టుకెల్తావా? మాతదనంతరం ఆల్లే పంచుకుంటారలాగని..ఏక సెక్కే కావాలన్నాను. ఏటి?  మేం కాట్లో కూలబడ్దాకా కొట్టుకు సత్తారని..ముగ్గురికీ రెండేసెకరాలు పంచుకుంటే ఒచ్చేట్టు ..పైగా పడవటి పొలవని..తూరుపేపు పొలవని..లాక్కుంతాలూ పీక్కుంటాలూ లేకుండగా ఏకసెక్కైతే మంచిదని. పిల్లలేవల్నేదుగానీ  మీ ఆబాబు మాత్తరం సాధిచ్చినోడు సాధిచ్చినట్టున్నాడనుకో…
పిల్లదేదో..పిల్లకెప్పుడో పడేసేం.  పెళ్లప్పుడు అయిదేళ్లన్నాం. ఆ ఎన్నాల్లుంచుకుంటే మందవుతుదీ..ఇత్తానన్నాకా ఇచ్చేత్తేనే మంచిదని ఇంకో రెండేళ్ళున్నా వదిలేసేరు బాబూకొడుకులు మాట్టాడుకుని.  పిల్లదీ , మాదీ కూడా ఈల్లిద్దరే  సేత్తన్నారు ప్రెస్తుతానికి. గొడవల్లేవు. కోడల్లు కలిసొచ్చేరే అమ్మాయా..ఏమాటకామాట సెప్పుకోవాల. నా కోడల్లు..కల్సిరాబట్టి…. ఏటికింతని ఊళ్ళో ఎంతుందో కనుక్కుని  ఎంతొత్తే  అంతా అమ్మాయిన్రమ్మని..లెక్క గట్తేసి.సేతులో పెట్టేత్తారు.
కడాకరుకి..దాని సేలో..ఉన్న కొబ్బరి సెట్లక్కాసిన కాయల్కీ, మావిడికాయలిగ్గూడా  లెక్కసెప్పి అనా పైసల్తో సఆ..అప్పగిచ్చేత్తారు. కాతంత బాధపడద్ది తీసుకుంటాకి. మాకెంతుకంటారు నా కోడల్లు. ఆల్లకీ ఆట్తే  ఇట్టవుండదు…ఆడపిల్లలియ్యి మనకెంతుకంటారు..”
“ ..అంతే కదేటే రామ్మామ్మా!  ..”
“ ఏమోనే అమ్మాయా..! ఇప్పటివరకైతే బాగానే నడుత్తుంది..ఏదో…ఆ వర్లచ్చిం..దయొల్ల..” అంది
పూలూపళ్ళూ, బంగారాల్తో నిండా మునిగిపోయున్న కలశం వంకా, వర్లచ్చిం పోటో వంకా సూసి దణ్నవెడతా..
అయ్యాల శ్రావణమాసప్పూజ సేసుకుందేవో సరోజ్ని..తలంట నీళ్లోసుకుని పట్టుసీరగట్టి,  మెళ్ళో నగలూ..సేతుల్నిండా గాజులూ..కుడి సేతికి ..అంతకు ముందే ముడెట్టుకున్న  తోరం..నుదుట్న కుంకంబొట్టూ..తల్లో అచ్చింతలూ..మెడకిందంతా గెంధం..ఎటు కదిల్నా రాలిపడతన్న అచ్చింతల్తో..కాళ్లకి పసుపు..తో..కళకళ్ళాడతన్న సరోజ్నిని మజ్జమజ్జలో పరిశీలిత్తానే ఉంది  మెళ్ళో, సేతుల్కీ ఏవేసుకుందాని పరిశీలిత్తా..అయ్యన్నీ ఆవారా..పిల్లకేగందా అన్నట్టు రావయ్యమ్మ.
అయితే ఇయ్యేయీ గమనిచ్చని సరోజ్నీ  రావయ్యమ్మ..వచ్చాకా వచ్చినోల్లంతా తాంబూలాలుచ్చుకుని  ఎల్లనే ఎల్లేరు,  రావయ్యమ్మ మాత్రం అట్తే కూకుండిపోయేతలికి..ఏదో మాట్తాడాలనుకుంటన్నట్టు  అజవ్వనే అయ్యింది సరోజ్నీకి. అంతుకే…ఏం సెప్పుద్దాని ఆలోసిత్తా రావయ్యమ్మెనక్కి సూత్తానే ఉందేవో..అది కనిపెట్తేసి..రావయ్యమ్మంది..
“కాదే సరోజ్నే ..పొద్దున్న..నీ కూతురు…..
“ మాయమ్మ..సేవన శుక్రోరం పూజ్జేసుకుంటంది,  తాంబూలం పుచ్చుకుంటాకి రమ్మందని సెప్పి బొట్తెడతాకొచ్చిందొలే…ఎంతందంగుందనుకున్నా..పిల్లా.
రోజూ అయ్యేలకి గలాసుడు కాపీ పెట్టి ఇచ్చేత్తాను  మీ ఆబాబుకి. పెద్దోడికి పాడుంది. నాలుగ్గేదిలున్నయ్ లే. పొద్దున్నే ఓ లీటరు పాలంపుద్ది కోడలు. కాపీపెట్టిత్తే తాగేసి అరుగెక్కి కూచ్చుంటాడు ఎల్లీవోల్లనీ , వచ్చీవోల్లని సూత్తాను. ఆ మడిసికి అదో కాలచ్చేపవనుకో.
పొద్దెక్కేదాకా  అదేపని.  ఇంక లోనకొచ్చేద్దారి అనుకుంటుండగా  వచ్చిందట. ఎవరీ పిల్ల? పొడిసే పొడిసే పొద్దల్లే ఇంతందంగా ఉంది అనుకుని అట్తే సూత్తా ఉండిపోయేడంట..ఏవనుకుంటదో ఏటో అని కూడా అనుకోకుండాను.
కన్రెప్పలోల్చకుండా  అట్తే సూత్తా ఉన్నాడేవో….అమ్మోరు గజ్జల మోతలు మొగిత్తా..నడిసొచ్చేత్తన్నట్టు…తిన్నగా మీ ఆబాబు దగ్గిరకంటా వచ్చేసి.. “ తాతా..మామ్ముందా లోపల..? “ అందంట సిలకల్లేని. మీ ఆబాబుకైతే  మాటే రాలేదంట కాసేపు.
ఆట్తే సూత్తే దిట్టి తగులుద్దేవోనని..సూత్తం మానేసి..
“..లోపలెక్కడో ఉండుంటాదమ్మా..! సూసి రా..! ఎవరో గుత్తొత్తాలేదురా..సూసినట్తే అనిపిత్తందనుకో..” అన్నాడంట..అరుగు మీంచి దిగుతా..
సిలకలాగ గలగలా నవ్వేసి..
”నేనే తాతా..ఎంకటేస్సొర్రావుగారమ్మాయి..అదే..మాయమ్మపేరు సరోజ్ని..గిలకని పిలుత్తారుగదా నన్ను..తెల్దా..” అందంట..
“ఓరోరి..నువ్వేంట్రా..నిన్నగాక మొన్నటిదాకా..జానాబెత్తెడుండీదానివి మరి..ఇప్పుడేవో..లంగాజాకిట్టేసేతలికి ..ఇంతానతన్నావు..బళ్ళోకెల్తన్నావా..?” అన్నాడాపిల్లనే సూత్తా..
“ఎల్తన్నా తాత. ఇయ్యాలెల్లలేదు. అమ్మ పూజ్జేసుకుంటందని..”
“ అవున్లే..సాయం సెయ్యాలిగందా…” అని..
“ పదమ్మా…మీ ముసలి మామ్మేంజేత్తందో సూద్దారి..” అంటా పిల్లెనకే నడ్సుకుంటా లోనకొచ్చేసేడంట..ఆ కాసేపైనా పిల్లనొదుల్తుం ఇట్తం లేక..
నూ నమ్ముతావో లేదోగానీ..వణ్నందింటాగూడా పిల్ల కవుర్లేననుకో..మీ ఆబాబు.
పొడుగ్గా ఉన్న పట్టు పరికినీయంట..పొడుగాటి జాకిట్తంట..జాకిట్టు సేతులగ్గూడా సివర్ల కుచ్చులున్నయ్యంట. సివరకంటా అల్లి పైగ్గట్టిన జడల్లో..ఇంత బారున ఏలాడతన్నయ్యంట కనకాంబరం పూల దండలు. ఒకటే వర్నిత్తం. నొసట్న మెరిసే బొట్టెట్టి..ఆ బొట్టు మీదడద్దాన్నట్టు పైన పాపిట్లోంచి ఏలాడదీసిందట పాపిడిబొట్టు..ఒకటే మురిపెవనుకో ఆ మడిసిలో…
మాంచి రంగొచ్చిన బంగినపిల్లి మావిడికాయల్లే  బంగారం రంగులో మెరుత్తున్నాయంట కోలగా ఉన్న సెంపలు పచ్చగాను.
పిల్ల నడుత్తుంటే కాలి గజ్జలు గల్లుగల్లని మోగి అచ్చంగా అమ్మోరు వాకిట్టోకి నడిసొచ్చినట్తే అనిపిచ్చేసిందట..ఒకటే సెప్పనూ..మురవనూ..సెప్పనూ మురవనూ..
మామూలుగా ఒవళ్ళన్నా ఒత్తేని “లోనుందెల్లండ”ని లోపలకంపేసి మెదలకుండ కూకునుంటాడు అరుగు దిక్కుండాను బెల్లం కొట్టిన రాయల్లే.   ఆ వచ్చినోల్లు ఎతుక్కోవలిసిందే నేనెక్కడున్నానో..ఏటో అని. పోనీలెమ్మని..
“ఇదిగో..రావయ్యమ్మా..ఎవరో వచ్చార్సూడని ఓ అరుపరిత్తే ..అతని సొమ్మేం పోయే..ఉఉ ఉఉ ..అరవడు. అలాటిది..పిల్లొచ్చిందని..లోనకొచ్చేసేడు..నన్నెతుకుతాకి..” అని కాసేపు పక పకా నవ్వి..
” ఏ మాటకామాటే..సెప్పుకోవాలి…బొట్టెట్టి పిల్లెల్లాకా..అడిగేను..ఒవల్లన్నా ఒత్తే లోనకంపి ఊరుకుంటావు..ఈ పిల్లెకనమాల అలాగ లోనకొచ్చి మరీ నన్నెతికేవు….అంటే  ఏవన్నాడో తెలుసేటే  సరోజ్నే..ఎతుకుతా ఎతుకుతా ఆ పిల్లలసిపోద్దంట..”
రావయ్యమ్మ సెప్పేవన్నీ ఊకొడతా ఇంటానే తన్లోతను ముసిముసిగా నవ్వుకుంటూ సుట్టూ సూసింది సరోజ్ని..గిలకమ్మెక్కుడుందాని.
అప్పటికే  పేపరు ప్లేటుల్లో సర్ధేసుంచేరేవో..సీకటడిపోతంది..ఇంకెవరొత్తార్లేని  సెనగల్ని డబ్బాలో పోసేసి..ఏటికయ్యి ఏరుసేసి.. అరటిపళ్లని బుట్తలో ఏత్తందన్నమాటేగాని..ఓసెవ్విటేసినట్టు సరోజ్ని కనిపెట్లేపోతమేగాదు..రామ్మామ్మ..సెప్తుంటే గిలకెనక్కే కల్లప్పగిచ్చి సూత్తందేవో..కొత్తగా కనిచ్చినట్తయ్యింది సరోజ్ని కల్లకి కూతురు..
మోకాల్ల మీద కూకుని..పెద్ద సిల్వరుపళ్ళెంలొయ్యన్నీ డబ్బాల్లో పోత్తందేవో..
ఎనకంతా అడుగున్నరమేర పరుసుకున్న పట్టులంగా..అంచందాన్ని పదింతలు సేసిందనుకుంది..సరోజ్ని. మోకాళ్ల మీద ఆనిన సుబుకంతో..దూరాన్నించి సూత్తంటే అదేదో సిన్మాలో..ఈరోయిన్నా అనిపిత్తందని గూడా తన్లోతాననుకుని..
“పిల్లకి దిట్టి తగులుద్దేవో..బాబా..” అనుకుంటా తలతిప్పి..రావయ్యమ్మెనక్కి సూత్తా..
“ రామ్మామ్మా..రెండు బూర్లేవన్నా తింటావేట..”ని అడిగి ఆవిడేమ్జెప్పుద్దో ఇనకుండానే..
“ వంటింట్లోకెల్లి..రామ్మామ్మకి రెండు బూర్లెట్టుకురా. అదే సేత్తో..గలాసుతో మంచినీళ్ళుగూడా తెచ్చెయ్..తిరగక్కాలేదు..” అని గిలక్కినిపిచ్చేతట్తని..
“పొద్దున్నించి ఎంత పన్జేసిందో రామ్మామ్మా..నా పిల్లని అనుకుంటంకాదుగానీ…”
“ సేత్తది మరి. ఇవరవున్న పిల్లే నీ పిల్ల. తాతడిగినాటికన్నిటికీ ఎంతందంగా బదులిచ్చిందని..అదే మురిపం మీ ఆబాబుకి. పట్టుకోలేపోయేననుకో. మజ్జానం కునుకు తీత్తం అలవాటు. లేసాకా కూడా పిల్ల కవుర్లే..” అంటన్న రావాయమ్మ మాటలకడ్డొత్తా..
“..పచ్చెలక్కాయలకి పసుపూ, కుంకుం, మసిబొగ్గూ రాసి మూడు రంగులేసి..ఆటికి దారాలుగట్టి పాలవెల్లికి ఎన్ని వరసల్లో కట్తేసిందో..సూసేవా రామ్మామ్మా..! ఎక్కడ తెచ్చిందో ఏటో..అలాగెల్లి ఇలాగట్టుకొచ్చేసింది..మారేడు పత్రీ,  కాయలూను. రాత్రే సెప్పుంచింది ఆల్ల నాన్నకి కలవపూలట్రా నాన్నా..పొలాన్నించొచ్చేతప్పుడని. మర్సిపోయొచ్చేరీయన. ఊరుకుందనా? మల్లీ పంపింది తెత్తావా? సత్తావా అన్నట్టు. ఏం జేత్తారు.? సచ్చినట్టెల్లి పీక్కొచ్చేరు కూతురుగాబట్టి. ఇంకెవ్రు సెప్పినా సచ్చినా కదల్రు..ఇప్పుడేగందా పొలాన్నించ్చొచ్చింది అని సరిపెట్టేత్తారు. ..మావిడాకులు ఏయాకాయాకు ఇడదీసి  నాలుగు మూల్లా సీపురు పుల్లల్తో..గుచ్చుతుం చూసి..ఎంత మురుసుకున్నారో ఆళ్ల నాన్న..”
అంటన్న..సరోజ్నీ మాటలకడ్డొత్తా..
“ సిదిమి దీపవెట్టుకోవచ్చమ్మా..నీ..పిల్లని. అదే అంటన్నాడు మీ ఆబాబు..పొద్దుటేల్నించీ నీ కూతురు కవుర్లే మీ ఆబాబుకి. వణ్నం దిని పొలం ఎల్తా ఎల్తా ..పదకొమ్దయ్యాకా  కొడుకులొత్తే ఆల్లతోనూ ఇయ్యే ఊసులు.
నిలవనిత్తేనా నన్ను.. “ పిల్లొచ్చి మరీ సెప్పెల్లింది..పొయ్యిరా..పొయ్యిరా..అని. తరిమేసేడనుకో.
అయితే..ఓ మాట…మనసులో అట్టి పెట్టుకో..” అని గిలకెక్కడన్నా దరిదాపుల్లో ఉందేవోనని సుట్టూ ఓపాలి సూసి..
“ నా…మనవడు..ఫస్టు కలాసులో..పాసవ్వేడు వింటరు.  డాట్తరు సదివిచ్చాలని పట్టు ఆల్ల నాన్న. సిదివి సుక్కెట్టుకోవచ్చు. అలాగుంటాడు పిల్లోడు. నువ్వూ  సూసే ఉంటావ్..సెలవలకి వత్తా ఉంటాడు. మొన్నీమజ్జన పది రోజులు సెలవలిత్తే గూడా “ అమ్మమ్మగారింటికెల్తా..” అంటే అక్కడ బస్సెక్కిత్తే ఇక్కడ మా పెద్దోడెల్లి దింపి తీస్తెచ్చుకున్నాడు. వత్తావన్నమాటేగానీ..ఇంట్లో ఉంటాడా ఏవన్నానా..వత్తా వత్తా.. ఆ కిరికెట్టు బేట్టేదో..తెత్తాడు..మావోళ్ల పిల్లలూ..ఆల్లూ..ఈల్లూ అంతాబడి..ఆ బల్లోఆడుకుంటాకి ఉందిగదా..కాలీతలం..అక్కడికి పోతారందరూ కల్సి. ఏదన్నా పెట్తనేంట్రా అంటాను..పెద్దత్తెట్టిందనో..సిన్నత్తగారింట్లో తిన్నాననో..సెప్తాడు. పేరుకి అమ్మమ్మగారింటిక్కాని..ఉండేదంతా ఊళ్లోనూ..మేనమావలింటికాడే..ఏమాటకామాటే సెప్పుకోవాల సరోజ్నీ అప్ప కొడుకంటే..మేనమావలు కాలు కిందెట్తనియ్యరనుకో. మా గారం సేత్తార్లే..! ” అని మల్లీ ఓసారి  సుట్టూ..సూసి..
మడిసి నేలమీద పరిసిన కాల్ని.. ఒక్కడుగు సరోజ్నీ దగ్గరకంటా జరిపి..
“మనసులో..పడేస్కో..మీ ఆబాబే తనమాటగా సెప్పమన్నారు నీతో..ఆ మడిసిమాటే ఇది. నా మాటగాదనుకో. ఆడు..డాట్తరు సదివితే..ఆడికి నీ పిల్లన్జేసుకోవాలని..మేవనుకుంట్నాం..మరి నువ్వూ మీ ఆయన ఎంకటేస్పర్రావు ఆలోసిచ్చుకోండి. ఓ మాటనుకుంటే ..” అనేసి సరోజ్నొంక సూసుంది ఏవంటాదోనని..
“  ..ఊరుకో మామ్మా..! పిల్లింకా సిన్నది. సదుంకుంటంది.
సేనా టైవుంది. అప్పుడే కంగారేవచ్చింది. తిడతారుగూడాను మియ్యబ్బాయికి సెప్తేని…”
మనసులోనే మురిసిపోతా ఏదో అనాలిగాబట్టి పైకంది  సరోజ్ని..
“ ఆ..ఏవుంది తిడ్తాకి. నేన్జెప్పేనని సెప్పు. ఎక్కడన్నా ఆపిత్తే నోరారాపలకరిత్తాడు..” పిన్నే..ఏంజేత్తన్నారు?” అని. మేవంటే మా ఇదిగా ఉంటాడని ఈ మడిసి కూడా అంటాఉంటాడు.  ఓ మాటనుకుంటే తప్పేవుందిలే..! మనవేవన్నా..తాంబూలాలుచ్చుకుంటన్నావా ..కాయితాల మీద రాసుకుంటన్నావా? ఏవన్నానా? ఊరికే ..ఓ మాట సెవిలో..అంతే.. “ అని నవ్వుతా..మళ్ళీ తనే..
“ పొద్దుటేల్నించీ నిలవనిత్తేనా..మీ ఆబాబు..ఎల్లు అమ్మాయి సెవ్లో ఓ మాటేసిరా..” అని తరిమేసేడనుకో..ఏదో పెద్దోల్లం ..ఇలాగైతే బాగుంటదనుకున్నాం. మేవుండాగానే ఆ నాలుగచ్చింతలు ఏసెయ్యాలని మాకూ ఉంటదిగందా. నేనింకా కోడల్ల సెవిలో కూడా ఎయ్యలేదీ మాట. నోట జారితే కోట దాటుద్దంటారు గందా.అంతుకే నేనాల్లతో ఎల్తన్నాననిగానీ..మీ మాయ్య ఇలాగన్నాడనిగాని  ఒక్క ముక్క అంతే ఒట్తే అమ్మాయా.  మజ్జానం  ఉండిల్లోరింటికి పేరంటకానికెల్లి వత్తా వత్తా ఒకడుగేసేరిద్దరూను.  ఏట్నించెటొత్తాదోనని..మీ ఆబాబు సెప్తానన్నా నేనే వద్దూరుకొమ్మని ని కన్నిలిపేను. మా మనసులో మాట. మేవనుకున్నదీని. నీ మనసులో ఏత్తం..ఏసేసేను..తర్వాత మీ ఇట్తం.  అబ్బాయీ, నువ్వూ ఆలోసిచ్చుకొండి… “ అంది ఎల్తాకి లేత్తా..
“అలాగే రామ్మామ్మా.సెప్తాన్లే. సెప్తాకేవుంది…” అంటన్నంతలోనే..
“  ఇయ్యి తినవా మరి…? ఏటి అప్పుడే లేత్తన్నా..” అంటా పెలేటు నిండా బూర్లే…కాకుండా..రెండు గార్లేసి, పక్కనో కూసింత పచ్చడేసి..నాలుగు సిట్టి బూర్లేసుకునొచ్చింది..తింటేనేగానీ కుదరదన్నట్టు ఎదురుగా కూకుంటా..
“నీ ఇల్లు బంగారంగానూ..నేనెక్కడ తినగల్నే ఇయ్యన్నీని. అరిగి సత్తయ్యా..ఏవన్నానా? “ అంటా బూరొకటి సేత్తో పట్టుకుని లేసి నిలబడింది ..
రావయ్యమ్మ కళ్లకీ..నోటికీ కూడా పండగే అన్నట్టుందా ఇంట్లో ఉన్న   కాసేపూను.
రావయ్యమ్మనలా సాగనంపి..లోనకొచ్చి..కాల్లూ, సేతులూ, మొకవూ కడుక్కుని ..
ఆ సందేల..పూజకాడ అమ్మోరి ముందు దీపవెట్తాకా..
మెల్లగా సరోజ్ని పక్కమ్మటా..సేరి..ఏదో అడగాలనుకుని అడగలేక..లేత్తా..కూకుంటా..లేత్తా..కూకుంటా అక్కడక్కడే కాసేపు తచ్చట్లాడి..కడాకరుకి..
“ అమ్మా..! అన్నయ్యని పిల్సేను.పర్లేదా?” అనడిగింది అమాయకంగా గిలక ఆల్లమ్మని..
“ ఎవర్నే? ఎవర్ని పిలిసేవ్ అలాగని?” తెల్లబోతా అడిగింది సరోజ్ని.
“……”
కాసేపేం మాట్టాళ్ళేదు గిలక. అక్కడక్కడా సెల్లా..సెదురుగా పడ్డ అచ్చింతల్నీ , పూరెమ్మల్నీ  సీపురెట్టి ఊడవకూడదని..బట్తతో…ఓసోటకి సేరుత్తా..
“ అదే..ఇందాకా మామ్మొచ్చింది గదా. ఆల్లింటికి ఓయబ్బాయొచ్చేడు. అప్పుడెప్పుడో..కలిసాడుకున్నప్పుడు అలా పిల్సేన్నేనే. శీనుక్కూడా తెల్సు. ఆడూ సూసేడు..ఆయబ్బాయిని..”
సరోజ్నీకంతా అర్ధమైపోయి..
“పిలుత్తే..ఏటి? పిల్వాపోతే ఏటిగానీ ..నడు ..దిట్టితీత్తాను..” ఏమెరగనట్తే అంది..సరోజ్నీ దాన్నింకా సాగదీత్తే బాగోదని..వంటింటికేసి నడుత్తా..
ఎనకే గిలకాను.
——
 
 
 
 
 
విశ్లేషణ: టేకుమళ్ళ వెంకటప్పయ్య

ఇది అన్నమయ్య సంస్కృత సంకీర్తన. శ్రీమహావిష్ణువు ద్వాపర యుగంలో శ్రీకృష్ణుని అవతారమెత్తినపుడు, కురుక్షేత్ర యుద్ధానంతరం అశ్వద్ధామ దుర్యోధనునికి ఇచ్చిన మాట మేరకు ద్రౌపదీ పుత్రులైన ఐదుమంది ఉపపాండవులను చంపివేస్తాడు. ఇది తెలుసుకున్న పాండవులు అశ్వత్థామను వెంబడిస్తారు. అర్జునుడు అశ్వత్థామతో యుద్ధానికి తలపడతాడు. అశ్వత్థామ బ్రహ్మాస్త్రాన్ని ప్రయోగిస్తాడు. ప్రతిగా అర్జునుడు కూడా బ్రహ్మాస్త్రాన్ని ప్రయోగిస్తాడు. ఆ రెండూ ఢీకొంటే ప్రళయం తప్పదని భావించిన ఋషులు ఇద్దరినీ బ్రహ్మాస్త్రాన్ని ఉపసంహరించుకోమంటారు. అర్జునుడు విజయవంతంగా బ్రహ్మాస్త్రాన్ని ఉపసంహరించుకోగా అశ్వత్థామ అలా చేయలేక పోతాడు. కానీ ఆ బ్రహ్మాస్త్రానికి ఏదో ఒక లక్ష్యాన్ని చూపించాలి కనుక పాండవుల మీద ద్వేషంతో రగిలిపోతున్న అశ్వత్థామ పాండవ స్త్రీల గర్భాల మీదకు దారి మళ్ళిస్తాడు. వారిలో అర్జునుని కోడలు ఉత్తర కూడా ఉంది. ఆమె కడుపులో ఉన్నది. పాండవుల తర్వాత సింహాసనాన్ని అధిష్టించాల్సిన పరీక్షిత్తు. బ్రహ్మాస్త్ర ఫలితంగా పరీక్షిత్తు తల్లి గర్భంలోనే మరణిస్తాడు. కానీ కృష్ణుడు తన యోగమాయతో మృత శిశువును తిరిగి బతికిస్తాడు. కృష్ణుడు అశ్వత్థామను మూడు వేల సంవత్సరాలపాటు కుష్టు వ్యాధి గ్రస్థుడివి కమ్మని శపిస్తాడు. శ్రీకృష్ణుడు అప్పుడు ఒక శపధం చేస్తాడు. నేను ఆజన్మ బ్రహ్మచారినైనట్లైతే బ్రహ్మాస్త్రం ఉత్తర గర్భంలోని శిశువును తాకకుండు గాక అని ప్రతిజ్ఞ చేస్తాడు. ఈ సంఘటన అన్నమయ్యకు ఆశ్చర్యాన్ని కలిగించి..శ్రీనివాసుని చమత్కారంగా ఏమిటి స్వామీ నీ లీలలు అర్ధంకావు అంటూ రకరకాలుగా ప్రశ్నిస్తున్నాడు. అన్నముని ప్రశ్నలు మీరూ వినండి.
కీర్తన:
పల్లవి: హా సమీచీన మపహాసం తే
దాసై ప్రకాశితం దరిదం తు లోకే ॥పల్లవి॥
చ.1. ద్వారకాపట్టణే త్వం పురా చ స్వయదీక్షితస్తూ స్త్రియః
కేశముష్టిః కథం సారస కురువంతి సరసవేళాయాం ॥హా స॥
చ.2. వరశిశోరక్షణే త్వం పురా చ అహం బ్రహ్మచారి అథోచే స్తదేతి
గోపతరుణయః కిమితి వా తద్వసతి త్వం ॥హా స॥
చ.3. తత్తబృందావనే త్వం పురా చ శ్రియౌ వేంకటాద్రౌ ఇదం
నివ్విభాసి ఇదం చిత్తమిత్యమరాశ్చ ది సేవంతి సర్వే ॥హా స॥
(రాగం మాళవి; సం.2 సంకీ.368 – రాగిరేకు – 174-7)
విశ్లేషణ:
పల్లవి: హా సమీచీన మపహాసం తే
దాసై ప్రకాశితం దరిదం తు లోకే
స్వామీ! ఏమిటిది? నీ దాసులచే శృంగార గీతాలాపనలా? చూడ కడు విచిత్రమే! కానీ యుక్తియుతం కూడాను అంటున్నాడు అన్నమయ్య.
చ.1. ద్వారకాపట్టణే త్వం పురా చ స్వయదీక్షితస్తూ స్త్రియః
కేశముష్టిః కథం సారస కురువంతి సరసవేళాయాం
స్వామీ! పూర్వం ద్వాపర యుగంలో ఉత్తర గర్భంలోని పరీక్షిత్తును పరి రక్షించేందుకు “నేను ఆజన్మబ్రహ్మచారినైతే అతడు బ్రతుకుతా”డని ప్రతిజ్ఞ చేశావు కదా! అతడు బ్రతికాడు. కానీ బృందావనంలో నీ చుట్టూ గొల్లెతలు ఎందుకున్నారు? నీవు నిజంగానే ఆజన్మబ్రహ్మచారివైతే ద్వారకా నగరంలో అనేక మని యువతులు రతికేళిలో నీ కేశగ్రహణం చేసిన మాట ఏమిటి? అంటున్నాడు అన్నమయ్య చమత్కారంగా.
చ.2. వరశిశోరక్షణే త్వం పురా చ అహం బ్రహ్మచారి అథోచే స్తదేతి
గోపతరుణయః కిమితి వా తద్వసతి త్వం
నిజంగానే నీవు బ్రహ్మచారివైనట్లైతే అనేక మంది గొల్లెతలు బృందావనంలో ఉనారు కదా! వారి మాటేమిటి? అక్కడ నీ ప్రకాశమును చూసి దేవతాలోకమంతా నిన్ను సేవిస్తూ నీకు నీరాజనాలెందుకు అర్పించారు? సమాధానం చెప్పండి?
చ.3.తత్తబృందావనే త్వం పురా చ శ్రియౌ వేంకటాద్రౌ ఇదం
నివ్విభాసి ఇదం చిత్తమిత్యమరాశ్చ ది సేవంతి సర్వే
సరే! వదిలేద్దాం. అది ఆయుగం నాటి విషయం ఇప్పుడెందుకంటావా? కానీ…ఈ యుగంలో నీవు తక్కువ తిన్నావా? చెప్పండి. ఇప్పుడు శ్రీదేవితో కూడి ఉన్నావు. ఇది శ్రీనివాసుని చిత్తమని దేవతలంతా నిన్ను సేవిస్తున్నారు కదా! చెప్పండి.
ముఖ్యమైన అర్ధాలు:
సమీచీనం = యుక్తమైనది; కేశముష్టీ: = పిడికిళ్ళతో నీకేసగ్రహణమును; వరశిసో: = ఉత్తా గర్భమునందలి శిశువును; బ్రహ్మచారీతి = నేను బ్రహ్మచారినని; ఊచే: = పలికావు; గోప తారుణ్యా: = గొల్లెతలు; కిమితివా = ఎందుకోసం; వసంతి = నివశించారు; తద్బృందావనే = ఆ బృందావనంలో; ఇహ వేంకటాద్రౌ = ఈ వేంకటాద్రిపైనను; నిర్వాభాసి = మిక్కిలి ప్రకాశిస్తున్నావు; అమరా: సర్వేచ: = దేవతలందరు; సేవంతి = సేవిస్తున్నారు.
-0o0-
కరోనా, లాక్ డౌన్ అని మనమంతా ఇంట్లోనే ఉన్నా, ప్రకృతి ఊరుకుంటుందా. తనపని తాను చేసుకుంటూంది. వేసవి ఎండలు, మామిడి, మల్లెలు అయిపోయి వానాకాలం మొదలైంది. చినుకులు, అప్పుడప్పుడు కుంభవృష్టితో నగరాలు, పల్లెలన్నీ తడిసి ముద్దవుతున్నాయి. వ్యవసాయం పనులు కూడా మొదలయ్యాయి. ఉద్యోగాలకు వెళ్లేవాళ్లు తగు జాగ్రత్తలతో వెళ్లి వస్తున్నారు. చాలామంది ఇంటినుండే పని చేస్తున్నారు. మంచిదే.. తగు జాగ్రత్తలతో ముఖ్యమైన పనులు పూర్తి చేసుకోక తప్పదు. వరలక్ష్మీ వ్రతం అయిపోయింది. స్నేహితుల దినోత్సవం రాబోతుంధి. తర్వాత వినాయిక చవితి, దసరా, దీపావళి… పండగలు వస్తున్నాయి, వెళ్లిపోతున్నాయి.. హడావిడి, సంబరాలు లేకుండా  చేసుకుంటున్నారు. దేవుడు కూడా మనతోపాటే .. నా దగ్గరకు ఎక్కువగా రాకండి. క్షేమంగా ఉండండి.. అంటున్నాడు.
మనం కూడా రాబోయే పండగలకు స్వాగతం చెప్తూ కష్టకాలం త్వరగా దూరం అవ్వాలని కోరుకుందాం. మీ అందరికీ స్నేహితుల దినోత్సవ శుభాకాంక్షలు..
 
రచన: కన్య
స్థలము: ఫేసుబుక్కు గోడ
వాచకుడు: సెల్ఫీ సార్వభౌముడు
(సెల్ఫీసార్వభౌముడు ఫేసుబుక్కులోని న్యూసుఫీడు వద్దకు యొచ్చి, కలయగ జూచి – ఆశ్చర్యానందముతో)
ఔరా! ఈ రోజటి న్యూసుఫీడు చమత్కృతి ఏమియో గాని, ఏ దినము ఏ మిత్రుడు ఏ పోష్టు వేయుదురోనన్న శంక లేకుండగ న్యూసుఫీడు నెల్ల యౌపోసన పట్టిన నా మానసమును సైత మాకర్షించుచున్నదే!
(పోష్టుల గెల పక్కకు జూచి)
ఈ పోష్టరులు, వాలు మిత్రులు నా మతిని, అందుండు శాంతిని తస్కరించరు గదా! ఆహ్! ఎవరి కర్మకు ఎవరు బాధ్యులు? ఈరోజటి నా తలరాతయందు దరిద్రము చదవలెనని రాసియున్నయెడల దరిద్రము చదివెదను. అటుల మనసును కుదుటపరచకపోయిన యెడల ఆ మర్కటము జటాజూటాలతో అలరారుచున్న నా బోడిగుండి మీదటి నాలుగు వెంట్రుకలు కూడా పెరుకుకొని పోవును.
(అసూయతో, కోపముతో)
అయినను వారెవరో నాకు క్షోభ కలిగించుటేమి. వారికే నా ప్రతాపము చూపించెద. హహ, ఈయూహ వచ్చుట ఆలస్యము నా మానస మర్కటము గెంతులు వేయుచున్నది. అప్పనియందు దిగవలె ఈ క్షణముననే
(ఆనందముతో)
ఈ న్యూసుఫీడునందున్న ఇవియన్నియు చదవకమునుపు సెల్ఫీ స్టిక్కు తీసి ఎత్తిపట్టి స్క్రీను మధ్యలో కమలము వికసించినయటుల నేను నిలబడుకొని, అరువది నాలుగు దంతములూ కనపడునటుల ఇకిలించుచు సెల్ఫీ తీసుకొని ఫేసుబుక్కుయందలి నా గోడ మీద వేసెద. తరువాతి సంగతి తరువాత జూచుకొనెదము. లైకులు రానియెడల దుమ్మెత్తి పోసెద, లైకులు వచ్చిన యెడల ముఱిసి ముఱిగెదను. పోలిక దెచ్చిన కమలమూ బుఱదయందే వికసించును గదా! హ! హా హా! నాలో హాస్యతుణిక పొంగిపొఱలాడుచున్నది యీవేళ. 
క్లిక్! క్లిక్! క్లిక్!
(ఉద్రేకముతో)
ఈ సెల్ఫీ నా వాలుయందు వేసి ఒక సెకను పైననే అయినది. యింతవరకూ ఒక్క లైకునూ రాలేదేమి ? యెక్కడ చచ్చినారో ఈ వాలు స్నేహితులంతా! దరిద్రులు. ఎవని గోడయందు కుప్పిగంతులు వేయుచున్నారో! మర్కటవారసులు! అయిననూ ఇలాగున వాలుయందు నేను పోష్టు వేసీ వెయ్యగనే, అలాగున వెయ్యి లైకులు వచ్చు సదుపాయము ఉన్నచో యెంత బాగుండును. ఛస్! ఈ ఫేసుబుక్కు అక్కవుంటు తీసిపాఱెయ్యవలె.
(నిరాశతో)
ఒరే ఎక్కడ చచ్చినారురా! లైకు కొట్టండిరా! సరే, ఇంత దైవప్రార్థన చేయుచున్ననూ లైకు కొట్టరా! ఈ నా కోపాగ్నికి అందరినీ బలి చేసెద! ఇక వారు లేదు, వీరు లేదు, పోష్టులు లేవు, పిండములు లేవు, మిత్రులు లేరు, మట్టిబెడ్డలు లేరు, చచ్చితిరే నా చేతియందీవేళ. వచ్చుచుంటిని కాచుకొనుము..
(ఆశ్చర్యముతో)
ఏమి, ఏమేమి? అదిగగిదో ఒక లైకు వచ్చినటుల యున్నది! అరెరె..ఒక కామెంటు కూడా వచ్చినటుల యున్నది! ఆ చివరన నోటిఫికేషనులో ఎర్రగా రెండు యను నంబరు ధగధగలాడుచున్నది.  ఈ నా కోతి ముఖ సెల్ఫీ చిత్రమునకు లైకు కొట్టి కామెంటు పెట్టు మతిలేనివారు ఎవరై యుండును?
(నోటిఫికేషనును సమీపించి మెల్లగా క్లిక్కును)
ఏమీ ? ఎవరు వీరు? వీరి పేరు ఎన్నడు వినలేదే! కాసుకోనారాజా అను పేరు పెట్టుకొనినదే కాక ఆడువారి బొమ్మ, అదియును ఈనాటి మేటి ఐటముపాటల తారయగు ఆమె చిత్రము ప్రొఫైలునందు మెరయుచున్నదేమి ? ఇది ఏమి చిత్రము?
(కొలదిసేపు ఊరకుండి)
ఏమిది? ఈ ప్రొఫైలు మీద నొక్కవలెనా, వలదా ? నొక్కిన ఏమి ప్రమాదము వచ్చునో ? ఆహ్! ప్రమాదము వచ్చిన వచ్చినది పో, ఈ ఐటము సాంగు సుందరి సంగతి తేల్చెద.  హహహ, జగమెరిగిన నాతోనా ఆటలు?
(క్లిక్కి ప్రొఫైలు బాగుగ పరీక్షించి)
నేనెంత భ్రమపడితిని? నిమేషత్వమే లేదు. ఈ ప్రొఫైలు చిత్తడి నేల. వీని మీద క్లిక్కులు ఖర్చుపెట్టిన చాలు, మతిభ్రమణము మనసునంత తడిపివేయును. ఒక్క పోష్టుయును లేదే. ప్రొఫైలు చిత్రము ఒకటేయున్నది ఇచట. మిత్రవిన్నపము పంపించి చూచెద. అప్పుడు పబ్లిక్ కాని ప్రైవేటు మిత్ర పోష్టులు కనపడునేమో. అరెరె, అరెరె! విన్నపము పంపిన వ్యవధి లేకుండగ నన్ను మిత్రునిగ అంగీకరించినదె?
(ఆశ్చర్యముతో)
ఏమి యీ విచిత్ర కల్పన! ఏమి ఈ పోష్టులు? ప్రతి పోష్టుయందు వంకాయ బొమ్మలున్నవేమి ? వంకాయనిన ఈమెకు అంత ఇష్టమా? క్రొత్త విషయము తెలసినది ఈరోజు.
(ఉద్రేకముతో)
ఐటము సుందరికి వంకాయ అనిన ఇష్టమని తెలసినది. రేపటి నుండి వంకాయ మీద వంకాయ పోష్టులె వేసెదను. అది ఆమె చూచి బిత్తరపోవలె. వంకాయ అనగా నాకన్నా ఇష్టమున్న వాడు ఈ ప్రపంచమున లేనటుల ప్రవర్తించెదను. ఆమె పడిపోవును. ఆ పైనుంచి శాపం పెట్టిన దేవకన్యవలె పడిపోవును. ఆమె యెడద నిండుగా వంకాయను మించి, నేను నిండిపోవలె. అహా! అది కదా అదృష్టమనిన. అయ్యది కదా కర్మపుణ్యమనిన. ఈ నటకులందరు నివసించు బొంబాయో, మదరాసో వెళ్ళినపుడు నేను వచ్చినానని వంకాయ కూర తెచ్చినానని మెసెంజరు ద్వారా మెసేజి పంపెద, అప్పుడు చచ్చినట్టు ఆమె నన్ను కలియును. అప్పుడు ఫుటోలు ఎడపెడగా దిగి నా గోడయంతా హల్ చల్ చేసెద. హహహ….హహహా….హహహహ….
( దీర్ఘముగ ఆలోచించుచు)
అంతర్జాలమునకెక్కి వంకాయ వండుట యెట్లానని వెతకెద. ముందు ఒక చక్కని వంకాయ చిత్రము పట్టవలె. ప్రొఫైలు చిత్రముగ పెట్టవలె. అరెరె, ఈ గూగులమ్మకూ యేమి రోగము వచ్చి చచ్చినది ? అతి పెద్ద వంకాయ బొమ్మ చూపించుమనిన 600 * 800 సైజు కల వంకాయ బొమ్మలే చూపించుచున్నది ? ఇంతకన్నా పెద్దది దొరకిన నా భాగ్యరేఖ బాగుండును. ఆ బొమ్మ నా ప్రొఫైలు చిత్రముగా పెట్టుకొని ఆమె మనసు కొల్లగొట్టవలెననన్న ఆశ ఈ గూగులమ్మ తెగటార్చినది. ఈ గూగులమ్మను నాశనమొనర్చవలె. ఛీ. ఏ 2400 * 3600 సైజు చూపించిన దీని సొమ్ము దొంగల పాలగునా యేమి ? దీని తద్దినము తగలెయ్యుట మంచిది. ఈరోజటికి 600 * 800 సైజు వంకాయ చిత్రమే దొరకినది. అదియే పెట్టుకొనెద.
(నిట్టూర్పు విడచి)
వంకాయ తొడిమె తీయుట యెట్లా నుండి మధ్యకు కోయుట యెలా వరకు అనిన సంగతుల మీద ఆయనెవరో విజయవాడ డాక్టరు ఇంతబారున పుస్తకగ్రంధరాజమే రాసినాడు కద. దానిలో కొన్ని తస్కరించి నా మాటలు కలపి పోష్టెద. అహ్హహహా. రాచిప్పలో రాచినట్టు రాచిపారవైచినాను. చదివిన కొలదీ చమత్కారము ఇబ్బడి ముబ్బడిగా పెరిగినట్లు తోచుచున్నది. ఇది పోష్టిన పిదప ఆమె చదివిన పిదప, పిట్ట ఆ గోడ నుండి ఈ గోడ మీదకు వాలిపోయి నా గోడను వదలక ఇచటనే తచ్చాడును.
(ఆనందముతో)
ఆహా పోష్టిన మరు నిమిషము ఆమె నుండి లైకు వచ్చినది. చాలా బాగున్నది అని కామెంటూ వచ్చినది. మన రొట్టె విరిగి నేతిన పడెరా సుబ్బరాయా! నేను ప్లాను గీచుట అది గతి తప్పుట జరిగితే ఉత్తరదక్షిణ ధృవములు ఒకటికాక మానవు. హ! ఏమనుకొంటివి ? శబ్బాసో! ఈవేళ కూరల సంతకూడా యున్నది. ఆ పక్కకు పోయి ఒక పెద్ద పచ్చడి వంకాయ కొని దానితో సెల్ఫీ దిగి పోష్టెద.. అహహహహ
(కెవ్వున అరచుచు)
ఆహా పడిపోయినది. పచ్చడి వంకాయ సెల్ఫీ పోష్టిన పిదప దెబ్బకు పడిపోయినది. లైకుతో మూడు కామెంట్లు వేసినది. అయినను నేను గంభీరముగ ఆమెను ఆమె లైకును కామెంటును పట్టించుకొనునట్లు ఉండవలె. అపుడు ఆమెకు ఉత్సుకత పెరగును. మరిన్ని లైకులు కామెంటులు ఎడపెడగా వేయును. అంతియే. సరియె కానీ, ఈమె ప్రొఫైలునందు ఇంకేమి చిత్రములు ఉన్నవో చూచెద
(ఆశ్చర్యముతో)
ఇది యేమి ? మా బావమరదిలా అగుపడుచున్నాడు. వాడేనా…ఆ సందేహము లేదు. వాడే! వీని ఫొటో ఇక్కడికి ఎటుల వచ్చినది ? వానికి, ఆ అప్రాచ్యునికి సినిమా పిచ్చయున్నదను సంగతి తెలయును కాని, ఈమెతో స్నేహమున్నదని వాడు ఎన్నడు చెప్పలేదె. ఈసారి పండుగకు మావ ఇంటికి పోయినపుడు అడగవలె వానిని. ఆహ్! ఆఫీసు కట్టివేయు సమయమాయెను. ఫేసుబుకు మూసి ఇంటికి పోవలెను. హతవిధీ! చస్! ఈరోజు ఆలస్యముగ భోజనమునకు వచ్చెదనని ఇంటిలో చెప్పెద. ఒక ఇరవది వంకాయ టెంకాయ పోష్టులు వేసెద. చిన్ననాటి వంకాయ సంగతులు చెప్పెద. యవ్వనపు వంకాయ వ్యధలు చెప్పెద. కల్పించి లేని పోని వన్ని రాసెద. ఈరోజుతోనే, ఈ ఆవకాయ రోజే అన్నప్రాసన చేసిపారెయ్యవలె. ఊం! అన్నప్రాసన రోజు ఆవకాయ పెట్టవలెనా? ఆవకాయ రోజున అన్నప్రాసన చేయవలెనా? ఏమో! ఏదైతే నాకేమి . పోష్టు పడవలె. అంతియే. ఇదిగో..
(పోష్టులు వేసి వేసి అలసి పోయి అర్థరాత్రికి సమీపమున ఇంటికి పోయిన పిదప)
ఇది యేమి, ఇంటిలో అన్ని దీపములు వెలుగుచున్నవి. గుమ్మము ముందు ఇన్ని చెప్పులున్నవేమి ? వింతగ యున్నదే. సంతజాతర జరిగినపుడు, మా ఇంట పెండ్లి పేరంటాలు జరిగినపుడు కూడ ఇన్ని చెప్పులు చూడలేదే మా గుమ్మము ముందు. ఏమిది ? ముందు జాగ్రతగా కిటికీ చువ్వలు పట్టుకు చూచెద.
(అనుమానముతో)
ఆశ్చర్యము. ఆశ్చర్యము. వీరిలో ఎవరు కూడ నాకు తెలియదె. వీరంతా ఎవరు? మా ఇంటికెందుకు వచ్చినారో! సరే చెవులు రిక్కించి మాటలు వినెదము
(నిర్ఘాంతపోయి…)
ఆ..ఆ..ఆ… నా వంకాయ పోష్టుల గురించి మాటలాడుకొనుచున్నారేమి ? వీరలకు ఎటుల తెలసినది ? మరల చువ్వలు పట్టుకు చూచెద. ఆ…ఆ..ఆ..ఆ ఆపిల్ మాకు బుక్కులో నా ఫేసుబుక్కు పేజి ప్రతిఫలిస్తున్నది యేమి ? ష్హ్..ష్హ్..నిశ్శబ్దముగానుండవలె…ఇంకేమి మాటాడుచున్నారో వినపడి చచ్చుటలేదు…ఆ..ఆ..ఆ..అంత పంచాయితి పెట్టి కళ్ళు పెద్దవి చేయుచు ఆడవారు అందరు నిర్ఘాంతపోవుచున్నారే?
(అనుమానముతో)
అవునూ మా యావిడకు కూడా వంకాయనిన ప్రాణము. హతవిధీ! కొంపదీసి ఇది అది కాదు కదా. నా గుట్టు పట్టుటకు ఐటము ఎర వేసినది. మా బావమరది కనపడినపుడె తెలిసియుండవలసినది నాకు. శంక లేదు. సందేహము లేదు. ఇది అదియే. ఐటము సుందరి ముఖచిత్రము చూచి కొత్తపిట్టయన్న యావతో మిత్రవిన్నపము పంపి మిత్రులమైపోతిమి. దేవుడా, మింగలేక కక్కలేకయన్నట్టు తయారు చేస్తివి ఈ దినము. ఇదిగో ఈరోజే నా దౌర్బల్యము వదలుకొని ఈ అకవుంటు డిలీటు చేసెద. నా గుణపాఠము నాకు ప్రసాదించితివి. నా కన్నులు విచ్చుకొన్నవి. ఇంతటి అపరాధము ఇక యెన్నడు చేయనని పోయి మా యావిడ కాళ్ళు పట్టుకొనెద. శాంతింపచేసెద.
(ఇంటిలోపలికి అడుగు పెట్టినాడు )
***
ఆ తరువాయి ఏమయినదీ అన్నది ఎవరికి ఎరుక?

 
రచన: రామా చంద్రమౌళి
పసిపాప నిద్రపోతోంది
లేత నిప్పురంగులో మూసిన పసి పిడికిలి.. మధ్య మధ్య నవ్వు
‘లోపల ఉన్నవన్నీ రహస్యాలేనా.? ’ అని ప్రశ్న
పిడికిట్లో గాలి.. పిడికిట్లో కాలం
పిడికిట్లో ఊపిరిపోసుకుంటున్న జీవితం
ఆమె
అతను
చూస్తున్నారిద్దరూ కిటికీలోనుండి బయటికి
కల్లోల సముద్రంలోకి.. దిగంతాల్లోకి
‘అందరి చూపులూ అన్నింటినీ చూడగలవా’ అంది ఆమె
అతను మాట్లాడలేదు
చటుక్కున తిరిగి ఆమె కళ్ళలోకి చూశాడు
‘దూరంగా సముద్రం కనిపిస్తోందికదా’ అందామె మళ్ళీ
‘సముద్రం నీ కళ్ళలోనే ఉందికదా ’ అన్నాడతను అభావంగా
ఆ క్షణం ఆమె.. సముద్రంలో
కొన్ని వందల టన్నుల నౌకను ఒక చిన్న ‘ లంగరు ‘
బంధించి ఉంచడం గురించి ఆలోచిస్తోంది –
కాలానికి ఉనికీ.. రూపం.. అస్తిత్వమూ ఉందా
నిన్నటి మొగ్గ.. ఈ రాత్రి పుష్పించి
మొన్నటి గ్రుడ్డు 21 రోజుల తర్వాత కోడిపిల్లగా నడిచొస్తూ
ఆ రోజు.. నా వయసు పదేళ్ళు
నౌ అయాం ఫిఫ్టీ ఇయర్స్‌ ‘ ఓల్డ్‌ ’
పాతబడిపోతూ మనిషి.. పాతబడిపోతూ ప్రపంచం
పాతబడిపోతూ హృదయం.. పాతబడిపోతూ జీవితం –
దారానికి ఓ బరువు కట్టబడి ఊగుతూ
ఆద్యంతాల మధ్య లోలకం
ప్రక్కనే ఆకాశంలోనుండి వ్రేలాడ్తూ సూర్యుడు
కుక్క వెంటాడ్తూంటుంది నారింజ బింబాన్ని.. కుమ్ముతూ
ఋతువులేమో వరుసగా.. బడిపిల్లలవలె.. ఒకటి వెంట ఒకటి
గ్రీష్మ వసంత శరత్‌ రూపాలుగా
ఆకులను రాలుస్తూ.. మళ్ళీ ఆకులను చిగురిస్తూ.. మళ్ళీ రాలుస్తూ
భ్రమణ పరిభ్రమణ ఆత్మభ్రమణ క్రియలు
అన్నీ ఎడారిలో
నిశ్శబ్దంగా నడచిపోతున్న ఒంటెల వరుసలు
వెంట వెంటాడ్తూ నీడలు
ఎడారులైనా.. సముద్రాలైనా.. అంతరిక్షాలైనా తుఫానులు తప్పవు
విచికిత్స ఎప్పుడూ తొలుస్తూ లోపలికి దిగే ‘ డ్రిల్‌ బిట్‌ ‘
కత్తిరించబడ్తూ.. ఉత్తరించబడ్తూ.. ఛేదించబడ్తూ
చివరికి నిశ్శేషమౌతూ .. ‘ ఉన్నది ’.. ‘ లేకుండా ’ మిగలడం-
కాలం పొగమంచులోనుండి
పర్వతాగ్రాల్లోనుండి లోయల్లోకి జారి ప్రవహిస్తూ
గగన గర్భాల్లోంచి సముద్రతలంపైనుండి ముంచుకొస్తోంది
నేడు నిన్నౌతూ..రేపు నేడౌతూ
అంతిమంగా ట్రెడ్‌ మిల్‌ బెల్ట్‌ పై నడకే ఎప్పుడూ
దూరాలూ..గమ్యాలూ..గణనలూ ఉండవు
చెమటలు కక్కుతూ వ్యర్థాన్నంతా కోల్పోతూ కేలరీల లెక్కలే
చివరికి ‘ శక్తి ’ ని దాచుకోవడంకంటే ‘ కోల్పోవడమే ’ అవసరమని జ్ఞానోదయం
కాలాన్నీ, జీవితాన్నీ చూడాలంటే..‘ దృష్టి ’ ని సారించగలగాలి
వీధి మలుపు వరకు..మైదానం చివరి వరకు.. కొండ శిఖరం పైకి
ఇంకా అవతలికి..అవతలికి
చివరికి కళ్ళు మూసుకుని.. లోలోపలికి చూచుకుంటున్నపుడు
కాలం నుండి ఠప్పున విడివడిపోయి
ఎదుట ఒక తెగిన గాలిపటం.. తేలిపోతూ,
*****
ఇంతకూ పాప తన పిడికిలిని ఇంకా తెరువనే లేదు
లోపల ఏముందో –
Translated by R. Anantha Padmanabha Rao
Closed Fist
The baby is sleeping
Closed fist, in purple colour like fresh fire
Laughs in between
Whether all inside are secrets? A question
Wind and time in the fist
Life breaths in the fist
She-he
Both of them looking through a window outside
Turbulent sea and at the end of the direction
She questioned,
Whether the looks can see everything?
No answer.
He glanced immediately into her eyes
She repeated:
‘Can you see the sea at a distance?’
“Sea is in your eyes only,”
Unintentionally he said.
At that moment
She is thinking about a small anchor
Tying a thousand-ton ship inside the sea
Whether time has a presence, an existence, and a shape?
Yesterday’s bud flowering by night
Small chicken coming out as egg in 21 days.
On that day
I was ten years old
Now I am fifty.
Man getting old
World becoming old
She becoming old
Life getting old.
Between the two ends
A weight tied to a pendulum thread,
Sun hanging on the sky the other side
The dog moves around the orange image
Seasons like school children
One after the other
Summer, winter, spring.
Soul stirring movements
Dropping the leaves
Leaves sprouting and dropping.
It appears like
Camels walking in a row silently
Shadows following
Cyclones cannot be avoided
Deserts, sea or sky.
It is a drill bit piercing always with uncertainty
cutting, scissoring and dividing
Finally zeroed down.
Existence remaining as nothing
within the smoky mist of time
Yesterday turns today.
From the heights of hills
Eloping down the valley
From the surface of the sea
Inside the skies it flows.
Always it is like a treadmill walk
Distances, aims, and counts
Everything counted in calories
Losing the waist, sweating
Awakening of wisdom.
Finally saving energy to loose
Look at the time and life.
You have to glance
Up to the end of the street diversion and landscape
Up to the hill top and more and more
Finally closing the eyes
Looking intra ward
A destroyed kite flying
Separated suddenly from the time.
Still the baby does not open her fist
What is in the fist?
రచన: నాగలక్ష్మి కర్రా
అష్టగణపతులు

పంచ ద్వారకలు, పంచబదరీలు, పంచప్రయాగలు, పంచపురాలు, అష్టాదశ పీఠాలు, ద్వాదశ జ్యోతిర్లింగాలు లాగానే మహారాష్ట్రాలో అష్ట వినాయకులు ప్రసిద్ది. ఈ అష్టవినాయక మందిరాలు పూణె నగరానికి సుమారు 15 కిలోమీటర్ల నుంచి 100 కిలోమీటర్ల దూరంలో వున్నాయి. ఈ అష్టగణపతుల దర్శనం చేసుకోదలచిన వారు పుణె నగరం నుంచి మొదలుపెట్టుకుంటే సుమారు ఒకటిన్నర రోజులలో అన్ని గణపతులనూ దర్శించుకోవచ్చు.
ఒక్కో గణపతి పుణె నగరం నుంచి యెంతదూరంలోవుంది, కోవెల వర్ణన, స్థలపురాణం మీకు వివరంగా చెప్తాను, మొదటగా మహాగణపతి గురించి తెలుసుకుందాం.
1)మహాగణపతి ( రంజణ్ గావ్ )-
పూణే అహ్మద్ నగర్ రోడ్డుమీద పూణే నగరానికి సుమారు 50 కిమీ. .దూరంలో రంజణ్ గావ్ లో వుంది యీ మహా గణపతి ఆలయం.
మహా గణపతి అంటే అన్ని దేవీ, దేవతల శక్తిని పొంది మహా శక్తివంతునిగా మారిన వినాయకుడు అని అంటారు. ఉషః కాలానికి ప్రతీక అయిన సింధూర వర్ణము వాడు. నుదుటన అర్ధ చంద్రుని ధరించి శివుని వలే మూడు కన్నులు గలిగి, దశ తొండములు, ఇరవై భుజములు కలిగినటవంటి మహా ఆకారుడు యీ మహాగణపతి. విష్ణుమూర్తి ఆయుధమైన చక్రం, వరాహ అవతారంలో ఆయుధమైన గద, లక్షీదేవికి ప్రతీక అయిన తెల్ల తామర, పాశం, శృష్ఠి స్థితి లయలకి ప్రతీక అయిన దానిమ్మ పండు, మన్మధుని చెరుకు విల్లు, పృద్వికి ప్రతీకగా ధాన్యం కంకు, సంపదకు ప్రతీకగా బంగారు కలశం, నీలి కలువ మొదలయినవి చేతులలో ధరించి అష్ఠ ఐశ్వర్య ప్రదాత అనేదానికి ప్రతీకగా తామర పువ్వుపై కూర్చొని సిద్ధిని తొడపై కూర్చో పెట్టుకుని ఉంటుందీ మహా గణపతి విగ్రహం. ఈ విగ్రహాన్ని పేష్వా మాధవరావు కాలంలో కోవెలలోని నేల మాళిగలో దాచినట్లు చరిత్రలో వుండగా యిక్కడి పూజారులు అలాంటిదేమీ లేదని అంటున్నారు.
ఈ కోవెల తొమ్మిది లేక పదవ శతాబ్దానికి చెందిన కోవెల. ఈ కోవెల తూర్పు ముఖంగా వుంటుంది. ప్రతీ రోజు ఉదయిస్తున్న సూర్యుని కిరణాలు మహా గణపతి విగ్రహం మీద పడేటట్టుగా నిర్మాణం చేసేరు. సభా మండపంలో శివుని మందిరం వుంది. లోపలి కోవెల పేష్వా కాలం నాటి మందిరాలను గుర్తు చేస్తూ వుంటుంది. ఇక్కడ నిత్యాన్నదానం జరుగుతూ వుంటుంది. ఈ మధ్య కాలంలో కట్టిన సంతోషి మాత మందిరం కూడా చూడొచ్చు. నాలుగు సంవత్సరాల క్రిందట చేపట్టిన కోవెల పునః నిర్మాణపు పనులు యింకా కొనసాగుతున్నాయి. ఇందులో భాగంగా పూణే అహ్మద్ నగర్ రోడ్డు పైకి వో పెద్ద ద్వారం కళాత్మకంగా నిర్మించేరు. ద్వారానికి రెండు వైపులా పెద్ద ఏనుగులు భక్తులను స్వాగతిస్తున్నట్లుగా నిర్మించేరు. ద్వారంపై అష్ఠ గణపతుల పేర్లు, కోవెల వున్న ప్రదేశం పేరు ఆయా గణపతుల బొమ్మల క్రింద రాసేరు.
ఇక్కడి స్థల పురాణం గురించి తెలుసుకుందాం. త్రిపురాసురుడు ముల్లోకాలను తన ఉత్పాతంతో భయ భ్రాంతులను చేస్తూ లోకకంటకుడిగా పరిపాలిస్తూ వుంటాడు. త్రిలోక వాసులు శివుని త్రిపురాసుని సంహరించి తమని రక్షింపమని వేడుకొనగా శివుడు త్రిపురాసురిని పైకి యుధ్ధానికి వెళతాడు. యుద్ధం మధ్యలో శివుని రధచక్రం విరిగిపోతుంది. శివుడు వోడిపోయే పరిస్థితి రాగా నారద ముని శివునికి యుధ్దానికి బయలుదేరినప్పుడు వినాయకుని పూజించని విషయం గుర్తు చేస్తాడు. శివుడు తన పొరపాటు తెలుసుకొని గణేషునికి మనస్సులోనే నమస్కరించి తిరిగి త్రిపురాసురునితో యుధ్ధం చేసి త్రిపురాసురుని సంరిస్తాడు. త్రిపురాసురుని సంహరించిన ప్రదేశమే భీమాశంకర్. శివుడు విజయుడైన పిదప రంజణ్ గావ్ మహా గణపతిని దర్శించుకొని పూజించుకొన్నాడనేది యిక్కడి స్థల పురాణం.
2 ) చింతామణి గణపతి ( థేవూరు).
పూణే నగరానికి సుమారు 20 కిమి. . ‘ థెవుర్ ‘ అనే పట్నం లో వుంది చింతామణి గణపతి కోవెల. ఈ ఊరిని కదంబ నగరం అని కూడా అంటారు.
ఉత్తరాభి ముఖంగా వున్న చిన్న ద్వారంలోంచి లోపలి వెళితే సభా మండపం వుంటుంది అక్కడ నుంచి తిన్నగా లోపలి వెళితే మధ్య మండపంలో వినాయకుని స్వయంభూ విగ్రహం వుంటుంది. మధ్య మండపం చుట్టూ చిన్న చిన్న మందిరాలలో మహాదేవుడు, విష్ణు లక్ష్మి, ఆర్క వృక్షాలు, దీప స్తంభం, ఆంజనేయుడి మందిరం వుంటాయి వెనుక వైపున ‘ పేష్వా వాడా ‘ వుంటుంది. పేష్వా రాజులలో మాధవరావు వినాయకునికి పరమభక్తుడు. పేష్వా మాధవరావు యుద్ధానికి వెళ్ళేటప్పుడు చింతామణి గణపతి దగ్గర అనుజ్ఞ తీసుకొని వెళ్ళేవాడు. యుద్ధం జయించిన తరువాత తిరిగి దేవుని దర్శించుకొనేవాడు. ఈ కోవెలకు పేష్వా మాధవరావు తరచూ వచ్చేవాడని అంటారు. అతను అక్కడ వుండే సమయంలో పెష్వా వాడాలో నివశించేవాడు. పేష్వా మాధవరావు చాలా జబ్బు చేసి తుది శ్వాస చింతామణి గణపతి సన్నిధి లోనే విడిచేడట. పేష్వా వాడాని ప్రస్తుతం ట్రస్టు వారు వారి దినవారీ అవుసరాలకి గాను వాడు కుంటు న్నారు. మధ్య మండపంలో పెద్ద గంట కనిపిస్తుంది. దీన్ని పేష్వా బాజీరావు –1 పోర్చుగీస్ వారిని జయంచిన తరువాత విజయ చిహ్నంగా తనతో తీసుకొని వచ్చి యీ కోవెలలో వుంచేడని ప్రతీతి. ఇది యీ కోవేలకి సంబందించిన చరిత్ర.
ఈ కోవేలకి సంబందించిన పురాణ కధ యిలా వుంది.
ముద్గల పురాణమ్ ప్రకారం, మహారాజు అభిజిత్ రాణి గుణవతి ల పుత్రుడు రాజకుమారుడు గణ. పూర్వ జన్మ పుణ్యం వలన అతను శివుని వద్ద అజేయుడుగను, మూడు గుణములు ( సత్వ, రజో, తామస ) ద్వారా జన్మించిన వారినుండి మరణము లేకుండు నట్లుగను వరములు పొందుతాడు. మిక్కిలి అసూయా పరుడు, మిక్కిలి దురాశను కలిగి ఉంటాడు. తన సైన్యముతో, శివుని వరప్రభావం తో ముల్లోకాలను జయించి ముల్లోకాలను పరిపాలిస్తూ ఉంటాడు. గర్వముతో మునులను, ఋషులను బాధిస్తూ ఉంటాడు. అతని బాధలు తట్టుకోలేని ప్రజలు అతనిని “గణాసురుడు” అని పిలువసాగేరు. కపిల మహర్షి వద్ద అన్ని కోర్కెలు తీర్చే అద్భుతమైన మణి గలదని ఆ మణిని చింతామణి అని అంటారని తెలుసుకున్న గణాసురుడు కపిల మహర్షి ఆశ్రమానికి వెళ్లి ఆ మణిని తనకు యివ్వమని కోరుతాడు. కపిల మహర్షి చింతామణిని యివ్వ నిరాకరిస్తాడు. గణాసురుడు పెద్దల మాట పెడ చెవిని పెట్టి కపిల మహర్షి ఆశ్రమానికి తన సైన్యముతో దండెత్తి వస్తాడు. కపిల మహర్షి వినాయకుని గణాసురుని బారి నుంచి రక్షింపమని వేడుకుంటాడు. అప్పుడు వినాయకుడు తనలోని శక్తి తో ‘ సిధ్దిని ‘ సృష్టిస్తాడు. సిధ్ది వేయి చేతులుగల ‘లక్షుడు ‘ అనే యోధుని సృష్ఠించి అతనిని గణాసురుని సైన్యం పైకి పంపుతుంది. ‘ లక్షుడు ‘ గణాసురుని సైన్యాన్ని అంతమొందిస్తాడు. వినాయకుడు గణాసురుని వధించి ముల్లోకాలకు ముక్తి కలిగిస్తాడు.
కపిల మహర్షి కోరిక మేరకు వినాయకుడు ఆ ప్రదేశంలో స్వయంభూగా వెలసి చింతామణి గణపతిగా భక్తుల పూజలందుకుంటున్నాడు. బ్రహ్మదేవుడు విచలిత మనస్కుడై యిక్కడకు వచ్చి తపస్సు చేసుకొని స్థిర చిత్తుడైనాడనేది మరో కధ, స్థిర అనే మాట కాలాంతరాన ‘ థెవూర్ ‘ గా మారిందని అంటారు. బ్రహ్మ దేవుడు తనలోని చింతలను యిక్కడ పోగొట్టుకున్నాడు కాబట్టి చింతామణి గణపతి అని పేరు వచ్చిందని కూడా అంటారు.
దేవతల రాజైన ఇంద్రుడు గౌతమ మహర్షి యిచ్చిన శాప విముక్తి కొరకు యీ వినాయకుని ఎదురుగా కదంబ వృక్షం కింద కూర్చొని తపస్సు చేసుకొని శాప విముక్తుడైనాడు. అందుకే యీ ఊరుని కదంబ నగరి అని కూడా అంటారు. ఇక్కడ ముఖ్యంగా భాద్రపద మాసంలో అమావాస్య మొదలుకొని ఏడురోజులు ఉత్సవాలు నిర్వహిస్తారు అందులో నాలుగో దినం వినాయక చవితిగా జరుపుకుంటారు.
మాఘ శుక్ల చవితినాడు గణేశజయంతి ఉత్సవాలు జరుపుకుంటారు.
ఇక మూడవది రమా మాధవ పుణ్యోత్సవం. చింతామణి గణపతికి పరమ భక్తుడైన మాధవరావు మరణించిన పిమ్మట పరమ సాధ్వి రమాబాయి సతీ సహగమనం చేసి భర్తతో పుణ్య లోకాలకు చేరుకుంది. ఆ పుణ్య దంపతుల జ్ఞాపకార్ధం వారి పుణ్య తిథిని యిక్కడ పండగలా జరపడం ఆనవాయితీ.
3)వరద వినాయకుడు ( మహాడ్ ) –
వరద వినాయకుని మందిరం మహారాష్ట్రలోని రాయ్ ఘడ్ జిల్లాలోని మహాడ్ బొంబాయికి సుమారు 80 కిమీ. . దూరంలోనూ, పూణే నుంచి సుమారు 130 కిమీ. లోనూ వుంది.
ఈ కోవెల తుర్పుముఖంగా వుంటుంది. ఈ కోవెల నాలుగువైపులా నాలుగు ఏనుగు విగ్రహాలు వుంటాయి. 25అడుగుల యెత్తైన గోపురం బంగారు శిఖరం వుంటాయి. గర్భగుడిలొ వరద వినాయకుడు తూర్పు ముఖంగా కూర్చున్న భంగిమలో వుంటాడు. తొండం ఎడమ వైపుకి తిరిగి, యిరువైపులా రిద్ధి, సిద్ది ల రాతి విగ్రహాలు వుంటాయి. మిగతా అష్ఠ గణపతుల మందిరాలలో గర్భగుడి లోనికి భక్తులను అనుమతించరు కాని వరద వినాయక కోవెలలో భక్తులకు గర్భగుడిలోకి ప్రవేశించి పూజాది కార్యక్రమాలు స్వయంగా నిర్వహించుకొనే అవకాశం కల్పించేరు.
ఈ కోవేలలో దర్శించు కొనవలసినది గర్భగుడి లో వుండే అఖండ దీపం. కొన్ని వందల సంవత్సరాలుగా అఖండంగా వెలుగుతూనే వుందిట. వరద వినాయకునికి మూడు పూటలా నిత్య పూజలు జరుగుతాయి.
వరద వినాయకుని స్థల పురాణం గురించి అడుగగా యిలా చెప్పేరు.
సంతానం కొరకై కౌండిన్య పురాన్ని పాలించే రాజు భీముడు, ధర్మపత్నితో తపస్సాచరించడానికి అడవికి వెళ్తాడు. అక్కడ విశ్వామిత్రుడు ని కలిసి అతని ద్వారా ఏకాక్షర గజానన మంత్రోపదేశం తీసుకొని ఆ మంత్ర ప్రభావము వలన పండంటి పుత్రుని పొందుతాడు భీముడు. ఆ బిడ్డకు రుక్మాంగదుడు అని నామకరణం చేసుకొని అల్లారు ముద్దుగా పెంచుకొని, సర్వ శాస్త్ర విద్యలు నేర్పించి, యుక్త వయస్కుడవగానే వివాహం చేసి పట్టాభిషిక్తుడను చేస్తాడు.
ఒకరోజు రుక్మాంగదుడు వేటకి వెళ్లి అక్కడకి దగ్గరగా వున్న వచక్నవి అనే ఋషి ఆశ్రమానికి విశ్రమించడానికి వెళ్తాడు. రుషి పత్ని ముకుంద యవ్వన వంతుడైన రుక్మాంగదుని చూచి మోహించి అతనిని తన కోరిక తీర్చమని అడుగుతుంది. ఆగ్రహించిన రుక్మాంగదుడు ఋషి పత్నిని వారించి అక్కడ నుంచి వెడలిపోతాడు. ముకుందను యెప్పటినుంచో మోహించిన ఇంద్రుడు రుక్మాంగదుని రూపంలో వచ్చి ముకుందతో గడుపుతాడు. జరిగిన మోసం తెలియని ముకుంద గర్భం దాల్చి ‘గ్రిత్సామద ‘ అనే పుత్రునకు జన్మనిస్తుంది. పెరిగి పెద్దవాడైన గ్రిత్సామదుడు తన జన్మ వృత్తాంతం తెలుసుకొని, ముకుందను అసహ్యించుకొని ఆమెను ముళ్ళతో కూడుకొని వుండే బదరిక వృక్షం ( రేగు చెట్టు) కమ్మని శపిస్తాడు. ఆ శాపానికి ప్రతిగా ముకుంద గ్రిత్సామదునకు రాక్షసుడుగా జన్మించాలని శపిస్తుంది. అంతలో ఆకాశవాణి గ్రిత్సామదుని జన్మానికి కారణం రుక్మాంగదుడు కాదని సాక్షాత్తూ దేవేంద్రుడేనని చెప్తుంది.
అవమానంతో కుంగిపోయిన గ్రిత్సామదుడు ఆ వనాన్ని విడిచిపెట్టి పుష్పక వనానికి వెళ్లి తన తపశ్శక్తితో గణేషుని ప్రసన్నుని చేసుకొని తల్లి వలన పొందిన శాపాన్నుంచి తప్పించమని కోరుతాడు. గణేశుడు తల్లి శాపాన్నుండి తప్పించే శక్తి యెవరికీ లేదని చెప్పి అతని పుతృనకు ఈశ్వరుని చేతిలో తప్ప మరెవరి చేతిలోనూ మరణం లేనట్లుగా వరం యిస్తాడు.
గ్రిత్సామదుడు, గణేశుడు తనను కరుణించిన పుష్పక వనములోనే స్థిరనివాసుడై భక్తులకు విజయ ప్రాప్తిని, జ్ఞానమును ప్రసాదింప మని కోరుతాడు.
గ్రిత్సామదుని కోరిక మన్నించి గణేశుడు స్వయంభుగా ఉద్భవించె ననేది యిక్కడి స్థల పురాణం. గ్రిత్సామదుడు గణెశునికి కోవెల కట్టించి భక్తుల కోర్కెలు తీర్చే వినాయకుడు కావున వరద వినాయకుడు అనే పేరుతో సేవించుకొని ముక్తి పొందుతాడు. పుష్పక వనం కాలాంతరాన భద్రకావనంగా పిలువబడ సాగింది.
వరద వినాయకునికి రోజు మూడు పూటలా నిత్య పూజలతొ పాటు, భాద్రపద, మాఘ మాసాలలో శుద్ధ పాడ్యమి నుంచి పంచమి వరకు ఉత్సవాలు నిర్వహిస్తారు.
గణేశ జయంతి, వినాయక చవితి విశేషం గా జరుపుతారు.
సంతానం లేని దంపతులు మాఘ ఉత్సవం ( శుద్ధ పాడ్యమినుంచి పంచమి వరకు ) లో పాల్గొని వినాయకునికి నైవేద్యం గా కొబ్బరికాయను సమర్పించి ఆ ప్రసాదాన్ని తినడం వల్ల వారికి సంతాన ప్రాప్తి కలుగుతుందనేది స్థానికుల నమ్మకం.
4. శ్రీ భల్లలేశ్వర గణపతి — పాలి
” వేదో సంతువైభవో గజముఖో భాక్తాభిమానియో
భల్లలేరశ్య సుభక్త పాల నారద ”
అని భక్తులచే పిలువబడుతూ, బాల భక్తుడిని అనుగ్రహించేందుకు స్వయంభూగా వెలసిన శ్రీ భల్లలేశ్వర గణపతి ఆలయం మహారాష్ట్రలోని రాయఘఢ్ జిల్లాలో, సుధగఢ్ తాలుకాలో వున్న పాలీ గ్రామంలో వుంది. కర్జాత్ రైల్వే స్టేషన్ కి సుమారు 33 కిమీ దూరంలో వుంది. పుణె నగరానికి సుమారు 110 కిమీ. . దూరం.
సాధారణంగా ఏ కోవెల స్థల పురాణం విన్నా భగవంతుడు మహానుభావులనో, ఇతర దేవీదేవతలనో అనుగ్రహించేందుకు అవతరించడం వింటూ వుంటాము. కాని యిక్కడ వినాయకుడు బాల భక్తుని కొరకై యీ ప్రదేశంలో స్వయంభుగా అవతరించేడుట. ఆ కధ ఏమిటో తెలుసుకునే ముందర కోవెలని వొకసారి కనులారా దర్శించుకొని, ఆ పవిత్ర భావంతో స్థల పురాణం తెలుసుకుందాం.
ఈ పాలీ గ్రామం పుణ్య నదులైన సారసగఢ్, అంబా నదుల మధ్యన వుంది. భక్తుని పేరుమీదుగా స్వామి పూజలందుకొనే ఏకైక క్షేత్రంగా యీ క్షేత్రాన్ని లెఖ్కిస్తారు. ఇక్కడ గల మరో విశేషం యేమిటంటే వినాయకుని బ్రాహ్మణ వేషధారణ చేసి పుజిస్తారు. ఇది మరే కోవెలలోను కనిపించదు.
వెదురుతో నిర్మింపబడ్డ పురాతన కట్టడాన్ని 1760 సం. లో శ్రీ పడ్నీస్ ద్వారా రాతి కట్టడంగా మార్చ బడింది. కోవెల ప్రాంగణమంతా రాతి పలుకలు పరచబడ్డాయి. యీ కోవెల చుట్టూ సరస్సులు వుండడం మరో విశేషం. కుడివైపున వున్న సరస్సులోని నీరు అభిషేకాలు మొదలయిన పూజాది కార్యక్రమాలకు వినియోగిస్తూ వుంటారు.
ఈ ఆలయం తూర్పు ముఖంగా వుండి, దక్షిణాయనంలో సూర్యోదయం సమయంలో సూర్యుని కిరణాలు మూలవిరాట్టుపై పడేటట్టుగా నిర్మించేరు. గర్భ గుడికి వెలుపల పన్నెండు అడుగుల ఎత్తైన మూషికం మోదకాలను రెండు చేతులలో ధరించిన విగ్రహం వుంటుంది. దానిని దాటుకొని పదిహేను అడుగుల ఎత్తు కలిగిన విశాలమైన గర్భ గుడిలోకి ప్రవేశిస్తాము. 1910 సం. . క్రిష్ణాజీ రింజే ద్వారా సిమెంటులో సీసం కలిపి కట్టిన నలభై అడుగుల పొడవు యిరవై అడుగుల వెడల్పు కలిగి 8 చూడ ముచ్చటైన స్తంభాలు కలిగిన అతి పటిష్ఠమైన మండపంలోకి ప్రవేశిస్తాము. ఎడమ వైపుకి తిరిగిన తొండంతో తూర్పు ముఖంగా కూర్చొని వున్న వినాయకుడు మనస్సులకు ప్రశాంతతని కలుగజేస్తాడు. వినాయకుని రెండు కళ్ల స్థానాలలో రెండు వజ్రాలు పొదగబడి, రిద్ధి సిద్ధి లచే చామర సేవలందుకుంటున్న వినాయకుడు దర్శనమిస్తాడు.
పేష్వాల కాలంలో పొర్చుగీసు వారి తో పోరులో వాషి, సశ్తి లను గెలుచుకున్న విజయానికి చిహ్నంగా ” చిమాజీ అప్ప” ద్వారా బహుకరింప బడ్డ పెద్ద యురోపియన్ గంటను యీ కోవెలలో కూడా చూడొచ్చు.
ఇక్కడి స్థల పురాణం యీవిధంగా చెప్తారు.
గణేశ పురాణం ప్రకారం కృతయుగంలో యీ పాలీ గ్రామం సింధు ప్రాంతానికి చెందినదిగా వుండేది. ఈ గ్రామం లో కల్వాణుడు అనే వైశ్యుడు వుండేవాడు, అతను ఇందుమతి అనే కన్యను వివాహం చేసుకొని పూర్ణ చంద్రునివంటి పుత్రుని పొందుతాడు. ఆ పుత్రునకు భల్లాలుడు అని నామకరణం చేసి అల్లారు ముద్దుగా పెంచుకోసాగేరు. ఆ బాలుడు అందరు పిల్లల వలె ఆటపాటలతో సమయము వెచ్చించక తన వద్దనున్న బొమ్మలను ఎదురుగా నున్న రాళ్లను పెట్టి వాటిని దేవతామూర్తులుగా భావించి భక్తి పారవశ్యంతో పూజ చేసుకొనేవాడు. భల్లాలుని చూచి అతని తోటి బాలురు కుడా అతని వలెనే రాళ్లనె దేవతా మూర్తులుగా భావించి పూజలు చేసుకొనే వారు.
అదే విధముగా ఓ రోజు పిల్లలందరూ వూరి బయట అడవిలోకి వెళ్లి అక్కడ వారికి కనిపించిన ఓ రాయిని వినాయకునిగా భావించి కొందరు పూజాది కార్యక్రమాలు నిర్వహించగా, మరి కొందరు ఆ రాయి పైన వెదుళ్ళు కట్టెలతో పందిరి నిర్మించిగా, మరికొందరు నాట్యగానములతో గణేశునకు వినోదము కలిగించుటకు ప్రయత్నిచాగా మరికొందరు గణేశుని కధలు గానం చేయ్యసాగేరు. భక్తి పారవవ్యం లో మునిగి వున్న పిల్లలకు ఆకలి దప్పులు, రాత్రి పగలు తెలియ రాలేదు. రోజులు గడచినను పిల్లలు యిళ్ళకు చెరక పోయేసరికి వారి వారి తల్లితండ్రులు యిది భల్లాలుని వల్లనే జరిగినదని భావించి కల్వాణుని యింటికి వెళ్లి భల్లాలుని వల్లనే తమ పిల్లలు తమ మాట వినుట లేదని ఆరోపించి పిల్లలను వెదుకుటకు వెళ్తారు. ఊరి బయట అడవిలో తమ పిల్లలు వున్నట్లు గుర్తించి యిళ్ళకు తీసుకొని వెళ్తారు. ఊరివారి మాటల ప్రభావానికి లోనైన కల్వాణుడు యింటికి మరలి రమ్మని భల్లాలుని కోరగా గణేశుని ధ్యానం లో మునిగి వున్న అతను వినిపించుకొడు. కల్వాణుడు క్రోధించి అతనిని రక్తము వచ్చునట్లు కొట్టి తాళ్ళతో చెట్టునకు కట్టి ” నీ దేవుడే నిన్ను కట్లు విప్పి రక్షించునని ” పలికి ఊరిలోకి వెళ్ళిపోతాడు. సరియైన ఆహారము లేక నెత్తురు కారుతున్న దెబ్బల వలన భల్లాలుడు స్పృహ కోల్పోతాడు. కొంత సమయానంతరము తెలివి వచ్చిన భల్లాలుడు తనకు సపర్యలు చేయుచున్నది స్వయంగా గణేశుడేనని తెలుసుకొని మిక్కిలి ఆనందము పొంది భగవంతునకు సష్ఠాంగ నమస్కారములు చేసి అనేక స్తోత్రములు చదివి తన్ను కాపాడి రక్షించి నట్లుగానే కలియుగానంతరము వరకు భక్తులను బ్రోవమని కోరెను. సంతోషించిన గణేశుడు అక్కడే స్వయంభూగా అవతరించి ఆ బాలభక్తుని పేరుమీదనే శ్రీ భల్లలేశ్వరునిగా పూజలందుకుంటున్నాడు.
ఇక్కడ గణేశ జయంతి, వినాయక చవితి, సంకష్ఠ చవితి విశేషం గా జరుపు కుంటారు. వినాయక చవితినాటి రాత్రి మహానైవేద్యం స్వయంగా వినాయకుడు వచ్చి స్వీకరిస్తాడని ప్రతీతి. ఆ నాడు ప్రసాదానికై లక్షల సంఖ్యలో భక్తులు వచ్చి బారులు తీరడం ఒక నిజం.
5) విఘ్నహర గణపతి –
విఘ్నహర గణపతి పూణే జిల్లాలో జున్నార్ తాలుకాలో వున్న ఓఝర్ గావ్ లో కుకడి నదీ తీరాన వుంది. పూణే నాశిక్ హైవే మీద పూణే కి సుమారు 80 కిమీ. . దూరంలో వుంది. ఈ కోవెల తూర్పు ముఖంగా వుంటుంది. కోవెల చుట్టూ పెద్ద రాతి ప్రహారి గోడ వుంటుంది. ముఖద్వారం పైన డుండి విన్నాయకుని విగ్రహం, ముఖ్య ద్వారాలు ఉత్తర దక్షిణా ముఖాలు గా వుంటాయి. ముఖద్వారానికి ఇరువైపులా పెద్ద పెద్ద ద్వారపాలకుల విగ్రహాలు లోపలకు వెళితే రెండు పెద్ద రాతి దీప స్తంభాలు వుంటాయి. ద్వారానికి రెండు వైపులా ప్రార్ధనా గదులు వుంటాయి. ఇరవై అడుగుల గదిలో డుండిరాజ గణపతి, పదడుగుల గదిలో పాలరాతితో చెయ్యబడ్డ పెద్ద మూషికం వుంటాయి. రాతితో నిర్మింపబడ్డ గర్భగుడి, రాతి స్తంభాల సహాయంతో గోళాకారం గా నిర్మింప బడ్డ పైకప్పు. విఘ్నహర వినాయకుని విగ్రహం యిరు ప్రక్కలా ఇత్తడి సిద్ది బుద్ది విగ్రహాలతో కొలువై ఉంటాడు. అన్ని అష్ఠ గణపతి విగ్రహాలలాగే యిది కుడా స్వయంభూగా వెలసినది. అష్ఠ గణపతులకు గల మరో పోలిక ఏమిటంటే అన్ని గణపతులు సింధూరం పూసి వుంటాయి.
విఘ్నహర గణపతికి కళ్ల స్థానంలో జాతి పచ్చలు నుదుట, నాభి కి వజ్రాలు పొదగ బడి వుంటాయి. గర్భ గుడి బయట పరమేశ్వరుడు నంది కొలువై వుంటారు. కోవెల వెనుక తెల్ల జిల్లేడు మొక్కలు మానులుగా పెరిగి వుంటాయి. గర్భ గుడి శిఖరంపైన బంగారు రేకుతో తాపడం చేసి వుంటుంది. 1833 లో పేష్వా బాజీ రావు –1 కి అన్నదమ్ముడు, సైన్యాధి పతి అయిన చీమాజీఅప్ప పొర్చుగీసు పై యుద్ధం లో ‘ వాసై’ కోటను గెల్చుకొన్న విజయానికి చిహ్నం గా గర్భ గుడి శిఖరాన్ని బంగారు తాపడం చేయించేడు.
ఇక స్థల పురాణం తెలుసుకుందాం.
ముద్గల పురాణం, స్కంద పురాణం ప్రకారం గా హేమావతి రాజ్యాన్ని పరిపాలించే అభినందనుడు భూలోక శాంతికై యాగం చేస్తూ వుంటాడు. యాగానికి ముందు అందరు దేవీ దేవతలను పూజించిన అభినందనుడు ఇంద్రుని ప్పుజించడం మరచి పోతాడు. ఈ చర్యకు ఆగ్రహించిన ఇంద్రుడు ” కాలుడు” ని యాగభంగం చేసి రమ్మని పంపుతాడు. ” కాలుడు ” అన్ని రకములైన ఆటంకములను కలుగ జేస్తూ వుంటాడు. అందుకు అతనిని విఘ్నుడు అని పిలవడం మొదలు పెడతారు. అభినందనుడు విఘ్నేశ్వరుని కై తపస్సు నాచరించి వినాయకుని ప్రసన్నుని చేసుకొని తన యాగమునకు కలుగుతున్న విఘ్నాలను గురించి చెప్పి, తన యాగం నిర్విఘ్నంగా సంపన్న మయేటట్లు చేయమని కోరుతాడు. వినాయకుడు విఘ్ను ని తో యుద్ధం చేసి అతనిని ఓడించి అభినందుని యాగము సంపన్న మయేటట్లు చేస్తాడు.
ఓటమి వొప్పుకొన్న కాలునకు వినాయకుడు తన గణాలో స్థానం కల్పిస్తాడు. కాలుడు తన పేరు చిరస్థాయిగా నిలిచిపోయేటట్లు చేయమనగా విఘ్నహర వినాయకుడిగా అదే ప్రదేశంలో స్వయంభూగా వుద్భవించేడు.
ఈ కోవెలలో వినాయక చవితి, వినాయక జయంతి, సోమావతి అమ్మావాస్య లలో విశేష పూజలు నిర్వహిస్తారు.
6) సిద్ధటేక్ సిద్ధివినాయకుడు ( సిద్దటేక్ ) –
పూణే నగరం నుంచి సుమారు 55కిమి. . షోలాపూర్ రోడ్డు మీదుగా వెళ్తే భీమా నదికి ఉత్తర తీరాన అహ్మద్ నగర్ జిల్లాలో కర్జాత్ తాలుకాలో వున్న సిద్ధటేక్ గ్రామానికి ఒక కిలొమీటరు దూరంలో వో చిన్న గుట్టపై వుంది సిద్దివినాయక మందిరం.
ఇక్కడ సిద్దివినాయకుని తొండం కుడివైపుకి తిరిగి వుంటుంది. తొండం కుడివైపుకి తిరిగి వున్న వినాయకుడు అత్యంతశక్తులను కలిగి ఉంటాడని ప్రతీతి, అటువంటి వినాయకుని ప్రసన్నం చేసుకోవడం కూడా కష్ఠం అని కూడా అంటారు. ఈవినాయకుని పూజిస్తే సకల కార్య సిద్ధి లభిస్తుందని, సకల మంత్ర, తంత్ర శక్తులు సిద్ధిస్తాయని నమ్మకం. ఈ క్షేత్రాన్ని జాగృత క్షేత్రం అనిఅంటారు. ఇక్కడ వినాయకుడు జాగ్రదావస్థ లో వుండి భక్తుల కోరికలు తీరుస్తూ వుంటాడని ప్రతీతి.
18వ శతాబ్దంలో ఇండోర్ మహారాణి అహల్యాబాయి హోల్కార్ చే మందిరం, దీప స్థంభం నిర్మింపబడ్డాయి. తరవాత కాలాలలో లోపలి మండపాలు, నగారా మండపం మొదలయినవి నిర్మించ బడ్డాయి. 15అడుగుల యెత్తు, 10 అడుగుల వెడల్పు గల ద్వారం నుండి గర్భ గుడిలొకి ప్రవేశిస్తాము. ద్వారానికి యిటు అటు ద్వారపాలకులుగా జయ విజయులు, లోపల స్వయంభూ గణపతిని, వినాయకుని కాలు దగ్గర వినాయకుని భార్యగా చెప్పే సిద్ధిని చూడొచ్చు, మాములుగా పూల అలంకరణ, సింధూరం అలంకరణలలో సిద్ది విగ్రహం కప్పబడిపోతూ వుంటుంది. పూజారిని అడిగితే చూపుతారు. వినాయకునికి ప్రక్కగా ఇత్తడి విష్ణుమూర్తి ప్రతిమ వుంటుంది. గర్భగుడిలో పంచాయతనం ( శివుడు, వినాయకుడు, విష్ణుమూర్తి, మిగతా దేవీ దేవతలు సూర్యుడు ) వుంటుంది.
ఇక్కడి స్థల పురాణం ఏమిటో తెలుసుకుందాం. ముద్గల పురాణం, స్కంద పురాణం ప్రకారం కృత యుగం లోమహావిష్ణువు యోగనిద్ర లో యుండగా మహావిష్ణువు నాభి నుంచి పద్మవాహనుడిగా ఉద్భవించిన బ్రహ్మ బ్రహ్మాండాన్ని సృష్టిస్తూ వుండగా విష్ణుమూర్తి చెవులనుండి పుట్టిన మధు, కైటభులు అనే రాక్షసులు సృష్ఠికి ఆటంకం కలుగ జేస్తూ వుంటారు. ఋషులు, మునులను అనేక రకాలైన బాధలకు గురి చేస్తూ వుంటారు. ఋషులు, మునులు దేవీ దేవతలు అందరూ విష్ణు మూర్తి వద్దకు వచ్చి పరిపరి విధాలుగా స్తుతిస్తూ యోగనిద్రా భంగం కలిగిస్తారు.
యోగనిద్ర నుండి మేల్కొన్న విష్ణు మూర్తి విషయం తెలుసుకొని మధు కైటభులతో యుద్దానికి వెళతాడు. విష్ణు మూర్తి యెంత యుద్ధం చేసినా మధు, కైటభులను వోడించ లేకపోతాడు. వారిని వోడించ లేకపోవుటకు గల కారణం తెలుసుకొనగోరి పరమ శివుని ప్రార్ధించగా, శివుడు యుద్ధానికి ముందు వినాయకుని పుజించుట విష్ణు మూర్తి మరిచెననే విషయం చెప్తాడు. అప్పుడు విష్ణుమూర్తి వినాయకుని ” ఓం శ్రీ గణేశాయనమః ” అనే మంత్ర జపం తో ప్రసన్నుని చేసుకొని వినాయకుని వద్దనుండి అనేక శక్తులు పొంది తిరిగి మధు, కైటభుల పైకి యుద్ధానికి వెళ్లి వారిని సునాయాసంగా సంహరిస్తాడు. మధు కైటభుల కోరిక మేరకు విష్ణు మూర్తి యీ ప్రదేశంలో మందిరం నిర్మించి, శక్తులను సిద్ధింప చేసే వినాయకుడు కాబట్టి సిద్దివినాయకుడు అని నామకరణం చేసేడు.
గణపత్యం మతం ప్రాచుర్యంలో వున్నప్పుడు మౌర్య గోసాయి, నారాయణ మహారాజ్ లు ఇక్కడ వినాయకుని ఆరాధించుకొని ముక్తి పొందేరని స్థానికుల కధనం.
ప్రస్తుతం యీ మందిరం ” చించవాడ్ మందిర్ ట్రస్ట్ ” వారి ఆధ్వర్యంలో భక్తులకు తాత్కాలిక వసతులకు గదులు, నిత్యాన్నదానము, ఉచిత విద్య మొదలయినవి నిర్వహింప బడుతున్నాయి.
సిద్ధి వినాయకుని కోవెల వున్న కొండకి ఏడు ప్రదక్షిణలు చేసుకుంటే సిద్ది వినాయకుడు ప్రసన్నుడై భక్తుల కోరికలు తీరుస్తాడని భక్తుల నమ్మిక. ఈ కోవెలలో గణేశ జయంతి, వినాయక చవితి, దశరానవరాత్రులు, సోమావతి అమావాస్య ( సోమవారం అమావాశ్య అయితే ) విశేషంగా జరుపుతారు.
7) మయూరేశ్వర గణపతి ( మోర్గావ్ )-
మయూరగణపతి లేక మయూరేశ్వర గణపతిగా పిలువబడే గణపతి ఆలయం మహారాష్ట్రలో పుణే జిల్లలో కర్హ నదీ తీరాన ‘ మొర్గావ్ ‘ అనే ఊరిలో వుంది. పూణే షోలాపూరు రోడ్డు మీదుగా వెళ్తే సుమారు 65కిమి. . దూరంలో వుంది.
ఇక్కడ వినాయకుని వాహనం మయురం కాబట్టి, ఈ గణపతికి మయూరగణపతి లేక మయూరేశ్వర గణపతి అనే పేరొచ్చింది, ముయూర గణపతి వెలసిన వూరు కాబట్టి యీ వూరు మొర్గావ్ అయింది అనేది కొందరి అభిప్రాయం.
ఈ కోవెల చుట్టూ రా 50 అడుగుల నల్లరాతి గోడ కట్టి వుంటుంది. నాలుగు వైపులా నాలుగు ద్వారాలు. బయటి నుంచి చూస్తే మసీదు లా కనిపిస్తుంది. బహమనీ సుల్తానుల కాలం లో యీ కోవెలను నిర్మించారట. కోవెల నిర్మాణం లో ముస్లిం శిల్పకళ కనిపిస్తుంది. పేష్వాల కాలంలో యీ కోవేలకి కానుకలు, మాన్యాలు యిచ్చి కోవేలని పునరుద్ధరించేరు.
కోవెలకి వున్న నాలుగు ద్వారాలు నాలుగు పురుషార్ధాలకు ప్రతీకలు. ముందుగా వున్న తూర్పు ద్వారం దగ్గర బాలగణపతి, ఇద్దరు సేవకులతో వున్న విగ్రహాలు, మర్యాదా పురుషొత్తముడుగా పూజలందుకున్న విష్ణుమూర్తి అవతారమైన రాముడు, సీత లను చూడొచ్చు, దీనిని ధర్మ ద్వారం అంటారు. దక్షిణాన వున్న ద్వారం దగ్గర స్థితి కారకుడైన విష్ణు మూర్తి, వినాయకుడు, శివపారతీ సమేతుడైన గణపతి లను లయకారకుడైన చింతామణి శివుని విగ్రహంచూడొచ్చు. ఈ ద్వారం అర్ధానికి ప్రతీక. ఇక పడమర నున్న ద్వారం దగ్గర చెరకు విల్లుగా, తుమ్మెదల అమ్ములు కలిగిన మన్మధుడు అతని భార్య రతీదేవి విగ్రహాలని చూడొచ్చు. ఈ ద్వారాన్ని కామ ద్వారం అని అంటారు. ఉత్తర ద్వారం దగ్గర మహా గణపతి విగ్రహం వుంటుంది. ఈ ద్వారాన్ని మోక్ష ద్వారం అని అంటారు.
మోక్ష ద్వారం పక్కనే మహీ ( భూ దేవి ) సమేతుడైన వరాహావతారం, పక్కనే రెండు దీప స్తంభాలు వుంటాయి. మయూరేశ్వరుని గర్భ గుడికి యెదురుగా ఆరు అడుగుల వినాయకుని వాహనమైన మూషికాన్ని చూడొచ్చు. నగారా ఖానా ( నాగారాలు ఉంచే ప్రదేశం ) లో రెండు నగారాలు చూడొచ్చు. సభా మండపం చాలా విశాలంగా వుంటుంది. సభామండపం యొక్క పైకప్పు ఏకశీలానిర్మితం. సభా మంటపం లో వినాయకుని 23 రూపాలను తెలియ చేసే విగ్రహాలు వున్నాయి. వీటిని గణేశ అవతారాలు అని గణపత్యం అనుసరించేవారి అభిప్రాయం. ఇక్కడ వున్న కొన్ని విగ్రహాలు యోగేంద్ర ఆశ్రమానికి సంబందించినవి. ముద్గల పురాణం లో వివరించిన విధంగా ఎనిమిది దిక్కులలోనూ వరుసగా వక్రతుండ గణపతి, మహోదర, ఏక దంత, వికట, ధూమ్రవర్ణ, విఘ్నరాజ, లంబోదర గణపతులు కొలువై వున్నారు.
గర్భ గుడికి పక్కగా నగ్న భైరవ మందిరం వుంది. గర్భ గుడికి ఎదురుగా పరమశివుని వాహన మైన పెద్ద నంది విగ్రహం వుంటుంది. వినాయకుని వాహనమైన మూషికం కాకుండా నంది వుండడం ఆశ్చర్యాన్ని కలిగించక మానదు. కుతూహలంతో యిక్కడి పుజారులని విషయం అడుగగా, మయూరేశ్వరుని మందిరం పునరుద్ధరించక ముందు పక్క గ్రామం నుంచి మరో గ్రామానికి నందిని తరలిస్తూ వుండగా యీ ప్రదేశం చేరగానే నందిని తరలిస్తున్న బండి విరిగి పోవడంతో మరో బండిలోకి మార్చే క్రమంలో నంది విగ్రహాన్ని క్రింద పెట్టేరుట, తరవాత మరి ఆ విగ్రహాన్ని కదిలించలేకపోయేరట. ఎన్నిమార్లు ప్రయత్నించినా ఫలితం లేకపోవడంతో ఆ నంది విగ్రహాన్ని అక్కడే విడిచి పెట్టేరని చెప్పేరు.
ముందుగా నగ్న భైరవుని దర్శించుకున్న తరవాత మయూర గణపతిని దర్శించుకోవాలి. మయూర గణపతి కుడా స్వయంభూగా వెలసిన విగ్రహం. గర్భగుడిలోని మయూరేశ్వరుడు తలపైన పాము పడగ, నాలుగు చేతులు మూడు కళ్ళు కలిగి సిద్ధి, బుద్ధిలను చెరోవైపు కూర్చుండ పెట్టుకొని, పై నున్న రెండు చేతులలోను పాశం, అంకుశం పట్టుకొని, క్రిందనున్న చేతిలో మోదక్, మరో చెయ్య తొడపైన పెట్టుకొని, ఎడమ వైపుకి తిరిగిన తొండంతో ఉత్తరాభి ముఖంగా వుంటాడు. గణేశునికి నాభి, కళ్ల స్థానాలలో వజ్రాలు పొదగబడి వుంటాయి. మయూరేశ్వరుని దర్శనం తరువాత సాక్షి గణపతిని దర్శించుకోవాలి.
ఇక్కడ చాలా వైభవం గా జరిగే ఉత్సవం ‘ సోమావతి అమావాస్య ‘. సోమవారం, అమావాస్య కలిసిన రోజుని ‘ సోమావతి అమావాస్య ‘ అంటారు. ఇప్పుడు భక్తుల సందర్శనార్ధం వున్న విగ్రహం వెనుక అసలు విగ్రహం వుందని అంటారు. పాండవులు ఇసుక, ఇనుము, వజ్రాలతో చేసిన అసలు విగ్రహానికి రాగిరేకుతో కప్పి యిప్పటి విగ్రహం వెనుక గోడలో దాచిపెట్టేరని అంటారు.
8)గిరిజాత్మజ గణపతి –
గిరిజాత్మజ గణపతి ని లైణ్యాద్రి గణపతి అనికూడా అంటారు. లేణి అంటే గుహ అనిఅర్ధం, అద్రి అంటే రాతి కొండ అని అర్ధం. లైణ్యాద్రి అంటే రాతి కొండ గుహ అని అర్ధం. ఈ గుహలు వున్న పర్వత శ్రేణులని హటకేశ్వర పర్వత శ్రేణులు లేక సులేమాన్ పర్వత శ్రేణులు అని అంటారు. ఈ ప్రాంతాన్ని ‘ కపిచిత్త ‘ అనికుడా అంటారు. ఇక్కడకి దగ్గరగా వుండే జనావాసం ‘ జున్నారు ‘ అనే వూరు. ఇది జిల్లా కేంద్రం కూడా.
గిరిజాత్మజ గణపతి పూణే నగరానికి దగ్గర దగ్గర వంద కిలొమీటర్ల దూరం లో వుంది. సుమారు వంద అడుగుల యెత్తున అర్ధ వృత్తాకారం లో యీ గుహలు కనిపిస్తూ వుంటాయి. సుమారు 250 మెట్లు ఎక్కవలసి వుంటుంది. ఎక్క లేనివారి కోసం డోలీలు దొరుకుతాయి.
ఈ గుహలు ఒకటవ శతాబ్దం నుంచి మూడవ శతాబ్దానికి చెందినవి. ఈ గుహలు బౌద్ధ విహారాలు. ఇక్కడ సుమారు పాతిక గుహల దాకా వున్నాయి. మొదటి ఎనిమిది గుహలు విరిగిపోయిన మెట్లతో కొంచం కష్టం గా వెళ్ల గలుగుతాము. మిగతా గుహలు ఉత్సాహవంతులైన యువత వెళ్ళగలిగి నట్లుగా వుంటాయి. విహారాలు కాబట్టి గుహలు గదులలాగా వుంటాయి. శిల్పాలు, చిత్రాలు వుండవు. కొన్ని గుహలకి వెళ్ళే మెట్లు విరిగి పోయి నడవడానికి వీలుగా వుండవు.
ఏడవ గుహలో గిరిజాత్మజ గణపతి లేక గిరిజా గణపతి కొలువై వుంటాడు.
ఇనుము జాలీ తలుపులు కలిగిన గుహ. తలుపులలోంచి లోనికి వెళితే చాలా విశాల సభా మంటపం, ఆరు స్తంభాలు, రెండు అర్ధ స్థంబాలు కలిగిన గుహలోకి అడుగు పెడతాం. ఈగుహ దక్షిణ ముఖంగా వుంటుంది. గిరిజా గణపతి తూర్పుముఖంగా ఉంటాడు, ఇతని తొండం యెడమవైపుకి తిరిగి వుంటుంది. ఇదికుడా మిగతా అష్ఠ గణపతులలాగే స్వయంభూ, కుడి వైపు చూస్తున్నట్టు గా వుంటుంది కాబట్టి ఒకే కన్ను కనిపిస్తూ వుంటుంది. వినాయకునికి ఎర్రటి సింధూరం పూసి వుంచుతారు. ఈ స్తంభాలమీద ఏనుగులు, పులులు, మొదలయిన శిల్పాలు చెక్కబడి వున్నాయి. గోడల పైన గణపతి కి సంబంధించి న వివిధ పురాణ గాధలు, సతీసహగమనం చేసిన తొమ్మండుగురు సతులను గురించిన కధలు చిత్రీకరించేరు. కాని యీ చిత్రాలు 17 లేక 18 వ శతాబ్దానికి చెందినవిగా గుర్తించేరు. ఈ గుహలు భారత ప్రభుత్వపు ఆర్కియాలొజీ వారి సంరక్షణ లో వున్నాయి.
గణపతి గుహనుంచి హటకేశ్వర్ పర్వత శ్రేణులను, కిందన ప్రవహిస్తున్న కుక్డీ నదిని, కనుచూపు మేర పచ్చని ప్రకృతి మనసులని పులకింప చేస్తుంది. జునార్ గ్రామం లోని బ్రాహ్మణులు గిరిజా గణపతికి ఇత్తడి కవచం కానుకగా సర్పించేరు.
ఇక్కడి స్థల పురాణం తెలుసుకుందాం.
గణేష పురాణం ప్రకారం త్రేతాయుగములో కుక్డీ నదీ తీరాన గల జుర్నాపురం ( కాల క్రమాన యిది జున్నార్ గా వ్యవహరించాసాగేరు ) దగ్గర ‘ సింధు ‘ రాక్షసుని సంహారణార్ధం పార్వతీ పరమేశ్వరులు విశ్వరక్షకుడైన గణేశుని కొరకై తపస్సు చేస్తారు ( గణపత్యం మతం ప్రకారం గణపతే సర్వ శక్తి సంపన్నుడు, సర్వ విశ్వ రక్షకుడు అని నమ్ముతారు ). పార్వతీ దేవి మన్నుతో బొమ్మను చేసి పన్నెండేళ్ళు ఆ బొమ్మను పూజిస్తూ వినాయకుని మూల మంత్రమైన ‘ గమ్ ‘ అనే మంత్రం జపిస్తూ ఘోర తపస్సు చేస్తారు. ఆరు చేతులు, తెల్లని రంగు, నెమలి వాహనుడు అయిన వినాయకుడు వారి తపస్సకి మెచ్చి పార్వతీ, పరమేశ్వరుల పుత్రునిగా అవతరించి ” సింధు ” ని సంహరిస్తాననే వరం ప్రసాదిస్తాడు. పార్వతీ దేవి తాను పూజించిన బొమ్మలోనే గణపతిని నివాసముండమని కోరుతుంది. భాద్రపద శుక్ల చవితి నాడు వినాయకుడు పార్వతీ దేవి కోరికను మన్నించి పార్వతీ దేవి పుత్రునిగా జన్మిస్తాడు. ఈ ప్రదేశం లో పార్వతీ దేవికి మానస పుత్రునిగా జన్మించి గిరిజాత్మజ గణపతి అయ్యేడు.
శివపార్వతులు యితనికి గుణేశుడు అని నామకరణం చేసి అల్లారు ముద్దుగా పెంచుకోసాగేరు. గుణేశుడు ఆరవయేట ఘోర తపస్సు చేసి విశ్వకర్మని ప్రసన్నం చేసుకొని పాశం. అంకుశం, పరశు, పద్మం లని పొందుతాడు. గుణేశుడు ఒకనాడు తోటి పిల్లలతో ఆటలాడుతూ మామిడి చెట్టు పై నున్న అండాన్ని పగులకొడతాడు, అందులోంచి గణేశుని వాహనమైన మయూరం ప్రత్యక్ష మౌతుంది. మయురాన్ని వాహనం గా చేసుకొని గుణేశుడు మయురేశ్వరుడయేడు.
రాక్షసుడు ” సింధు “, తనను సంహరించేందుకు గణేశుడు, గుణేశుడు గా అవతరించెనని తెలుసుకొని బాలకుడైన గుణేశుని సంహరించేందుకు క్రూరుడు, బాలాసురుడు, వ్యోమాసురుడు, కుశాలుడు అనే రాక్షసులను పంపుతాడు. గణేశుడు ఆ రాక్షసులను సంహరించి అనంతరం మొర్గావ్ ప్రాంతంలో “సింధు”ని సంహరిస్తాడు.
ఇక్కడ ముఖ్యంగా వినాయక జయంతి మరియు వినాయక చవితి పండుగలు చాలా వైభవంగా జరుపుకుంటారు.
ఇవండి అష్టగణపతుల వివరాలు, వీలుచేసుకొని దర్శించుకోండి.
రచన: అంబడిపూడి శ్యామసుందర రావు 

గంజాయి వనములో తులసి మొక్కలలాగా కద్రువ సంతతి నాగులలో శ్రేష్ఠులు ధర్మనిరతి గలిగి  శ్రీ మహావిష్ణువు, బ్రహ్మ, పరమశివులకు ప్రీతిపాత్రులైన వారు ఆదిశేషుడు, వాసుకి.  .   కశ్యప ప్రజాపతికిని కద్రువకును పుట్టిన పుత్రులలో జ్యేష్ఠుఁడు అది శేషుడు.   కాని తల్లి దుస్సాహసము,  తమ్ముల దుష్ట స్వభావమును భరించలేక వారికి దూరముగా తపోమూర్తిగా వెలుగొందాలని తలంచి  గంధమాదనము, బదరికాశ్రమము, గోకర్ణము మొదలగు దివ్యక్షేత్రములయందు మహా తపమాచరింపఁగా, శరీరము శుష్కించిపోగా అప్పుడు బ్రహ్మఅతని సత్యనిష్ఠకును, ధర్మనిరతకు మెచ్చి “నీలాంటి వాళ్ళు చేయవలసినది ఆత్మత్యాగము, ప్రాయోపవేశము కాదు సద్ధర్మ సాధనము ” అని చెప్పి భూభారమును వహించునట్టి శక్తిని ప్రసాదించి గరుడునితో సఖ్యము గలిగి ఉండుము అని చెప్పెను.  అతడు ఈశ్వర  ప్రసాదముచే విష్ణువునకు పాల సముద్రములో పానుపై వేయిపడగలతో భూమిని మోయుచు నాగులకు అందఱకు రాజై ఉండును.  అంటే పాలసముద్రంలో శ్రీ మహావిష్ణువు శయనించే శేషతల్పమే ఆదిశేషుడు.
ఈతని అంశలోనే త్రేతాయుగములో శ్రీరాముని సోదరుడు లక్ష్మణుడిగా జన్మించాడు.  ఇతనికి భృగుమహర్షి శాపము వలన ద్వాపరయుగములో కృష్ణుని సోదరుడిగా బలరామావతారము కలిగెను.   పురాణాల ప్రకారం సమస్త భూమండలాలు ఆదిశేషుడు తన పడగపై మోస్తున్నాడు.  వేయి పడగల నుంచీ నిత్యం విష్ణు కీర్తి వినిపిస్తూ ఉంటుంది.
ఈ సర్పానికే అనంత శేషుడనే పేరు కూడా ఉంది భగవద్గీతలో శ్రీకృష్ణుడు ఒక చోట సర్పాలలో ఆదిశేషుడు ఆయన అంశే అని చెబుతాడు. .  తిరువనంతపురంలోని అనంతపద్మనాభ స్వామి ఆదిశేషుని మీద శయనిస్తున్న విష్ణుమూర్తి నేత్రానందకరంగా దర్శనమిస్తారు.  తిరువళ్ళూరులో శ్రీ మహావిష్ణువు శేష పానుపుపై పయనించిన వీరరాఘవస్వామిగా  దర్శనమిస్తాడు.   నెల్లూరులో రంగనాయకుల స్వామి కూడా ఆదిశేషుడిపై శయనించినట్లుగా ఉంటుంది. ఆ మహనీయుని దివ్య సాహస చరిత్ర విన్నవారికి చదివిన వారికిసర్ప భయము ఉండదు. వారికి సకల సంపదలు ప్రాప్తిస్తాయని పురాణాలలో చెప్పబడింది.
వాసుకి కూడా కద్రువ కుమారుడే, నాగలోకానికి రాజు.  ఇతడు హిందూ, బౌద్ధ పురాణాలలో పేర్కొనబడ్డాడు.  ఇతని తలపై నాగమణి మెరుస్తుంటుంది.  బెంగాలీ లు పూజించే మనసాదేవి ఇతని సోదరి.  అష్ట నాగల (పాములు)లో మిగిలిన పాములు అనంతుడు, తక్షకుడు, శంఖపాలుడు కుశికుడు, పద్ముడు, మహాపద్ముడు, కర్కోటకుడు.  పరమశివుడి కంఠము నందు వాసుకి సర్పము అలంకృతమై ఉంటుంది
భగవద్గీతలో శ్రీకృష్ణుడు నాగులలో వాసుకి తానేనని పేర్కొన్నాడు.  క్షీరసాగర మథనం కోసం మందరగిరిని త్రవ్వి తీసుకొని రాగా అది మహాభారమైనదై క్రింద పడబోతే శ్రీ మహా విష్ణువు గరుడారూఢుడై వచ్చి, మందరగిరిని క్షీర సాగరములో వదిలాడు.  వాసుకిని ప్రార్థించి అమృతంలో భాగమిస్తామని చెప్పి, ఒప్పించి దానిని  రజ్జు (కవ్వము)గా చేసి పాలసముద్రాన్ని చిలకడం ప్రారంభించారు.  ఆలా చిలకడం ప్రారంభించేటప్పుడు దేవతలు వాసుకి పడగ వైపు నడిచారు.  దానితో రాక్షసులు కోపించి తోక వైపు నిలబడి చిలికే నీచులమా అని అనగా దేవతలు తోక పట్టుకొని చిలకడానికి అంగీకరించారు.  ఆ విధంగా చిలుకుతుండగా ఆ మంధరగిరి క్రింద నిలిచే ఆధారము లేక క్షీరసాగరము లోనికి జారిపోతుండగా శ్రీ మహావిష్ణువు కూర్మావతారముఎత్తి,  ఆ పర్వతాన్ని తన వీపు మీద ఉంచుకొన్నాడు
ఆ విధముగా అమృతమధనానికి కవ్వపు తాడు అయి సహాయపడినందుకు, వాసుకి బాధలను గమనించిన దేవతలు నాశము లేదని ఏ విధమైన ఉపద్రవాలు ఉండవని దేవతలు వరాలు ఇచ్చారు కానీ కన్నతల్లి కద్రువ ఇచ్చిన శాపము అతనిని కలత పెట్టేది. అతని భయము అనుమానాలు ఇతర నాగకుమారులలో ఎటువంటి భయాన్ని కలిగించలేదు.  జనమేజేయుని యజ్ఞము పూర్తి కావాలి కదా? అని నాగకుమారుల సందేహము.  నాగకుమారులు రకరకాల ఆలోచనలు చేస్తూ అవసర అనవసర చర్చలతో కాలయాపన చేస్తున్నప్పుడు ఏలా అనే నాగకుమారుడు, దేవతలతో  బ్రహ్మ చెప్పిన విషయాన్ని చెపుతాడు. అది ఏమిటి అంటే సహజముగా నాగులు క్రూరులు కనుక వారు నాశనము అయినా ఫరవాలేదు. వీళ్లలో మంచివారిని ఆస్తీకముని రక్షిస్తాడు.  ఆస్తీకముని వాసుకి చెల్లెలు, జరత్కార మహామునికి  జన్మించి ఆపద సమయములో నాగవంశ రక్షణకు దోహదపడతాడు.  కాబట్టి నాగవంశము నాశనమవుతుంది అని భయపడనక్కరలేదు అని దేవతలు చెపుతారు. మనలోని మహాత్ములకు  బ్రతుకు భయము లేదని ఏలా కుమారుడు స్పష్టపరిచాడు. ఆ క్షణము నుంచి వాసుకి తన చెల్లెలు జరత్కారి వివాహము కోసము పుట్టబోయే మేనల్లుని కోసము ఎదురు చూస్తూ ఉంటాడు.  ఆ విధముగా తల్లి శాపము నుండి నాగ జాతిని రక్షించటానికి అహర్నిశలు తాపత్రయ పడ్డవాడు వాసుకి.  .
ప్రతి ఋతువులో సూర్యునికి తోడుగా అతని రథములో ఇద్దరు ఆదిత్యులు, ఇద్దరు ఋషులు, ఇద్దరు గంధర్వులు, ఇద్దరు అప్సరసలు, ఇద్దరు రాక్షసులు, ఇద్దరు నాగులు ప్రయాణం చేస్తారు. మధు మాసము(చైత్రమాసం)లో ధాతా, హేతీ, వాసుకీ, రథకృత్, పులస్త్య, కృతస్థలీ అనేవారితో పాటుగా తుంబురుడు సూర్యరథంలో తిరుగుతారు
సేకరణ : మూర్తి ఎన్ జీడిగుంట 

ఒక మహా ప్రస్థానాన్ని ఆరంభించినప్పుడు తొలి అడుగులు వేసే వ్యక్తి కొండలనూ. .  గుట్టలనూ. .  ముళ్లనూ రాళ్లనూ దాటుతూ దారి నిర్మించుకుంటూ ముందుకు సాగుతాడు.  తన వెంట నడిచేవారికి అది మార్గాన్ని చూపుతుంది.  తెలుగు చిత్రసీమలో తనదైన ముద్రను వేసి ఇతరులకు మార్గనిర్దేశం చేసిన పౌరాణిక బ్రహ్మ కమలాకర కామేశ్వరరావు.  దేవుళ్ల కళారూపాలు ఎలా ఉండాలో నిర్దేశించిన బ్రహ్మ ఈ కమలాకరుడు.  పంచమ వేదంగా పరిగణించే మహాభారత ఇతిహాసంలోని అనేక ఘట్టాలు కమలాకర కామేశ్వరరావు చేతిలో రూపుదిద్దుకొని అనేక సినిమాలుగా విడుదలయ్యాయి.  సెల్యూలాయిడ్‌ కావ్యం ‘నర్తనశాల’ తరువాత అత్యంత ప్రజాదరణకు నోచుకున్న మాధవీ ప్రొడక్షన్స్‌ పతాకంపై ఏఎస్‌ఆర్‌. ఆంజనేయులు నిర్మించిన ‘పాండవ వనవాసము’ చిత్రరాజం సంక్రాంతి కానుకగా 14 జనవరి 1965న విడుదలై 23 కేంద్రాల్లో విజయభేరి మోగించింది.  స్వర్ణోత్సవం జరుపుకున్న ఈ చిత్ర విశేషాలు కొన్ని. . . 
కమలాకర చిత్ర కథ
రాజసూయంలో వైభవాన్ని,  మయసభలో జరిగిన పరాభవాన్ని తలచుకొని ప్రతీకారేచ్చతో రగిలిపోతున్న సుయోధనునితో ‘‘పాండవులను ద్యూతక్రీడకు ఆహ్వానిస్తే వారి సర్వస్వాన్ని హరించి నీ పాదదాసులను చేస్తాను’’ అని శకుని అనునయిస్తాడు.  విదురునిచేత పాండవులను హస్తినకు రప్పించి శకునిచేత మాయాద్యూతంలో పాండవులు సర్వస్వాన్నీ కోల్పోయేలా చేస్తాడు సుయోధనుడు.  ధర్మరాజు తనను,  చివరకు తమ్ములను,  ద్రౌపదిని కూడా పణంగా ఒడ్డి ఓడిపోతాడు.  సర్వజన సమక్షంలో పాంచాలిని నిండుకొలువుకు ఈడ్చుకొచ్చి కౌరవులు అవమానిస్తారు.  ఆ అవమానాలను చూచి సహించని భీముడు ఘోర సంగ్రామంలో సుయోధనుని తొడు విరుగకొడతానని,  దుశ్శాసనుని వక్షస్థలం చీల్చి రక్తం తాగుతానని భీకర ప్రతిజ్ఞ చేస్తాడు.  ద్రౌపదిని వివస్త్రను కావించేందుకు సిద్ధమైన దుశ్శాసనుని ప్రయత్నానికి అడ్డుకట్ట వేసి,  దీనబాంధవుడైన శ్రీకృష్ణుడు అఖండ వస్త్రదానం చేసి ఆమెను రక్షిస్తాడు.  ద్రౌపదికి జరిగిన పరాభవాన్ని ఆమెను శ్రీకృష్ణుడు అడ్డుకున్న విషయాన్ని తెలుసుకున్న దృతరాష్ట్రుడు జూదంలో కోల్పోయిన సర్వస్వాన్ని పాండవులకు తిరిగి ఇస్తాడు.  శకుని కుయుక్తితో ధర్మరాజును మరలా జూదంలోకి దించి,  వారిని ఓడించి,  సుయోధనుని చేత పాండవులకు పన్నెండేళ్ల అరణ్యవాసము,  ఒక యేడాది అజ్ఞాతవాసం విధింపజేసి కాననలకు పంపిస్తాడు.  అరణ్యంలో ధర్మరాజు సూర్యభగవానుని ప్రార్థించి వనవాస కాలంలో పోషణకు అవసరమైన ఆహారపదార్థాలను సమకూర్చే అక్షయ పాత్రను పొంది అతిధులకు కూడా సంతర్పణ చేస్తూ,  యజ్ఞ యాగాదులను నిర్వహిస్తూ సోదరులతో కలిసి ఉంటాడు.  బ్రహ్మాండమనే కౌరవ గూఢచారి పాండవులకు తెలియకుండా వారి వెన్నంటి ఉంటూ,  కిమ్మీరుడనే బకాసురుని తమ్ముణ్ణి పాండవులపై వుసిగొలిపితే భీముడు అతణ్ణి నుగ్గుచేసి చంపేస్తాడు.  పాండువులున్న అటవీ ప్రాంతంలో కార్చిచ్చు ప్రబలినప్పుడు ఘటోత్కచుడు రక్షించి,  వారిని ఆకాశమార్గాన గంధమాదన పర్వతాలకు చేరుస్తాడు.  భీముడు హనుమంతుని సాయంతో సౌగంధికా పుష్పాలను సంపాదించి ద్రౌపది కోరిక తీసుస్తాడు.  పాండవులు ద్వైతవనం చేరుతారు.  ఘోషయాత్ర పేరుతో సుయోధనుడు తన పరివారంతో పాండవుల ఆశ్రమానికి దగ్గరలో విడిదిచేసి,  చిత్రసేనుడనే గంధర్వరాజు చేత పరాభవింపబడితే,  ధర్మరాజు ఆదేశంతో భీమార్జునులు సుయోధనుని బంధవిముక్తుని చేసి రక్షిస్తారు.  అవమాన భారంతో ప్రాయోపవేశానికి సిద్ధమైన సుయోధనుని,  శశిరేఖా పరిణయం పేరుతో నచ్చజెప్పి,  ఆ ప్రయత్నాన్ని శకుని విరమింపజేస్తాడు.  శశిరేఖా పరిణయ సన్నాహాలు జరుగుతుండగా,  ద్రౌపదిని బలాత్కరించబోయిన సైంధవునికి భీముడు ప్రాశ్చిత్తం చేస్తాడు.  భీముని చేతిలో గర్వభంగం పొందిన సైంధవుణ్ణి ఘటోత్కచుడు బంధించి పెళ్లి మంటపం ముందు పడేట్లు చేసి కౌరవుల నీచబుద్ధిని బలరాముడు గుర్తించేలా చేస్తాడు.  పెళ్లి మంటపంతో సహా పెకలించి అరణ్యంలో ఉన్న పాండవుల వద్దకు శశిరేఖాభిమాన్యులను చేరుస్తాడు.  శ్రీకృష్ణుడు అక్కడకు చేరి శశిరేఖా అభిమన్యుల వివాహం జరిపిస్తాడు.  పాండవుల వనవాసం నిర్విఘ్నంగా పూర్తి కావడంతో పాండవులను శ్రీకృష్ణుడు అజ్ఞాతవాసానికి సంసిద్ధులను చేయడంతో తెరపై శుభం కార్డు పడుతుంది.  ఈ సినిమాలో భీముడుగా ఎన్టీఆర్,  దుర్యోధనుడుగా యస్వీఆర్,  శ్రీకృష్ణుడుగా కాంతారావు,  ద్రౌపదిగా సావిత్రి,  ధర్మరాజుగా గుమ్మడి,  అర్జునుడుగా బాలయ్య,  విదురుడుగా నాగయ్య,  ఘటోత్కచుడుగా సత్యనారాయణ,  అభిమన్యుడుగా హరనాథ్,  శశిరేఖగా ఎల్‌. విజయలక్ష్మి,  శకునిగా ముదిగొండ లింగమూర్తి,  దుశ్శాసనుడుగా మిక్కిలినేని ముఖ్యపాత్రలు ధరించగా,  ఇతర పాత్రల్లో రమణారెడ్డి,  పద్మనాభం,  ధూళిపాళ్ళ,  రాజనాల,  ప్రభాకరరెడ్డి,  ముక్కామల,  అల్లు రామలింగయ్య,  సంధ్య,  ఋష్యేంద్రమణి,  రాజసులోచన వంటి హేమాహేమీలు నటించారు.  ఇంత భారీ తారాగణంతో నిర్మించిన పౌరాణిక చిత్రం బహుశా ఇదే కావచ్చు!
దర్శకత్వ ప్రజ్ఞానం
కమలాకర దర్శకత్వ ప్రతిభ ‘పాండవ వనవాసము’ సినిమాలో అడుగడుగునా మనకు కనపడుతుంది.  ధృతరాష్ట్రుని దూతగా పాండవులను ద్యూతక్రీడకు ఆహ్వానించేందుకు విదురుడు వచ్చినప్పుడు ‘మహాత్మా! అన్నీ తెలిసిన మీరే మమ్ములను ద్యూతక్రీడకు ఆహ్వానించుట తగునా’ అని ధర్మరాజు ప్రశ్నిస్తాడు.  అందుకు విదురుడు చెప్పే సమాధానం ‘నాయనా నేనిప్పుడు రాజదూతను.  వారి ఆహ్వానాన్ని నీకు అందజేయడం నా విధి’ అంటాడు.  ధర్మరాజు అందుకు అంగీకరించడం పాచికలాట అనే వ్యసనం మీదున్న అతనికి ఉన్న మక్కువను అణుచుకోలేకపోవడమనే గుణాన్ని దర్శకుడు ఈ సన్నివేశంలో చూపిస్తాడు.  తనతోపాటు ధర్మరాజు తమ్ముల్ని పణంగా ఒడ్డి ఓడినప్పుడు ‘‘పాండవ శ్రీ పోయిందేకాని పాండవ స్త్రీ ఉందిగా’’ అని శకునిచేత అనిపించడం,  ఆ మాటలు తనని కానట్లుగా సుయోధనుడు పట్టించుకోకపోవడం అతని రాజనీతికి దర్పణం పడుతుంది.  నాడు మయసభలో తనకు జరిగిన పరాభవాన్ని చూసి కాంతాజనంతో సహా అపహసించిన ద్రౌపదికి ప్రతీకారం చేస్తానని సుయోధనుడు ప్రతీగామిని పిలిచి పాంచాలిని ‘దాసి’గా సంబోధిస్తూ తన సముఖానికి తీసుకొని రమ్మన్నప్పుడు,  ద్రౌపది ‘‘పాండవాగ్రజుడు నన్నోడి తన్నోడెనో; తన్నోడి నన్నోడెనో; నేను ధర్మజితనో కాదో సభవారినడిగినానని చెప్పి సమాధానం తీసుకొని రా’’ అని ప్రతీగామిని వెనక్కు పంపుతుంది.  ఆ తదుపరి వచ్చే వస్త్రాపహరణ సన్నివేశంలో సావిత్రిచేత దర్శకుడు అద్భుత నటనను రాబట్టుకున్నారు.
పాండవాగ్రజుని అందరూ ధర్మరాజని కీర్తిస్తుంటే ‘‘నీ సర్వ సంపదలను,  రాజ్యాన్ని,  తమ్ములనూ పణంగాపెట్టి ఓడిపోతే పోవచ్చు కానీ,  మహా పతివ్రతామతల్లిని,  నమ్మికొలిచే ఇల్లాలిని పణంగా పెట్టి ఓడిపోవడమా? ఇది అధర్మం.  అట్టి అధార్మికుని చేతులు నరికినా తప్పులేదు’’ అంటూ అన్న మీదకు భీముడు లంఘించబోవడం,  అర్జునుడు అడ్డుపడి ‘‘ధర్మమే మూర్తీభవించిన అన్నని అధార్మికుడనే నింద వేస్తావా.  శాంతించు’’ అంటూ శాంతింపజేస్తాడు.  అప్పుడు దుర్యోధనుడు ‘‘తెలిసిందా పాంచాలీ! నీవు ధర్మావిజితవే’’ అన్నప్పుడు వికర్ణుడు లేచి ‘‘ద్రౌపది ధర్మవిజిత కాదు.  పాండవులందరికీ సమానదానమైన పాంచాలిని ఒడ్డడానికి ధర్మరాజు ఒక్కడికే హక్కులేదు’’ అని వాదిస్తాడు.  రాజకీయాన్ని తలపించే యీ సన్నివేశాన్ని దర్శకుడు యెంత గొప్పగా చిత్రీకరించారో చెప్పలేం.  సుయోధనుడు తన తొడమీదకు రమ్మని ద్రౌపదిని సైగ చేసినప్పుడు భీషణ ప్రతిజ్ఞ చేసేందుకు భీముడు ఉద్యుక్తుడయ్యే సందర్భంలో రౌద్ర రసాన్ని శ్రీ రాగంలో పలికిస్తూ ఘంటసాలచేత ఆంధ్ర మహాభారతంలో తిక్కన విరచించిన ‘‘ధారుణి రాజ్య సంపద మదంబున కోమలి కృష్ణ జూచి’’ అనే పద్యాన్ని పలికిస్తాడు కమలాకర.  అయితే ఈ సందర్భంగా ఒక చిన్న పర్సనాలిటీ క్లాష్‌ ఎదురైంది.  భీముడు చేసిన భీకర ప్రతిజ్ఞకు బదులుగా ఎస్వీ రంగారావు ‘‘హ్హ. .  బానిసలు! బానిసలకింత అహంభావమా,  నీ కన్నులముందే నీ భార్యను పరాభవించెదగాక’’ అని పలికే డైలాగులో ‘‘బానిస’’ పదం ఎన్టీఆర్‌కు నచ్చలేదు.  స్క్రిప్టులోలేని డైలాగును యస్వీఆర్‌ పలికినట్లు రామారావు అనుకొని కినుక వహించినట్లు అనుకునేవారు.  కమలాకర వారికి సర్దిచెప్పి షూటింగును కానిచ్చారట.  ద్రౌపదిని నిండుసభలోకి ఈడ్చుకు వచ్చిన దుశ్శాసనుని చూసి వల్లించే ‘‘కరువృద్ధుల్‌ గురువృద్ధ బంధువలనేకులల్‌ చూచుచుండన్‌’’ పద్యాన్ని సందర్భోచితంగా వాడి భీముని పాత్రకు విశేషమైన గుర్తింపు తీసుకురావడం దర్శకుని పనితనానికి మచ్చుతునక.  అలాగే హిమగిరి సొగసులు వర్ణిస్తూ ద్రౌపదికి భీమునితో యుగళగీతం పెట్టడం కూడా దర్శక ప్రతిభే! ఇక్కడ చాయాగ్రాహకుడు సి. నాగేశ్వరరావు పనితనాన్ని గురించి చెప్పుకోవాలి.  ‘పాండవ వనవాసము’ సినిమా విజయానికి కామేశ్వరరావు చేసిన కృషి ఎంతో గొప్పది.  ముఖ్యంగా మయసభలో జరిగిన పరాభవాన్ని తలచుకొని ప్రాయోపవేశానికి సిద్ధపడినట్లే,  చిత్రసేనుని చేతిలో పరాభవం పొంది పాండవులు దాతృత్వంతో ప్రాణాలు దక్కించుకున్నప్పుడు కాలకూట విషంవలె రారాజును నరనరమూ దహించివేసే సన్నివేశంలో చిత్రీకరించిన విధానం కామేశ్వరరావు పనితనానికి మంచి నిదర్శనం.  సుయోధనుడు నిస్పృహలో ఎదుటవున్న నిలువుటద్దాన్ని పగులగొట్టినప్పుడు పగిలిన శకలాలు రారాజును పరిహరిస్తూ ‘‘నీవు పరితప్త హృదయుడవు.  అసమర్దుడవు.  లజ్ఞావిహీనమైన జీవన్మరణముకన్నా మరణమే మేలు’’ అని గుర్తు చేసినప్పుడు ఛాయాగ్రహణం అద్భుతంగా ఉంటుంది.  అలాగే ఘటోత్కచుని ఆగమనం,  కిమ్మీరునితో పోరాటం,  హనుమంతునితో సంభాషణం,  ఏనుగు విన్యాసాలు ఇవన్నీ చిత్రీకరించిన విధానం కన్నుల విందు చేస్తుంది.  నాగేశ్వరరావు తనయుడు విజయ్‌ సి. కుమార్‌ ఇప్పుడు కెమెరామన్‌గా తండ్రి అడుగుజాడల్లో పనిచేస్తూ శేఖర్‌ కమ్ముల దర్శకత్వం వహించిన ‘ఆనంద్‌’,  ‘గోదావరి’ వంటి సినిమాల్లో ప్రతిభను చాటుకుంటూ ముందుకెళ్లడం అభినందనీయం.  ద్వైతవనానికి సుయోధనుడు సపరివార సమేతంగా వస్తున్నప్పుడు ‘మాయాబజార్‌’లో భళిభళి భళిభళి దేవా’ పాట మ్యూజిక్‌ వినిపించి ఘంటసాల ఆ పాట ప్రాశస్త్యాన్ని గుర్తుచేస్తారు.  భీముడు నడిచినప్పుడల్లా గిటార్‌ వాద్యంతో గంభీరత్వాన్ని ప్రకటింపజేసిన విధం కూడా అద్భుతం.  ఈ సినిమాలో పంచిన వినోదం కూడా సమర్ధనీయంగానే ఉంటుంది.  శశిరేఖను కేవలం చిన్నతనంలో చూసిన లక్ష్మణ కుమారుడు ఆమె గుర్తుగా చిన్ని బొమ్మతో సరసాలాడటం,  ‘శృంగార కళాపూర్ణ’ అంటూ లక్ష్మణ కుమారుని ఆటపట్టించడం,  రమణారెడ్డి ‘బ్రహ్మాండం’ పాత్రలో అటు గూఢచారిలా,  ఇటు విదూషకుడిగా హాస్యం పంచడం నచ్చే అంశాలు.  ఇంత భారీ సినిమాని కేవలం ఐదు నెలల్లో పూర్తి చేశారంటే నమ్ముతారా! ఇది నిజం.  ఈ చిత్ర నిర్మాత అడుసుమిల్లి సీతారామాంజనేయులు వాణీ ఫిలిమ్స్‌ పంపిణీ సంస్థలో భాగస్వామి కావడం,  తన సహభాగస్వామి కాకర్ల వెంకటేశ్వరరావు ఆర్థిక సహకారానికి ముందుకు రావడం,  విజయ-వాహినీతో బాటు మెజెస్టిక్‌ స్టూడియోల్లో సెట్టింగులు వేసి నిరంతరాయంగా షూటింగులు జరపడం,  భారీ తారాగణమైనా కొందరిని చిన్న పాత్రలు కావడంతో ఒకటి లేక రెండు షెడ్యూళ్లలో వారితో పని పూర్తి చెయ్యడం అన్నిటికీ మించి సముద్రాల,  నవశక్తి ఫిలిమ్స్‌ నిర్మాత పి. గంగాధరరావు నిర్మాణ పర్యవేక్షణ జరపడం సినిమా త్వరగా పూర్తికావడానికి దోహదపడ్డాయి.  ఎన్టీఆర్‌ భీముడుగా నటించేందుకు ముందుకు రావడానికి కారణం ‘రాముడు-భీముడు’ సినిమాలోని అంతర్నాటకంలో ఆయన భీముని పాత్ర ధరించడమే! ఇక యస్వీఆర్‌ విషయానికొస్తే. .  సుయోధనుని పాత్ర అతనిపై ఎంతటి ప్రభావాన్ని చూపిందంటే,  ‘రారాజు’ పేరుతో సొంతంగా సినిమా తీస్తున్నానని పత్రికల్లో పూర్తి పేజీ ప్రకటన కూడా ఇచ్చారు.  కానీ,  ఎక్కువ సినిమాల్లో బుక్కయివుండడంతో ఆ ప్రయత్నానికి తెరపడింది.  ఈ సినిమా పాటల అవుడ్డోర్‌ చిత్రీకరణ విజయా గార్డెన్స్‌లోనే జరపడం వలన సినిమా త్వరగా పూర్తయ్యింది.  గ్రేట్‌ ఈస్టర్న్‌ సర్కస్‌ నుంచి రాధ అనే ఏనుగును తెచ్చి విన్యాసాలు చేయించారు.  ప్రముఖ దర్శకుడు కె. రాఘవేంద్రరావు ఈ చిత్రానికి సహాయ దర్శకునిగా పనిచేశారు.  23 సెంటర్లలో శతదినోత్సవం జరుపుకున్న ఈ సినిమా కలెక్షన్ల పరంగా కూడా రికార్డులు సృష్టించింది.  విజయమాధవి పతాకంపై వి. శోభనాద్రితో కలిసి ఆంజనేయులు ఈ సినిమాను హిందీలోకి డబ్‌ చేశారు. 
మేళవించిన రాగాలు
ఘంటసాల సంగీతం కూర్చిన ఈ సినిమాలో పాటలన్నీ సూపర్‌ హిట్లే.  సంభాషణలతోబాటు సముద్రాల కొన్ని పాటలు కూడా రాశారు.  విషాద గాంభీర్యంతో ఘంటసాల ఆలపించిన ‘అన్నదమ్ములలోన అతి ప్రియతముని నకులుని ధర్మనందనుడు కోల్పోయె’’ పాటకు కొనసాగింపే ‘‘విధివంచితులై విభవము వీడి అన్న మాట కోసం అయ్యో అడవి పాలయేరా’’ అనే సముద్రాల పాట.  హిందుస్తానీ సంప్రదాయంలో ‘అహర్‌ భైరవి’గా పిలిచే చక్రవాక రాగంలో కరుణ ఉట్టిపడేలా ఈ పాటను ఘంటసాల స్వరపరచారు.  సావిత్రి కౌరవ సభలో ఆలపించే మరొక సముద్రాల గీతం ‘‘దేవా! దీన బాంధవా! అసహాయురాలరా కావరా’’లో ఆర్తి,  కరుణ రసం స్రవించేలా బీంపలాస్‌ రాగానికి అతి దగ్గరగా ఉండే పటదీప్‌ రాగంలో స్వరపరచడం ఘంటసాలకున్న స్వర వివేకానికి సూచిక.  భీముడికి పాటలేవిటి అనుకునే ప్రేక్షకుడికి,  పద్యాలుండగా పాటలుండవా అంటూ సముద్రాల ‘‘హిమగిరి సొగసులూ మురిపించునూ మనసులూ’’ పాటను రాస్తే ఆ స్వర పారిజాతాన్ని జయాజయవంతి (ద్విజావంతి) రాగంతో శృంగార చట్రంలో బంధించారు ఘంటసాల.  ఈ పాటకు ముందు వినిపించే ఘంటసాల ఆలాపన,  దానికి అనుబంధంగా సుశీల వినిపించే ప్రత్యాలాపన దానితోబాటు వినిపించే గిటార్‌ బిట్టు ఎంత శ్రావ్యంగా ఉంటాయో చెప్పలేం.  ఈ పాట వచ్చే సమయంలో ఆకాశంలో యక్షులు నృత్యం చేయడం దర్శకుని సృష్టి.  భీముడు సౌగంధికా పుష్పాల కోసం అలకాపురి చేరినప్పుడు రాజసులోచన యక్షినిగా చేసే నృత్యం కూడా అపూర్వం.  ఈ పాటకు నృత్య దర్శకులు పసుమర్తి కృష్ణమూర్తి సమకూర్చిన నృత్యభంగిమలకు జేజేలు పలకవలసిందే.  ఇది జానకి పాడిన నాలుగు రాగాల మేళవింపుతో కూడిన రాగమాలిక.  పల్లవిని కాపీ రాగంతో,  చరణాలు మధువంతి,  మల్హర్,  భాగేశ్వరి రాగాలతో మేళవించారు.  ముఖ్యంగా ‘‘తాళలేరా మదనా’’ చరణంలో వాడిన భాగేశ్వరి రాగంలో ఉన్న విరహభావాన్ని జానకి అద్భుతంగా పలికించారు.  ఇందులో ‘‘ఉరుకుల పరుగుల దొరా’’ చరణానికి వెస్ట్రన్‌ బీట్‌ వాడటం గొప్ప ప్రయోగం.  శశిరేఖ,  అభిమన్యుల ప్రేమగీతం ‘‘నా చందమామా నీవే భామా తారలే ఆన. .  నీ నీడనే నా ప్రేమసీమా’’ సముద్రాల విరచితం.  ఈ పాటను హరికాంభోజి రాగానికి దగ్గరగా ఉండే తిలాంగ్‌ రాగంలో స్వరపరచారు.  ఆరుద్ర రాసిన ‘‘బావా బావా పన్నీరు బావకు మరదలు బంగారు’’ అనే చిలిపి పాట మాయా శశిరేఖ ఆలపించేది.  కొసరాజు రాసిన ‘‘మొగిలిరేకుల సిగదానా మురిడీ గొలుసుల చినదానా’’ పాటకు ప్రత్యేకత ఉంది.  ఆదుర్తి సుబ్బారావు వంటి దర్శకులే సినిమాలకు పనికిరాదని తేల్చేసిన డ్రీం గర్ల్‌ హేమామాలిని ఈ పాటకు నృత్యం చేసింది.  పసుమర్తి శిక్షణలో స్వయంగా భరతనాట్య కళాకారిణి అయిన హేమను ఢిల్లీ నుంచి పిలిపించి ఈ సన్నివేశంలో నటింపజేశారు కమలాకర.  ఆయనపై గౌరవంతోనే బాలీవుడ్లో ఓ వెలుగు వెలుగుతున్నప్పుడు కూడా హేమామాలిని ‘‘శ్రీకృష్ణ విజయం’’లో నాట్యం చేసి పలువురి మన్నలను పొందడం విశేషం . 
రచన: లక్ష్మీ రాధిక

ఆలోచనకి చక్కని అభివ్యక్తి తోడై, మనసుని మాటల్లోకి అనువదించడం అందరికీ రాని ప్రత్యేక లక్షణం. భావ కవిత్వంలో అభావాన్ని. . ముభావాన్ని సముపాళ్ళలో రంగరించి కదిలిస్తారు సాయి కామేష్. ఆకతాయి వయసు అల్లరితనం, దుఃఖాన్నే కవ్వించే చాతుర్యం, జీవితంతో రాజీపడుతూ ఒదిగిపోవడం, సహజమైన సుప్తచేతనావస్థలన్నీ తన కలానికి వెన్నతో పెట్టిన విద్యలు. సరళంగా ఉన్నట్లుంటూనే మనసుని మెలిపెట్టే భావాలు కొన్నయితే, సున్నితమైన సంవేదనలు కొన్ని. తను, నేను అనే శీర్షికన ఎన్నో కవితలు రాసిన ఘనత కాక, పదివేలు పై చిలుకు ఏకవాక్యాలు, ద్విపద, త్రిపదాలను అలంకరించారు. స్త్రీ హృదయాన్ని ఆవిష్కరించడంలో తనకెవ్వరూ ఎదురు రాలేరు.
అప్పుడప్పుడూ కన్నుల్లో సముద్రాలు దాచినట్లు అనిపిస్తారు, చీకట్లో నిశ్శబ్దాన్ని నెమరేస్తూ మెలకువలో కలలు కంటుంటారు. ఆశల తీరం ఆకాశమంత దూరమైన విషయాన్ని చర్చిస్తారు. వెన్నెల కరుగుతూ అందరికీ సంతోషాన్ని పంచుతూ, తనకి మాత్రం విషాదాన్ని మిగిల్చిందని నిందిస్తారు. అయినాసరే ఎప్పటికప్పుడు జీవితాన్ని కొత్త ప్రయాణం అన్నంత ఆశావాహంతో మొదలుపెడతారు. తన వియోగం శాశ్వతం అంటూనే ఆమె తనను అనుసరించడం ఆపలేదని మురిసిపోతారు. తన అంతర్లీన భావావేశాన్ని గమనిస్తూ, మనమూ వెనుకే సాగిపోతామన్న రహస్యం తనను చదివే అతి కొద్దిమందికి మాత్రమే తెలిసిన నిజం.
వీరేంద్రనాథ్ గారి వీరాభిమానిగా భావుకతని ఎక్కువగా ఇష్టపడుతూ, లోతైన తలపులతోనే గుండె ఖాళీలు నింపుకుంటూ మనతోనూ పంచుకుంటారు. సముద్రాన్ని అమితంగా ప్రేమించే తను మానని గాయపు కావ్యాలన్నిటా ఆ ఉప్పురుచిని కొంచం ఎక్కువగానే వేస్తుంటారు. చక్కని పుస్తకాలు, సంగీతమూ, కుటుంబమూ, స్నేహితులూ తప్ప వేరే ఆడంబరానికి పోని, అతిశమన్నది లేని నిగర్వ స్వాభిమానం అతని చిరునామా. .
“పదేపదే గాయపడుతున్నా
ప్రేమించడాన్ని ఇష్టపడతా నేను. .
అవును. .
దీపపు ఆకర్షణ దాటడం
మిణుగురురులకెప్పటికీ సాధ్యం కాదు” అన్నట్టు కన్నుగీటి మరీ చెప్తారు.
“సంద్రం దగ్గరకు వెళ్దామనుకున్నా ఈ సంధ్యలో. .
నువ్వు లేవని గుర్తొచ్చింది
సంద్రమే నా కన్నుల్లోకొచ్చి చేరిపోయింది”అంటూ కంటతడి పెట్టిస్తారు. .
Lock down diaries# అంటూ చిట్టి కవితలెన్నో రాస్తున్నారు సందర్భానికి తగినట్టుగా. .
“స్వీయ నిర్బంధమేమీ
కొత్త కాదు నాకు
తను విడిపోయిన క్షణాల్లోనే
జీవితకాల నిర్బంధంలోకి
జారిపోయాను నేను”
ఇంకా. . .
“నీ బారినే పడి బ్రతుకుతున్న నాకు
ఈ కరోనా ఓ లెక్క కాదు” అని చమత్కారాలు విసరుతారు.
“రెప్పలు రెండూ ముద్దాడుకున్నప్పుడే
కలలు మాట్లాడినట్లు
చీకటి నుదుటిపై ముద్దాడుతూ
తొలి కిరణం పలుకరించినట్లు
తను మెదిలింది
నేను కదిలిపోయాను
కాలం ఆగిపోయింది” అంటూ ఆమె గురించి అద్భుతంగా చెప్పారు. .
“తనకీ నాకూ మధ్యన
మౌనమొక ప్రవాహం
ప్రేమ అంతర్వాహినిగా. .
ఇటువైపు చెమరింతలతో నేను
అటువైపు చెదిరిపోయిన కలగా తను
చదవకుండా తను విసిరేసిన లేఖ నేను” అంటూ ఎంతో హృదయవిదారకమైన బాధని సున్నితంగా వర్ణించారు.
“కాలమేమీ
గొప్ప శిల్పకారుడు కాదు. .
ఇప్పటికీ
నేనొక అసంపూర్ణ శిల్పాన్నే. .
తనకు నచ్చిన శిల్పమై
ఎదురుపడతానని అనుకోలేదు ఏనాడూ
తను పయనించే దారుల్లో
ఒక రాయిగానైనా మిగిలిపోతే చాలనుకున్నా” ఆమె జ్ఞాపకంలో మిగిలినా చాలనుకుంటూ పడుతున్న ఆవేదన ఇది.
“చాలాసార్లు మౌనం. . మారణాయుధం
ముందస్తు సమాచారమేదీ లేకుండానే
మా మధ్యకి చేరింది
ఎన్నివేల క్షణాలో గడిచిపోయాయి
ఇప్పటికీ ఆ క్షణం చేసిన గాయం
మనసులో పచ్చిగానే మిగిలిపోయింది”. . !
మౌనం గురించి చాలా హృయంగమముగా రాసిన పదములివి. .
నాకు ప్రపంచం అర్ధమైంది. . దానికి మాత్రమే నేను అర్ధం కాలేదంటూ. . అర్ధం చేసుకొనేలోపు మరో ప్రహేళికనై ఎదురు నిలబడతానంటారు. .
మరణానికి నేనో వ్యాపకాన్ని అంటూ, మాటలు వినిపించలేని నిశ్శబ్దాన్ని ఇలా విరచించారు
“చాలా సంఘర్షణలు, మరిన్ని సందిగ్ధతల తరువాత
ఒకానొక వేకువ నా హృదయంపై ఓ కఫన్ లా కప్పుకున్నప్పుడు. .
ఈ ప్రపంచం ఆసక్తిగా గమనిస్తుంది. .
నా హత్యకు కారణం ఎవరని. . ”
ఇన్ని సంగుతులు చెప్పి అసలైన విషయం చెప్పకుంటే అతన్ని అసంపూర్ణంగా వదిలేసిన లెక్క. సిగిరెట్ అంటే అతనికి ప్రాణసమానం. బాధలో. . విలాపంలో. . సంతోషం. . సందిగ్ధంలో. . అదే తోడు అంటూ ఆశువుగా “యాష్ ట్రే”అనే శీర్షికన అనేక చిట్టికవితలు రాసారు. మునుపెవ్వరూ ఇంత ప్రేమగా ఇటువంటి ప్రయోగం చేసి ఉండలేదన్నది అక్షరసత్యం. .
సిగిరెట్ ఎందుకంత ఇష్టమని అడిగితే. .
“నా ఆనందాన్ని చూసి ఈర్ష్యపడదు, నా బాధని చూసి నవ్వుకోదు చాలామంది మనుషుల్లాగా” అని తేలిగ్గా నవ్వేస్తారు.
చెప్పుకుంటూ పోతే ఎన్నో. . ఎన్నెన్నో కవితలు. . నవ్విస్తూ. . కంటతడిపెట్టిస్తూ. . తనలోని రకరకాల భావాల ఆవిష్కారాన్ని చూపెడతాయి.
మరిన్ని మృదుల భావాలతో. . ఇంకెన్నో పదునైన విమర్శనాస్త్రాలతో . . త్వరలో “తనూ. . నేనూ” అన్న చక్కని సంకలనాన్ని మన ముందుకి తేవాలని ఆశిస్తూ. .
రచన: ఆర్.ఎస్. వెంకటేశ్వరన్.
బుడి బుడి బుడగలం
బుడుంగు బుడగలం
జడివాన అడుగులం
కాపాడితే నీటి మడుగులం
పచ్చదనానికి దోస్తులం
మానవాళికి ఆస్తులం
వేడినేల తాకితే మాయం
తడినేలపై కురిస్తే తోయం
బుడి బుడి బుడగలం
బుడుంగు బుడగలం
జడివాన అడుగులం
కాపాడితే నీటి మడుగులం.
