రచన: ఉంగుటూరి శ్రీలక్ష్మి
 
గృహిణిలు వ్యాపారం చెయ్యటం సాధ్యమా?
సాధ్యమేనని నిరూపించారు విజయలక్ష్మి, శకుంతల, కృష్ణవేణి, నాగలక్ష్మి.
గృహిణులు కూడా వ్యాపారం చేసి ఎలా విజయం సాధించగలరో తెలుసుకోటానికి వీరిని పాఠకులకు పరిచయం చేస్తున్నాము.
 
ప్ర. విజయలక్ష్మిగారూ! మీరు ఈ ఒన్‌ గ్రామ్ గోల్డ్ బిజినెస్ ఎప్పటి నుంచి చేస్తున్నారు?
జ. మొదట్లో లక్ష రూపాయల పెట్టుబడితో 2001లో బంగారు నగల వ్యాపారం ప్రారంభించాను. బంగారం రేటు పెరగటంతో 2003 నుంచి ఒన్ గ్రామ్ గోల్డ్ నగల వ్యాపారం చేస్తున్నాను.
ప్ర. మీరు నగలు తయారుచేయిస్తారా?
జ. లేదండీ. ఎక్కువగా ముంబై నుంచే తెచ్చి ఇక్కడ సేల్ చేస్తుంటాను.
ప్ర. మీ దగ్గర ఏ ఏ రకాలు ఉన్నాయి?
జ. పాపిడిబిళ్ళలు, జడలు, కొప్పులకి పెట్టుకునే పిన్నులు ఇలా చాలా రకాలు ఉన్నాయి. వెరైటీ డిజైన్స్‌తో, బీడ్స్‌తో, రంగురంగుల రాళ్ళతోనూ ఉన్నాయి. మెడలో వేసుకునే రాళ్ళ నెక్లెస్లు, లాంగ్ హారాలు, వాటికి మేచ్ అయ్యే దుద్దులు, హేంగింగ్స్, అన్నిరకాల డిజైన్స్ రంగు రంగుల రాళ్ళతోను, బీడ్స్, పచ్చలు, కెంపులు, ముత్యాలతోను ఉన్నాయి. గాజులలోనూ ఇలాగే చాలా రకాలు ఉన్నాయి. ఇప్పుడు సెట్ బాంగిల్స్ అని కొత్త రకానివి వస్తున్నాయి. వడ్డాణాలలో కూడా ఎన్నో రకాల డిజైన్లు, బీడ్స్, రంగురంగుల రాళ్ళతోనూ వస్తాయి. పచ్చలు, కెంపులు, ముత్యాలు తాపడం చేసినవి బాగా మెరుస్తూ చాలా అందంగా ఉంటాయి. మనం ‘నడుంజాలర్లు’ అంటాము. హిందీవాళ్ళు ‘కందోరాలు’ అంటారు. అవి ఇప్పుడు బాగా ఫ్యాషన్. మిడిల్ ఏజ్ వాళ్ళు వాటిని ఇష్టంగా కొని వాడుతున్నారు.
ప్ర. మీ దగ్గర ఏ రకం నగలు ఎక్కువగా కొంటారు?
జ. అన్నిటికీ గిరాకీ బాగానే ఉంది. ‘యాంటిక్’ జ్యూయలరీని ఎక్కువమంది ఇష్టపడుతున్నారు. ఎంత ఖరీదైనా కొంటున్నారు. అందుకని ఆ రకాలే ఎక్కువ తెస్తున్నాను.
ప్ర. మీ ఇంటికే వచ్చి జ్యూయలరీ కొంటారా?
జ. మొదట్లో మహిళలకి ఈ నగల ప్రాముఖ్యత తెలిసేదికాదు. వాటి గురించి చెప్పటానికి చాలా కష్టపడవలసి వచ్చేది. ఇప్పుడు మౌత్ టు మౌత్ పబ్లిసిటీతో నా వ్యాపారం బాగా పెరిగింది. నా ఖాతాదారులు దగ్గర దగ్గర నాలుగు వందలమంది దాకా ఉన్నారు. ఫోన్ చే సి వాళ్ళకి కావలసిన డిజైన్స్ ఆర్డర్ చేస్తారు.ఉద్యోగినులకి షాపింగ్‌కి టైమ్ దొరకదు. అందుకని నేనే వాళ్ళడిగిన వెరైటీలు తీసుకువెళ్ళి ఇస్తాను.
ప్ర. మీ వారు, పిల్లలు ఎలా సహకరిస్తున్నారు?
జ. మా అబ్బాయిలిద్దరూ బి.టెక్. చదువుతున్నారు. ఖాళీగా ఉండటం ఇష్టంలేక ఏదైనా వ్యాపారం చేద్దామనుకున్నాను. మా వారు పెట్టుబడి పెట్టటానికి లక్షన్నర రూపాయలిచ్చి సహకరించారు. దానితో నాకిష్టమైన ఈ వ్యాపారం ప్రారంభించాను. నా డిగ్రీ అయ్యాక బిజినెస్ మొదలుపెట్టాను. ఇప్పుడు ఎమ్.బి.ఏ. చేస్తున్నాను. 2009 ఏప్రియల్‌కి అయిపోతుంది. నా చదువుకీ, వ్యాపారానికీ కూడా మా వారు ఎంతో సహాయం చేస్తున్నారు. నా డబ్బుతో బండి కొనుక్కున్నాను. కస్టమర్స్ ఇళ్ళకి వెళ్ళటానికి ఈజీగా ఉంది. ఇంటి బాధ్యతలు, వ్యాపారం రెండూ చక్కగా చేసుకోగలుగుతున్నాను. చీరల డ్రెస్లకీ నప్పుతాయని, మేచింగ్గా ఉంటాయని ఎక్కువమంది ఈ నగలు కొంటున్నారు. వ్యాపారం బాగుంది.
 
ఎక్కువ పెట్టుబడితో వ్యాపారం ప్రారంభించి మంచి లాభాలు పొందుతున్న గృహిణి విజయలక్ష్మిగారి విజయాలు చూశారు కదా!
***
 
ఇప్పుడు కొద్దిపెట్టుబడితో స్వంతంగా ఇంట్లో తయారుచేసిన వస్తువులతో బిజినెస్ చేస్తున్న గృహిణి ఎమ్. శకుంతలాదేవిగారిని కలుద్దాం!
 
 
ప్ర. దేవిగారూ! తళతళ మెరిసే ఈ కాసుల పేరు దండలు మీరే చేశారా?
జ. అవునండీ. ఈ మెరిసే బిళ్ళలు మూడురకాల సైజుల్లో దొరుకుతాయి. నేను చేసే దండనుబట్టి ఈ మెరుపు బిళ్ళలు కొని వాటికి కాంబినేషన్‌గా గోల్డ్ పూసలు, ముత్యాలు, పగడాలు, నల్లపూసలు, పచ్చలు, కుందన్లు, బీడ్సు కలిపి కాసులు పేరు దండలు చేస్తాను. ఇవి ఎక్కువగా ఇంట్లో చిత్రపటాలకి వెయ్యటానికి, డెకొరేట్ చేయడానికి వాడతారు. లంగా, ఓణీలు వేసుకునే పిల్లలకి వడ్డాణంలాగా కూడా తయారుచేశాను. భరతనాట్యం చేసే పిల్లలకోసం ఈ కాసులతోనే కొంచెం రిచ్‌గా కనపడేలాగా మెడలోకి, నడుముకి తయారుచేసి ఇస్తాను. ఇవి ఎంత పెద్దగా ఉన్నా చుట్టలాగా చుట్టి కవర్లో పెట్టి మనతో ప్రయాణాలకి తీసుకుని వెళ్ళటానికి అనువుగా చేశాను. బంగారు రంగు ఆకులతో ద్వారబంధానికి, మండపాలకి తోరణాలు చేశాను. శుభసూచకంగా, బంగారు ఆకులను ఎరుపు, ఆకుపచ్చ రంగులతో డెకొరేట్ చేశాను.
మిక్స్‌డ్ పాలియస్టర్ క్లాత్ ఇరవై రంగుల్లో లభిస్తుంది. దానితో చిన్న గులాబీల నుంచి పెద్ద గులాబీలదాకా ‘చామంతి, మల్లె, టెంకిస్, జినియా’ అలా చాలా రకాల పూలు తయారుచేశాను. వాటితో బంగారురంగు ఆకులు, పూసలు, ముత్యాలు, బీడ్స్, ఎరుపు, ఆకుపచ్చ పూసలు కలిపి పూలబొకేలు చాలారకాలు తయారుచేశాను. గంటలు, బొమ్మలు, మెరుపు బిళ్ళలు, కుందన్లు అన్నిటితో డెకొరేట్ చేశాను. గులాబీ పూలదండలకి, సంపెంగ పూలదండలకి, పూలబొకేలకి గిరాకీ బాగా ఉంది.
థర్మోకోల్‌తో పళ్ళెం ఆకారం తయారుచేసి రంగు కాగితాలు, రంగురంగుల పూసలు, కుందన్లు ఉపయోగించి థాల్ (దీపారాధన పళ్ళెం) అందంగా తయారుచేస్తాను. ఇవి ఆర్డరిచ్చి మరీ చేయించుకుంటున్నారు.
ఊలుతో షాల్స్, స్వెట్టర్స్, టెలిఫోన్ మేట్స్, హాఫ్ డోర్ కర్టెన్స్, స్కార్ఫులు చేస్తాను. చలికాలానికి ముందునుంచే వీటికోసం ఆర్డర్లు వస్తాయి.
ప్ర. మీరు ఈ వ్యాపారం ఎప్పటినుంచి చేస్తున్నారు? మీ వారు, పిల్లలు ఎలా సహకరిస్తున్నారు?
జ. మొదట్లో సరదాగా తయారుచేసి గిఫ్టుగా ఇచ్చేదాన్ని. అందరూ ఇష్టపడి కావాలని అడుగుతుండడంతో కొద్ది పెట్టుబడితో వ్యాపారం ప్రారంభించాను. ఐదేళ్ళక్రితం వ్యాపారం ప్రారంభించాను. ఇప్పుడది ఫోన్ మీద ఆర్డర్లు తీసుకుని చేసేంతగా పెరిగింది. మా వారికి బిజినెస్‌లో ఇంతకుముందు సాయం చేసేదాన్ని. ఇప్పుడు నాకు నా బిజినెస్సే  సరిపోతోంది. పాప యు.ఎస్  లో  ఎమ్.ఎస్ చేస్తున్నది. బాబు ఇంజనీరింగ్ సెకండ్ ఇయర్. నాకు దొరికిన ఖాళీ సమయాన్ని వృధా చేసుకోవటం ఇష్టం లేక కాలక్షేపంగా మొదలుపెట్టిన వ్యాపారం ఇప్పుడు బాగా పెరిగింది. నేను స్వంతంగా తయారుచేసినవి అందరూ ఇష్టపడి ఆర్డరిచ్చి, ఫోన్లు చేసి మరీ కొంటుంటే ఎంతో తృప్తిగా, సంతోషంగా ఉంటుంది. దాంతో నేను నా శ్రమంతా మర్చిపోతాను.
 
తన శ్రమను వ్యాపారంగా మలచుకున్న దేవిని అభినందిద్దాం!
***
చిన్న వయసులోనే చీరల వ్యాపారం చక్కగా చేస్తున్న కృష్ణవేణిగారిని పలకరిద్దాం!
 
ప్ర. కృష్ణవేణిగారూ! మీరు చూస్తే వయసులో చిన్న. మరి మీరు ఈ చీరల వ్యాపారం ఎప్పటినుంచి చేస్తున్నారు?
జ.1993లో మా పెళ్ళి అయింది. మా బంధువులకి, ఫ్రెండ్స్‌కి, జాకెట్లు, చీరల ఫాల్స్, డ్రెస్లు నేను కుట్టేదాన్ని. ఆరు సంవత్సరాల క్రితం మా వారు ఇచ్చిన ఐదువేలతో చీరెల వ్యాపారం మొదలుపెట్టాను.
ప్ర. మీరు ఏ రకం చీరలు సేల్ చేస్తారు?
జ. అన్ని రకాల నేతచీరలు, గుంటూరు జరీచీరలు, గద్వాల చీరలు, లేజర్ చీరలు, వర్క్ శారీస్, డ్రెస్ మెటీరియల్స్ అన్నీ అమ్ముతాను.
ప్ర. చీరలు ఎక్కడ నుంచి తెస్తారు?
జ. సాధారణంగా హైదరాబాద్‌లో హోల్‌సేల్‌లో కొంటాను. విజయవాడ, చీరాల, గుంటూరు, మంగళగిరిల నుంచి కొనుక్కు వస్తాను. ఈ సంవత్సరం సూరత్ వెళ్ళి అక్కడ మిల్లు దగ్గర నుంచి చీరలు తెచ్చాను. అక్కడ బాగా తక్కువ ధరకు వస్తాయి. చీరలు మంచి క్వాలిటీవి కావటంతో బాగా సేల్ అవుతాయి.
వ్యాపారం మొదలుపెట్టినప్పుడు తెలిసినవాళ్ళు, బంధువులు వచ్చి కొనుక్కుని వెళ్ళేవారు. అలా అందరికీ తెలిసి ఇప్పుడు అందరూ ఇంటికి వచ్చి తీసుకుని వెళుతుంటారు. ఒక్కోసారి ఇన్స్టాల్‌మెంట్‌ మీద కూడా ఇస్తాను. ఫోన్ చేసి వస్తుంటారు కాబట్టి నాకు ఇబ్బంది ఉండదు. గృహిణులే కాదు, ఉద్యోగినులు కూడా వచ్చి తీసుకుని వెళతారు. స్టాకు రాగానే వచ్చి కొనుక్కుని వెళతారు. వ్యాపారం బాగా పుంజుకుంది. ఆ డబ్బులు రొటేట్ చేస్తూ లాభాలలో కొంతమాత్రమే వాడుకుంటాను.
ప్ర. ఇప్పుడు ఏ చీరలకి డిమాండ్ ఉంది?
జ. వర్క్ శారీస్ బాగా కొంటున్నారు. ఫ్యాన్సీ చీరలు కూడా బాగానే కొంటారు.
ప్ర. ఇటు బిజినెస్, అటు గృహిణిగా. ఎలా మేనేజ్ చేస్తున్నారు?
జ. అందరూ ఫోన్ చేసి ఇంటికి వచ్చి తీసుకువెళతారు. కాబట్టి నాకు ఇబ్బంది కాదు. ఎవరికైనా అర్జంటుగా కావాలని నా పని టైంలో వచ్చినా ముందుగా వాళ్ళకు కావలసినవి ఇచ్చి పంపి, తర్వాత నా పని చేసుకుంటాను. అమ్మాయి నైన్త్, అబ్బాయి సెవెన్త్ చదువుతున్నారు. వాళ్ళ పనులు వాళ్ళు చేసుకుంటారు.
ప్ర.మీ వారి సహకారం ఎంత?
జ.ఆయన పూజారిగా చేస్తున్నారు. నేను చీరల కోసం ఊళ్ళకి వెళ్ళాలంటే మా వారు కానీ, మా అన్నయ్యలు కానీ తోడు వస్తారు.
ప్ర.ఈ బిజినెస్ చెయ్యాలని మీకెందుకనిపించింది?
జ. చీరలంటే నాకు చాలా ఇష్టం. ఇంట్లో ఖాళీగా ఉండటం ఇష్టంలేక నాకిష్టమైన చీరలతోనే బిజినెస్ మొదలుపెట్టాను.
 
***
 
 
శ్రమనే పెట్టుబడిగా పెట్టి చీరలమీద పెయింటింగ్, ఎంబ్రాయిడరీలు చేస్తూ మంచి పేరుతోపాటు డబ్బుకూడా గడిస్తున్న నాగలక్ష్మిగారి అభిప్రాయాలు ఇప్పుడు తెలుసుకుందాం.
 
ప్ర. నాగలక్ష్మిగారూ ఈ వర్క్ శారీస్ మీరు చేసినవేనా?
జ. అవునండీ! నాకు చేతిపనులు చాలా ఇష్టం. మా ఫ్రెండ్స్ ప్రోద్బలంతో పెయింటింగ్, హేండ్ ఎంబ్రాయిడరీ నేర్చుకున్నాను. మూడు సంవత్సరాల నుంచి ఈ పని చేస్తున్నాను.
ప్ర. చీరలు మీరే కొని కుడతారా?
జ. కాదండీ. చీరలు, డ్రెస్ మెటీరియల్ వాళ్ళే తెచ్చి ఇస్తారు. నా దగ్గర ఉన్న డిజైన్స్ చూసి సెలక్ట్ చేసుకుంటారు. నేను వాళ్ళ ఇష్టాన్నిబట్టి ఎంబ్రాయిడరీ లేదా పెయింటింగ్ చేసి ఇస్తాను.
ప్ర. ఎంబ్రాయిడరీతో ఎన్ని రకాలు చేస్తారు?
జ. మామూలుగా చేసేవి కాకుండా సీక్వెన్స్, బ్రీడ్స్, మోతీవర్క్, షిష్ బోన్, హెర్రింగ్ బోన్, బంజీరా మిర్రర్ వర్క్, ఆప్లిక్ వర్క్, మగ్గం వర్క్, జర్దోసీ, కుందన్ వర్క్, ఆలోవర్ డిజైన్ ఇవన్నీ ఎంబ్రాయిడరీ చేస్తాను.
ప్ర. పెయింటింగ్స్ కూడా రకాలు ఉన్నాయా?
జ. బ్లాక్‌లైన్, రేడియేషన్, ఫిల్లింగ్, డిజైన్, యాంటెల్ తోపు (జింకల డిజైన్) మోనోక్రొమాటెక్స్, మధుబని డిజైన్, టెంటీ, పంచ్ డిజైన్, వాటర్ ఎఫ్టర్, ఎంబోజింగ్, కేట్ డిజైన్, స్ట్రెన్సిల్, థ్రెడ్ పెయింటింగ్, శాండ్ పేపర్ పెయింటింగ్, బ్లాక్ ప్రింట్స్, జ్యూయలరీ డిజైన్.
ప్ర. కొన్ని వెరైటీల గురించి చెప్పండి?
జ. ఎంబోజింగ్, శాండ్ పేపర్ పెయింటింగ్, వాల్ హేంగింగ్స్ చేస్తాము. మధబని డిజైన్, రాజస్థానీ డిజైన్. ఇది పట్టుచీరలు. టస్సర్ చీరలమీద బాగుంటుంది. బ్లాక్ ప్రింట్ చేస్తే ఒరిజనల్ ప్రింటెడ్ చీరలాగా ఉంటుంది. జ్యూయలరీ డిజైన్ పట్టుచీరలు, పట్టులంగాల మీద బాగుంటుంది. ఆభరణాలన్నీ ఈ డిజైనే వస్తాయి. చూడటానికి చాలా రిచ్‌గా ఉంటుంది. పెళ్ళిళ్ళకి, మ్యారేజ్ యానివర్సరీలకి ఇవి ఎక్కువగా చేయించుకుంటారు.
ప్ర. ఒక్కో చీరకు మీకు ఎంత సమయం పడుతుంది?
జ. హేండ్ వర్క్ అయితే మూడు నెలలు. పెయింటింగ్ అయితే వారం రోజులు పడుతుంది. ఒక్కోసారి డిజైన్ని బట్టి చేసే టైం పెరుగుతుంది.
ప్ర. ఈ ఉయ్యాల ఏమిటి?
జ. నైలాన్ లేసులతో చిన్న ఉయ్యాలలు అల్లుతాను. వాటిని హాల్లో హేంగ్ చేసి దాంట్లో చిన్న టెడ్డీబేర్ కాని, బొమ్మకాని పెడితే ఎంతో అందంగా ఉంటుంది. వాటిని ఈ మధ్య అమెరికాకి కూడా కొనుక్కుని వెళ్ళారు. ఐదు ఉయ్యాలల దాకా అమెరికా వెళ్ళాయి. ఇప్పుడు ఇంకో నాలుగు ఆర్డర్లు చెయ్యాల్సినవి ఉన్నాయి.
ప్ర. ఇంట్లో పనితో ఇవన్నీ తయారుచెయ్యటానికి మీకు సమయం సరిపోతుందా?
జ. ఉదయం ఐదు గంటలకే లేచి వంట, టిఫిన్ రెడీ చేసేస్తాను. మా వారికి, అబ్బాయిలిద్దరికీ బాక్స్ లు కట్టి ఇచ్చేస్తాను. వాళ్ళంతా ఎనిమిదిన్నరకే వెళ్ళిపోతారు. అప్పటినుంచీ పిల్లలు వచ్చేదాకా నా వర్క్ చేసుకుంటాను. మా పెద్దవాడు ఇంటర్, రెండోవాడు ఎయిత్ క్లాస్, వాళ్ళ పనులు వాళ్ళు చేసుకుంటారు. మా వారు కూడా బాగా సహకరిస్తారు.
వారానికి రెండు రోజులైనా సోషల్ సర్వీస్ చేస్తాను.
ప్ర. ఈ వ్యాపారం మీకు ఎలా ఉంది?
జ.  ఖాళీగా ఉండకుండా చేతినిండా పని ఉండడంతో ఇటు తృప్తిగానూ ఉంది. అటు డబ్బులూ వస్తాయి. ఇంట్లోనే ఉండి ఈ వ్యాపారం చేసుకోవటం నాకు గౌరవంగానూ ఉంది. పెట్టుబడి లేని వ్యాపారం. కాకపోతే నా శ్రమనే పెట్టుబడి కింద పెట్టి చేసే వ్యాపారం. ఇష్టంగా చెయ్యటంతో కష్టం అనిపించటం లేదు. మనసు, శరీరం బిజీగా ఉండటంతో ఆరోగ్యంగా కూడా చాలా బాగుంది. అందుకే అన్నారు పెద్దలు ‘ముదితల్ నేర్వగ రాని విద్య కలదే ముద్దార నేర్పించినన్’ అని.
 
******
 
 
రచన: శ్యామదాసి
 
రిమెంబర్ (సదాస్మరణ) రీమెంబెర్ (మళ్ళీ ప్రపంచంలోకి)
అద్దoలో చూస్తేగాని మన ముఖం మనకు తెలియదు శాస్త్రాల ద్వారాగానే గురుముద్రతతో ఆత్మ దర్శనం కలుగుతుంది.  గురువు అనే దర్పణం మన స్థితిని మనకు చూపిస్తుంది,  కర్తవ్యాన్ని బోధిస్తుంది.  శ్రీకృష్ణ పరమాత్మను గురువుగా స్వీకరించి
నష్టోమోహ: స్మృతిర్లబ్ధా త్వత్ప్రసా దాన్మయాచ్యుతI
స్థితో స్మి గతసన్దేహ: కరిష్యే వచనం తవ
భగవద్గీత 18-73
“ఓఅచ్యుతా నా మోహము తొలగినది,  నీ కరుణచే నా స్మృతిని తిరిగి పొందితిని.  ఇప్పుడు నేను సందేహరహితుడను,  సావధానముగ నీ ఆజ్ఞాను సారము వర్తించుటకు సిద్ధముగానున్నాను అంటూ అర్జునుడు శరణాగతుడై వినయముగా భగవంతుని గీత విన్నాడు.  ఆచరించేందుకు ఉద్యుక్తుడైయ్యాడు.  ఒకానొక సందర్భంలో శ్రీరామచంద్రుడు నిర్లిప్తత,  నిస్తేజంతో కూడిన విరక్తిని పొంది ” రక్షణ చేయలేని అల్పుని కట్టుకుని కన్య ఎలా కష్టపడుతుందో అలాగ నా మనసు వికల్పాలతో లోనికి వస్తారో, వెలుపలికి వెళ్తారో తెలియని గుమ్మం మీద నిలబడ్డ వారిలా నిరంతరం వచ్చే పోయే ఆలోచనలతో అగర్తంలో పడిపోతున్నది మననం లేక నా నుండి జ్ఞానం వెళ్ళిపోతున్నది”.  నేను అంతరంలో బ్రహ్మజ్ఞానం,  బహిరంలో గడ్డిపోచలా చూడగలగాలి “.  ఇతరుల దుఃఖాన్ని నాకు కలిగిన దుఃఖంలా పోగొట్టాలి.  నాకు కలిగిన దుఃఖాన్ని గడ్డి పోచలా తీసివేయాలి.  ఉట్టి సంతోషం కాదు ఉత్తమ సంతోషం కలగాలి.
సంసారం,  ఆధ్యాత్మికంగా రెండు విధాల జారిపోతున్నాను.  జ్ఞానం లేక ఒక సారి పట్టుకుంటున్నాను,  ఒక సారి వదిలి వేస్తున్నాను పుణ్య పాపాల బురద నాకు అంటుకోకుండ ఎలా ఉండాలి చెప్పండి.  పుట్టింది మనసు,  పెరిగింది శరీరం,  మన పుట్టుకకు మనమే కారణమా!ఱంపంతో కోసిన దానికన్నా ఈ విషయం నన్ను బాధిస్తున్నది.  ‘తృష్ణ’ అనే “మాలను” జన్మపరంపరగా ధరిస్తున్నామా! మరెన్నో సందేహ సమాధానాలతో విశ్వామిత్ర మహర్షి సమక్షంలో కుల గురువైన వశిష్ట మహర్షి నుండి యోగవాసిష్ట రూపంలో మనసు పై చేరిన దుమ్మును తొలగించి అవతారమూర్తి అయిన శ్రీరామచంద్రుడు యదార్థ తత్వాన్ని దర్శించగలిగాడు.
సంసారులకైనా సర్వసంగ పరిత్యాగులైన సన్నాసులకైనా “స్వబావోదురతిక్రమ:” స్వభావం మారడం సులభమైన విషయం కానప్పటికీ,  ఎప్పుడు వెలుపలి ప్రపంచాన్ని చూడడానికి అలవాటు పడిన మన ఇంద్రియాలకు మనలోని మరోలోకాన్ని,  దాన్ని చేరేందుకు కావలసిన మనః పరిశీలన ప్రకృతిలోని పరమాత్మను దర్శించ గలిగిన గురువును,  ఆశ్రయించిన వారి సత్సంగ కూటమిలో వారి వారి ప్రారబ్దాన్ని పరిహరించుకోగల ప్రాప్తి తప్పక లభిస్తుంది.  అందుకు ప్రధమ సాధనగా భగవత్సేవ,  పూజ,  జపధ్యానాదులు ఒక టోకటిగ మనలను పక్వస్థితికి చేర్చగలవు.
సత్సంగంలో మనం పొందే ప్రయోజనాలను
 
1)       తోడేళ్ళలోని నైజంతో పోల్చుతుంటారు.  అదెలాగంటే తోడేలు ఎప్పుడూ గుంపుతోనే ఉంటుంది.  సత్సంగాశ్రయంలో మనమెప్పుడూ ఉండగలగాలి.
2)       వేటాడిన ఆహారం గుంపుతో కలిసి పంచుకుంటుంది,  మనలోని కుతితత్వం తొలగి,  విశాలమైన ధార్మికమైన బుద్ది కలుగుతుంది.
3)       ఆపద వస్తే అన్నీ కలిసి కట్టుగా పోరాడతాయి.  మన చుట్టూ ఒంటరితనం లేని ఆత్మబలం కవచమై నిలుస్తుంది.
4)       వేటాడలేని ముసలి వాటికి ఆహరం తెచ్చిపెడ్తాయి.  నైతిక ధర్మాన్ని గుర్తుచేస్తున్నదీ గుణం .
5)       ఒక తోడేలు చనిపోతే తక్కినవన్నీ ఆ రోజు ఆహరం ముట్టుకోవు.  ఊళ వేస్తూ తమ సంతాపాన్ని తెలుపుతాయట.  మానవత్వపు విలువలను తెల్పుతూ నిజ జీవితంలో ధైర్యం,  స్థయిర్యం,  ఆధ్యాత్మికంగా భగవత్స్మృతిని కలిగిస్తూ అనాయాస స్థితిలో నిలుపుతుంది ఈ గుణం.
పుట్టడం,  చావడం,  అనే ఈ రెండు పదాలు ప్రతి మనిషికి తెలుసుంటాయి కానీ ఈ రెంటి మద్య గడపవలసిన జీవితం అర్ధం కాని పజిల్ సత్సాంగత్సoలో “నిమిషమెడతెగక హరి నిన్ను తలచి” అంటూ హరిని దర్శించిన అన్నమయ్య సాధన బోధనలో “రిమెంబరెన్స్” పెంచుకుని “రీమెంబర్స్” గా జన్మపరంపర నుండి తప్పుకుందాము.  ఇందుకుగా ఓదేవా ! నా అదృష్టం కొద్దీ సంసార సాగరాన్ని దాటడానికి పడవ అనే మానవ శరీరం లభించింది కనుక ప్రసన్నుడవై నా పడవ నడిపే వ్యక్తిగా ఆధ్యాత్మిక గురువును లభింపజేసి ఆవలి తీరానికి నేను చేరుకోవడానికి సహకరించే సానుకూల పవనంగా సాక్షాత్తు నువ్వే ఉండాలని కోరుకుంటున్నాను అంటున్న ఒక భక్తుని శరణాగతిని మన నిత్యప్రార్ధన చేసుకుందాము.
 
******
పండుగలు ముత్యాల హారాలు
సమీక్ష: కందుకూరి భాస్కర్

ఇటీవలి కాలంలో తెలుగు సాహిత్యంలో అనేక సాహితీ ప్రక్రియలు పుట్టుకొస్తున్నాయి. అందులో కొన్ని తమదైన ప్రత్యేకతను చాటుకుంటున్నాయి. ఎందరో కవులు, సాహితీవేత్తలు అనేక రకాల నూతన కవితా ప్రక్రియలను రూపొందించి తెలుగు భాషాభివృద్ధికి తమ వంతు కృషి చేస్తున్నారు. ఇలా వచ్చిన ప్రక్రియల్లో కొన్ని పాఠకుల ఆదరణను చూరగొంటున్నాయి. ఈ మధ్యకాలంలో వచ్చిన కవితా ప్రక్రియల్లో నవకవుల, సాహితీ అభిమానుల ఆదరణ పొందిన వాటిలో “ముత్యాల హారం” ఒకటి.
‘ముత్యాలహారం’ రూపకర్త రాథోడ్ శ్రావణ్. వృత్తిరీత్యా హిందీ అధ్యాపకులుగా ప్రభుత్వ జూనియర్ కళాశాల ఆదిలాబాద్ జిల్లా ఇంద్రవెల్లి యందు పనిచేస్తూ, తెలుగు సాహిత్యంపై మక్కువతో అనేక రచనలు, సమీక్షలు,వ్యాసాలు, చేస్తున్నారు. ఉట్నూరు సాహితీ వేదిక పూర్వ అధ్యక్షులుగా వివిధ సాహితీ సేవా కార్యక్రమాలను చేపట్టారు. అంతేకాక నవ కవులకు స్ఫూర్తినిచ్చేలా ముత్యాల హారం అనే నూతన లఘురూప కవితా ప్రక్రియను రూపొందించారు. తెలుగు భాష పట్ల, ఛందస్సు పట్ల కొంత అవగాహన ఉన్న ఈ ప్రక్రియలో సులభంగా రచనలు చేయవచ్చు. అందుకే విద్యార్థులు మొదలుకొని అనేక మంది సాహితీప్రేమికులు ఈ ప్రక్రియను అనుసరిస్తున్నారు, రచనలు చేస్తున్నారు. అందులో కొన్ని పుస్తకాలరూపంలో వెలువడుతున్నాయి.
ముత్యాలహారం నియమాలు..
1. ఇందులో నాలుగు పాదాలు ఉంటాయి.
2. ప్రతి పాదంలో 10 నుండి 12 వరకు మాత్రలు ఉండాలి.
3. అన్ని పాదాలకు అంత్యానుప్రాస ఉండాలి.
4. నాలుగు పాదాలు కలిపి చదివినప్పుడు భావాత్మకంగా ఉండాలి.
ముత్యాల హారం ప్రక్రియలో రూపకర్త రాథోడ్ శ్రావణ్ కలం నుండి వెలువడిన అద్భుతమైన ఆణిముత్యమే ‘పండుగలు ముత్యాల హారాలు’. ఈ పుస్తకంలో రచయిత వివిధ పండుగల ప్రాశస్త్యాన్ని చాల చక్కగా చెప్పారు. ఇవన్నీ కూడా అంత్యప్రాసను కలిగి ఉండటం వల్ల గాన యోగ్యంగా కూడా ఉన్నాయి. భారతీయులు జరుపుకునే పండుగలతో పాటు మహానీయుల జయంతులను మరియు కొన్ని ముఖ్యమైన దినోత్సవాల ప్రాధాన్యతను ఇందులో తెలిపిన తీరు మిక్కిలి ప్రశంసనీయం.
తెలుగువారి కొత్త సంవత్సరం ఉగాది పండుగ మొదలుకొని హోలీ పండుగ వరకు ఉన్న వివిధ పండుగల గురించి, గాంధీ, అంబేడ్కర్, శివాజీ, సంత్ సేవాలాల్ మొదలగు మహానీయుల జయంతుల గురించి నేటి తరానికి తెలియజేశారు. అంతేకాక జెండా పండుగ, బాలల పండుగ, ఉపాధ్యాయ దినోత్సవాల గురించి కూడా ఇందులో పొందుపరిచారు రచయిత. ఇవన్నీ కూడా మన సంస్కృతి, సంప్రదాయాలను ప్రతిబింబించేలా, మనసుకు హత్తుకునేలా ఉన్నాయి. మచ్చుకు కొన్నిటిని చూద్దాం.
“ఉగాది మన పర్వదినం
పచ్చడి రుచి కమ్మదనం
తేట తెలుగు తీయదనం
అందరికీ పండగ దినం”
తెలుగువారి తొలి పండుగ ఉగాదితో ఈ కవితా పుస్తకాన్ని ప్రారంభించారు రచయిత రాథోడ్ శ్రావణ్. కాలంలో మార్పును సూచించేది ఉగాది పండుగ. ఆరోజు చేసే పచ్చడి రుచిని మనకు చూపారు. ఉగాది పచ్చడిలాగే మన జీవితంలో కూడా కష్టసుఖాలు ఉంటాయని అంతర్లీనంగా తెలిపారు. తెలుగువారి ఔన్నత్యాన్ని తెలిపేలా ఇందులో మరికొన్ని ముత్యాల హారాలు పేర్చారు.
“గణపతి ఆదిదేవుడు
పూజలో ప్రథమ పూజ్యుడు
పరిపూర్ణ స్వరూపుడు
వినాయక విశ్వరూపుడు”
హిందువులకు ఆదిదేవుడైన గణపతిని ప్రథమ పూజ్యుడు, పరిపూర్ణ స్వరూపుడు అంటూ వినాయక చవితి శీర్షికన రాసిన
ముత్యాలహారాలలో మట్టి గణపతిని పూజించమని కాలుష్యాన్ని నివాలరించాలని రచయిత తనకున్న సామాజిక బాధ్యతను చాటుకున్నాడు.
“దళితుల బంధావుడు
కలియుగాన దేవుడు
ఉద్యమాల సూర్యుడు
భీంరావు అందరివాడు”
రాజ్యాంగ నిర్మాత డా. బి.ఆర్. అంబేద్కర్ ను ఏ ఒక్క కులానికో, మతానికో పరిమితం చేయవద్దని అతడు అందరి వాడని అందరి శ్రేయస్సు కోసం అహర్నిశలు ఉద్యమించాడని అంటారు.
“ఒత్తిడి తగ్గించువాడు
స్ఫూర్తినిచ్చేవాడు
అభినందించువాడు
వాస్తవాన్ని చెప్పువాడు”
మన జీవితానికి స్ఫూర్తినిచ్చేవాడు, మనల్ని ప్రోత్సహించువాడు, సత్ప్రవర్తన బోధించి, సన్మార్గంలో నడిపేవాడు అంటూ గురువు గొప్పతనాన్ని గురించి తెలుపుతూ ఉపాధ్యాయ దినోత్సవం సందర్భంగా రాసిన ముత్యాలహారాలు బాగున్నాయి.
ఇలా అలతి అలతి పదాలతో అందరికీ అర్థమయ్యేరీతిలో రాశారు రాథోడ్ శ్రావణ్. అక్కడక్కడ కొన్ని ముత్యాల హారాలు ముక్తక స్వభావం లేకుండా అసంపూర్ణగా ఉన్నట్టు కనిపించినా, మిగతా వాటిలో విషయానుగుణంగా అద్బుతమైనభావాన్ని పలికించారు. ఆదివాసీ, బంజారాల పండుగలైన తీజ్, దండారి, సీత్ల పండుగ, హిందూ పండుగలైన ఉగాది, శ్రీరామనవమి, గురు పూర్ణిమ, నాగుల పంచమి, రాఖి పౌర్ణమి, కృష్ణాష్టమి, పొలాల అమావాస్య, వినాయక చవితి, బతుకమ్మ, దసరా, దీపావళి, సంక్రాంతి, మహా శివరాత్రి, హోలీ మొదలగు పండగల గురించి, ముస్లింల పండుగ రంజాన్, క్రైస్తవుల పండుగ క్రిస్మస్ ల గురించి తెలియజేస్తూ సమైక్యతను చాటారు. ఇందులో ప్రతి ముత్యాల హారాన్ని ఎంతో శ్రద్ధతో పేర్చి తెలుగు భాషామతల్లి మెడలో అలంకరించారు రచయిత. రాథోడ్ శ్రావణ్ కలం నుండే కాక మరెందరో కవుల నుండి ముత్యాల హారం ప్రక్రియలో సామాజికోపయోగమైన రచనలు వస్తాయని ఆశిస్తూ అభినందనలు.
పండుగలు ముత్యాలహారాలు
పుస్తకం వెల. 75 రూ.
ప్రతులకు..
రాథోడ్ శ్రావణ్
అధ్యాపకులు
ఇ.నెం 2-2/1
సుభాష్ నగర్ ఐబి
ఉట్నూరు ఆదిలాబాద్ జిల్లా
సెల్. 9491467715.
 రచన: అజయ్ పారుపల్లి
కవిత్వం అర్థం లేని మౌన గోస కాకూడదు
కవిత్వం సాగరఘోషై నినదించాలి
నిద్రాణమైన   జనులందరికి …..
కవిత్వం కామాంధుల పాలిట
కరాళ మృత్యువై కదలాడాలి …
కవిత్వం పీడిత, తాడిత ప్రజల్లో
విప్లవాలను రగిలించాలి …..
కవిత్వం అసహాయుల చేతుల్లో
ఆయుధమై మిగలాలి …
కవిత్వం చెడును సంహరించే
చండికలా చెలరేగాలి …..
కవిత్వం దానవ సమాజాన్ని
మానవ సమాజంగా మార్చగలిగేదై నిలవాలి …..
కవిత్వం మంచి కి మారుపేరై
మమతల కోవెలలా మనగలగాలి …..
కవిత్వం ఝంఝమారుతంలా
ఉరికే జలపాతంలా
నిరంతర చైతన్య స్పూర్తితో
జైత్రయాత్ర సాగించాలి …..
****************
 



 
పాఠక మిత్రులు, రచయితలకు సాదర ఆహ్వానం.. ఎన్ని సమస్యలొచ్చినా, ఎన్ని ఉపద్రవాలు వచ్చినా, ఎన్ని దారుణాలు జరిగినా కాలం మాత్రం ఆగకుండా పోతూనే ఉంటుంది. అప్పుడే తెల్లారిందా? అప్పుడే రాత్రయిందా? అప్పుడే మొదటి తారీఖు వచ్చేసిందా అనిపిస్తోంది కదా..
పిల్లలు ఎదుగుతున్నారు. చదువులు, ఉద్యోగాలు, విదేశాలు, పెళ్లిళ్లు, వాళ్లకు పిల్లలు.. ఇవన్నీ చూస్తుంటే మనం ఎంత పెద్దవాళ్లమయ్యామో కదా.. ఈ వేదాంతం ఎందుకు కాని ఎండలు చురుక్కుమనిపిస్తున్నాయి. మామిడి పులుపు రుచి చూస్తుండగానే తీపి మామిడిపళ్లు కళ్లముందు ఊరిస్తున్నాయి. మల్లెలు గుబాళిస్తున్నాయి. ఆవకాయలు ఎప్పుడెప్పుడా అని ఎదురుచూపులు మొదలయ్యాయి..
ప్రకృతిలోని అందాలను ఆస్వాదిద్దాం. కాలంతోపాటుగా వడివడిగా అడుగులేద్దాం.. సంతోషాలు, సుఖఃదుఖాలను, అన్నింటిని మోసుకుంటూ సాగిపోదాం..
మీ రచనలు పంపవలసిన చిరునామా: maalikapatrika@gmail.com
 
ఈ మాసపు విశేషాలు:
1. నేను కాదు మనం…
2. వెంటాడే కథ – 17
3. లోపలి ఖాళి – గాడ్‌ డాగ్‌
4. సుందరము సుమధురము – 4
5. జీవన వేదం – 8
6. తస్మై శ్రీ గురవైనమః
7. అర్చన కనిపించుటలేదు – 4
8.స్మార్ట్ వర్క్
9. ఒంటరివైపోయావా??
11. ఏది శాశ్వతం?
12. గోపమ్మ కథ – 7
13. పరవశానికి పాత(ర) కథలు – ఊరకే రాకోయి అతిధీ!
15. విరించినై విరచించితిని – అడివి గీత
17. అందాల రంగుల హరివిల్లు
18. ఊహల హరివిల్లు
19. కార్టూన్స్ – CSK
రచన: … చంద్రప్రతాప్ కంతేటి
విపుల / చతుర పూర్వసంపాదకులు
Ph: 80081 43507

 
నా వృత్తిలో భాగంగా దేశ దేశాల కథలు, మన దేశానికి చెందిన తెలుగు, తెలుగేతర కథలూ వేలకొద్దీ చదివాను. వాటిలో కొన్ని ఎప్పటికీ మరుపుకు రావు. ఎల్లవేళలా మనసుని వెంటాడుతూనే ఉంటాయి. అవి ఏ భాషలో వచ్చాయో… రచయితలెవరో, అనువాదకులెవరో గుర్తులేకపోవడం నా దురదృష్టం. అలాంటి కథలు నెలకొకటి చొప్పున నా మాటల్లో క్లుప్తంగా చెబుతాను. పాఠకులెవరైనా ఇది ఫలానా వారి కథ, ఫలానా భాష కథ అని గుర్తుపడితే మరీ సంతోషం. ఆ రచయిత గురించి తరువాతి సంచికలో చెప్పుకోవచ్చు. నా దృష్టిలో రచయితంటేనే క్రాంతదర్శి. . ప్రాతఃస్మరణీయ శక్తి!
ఎందరో రచయితలు. . అయితే కొందరే మహానుభావులు! వారికి పాదాభివందనాలు!!
 
 
చొరవ!
వీణా మహంతికి ఆనందంతో నేల మీద కాలు నిలవడం లేదు.
ఎందుకు నిలుస్తుంది? ఎప్పుడో పదేళ్ల క్రితం తను ప్రేమ పెళ్లి చేసుకుని ఇల్లు వదిలి వచ్చేసింది.
మహంతి మంచివాడే! కానీ నాన్నకు నచ్చలేదు.
నాన్న ‘కాదు’ అనేసరికి తన మీద ఎంతో ప్రేమ ఉన్న అన్నయ్య హరి కూడా ఏమీ అనలేకపోయాడు.
“నా కూతురు చచ్చిందనుకుంటున్నాను. మీరెవరైనా మళ్లీ దాని గడప తొక్కితే నేను చచ్చినంత ఒట్టు. అలాగే ఉత్తరాలు, పత్రాలు కూడా రాయడానికి, రావడానికి వీల్లేదు” అంటూ నాన్న ఒట్టు వేసేసరికి పదేళ్లుగా ఆ ఇంటితో తనకు బంధం తెగిపోయింది.
అందుకే గత ఏడాది నాన్న చచ్చిపోయినా తను వెళ్లలేకపోయింది, ఆయన పెట్టిన ఒట్టు గట్టున పెట్టలేక.
నాన్న ఎలాగో పోయారు. ఉన్న ఒక్కగానొక్క చెల్లెలు బంధం కలుపుకోవడానికి హరి చొరవచూపాడు.
అలా భువనేశ్వర్ నుంచి కలకత్తా ఇవాళ ఉదయానికల్లా వస్తానని టెలిగ్రామ్ పంపాడు.
అప్పటి నుంచి వీణ ఆనందానికి పట్టపగ్గాలు లేకుండా పోయాయి.
పనిపిల్ల అమోహి కూడా వీణ హడావుడికి భయపడుతోంది. రాబోయే అతిథి కోసం యజమానురాలు తనతో ఐదు రకాల వంటకాలతో భోజనం సిద్ధం చేయించింది. అన్నకు ఇష్టమైన స్వీట్ తయారు చేయించింది. ఈ పనులన్నింటిని చేసి చేసి పదకొండేళ్ల అమోహికి ఒళ్ళు హూనం అయిపోయింది.
మధ్య మధ్యలో యజమాని మహంతి వచ్చి “కాస్త టీ ఇస్తావా. జ్యూస్ ఇస్తావా?” అంటూ తన వెనకే తిరుగుతూ వేధింపులు. ఆయన అటు వెళ్లగానే యజమానురాలు వచ్చి “ఇంకా ఆ వంట కాలేదా? ఈ వంట కాలేదా?” అని తిట్లు ఆమె చిన్ని బుర్రను ఉక్కిరిబిక్కిరి చేస్తున్నాయి.
మధ్యాహ్నం 12 గంటలకు కాలింగ్ బెల్ మోగింది.
వీణ తూనీగలా పరిగెత్తుతూ వెళ్ళి తలుపు తీసింది.
ఎదురుగా నవ్వుతూ అన్నయ్య హరి!
‘ఎంత చక్కగా ఉండేవాడు. ఎలా అయిపోయాడు? నలభై ఏళ్లకే బట్టతల వస్తోంది.. చెంపలు నెరిసాయి.’ అనుకుంటుండంగానే హరి తన చెల్లెల్ని దగ్గరకు తీసుకుని గుండెలకు ప్రేమగా హత్తుకున్నాడు.
ఇద్దరి కళ్ళు ప్రేమాశ్రువులు వర్షిస్తున్నాయి.
అంతలో కిచెన్ లో నుంచి ‘హాయ్’ అంటూ మహంతి వచ్చాడు.
అతని వెనకే ట్రేలో జ్యూస్ గ్లాసులతో ముఖం మీద పడుతున్న వెంట్రుకలు ఎడమచేత్తో పైకి తోస్తూ వచ్చింది అమోహి.
ఆమె ఒళ్ళంతా చెమటలు దిగ కారుతున్నాయి.
అప్పటిదాకా కిచెన్‌లో వేడి వేడి వంటలతో కుస్తీ పడుతోంది కనుక ఆ పరిస్థితి!
బావగారికి నమస్కారం చేసి హరి సోఫాలో కూర్చున్నాడు. అతని పక్కనే వీణ అన్నపై ఒరిగిపోతూ అంటిపెట్టుకుని కూర్చుంది.
అంతలోనే ట్రేను టీపాయ్ మీద పెడుతున్న అమోహిని చూస్తూనే అగ్గి బరాటా అయింది వీణ.
“కాస్త మొహం, కాళ్లు చేతులు కడుక్కుని తగలడచ్చు కదా చమట మొహంతో రాకపోతే?. మా అన్నయ్యకు నీ చెమట చేతులతో జ్యూస్ చేసి తెస్తావా.. దౌర్భాగ్యురాలా?” అని తిట్టిపోసింది.
అమోహి మొహం మాడిపోయింది.
చకచకా కిచెన్‌లోకి వెళ్ళిపోయింది.
“కూల్ కూల్. డియర్ ” అంటూ భార్యకు చెబుతూ మహంతి తన జ్యూస్ గ్లాస్ చేతిలోకి తీసుకొని
అమోహి వెనక కిచెన్‌లోకి నడిచాడు.
హరి కూడా చెల్లెలి చేతిని ప్రేమగా నిమురుతూ పర్వాలేదన్నట్టు సైగ చేసి జ్యూస్ గ్లాస్ అందుకున్నాడు.
ఇక తర్వాత అన్నాచెల్లెళ్ల ముచ్చట్లు అంతే లేకుండా పోయాయి.
ఇద్దరూ కాసేపు తండ్రి గురించి తలుచుకుని బాధపడ్డారు.
తర్వాత మళ్లీ ప్రస్తుతంలోకొచ్చి కబుర్లలో పడ్డారు.
అన్నగారి పిల్లలు ఇతర కుటుంబ వివరాలు అడిగి తెలుసుకుంది చెల్లెలు.
చెల్లెలికి ఇంకా సంతాన యోగం పట్టనందుకు బాధపడ్డాడు అన్నగారు.
డైనింగ్ టేబుల్ వద్ద అన్నగారికి కొసరి కొసరి వడ్డించింది చెల్లెలు.
“అన్నయ్యా నీకు ఈ స్వీట్ ఇష్టమని నేనే స్వయంగా తయారు చేశాను. కొంచెం రుచి చూసి చెప్పు.. ఎలా ఉందో?” అంటూ అన్న గారి కంచంలో స్వీట్ వడ్డించింది వీణ.
“ఇదిగో ఈ చేపల కూర నువ్వు చిన్నప్పుడు ఇష్టంగా తినేవాడివి. అందుకోసం ప్రత్యేకంగా మార్కెట్ నుంచి తెప్పించి తయారు చేశాను” అంటూ కూరలు వడ్డించింది.
‘ఇవన్నీ చేసింది నేను కదా? అమ్మగారు ఏంటి ఇలా చెప్తారు?’ అన్నట్టుగా యజమానురాలి వంక చూసింది అక్కడ నిలబడి ఉన్న అమోహి.
అది గమనించి వీణకు చిర్రెత్తుకుని వచ్చింది.
తినేసేలా చూస్తూ “నువ్వెందుకే ఇక్కడ దిష్టిచేటు..? ఈ గదిలోంచి బయటకు తగలడు” అంటూ తిట్టింది.
హరి చెల్లెలి ప్రేమను ఆస్వాదిస్తూనే అనవసరంగా పనిపిల్లపై ఆమె విరుచుకుపడుతోందని అర్థం చేసుకున్నాడు. అప్పటికే తినడం పూర్తి చేసిన మహంతి పనిపిల్లను బయటకు వెళ్ళమని సైగ చేస్తూ తను కూడా బయటకు నడిచాడు.
‘పోనీలే బావగారన్నా ఆ పిల్లను ఓదారుస్తున్నారు. ఎంతైనా చిన్నపిల్ల కదా!’ అని సంతృప్తిపడ్డాడు హరి.
రెండు రోజులు గడిచాయి.
చెల్లెలు అన్నగారికి ఇష్టమైనవన్నీ వడ్డిస్తోంది. కానీ నిజానికి అవన్నీ చేసేది అమోహి అని హరికి అర్థమైంది.
ఒక రోజు వీణ అన్న లేవకముందే మార్కెట్‌కి వెళ్ళింది.
లేటుగా నిద్రలేచిన హరి తన గదిలోంచి వాష్‌రూమ్‌కి వెళుతూ కిచెన్‌లోకి చూసి ఉలిక్కిపడ్డాడు.
బావగారు, అమోహి కిచెన్ ప్లాట్‌ఫామ్ పై వైపు తిరిగి ఉండడంతో వాళ్లు అతన్ని చూడలేదు. కానీ బావగారి కుడి చేయి అమోహి పిరుదులపై నాట్యం ఆడటం గమనించాడు. ఆ పిల్ల దూరం జరిగిన కొద్దీ అతను మరింతగా ఆమె పైకి వాలిపోతున్నాడు.
హరికి బాధేసింది. ఏమిటి ఈ అసభ్య ప్రవర్తన? అని.
పాపం అమోహి ఎంత పిల్ల? తన చిన్న కూతురు వయసు కూడా లేదు. అలాంటి పిల్లతో చెల్లెలు ఒక పక్క బండ చాకిరీ చేయిస్తుంటే బావగారు ఇలా ప్రవర్తిస్తున్నారు.
తన ముద్దుల చెల్లి పోయి పోయి కట్టుకుంది ఇలాంటివాడినా ?
అతని నోరంతా చేదు తిన్నట్టు అయిపోయింది.
ఇదంతా చెల్లెలికి తెలుసా?
లేక భార్య చాటుగా భర్త సాగిస్తున్న లీలలా?
అయినా ఏమీ దౌర్భాగ్యం ? పదేళ్ల వయసున్న పిల్లతోనా సరసాలు.. సరాగాలు?
మరో రోజు గడిచింది.
“అమోహి! నా రూంలో బెడ్ షీట్ మార్చుదాం రామ్మా. నీకు నేను హెల్ప్ చేస్తాను” అంటూ బావగారు పిలవడం, ఆ పిల్ల గజగజ
వణుకుతూ గదిలోకి వెళ్లడం గమనించాడు హరి.
చెల్లెలు ఆ సమయంలో ఇంట్లోనే ఉంది. కానీ మొహం నిప్పులు చెరుగుతోంది..
ఏదో పని ఉన్నట్లు ఆ గది వైపు వెళ్లిన హరికి కిటికీలో నుంచి కనబడిన దృశ్యం ఒళ్ళు జలదరింపజేసింది. ఆ పసిదాన్ని గట్టిగా కౌగిలించుకుని నలిపేస్తున్నాడు ఆ పెద్దమనిషి. టాప్ పైకి జరిపి, ఎదిగీ ఎదగని ఛాతీపై ముద్దులు పెడుతున్నాడు.. ఆ చిన్నారి అతని కబంధ హస్తాలలో విలవిలలాడుతోంది.
ఏం చేయాలో అర్థం కాక ఏదో సాకుతో బావగార్ని బయటకు రప్పించాలని డోర్ నాక్ చెసాడు.
తెచ్చి పెట్టుకున్న నవ్వుతో తలుపు తీసిన మహంతితో
”బావగారూ మీ ఆఫీస్ విషయాలు ఇంతవరకూ ఏమీ చెప్పనే లేదు. ప్యాకేజీలు ఎలా ఉంటాయి ? మా పెద్దమ్మాయి బీ. టెక్ చివరి సంవత్సరంలో ఉంది. అదయ్యాక ఇక్కడికే పంపుదామని ఆలోచన…” అంటూ టాపిక్ మల్లించాడు హరి.
బయట వీణ, గదిలో అమోహి ఊపిరి పీల్చుకున్నారు.
హరికి కూడా మనసుకు హాయిగా ఉంది.
నాలుగో రోజున వీణ, ఆమె భర్త అతిథి కోసం బీచ్ ప్రోగ్రాం పెట్టారు.
దీనంగా చూస్తున్న అమోహిని కూడా రమ్మన్నాడు హరి ప్రేమగా.
“అదెందుకన్నయ్యా దరిద్రం? దాన్ని కొంపలో చావనీ. మనం తిరిగి వచ్చేసరికి తిండి తిప్పలు రెడీ చేస్తుంది” అంది వీణ చిరాకుగా.
“లేదులే చిన్న పిల్ల కదా. తీసుకెళ్దాం. కావాలంటే తిండి బయట హోటల్లో తినొచ్చు” అన్నాడు హరి అమోహి వంక ఆదరంగా చూస్తూ.
ఆ లేత మొహంలో వెలుగు వచ్చింది.
అమోహిని చూస్తుంటే హరికి తన చిన్న కూతురు హరిణి గుర్తొస్తోంది. పితృ వాత్సల్యం ఉప్పొంగుతోంది.
అమోహిని తీసుకెళ్దాం అనేసరికి మహంతికి కూడా కళ్ళు మెరిశాయి.
“ఎలాగో కార్లోనే కదా వెళ్లేది. లగేజీ మోస్తుంది.. రానీ డియర్” అన్నాడు వీణవంక చూస్తూ.
అయిష్టంగానే ఒప్పుకుంది వీణ.
* * *
బీచ్ దగ్గర పెద్దవాళ్లు ముగ్గురూ చిన్నపిల్లలై పోయారు.
హుషారుగా గంతులు వేశారు. వీణ ఆనందం అంబరాన్ని తాకింది.
పెద్దలే అలా చిన్నపిల్లలై పోయినప్పుడు, చిన్నపిల్ల అమోహి మరింత చిన్నపిల్లయిపోయింది.
కాసేపు అలలతో ఆడుకుని వచ్చి కారు దగ్గర కూర్చుని ఇసుకలో పిచ్చుక గూళ్ళు కడుతోంది.
కాసేపటికి హరి అక్కడికి వచ్చాడు..
భార్యాభర్తలిద్దరూ అల్లంత దూరంలో సముద్రంలో కెరటాల్లా ఎగిసిపడుతున్నప్పుడు –
హరి బలవంతపెట్టడంతో అమోహి నోరు విప్పింది.
ఆరేళ్ల వయసులో ఆమె వారికి రైల్వేస్టేషన్లో కనబడితే ఇంటికి తెచ్చుకున్నారట. ఆ వయసు నుంచే ఆమెతో చాకిరీ చేయించడం మొదలుపెట్టారు. పని సరిగా చేయకపోయినా, గ్లాసులు పగిలిపోయినా, వీణ అట్లకాడ కాల్చి తొడలపై వాతలు పెట్టేదని, ఇంటాయన బెల్టుతో కొట్టేవాడనీ ఆ చిన్నారి ఏడుస్తూ చెప్పింది. తన ఏడుపు బయటకు వినబడకూడదని రేడియో సౌండ్ పెద్దగా పెట్టి ఈ అకృత్యానికి పూనుకునేవారని దుఃఖంతో పూడుకుపోతున్న గొంతుతో చెప్పింది. పదేళ్లు నిండిన తర్వాత నుంచి మహంతి డేగ కన్ను ఆమె ఎదిగీ ఎదగని అందాలపై పడింది.
అప్పటి నుంచి ఆమె బతుకు నరకమే అయిందట.
యజమాని దగ్గరకు వెళితే యజమానురాలి కోపం.. వెళ్లకపోతే యజమానికి కోపం..
ఏ పని చేసినా తిట్లు తన్నులు పడేది తనకే అని ఏడ్చిందామె.
“నీ మూలంగానే నా భర్త ఇలా తయారయ్యాడు. బంగారంలాంటి వాడిని పాడు చేశావు కదే ముదనష్టపుముండా. నువ్వు మా కొంపలో ఉండొద్దు వెళ్ళిపో” అని తిట్టడం, కడుపు మాడ్చటం చేస్తుందట వీణ.
ఒక్కోసారి చలికాలంలో ఇంట్లోంచి బయటకు నెట్టి తలుపు గడియ పెట్టేస్తుందట.
“ఏ చిన్న తప్పుకైనా పెద్ద శిక్ష పడుతుంది. తప్పు చేయకపోయినా ‘పెద్ద శిక్ష’ పడుతుంది” అని అమోహి వెక్కివెక్కి ఏడుస్తుంటే హరి హృదయం ద్రవించిపోయింది!
బయటకు పోతే ఈ మాత్రం ఆసరా కూడా దొరకదని ఆ పిల్ల భయం..
‘నిజమే. బయట లోకం మాత్రం ఇంతకన్నా మెరుగ్గా ఉందా?’ అనుకున్నాడు హరి.
మర్నాటి సాయంత్రం హరి వెళ్ళిపోయాడు.
* * *
టింగ్ టింగ్…
ఉదయం 10 గంటల వేళ కాలింగ్ బెల్ మోగటంతో బ్రష్ నోట్లో పెట్టుకునే తలుపు తీశాడు మహంతి.
ఎదురుగా నలుగురు ఐదుగురు వ్యక్తులు, ఒక మహిళ నిలబడి ఉన్నారు.
అతను ఆశ్చర్యంగా చూస్తుంటే-
“ఆర్ యు మిస్టర్ అభయ్ మహంతి?” అడిగాడు వచ్చిన వాళ్ళలో ఒకాయన.
“ఎవరండీ ఇంత పొద్దున్నే?’ అ0టూ నైటీ సర్దుకుంటూ గుమ్మంలోకి వచ్చింది వీణ.
ఎవరో అతిథులు వచ్చారనుకుని అందరికీ టీ కలుపుకు రావడానికి కిచెన్ లోకి వెళ్ళింది అమోహి.
“మీ ఇంట్లో చిన్నపిల్లతో చాకిరీ చేయిస్తున్నారని ఫిర్యాదు అందింది నిజమేనా?” అడిగాడు ఒక ఆఫీసర్.
ఉలిక్కిపడ్డారు భార్యాభర్తలు.
“నో నో అలాంటిదేం లేదు మీకు ఎవరో గిట్టనివాళ్లు తప్పుడు ఫిర్యాదు ఇచ్చారు” అని వాళ్లు అంటుండగా అమోహి ట్రేలో టీ కప్పులు, నీళ్ల గ్లాసులతో వచ్చింది.
“దెన్ హూ ఈజ్ దిస్ గాళ్?” వచ్చిన వాళ్లలో లేడీ ఆఫీసర్ గబగబా లోపలికి వచ్చి అమోహిని చూపిస్తూ అడిగింది.
“ఆమె మా కూతురు” మహంతి అంటుండగా-
“మా చుట్టం” అంది తడబడుతూ వీణ.
“కూతురా. చుట్టమా లేక పనిమనిషా? ఏదో ఒకటి తేల్చుకుని నిజం చెప్పండి” వ్యంగ్యంగా అంది లేడీ ఆఫీసర్.
“అమ్మాయి నీ పేరేంటి?” ఒకాయన అడిగాడు అమోహిని.
“.. అమోహి” భయంగా అందామె.
“నిజమేనండి ఆమె మా చుట్టమే. దత్తత తీసుకున్నాం” అన్నాడు మహంతి.
“వెరీ గుడ్. దత్తత పత్రాలు చూపించండి” అన్నాడాయన.
మహంతికి ఏం చేయాలో పాలుపోలేదు. బిత్తరచూపులు చూస్తూ నిలబడ్డాడు.
“ఏమ్మా వీళ్ళ కూతురివా నువ్వు? లేక పని మనిషివా?” అడిగింది లేడీ ఆఫీసర్.
అమోహి ఏం మాట్లాడలేదు.
“ఈ కాలనీలో మేమంటే గిట్టనివాళ్లు చాలామంది ఉన్నారు సార్! వాళ్ళల్లో ఎవరో మీకు ఈ తప్పుడు ఫిర్యాదు ఇచ్చారు.. ఈ అమ్మాయి మా బంధువు.. మా దత్తపుత్రి” ధైర్యంగా చెప్పింది వీణ.
“అలాగా? ఈ ఫోటో ఎవరిదో చూసి చెప్పండి?” అన్నాడాయన.
ఫోటో చూసి ఖిన్నురాలైంది వీణ.
“ఈ ఫోటోలో ఉన్నాయనే మాకు ఫిర్యాదు ఇచ్చారు. మీకు బాగా కావలసిన వ్యక్తేనట కద ఆయన” అన్నాడు ఆఫీసర్.
ఆఫీసర్ చూపించిన ఫోటో చూసి తానూ అదిరిపడ్డాడు మహంతి!
“తమరు ఈ అమ్మాయి మీద లైంగిక దాడులు కూడా చేస్తున్నట్టు ఆయన రాతపూర్వకంగా ఫిర్యాదు ఇచ్చారు నిజమేనా?” మహంతి వంక హేయంగా చూస్తూ అడిగాడు ఆఫీసర్.
“మీ దంపతులిద్దరూ తక్షణం ఆ పాపను తీసుకుని మా ఆఫీసుకు రావాలి. నడవండి” అని సీరియస్ గా చెప్పి మెట్లు దిగి జీప్ ఎక్కాడు ఆఫీసర్.
వీణ, మహంతి లకు ఆఫీసర్ చూపిన ఫోటో ఎవరిదో కాదు హరి ఫోటోనే!
-:0:-
నా విశ్లేషణ:
నాకు గుర్తున్నంత మేరకు ఇది ఒడియా కథ. రచయిత ఎవరో గుర్తు రావడంలేదు కానీ మంచి కథ. ఇందులో పాత్రలు చాలా సహజ సిద్ధంగా ఉంటాయి. ముఖ్యంగా అన్న హరి పాత్ర ఉదాత్తంగా చిత్రీకరించారు. అధికారులకు ఫిర్యాదు చేసినప్పుడు అతను ఎంతటి మానసిక వేదనకు గురై ఉంటారన్నది పాఠకులకు వదిలేయడంలోనే రచయిత పరిణతి అర్థం అవుతుంది. ముద్దుల చెల్లెలు, ఆమె ప్రేమించి పెళ్లి చేసుకున్న భర్త ఒకవైపు, దిక్కు మొక్కు లేక లైంగిక వేధింపులకు, వెట్టి చాకిరికి గురవుతున్న అమోహి ఒకవైపు! బావగారు- చెల్లి … ఆ ఇద్దరిలో ఏ ఒక్కరిలోనూ కనీస మానవత్వం లేకపోవడం వల్లనే హరి ఆ నిర్ణయం తీసుకుని ఉంటాడు అనిపిస్తుంది.
ఇలాంటి కథలు మనకు తెలిసిన చాలా ఇళ్లలో కళ్ళ ముందే జరుగుతూనే ఉంటాయి. కానీ హరి తీసుకున్న చొరవ మనం తీసుకోలేం. దరిమిలా అన్ని చోట్ల బాధితులే నిందల్ని మోస్తూ, హింసను ఎదుర్కొంటూ చిత్రవధకు గురవుతూ ఉంటారు. ఇదే నేటి సమాజంలో ఐరనీ!
+++++
రచన: జ్యోతి వలబోజు

చిత్రం: కూచి చిత్రకారుడు
“నాన్నా! మీరు పేపర్సన్నీ పెట్టుకుని, టాక్సీ మాట్లాడుకుని రేపు వచ్చేస్తారా.? నన్ను రమ్మంటారా..? లేక ఫ్లైట్ టికెట్స్ బుక్ చేయనా?” ఫోనులో మాట్లాడుతున్నాడు కిశోర్.
కొద్దిసేపు మాట్లాడి “సరే మీ ఇష్టం. జాగ్రత్తగా రండి. బయలుదేరేటప్పుడు కాల్ చేయండి” అంటూ ఫోన్ పెట్టేసాడు.
పక్కనే ఉన్న అతని భార్య ప్రియ “ఏమంట? మామయ్యవాళ్లు ఎందుకొస్తున్నారు. ఏమైంది?” అని అడిగింది.
“అమ్మకు, నాన్నకు రెగ్యులర్ హెల్త్ చెకప్ ఉందిగా. అలాగే అమ్మకు ఈ మధ్య బాక్ పెయిన్ వస్తోందంట. ఇక్కడ స్పెషలిస్టుకు చూపించాలని వస్తున్నారు” అని చెప్పాడు. తల్లితండ్రులు వస్తున్నారన్న ఆనందం అతని మొహంలో స్పష్టంగా కనిపిస్తోంది.
ప్రియ మాత్రం మొహం మాడ్చుకుంది.
తెల్లారి ఆదివారం కావడంతో కిశోర్ తమ ఇంట్లో ఉన్న నాలుగు బెడ్‌రూమ్స్ లో ఒకదాన్ని తెరిచి పనిమనిషితో శుభ్రం చేయించి, బాత్‌రూం అవీ క్లీన్ చేయించాడు. బెడ్‌షీట్స్, కర్టెయిన్స్ కూడా తనే మార్చాడు. అతని హడావిడి చూసి, బామ్మా, తాతయ్యలు వస్తున్నారని తెలిసిన పిల్లలిద్దరు మేము కూడా చేస్తాం అంటూ అతనికి సాయం చేయసాగారు. టీవీ పక్కన టేబుల్ మీద చిన్న గాజు సీసాలో పువ్వులు పెట్టారు. తాతయ్య చదువుతాడని పుస్తకాలు కూడా పెట్టారు పిల్లలు.
కిషోర్, పిల్లలు ఇంత హడావిడి చేస్తున్నా ప్రియ కనీసం తొంగి కూడా చూడలేదు. వంటింట్లో పని చేసుకుంటూ ఉండిపోయింది ఇది ఎప్పుడూ ఉండేదే కదా అనుకుంటూ.
అసలు ప్రియకి పెళ్లైనప్పటినుండి ఉమ్మడి కుటుంబం అంటే ఇష్టం లేదు. కాకినాడలో అత్తగారింట్లో అసౌకర్యంగా ఫీలయ్యేది.
మణి ఒక్కడే కొడుకని, కోడలిని కూడా  ఎంతో ప్రేమగా చూసుకునేది.  ప్రియ, కిషోర్ ఇద్దరూ మంచి ఉద్యోగాల్లో ఉన్నారు. లక్షల్లో సంపాదించినా ఇంటి పెత్తనం అంతా కిషోర్ తండ్రి మధుసూధన్ దే. ఇంట్లో ఆయన చెప్పినట్టే నడవాలి. అలాగని ఆయన నియంతలా ప్రవర్తించలేదు. ఒక క్రమశిక్షణతో ఉండాలి అనేవాడు. అది ప్రియకు నచ్చలేదు. హైదరాబాదులో పుట్టి పెరిగిన అమ్మాయి. ఒక్కతే కూతురు కావడంతో ఒంటరిగా అలవాటయింది. పుట్టింట తనకు నచ్చినట్టుగా ఉన్న వ్యక్తి, అత్తగారింట పెద్దవాళ్లు చెప్పినట్టు ఉండాలంటే ఇబ్బందిగా ఫీలయ్యేది. అలాగే సణుగుతూ, అసహనంతో రెండేళ్లు గడిపింది. ఒక బాబు పుట్టిన తర్వాత కూడా ప్రియ అత్తగారింట సర్దుకుపోలేదు. పట్టుబట్టి కంపెనీ మార్చే ప్రయత్నం చేసి భర్త, కొడుకుతో కలిసి. హైదరాబుకు షిఫ్ట్ అయింది..
భార్యను కట్టడి చేయలేక, తల్లితండ్రులను వదిలిపెట్టలేక కిషోర్ చాలా సతమతమయ్యాడు.
అతని పరిస్థితి చూసి, అతని బాధను అర్ధం చేసుకున్న తండ్రి “నాన్నా! కిషోర్!… ఇప్పుడేమైందని. మీరు వెళ్లండి. మేము రాము. సొంత ఇల్లు, వ్యవసాయం, బంధుజనం, ఊరివాళ్లు అందరూ ఉన్నారు. ఇంకా ఆరోగ్యంగానే ఉన్నాం కదా. మమ్మల్ని మేము చూసుకోగలం. అయినా హైదరాబాదు ఎంత దూరమని. సంతోషంగా వెళ్లండి” అని ఆశీర్వదించి పంపించాడు మధుసూధన్..
హైదరాబాదులో ఉన్న ప్రియ తల్లితండ్రులు అప్పటికే ఒక ఇల్లు చూసి పెట్టారు. వాళ్లకు అన్ని సదుపాయలు ఉన్నాయో లేదో చూసి వెళ్లిపోయారు.
మరో రెండేళ్ళకు కూతురు పుట్టినపుడు వచ్చి మళ్లీ వెళ్లిపోయారు.
ఎందుకో మరి ప్రియకి అత్తామామలు వచ్చినపుడు అసహనంగా ఉంటుంది. ఇంట్లో ఎవరూ లేకుంటే తనిష్టమొచ్చినపుడు నిద్ర లేవడం, వంట చేయడం, చేయకపోతే బయటినుండి ఆర్డర్ చేయడం, పార్టీలు అంటూ బయటకు వెళ్లడం, ఇంట్లో చేసుకోవడం.. అలా గడిపేస్తూ ఉండింది. ఆమె తల్లితండ్రులు వచ్చినా అడ్డంకి ఉండదు. కాని అత్తమామలు వచ్చినపుడు మాత్రం ఇవన్నీ కుదరవు కదా. అత్తగారు మణి కూడా గయ్యాలి ఏమి కాదు కాని పద్ధతిగల వ్యక్తి. అన్ని టైమ్ ప్రకారం జరగాలి అంటుంది అంతే..
అందుకే వాళ్లు వస్తున్నారంటే అసహనంగా, చిరాగ్గా ఉంది ప్రియకి.
******
 తెల్లారి వస్తానన్నవాళ్లు నాలుగు రోజుల తర్వాత వచ్చారు. ఊర్లో ఏదో పంచాయితీ పని పడింది మధుసూధన్‌కి.
స్కూలునుండి వచ్చేసరికి కనపడ్డ బామ్మా, తాతయ్యలను చూసి “బామ్మా! తాతా!” అని అరుస్తూ వెళ్లి హత్తుకున్నారు.
పెద్దవాళ్లిద్దరు కూడా ఎంతో సంతోషపడ్డారు చాలా రోజుల తర్వాత మనవళ్లను చూసినందుకు.
తను స్వయంగా చేసిన సున్నుండలు, కజ్జికాయలు, జంతికలు, కారప్పూస, జున్ను, థోతలో కాసిన మామిడిపళ్లు, పనసపండు, అల్లనేరేడు పళ్లు తీసి టేబుల్ మీద పెట్టింది మణి..
పిలల్లతో పాటు కిషోర్ కూడా పిల్లాదైపోయాడు. నాకూ అంటూ గారాం చేసాడు.
రాత్రి ఏడు గంటలకు వచ్చిన ప్రియ ఇద్దరికీ నమస్కరించింది.
రాత్రి భోజనాలయ్యాక తల్లితండ్రులను హాస్పిటల్ కి తీసుకువెళ్లడానికి కావలసిన పేపర్లన్నీ తీసి పెట్టుకున్నాడు కిషోర్.
తెల్లారి లీవ్ పెట్టాడు కిషోర్.
ఆఫీసులో పనుందని ప్రియ వెళ్లిపోయింది. పిల్లలు స్కూలుకెళ్లారు.
తర్వాత కిషోర్ తల్లిదండ్రులను తీసుకుని వెళ్లి టెస్టులన్నీ చేయించి, డాక్టర్‌ని కలిసి , కావలసిన మందులు రాయించుకుని ఇంటికొచ్చారు.
తెల్లారి వెళ్లిపోదామనుకున్నారు మణి, మధుసూధన్. కాని కిషోర్, పిల్లలు వెళ్లొద్దని మొండికేసారు. రెండురోజులుందాములే అని ఉండిపోయారు. ప్రియకి ఏమాత్రం ఇష్టం లేదు కాని ఏమనలేక ఊరకుండిపోయింది.
రెండురోజులకు వచ్చిన అదివారం నాడు జనతా కర్ఫ్యూ అన్నారు. తర్వాత కరోనా మూలంగా లాక్‌డౌన్ ప్రకటించారు.
ఇది వినగానే “కిషోర్! లాక్‌డౌన్ అంటున్నారు. మాకు ఓ టాక్సీ మాట్లాడు. లేదా ఫ్లైట్ టికెట్స్ తీసుకొ. మేము ఇంటికెళ్లిపోతాం”అన్నాడు మధుసూధన్.
“నాన్నా! లాక్‌డౌన్ అంటే మొత్తం అన్నీ మూసేసారు. ఏది వెళ్లనివ్వరు. బస్సులు, రైళ్లు, కార్లు ఏవి కూడా. ఇంట్లోనే ఉండాలి. మీరు ఇక్కడే ఉండండి. ఈ పరిస్థితి ఎంతవరకు ఉంటుందో తెలీదు. మీరక్కడ, నేనిక్కడ ఎందుకు. మీరు ఎక్కడికీ వెళ్లొద్దు” అని బ్రతిమిలాడాడు కిషోర్.
కోడలికి ఇష్టం ఉండదని తెలిసినా, చేసేదేమీ లేక ఇద్దరూ మిన్నకుండిపోయారు.
తను చెయగలిగేదేమీ లేనందున ప్రియ ముభావంగానే తన గదిలోకి వెళ్లిపోయింది.
****
తెల్లారి ఏడుగంటలకు లేచి బయటకు వచ్చిన ప్రియకు వంటింటినుండి కుక్కర్ శబ్దం వినపడింది. ఫిల్టర్ కాఫీ ఘుమఘుమలు బయటకొస్తున్నాయి.  సాంబార్ వాసనలు హాలు వరకు గుభాళిస్తున్నాయి. కిచెన్లోకి వెళ్లి చూస్తే అత్తగారు ఒకవైపు సాంబారు పెట్టి, ఒక వైపు కుక్కర్లో కూర చేస్తూ, మరోవైపు ఇడ్లీలు వేయడానికి ప్లేట్లు తీసిపెడుతోంది.
“ప్రియా! ఇడ్లీకి చట్నీతో పాటు పొడి చేసేదా. నీకు ఏ పొడి ఇష్టం చెప్పు. అదే చేస్తా. మరో అరగంటలో టిఫిన్ రెడీ అవుతుంది. అందాక కాఫీ తాగుతావా” అంటూ ఆప్యాయంగా అడిగారు.
ప్రియ మనసుకు ఎంత హాయిగా అనిపించిందో, లేట్ నైట్ వరకు ఆఫీసు వర్క్, పొద్దున ఓపిక లేక పిల్లలకు సరిగా వండలేక, ఏదో ఒకటి చేసి పెట్టి, తామిద్దరూ కూడా తిన్నామంటే తిన్నామన్నట్టు అఫీసులకు పరిగెత్తడం అలవాటైపోయింది.. ఇవాళ నిద్ర లేవగానే ఇంటి భోజనం రెడీగా ఉంటే అంతకంటే ఏం కావాలి.
“కాఫీ ఇవ్వండత్తయ్యా! స్నానం చేసాక అందరం ఒకేసారి టిఫిన్ చేద్దాం” అంటూ గ్లాసు తీయడానికి వెళ్లింది.
ఎలాగూ ఆఫీసులకు వెళ్లేది లేదు, పిల్లలకు స్కూళ్లు లేవు. అందరూ ఒకేసారి వేడి వేడీ ఇడ్లీలు చట్నీ, వెల్లుల్లి కారం పొడి, సాంబార్ తో తిన్నారు.
పిల్లల ఆనందానికైతే అంతులేదు.
టిఫిన్ అయ్యాక ప్రియ, కిషోర్ తమ గదిలోకి వెళ్లిపోయారు ఆఫీసు పని చేసుకోవడానికి.
మణి వంటింట్లోకి వెళ్లింది మధ్యాహ్నం వంట పనులు చూడడానికి.
పిల్లలు “తాతయ్యా! ఎలాగూ స్కూలు లేదుగా. మేము గేమ్స్ ఆడుకుంటాం. నువ్వు టీవీ చూసుకో” అన్నారు.
“ఒరేయ్ పిల్లలూ.. ఇట్రండి. నాకు చాలా ఆటలు వచ్చు తెలుసా. మా ఊర్లో నేనే చాంపియన్. ఏమనుకున్నారో” అని పిలిచాడు మధుసూధన్.
“ఐపాడ్‌లో గేమ్స్ ఆ?” అడిగారు ఉన్నచోటినుండే.
“ఏమీ కాదు. అది పక్కన పెట్టి మీరిద్దరూ ఇట్రండి” అని పిలివగానే ఉత్సాహంగా పరిగెత్తుకొచ్చారు. వాళ్లకు కూడా ఐపాడ్‌లో గేమ్స్ అన్నీ బోర్ కొట్టాయి.
మధుసూధన్ తన రూంలో ఉన్న ఫైల్ నుండి ఒక వైట్ పేపర్ తీసి అష్టాచెమ్మా గీసాడు. అటు ఇటు వెతికి, షెల్ఫులో గవ్వలు కనిపించాయి. అవి ఇంకో రెండు మూతలు తెచ్చి వాళ్లిద్దరినీ కూర్చోబెట్టి అష్టాచెమ్మా ఎలా ఆడాలో నేర్పించాడు.
ఈ రకం ఆట కొత్తగా ఉండడంతో పిల్లలు కదలకుండా గంట సేపు ఆడారు. అయిపోయినా మళ్లీ .. మళ్లీ అంటూ ఇంకా ఆడతామన్నారు. కాని బామ్మ వచ్చి భోజనానికి రమ్మంది.
ముద్దపప్పు, క్యాబేజీ కూరా, టమాటా పచ్చడి, రసం పెట్టి తను తెచ్చిన గుమ్మడొడియాలు, మినప అప్పడాలు వేయించి పెట్టింది.
“కిషోర్.. ప్రియా! రండి తిందురు గానీ” అంటూ కేకేసింది మణి.
పొద్దున టిఫిన్ తిన్నప్పటినుండి తమను అస్సలు డిస్టర్బ్ చేయకుండా, అల్లరి చేయకుండా పిల్లలు ఏం చేస్తున్నారో అనుకుంటూ క్రిందకు దిగారు ఇద్దరూ.
రోజూ తినడానికి సతాయించే పిల్లలు బుద్ధిగా కూర్చుని ముద్దపప్పులో బామ్మ తెచ్చిన నెయ్యి వేసుకుని అప్పడాలు ఒక చేతిలో పెట్టుకుని తింటున్నారు.
వాళ్లను చూసి కిషోర్, ప్రియలకు కూడా ఆకలి గుర్తొచ్చింది.
తృప్తిగా తినేసి, మళ్లీ వెళ్లి తమ ఆఫీసు పనిలో పడిపోయారు వాళ్లిద్దరూ.
గంట సేపు ఆడిన తర్వాత ఇద్దరికీ ఆసక్తి పెరిగి వాళ్లే ఆడుకోవడం మొదలుపెట్టారు. ఈలోపు పెద్దవాళ్లిద్దరూ కాస్త కునుకు తీసారు.
రాత్రి భోజనాల తర్వాత పిల్లలు టీవీలో కార్టూన్స్ చూస్తామన్నారు. అపుడు బామ్మ పిలిచింది.
“నాకు బోల్డు కథలు వచ్చు. చెప్పేదా?”
“అంటే కార్టూన్స్ లో వచ్చే కథల్లాంటివా?” అనడిగారు పిల్లలు.
“అదేం కాదు. నాకు వచ్చిన కథలు ఆ టీవీవాళ్ళకెవరికీ తెలీదు తెలుసా?” అని కాస్త ఊరించింది మణి.
“అవునా!.. చెప్పు చెప్పు” అంటూ బామ్మ దగ్గరకొచ్చి కూర్చున్నారు.
“పదండి అలా బయటకెళ్లి కూర్చుందాం. మీకు రోజుకో కొత్త కథ చెప్తా” అని వాళ్లను బయట వరండాలో కూర్చోబెట్టుకుని అనగనగా అంటూ ఎంతో ఆసక్తికరంగా కథ చెప్పింది. వాళ్లు ఊ కొడుతూ విన్నారు. ఓ గంట అలా విన్న తర్వాత ఆవులింతలు తీస్తుంటే కిషొర్ వచ్చి తీసికెళ్లాడు.
మొదట అత్తామామలు ఉండడం ఇష్టపడని ప్రియ కూడా మారసాగింది. ఇంట్లో పెద్దవాళ్లు ఉంటే ఎంత సుఖమో ప్రత్యక్షంగా అర్ధమైంది. పిల్లలు కూడా ఐపాడ్, టీవీ అనడం మానేసారు. బామ్మ, తాతయ్యల దగ్గర మంచి మంచి కథలు, ఆటలు నేర్చుకుంటున్నారు.
రెండు నెలల తర్వాత లాక్‌డౌన్ సడలించినప్పుడు  ప్రియ అత్తగారిని తనకు తెలిసిన చీరలు అమ్మే వాళ్లింటికి తీసికెళ్లి ఆమెకు నచ్చిన మంచి ఉప్పాడ పట్టు చీర కొనిచ్చింది.
మొదటిసారి తన కోడలు ఇష్టంగా కొనిచ్చిన చీరను చూసి మణి కూడా మురిసిపోయింది.
మధ్యలో ఒకసారి డాక్టర్ చెకప్ ఉంటే కిషోర్ జ్వరంతో ఉన్నాడని ప్రియానే తీసికెళ్లింది.
నాలుగు నెలల తర్వాత లాక్‌డౌన్ పూర్తిగా ఎత్తేసారు. ఇక ఇంటికి వెళతామని బయలుదేరారు మణి, మధుసూధన్.
“బామ్మా!తాతా!  వద్దు మీరు వెళ్లొద్దు. ఇక్కడే ఉండండి” అంటూ ఏడుపు మొహం పెట్టారు పిల్లలిద్దరూ.
ప్రియ కూడా దిగులుగా ఉంది. నాలుగు నెలలు వాళ్లతో బాగా అలవాటు పడింది. ఇంట్లో పెద్దవాళ్లు ఉండడం ఎంత అవసరమో తెలిసి వచ్చింది.
“అత్తయ్యా,  మావయ్యా మీరు వెళ్లకండి. ఇల్లు సరిపోతుంది కదా. నేను చేసిన తప్పులకు మన్నించి మీరు కూడా ఇక్కడే ఉండండి. మనమంతా కలిసి ఉందాం” అన్నది ప్రియ..
“అమ్మా!ప్రియా!.. నాకు నీ మీద ఎప్పుడూ కోపం లేదు. అయినా  నేను నేను అని కాకుండా, మనం అని అనుకుని మనవాళ్లందరినీ కలుపుకుని బ్రతుకుతామో అప్పుడు మన జీవితం సంతోషంగా గడిచిపోతుంది. పదిమందితో కలిసిమెలిసి ఉంటే మనకు అవసరమైనపుడు వాళ్లు వచ్చి సహాయం చేస్తారు. ఆపదలో ఆదుకుంటారు. ఇంట్లో పెద్దవాళ్లు ఉంటే మీకు, పిల్లలకు కూడా చాలా మంచిది. వాళ్ల అనుభవలను రంగరించి మీకు, మీ పిల్లలకు మంచి చేయడానికే ప్రయత్నిస్తారు. మేము వెళ్లాలి. ఊర్లో చాలా పనులున్నాయి. మళ్లీ వస్తాం కదా.. ” అన్నాడు మధుసూధన్.
” అమ్మా ప్రియా! దిగులు పడకు. మేము వెళ్లాక అమ్మవాళ్లని పిలిపించుకో. వాళ్లు ఇద్దరే ఉంటారు కదా. వాళ్లు కూడా పిల్లలతో, మీతో గడిపితే సంతోషంగా ఉంటారు. అసలు వాళ్లు ఒంటరిగా ఎందుకుండాలి. ఇక్కడే ఉండమను. ఒకరికి ఒకరు తోడుగా ఉంటారు. మేమూ వస్తుంటాము” అంటూ  అనునయంగా చెప్పి కోడలిని హత్తుకుంది మణి.
“బామ్మా, తాతా! ఈసారి మేమే వస్తాం హాలిడేస్ రాగానే. సరేనా.. నీకు ఏమేం కావాలో చేప్పు. మేము తీసుకొస్తాం ఈసారి” అంటూ చెప్పారు ఆరిందాల్లా పిల్లలు..
“సరేరా.. లిస్ట్ పంపిస్తా.. ఉంటా మరి.. అమ్మానాన్నలను సతాయించొద్దు. మేము చెప్పినవి గుర్తుపెట్టుకోండి..బై” అంటూ కారెక్కారు మణి, మధుసూధన్..
“థాంక్స్ కరోనా” మనస్ఫూర్తిగా అనుకున్నాడు కిషోర్..
*****
రచన: రామా చంద్రమౌళి
బ్రిడ్జిపై ఆ ఇద్దరూ నడుస్తున్నారు. అతను శివుడు. అతనితోపాటు ఒక కుక్క.
అతనివెంట కుక్క నడుస్తోందా. కుక్క వెంట అతను నడుస్తున్నాడా. వ్చ్‌. తెలియదు.
చుట్టూ పొగమంచు. ఇక చీకటి పడ్తుందా. అంతా మసక మసక
భారతీయ పంచమవేదమైన మహాభారతంలో. మహాప్రస్థానిక పర్వంలో. ఐదుగురు పాండవులు. వెంట ఆరవ వ్యక్తి ద్రౌపది. ఏడవ జీవి. ఒక కుక్క.
ఈ కుక్క ఏమిటి.?
ధర్మదేవత కుక్క రూపంలో యుధిష్టరుడైన ధర్మరాజును పరీక్షించుట. పరీక్షలే అన్నీ. జీవితమంతా. చిన్ననాడు బడిలో. పెద్దయ్యాక కాలేజీలో. తర్వాత పెళ్ళి చూపుల్లో. అటు తర్వాత ఉద్యోగ ఇంటర్వ్యూలో. మళ్ళీ ప్రమోషన్లు. మోషన్లు. పెళ్ళాం తనను. తను పెళ్ళాన్నీ. పిల్లలు తండ్రిని. తండ్రి పిల్లలను. స్నేహితులను. చుట్టూ సమాజం తనను. తను సమాజాన్ని. మనిషిని మనిషి. ప్రభుత్వాలను ఓటర్లు. ఓటర్లను కరకర కరెన్సీతో ప్రభుత్వ పెద్దలు. అన్నీ పరీక్షలే. శల్య పరీక్షలు. స్కానర్లు. డెటెక్టర్లు. బయోమెట్రిక్‌ వేలిముద్రలు. లై డిటెక్టర్లు. అబ్బో ఎన్ని పరీక్షలో.
ధర్మజున్ని సశరీరంతో స్వర్గానికి తీసుకుపోడానికొచ్చిన ఇంద్రునితో ‘నావెంట ఈ కుక్క కూడా వస్తుందని’ వాదిస్తే. ‘ ఉహూ ససేమిరా వీల్లేదంటే’,
కుక్క ధర్మదేవతగా ప్రత్యక్షమై, ‘ఈ ధర్మరాజు అనేవాడికి అసలు దయాగుణముందా అని పరీక్షిస్తున్నా కుక్కనై ’ అని జవాబు.
అసలు వీడెవడు వాణ్ణి పరీక్షించడానికి.
దేవత. గాడ్‌. స్పెల్లింగ్‌ GOD. కుక్క. డాగ్‌. స్పెల్లింగ్‌ DOG. అదీ రిలేషన్‌.
డాగ్‌ అనబడే కుక్క అతి విశ్వసనీయమైన జంతువు. మరి గాడ్‌ అనబడే దేవుడు లేక దేవత కుక్కవలె విశ్వసనీయుడూ. లేదా విశ్వసనీయురాలేనా.?
ఏమో గాడ్‌ ఓన్లీ నోస్‌. నోస్‌ అంటే ముక్కు కూడా కదా.
ఎందుకో శివుడు తన సహచరి కుక్క దిక్కు చూశాడు. సరిగ్గా అప్పుడదికూడా ఎందుకో అతన్నే చూస్తోంది. అప్పుడప్పు డంతే. కొన్ని కో- ఇన్సిడెన్స్‌.
శివుడు నిజానికి ఎన్నో చరిత్రలు సృష్టించిన చరిత్రకారుడు. పదవతరగతిలో స్టేట్‌ ఫస్ట్‌. ఇంటర్‌లోనూ అంతే. ఫస్టే. తర్వాత ఇంజనీరింగ్‌. యూనివర్సిటీ ఫస్టే. పి. హెచ్‌.డి. ఇక మొదలు కుక్క గజ్జి అక్కడ్నుండి. పిహెచ్‌డి ఉంటే గాని ఇంజనీరింగ్‌ కాలేజ్‌లో ఉద్యోగం రాదు. లంచం ఇస్తే గాని పిహెచ్‌డిలో సీట్‌ రాదు. వచ్చినా లంచమిస్తే గాని గైడ్‌ దొరకడు. దొరికినా లంచమిస్తే గాని థీసిస్‌ తయారు కాదు. లంచమిస్తే గాని ఎక్స్‌టర్నల్‌ రాడు. మళ్ళీ లంచమిస్తేగాని. వైవా ఓసీ.,
ఓసీ. సిగ్గు లేని సమాజమా. బంగారు రంగు అక్షరాల్తో. ఏమి థీసిస్రా, ‘ స్పెషల్‌ అప్లికేషన్‌ బేరింగ్స్‌ ఇన్‌ రాకెట్‌ సిస్టంస్‌ ’ అన్నీ కట్‌పేస్ట్‌లు. సెమినార్లు. ఉపన్యసించుము. కట్‌ కాపీలు. లిసన్‌ అండ్‌ రీప్రొడ్యూజ్‌. అంతా రిప్రొడక్షన్‌. రెప్రొడక్టరీ సిస్టమే.
రీసర్చ్‌. రీఇంజనీరింగ్‌. రీసైక్లింగ్‌,, రీడూఇంగ్‌. రీథింకింగ్‌. రీపేరింగ్‌. అన్నీ ‘ రీ ’ లే. మళ్లీ మళ్ళీ కలుపుడు. జతచేయుట. జత చేయాలంటే ముందు విడిపోవాలా.విడిపోవడమంటే. ఎప్పుడో ఒకప్పుడు ఎవరితోనో ఒకరితో మళ్లీ జతకావలసిందేనా. జాయిన్‌ అండ్‌ పార్ట్‌. పార్ట్‌ అండ్‌ జాయిన్‌.
అంతే. ఆమెతో కలువు. జతపడు. పడు. లే. లేచి మళ్ళీ పడ్తూ లేచి మళ్ళి ఎవరితోనే కలువు. దట్సాల్‌. పడిలేచే కెరటమే మనకు ఆదర్శం. అని ఒక సొల్లు పాట పాడుతూ. ఇదిగో. గో. ఈ బాక్రా నంగాల్‌ బ్రిడ్జ్‌. ఇండియాలోకెల్లా ఎత్తైన గ్రావిటీ డ్యాంపై. హిమాచల్‌ప్రదేశ్‌లో. కుక్కతో సహా.
ఇంజనీరింగ్‌ కాలేజ్‌లో. అసిస్టంట్‌ ప్రొఫెసర్‌. ఎనభై వేలు జీతం. తను యాభై వేలకు ఒక చెక్‌ను మేనేజ్‌మెంట్‌కు ఇస్తే వాడు ఎనభై వేలకు చెక్‌ ఇస్తాడు. రివర్స్‌ పేమెంట్‌. నువ్వు ముందు యాభయ్యిస్తే. నేను నీకు ఎనభయ్యిస్తా. నెట్‌ పేమెంట్‌ ముప్ఫై. అక్విటెన్స్‌ పై. ఎనభై వేలకు ఒక బానిస కొనబడెను.
బహిరంగ ఇన్స్పెక్‌షన్‌లలో. ఎంటెక్‌లు. పిహెచ్‌డిలు తాత్కాలిక ప్రాతిపదికపై కూలీ డబ్బులకు కొనబడుదురు. పిల్లి కళ్ళు మూసుకుని పాలు తాగును. మనుషులు లెక్క చూచుకుని కళ్ళను పూర్తిగా తెరిచే కట్టలకు కట్టలు లెక్కపెట్టుకుని లంచములను తీసుకుందురు. ఇచట అన్ని కోర్స్‌ లూ, అడిషనల్‌ సీట్లూ. బ్రాంచ్‌ లూ. యూనివర్సిటీ అఫ్లియేషన్‌ లూ సరసమైన ధరలకు అమ్మ బడును. ఇంజనీరింగ్‌ కాలేజ్‌లు ఐదు నుండి పదుల సంఖ్యలో ఉన్నవారు ఎమ్మెల్యేలు. ఎమ్మెల్సీలు, అమాత్యుల రూపంలో ప్రభుత్వ మంత్రివర్గంలో ఉందురు. అసలు కంచె లేదు. చేను అస్సలే లేదు. ఉన్నదల్లా ఒట్టి గారడీ మాయ. అంతా వర్చువల్‌ రియాలిటీ. ప్రతిక్షణం ఉద్విగ్నమే. బస్‌ ఖేల్‌ ఖతం. తాలీ బజావ్‌.
తరాలు మారుతున్నై. స్వాతంత్య్రమొచ్చి. డెబ్భై రెండేండ్లు. అప్పుడు పదిహేను శాతం అక్షరాస్యులున్న దేశంలో. ప్రజాస్వామ్యం. వోటంటే తెలియని ఎడ్డి జనం. అమాయకపు చూపులు. లొట్టి కల్లు. ఓట్ల డబ్బాలు మాయం. మూడు రెడ్డి కుటుంబాలే ఉన్న ఊళ్ళలో వందల ఇతర కుల కుటుంబాలకు రెడ్ది దొరే నాయకుడు. ఎమ్మెల్యే. అడవుల్లో గిరిజనులు. గడీలల్ల బానిసలుగా దళితబహుజనులు. అవిద్య,, అసంఘటితత్వం. అనార్గనైజ్డ్‌.
వందమందిలో యాభై ఒక్క వోట్లచ్చినోడు. మిగతా నలభై తొమ్మిదిమందిని కలుపుకుని మొత్తం వందమందిపై పెత్తనం. మెజారిటీ మైనారిటీ లెక్కలు. రూలింగ్‌ పార్టీ స్పీకర్‌. నిష్పక్షపాతంగా వ్యవహరిస్తాడని బూటకపు ప్రకటనలు. గవర్నర్‌ ను రూలింగ్‌ పార్టే నియమిస్తే. ఏ పక్షపాతమూ లేకుండా వ్యవహరిస్తాడని అందరి చెవుల్లో పువ్వుల ముచ్చట.
కొనుడే మనుషులను. శాసనసభల్లో. పార్లమెంట్‌లలో. గోడమీద పిల్లుల్లా దూకుతున్న రాజకీయ నాయకులపై. బహిరంగ వలలే. రేట్లు. కొనుగోళ్ళు. హోటళ్లలో క్యాంప్‌లు. బస్సుల్లో తినీ తాగే నీతిమాలిన వ్యభిచారాలు.
ఒక ఎమ్మెల్యే ప్రశ్నిస్తున్న ప్రభుత్వ అధికారిని క్రికెట్‌ బ్యాట్‌తో పిర్రలపై కొడ్తూ వీధుల్లో నడిపించుకుపోతాడు అందరూ కళ్ళప్పగించి చూస్తూండగా.
ఊరి దొర ఇప్పటికీ ఒక మహిళను రేప్‌ చేసి నగ్నంగా ఊరేగిస్తాడు. ఎవడూ కిక్కుమనడు.
రింగ్‌ రోడ్లపై ఉన్న వందల ఫాంహౌజ్‌లన్నీ ‘సెక్స్‌ క్యాంప్‌’ లే. ఎవడు నియంత్రిస్తాడు. మైనర్‌ పోరగాళ్ళు. ఫుల్లుగా తాగి. రాత్రింబవళ్ళు రేవ్‌ పార్టీలు. నడిరోడ్లపై విచ్చలవిడి నగ్న నృత్యాలు. స్వేచ్ఛేనా ఇది. అరాచక విశృంఖలత్వమా.
గూగుల్‌. తెర తెరిస్తే. బూతు ప్రపంచం ఆవలిస్తూ బట్టలు విప్పి బరిబాత నిలబడ్తుంది ఎదుట. ల్యాప్‌ టాప్లన్నీ పోరగాండ్ల తొడలపై రాత్రి ఒంటిగంటదాకా బూతును కార్చీ కార్చీ. మర్నాడు పదింటికి నిద్రలేస్తాయి.
అమెజాన్లు. నెట్‌ఫ్లిక్స్‌లు. హాట్‌ స్టార్లు. అరచేతుల్లో సమస్త ‘ ఎంటర్‌’ టెయిన్‌ ప్రపంచం. వారాలకొద్ది క్రికెట్‌ మాయలో తేలియాడ్తూ యువ తరమంతా. అంతమంది యువకులూ పుట్టకముందునుండే వృద్ధులు.
ఎవనిమీద ఎవనికీ నియంత్రణ లేదు. సింహానికి చీల్చుకుని తినడం జన్మహక్కులా. ఇక్కడ లంచం తీసుకోవడం స్త్రీకైనా, పురుషునికైనా జన్మహక్కే. మోసం చేయడం ఇక్కడ సంస్కృతిగా మారుతున్న వేళ. ‘భారత్‌ మాతా కీ జై ’. ఓట్ల కోసం ప్రభుత్వాలు సంక్షేమం పేర ప్రత్యక్ష లంచాలిస్తూ. మనుషులను సోమరిపోతులుగా, దద్దమ్మలుగా, పనిదొంగలుగా మారుస్తూ కష్టపడి పని చేయమని మనుషులను ఉత్పాదక కేంద్రాలుగా తయారు చేయవలసిన ప్రభుత్వాలు. ఈ నిర్వీర్య యువతరాన్ని సృష్టిస్తూ పోతూంటే. ఎట్లా.
పదేళ్ళ పిల్లలకు ప్రేమలు. బాయ్‌ ఫ్రెండ్స్‌. గర్ల్‌ ఫ్రెండ్స్‌. విచ్చలవిడి టి వి యాడ్స్‌. మనుషులకు ఉరితాళ్లై నెత్తిపై వ్రేలాడ్తున్న స్మార్ట్‌ ఫోన్స్‌. ఏ క్షణంలోనైనా ఒక సర్వే చేస్తే. ఈ దేశంలోని మనుషులు తరతమ భేదాలు లేకుండా దాదాపు ఎనభై శాతం మంది తమ స్మార్ట్‌ ఫోన్‌ ల లోనే సమాధి ఐపోయి.,
అసలు ఏం జరుగుతోందిక్కడ.
నలభై ఏళ్ళక్రితం. నేషనలైజేషన్‌ పాలసీ. హెచ్‌ ఎ ఎల్‌. బి హెచ్‌ ఇ ఎల్‌. భారత్‌ హెవీ ప్లేట్స్‌ అండ్‌ వెస్సెల్స్‌, పద్నాల్గు బ్యాంక్‌ ల జాతీయీకరణ. హిందుస్తాన్‌ షిప్‌ యార్డ్‌. హిందుస్తాన్‌ మషీన్‌ టూల్స్‌, ఏవి అవన్నీ. ఇప్పుడు పబ్లిక్‌ సెక్టార్‌ అండర్టేకింగ్స్‌ అన్నింటినీ ‘ ఏర్‌ ఇండియా ’ తో సహా అమ్మడానికి ఒక ప్రత్యేక మంత్రిత్వ శాఖ.. ఇప్పుడు అంతా ప్రైవేటీకరణ. రైల్వేలు. ఇండియన్‌ టెలిఫోన్లు. పోస్టాఫీస్‌ లు.రోడ్లు పబ్లిక్‌ ప్రైవేట్‌ పార్టిసిపేషన్‌ పేరుతో దేశవ్యాప్త రోడ్లన్నీ ప్రైవేట్‌ పరమై. అన్నీ టో( తో) ల్‌ గేట్లు. అసలు ఈ ‘పాలసీ మేకర్స్‌’ ఎవరు. ఎటు పోతోందీ సమాజం. బ్యాంక్‌లను విచ్చలవిడిగా వేల కోట్లలో ప్రజాధనాన్ని లూటీ చేసి విదేశాలకు పారిపోతున్న వైట్‌ కాలర్డ్‌ దొంగలను పట్టుకోలేని అసమర్థ ప్రభుత్వాలు.,
స్వతంత్రం విశృంఖలత్వంగా. స్వేచ్ఛ అరాచకత్వంగా మారుతున్న వేళ. కులాలుగా, మతాలుగా, వర్గాలుగా, వర్ణాలుగా విడిపోతూ, మనుషులు కేవలం ఓట్లుగా మాత్రమే చూడబడ్తున్న సందర్భంలో. మాతృదేశమన్న స్పృహే లేకుండా ఈ దేశ మేధో వర్గమైన యువత విదేశాలకు అమ్ముడుపోతూంటే.,
తను. శివుడు అని పిలువబడే. నిరర్థక మేధావి. ఈ అంతర్ఘర్షణతో. ఐదు పి హెచ్‌ డి లుండి. రాజీ. రాజీ. రాజీ. పడలేక.,
వెలుగు ఓడిపోతూ. చీకటి కమ్ముకొస్తున్న వేళ. 741 ఫీట్ల ఎత్తైన సట్లెజ్‌ నదిమీద నిర్మితమైన బాక్రానంగాల్‌ డ్యాం అంచుపై రైల్‌ మీద నిలబడి.,
మహోద్విగ్నతతో దూకుతున్న జలప్రళయంలోకి అతనికి తెలియకుండానే అప్రయత్నంగా దూకేశాడు శివుడు. అప్పుడతని మనసులో ఉన్నదంతా అతి స్వచ్ఛమైన డేశ స్పృహే. మృత్యుకాంక్ష విచక్షణను జయిస్తుందా.?
అప్పటిదాకా వెంట వచ్చిన కుక్క ఏమనుకుందో ఏమోగాని అది కూడా శివుని వెంట జలోధ ృతిలోకి ఆవేశంగా దూకింది.
ప్రతి మనిషికి తప్పనిసరిగా ఈత రాదు.
కాని ప్రతి కుక్కకూ జన్మతః ఈత వస్తుంది. అది డాగ్‌. గాడ్‌ కదా.
* * *
రచన: నండూరి సుందరీ నాగమణి
ఈ శీర్షికలో ఇటీవలే ఎంతో వైభవంగా మనం జరుపుకున్న శ్రీరామనవమి సందర్భంగా, ఈ నెల భూకైలాస్ చిత్రంలోని ఒక మంచి పాటను గురించి ముచ్చటించుకుందాం.
నందమూరి తారకరామారావు గారు రావణ బ్రహ్మగా నటించిన ఈ చిత్రానికి శ్రీ కె. శంకర్ గారు దర్శకత్వం వహించగా, ఎవియం పతాకం పై, శ్రీ ఎలా మొయ్యప్పన్ గారు నిర్మించారు. చిత్రకథ, సంభాషణలు, గీతాలు సముద్రాల సీనియర్ రచించగా సంగీతాన్ని ఆర్. సుదర్శనం, ఆర్. గోవర్ధనం గారలు అందించారు.
ఈ పాటను నారదపాత్ర ధరించిన శ్రీ అక్కినేని నాగేశ్వరరావు గారిపై చిత్రీకరించారు.
చిత్రంలో, శివానుగ్రహం పొందిన రావణాసురుడు శివుడిని ఆత్మలింగం కోరుకోవాలనుకుంటాడు కానీ విష్ణు మాయ వలన అందుకు బదులుగా పార్వతీదేవిని అడుగుతాడు. శివుడు ఆమెను రావణుడితో లంకా నగరానికి వెళ్ళమంటాడు.
దారిలో రావణుని వెంట నడచిపోతున్న జగన్మాతను చూసిన నారద మహర్షి ఎంతో కలవరానికి లోనౌతాడు. కానీ అతనికి భవిష్యత్తులో జరగబోయే రామజననం నుంచి రావణసంహారం వరకూ అనేక దృశ్యాలు కనిపిస్తాయి. అప్పుడతని నోట వెలువడిన అక్షర కావ్యమే ఈ గీతం.
ఒళ్ళు ఝల్లుమనేలా, మనసు కరిగి నీరయేలా ఎంతో మధురంగా గానం చేసినవారు అమరగాయకులు శ్రీ ఘంటసాల వెంకటేశ్వరరావు మాస్టారు.
పల్లవి:
ద్వారపాలుర మరల దరిదీయు కృపయో…
ధరలోన ధర్మము నెలకొల్పు నెపమో…ఓ…
రాముని అవతారం… రవికులసోముని అవతారం….
(నారాయణుని ప్రతీ అవతారంలోనూ వైకుంఠపు ద్వారపాలకులైన జయవిజయులు రాక్షసులుగా జన్మించి, ఆయన చేతిలోనే మరణిస్తారు. అలా జయవిజయులే రావణ, కుంభకర్ణులుగా త్రేతాయుగంలో జన్మిస్తే దశరథ రాజు కుమారుడుగా రాముడు జన్మించి ఆ రాక్షస వీరులను సంహరించి ధర్మాన్ని కాపాడతాడు.)
రాముని అవతారం …రవికులసోముని అవతారం
రాముని అవతారం …రవికులసోముని అవతారం
సుజనజనావన ధర్మాధారం…దుర్జనహృదయవిదారం …
రాముని అవతారం
(రాముని అవతారం, సూర్యవంశంలో పుట్టిన చంద్రుని అవతారం. కవి చమత్కృతి గమనించండి. మంచివారిని రక్షించటం, దుర్మార్గాన్ని అంతం చేయటం ఇదే రామావతారం యొక్క ప్రయోజనం.)
చరణం 1:
దాశరథిగ శ్రీకాంతుడు వెలయూ…కౌసల్యాసతి తపము ఫలించూ
జన్మింతురు సహజాతులు మువ్వురు…
జన్మింతురు సహజాతులు మువ్వురు…లక్ష్మణ శత్రుఘ్న భరతా
రాముని అవతారం …రవికులసోముని అవతారం
(దశరథుని కుమారుడుగా రాముడు జన్మించాడు. కౌసల్య తపము పండింది. ముగ్గురు సహజాతులు లక్ష్మణ, భారత, శత్రుఘ్నులు ఆయనకు తమ్ములుగా పుట్టారు.)
చరణం 2:
చదువులునేరుచు …మిషచేత చాపముదాలిచిచేతా
విశ్వామిత్రుని వెనువెంట …యాగముకావగ చనునంట
అంతము చేయునహల్యకు శాపము …అంతము చేయునహల్యకు శాపము
వొసగును సుందర రూపం …
రాముని అవతారం…రవికులసోముని అవతారం
(చదువులు నేర్చే నెపముతో, చేత చాపము దాల్చి, విశ్వామిత్రునితో అతని యజ్ఞాన్ని రక్షించటానికి బయలుదేరాడు. అహల్యకు శాపవిమోచనం చేసి అందమైన రూపాన్ని అనుగ్రహించాడు.
ఈ చరణంలో ‘చేత’ అనే పదాన్ని రెండు విభిన్న అర్థాలలో ఉపయోగించారు సముద్రాల వారు.)
ధనువో జనకుని మనసున భయమో…ధారుణి కన్యాసంశయమో
దనుజులుకలగను సుఖగోపురమో…
దనుజులుకలగను సుఖగోపురమో…విరిగెను మిథిలానగరమునా
రాముని అవతారం రవికులసోముని అవతారం
(ఈ చరణంలో బహుచక్కని క్రమాలంకారాన్ని గమనించవచ్చును. ఆ శివధనుస్సో, జనకుని మనసులో సీతకు ఎటువంటి భర్త లభిస్తాడోననే భయమో, భూతనయ జానకి సందేహమో, రాక్షసులు కలగనే సుఖాల గోపురమో… ఇవన్నీ విరిగాయట మిథిలానగరములో. ఎంత బాగుందో కదండీ!)
కపట నాటకుని పట్టాభిషేకం… కలుగును తాత్కాలిక శోకం
భీకర కానన వాసారంభం … లోకోద్ధరణకు ప్రారంభం
భరతుని కోరికతీరుచుకోసం …పాదుకలొసగే ప్రేమావేశం
భరతుని కోరికతీరుచుకోసం …పాదుకలొసగే ప్రేమావేశం
నరజాతికినవ నవసంతోషం …గురుజనసేవకు ఆదేశం
రాముని అవతారం రవికులసోముని అవతారం
(భరతుడికి పట్టాభిషేకం చేయమని, రాముడిని వనవాసానికి పంపమని కైకేయి అడిగిన కోరిక ప్రకారం తండ్రి ఆజ్ఞ మేరకు అరణ్యవాసానికి బయలుదేరతాడు రామచంద్రుడు. భరతుని కోరిక ప్రకారం తన పాదుకలను అతనికి కానుకగా ఇస్తాడు.)
చరణం 3:
అదిగో చూడుము బంగరు జింకా… అదిగో చూడుము బంగరు జింకా…
మన్నైకనునయ్యో లంకా… హరనయనాగ్ని పరాంగన వంకా…
అరిగిన మరణమె నీకింకా…
(అదిగో ఆ బంగారు జింకను చూడుము. ఇక లంకానగరం మట్టిలో కలిసిపోవలసిందే. శివుడి మూడవకంటి మంట వంటిదోయీ పర స్త్రీ అంటే. ఆమె జోలికి పోయావా నీకు మరణమే… అని రావణుని ఉద్దేశించి కవి అంటున్నాడు.)
రమ్ము రమ్ము హే భాగవతోత్తమ …వానరకుల పుంగవ హనుమా
రమ్ము రమ్ము హే భాగవతోత్తమ… వానరకుల పుంగవ హనుమా
ముద్రిక కాదిది భువన నిధానం… ముద్రిక కాదిది భువన నిదానం..
జీవన్ముక్తికి సోపానం… జీవన్ముక్తికి సోపానం
(ఓ భాగవతోత్తమా! వానరకులంలోని పుణ్యాత్ముడా హనుమా! ఇదిగో ఇది ముద్రిక కాదు. భూలోకంలోని ఒక విలువైన మణి దీనిని తీసుకుపోయి సీతకు చూపించు!)
రామ రామ జయ రామ రామ జయ రామ రామ రఘుకులసోమా…
సీతాశోక వినాశనకారి… లంకావైభవ సంహారి
అయ్యో రావణ భక్తాగ్రేసర అమరంబౌనిక నీ చరిత…
సమయును పరసతిపై మమకారం…వెలయును ధర్మవిచారం
(రామనామాన్ని జపించే ఓ భక్తాగ్రేసరా! సీత శోకాన్ని హరించావు, లంకా వైభవాన్ని నాశనం చేసావు.
అయ్యో రావణా! నీ చరిత మరణం లేనిది. పరసతిపై మమకారం మరణించింది. ధర్మవిచారం నెలకొంది.)
రాముని అవతారం… రవికులసోముని అవతారం
రాముని అవతారం… రవికులసోముని అవతారం
ఇలా రామాయణ గాథను ఎంతో హృద్యంగా అందమైన పదబంధాలతో అల్లిన శ్రీ సముద్రాల గారు, బాణీ ఇచ్చిన సంగీత దర్శకులు, గుండెల్లో అమృతాన్ని ఒంపిన గాయకమణి, నారదుడిగా నవరసపోషణ చేసిన అక్కినేని వారు, పాటను వింటూ పరవశించిపోతున్న మనము – అందరమూ ధన్యులమే! కాదనగలరా?
ఈ పాటను ఈ వీడియో లింక్ లో విని ఆనందించండి.
 

