రచన: మూర్తి ధాతరం

భారతీయ సైనికులు ఆ మ‌ధ్య హిమాల‌యాల్లో భారీ మంచు మనిషి అడుగుల్ని గుర్తించారు. దానికి సంబంధించిన ఫోటోలను కూడా ఇండియన్‌ ఆర్మీ ట్వీట్‌ చేసింది. హిమాలయాల మంచుపై యతి అడుగులు ఉన్నట్లు ఆర్మీ వెల్లడించింది. భార‌తీయ‌ పురాణాల ప్రకారం యతి అనేది ఒక‌ భారీ మంచు మనిషి. నేపాల్‌, టిబెట్‌, భారత్‌తో పాటు సైబీరియాలోని మంచు ప్రాంతాల్లో అతిభారీ పాదాలు కలిగిన రాకాసి జీవులు ఉన్నట్లు కొన్ని పురాణ కథలు చెబుతున్నాయి. ఈ యతి పాద‌ముద్ర‌ 32 అంగుళాల పొడవు, 15 అంగుళాల వెడల్పు క‌లిగివుంది. నేపాల్‌లోని మకాలు బారున్‌ జాతీయ పార్క్‌ వద్ద ఈ ఆనవాళ్లను గుర్తించినట్లు స‌మాచారం. ఇంత‌కీ య‌తి… అంటే భారీ మంచుమ‌నిషి అనేది నిజంగా ఉందా?…. ఈ వివ‌రాలు తెలు‌సుకోవాలంటే ఈ వీడియో చూడండి.
మకాలూ పరిసర ప్రాంతాలలో మంచుమనిషి అడుగులు గతంలో కూడా కనిపించాయి. అందువల్ల మంచుమనుషులు ఈ మకాలూ ప్రాంతంలో నివసిస్తూ ఉన్నార‌నే న‌మ్మ‌కం ఏర్ప‌డింది. అయితే ఒంట‌రిగా మానవులు జీవించలేరు, ఋషులు కానీ, రాక్షసులు కానీ, సామాన్య మానవులు కానీ, జంతువులు కానీ సముదాయాలుగానే జీవించడం ప్రకృతి స్వభావం. అందువల్ల మంచు మనిషి ఒక్కడు మాత్రమేకాక పోవచ్చ‌నే భావ‌న ఉంది. అంటే గతంలో కనిపించిన పాదముద్రలు… ఇప్పుడు మకాలూ పర్వత శిఖరాన్ని అధిరోహించడానికి యత్నిస్తున్న మన సైనికులకు కనిపించిన పాద ముద్రలు ఒకే మంచు మనిషివి కాకపోవచ్చు. అందువల్ల అనేకమంది మంచు మనుషులు మకాలూ ప్రాంతంలోనే కాకుండా హిమాలయ ప్రాంత‌మంతా విహరిస్తూ ఉండవచ్చ‌ని అంటున్నారు. మన సైనిక అధికారులకు కనిపించిన కాలి గుర్తులు మామూలు మానవుల పాదాల పరిమాణం కంటే మూడు రెట్లు పెద్దవిగా ఉన్నాయి. ఇంత పెద్ద అడుగులున్న మనిషి ఎత్తు ఎంత ఉంటుందో ఊహించ‌వ‌చ్చు.
కృత యుగంలో మానవుల శరీర పరిమాణాలు, జీవన వ్యవధి చాలా ఎక్కువ‌ని చ‌రిత్ర చెబుతోంది. ఇవి కృతయుగం నుంచి కలియుగం వ‌చ్చే వరకూ క్రమంగా తగ్గిపోయాయన్నది చారిత్రక పరిణామక్రమంగా భావిస్తున్నారు. అందువల్ల ఇంత పెద్ద శరీరం క‌లిగివున్న మంచు మనుషులు గత యుగాల నాటివారు కావచ్చు, కాకపోవచ్చు కూడా….!. సుప్రసిద్ధ జాతీయ చరిత్రకారుడు కోట వేంకటాచలం క్రీస్తుశకం 1940వ దశకంలో రచించిన ఆర్యుల ధ్రువనివాస ఖండనము అన్న చారిత్రక‌ గ్రంథంలో అతి మానవుల ఆనవాళ్ల గురించిన విశేషాలు ఉన్నాయి. ఇవన్నీ అప్పటి ప్రముఖ పత్రికలలో ప్రచురితమయినట్టు కోట వేంకటాచలం వివరించారు. మహారాష్ట్ర‌లోని కొల్హాపురి సమీపంలోని విశాలగ‌ఢ్ వ‌ద్ద పదహారు అడుగుల పొడవైన రాక్షస మహామానవ అస్థిపంజరం 1949లో బయట పడింది. అలాగే హిమాలయాలతోపాటు సైబీరియా, ఆఫ్రికాల్లో మాత్రమే య‌తి జాడ క‌నిపించింద‌ని, కొన్ని వందల ఏళ్ల నుంచి ఇది జీవిస్తోందనే కథలు ప్రచారంలో ఉన్నాయి. పురాణాల ప్రకారం హనుమంతుడే యతి అనే వాదనలు కూడా వినిపిస్తుంటాయ‌. చిరంజీవి అయిన హనుమంతుడు ఇప్పటికీ హిమాలయాల్లో ఉన్నారని, యతి పాదముద్రలు ఆయనవే అని పలువురు భక్తులు విశ్వసిస్తారు. జాంబవంతుడే యతి అని, ఆయనే హిమాలయాల్లో సంచరిస్తున్నాడని కూడా మరికొందరు వాదిస్తుంటారు. అది జంతువు కాదని, నేపాల్‌కు చెందిన అతి పురాతన ఆటవిక తెగకు చెందిన మానవులే యతులన్న వాదన కూడా ప్రాచుర్యంలో ఉంది.
సాధారణ మానవుల కంటే వీరు పరిమాణంలో భారీగా ఉంటారని, వీరి ఒళ్లంతా వెంటుకలతో నిండిపోయి ఉంటుందని, భారీ ఎలుగుబంటి కంటే కూడా పెద్దగా ఉండే వీరు హిమాలయాల్లో జీవిస్తుంటారని చెబుతుంటారు. అయితే, ఇందుకు సంబంధించి సరైన శాస్త్రీయ ఆధారాలు ఇంత‌వర‌కూ ల‌భ్యంకాలేదు. ఒకటో శతాబ్దంలోనే యతి గురించి ప్ర‌చారంలో ఉంద‌ని చరిత్ర చెబుతోంది. నేపాల్‌కు చెందిన షెర్పాస్ అనే తెగకు చెందిన వ్యక్తులు తొలిసారి యతిని చూశారని చెబుతుంటారు. ఇక యతి గురించి 18వ శతాబ్దంలోనే పాశ్చాత్త్య దేశాలకు తెలిసింది. తాను యతిని చూశానని, అయితే, ఫొటో తీసేలోపే అది వెళ్లిపోయిందని రాయల్ జియోగ్రాఫికల్ సొసైటీకి చెందిన ఎన్ ఏ టొంబాజ్ అనే ఫొటోగ్రాఫర్ 1925లో వెల్లడించారు. అది అచ్చం మనిషిలాగే ఉందని, వడివడిగా అడుగులు వేస్తూ మధ్య మధ్యలో ఆగుతూ ముందుకు వెళుతుండ‌టం తాను చూశానని చెప్పారు. కేవ‌లం నిమిషం పాటు అది కనిపించిందని, పొటో తీద్దామనుకునే లోగానే వెళ్లిపోయిందని వివరించారు. దీంతో దాని పాదముద్రలకు మాత్రం ఫొటో తీయ‌గ‌లిగాన‌ని ఆయన వెల్లడించాడు. ఇదిమొద‌లుగా యతి గురించి పరిశోధనలు అధిక‌మ‌య్యాయి. పలువురు ఔత్సాహిక పరిశోధకులు హిమాలయాల్లో యతి గురించి పరిశోధనలు సాగిస్తున్నారు.
1920 నుంచి 1950 మధ్యకాలంలో యతి గురించి పరిశోధన చేసే వారి సంఖ్య పెరిగింది. అయితే టెన్సింగ్ నార్కేతో కలిసి తొలిసారి ఎవరెస్ట్‌ని అధిరోహించిన‌ ఎడ్మండ్ హిల్లరీ… యతి ఉన్నదన్న వాద‌న‌ను కొట్టి పారేశారు. అక్క‌డ కనిపించిన పాదముద్రలు మనుషుల‌వేనని మంచు కరగటం వల్ల అవి వ్యాకోచించి ఉంటాయని అభిప్రాయపడ్డారు. విస్తృతమైన పరిశోధనలు జరిగితే కానీ యతి ఉన్నదా? లేదా అన్నది తేలడం కష్టమ‌ని స్ప‌ష్టం చేశారు. ఇదిలావుండ‌గా మంచుమనిషి నేపథ్యంలో హాలీవుడ్‌లో సినిమా కూడా వచ్చింది. డేవిడ్‌ హీవ్లెట్‌ దర్శకత్వంలో తెరకెక్కిన ఈ చిత్రం 2011లో విడుదలైంది. ఆర్కిటిక్‌లో ఉన్న విలువైన సంపదను చేజిక్కించుకోవాలని రెండు బృందాలు ఆ మంచు కొండల్లో వేటను ప్రారంభిస్తాయి. విపరీతమైన చలిలో ప్రాణాలను అరచేతిలో పెట్టుకుని నిధిని వెతుకున్న వారికి మంచు మనుషుల రూపంలో ప్రమాదం ఏర్పడుతుంది. దానిని నుంచి వారు ఎలా బయటపడ్డారనే కథతో ఈ సినిమా సాగుతుంది.
యతి కోసం ఎక్కువగా వెతికిన వారిలో పర్వతారోహకుడు రెయిన్‌హోల్డ్ మెస్స్‌నెర్ ఒకరు. తాను 1980ల్లో తాను ఒకసారి యతిని చూశానని, అనంతరం ఆ మిస్టరీని ఛేదించేందుకు పదులసార్లు ప్రయత్నించానని తెలిపారు. ఆఖరికి యతి అనేది ఒక ఎలుగుబంటి అని తేల్చి చెప్పారు. అయితే యతివిగా భావించిన వెంట్రుకల శాంపిళ్లను బ్రిటన్‌లోని ఆక్స్‌ఫర్డ్ విశ్వవిద్యాలయానికి చెందిన జన్యుశాస్త్ర నిపుణులు, రిటైర్డ్ ప్రొఫెసర్ బ్రియాన్ సైకెస్, తన బృందంతో కలిసి పరీక్షించారు. ఆ వెంట్రుకల డీఎన్‌ఏను, ఇతర జంతువుల జన్యువులతో పోల్చి చూశారు. ఆ శాంపిళ్లలో ఒకటి భారత్‌లోని లడఖ్ నుంచి, మరొకటి భూటాన్ నుంచి సేకరించారు. వాటిలోని జన్యువులు 40,000 ఏళ్ల క్రితం ఉనికిలో ఉన్న ధ్రువపు ఎలుగుబంట్ల జన్యువులను పోలి ఉన్నాయని వారి పరీక్షల్లో వెల్లడైంది. దాంతో హిమాలయాల్లో అరుదైన‌ ఎలుగుబంట్లు జీవిస్తున్నాయనే భావ‌న ఏర్ప‌డింది. మరోవైపు, 2011లో రష్యాకు చెందిన పర్వతారోహకుల బృందం యతి జాడకు సంబంధించిన  వివరాలతో సహా త‌గిన‌ ఆధారాలు తమ వద్ద ఉన్నాయని తెలిపింది. అయితే, అదే రష్యాకు చెందిన జంతుశాస్త్ర నిపుణులు, రచయిత డినెట్స్ మాత్రం యతి గురించి అంతా ప్రచార ఆర్భాటమే తప్ప వాస్తవం లేదని వ్యాఖ్యానించారు. యతికి సంబంధించి స్పష్టమైన ఆధారాలను ఎవ‌రూ కనిపెట్టలేదని అన్నారు.
యతి ఆకారానికి ప్రాచీన గ్రంథాల్లోనూ స్థానం క‌నిపిస్తుంది. నేపాల్‌లోని షెర్పా తెగకు చెందిన పురాణాల్లో యతికి ప్రముఖ పాత్ర ఉంది. తూర్పు నేపాల్‌లోని 12,000 అడుగుల ఎత్తులోని పర్వత ప్రాంతాల్లో షెర్పా తెగ ప్రజలు జీవిస్తున్నారు. శివ ధాకల్ ర‌చించిన‌ ‘ఫోక్ టేల్స్ ఆఫ్ షెర్పా అండ్ యతి’ అనే పుస్తకంలో 12 ఇతిహాసాలను ప్రస్తావించారు. ఆ కథల్లో యతిని ప్రమాదకరమైన జీవిగా అభివ‌ర్ణించారు. యతికి, షెర్పా తెగ ప్రజలకు మధ్య భీకరమైన పోరు నడిచేదని వివరించారు. యతి అంతకంతకూ ఎత్తు పెరిగిపోతుంటే, అది చూసిన మనుషులు స్పృహ, శక్తి కోల్పోయారని మరో కథలో రాశారు. అయితే యతి అనేది ఒక భయం మాత్రమేనని, పర్వత ప్రాంతాల ప్రజలు అత్యంత కఠినమైన వాతావరణంలో మరింత ధైర్యంగా ఉండేలా ఆ భయం వారిని దృఢంగా మార్చిందని చెబుతుంటారు. అయితే పర్వతారోహకులు హిమాలయాల్లో పర్యటించినప్పుడ‌ల్లా యతి ఉనికికి సంబంధించిన విష‌యాలు ప్ర‌స్తావించ‌డం చర్చనీయాంశంగా మారుతోంది  
విశ్లేషణ: టేకుమళ్ళ వెంకటప్పయ్య

ఈ కీర్తనలో శ్రీవేంకటేశ్వరుని దివ్యమయిన రథాన్ని అన్నమయ్య అభివర్ణిస్తున్నాడు. వినండి.
కీర్తన:
పల్లవి: దేవదేవోత్తముని తిరుతేరు
దేవతలు గొలువఁగా తిరుతేరు ॥పల్లవి॥
చ.1. తిరువీధులేగీని తిరుతేరు
తిరుపుగొన్నట్లాను తిరుతేరు
తెరలించె దనుజులఁ దిరుతేరు
తిరిగె దిక్కులనెల్ల తిరుతేరు ॥దేవ॥
చ.2. ధిక్కిరించీ మోతలఁ దిరుతేరు
దిక్కరికుంభా లదరఁ దిరుతేరు
తిక్కుముత్తేలకుచ్చుల తిరుతేరు
తెక్కులఁబ్రతాపించీఁ దిరుతేరు ॥దేవ॥
చ.3. తీరిచెఁ గలకలెల్లఁ దిరుతేరు
ధీర గరుడవాహపుఁ దిరుతేరు
చేరి యలమేలుమంగతో శ్రీవేంకటేశ్వరుని –
తీరున నెలకొన్నట్టి తిరుతేరు ॥దేవ॥
(రాగం భౌళి; సం,4 సంకీ.320 – రాగిరేకు – 354-6)
విశ్లేషణ:
పల్లవి: దేవదేవోత్తముని తిరుతేరు
దేవతలు గొలువఁగా తిరుతేరు
దేవదేవోత్తముడు అయిన శ్రీ మహావిష్ణువు నారాయణుడు, పరబ్రహ్మ అన్ని కారణాలకీ కారణం వేంకటేశ్వరుడే! అటువంటి దేవదేవుని తేరు వస్తోంది. గమనించండి. చూడండి. ముక్కోటి దేవతలు కొలుస్తున్ డగా తరలి వస్తున్నదా రథం. భక్తులారా చూసి తరించండి అంటున్నాడు అన్నమయ్య.
చ.1. తిరువీధులేగీని తిరుతేరు
తిరుపుగొన్నట్లాను తిరుతేరు
తెరలించె దనుజులఁ దిరుతేరు
తిరిగె దిక్కులనెల్ల తిరుతేరు
ఆ తేరు తిరువీధుల్లో తిరుగుతున్నది. భగవంతుడు కేవలం తిరగడానికా అన్నట్టుగా సాగివస్తున్నది. ఆ తేరెలాంటిదో తెలుసా మీకు? దానిమీద ఎక్కి శ్రీమహావిష్ణువు దనుజుల పీచమడచిన తేరు. అంతటి మాహాత్మ్యం గలిగిన రథం నేడు తిరుమల తిరువీధులలో అన్ని దిక్కులలో ఊరేగి వస్తున్నది.
చ.2. ధిక్కిరించీ మోతలఁ దిరుతేరు
దిక్కరికుంభా లదరఁ దిరుతేరు
తిక్కుముత్తేలకుచ్చుల తిరుతేరు
తెక్కులఁబ్రతాపించీఁ దిరుతేరు
ఆ మేళతాళాల హోరు విన్నారా? భేరీలు బాకాలు, భజంత్రీలు, తప్పెటలు, కోలాటాలతో కూడిన ఆహోరు దనుజులతో యుద్ధంజేసే సమయంలో వచ్చే రణగొణ ధ్వని లాగా ఉంది కదా! ఆ స్వామి రథానికి ఇరువైపులా ఉన్న ఢక్కాలు (పెద్ద కంచు కుంభాలవంటివి) మోగిస్తుంటే వస్తున్న శబ్దానికి గుండెలదిరిపోతున్నాయి. ఆ రథానికి అన్ని వైపులా ముత్యాలతో కుట్టిన కుచ్చులు కట్టిన తేరు ఎంత మనోహరంగా ఉందో చూశారా! సమరంలో విజయానంతరం గర్వంతో ప్రతాపించిపోతున్నట్టు ఉంది అంటున్నాడు అన్నమయ్య.
చ.3. తీరిచెఁ గలకలెల్లఁ దిరుతేరు
ధీర గరుడవాహపుఁ దిరుతేరు
చేరి యలమేలుమంగతో శ్రీవేంకటేశ్వరుని –
తీరున నెలకొన్నట్టి తిరుతేరు
ఈ దివ్యరథం కోలాహలంగా కలకలాలన్నిటిని తీర్చి శుభములు చేకూర్చేటట్టుగా ఉన్నది. ఈ రథం గరుత్మంతుని వాహనంగా కలది. గరుడుడు తన తల్లికి దాస్యవిముక్తి కలిగించి, తాను శ్రీమహావిష్ణువుకు వాహనంగా ఉండిపోతాడు. సర్వ శక్తిమంతుడు అయి కూడా తల్లి మాటకోసం సవతి సోదరులను వీపున మోస్తూ, అవమానాలను భరించి, తల్లికీ, తనకూ కూడా ఉన్న దాస్యబంధనాలను ఛేదించుకొని ఉన్నత స్థానానికి వెళ్లిన గరుత్మంతుడు ప్రాతస్స్మరణీయుడు. సాధారణంగా విష్ణువు ఆలయాలలో మూలవిరాట్టు విగ్రహానికి అభిముఖంగా గరుత్మంతుని విగ్రహం ఉంటుంది. శ్రీవైష్ణవ చిహ్నాలలో ఊర్ధ్వపుండ్రాలకు ఇరుప్రక్కలా శంఖ చక్రాలు, వానికి ఇరుప్రక్కలా హనుమంతుడు, గరుత్మంతుడు బొమ్మలు చూపుతారు.
శ్రీవేంకటేశ్వరుడు అలమేలు మంగమ్మతో కూడి జగజ్జేయమానంగా తిరుగుతున్న తేరు చూడండి. నమస్కరించి. జన్మ రాహిత్యం పొందండి అని చెప్తున్నాడు అన్నమయ్య.
ముఖ్యమైన అర్ధాలు:
తిరుపుగొన్నట్లాను = దేవదేవుడు తిరుగుటకు ఏర్పాటు చేసినట్లున్నటువంటి; తెరలించు = గెలుచు; ధిక్కరించి ఉద్దేశపూర్వకంగా అతిక్రమించు, ఉల్లంఘించు; కుంభాలు = కుండలు, కంచు ఢక్కలు; తిక్కు ముత్తేల కుచ్చులు = చుట్టూ ముత్యాలతో చేసిన కుచ్చులవంటి అలంకార విశేషము; తెక్కు = గర్వము; కలకలు = కలకలాలు, ఆపదలు; నెలకొన్న = కూడుకొని యున్నట్టి.
-0o0-
    












రచన: సునీత పేరిచర్ల
ఎప్పటిలానే నిద్రలేచి‌
ఆఫీస్ కి రెడి అవుదామని లేచి కూర్చుంటే
పొద్దుపొద్దున్నే వానా గట్టిగానే పడుతుంది..
ఆ నిద్ర కళ్ళతోనే ఉన్నట్టుండి సడెన్ గా
నువ్ గుర్తొచ్చావు
ఇంతకుముందు రోజులు ఎలాఉండేవి
ప్రస్తుత పరిస్థితులు ఎలా ఉన్నాయో
ఊహించుకుంటుంటేనే నిద్రమత్తు
ఒక్కసారిగా వదిలింది
ఆ రోజుల్లో‌ ఇద్దరిలో
ఎవరు ముందు లేస్తే వారు
మిగిలిన వాళ్లని‌ నిద్ర లేపేవాళ్ళము
ఇద్దరికీ ఇష్టమైన ఫుడ్ ఎదైనా కనిపిస్తే
ఖచ్చితంగా షేర్ చేస్కునేవాళ్ళం
ఒకరి డైరీ ఇంకొకరికి బాగా తెలుసు.
ఈ సమయంలో ఏం చేస్తుంటావా అని అనుకుంటూ..
కాల్ చేయగానే తిట్టుకుంటూ పలకరించుకుంటూ..
సముద్రం దగ్గరికి వెళ్ళేపుడు ఖచ్చితంగా నీ జ్ఞాపకాలనీ,
నువ్వు పక్కన ఉన్నావనే అనుభూతుల్ని తీస్కెల్లేదాన్ని..
దాదాపుగా మన ఆహారపు అలవాట్లు
వ్యాపకాలు.. ఆలోచనలు అన్నీ ఒక్కటే..
అందుకేనేమో‌ అసలేమీ ఎరుగని పరిచయం
ఆజన్మ బంధంలా‌ నిలబడి మనగలుగుతుంది..
నీకు గుర్తుందో‌లేదో
మనం ఏకీభవించే విషయం లో‌ కూడా కావాలనే వాదించుకునే వాళ్ళం
చివరికి నువ్వే గెలుస్తావనుకో..
హ హ ..అది వేరే విషయం..
నువు కోపంతో తిట్టే తిట్టుకూడా
ఎంత కోపంలో‌ ఉన్న నన్ను నవ్వుకునేలా చేస్తుంది..
కానీ..
ఎందుకో‌ మరి కాలం గిల్లి మరీ
నిన్ను దూరం పెట్టింది.
అయినా దాని భ్రమ కాకపోతే
నిన్ను నన్ను వేరు చేయగల‌
వస్తువేమైనా ఉందా  రా బంగారం ఈ లోకంలో ..
వాన ఆగిపోయింది..
ఈలోపు ఎదో ఫోన్ వచ్చింది..
రచన: డాక్టర్ భీంపల్లి శ్రీకాంత్
తెలంగాణ మాటలను తూటాలుగా పేలుస్తూ
అవినీతిపై అక్షరాయుధాలను సంధించినవాడు
అధర్మంపై న్యాయపోరాటం చేసినవాడు కాళోజీ
కవితలతో నిరంతరం అక్షరయుద్ధం చేస్తూనే
ప్రజలను కవితాశక్తితో చైతన్యవంతం చేసినవాడు
నడుస్తున్న చరిత్రకు సాక్షీభూతం కాళోజీ నా గొడవ
అణిచివేతలను అన్యాయాలను సదా నిరసించి
సామాజిక మార్పుకోసం పాటుపడినవాడు
సమాజ ప్రగతికోరిన అభ్యుదయవాది కాళోజీ
సామాన్యుల ఆక్రందనలకు తిరుగులేని గొంతుకై
ఆపన్నహస్తంలా వారిని ఆలింగనం చేసుకున్నవాడు
సామాన్యప్రజలకు ఉద్యమగొంతుకైనవాడు కాళోజీ
నిజాం వ్యతిరేక పోరాటంలో ముందుకు నడుస్తూ
నిరంకుశ పరిపాలనపై నిప్పుల కొలిమైనవాడు
తెలంగాణ తొలిపోరాటానికి ఉద్యమదీప్తి కాళోజీ
రచన:   చందలూరి నారాయణరావు
ఇప్పటిలో దేవుడు ఎలా గుర్తుకొస్తాడు?
నిజమే….
ఎవరికీ గుర్తుకు రాలేడు.
మరిచాను అన్నది  మనసులో  ఉన్నా
బుద్ధికి మాత్రము దరిదాపులలో లేదు.
ఎదురుపడ్డా పలకరించే తీరికలేని బతుకుల్లో
ఇప్పటిలో దేవుడు ఎలా గుర్తుకొస్తాడు?
మనిషి ఆకాశమంత ఎత్తులో
ప్రపంచాన్ని అరచేతిలో పెట్టుకొని
కనిపించని యుద్ధంలో అలసి సొలసి పోతుంటే…
ఇప్పటిలో దేవుడు ఎలా గుర్తుకొస్తాడు?
రాత్రి నిదుర పోకుండా
పగటిని కదలకుండా
నిశబ్దం కాపలా కాసే విపత్తు వేళలో
అనునిత్యం నిఘాతో
నియమ బద్ధతల నడుమ మనిషికి
ఇప్పటిలో దేవుడు ఎలా గుర్తుకొస్తాడు?
కాలం పెట్టిన కరోనా పరీక్షలో
అగ్రరాజ్యాల సైతం అధోగతికి చేరుకొని
పేదదేశాలు ఉనికికి  భంగం వాటిల్లే ప్రమాదంలో  ప్రపంచ  ప్రాణాలకు ముప్పుకు గురౌతుంటే
ఇప్పటిలో దేవుడు ఎలా గుర్తుకొస్తాడు?
భూమితో క్షణం తీరిక లేని సంభాషణలో
బంధాన్ని బాధ్యతగా
ప్రపంచాన్ని కుటుంబంగా
కోల్పోయిన జీవితాలు తోడుగా నిలిచే విపత్కర స్థితిలో
ఇప్పటిలో దేవుడు ఎలా గుర్తుకొస్తాడు?
మనిషిని నిరాయుధులుగా మార్చి
సృష్టిపై విరుచుకుపడ్డ విష క్రిమి ఉత్పాతం
మేధస్సుకు అవమానమైతే
ప్రభుత్వాలకు విషకాలం.
కునుకు లేని పరిశోధన
అతలాకుతలం అవుతుంటే
ఇప్పటిలో దేవుడు ఎలా గుర్తుకొస్తాడు?
కలియుగపు హెచ్చరికో…
మనిషికి విధి రాతో…
తరుముతున్న ముప్పుని ఢీ కొట్టైనా
జాతి మనుగడకు
ప్రాణాలను ఎదురోడ్డే వేళలో
ఇప్పటిలో దేవుడు ఎలా గుర్తుకొస్తాడు?
సృష్టి లో “మనిషిని కోల్పోయిన” నష్టం హద్దులు దాటి
దేశాలు కొట్టుమిట్టాడుతున్న తరుణంలో
మనిషి కోసం విలపిస్తున్న విషాద వేళలో
ఇప్పటిలో దేవుడు ఎలా గుర్తుకొస్తాడు?
కంటపడిన ప్రతివారిని దాడి చేసి
వెతికి వెతికి ప్రాణాలను హరిస్తున్న
మహమ్మారివ మృత్యుదాహానికి
చరమ గీతం పడటానికి
చస్తూ బతుకుతుంటే
ఇప్పటిలో దేవుడు ఎలా గుర్తుకొస్తాడు?
ఏ దుష్ట శక్తిని  క్షమించదు
మానవ మేధస్సు.
భోగోళాన్ని ప్రేమించిన మనిషిగా
భూలోకాన్ని కాపాడేందుకు
శాస్త్రవేత్తలుగా..వైద్యులుగా…
రక్షకభటులుగా…పారిశుద్ధ్య కార్మికులుగా
జీవితాన్ని అహర్నిశలు త్యాగం చేసి
సామాజిక దేవుళ్లుగా కనిపిస్తుంటే
ఇప్పటిలో దేవుడు ఎలా గుర్తుకొస్తాడు?
