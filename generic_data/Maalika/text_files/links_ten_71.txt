రచన: వాసా శ్రీనివాసరావు
 
ఆఫీసులో టెస్టర్ గా కొత్తగా జాయిన్ అయ్యింది, కేరళ అమ్మాయి రజియా. చాలా చలాకీ అమ్మాయి. పెళ్ళయ్యింది. మూడేళ్ళ బాబు, తరవాత ఇప్పుడు మళ్ళీ కన్సీవ్ అయిందట.
శ్రీకాంత్ ఆఫీస్ లో చాలా సీనియర్. ఎవరు కొత్తగా జాయిన్ అయినా ట్రైనింగ్ ఇచ్చేది అతనే. ట్రైనింగ్ అంటే రూములో కూర్చోబెట్టి క్లాసు చెప్పడు, కానీ వర్క్ అసైన్ చేసి, దగ్గరుండి చేయిస్తాడు. పని చేస్తూ నేర్చుకోవాలి అంటాడు.
మూడు నెలలు పూర్తయ్యింది, కానీ నేర్చుకున్నది అంతంత మాత్రమే! చాలా తెలివైన పిల్లలా కనిపించినా, పని ఏమాత్రం వంటబట్టలేదు. ఇంతలో మెటర్నిటీ లీవ్ అని చెప్పి వెళ్ళిపోయింది.
డెలివరీ అయిన మూణ్ణెల్ల తరవాత రీజాయిన్ అయింది, మొత్తం కథ మళ్ళీ మొదటికొచ్చింది!
ఒకరోజు ఒక సీరియస్ విషయం మీద ఇద్దరి మధ్యా చర్చ జరుగుతుండగా.. “నేను నర్సింగ్ బ్రేక్ తీసుకోవాలి.. క్రిటికల్.. నర్సింగ్ రూం బ్లాక్ చేసుకున్నాను, ఐదు నిముషాలు లేటు ఇప్పటికే” అంది.
“ప్లీజ్ కేరియాన్” అన్నాడు శ్రీకాంత్.
ఈ ఆడవాళ్ళని చూస్తే చాలా ఆశ్చర్యంవేస్తుంది. ఇంకొకరికి జన్మ నివ్వడానికి వాళ్ళు ఇంకో జన్మ ఎత్తినంత కష్టపడతారు. ప్రసవం తరవాత ఆఫీసుకి వచ్చేవాళ్లకి ఎంత కష్టం! అక్కడ ఆ చంటిపాపని ఇంటిదగ్గర మెయిడ్ చూసుకుంటుంది. ఆ పాపకి చెందాల్సిన తల్లిపాలు ఇక్కడ నేలపాలు అవుతాయి.
శ్రీకాంత్ కూతురు ఇంజినీరింగ్ చదువుతోంది. ఇంకో సంవత్సరంలో పూర్తి అయిపోతుంది. తరవాత ఉద్యోగం, పెళ్ళి, పిల్లలు.. ఇప్పుడు రజియా ఉన్న పరిస్థితుల్లోనే తను కూడా ఉంటుంది అన్న అలోచన రాగానే మనసు ఏదోలా అయిపోయింది శ్రీకాంత్ కి!
ఆ తరవాత రజియా మీద అభిమానం రెట్టింపయ్యింది. పనిలో ఎన్ని తప్పులు జరిగినా కోప్పడకుండా సరిదిద్దేవాడు. అంతే కాకుండా, ఉదయాన్నే బ్రేక్‌ఫాస్ట్ కలిసి తినడం, తను కోస్టా నుంచి తెచ్చుకున్న కాఫీ షేర్ చెయ్యడమే కాకుండా, ఆఫీస్ ముగియగానే బస్ కోసం వెళ్లేటప్పుడు లిఫ్ట్ దగ్గర తనకోసం వైట్ చెయ్యడం అలవాటై పోయింది. సినిమాలు, పాటలు, వంటలు దగ్గరనుంచి ఎన్నోవిషయాలు మాట్లాడుకునేవారు. ఆమెతో మాట్లాడుతుంటే టైం తెలిసేది కాదు. ఆమెతో ఉన్నంతసేపూ తన కూతురితో ఉన్నట్టే ఉండేది శ్రీకాంత్ కి.
మరుసటి సంవత్సరం, బడ్జటింగ్ లో ఆమే వేరే టీం కి వెళ్ళిపోవలసి వచ్చింది. అందరూ శ్రీకాంత్ లా ఉండరుకదా.. ఆమె చేసిన ప్రతి చిన్న తప్పు తెరపైకి రావడం మొదలయ్యింది. కొత్త మేనేజర్ అరుపులు కేకలు వినిపిస్తున్నాయ్ అప్పుడప్పుడు. రజియాకి జీవితం దినదిన గండం అయిపోయింది. చివరికి డెపార్ట్‌మెంట్ హెడ్ కి కంప్లైంట్ వెళ్ళింది రజియా పనితీరు మీద.
ఆరోజు హెడ్ తో మీటింగ్. రజియాకి అరచేతులు చెమటతో తడిసిపోతున్నాయ్.
“నువ్వు శ్రీకాంత్ టీం లో ఉన్నప్పుడు ఎలాంటి కంప్లైంట్‌లు రాలేదు. ఇప్పుడెందుకిలా? వర్క్ మీద కాన్సెంట్రేట్ చెయ్యలేక పోతున్నావా? ఏమైనా పెర్సనల్ ప్రోబ్లంస్ ఉన్నాయా?” అంటూ చాలా సౌమ్యంగానే అడిగాడు హెడ్.
ఒక్కసారిగా కళ్ళనీళ్ళు వచ్చేసాయ్ రజియాకి. “నీ ప్రోబ్లం ఏమిటో చెప్పు. భయపడకు. ఆఫీసులో ఎవరితోనైనా ఇబ్బందులున్నాయా” మళ్ళీ గుచ్చిగుచ్చి అడిగాడు హెడ్.
“అంటే.. అది.. మరి.. శ్రీకాంత్..” అంటూ ఏం చెప్పాలో తెలీనట్టు ఆగిపోయింది ఏడుస్తూనే!
“ఆ.. శ్రీకాంత్? అతనితో ఎమైనా సమస్యలున్నాయా?” అన్నాడు హెడ్.
అప్రయత్నంగానే అవునన్నట్టు తలూపేసింది రజియా. ఆ సమయంలో తనకి సానుభూతి కావాలి. ఏదోటి చెప్పి సానుభూతి సంపాదించుకుంటే గండం గట్టెక్కేసినట్టే!
“వ్వాట్…? శ్రీకాంత్ తో ప్రోబ్లమా? నాకు అతను ఇరవయ్యేళ్ళుగా తెలుసు. మేమిద్దరం ఒకేసారి జాయిన్ అయ్యాం ఇక్కడ” అన్నాడు హెడ్ “నేను నమ్మను” అన్నట్టున్న టోన్‌లో!
“నాకు తెలుసు మీరు నమ్మరని. అందుకే చెప్పలేదు” అంది. “అలా అనికాదు.. ఏమైనా అపార్థాలుంటే క్లియర్ చేసుకుందాం. అసలు ఏం జరిగిందో వివరంగా చెప్పు” అన్నాడు హెడ్.
ఇప్పుడు తను చెప్పే విషయం అపార్థం అని అస్సలు అనిపించకూడదని మనసులోనే అనుకుంది. తను నమ్మించాలి ఎలాగైనా.. ఇప్పుడు కాదు అనలేని పరిస్థితి. ఒకవేళ వెనక్కి తీసుకుంటే ఆ పరిస్థితి నుంచి బయట పడటం సాధ్యం కాదు.
“అవును, అతను చాలా మంచివాడే, కానీ నాకు అతనితోనే ప్రోబ్లం” అంది ఏడుపుకి కాస్త బ్రేక్ ఇచ్చి!
“వివరంగా, ధైర్యంగా చెప్పు.. నేను చూసుకుంటాను” అన్నాడు కుతూహలంగా.
“అతను నా ప్రైవసీకి ఇబ్బంది కలిగిస్తున్నాడు. రోజంతా నాతోనే ఇంటెరాక్ట్ అవ్వడానికి ప్రయత్నిస్తున్నాడు. ఉదయం బ్రేక్‌ఫాస్ట్ దగ్గరనుంచి, సాయంత్రం బస్టాప్ కెళ్ళేవరకూ నా కోసమే ఎదురు చూస్తుంటాడు. వద్దన్నా కాఫీ షేర్ చెయ్యడం.. అఫీసుకి సంబంధంలేని విషయాలు మాట్లాడటం చేస్తున్నాడు. సినిమాలు, పాటలు, వంటలు అంటూ ఏవేవో మాట్లాడుతుంటాడు. నాకు విసుగనిపిస్తుంది. అతని ప్రవర్తన అనుమానమొచ్చి, నన్ను మీ కూతురుగా ట్రీట్ చెయ్యండి అని కూడా చెప్పాను ఒకసారి. చూసేవాళ్ళకి కూడా లేనిపోని అనుమానాలొస్తున్నాయ్ మామీద.” అంటూ ఏవేవో చెప్పుకు పోతోంది. విస్తుపోయి వింటున్నాడు హెడ్.
“ఓ మై గాడ్! శ్రీకాంత్ ఇలాంటివాడు అనుకోలేదు. నేను అతనితో మాట్లాడతాను. నువ్వు ధైర్యంగా ఉండు. వర్క్ మీద దృష్టిపెట్టు. మిగిలిన సంగతులు నేను చూసుకుంటాను. టేక్ కేర్” అన్నాడు ముగిస్తూ!
“శ్రీకాంత్.. మీ వయసెక్కడ, ఆమె వయసెక్కడా? నీకు ఆమె అంత కూతురున్న సంగతి మర్చిపోయారా? మీరంటే నాకే కాదు.. ఆఫీసులో అందరికీ గౌరవం. ఆ గౌరవాన్ని నిలబెట్టుకుంటే మంచిది. మీరు కాబట్టి ఏ విధమైన ఏక్షన్ తీసుకోవట్లేదు. ఇకనైనా అలాంటి కంప్లైంట్స్ రాకుండా చూడండి” అంటూ కటువుగా చెప్తున్న హెడ్ ని విస్తుపోయి చూసాడు శ్రీకాంత్! హెడ్ చెప్పిన విషయాలు తన హెడ్ ని భూచక్రంలా తిప్పేసాయి. ఏం మాట్లాడాలో కూడా అర్థం కాలేదు శ్రీకాంత్ కి. ఎప్పుడూ ఎంతో రెస్పెక్ట్ ఇచ్చి మాట్లాడే హెడ్ నోటివెంట ఆ రకమైన మాటలు వినడం ఇరవయ్యేళ్ళలో మొదటిసారి. ఆ షాక్ నుంచి తేరుకోవడానికి శ్రీకాంత్ కి చాలా కాలం పట్టింది.
అఫీస్‌లో అందరు తనని వేరుచేసి చూడటం తెలుస్తోంది శ్రీనివాస్‌కి. సంవత్సరం గడిచిపోయింది భారంగా.. ప్రతిరోజూ అవమానంతో, సూటీపోటీ మాటలతో! తను ఎంతో ప్రయత్నించాడు రజియాతో మాట్లాడటానికి. ఆమె మొహం చాటేసింది. తన మొహం చూట్టానికి కూడా ఇష్టపడనట్టు అటువైపు తిప్పేసుకునేది. రజియా మీద ఆఫీసులో ఒక్కసారిగా అందరికీ సానుభూతి పెరిగిపోయింది. అందరూ ఆమె తప్పులని కవర్ చేస్తూ, సాయంచేసేవాళ్లే, కొత్త మేనేజర్ తో సహా. శ్రీకాంత్ మీద లేనిపోని అభాండాలు వేసినందుకు మనసులో బాధనిపించినా, తన పని జరుగుతోందని మౌనంగా ఉండిపోయింది.
శ్రీకాంత్ కి సహనం నశించింది. చివరికి రాజీనామా లెటర్ పట్టుకొని తిన్నగా హెడ్ దగ్గరకి వెళ్ళాడు. “ఆమె ఏ పరిస్థితుల్లో నామీద అలా చెప్పాల్సొచ్చిందో నాకు తెలీదు. అపార్థం చేసుకుందేమో, క్లారిఫై చేద్దాం అని ఇంతకాలం ఎదురు చూసాను. నాకు మాట్లాడే అవకాశమే ఇవ్వలేదు. ఇలాంటి అభాండాలు నెత్తినేసుకుని ఇక్కడ ఉండాల్సిన పనిలేదు. ఇక శలవు” అని రాజీనామా లేఖ అతనికిచ్చేసి వెళ్ళిపోబోతుండగా.. “ఆగండి.. కూర్చోండి.. ముందు నేను మీకు సారీ చెప్పాలి. విషయం పూర్తిగా తెలుసుకోకుండా మిమ్మల్ని హర్ట్ చేసినందుకు. నాకు వారం క్రితమే నిజాలు తెలిసాయి. నేనే మాట్లాడటానికి మిమ్మల్ని పిలుద్దామనుకుంటున్నాను” అని వివరంగా చెప్పడం మొదలెట్టాడు హెడ్.
“వారం రోజుల క్రితం రజియా ఏడుస్తూ నా దగ్గరకి వచ్చింది, రాజీనామాతో. మీరు గమనించారో లేదో, గత వారం రోజుల నుంచీ తను ఆఫీసుకి రావట్లేదు. ఆఫీసులో జరిగిన విషయం వాళ్ళ ఇంటిలో తెలిసిందట. ఆమె భర్త, అత్తమామలు, వాళ్ళ ఆచారం ప్రకారం ఆడవాళ్ళు బయటికి వెళ్ళ కూడదని, వెళ్తే ఇలాంటి అనర్థాలే జరుగుతాయని, ఇంతవరకూ చేసింది చాలు, ఇక ఉద్యోగం మానేసి ఇంట్లో కూర్చోమన్నారని చెప్పింది. ఆ రోజు తను ఏదో తప్పించుకోడానికి మీ మీద అలా చెప్పింది కానీ నిజానికి మీరంటే అలాంటి అభిప్రాయం ఆమెకి లేదట. అయితే తను చెప్పిన అబద్దంవల్ల తనకి తగిన శాస్తి జరిగిందని, మళ్ళీ జీవితం లో ఉద్యోగం చేసే అవకాశాన్నే కోల్పోయాను అంటూ పశ్చాత్తాపంతో చెప్పింది. తనకి ఎంతో సహాయం చేసి, ఎంతో అభిమానంగా చూసిన మీ మీద చాలా అవమాన కరమైన అభాండాలు వేసినందుకు క్షమించమని అడగడానికి కూడా తనకి అర్హతలేదని, మొహం చెల్లకే ఇంతవరకూ మీకు తన మొహం చూపించలేక పోయిందని చెప్పింది. ఇప్పుడు నిజం చెప్పినా ఇంట్లో వాళ్ళు నమ్మరని వాపోయింది” అన్నాడు!
“జరగాల్సిన అనర్థం జరిగిపోయింది. అఫీసులో అందరికీ ఒక ఇంప్రెషన్ పడిపోయింది. ఇప్పుడు చెప్పి ఏం లాభం?” అన్నాడు శ్రీకాంత్ నిస్త్రాణగా.
“భలేవారే.. ఇలాంటి సెన్షేషనల్ విషయాలు జనాల్లోకెళ్ళడం ఎంతసేపండీ? మీరు చూస్తూ ఉండండి.. అతి త్వరలో అలాంటివన్నీ సమసిపోతాయ్. విషయం తెలిసాకా, మీ సహనానికి నాకు చాలా ఆశ్చర్యం వేసింది. అంత జరిగినా అంత ఓర్పుతో ఉండటం ఎవ్వరికీ సాధ్యం కాదు. మీకు హేట్సాఫ్! ఇకపై ఆ సానుభూతిపరాయణి గురించి అలోచించడం మానేసి ప్రశాంతంగా ఉండండి” అన్నాడు షేక్ హాండ్ ఇచ్చి, మళ్ళీ ఇంకోసారి సారీ చెప్తూ.
 
 
రచన: గోటేటి కాశీ విశ్వేశ్వరరావు
 
“ఏమిటీ ! డాక్టర్ గారూ మీరు చెబుతున్నది వింటే ఆశ్చర్యంగా ఉందే ” అంటూ గెడ్డం మీద చెయ్యేసుకుంది తాయారు.
” ఈ మూర్చ రోగిని (కోడలు శ్రీలేఖ ను) చూపిస్తూ మాకు అంటగట్టి వాళ్ళ చేతులు దులుపుకొన్నారు అంటూ వియ్యాల వారిని దుయ్యబడుతుంటే
“ఉష్ ! ఇది ICU ఇక్కడ గట్టిగా మాట్లాడకండి రోగి ఉంది నిశ్శబ్దం పాటించాలి”
“నాకు ఇప్పటికీ నిజంగా నమ్మబుద్ధి కావడం లేదు”
“ఈ ! రోగిష్టిది , గొడ్రాలు నిష్టూరంగా ఇంకా ఏదో అనబోతుండగా. . . ”
“ముందు బయటకు నడవండి” అంటూ తనూ తన కన్సల్టింగ్ రూమ్ లోకి వెళ్ళాడు. వెనుకనే అతనిని అనుసరిస్తూ తాయారూ వెళ్ళింది.
“మీరు మీ కోడలు శ్రీలేఖను రోజూ ఇలాగే నానా మాటలతో వేధిస్తారా?
“అబ్బే లేదండీ” అది మా ఇంటి మహాలక్ష్మి. .  మావాడికి సరియైన జోడి అనే పెళ్ళి జరిపించాము”
“మీరు పెళ్ళి నిశ్చితార్థానికి ముందు అటు ఏడు తరాలు విచారించు కోవాలి తెలుసుకదా ? నేను మీ కుటుంబ డాక్టరును కనుక చనువు వలన అడుగుతున్నాను”
“అయ్యెరామా ! పెళ్ళికి ముందు బాగానే ఉంది . అయ్యాకనే ఈ మూర్చల రోగం దాపురించింది”
“మీరు ఎంతసేపూ మీ కోడలు ను ఆడిపోస్తారు కానీ. . . లోపం ఎవరిదో ఎప్పుడైనా విచారించారా”
“శ్రీలేఖ కి ఈ హిస్టీరియా రావడానికి కారణం . . . మీరే . . . మీరే”
“డాక్టర్ మాటకి నిర్ఘాంతపోయి . . నేనా. . .  కారణం?
“అవును ముమ్మాటికీ మీరూ,  మీ ఇంటి చుట్టుపక్కల వాళ్ళూ పదేపదే గొడ్రాలూ గొడ్రాలూ అంటూంటే ఆమె మనస్సు గాయపడి అది “హిస్టీరియాగా”మారి మానసిక వేదనతో మూర్చ రోగిగా మారింది”
“ఆరు నెలల క్రితం మీ అబ్బాయి, కోడలూ నా దెగ్గరకు వచ్చి పిల్లలు పుట్టక పోవడానికి కారణం ఎవరిలో లోపం ఉందో తెలుసుకోవాలని టెస్టులకు చేయించు కొన్నారు. . . చెప్పడం ఆపడంతో”
“నాకు తెలుసునండీ !ఈ దేబ్యం మొహం దానిలోనే లోపం ఉందనుకొంటా ?”
“నేనింకా చెప్పాల్సింది పూర్తి చేయలేదు ఇంతలోనే మీరు నిర్ధారణకు రావడంతనే మీరు మీ కోడలును ఎంత మానసికంగా వేధిస్తున్నారో తేటతెల్లం మవుతోంది”
“మీ కోడలు సంస్కారవంతురాలు,  గుణవంతురాలు కనుక మీ పై  గృహహింస కేసు పెట్టలేదు. తను మానసికంగా కృంగి పోతూ ఇలా అనారోగ్యం పాలైంది”
“డాక్టర్ గారూ నా వలన ఇంత అనర్ధం జరిగిందా! నేను పాపిష్టురాలను , ఇంత అయినా నా కోడలు ఎప్పుడూ పల్లెత్తు మాటా అనలేదు”
“డాక్టర్ తాను చెప్పవలసినది కొనసాగిస్తూ. టెస్టుల్లో ఎవరిలో లోపం ముందో తెలుసునా . . . మీ అబ్బాయి లోనే, ఈ విషయం తెలిసిన మీ కోడలు నన్ను కోరింది ఒకటే ‘విషయం వింటే’మీరు కృంగిపోతారు అని చెప్పి చెప్పవద్దని ఒట్టేయించుకొంది”
“లోపం తన భర్తలో ఉన్నా. . . నెపం తన మీద వేసుకొంది. దాని ఫలితంగా మీ దృష్టిలో ఆమె గొడ్రాలుగా మిగిలిపోయి , మీ మాటలతో గాయపడి,  మానసిక వేదనతో హిస్టీరియా తెచ్చుకొంది”
“టెస్టుల తర్వాత నా ట్రీట్మెంట్ తీసుకోవడం వలన మీ కోడలు గర్భం దాల్చింది. ”
“ఏదీ !ఆ మాట మరొక్కసారి చెప్పండి. ఎంత సంతోషంగా ఉందో.  అయితే నా నట్టింట త్వరలో పసిపాప పారాడుతుందన్న మాట. . . ఈ విషయం బాగానే ఉంది. . కానీ దీనికి ఈ మూర్చ రోగం నయమవుతుందా అని సంశయంగా ఉంది”అంది తాయారు.
“ఇప్పుడు ఆ భయం ఏంలేదు. . . తన కడుపు పండిన విషయం తెలవగానే ‘హిస్టీరియా”తగ్గి మామూలు మనిషిగా మారుతుంది దానికి నేను గ్యారంటీ. ”
“డాక్టర్ గారూ మీ నోట్లో చెక్కర పోయ్యా. . . అంటూ లేచి మా కోడలు బంగారం నేనే దానిని అనవసరంగా ఆడిపోస్తూ సమస్యకు కారణమయ్యా.  ఇక నుండి ఇలాంటి తప్పు పొరపాటున కూడా చేయను అంటూ లెంపలేసుకొని నేను మా కోడల్ని చూడవచ్చా?”  అంటోంది.
ఇంతలో నర్సు వచ్చి “సార్.  తొమ్మిదో రూములో ఉన్న ఉన్న పేషెంట్ కి స్ప్రుహ వచ్చిందని”చెప్పింది.
నర్సు మాటలు విన్న వాళ్ళిద్దరూ గబగబా రూమ్ లోకెళ్ళారు.
డాక్టర్.  పేషెంట్ ను పరీక్షించి.  “ఏమ్మా ఎలా ఉంది”.
ఇంతలో శ్రీకర్ రావడం , “ఎలావున్నావు లేఖా “అంటూ ప్రేమగా పలకరించాడు.
“చూడండి లేఖా. . శ్రీకర్ లూ మీ ప్రయత్నాలు ఫలించాయి, ఇంకో ఆరునెలల్లో మీ ఇంటిలో పసివాళ్ళ కేరింతలు రాబోతున్నాయి”
నీరసంగా ఉన్న లేఖా, శ్రీకర్, తాయారమ్మ లో మొహాల్లో ఆనందం వెల్లు విరిసింది.
 
సమాప్తం.
 
రచన ; కాదంబరి కుసుమాంబ
 
సారంగాపూర్ లో పుట్టాడు. కాబట్టి  సారంగ్ అని తాత శ్రీనివాస ప్రసాద్  చాలా ప్రీతితో పేరు పెట్టేసాడు. సారంగానికి చదువు అబ్బలేదు. ఫ్రెండ్స్ తో లల్లాయిపల్లాయి కబుర్లు చెప్పేటప్పుడు
‘నాకు ఇంత చక్కని పేరుని మా తాతయ్య పెట్టాడు. నా అబ్బ పెట్టలేదు. కాబట్టి నాకు విద్య అబ్బ లేదు.’ అదొక పెద్ద జోక్ అన్నట్లుగా  దోస్తుల గ్యాంగ్ విజిల్స్ వేస్తూచప్పట్లు  కొడుతూ పకపకా నవ్వుతుంటారు.
నూనూగు మీసాల నూత్న యవ్వనం వచ్చాక  పని నేర్చుకోక  పని చేతకాక. చేసే పనేమీ కనబడక  చిన్నపాటి చోరకళలను అభ్యసించసాగాడు సారంగం.
తొలి దొంగతనాన్ని  ఒక మోటార్ బైక్ తో  శ్రీకారం చుట్టాడు. పార్ట్స్ అన్నీ ఊడదీసి.
విడి విడి భాగాలను. రూపు మార్చిన ఆ వాహనాన్ని అమ్మాలని ట్రై చేసాడు.
కానీ ఊరి వాళ్ళకు దొరికి. నిఖార్సైన తన్నులు తిన్నాడు.
గ్రామప్రజలు  దగ్గర నిలబడి. వాడు ఊడీసిన భాగాలను  తిరిగి బిగించమన్నారు.
ఎటాగైతేనేం. సారంగుడు చెమటోడ్చి  మోటార్ వాహనాన్ని పూర్వరూపంతో వారికి అందించగలిగాడు.
ఒకే గూటి పక్షుల్లాగా చేరిన మిత్రులతో కలిసి. మళ్ళీ చిరు దొంగతనానికి ప్రయత్నం చేసాడు. మొదటిసారి మోటార్  అచ్చిరాలేదని.
ఈసారి. ఒక స్కూటర్ ని ఒకానొక గృహము నుండి ఒడుపుగా తస్కరించి. యధాప్రకారం  పార్టులన్నీ ఊడదీసాడు.
మరల ప్రజలకు దొరికిన వాడై. సారంగ్  పోలీస్ స్టేషన్ చేరాడు. ఏడు ఊచలను  అవి అరిగిపోయేదాకా  లెక్కపెట్టాడు.
ఇంట్లో వాళ్ళకి  వీడి పనులు తలవంపులుగా మారినవి.
ముచ్చటగా మూడోసారి  సైకిలును తస్కరించాడు. ఇంట్లో వాళ్ళే  ఈమారు పట్టుకున్నారు. అందరూ ‘నీ మూలాన్న. ఈ ఊళ్ళో తలెత్తుకు తిరగలేకున్నాము ‘ అంటూ తిట్టసాగారు.
ఎటూ తోచక. హడావుడిగా  అదే  బైసికిల్ మీద  డొంకదారిలో. అమిత వేగంతో  ఛల్  ఛలో ఛల్  పట్నంలోకి చేరాడు.
నగరంలో ఉన్న  బృహదీశ్వరరావు  సారంగ్ నాన్నమ్మకు దూరపు చుట్టం. తటాలున ఆ వేలు విడిచిన చుట్టరికాలు గుర్తుకువచ్చాయి.
అవసరం అన్నీ నేర్పుతుంది. అటూ ఇటూ ఇటూ తిరుగాడాడు. బంధువు అడ్రసును కనుక్కోగలి గాడు. ఇల్లు చేరి. స్వపరిచయాన్ని  నగిషీలు చెక్కి.  బృహదీశ్వరరావు చెవిని వేసి. వినయంగా నిలబడ్డాడు.
బృహదీశ్వరరావు  ఈ బంధుత్వం గురించి. ఆట్టే పట్టించుకోలేదు. గానీ. అతనిది కారు repairs షెడ్  బిజినెస్  ఇద్దరు మెకానిక్స్ పని మానేసి వెళ్ళిపోయారు.
ఇప్పుడు  బృహదీశ్వరరావుకి పనివాడు ఒకడు అవసరం.
వెంటనే  ‘సాయంత్రం చల్లబడ్డాక మా షెడ్ కి పద.’ అన్నాడు.
ఆ పూట గృహిణికి చెప్పి. భోజనం పెట్టించాడు. అన్నం తిని. సారంగ్ సైకిల్ ని రిపేర్ చేసు కున్నాడు.
అడ్డదారిలోముళ్ళబాటలో పడి వచ్చాడు. సైకిలు తుక్కు తుక్కు అయ్యింది.
ఆ డొక్కు సైకిల్  సారంగ్ చెయ్యి పడగానే నిమిషాల మీద స్వాధీనపతికగా మారింది.
కిటికీలోంచి అతనినే  బృహదీశ్వరరావు గమనిస్తున్నాడు.
‘సారంగ మంచి పనిమంతుడే.’ తృప్తిగా అనుకున్నాడు.
మూడేళ్ళు పూర్తి అయ్యేసరికి. సారంగ్  నైపుణ్యం కలిగిన పనివాడు అని ప్రశంసలు పొందాడు.
పల్లెకు వచ్చి. ‘మునుపు తాను ఎవరి ఇంట్లో సైకిల్ దొంగిలించాడో  ఆ ఇంటిని వెదుక్కుని వెళ్ళాడు.
అప్పటికే ఆ ఇంటి వారు పేదరికంలో కొట్టుమిట్టాడుతున్నారు. ‘మాస్టారూ’ అని పలకరించాడు. కొత్త మోపెడ్ ని కొని ఇచ్చి.  పంతులుగారి కొడుకుని ‘క్షమించండి.’ అంటూ వారి కాళ్ళ మీద పడ్డాడు.
అటు తర్వాత  జరిగిన వింత పరిమాణం  ఊరి ప్రజలను ఆశ్చర్యచకితుల్ని చేసింది.
పంతులుగారి అమ్మాయిని. కాణీ కట్నం తీసుకోకుండా సారంగ్ పెళ్ళి చేసుకున్నాడు.
ఊరి మన్ననలను ఇబ్బడిముబ్బడిగా పొందాడు. చూస్తుండగానే పుష్కరం గడిచింది.
ఇప్పుడు అటు వెళ్తే మీకు కనబడే చక్కని దృశ్యాలు  పిల్లాపాపలలో సారంగ్  సొంత రిపేర్ షాపులో  పనులన్నీ చేసుకుంటూ. అక్కడ ఉన్న సిబ్బందికి పని నేర్పిస్తూ. పనులు పురమాయిస్తూ  కస్టమర్స్ ని. తెలిసినవాళ్ళని. అందరినీ పలకరిస్తూ ఉండడం.
‘దొంగిలించిన వస్తువులని బిగించీ బిగించీ. మొత్తానికి వీర పనిమంతుడు ఐ కూర్చున్నాడు. ఔరా’ అనుకుంటున్నారు. ముక్కు మీద వేలు వేసుకుని పల్లెలోని యావన్మందీ.
 
 
 
రచన: లలితావర్మ
 
కిరణ్ చాలా అసహనంగా వున్నాడు. ఏసీ కారులో వెళ్తున్నా చెమటలు పడ్తున్నాయి.  మే నెల హైదరాబాద్  లో  ఎండ తీక్షణంగా వుంది. దానికి తోడు ట్రాఫిక్ జామ్.  కూకట్ పల్లి నుండి జాబిలీ హిల్స్  పన్నెండు కిలోమీటర్ల దూరం ,  ఉదయం పదింటికి బయలుదేరాడు భార్యా కొడుకుతో,  గంటన్నరైంది యింకా గమ్యం చేరలేదు.
మాటి మాటికీ చిరాకుపడుతూ డ్రైవర్ ని విసిగిస్తూనే వున్నాడు
“ఇంకా ఎంత సేపు” అంటూ
“సార్ ట్రాఫిక్ టైమ్ సార్. ఈ టైమ్ లో బయలుదేరితే యింతే సార్ ”  అంటూ సమాధానమిస్తున్నాడు డ్రైవర్
కిరణ్ అసహనానికి అసలు కారణం వేరు.దానికితోడు ఈ ప్రయాణం , తన అసహనాన్ని అణచుకోలేక
యెవరిపైన చూపించాలో తెలీక , సీటుమీద కారు బొమ్మ తో ఆడుకుంటున్న కొడుకుపై చూపించాడు
“స్టాప్ నాన్ సెన్స్ ” అంటూ గట్టిగా అరవడంతో వాడు బిక్కచచ్చిపోయి ముడుచుకుని తల్లికి దగ్గరగా జరిగి లోలోపల కుములుతున్నాడు. మానస కి గుండెలో మెలిపెట్టినంత బాధ .
కిరణ్ ని యేమైనా  అంటే మరింత రాద్ధాంతం చేస్తాడు దాంతో బాబు మరింత  కుమిలి పోతాడని తెలుసు అందుకే కిమ్మనకుండా బాధని దిగమింగి బాబు తల నిమురుతూ వుండిపోయింది.
కిరణ్ కువైట్ నుండి వచ్చేటపుడు  ఫ్లైట్ లోనూ యిదే ప్రవర్తన. సీటు బెల్టు పెట్టుకోమని, ఆక్సిజన్ మాస్క్ ఉపయోగించుకునే విధానం గురించి, ఎయిర్ హోస్టెస్
సైగలతో చెప్తుంటే   వాళ్లని నోటికొచ్చినట్లు తిట్టుకుంటూ ,  తన ఒళ్లోవున్న బాబుని లాగి సీట్లో కుదేశాడు. వాడు యేడుస్తుంటే ఒక్కటంటిచ్చాడు.
మానసకి ప్రాణం పోయినంత పనైంది.
బాబుని ఓదారుస్తూ వుండిపోయింది.
కొడుకు పరిస్థితి కి తను తల్లడిల్లి పోతుంటే తనకి  ధైర్యం చెప్పి అన్ని విధాలా చేదోడు వాదోడుగా వుండాల్సిన కిరణ్  , అడుగడుగునా అసహనం ప్రదర్శిస్తూ , చీటికి మాటికి కోపం తెచ్చుకోవడం ,
ఆ కోపం బాబుపైనే చూపటం,  తనేమన్నా అంటే  మరింత రాద్ధాంతం చేయడం, దాంతో బాబు బెదిరిపోవడం,  నరకం అనుభవిస్తోంది మానస.
ఆ విషయంలో ఎన్నోసార్లు గొడవపడింది కిరణ్ తో. ‘వాడి పరిస్థితి అర్థం చేసుకోకుండా వాణ్ణి అరిస్తే, కొడితే ప్రయోజనమేంటి కిరణ్ , చదువుకున్న నువ్వే యిలా ప్రవర్తిస్తుంటే యెలా ‘ అంటూ
“ఏం చెయ్యను మానసా ఆరేళ్లొచ్చాయి యెంత ట్రై చేసినా నోరు తెరిచి ఒక్క మాటా మాట్లాడడు. స్టిల్ టూ యియర్స్ బేబీలా ఆ డైపర్లు , వాడి ప్రవర్తనా భరించలేకపోతున్నా ఐ కాంట్  బేర్ !”  అంటూ అరుస్తాడు
‘కిరణ్ వాస్తవంలోకి రా హి ఈజ్ అబ్    నార్మల్ ‘అని మానస యెంత నచ్చ చెప్పినా
“అదే ! వై ? యెందుకు ? నాకే యిలా” అంటూ జుట్టు పీక్కుంటాడు.
బాబుని చూస్తే ఆటిజంతో బాధపడుతున్నాడు
కిరణ్  ని చూస్తే యెక్కడ డిప్రెషన్ లో పడిపోతాడో అన్నట్లున్నాడు. ఆ  దిగులు మానసని కుంగదీయసాగింది
తనూ బాధపడుతూ కూర్చుంటే పరిస్థితి చేయిజారిపోతుందని గ్రహించి ధైర్యం కూడదీసుకుని  తన వంతు ప్రయత్నం చేస్తూనే వుంది మానస.
అందులో భాగమే స్నేహితులు  బంధువులు చెప్పగా కువైట్ నుండి  హైదరాబాద్ కి రావటం.
మానస,  కిరణ్  విజయవాడ  లో ఇంటర్ కాలేజీ ఫ్రెండ్స్.
ఇంటర్ తర్వాత వేరు వేరు కాలేజీల్లో డిగ్రీ చదువులు కొనసాగినా , వారి స్నేహమూ కొనసాగి ప్రేమగా మారి పెళ్లికి దారితీసింది.  కిరణ్ మానసని యిష్టపడటంలో ముఖ్య కారణాలు రెండు.
ఒకటి మానస అందం,  రెండు మానస తండ్రి హోదా.
కిరణ్  చిన్నప్పటినుండీ అందాన్ని ఆరాధించేవాడు. కంటికి ఇంపుగా లేనిది యేదైనా  చూట్టానికికూడా యిష్టపడేవాడు కాదు.  అందుకే  అందగత్తె అయిన మానస తో స్నేహం చేసి ప్రేమించి పెళ్ళి చేసుకున్నాడు
కొడుకు పెళ్లయ్యాక కిరణ్ తండ్రి తన వ్యాపారం విస్తరించడం లో భాగంగా  కువైట్ లో బ్రాంచి  తెరవడం తో కిరణ్ మానేజింగ్   డైరెక్టర్ గా వెళ్లి స్థిరపడటం జరిగింది.అప్పటికే బాబుకి  సంవత్సరం వయసు.
కువైట్ కి వెళ్ళాక రెండు సంవత్సరాలు వాళ్ల దాంపత్య జీవితం ఆనందంగా సాగిపోయింది.
బాబుకి మూడో సంవత్సరంలో గానీ సమస్య యేమిటో తెలియరాలేదు.
తెలిసినప్పటినుండీ వారిద్దరి ఆందోళనకు అంతు లేదు.
కిరణ్ బిజినెస్ పనుల్లో మునిగితేలుతూ దొరికిన కాస్త సమయం బాబుతో గడపాలని ఆశించేవాడు . వాడి ముద్దు ముచ్చట్ల తో అలసట మర్చిపోవాలనుకున్న కిరణ్  కి   వాడి  పిచ్చి చూపులు, యెంత చెప్పినా యేం చెప్పినా  అర్థం చేసుకోలేని  వాడి పరిస్థితి ప్రవర్తనా విసుగు తెప్పించేది.
రాను రానూ కిరణ్ లో అసహనం పెరిగి పోవటంతో  కొంతమంది సలహా మేరకు బాబు ని ఒంటరిగా వుంచటం  మంచిదికాదని, నలుగురి మధ్య పెంచాలని, హైదరాబాద్ లో మంచి ఇన్స్టిట్యూట్స్  వున్నాయని తెలిసి యిలా రావటం జరిగింది.
కూకట్ పల్లి లో వున్న మానస  అన్నయ్య (పెదనాన్నగారబ్బాయి )యింట్లో దిగారు. అతడే జాబిలీ హిల్స్ లోని ఇన్స్టిట్యూట్ గురించి చెప్పి , వెంట వెళ్లేందుకు తనకు వీలుకాక డ్రైవర్ నిచ్చి పంపించాడు.
తన స్నేహితుడు డా: విల్సన్ న్యూరాలజిస్ట్,  లండన్ లో ప్రత్యేకంగా పిల్లల్లో ఆటిజం గురించి పరిశోధనచేసి, ఇక్కడ  జూబ్లీహిల్స్లో ”  ఆలంబన  న్యూరో అండ్ రిహాబిలిటేషన్  ,  స్పీచ్ అండ్ లాంగ్వేజ్  సెంటర్ ”  పేరుతో ఇన్స్టిట్యూట్ పెట్టాడని అక్కడ స్పీచ్ థెరపీ వల్ల తనకు తెలిసిన పిల్లల్లో చాలా మార్పు వచ్చిందనీ చెప్పడంతో ,
కిరణ్ గూగుల్ సెర్చ్ కూడా చేయగా మంచి రేటింగ్స్ కనబడ్డాయి.   దాంతో  మానసలో  కొత్త ఆశలు చిగురించాయి కానీ కిరణ్ ప్రవర్తనలో మార్పులేదు.
మానస మనసులో కోటి దేవుళ్ళకి మొక్కుకుంది. ఇక్కడ బాబు కి నయమై అందరు పిల్లల్లా నార్మల్ గా మారాలని, కిరణ్ మామూలు మనిషవాలని.
ఇంతలో కారు ఒక గేటు ముందాగడంతో మానస ఆలోచనల నుండి బయటపడింది
గేటు దగ్గర సెక్యూరిటీ  గార్డు  సలాం కొట్టి లోపలకి దారి చూపించాడు.  గేటు లోపల అడుగు పెట్టగానే చల్లని గాలి   శరీరానికి సోకి అంత యెండలోనూ  ఆహ్లాదాన్ని కలిగించింది.
చుట్టూ  ఎత్తైన  చెట్లు ,  గేటు కిరుప్రక్కలా అందమైన  పూల మొక్కలు, గేటునుండి  రిసెప్షన్  దాకా వెళ్లే దారికి రెండు వైపులా పచ్చని లాన్, అందులో విరగబూసి మందార చెట్లు ,  మాలి పైపుతో చెట్లకి నీళ్లు పడుతుండటంతో , ఆ నీటితుంపరలపైనుండి వీచే గాలి చల్లగా హాయిగా తాకి ,అప్పటివరకూ చేసిన ప్రయాణ బడలికను చేత్తో తీసేసినట్లుగా   మాయం చేసింది. ఆ ఇన్స్టిట్యూట్ యజమాని డా: విల్సన్ అభిరుచికి నిదర్శనంలావుంది ఆ ప్రాంగణం ‘నిజమే పూలని ప్రేమించే వారు పిల్లల్నీ ప్రేమించగలరు ‘
అనుకుంది మానస.
రిసెప్షనిస్టు దగ్గరకెళ్లి, ఆన్ లైన్ లో అపాయింట్ మెంట్ తీసుకున్న విషయం నిర్ధారించుకున్నాక  కాసేపు కూర్చోమని చెప్పడంతో  కూర్చుని ఎదురుచూడసాగారు కిరణ్ దంపతులు
మానస ఆ హాలునంతా పరీక్షగా చూడసాగింది.
హాల్లో యింకా ముగ్గురు దంపతులు తమ పిల్లలతో పాటు కూర్చుని వున్నారు. గోడ పైన టీవీ లో స్లైడ్స్ చూస్తున్నారందరూ.
ఆటిజం పిల్లలకు రకరకాల ఎక్సర్ సైజులు చేయిస్తున్న సిబ్బంది.
ఆటలాడిస్తున్న దృశ్యాలు, డ్రాయింగ్ పెయింటింగ్ వగైరా పనులు చేయిస్తున్న దృశ్యాలు , మానసని ఆకట్టుకున్నాయి.
అక్కడ గోడపై వున్న పోస్టరు ఒకటి మానసని మరింతగా ఆకట్టుకుంది
” ఇఫ్ దే కాంట్ లర్న్
ద వే వి టీచ్,
వి టీచ్ ద వే , దే లర్న్”
 
ఇంగ్లీషు లో వ్రాసివున్న ఆ అక్షరాల్లో భావం మానస కి యెంతో ఆత్మ స్థైర్యం కలిగించగా  కిరణ్ వంక చూసింది. మానస చూపులోని భావాన్ని గ్రహించిన కిరణ్ తల పక్కకి తిప్పుకున్నాడు.
ఆ పరిసరాలను, టీవీ లో కనబడుతున్న స్లైడ్లను,
ఆ పోస్టర్ ని, తమలాగే యెదురు చూస్తున్న మిగతా  దంపతులను చూస్తున్నపుడు కిరణ్ లోనూ ‘ ఆశ ‘ చిగురించటంమొదలైంది.
ఈ ‘ఆలంబన’ ఇన్స్టిట్యూట్  బాబు జీవితానికి ఆలంబన కావాలని మనసులో కోరుకుంటున్నాడు.
*           *          *
అరగంట తర్వాత లోపలికి రమ్మని పిలుపు రావడంతో కిరణ్ , మానస బాబుతో పాటు  లోపలి కెళ్లారు.
చిరునవ్వుతో ఆహ్వానించి తనకెదురుగుండా కిరణ్ మానసలను కూర్చోమని చేయి చూపించి బాబుని తన పక్కగా కూర్చోబెట్టుకున్నాడు డా: విల్సన్.
కిరణ్ దంపతులను ప్రశ్నలడుగుతూ వాళ్ల కుటుంబంలో వారెవరికైనా ఆ లక్షణాలున్నయేమో తెలుసుకునేందుకు ఫామిలీ హిస్ట్రీ రాబడుతూనే
బాబు ని చెకప్ చేసాడు.
మరికొన్ని పరీక్షలు చేసిన మీదట సమస్య తీవ్రత గురించి చెప్పగలనని , బాబు తప్పక నార్మల్ అవుతాడని , స్పీచ్ థెరపీలో   నిపుణురాలు మిసెస్ విల్సన్ కి ఒకసారి బాబు ని చూపించమని ప్రక్క గది చూపించాడు డా: విల్సన్.
గది బయట నిలబడివున్న ఆయా “ఒక్క నిమిషం  ”
అంటూ లోపలికెళ్లి మరలా బయటకొచ్చి “రమ్మంటున్నారు వెళ్లండి  ” అంది తలుపు తీసి పట్టుకుని .
లోపలికి అడుగు పెట్టిన దంపతులు ఒక్కసారిగా షాక్ కి గురయ్యారు అక్కడ దర్జాగా కుషన్ కుర్చీలో కూర్చునివున్న వ్యక్తిని చూస్తూనే.
అప్రయత్నంగా వారి నోటి నుండి వెలువడింది “స్వాతి ” అని.
వారిద్దరినీ  చూసిన మిసెస్ విల్సన్  తానూ అప్రయత్నంగా లేచి నిలబడి సంభ్రమంగా ” కిరణ్ , మానసా ” అంది .
మొహం నిండా నవ్వుపులుముకుని తమని సంబోధిస్తున్న స్వాతి ని,  తలెత్తి చూసే ధైర్యం లేక కాస్త తలవంచుకున్నారిద్దరూ
అపరాధభావం నిండిన మొహాలతో  తనవేపు చూస్తున్న వారిద్దరి నీ కూర్చోమని చెప్పి , బాబు ని యెత్తుకుని తన ప్రక్కనే కూర్చోబెట్టుకుంది స్వాతి
“వూఁ చెప్పండి యేంటి సమస్య  హైదరాబాద్ లోనే వుంటున్నారా”  అంటూ ప్రశ్నిస్తున్న స్వాతి కంఠం వీణమీటినట్లుగా వినబడింది మొదటిసారి కిరణ్  దంపతులకు .
” ఆఁ  ఆఁ   లేదు    కువైట్ , కువైట్ నుండొచ్చాము . నువ్వూ, మీరూ యిక్కడా ” అంటూ కిరణ్ తడబడుతుంటే ,
“ఫరవాలేదు కిరణ్ కొత్తగా మర్యాద లెందుకు  నువ్వు అనే అను ” అంది స్వాతి
కిరణ్ చెంప మీద ఛెళ్లున  కొట్టినట్లయింది.
మానస మొహం లోనూ కొట్టొచ్చినట్లు కనబడుతున్న న్యూనతాభావం చూసి వాళ్లను కాస్తసర్దుకునేలా చేయాలని భావించిన స్వాతి
“యేం తీసుకుంటారు కూల్ , ఆర్ హాట్? ” అడిగింది
“అఁహ ఇప్పుడేం వద్దు ” అన్నారిద్దరూ
“అదేం కుదరదు ” అంటూనే కాలింగ్ బెల్ నొక్కి, ఆయా లోపలికి రాగానే  కూల్ డ్రింక్స్ తెప్పించాలని పురమాయించి “సార్ ని ఒకసారి రమ్మను “అని చెప్పిపంపింది   స్వాతి.
రెండు నిమిషాల తర్వాత లోపలికొచ్చాడు డా: విల్సన్ .
ముగ్గురం  విజయవాడ లో ఇంటర్ కాలేజీలో క్లాస్మేట్సని పరిచయం చేసింది స్వాతి విల్సన్ కి.
“వావ్ ఇట్స్ గ్రేట్ ” అంటూ కూర్చున్నాడు విల్సన్.
బాబు కున్న ఆటిజం సమస్య గురించి కాసేపు చర్చించి , ఏం ఫరవాలేదని , ధైర్యంగా వుండమని,
బాబు నార్మల్ అవుతాడని భరోసా   యిచ్చారు విల్సన్ స్వాతి.
ఇంతలో కూల్ డ్రింక్స్ రావడంతో వాటిని సేవిస్తూ ,
ఇంటర్ తర్వాత  తామెక్కడ చదివిందీ, పెళ్లి , కువైట్ కి వెళ్లటం, లాంటి  విషయాలు చెప్పాడు కిరణ్.
” ఇంటర్ తర్వాత  హైదరాబాద్ లో బి.ఎస్సీ నర్సింగ్ లో చేరాను.  శిక్షణా సమయంలో పిల్లల విభాగంలో పనిచేస్తున్నపుడు ,ఈ ఆటిజం పిల్లల పట్ల ప్రత్యేక  శ్రద్ధ కలిగింది. శిక్షణ పూర్తయాక  విల్సన్  దగ్గర ఉద్యోగం లో చేరాను ” అని స్వాతి చెప్తుంటే
“ఆఁ ఆఁ ఇక్కడినుండీ నేను  కంటిన్యూ చేస్తా ” అంటూ స్వాతి  ని అడ్డుకుని
“ఎనీ వే మా స్వాతి గురించి నాకన్నా మీకే బాగా తెలిసుంటుంది టీనేజ్ ఫ్రెండ్స్ కదా! అంటూ  నవ్వుతున్న విల్సన్  ని చూసి ఒకరి మొహాలొకరు చూసుకున్నారు కిరణ్ స్వాతి.
‘మా స్వాతి ‘అన్నప్పుడు అతని కళ్లలో  కదలాడిన గర్వపు రేఖ కిరణ్ మానస ల చూపు దాటిపోలేదు.
“స్వాతికి వృత్తి పట్ల వున్న అంకిత భావం , పిల్లల పట్ల ప్రేమ, సేవా గుణం,  యివన్నీ నన్ను ఆకట్టుకున్నాయి. ఆమె గొప్ప వ్యక్తిత్వం నన్ను ఆకర్షించింది.  సో నేనే ప్రపోజ్  చేశా.  అలా మా పెళ్లి జరిగింది.”
చెప్పాడు విల్సన్.
కిరణ్ దంపతులతో మాట్లాడుతున్నా  విల్సన్ , స్వాతి దృష్టంతా బాబుమీదే , బాబు చేష్టల్ని గమనిస్తూనే వున్నారిద్దరూ.
ఆ తర్వాత హోమ్ అంతా  తిప్పి చూపించారు.
వీళ్ళంతా మా పిల్లలే చెప్పాడు విల్సన్ హోమ్ లో పిల్లల్ని  చూపిస్తూ .
ఎవరి పిల్లలో ,  ఏ సంబంధమూ లేని పిల్లల్ని ,
అందరి కన్నా భిన్నంగా వుండే పిల్లల్ని తమ పిల్లలుగా భావించి , వారిలో మార్పుకోసం కృషి చేసే విల్సన్, స్వాతి ధన్యులు అనుకుంది మానస.
కావలసిన లాంఛనాలు పూర్తి చేసుకుని ,
ఇంటికి తిరిగి  బయలు దేరారు కిరణ్ మానస .
 
వారికి వీడ్కోలు పలికిన స్వాతి కి, కారులో కూర్చున్న కిరణ్ మానస కి ఇంటర్ కాలేజీ రోజులు, జరిగిన సంఘటనలు  సినిమా రీలులా కళ్లముందు కదలాడసాగాయి
 
************
” అమ్మో అమ్మాయేనా ఎల్లోరా శిల్పమా
రంభా వూర్వశి కైనా యింతందం సాధ్యమా     ”
తన వెనక పాట విన్పించి  ఒక్కసారి తిరిగి చూసింది స్వాతి.
అమ్మో రాణీ రుద్రమదేవి రోయ్ అని ఒకరు,
ఝాన్సీ లక్ష్మీ బాయి రోయ్ అని మరొకరు కామెంట్ చేస్తుంటే , కిసుక్కున నవ్వింది పక్కనే వున్న అమ్మాయి.
స్వాతి  వాళ్ల సంస్కారానికి నవ్వుకుని తిరిగి వెళ్లిపోయింది.
స్వాతికదేం కొత్త కాదు చిన్నప్పటినుండీ రకరకాల నిక్ నేమ్స్, రకరకాల కామెంట్స్ , తన తోటివారి దగ్గర వింటూనేవుంది.
చిన్నప్పుడే తల్లి చనిపోవడంతో , నాన్నమ్మ నిరాదరణ తట్టుకోలేక నాన్నే అమ్మ కూడా అయి పెంచాడు స్వాతిని. స్కూలు మాష్టరయిన నాన్న,   ఆదర్శ ఉపాధ్యాయుడిగా పేరు తెచ్చుకున్న నాన్న పెంపకం లో మొక్కవోని ఆత్మ స్థైర్యం సొంతం చేసుకుంది స్వాతి.
చిన్నప్పటినుండీ నాన్న చెప్పే  భారత రామాయణాది ధార్మిక కథలు,   స్వాతంత్ర్య  సమరయోధుల త్యాగాల కథలు, శివాజీ వీర గాథలు ,  మదర్ థెరిసా సేవాగాధలు,   ఝాన్సీ ,రుద్రమ పరాక్రమాలు అన్నీ యెంతో శ్రద్ధగా వినేది. వివేకానంద , అబ్దుల్ కలామ్ వంటి మహనీయుల సూక్తులు ఆమె వ్యక్తిత్వాన్ని తీర్చిదిద్దాయి.
ఎవరేమన్నా లెక్క చేయని ధైర్యం ఆమె సొంతం.
ఇంటర్మీడియట్ లో కాలేజీలో చేరిన మొదటి రోజే  ఎన్నో వ్యాఖ్యలు వినబడ్డాయి. ఇపుడు పాట. స్వాతి అవేవీ పట్టించుకునేది కాదు
చదువులో ఫస్ట్.   గొంతువిప్పితే కోకిల కంఠం .మంచి వక్త. లెక్చరర్లందరికీ ప్రత్యేక అభిమానం .
అదే కొందరికి కంటగింపుగా మారింది.
ఎలా అయినా స్వాతినేడిపించాలని కంకణం కట్టుకున్నారు. అందులో మొదటివాడే కిరణ్,
అతనితో పాటు స్వాతినేడిపించాలని ప్రగాఢ కోరికతో ప్రయత్నించేది కిరణ్ స్నేహితురాలు మానస.
ఓ సారి స్వాతి నోటు పుస్తకంలో నుండి ఒక పేజీని దొంగిలించి , అచ్చు స్వాతి చేతి వ్రాత కాపీ చేస్తూ స్వాతి వ్రాసినట్టుగా  కిరణ్ కి ఓ ప్రేమలేఖ వ్రాసి , ప్రిన్సిపాల్ కి రిపోర్ట్ చేశారు కిరణ్ , అతని స్నేహితులు .
దాంతో కాలేజీ అంతా ఆ విషయమే చర్చనీయాంశంగా మారింది.
మరో అమ్మాయి అయివుంటే ఆ అవమానాన్ని తట్టుకోలేక ఏం చేసేదో కానీ స్వాతి ఇసుమంతైనా చలించలేదు.తను వ్రాయలేదని కచ్చితంగా చెప్పింది ప్రిన్సిపాల్ కి.
ప్రిన్సిపాల్  గది నుండి బయటకొచ్చిన స్వాతి ని, వరండా లో కాపు కాచుకునివున్న మానస, మిత్ర బృందం రకరకాలుగా కామెంట్ చేశారు.
ఆఖరున ” దీని మొహానికి కిరణ్ కావలిసొచ్చాడా” అని మానస వ్యాఖ్యానిస్తే
“అదే కదా! ఓ సారి అద్దంలో మొహం చూసుకొమ్మనవే ”  అంటూ మరో అమ్మాయి సెటైరు.
అన్నీ విని కూడా అసలు ఏమీ విననట్లే వెళ్తున్న స్వాతి ని చూస్తుంటే వాళ్ల అహం శాంతించలేదు సరికదా మరింత మండిపోయారు.
ఆ రోజు యింటికెళ్లిన  స్వాతి అద్దం ముందు కూచుంది. తన రూపాన్ని చూసుకుంది
బాగా పైకి పొడుచుకొచ్చిన కుడి కన్ను, గుంటలో కూరుకుపోయిన యెడమకన్ను, లావైన పెదవులు, పై పెదవిపైన పెద్ద కాయలాంటిదానిపైన వెంట్రుకలు, మొహమంతా అవాంఛిత రోమాలు,  లావుపాటి శరీరం, నల్లని శరీరఛాయ, ఏవో జన్యు పరమైన లోపాలవల్ల తనకా రూపం సంభవించిందని స్వాతి కి తెలుసు, కానీ యేనాడూ తనలా పుట్టినందుకు బాధపడలేదు స్వాతి.
పుట్టుక దేవుడిచ్చిన వరం.అది మన చేతుల్లో లేదు. ఉత్తమ గుణం, సత్ప్రవర్తన,  ఉన్నత వ్యక్తిత్వం
సంపాదించుకోవడం మన చేతుల్లోనే వుంది.
అవే మనిషికి నిజమైన అందాన్నిస్తాయి అని తండ్రి చెప్పిన మాటలు ఆమె యేరోజూ మర్చిపోలేదు.
అందుకే జీవితంలో యెన్ని అవమానాలెదురైనా లెక్కచేయక తన లక్ష్యం దిశగా అడుగులు వేసింది స్వాతి.
“అందం ముఖంలో లేదు నీ నిజాయితీ ,నీ వ్యక్తిత్వం నీ అందాన్ని యినుమడింప జేస్తాయి”   అనే కలామ్ మాటలను గౌరవించే విల్సన్ కి స్వాతి లోని మానసిక సౌందర్యమే కనబడింది.
ఈ సత్యాన్ని గ్రహించిన కిరణ్ మానస సిగ్గుతో కుచించుకుపోయారు.
జ్ఞాపకాలనుండి బయటపడిన స్వాతి , కిరణ్  మానస
ఇద్దరూ పశ్చాత్తాపంతో బాధపడుతున్నారని గ్రహించింది. వాళ్ల బాబు ని నార్మల్ గా మార్చటానికి శాయశక్తులా ప్రయత్నించాలి అనుకుంది.
ఇల్లు చేరిన మానస అద్దం ముందు కూచుంది. అద్దంలో తన ప్రతిబింబం వికృతంగా కనబడసాగింది.
భరించలేక వెనుదిరిగిన మానస ,బాబుని ప్రేమగా గుండెలకు హత్తుకున్న  కిరణ్ ని చూసి నిట్టూర్పు  విడిచింది
‘ఆలంబన మా జీవాతాలకే ఆలంబన అవుతుంది
థాంక్యూ స్వాతీ’ అనుకుంది మనసులో.
 
సమాప్తం.
 
రచన: లక్ష్మీ vsr
 
 
“ఎప్పుడు వస్తున్నావు కన్నా” విదేశంలో చదువుకుంటున్న కొడుకును అడిగింది వనజ
“కరోనా వల్ల ఫ్లైట్స్ తిరగడం లేదు కదమ్మా!ఎప్పుడు తిరిగితే అప్పుడు బయలుదేరి వస్తాను. వీడియో కాల్ లో చూస్తూనే వున్నావు కదా!బెంగపెట్టుకోకు. వచ్చేస్తా
నుగా!”
“ఏమో ఏమి రావడమో!నువ్వెళ్ళి మూడు సంవత్సరాలు అయింది. ఎప్పుడు వస్తావా అని కళ్ళల్లోవత్తులు వేసుకుని ఎదురుచూస్తున్నాను. ”
“ఈసారి తప్పకుండా వస్తాను. నువ్వలా మాట్లాడుతుంటే నాకు బాధగా వుంటుంది. సరే నాన్న నువ్వు బాగానే వున్నారుగా. బయటకు వెళ్లకండి. పని వుండి నాన్న
వెళ్ళినా జాగ్రత్తలు తీసుకోమను. మీ ఇద్దరి ఆరోగ్యం జాగ్రత్త. ఇక వుంటాను. ”
“మేము జాగ్రత్తగానే వుంటాములే. నువ్వే అక్కడ ఒక్కడివే వున్నావు. జాగ్రత్త. ”అవతల ఫోన్ పెట్టేసిన శబ్దం వినబడటంతో   తను కూడ ఫోన్ ఆఫ్ చేసి కళ్ళు
తుడుచుకుంది వనజ.
అక్కడే వుండిఇదంతా గమనిస్తున్న మాధవరావు “వాడికి ధైర్యం చెప్పి నువ్వు కళ్ళనీళ్ళు పెట్టుకుంటావేంటి”అని అడిగాడు.
“మీకేం తెలుస్తుంది కన్నతల్లి బాధ. వాడిని చూసి యుగాలయినట్లుంది. చదువుకని వెళ్ళి మూడు సంవత్సరాలయ్యింది. ఈ యేడు వద్దామనుకుంటే లాక్డౌన్ వల్ల అన్ని దేశాల ఫ్లైట్స్ కాన్సిల్ చేసారు. ఇదిగో వస్తాడనుకుంటే ప్రయాణం వాయిదాపడింది. పరిస్థితి ఎప్పటికి చక్కపడుతుందో కూడ తెలియదు. ఎంత వీడియో కాల్
లో చూసినా కళ్ళెదురుగా చూసిన తృప్తి వుండదుగా!అసలు ఈ జన్మకు వాడిని చూడగలనా అన్న సందేహం కలుగుతోంది. ”
“ఛ. అలా పిచ్చి మాటలు మాట్లాడక. అశుభం పలకకూడదు. ఒకటి రెండు నెలలలో ఈ మహమ్మారి నెమ్మదిస్తుంది. రాజీవ్ అప్పుడు బయలుదేరి వస్తాడు. నువ్వు
అందరికీ ధైర్యం చెబుతావు.  నువ్వే ఇలా మాట్లాడితే మేమేం కావాలి. మనిషి కి నిరాశా నిస్పృహలు మానసిక దుర్భలత్వాన్ని కలగజేస్తాయ. ఆశ జీవితాన్ని ముందుకు నడిపిస్తుంది. నీకేం కాదు. నీ కొడుకును కళ్ళారా చూసుకుంటావు. సంతోషంగా గడుపుతావు. అప్పుడు నీకు నేను గాని బయటి ప్రపంచం కాని కనిపించదు. ”అని వుత్సాహపరచడానికి ప్రయత్నించాడు మాధవరావు.
“చాల్లెండి సంబడం. ఇప్పటికే ఆలస్యమైంది. భోజనం వడ్డిస్తాను లేవండి. ”అని ముద్దుగా విసుక్కుంది వనజ.
ఆమె భయానికి కారణం లేకపోలేదు. బి. పి, షుగర్ లతో పాటు ఆయాసం కూడ వున్నది. ఇప్పుడు కరోనా భయం. ఎంత జాగ్రత్తగా వున్నా అనుకోని విధంగా వైరస్
బారిన పడితే తన శరీరానికి తట్టుకునే శక్తి లేదని భయం.
మధ్య మధ్య ఫోన్ లతో ఒక నెల గడిచిపోయింది. ఆ రోజు ఉదయమే రాజీవ్ ఫోన్ చేసి “ఇక్కడ వారి కోసం వాషింగ్టన్ నుండి ఢిల్లీకి స్పెషల్ ఫ్లైట్ వేస్తున్నారట. వారం రోజులలో నీ ముందుంటానమ్మా!”
వారంలో కొడుకు తన ముందుంటాడు అన్న ఆలోచనే వనజకు వెయ్యి యేనుగులు యెక్కినంత బలాన్ని కలిగించింది. మళ్ళీ అంతలోనే మనసు లో ఒకవులికి
పాటు. వాడు వచ్చి వెళ్ళేవరకు మందులు మరచిపోకుండా వేసుకోవాలి. ఆరోగ్యంగా జాగ్రత్తగా చూసుకోవాలి. లేకపోతే వాడు బాధ పడతాడు. వెళ్ళినాక మనశ్శాంతిగా వుండలేడు అని గట్టిగా అనుకుంది.
వారానికి కొడుకు నుంచి ఫోన్ “అమ్మా!మేము ఢిల్లీ లో దిగాము. కాని పద్నాలుగు రోజులు క్వారంటైన్ లో వుండాలట. అది పూర్తయినాక వస్తాను. ”అని
కాని క్వారంటైన్ పూర్తయినా అక్కడి నుంచి హైదరాబాదు కు వెళ్ళడానికి ప్రయాణసౌకర్యం లేకపోవడంతో మరికొన్ని రోజులు ఎదురుచూడాల్సి వచ్చింది. చివరకు ఎన్ . ఆర్. ఐ ల ఆందోళనతో హైదరాబాదుకు స్పెషల్ ఫ్లైట్ వేసారు. దానిలో హైదరాబాదు చేరుకున్నాడు రాజీవ్. అక్కడకు చేరగానే ఎన్. ఆర్. ఐ కాబట్టి తప్పనిసరిగా కోవిద్ టెష్ట్ చేసి నెగిటివ్ వచ్చినా గాని మరల పద్నాలుగు రోజులు పెయిడ్ క్వారంటైన్ లో వుంచారు.
తరువాత ప్రత్యేక బస్సులో విజయవాడ బయలుదేరాడు. రాష్ట్రం మారడంతో చెక్ పోష్టు దగ్గర మరల టెష్ట్ చేసి నెగిటివ్ వచ్చినా ఎన్.  ఆర్. ఐ కనుక హౌస్  క్వారంటైన్ లో వుంటానన్న హామీ తీసుకుని వదిలారు. ఇండియా వచ్చినాక కూడ నెలా పదిహేనురోజులకు కాని ఇంటికి చేరుకోలేక పోయాడు.
ఇంటికి చేరుకున్నాక తల్లి కనిపించక పోవడంతో”అమ్మేది నాన్నా”అని అడిగాడు.
“అమ్మ ఆసుపత్రి లో చేరిందన్న” వార్త చెప్పాడు తండ్రి.
“ఎందుకు? ఏమైంది? నేను రోజూ ఏదో ఒక టైములో ఫోన్ చేస్తూనే వున్నాను కదా. నాకెందుకు చెప్పలేదు. ”
“కొంచెం జ్వరం వచ్చింది. చిన్నచిన్న వాటికి హాస్పటల్ కి రావద్దన్నారు కదాని మామూలు జ్వరమేనని టాబ్లెట్లు వాడాము. కాని నాలుగు రోజులకి దగ్గుఎక్కువయింది. ఆ లక్షణాలు చూసి భయమేసి హాస్పటల్ కి తీసుకెళ్ళాను. టెష్ట్ చేసి కరోనా లక్షణాలు వున్నాయని ఆసుపత్రి లో చేర్చారురా! నన్ను కూడ ఇల్లు కదల వద్దన్నారు. ఇల్లంతా శానిటైజ్ చేసారు. ”అని చెప్పాడు.
“అయ్యో!అమ్మకెలా వచ్చింది. బయటకు వెళ్ళవద్దన్నాను కదా!జాగ్రత్తలు తీసుకోలేదా!ఎన్ని రోజులయ్యింది. నాకెందుకు చెప్పలేదు? అందకనేనా వారం నుంచి నేను ఎప్పుడు ఫోన్ చేసినా అమ్మ పనిలో వుంది. తరవాత మాట్లాడుతుందని చెబుతూ వస్తున్నావు. ”
“వారమయ్యింది. ఆసుపత్రిలో జాయిన్ చేసి. మేము జాగ్రత్తగానే వున్నాము. ఎలా అంటుకుందో మాకే తెలియడంలేదు. డాక్టర్లు అనడం అమ్మకు రెసిస్టెన్స్ తక్కువగా వుండటంతో బయటనుంచి తెచ్చిన వస్తువుల ద్వారా వచ్చివుండవచ్చని అనుమానించారు. నువ్వెలాగు వస్తావు కదా వచ్చినాక చెప్పమని అమ్మ మాట తీసుకున్నదిరా. అందుకే చెప్పలేదు. నువ్వు కంగారు పడతావని అంది. ”
వీరిలా మాట్లాడుతుండగానే ఆసుపత్రినుండి ఫోన్ వచ్చింది. వనజ గారు పోయారని కరోనాతో  మరణించారు కనుక బాడీ ఇవ్వడం కుదరదని తామే అంతిమసంస్కారం తామే చేస్తామని తెలియబరిచారు.
రాజీవ్ ఒక్కసారిగా కుప్పకూలిపోయాడు. తల్లిని చూడాలని ఆతృతగా సముద్రాలు దాటివస్తే కడసారి చూపులకు కూడ నోచుకోలేకపోయాడు. ఆ తల్లి మనసు కొడుకు కోసం ఎంత పరితపించిందో!ఆ కొడుకు దుఃఖాన్ని తీర్చడమెవరితరము? ఈదుఃఖానికి  కారణమెవరు?నెలన్నర క్రితమే ఇండియా వచ్చినప్పటికి  ప్రభుత్వాల మధ్య సమన్వయం లేక పోవడం, అనాలోచిత నిర్ణయాలవల్ల క్వారంటైన్ పేరుతో ఇంటికి చేరే అవకాశం లేకపోయింది.
ఏది ఏమైనా తల్లిని కడసారి చూడలేకపోయిన దుఃఖము రాజీవ్ కి ,  కొడుకుని పోయేముందు చూడలేక పోయిన అసంతృప్తి తల్లికి ఈ జన్మకి తీరే అవకాశం లేదు. ఇద్దరికీ ఎదురుచూపులే మిగిలాయి.
 
 
*************
 
రచన: డా. మీరా సుబ్రహ్మణ్యం తంగిరాల
” అత్తయ్యా భోజనం చేస్తారా పొద్దుపోతోంది.” గుమ్మం దగ్గర నిలబడి అలసటగా అడుగుతున్న కోడలు సంధ్యను చూసి ముఖం చిట్లించి, మంచం మీద నుండి లేచి కూర్చుంది సంధ్య అత్తగారు లీలావతి.
“ఆకలికి శోష వచ్చి ఈ పూటకు తిండి లేదేమో అని పడుకున్నా. మీ వదినగారికి చెప్పావా? ఇంత ఆలస్యమైతే దానికీ నీరసం వచ్చి వుంటుంది పాపం.” మెత్తగానే అత్తగారి అధికారం చూపించింది ఆమె.
” ఈ రోజు పనిమనిషి రాలేదండి. ఆ పనీ నేనే చేసుకోవలది వచ్చింది. అందుకే…”
” ఇంట్లో నలుగురికి వండిపెట్టడానికే పెద్ద ఉద్యోగం చేసి వుద్ధరిస్తున్నట్టు అస్సు వుస్సు అంటావు. ఒక్క పూట పనిమనిషి రాకపోతేనే సుకుమారం పడితే, చక్కగా డిగ్రీలు పాస్ అయి వుద్యోగాలు చేస్తున్న ఆడవాళ్ళు ఇంటా బయటా పనులు ఎలా చక్కబెట్టుకుంటున్నారంటావు? ” లీలావతి ముక్తాయించింది.
అదే సమయానికి వచ్చిన పక్కింటి ఇల్లాలు ” పిన్నీ! నిజంగా మీరు అదృష్ట వంతులు. నిన్న పండుగనాడు మీ కోడలు చేసిన ఓళిగళు, వడలు మాకు నాలుగు ఇచ్చింది. ఆ చేతిలో ఏముందో గానీ అద్భుతంగా వున్నాయి.” అని చెప్పి స్టీలు డబ్బా వాపసు ఇచ్చింది.
“ అవునవును వంట చేయడమే నా కోడలు చేయగల గొప్ప ఉద్యోగం” అనేసింది అత్తగారు.
చిన్నబుచ్చుకున్న సంధ్య ముఖం చూసి నొచ్చుకుని వెళ్ళి పోయిందావిడ.
బదులు పలుకకండా వాళ్ళిద్దరికీ భోజనం వడ్డించింది సంధ్య.
ఈ ఎత్తిపొడుపులు పడడం సంధ్యకు అలవాటే. అయినా ప్రతీసారీ మనసు చివుక్కు మంటుంది
సంధ్య పదో తరగతి వరకే చదువుకుంది. తండ్రి మధ్యతరగతి కుటుంబీకుడు. ముగ్గురు ఆడపిల్లలకు పెళ్ళి చేసి పంపడం గగన మయ్యింది ఆయనకు.
సంధ్య భర్త పవన్ కరెంట్ ఆఫీస్ లో చిన్న వుద్యోగి. తలిదండ్రులకు ఒక్కడే కొడుకు కావడాన ముసలి వాళ్ళైన అమ్మా నాన్నలనే కాక విధవరాలైన అక్కను కూడా అతడే చూడాలి.
మామగారు రెటైర్ అయినా టంచన్ గా తొమ్మిది కల్లా కొడుకుతో బాటు టిఫిన్ తిని బయట పడతాడు ఆఫీస్ లో పేకాడుకోడానికి. మళ్ళీ ఆయన మధ్యాన్నం ఒంటిగంటకు వచ్చాక పప్పు, పులుసు వంటివి వేడి చేసి వడ్డించాలి. పవన్ ఆఫీస్ దగ్గరే గనుక రెండింటికి వచ్చి తిని పోతాడు.అతనితో కలిసి భొజనం చేస్తుంది సంధ్య.
ఇంట్లో వుంటే నానమ్మ, తాతల గారం వలన కొడుకు రవి చదువులో వెనక బడుతున్నాడని ఇంటర్మీడియేట్ నెల్లూరులో చేర్పించాడు పవన్. తలకు మించిన ఖర్చే అయినా, అప్పు చేసి అయినా కొడుకును మంచి చదువు చదివించి వున్నత స్థితిలో చూడాలని అతని ఆశ. వేడి నీళ్ళకు చన్నీళ్ళ సాయంగా సంధ్య ఏదైనా వుద్యోగం చేసే పరిస్థితి లేదని అతనికి మనసులో అసంతృప్తి. ఆర్థికబారం మోయలేక భార్యను విసుక్కుంటాడు పవన్.
వీళ్ళందరి నడుమ సంధ్య వూపిరి అందనట్టు వుక్కిరిబిక్కిరి అవుతుంటుంది.నలభై ఏళ్ళ నడి వయసుకే జీవితం పట్ల అనురక్తి లేకండా పోయింది ఆమెకు.
ఏదో చేయాలి, తనని తాను నిరూపించుకోవాలి అని అప్పుడప్పుడు అనిపించినా అదెలా ఆచరణలో పెట్టాలో తెలియడం లేదు సంధ్యకు.
ఈ పరిస్థితిలో వాళ్ళ కాలనీకి కొత్తగా వచ్చిన పరిమళ పరిచయం అయ్యింది.
పరిమళది కూడా సంధ్యలాగే వానాకాలం చదువే. దానికి తోడు పెళ్ళై పదేళ్ళు గడిచినా పిల్లలు కాలేదని భర్త విడాకులు ఇచ్చి మళ్ళీ పెళ్ళి చేసుకుని వేరే రాష్ట్రానికి వెళ్ళిపోయాడు. అమ్మా, నాన్న లేరు. అన్న వదిన ఎక్కడో భువనేశ్వర్లో వున్నారు. విడాకుల ఒప్పందంలో భాగంగా పరిమళకు ఈ కాలనీలో ఎప్పుడో తను కొన్న రెండు పడక గదుల ఇల్లు ఇచ్చాడట. గుడ్డిలో మెల్ల లాగా తలదాచుకోను గూడు వుంది.కొంత డబ్బు కూడా ఇచ్చాడట. ఒంటరిగా వుంటొంది. ఒంటరి ఆడదానికి ధైర్యం తోడుగా ఉంటుందేమో.
ఏదో ఒక వుపాధి వెతుక్కోవాలనే ఆరాటం వుంది ఆమెలో. “ ఏదో ఒక పని చేసి మనల్ని మనం పోషించుకోవాలి “ అంటూ సంధ్యతో తన ఆలోచనలు పంచుకుంది.
“నువ్వు ఏదైనా మొదలు పెడితే నేను నీతో కలుస్తాను” అంది సంధ్య ఉత్సాహంగా.
“జెరాక్స్ కాపీ సెంటర్ పెట్టాలంటే లక్ష పైన కావాలి. ఇంటర్నెట్ సెంటర్ అంటే మనకు కంప్యూటర్ జ్ఞానం లేదు. చీరెలు అమ్ముదామంటే కూడా పెట్టుబడి కావాలి.” పరిమళ ఆలోచిస్తోంది.
పరిమళ మాటలకు నిరుత్సాహ పడిన సంధ్య ” అప్పడాలు, వడియాలు చేసి అమ్మాల్సిందే. ఇంటింటికీ తిరిగి అమ్మినా కొనే వాళ్ళు వుండరు. మా అత్తగారు చెప్పినట్టు వంట చేయడమే నా ఉద్యోగం లాగా వుంది. అంది దిగులుగా.
ఆ మాటవిన్న పరిమళ ముఖం లోకి వెలుగు వచ్చింది.
———. ———— ———
నాలుగురోజుల తరువాత మళ్ళీ పరిమళను కలిసింది సంధ్య.
” ఈ ఒకటో తారీకు నుండి నువ్వు ఉద్యోగంలో చేరుతున్నట్టు మీ ఇంట్లో వాళ్ళకు చెప్పు. పొద్దున్న తొమ్మిది నుండి సాయంత్రం ఆరు దాకా వుండాలి. సెలవులు వుండవు. పనిని బట్టి జీతం అని చెప్పు.
“అమ్మో ఇంటి చాకిరీ ఎవరు చేస్తారు? ఒప్పుకోరేమో” అంది సంధ్య.
” డబ్బులు వస్తాయంటే మారాజులా వొప్పుకుంటారు. ఏం ఇద్దరు ఆడవాళ్ళున్నారు. వాళ్ళ నలుగురికి వుడకేసుకోలేరా? మీ అత్తగారు కాస్త వయసైన మనిషే అయినా, వదినగారికి ముసలితనం మీద పడలేదు కదా.
నీ భోజనం ఆఫీసులోనే అని చెప్పు. కోడలికి వండిపెట్టాలంటే సణుగుతారు గానీ వాళ్ళకోసం వండుకుంటారులే.” అన్నీ ఆలోచించి పెట్టుకున్నట్టు చెప్పింది పరిమళ.
సంధ్య ఉద్యోగం గురించి చెప్పగానే అత్త, ఆడబడుచు ముఖాలు మాడ్చుకున్నారు.
“ నువ్వు చేయగలిగే అంత గొప్ప పని ఏమిటో?” సాగదీసింది వదినగారు.
సంధ్య కాస్త తడబడింది. ” అవసరాన్ని బట్టి ఏ పని అయినా చేయాల్సిందే.” అంది.
“ మొత్తానికి తనకంటూ ఒక ఉద్యోగం సంపాదించుకుంది కదక్కా. మంచిదేగా” అన్నాడు పవన్.
” రవి చదువు అయ్యేదాకా కాస్త ఓపిక పట్టండి అమ్మా. పొద్దున్న కాఫీ, టిఫిన్ తనే చేసి వెడుతుంది. మీకు చేతనైనప్పుడు లేచి ఇంత పప్పు, చారు చేస్తే చాలు.” అని తల్లికి, అక్కకు నచ్చజెప్పాడు.
ఒకటో తారీఖు రానే వచ్చింది.సంధ్య పొదున్నే లేచి, స్నానం, పూజ ముగించుకుని,కాఫీ, టిఫిన్ సిద్ధం చేసి పెట్టి, ఉన్నవాటిల్లో కాస్త బాగున్న చీర కట్టుకుని తయారయ్యింది.
” వెళ్ళొస్తానండి”అంటే అత్త, ఆడబడుచు మూతి ముడుచుకున్నారు గానీ పవన్ ” శుభం. సంపాదనాపరురాలు అవుతున్నావు.” అన్నాడు ప్రసన్న వదనంతో.
సంధ్య చేసి పెట్టిన టిఫిన్ తిని, కాసేపు పడుకుని లేచాక, ‘ తప్పదు దేవుడా’ అనుకుంటూ చాలా రోజుల తరువాత వంట ఇంటిలోకి అడుగుపెట్టింది సంధ్య వదినగారు.
మొదటినెల కాగానే సంధ్య పదిహేనువేలు తెచ్చి మొగుడి చేతిలో పెట్టింది. అత్తగారు, వదినగారు సంధ్య వైపు గౌరవంగా చూసారు.
రెండువేలు భార్యకు ఇచ్చి బయటకు వెళ్ళడానికి మంచి చీరలు కొనుక్కోమన్నాడు పవన్. మిగతా ఇద్దరు ఆడవాళ్ళు నోరు మెదప లేదు.
“ ఉద్యోగం చేసి సంపాదిస్తున్నది కదా ఇంక నెత్తిమీద దేవతే” తల్లి చెవిలో గొణిగింది వదినగారు.
ఆ మాటలు సంధ్య చెవిన బడినా నొచ్చుకోలేదు సరికదా మనసులో కాస్త గర్వంగా అనిపించింది.
తిని కూర్చోవడం వలన శరీరం భారంగా తయారైన వదినగారు ఈ నెల రోజులలో బరువు తగ్గి, చురుకుగా తిరుగుతోంది.
ఎప్పుడు పడుకుని ఉండే అత్తగారు కూతురికి చిన్న పనులలో సాయం చేస్తోంది. ఇద్దరూ ఇల్లు దాటి బయటకు అడుగు పెట్టరు.
*****. ********. ******
” వంట చేయడమే నా ఉద్యోగం” అన్న సంధ్య మాటలు పరిమళకు దారి చూపించాయి. ఇద్దరూ కలిసి కాలనీలో నాలుగు వీధులు తిరిగి ఎవరికి వంట విషయంగా సహాయం కావాలో వాకబు చేసారు.
పిల్లలు అమెరికాకో ఆస్ట్రేలియాకో వెళ్ళిపోయి, ముసలి దంపతులు మిగిలి పోయిన వాళ్ళవి ఒక పది ఇళ్ళదాకా దాకా పట్టుకున్నారు. వాళ్ళకు శ్రమ లేకుండా కమ్మని, ఆరోగ్యకరమైన భోజనం వండి కారియర్ పంపుతానని తమ మాటకారితనంతో ఒప్పించారు
రాత్రికి సాయంత్రం వేడిగా చేసిన రొట్టెలు, కూర కూడా ఇస్తామన్నారు..
ఆరోగ్యం బాగులేక కొందరు, చేసుకునే ఓపిక లేక కొందరు, ఎలా వుంటుందో చూద్దామని కొందరు ఒప్పుకున్నారు.
సంధ్య తను ఎప్పటినుండో పోగుచేసుకున్న అయిదువేలు మదుపు పెట్టింది. పరిమళ అంతకన్న ఎక్కువేపెట్టింది.
ఇద్దరూ తమ పాకశాస్త్ర నైపుణ్యమంతా ఉపయోగించి రుచిగా, శుచిగా వండి వేళకు అందివ్వడంతో మరికొందరికి తెలిసి కూరలు మాత్రం కావాలని కొందరు, రొట్టెలు, కూర. చాలని కొందరు వచ్చారు.
కాలనీలో ఇలా రుచికరమైన భోజనం కారియర్ ఇంటికి పంపుతున్నారన్న వార్త ఆ నోటా ఈ నోటా విదేశాల్లో వుంటున్న పిల్లలకు తెలిసింది.
వాళ్ళు అమ్మా నాన్నలకు ఫోన్ చేసి ” ఇంత డబ్బు సంపాదిస్తున్నాము. మీరెందుకు కష్టపడం మీరూ కారియర్ తెప్పించుకోండి ” అనడం వలన గిరాకీ పెరిగింది.
రుచి, శుభ్రత విషయం లోను, కూరగాయలు, బియ్యం, పప్పు వంటి వస్తువుల విషయం లోను రాజీ పడకండా నాణ్యత పాటించడం వలన తొందరలోనే పరిమళ, సంధ్య పెట్టిన మెస్ మంచి పేరు తెచ్చుకుంది.
ఉపాధి కోసం వెతుక్కున్న ఆ ఇద్దరు ఆడవాళ్ళు ఇప్పుడు మరో ఇద్దరికి ఉద్యోగం చూపించే స్థితికి వచ్చారు.
పెద్ద చదువులు చదివి, పైస్థాయి పదవుల్లో రాణించడం గొప్ప కాదు. అవరోధాలను  అవకాశాలుగా మలచుకుని మరికొందరికి దారి చూపిన వారు ఆదర్శంగా నిలుస్తారు.
—————. —————- ——————
రచన: కళ్యాణి కోడూరు
ఏమండీ మన ఫ్లోర్లో 108  పార్వతి గారికి కరోనా వచ్చిందట… చాలా ఆదుర్దాగా అరుస్తూ ఆయాసపడుతూ వచ్చింది శ్రీలక్ష్మి. ఎందుకు అంత ఖంగారు నీకు అంటూ కళ్ళు నులుము కుంటూలేచి వచ్చాడు సత్యానందం. నెమ్మదిగా ముఖం కడుక్కుని వచ్చి శ్రీలక్ష్మి ఇచ్చిన కాఫీ కప్పు అందుకుంటూ ..ఊ..ఇప్పుడు చెప్పు..108 లో వుంటున్న పార్వతి గారికి కరోనా వచ్చిందని తెలిసిందా? మరిఇప్పుడు ఎలా వుంది ఆవిడకు ?ప్రశ్న పూర్తి కాకుండానే…ఆ..ఏముంది..చెప్పడానికీ..ఆవిడఇక్కడ..ఆయన మద్రాసులో,పిల్లలు ఇద్దరూ బయట విదేశాలలో. పెద్దపిల్ల స్కాట్లాండ్, చిన్నపిల్లఅమెరికాట. ఆయనకు కబురు చేసారట. మరి రావటానికి…కరోనా రోజులాయె..బార్డర్లు దాటుకొనరావటం తేలిక కాదు కదా…అంది. అయ్యో అలాగా…మరి ఒకసారి ఆవిడను పలకరించి ఏమైనకావాలేమో కనుక్కోపోయావా లక్ష్మీ..అన్నాడు సత్యానందం.
ఒక్కసారి ప్రక్కలో బాంబు పేలినట్లు ఉలిక్కి పడింది శ్రీలక్ష్మి. నాతో అంటే అన్నారు కానీ ఇంకెవరితోఅనకండి బాబు కరోనా వచ్చిన వాళ్ళ దగ్గిరిక వెళ్ళమని..అంటూ విస విసా అక్కడనుంచ లేచి వెళ్లింది .
అరే..ఈ మనిషికి ఎలా అవగాహన కలిగించాలను కుంటూ ఆలోచనలో పడ్డాడు సత్యానందం. తమ పిల్లలు కూడా దూరంగాన వున్నారు మరి..ఇదే పరిస్తితి తమకు ఎదురైతేనో…పిల్లలు వచ్చే అవకాశాలు తక్కువ.
టివి చూద్దామని అనుకున్నా..మనసు ఒప్పక..మేల్లిగా లేచి ..బల్ల మీద పెట్టిన డబ్బా నుంచి ఒక మాస్కుతీసుకుని మొహానికి తగిలించుకొని, చేతికి సానిటైజర్ రాసుకొని తలుపు దగ్గరగా వేసి108 వైపుఅడుగులు వేసాడు. అప్పుడే మెట్లు దిగుతున్న 508 లో వుండే లోకనాథం ఏమండి..అటు వెళ్లకండి108 లో ఆవిడకు కరోనా…అన్నాడు. అవునటండీ..పాపం ఆవిడ ఒక్కరే వున్నారటగదా..ఏమైనసహయంకావాలేమోఅడుగుదామనుకున్నానండీ…ఆ మాట వినగానే ఆయన నాకు అర్జంటు పనివుందండీ అంటూ గబగబా మెట్లు దిగి పరుగెత్తాడు…
ఏమైనా ఆవిడ పరిస్తితి ఏమిటి కనుక్కోవాలి అని మనసులో అనుకుంటూ ఆవిడ ఇంటి కాలింగ్బెల్కొట్టాడు.
కాసేపటికి మూలుగుతూ మనిషి వస్తున్న చప్పుడైంది. కటికీ లోంచి తొంగి చూసింది ఆవిడ…ఎవరుఅంటూ నీరసంగా..నేను ఈ ఫ్లోర్ లోనే 101 లో వుంటానండీ. నా పేరు సత్యనాధం. మీకు ఒంట్లోబాగలేదనీ, ఒంటరిగా వున్నారనీ తెలిసింది…మీకేమయినా సహాయంకావాలా..అని అడిగాడు. ఇద్దరూమొహానికి మాస్కు వేసుకున్నారేమో..మాటలు సరిగ్గా వినపడినట్లు లేదు. సరే మళ్లీ బిగ్గరగామీకేమయినా కావాలా అని అడిగాడు.  పరవాలేదండీ జ్వరం తక్కువగానే వుంది..మీకు వీలయితే  ఒకఆక్సిమీటరు పంపగలరా అని అడిగింది. అలాగే తప్పకుండా, మీకు ఏఅవసరం వున్నా మాకుచెప్పండి..పంపిస్తాము. భయపడకండి. మందులు వేసుకోండి , ఫోన్ చెయ్యండి అని చెప్పి, చిన్నగాఅపార్టుమెంట్ ప్రెసిడెంట్ గారి దగ్గరకువెళ్ళాడు. ఆయనకు ఆవిడ పరిస్తితివివరించి ఆవిడ భర్తవచ్చేవరకూ ఆవిడకుకావలసినవన్నీ అందేలా చూద్దామనీ, రోజుకు రెండు మూడు సార్లు ప్రతిఒక్కళ్ళూఫోన్ చేసి ధైర్యం చెప్పవలసిన అవసరంవుందనీ…అలాగే మొత్తం బిల్డింగ్ అంతా సానిటైజ్చేయంచాలనీ..అందుకు కావలసిన ఏర్పాట్లు చేయటానిక కి ఆయనకు తోడుగావుండి పూర్తి చేసేసరికి
మధ్యాహ్నం అయిపోయింది. మెల్లగా యింట్లోక అడుగు పెట్టేసరికి కాఫీ తెచ్చేలోపు ఎక్కడికిమాయమయ్యారూ? అంటూ ఎదురు వచ్చింది శ్రీ లక్ష్మి…ఇప్పుడు కాఫీ వద్దులే ఏకంగా భోజనం చేస్తానుఅంటూ స్నానానికి వెళ్ళాడు.
స్నానంచేసి వచ్చేసరికి వేడిగా భోజనం వడ్డించింది. మంచి గుత్తివంకాయ కూర మజ్జిగ పులుసు  చాలాబాగున్నాయి అని మెచ్చుకుంటూ తృప్తి గా తింటుడంగా మెల్లిగ గోముగా అడిగింది శ్రీలక్ష్మి..ఏమండీ ఈదసరాలలో అమ్మవారి పేరు చెప్పుకుని ఎర్ర అంచు ఆకుపచ్చచీర కట్టుకుంటే మంచిదని మన పై ఫ్లోర్లోవుండే మీనాక్షమ్మగారు చెప్పిందండీ..నేను కొనుక్కోనా? కొద్దిగ పొలమారింది సత్యనాధానికి.
లాక్డవునులో బయటకు వెళ్ళే పని లేదు. ఈ ప్రాణాంతకపు రోజుల్లో ఈ మూఢనమ్మకాలొకటి. అవి ఎవరిమట్టుకు వాళ్ళు వాళ్ళకే పరిమితం చేసుకోకుండా ప్రచార మొకటి…మనసులోనే విసుగు పడ్డాడు. స్వతహాగ శ్రీలక్ష్మిది మంచిమనసే…పల్లెటూరులో అమ్ముమ్మ దగ్గర పెరిగింది. కొంచెం తనమాటనెగ్గాలన్నపట్టుదల , కొంచెం తొందరపాటును…మళ్లీ ఓపికగా నచ్చచెబుతే అర్ధం చేసుకుంటుంది. చెబుదాంచెప్పాలి అని మనసులో అనుకుని ..పైకి సరే చూద్దాంలే ఇంకా టైమువుందిగా అన్నాడు.
రుచిగా వున్నాయన కొంచెం ఎక్కువే తిన్నట్లున్నాడు..భుక్తాయాసంగా మత్తుగా నిద్రవచ్చింది..లాక్డవునులో ఇదొ కొత్త అలవాటు అవుతున్నది..మళ్లీ ఆఫీసులు తెరిచాక కష్టం. రేపటినుంచీజాగ్రత్తగా వుండాలి అనుకుంటూనే నిద్రపోయాడు. లేచేసరికి సాయంత్రం కావస్తుంది..తన పిల్లలూదూరంగా అమెరికాలోని వున్నారు. వాళ్ళూ లాకడౌన్ లోనే యింటినుంచి పనులు చేసుకుంటున్నారు. ఎలావున్నారో…వాళ్ళకు పగలు మనకు రాత్రి ..వాళ్ళు మళ్లీ పనులు ప్రారంభించేలోపు ఒకసారిపలుకరిస్తూ వుంటారు…ఈ మధ్య అమ్మాయి వాళ్ళు ఫోన్ చేసి పది రోజుల పైనే అయింది. పిల్లలతోఇంటినుంచి పని అంటే ఇంకా కష్టం, పాపం అందరూ అవస్థలు పడుతున్నారు.శ్రీలక్ష్మీ పిల్లలేమయినాఫోన్ చేసారా..నాకు నిద్ర పట్టేసింది అంటూ బయటకు వచ్చాడు…శ్రీలక్ష్మి ఒక్కసారిగ బావురుమంది.
చాలా కంగారు పడ్డాడు సత్యానందం..ఏమయింది..ఏడవక..ఏమయిందో చెప్పు ముందు అన్నాడుభయం భయంగా…వెక్కుతూ వెక్కుతూ మన అమ్మాయికి పెద్ద ఆపద తప్పిందండీ..అయ్యో …ఎందుకోపది రోజులనుంచీ తన దగ్గర్నుంచ ఫోన్ రాలేదనుకున్నాను..ఎలా వున్నారు..ఏమందిట అని అడిగాడునీరసంగా..
ఇరవై ోరోజుల క్రితమ పని మీద బయటకు వెళ్ళారట. తరువాత ఏడెనిమిది రోజులకు అల్లుడు గారికిబాగా జలుబు కొద్దిగ జ్వరం మొదలయిందట. ఎందుకైన మంచిదని తను వేరే గదిలో తలుపు వేసుకోనిబాగా దూరంగా నే వన్నారుట. కానీ ఐదు రోజుల తరువాత జ్వరంతో పాటు ఆక్సిజను తగ్గి శ్వాసతీసుకోవడమ కష్టంగా అని పించి స్నేహితులకు ఫోన్ చేసారట. స్నేహితులు వెంటనే ఆసుపత్రికి ఫోన్చేసి అంబులెన్స్ పలిపించి ఈయనను ఆసుపత్రికి పంపారుట. అంతేకాదు అమ్మాయి పిల్లలు దేనికిఇబ్బంది పడకుండా , భయపడకుండా తోడుగ వుండి ..చూసుకున్నారుట. వాళ్ళు అలా తోడుగ వుండకపోతుంటే పిల్ల ఒకర్తి ఎంత బాధ పడివుండేది, వాళ్ళ రుణం ఎలా తీర్చుకోగలం మనం..భగవంతుడువాళ్ళను చల్లగా చూడాలని ప్రార్ధిస్తాను..అంది ఎంతో కదిలిపోతూ…
చేసావా మరి..వాళ్ళు మా కెందుకు అని తలుపు వేసుకుంటే పిల్ల ఎంత కష్ట పడేదో ఆలోచించు..
ఎప్పుడైన ఎక్కడైన ఒకరికొకరం తోడుగ సహాయపడడం చాలా అవసరం. ప్రత్యేకంగా ఇలాంటివిపత్తులు వచ్చినపుడు. నువ్వు ఏ చీర కట్టుకుని ఎంత పూజ చేసావని కాదు కాదు భగవంతుడుచూసేది…సాటిమనిషి పట్ల నీ ప్రవర్తన ఎలావుందనేదే ముఖ్యం. మానవుడు సంఘజీవి..నలుగురుతోకలసి మెలసి…నేను బాగుండాలి నాతో పాటు అందరూ బాగుండాలి అనుకోవాలి…అందుకుఒకరికొకరు తోడుగ వుండాలి.
ఎప్పుడు భగవంతుడు తానే స్వయంగా నాలుగు చేతులు కిరీటాలతో కాలండర్ బొమ్మలాగా రాడుసహాయం చెయ్యడానికి..ఎవరినో పంపుతాడు..మార్గం చూపిస్తాడు.. అర్ధం అయిందాశ్రీలక్ష్మీమేడం…వెళ్ళు ముందు మొఖం కడుక్కుని..నాకు కాస్త కాఫీ ఇవ్వు.
శ్రీలక్ష్మి కూడా మొహమాటంగా నవ్వుతేచ్చుకుని అర్ధం అయింది మాష్టారు..ఇంకేమీ వివరంగాచెప్పక్కరలేదు. మీకు కాఫీ ఇచ్చి , త్వరగా వంటచేసి వేడి చారు అన్నం ఆ పార్వతమ్మగారికి ఇచ్చివస్తానుఅంది హుషారుగా. సరే సరే..అన్నింటికీ మరీ ఆవేశ పడకు. తప్పకుండ ఇచ్చిరా..కానీ జాగ్రత్తలుమర్చిపోక. మాస్కు కట్టుకో. సానటైజర్ తీసుకో..ఆవిడ ఇంటి బెల్ కొట్టు. ముందుగా ఫోన్ చేసి చెప్పు. తలుపు బయట పెట్టి దూరంగా నిలబడు. ఆవిడ తీసుకున్నాక ను వ్వు వచ్చేయమని జాగ్రత్తలుచెప్పాడు సత్యనందం.
అమ్మయ్య..శ్రీలక్ష్మికి కనువిప్పు కలిగింది…ముచ్చటగా చీర అడిగిందిగా కొందామని అనుకున్నాడు. సరేతనపనులు చేసుకుని వచ్చే లోపు ఆన్ లైను షాపుల్లో చూద్దామని కంప్యూటర్ తెరిచాడు. ఇంతలో కాఫీతీసుకుని వచ్చింది శ్రీలక్ష్మి. ఏమిటి చేస్తున్నారు  అంటూ..అదే నువ్వు చీర అన్నానురా చూస్తున్నాఅన్నాడు. వద్దండీ.ఆ డబ్బు మన రెండో ఫ్లోర్ లో వున్న శేఖర్ పనులు లేక వసతి లేక కాలినడకనవూర్లు వెళుతున్న కూలీ జనాలకు భోజనం, కాళ్లకు చెప్పులు..ఇంకా అవసరమైన సామానులు వాళ్ళస్నేహితులతో కలసి ఏర్పాటు చేస్తున్నాడట. అతనికి ఇవ్వండి ఆ డబ్బేదో..
సత్యానందం మనసులో అనుకున్నాడు…కరోనా …నీవు మాకు మా హద్దులుచూపించడమేకాదు…మానవత్వాన్ని నిద్ర లేపుతున్నావు. మనుష్యులమధ్య సహకారం , సయోధ్యఅవసరమని నిరూపించావు…తప్పులు చేసాము చాలా…ఇంక దయచేసి నిష్క్రమించు అనిమనసులోనే ప్రార్ధించాడు.
 
 
రచన: జి.వి.ఎల్ నరసింహం
 
సుందరమ్మ ఉండేది, అక్కయ్యపాలెం. ఆవిడ భర్త రాజేశ్వరరావు, తాసీల్దారు చేస్తుండేవాడు. నడి వయసులో ఏక్సిడెంటులో పోయేడు. వారి ఏకైక సంతానం, రఘురాం. సుందరమ్మకు ఓ చెల్లెలు ఉంది. పేరు జానకి. భర్త మోహనరావుతో, ఆమె సీతమ్మపేటలో ఉంటుంది. సంతానం కలుగలేదు. అక్కచెల్లెళ్ళిద్దరకు, ఒకరిపై ఒకరికి వల్లమాలిన అభిమానం. జానకి, రఘురాముని స్వంత కొడుకులా ప్రేమిస్తుంది. రఘురాం కూడా పిన్నిని స్వంత తల్లిలాగే గౌరవిస్తాడు. సుందరమ్మ అన్న అర్జునరావు, లాయరు. గాజువాకలో ఉంటాడు. చిన్నప్పుడు కలసి మెలసి ఉన్నా, పెళ్లినాటినుండి భార్య ట్యూషను ప్రభావం వల్ల, అక్కచెల్లెళ్ళతో అంటీఅంటనట్లుంటున్నాడు. అతని కొడుకు గణేష్, మర్చంట్ నేవీలో చేరేడు. కూతురు ఈశ్వరి, పదో తరగతి పరీక్షలతో మూడు సార్లు ఢీకొని, ఓటమి ఒప్పుకొని, వాటి జోలికి వెళ్లడం మానేసింది. టీ.వి. సీరియల్సుకు, వీరాభిమాని.
తండ్రి రాజేశ్వరరావు పోయిననాటికి, రఘురాం, తొమ్మిదో తరగతిలో ఉండేవాడు. అప్పటినుండి, సుందరమ్మపై ఇంటి బాధ్యతంతా పడ్డాది. చెల్లెలు జానకి, మరది మోహనరావు, అనేక విషయాలలో కావలసిన సహాయం అందజేస్తుండేవారు. తల్లికి చేదోడువాదోడుగా ఉంటూ, రఘురాం ఫిజిక్సులో పి.జి. చేసి, ఓ ప్రైవేటు కాలేజీలో లెక్చరరుగా చేరేడు.
అటు, సుందరమ్మ అన్న అర్జునరావుకు, కూతురు ఈశ్వరి, పెళ్లి ఒక సమస్యగా మారింది. చదువు విషయంలో కాంప్రమైజు అయి, కట్నాలకు ఆశ బడి, అయిదుగురు పెళ్లికొడుకులు, కేసుని పెళ్లిచూపులు వరకు తెచ్చినా, పెళ్లికూతురు ఆకారం చూసేక వెనక్కి తగ్గేరు. ఈ పరిణామాలతో అర్జునరావు ఫోకస్, మేనల్లుడు రఘురాం మీద బడ్డాది. భార్య కళ్యాణి సలహా మేరకు, తరచూ సుందరమ్మకు ఫోన్లు చేస్తూ, యోగక్షేమాలు కనుక్కోడం ప్రారంభించేడు. ఉగాదికి సుందరమ్మను రఘురాంతో బాటు భోజనానికి ఆహ్వానించేడు. ఆహ్వానం, చెల్లెలు జానకికి అందలేదని తెలిసి, సుందరమ్మ తన ఆహ్వానాన్ని మర్యాదగా తిరస్కరించింది. ప్రయత్నం విరమించుకోలేదు, అర్జునరావు. స్వయంగా ఆ విషయం మాట్లాడే ధైర్యం చాలక, ఓ మధ్యవర్తి పేరయ్య శాస్త్రి ద్వారా, కూతురు ఈశ్వరిని, రఘురాంకి ఆఫర్ చేసేడు. ఫలితం శూన్యం అయింది.
పవన్ కుమార్ గారు విశాఖపట్నం ఉక్కు కర్మాగారంలో ఒక ఉన్నతోద్యోగి. ఆయన కుమార్తె నీరజ, మేథ్స్ లో పి.జి. చేసి, రఘురాం పని చేస్తున్న కాలేజిలోనే లెక్చరరుగా చేరింది.. అప్పటికే, రఘురాం తెలివైనవాడని, సత్ప్రవర్తన గలవాడని, కాలేజీలో పేరు తెచ్చుకొన్నాడు. క్రొద్ది రోజులలోనే, నీరజ అది గమనించి, రఘురాంపై సదభిప్రాయం ఏర్పరుచుకొంది. నీరజ యొక్క గౌరవమయిన ప్రవర్తనను, రఘురాం మనసులో మెచ్చుకో సాగేడు. ఇద్దరూ, వారి వారి పరిధిలలోనే ఉంటూ, ఆదర్శమయిన స్నేహితులయ్యేరు. క్రమంగా ఆ స్నేహం, వారి పెద్దల అంగీకారంతో  వివాహబంధానికి పునాది వేసింది. పరిణామం, ఓ శుభ ముహూర్తాన, రఘురాం నీరజ మెడలో తాళి కట్టేడు. నీరజ ఇంట అడుగు పెట్టినప్పటినుండి, సుందరమ్మకు చాలవరకు ఉపశమనం లభించింది. అప్పటికే, ఇంటి యాజమాన్యం కొడుకు తన భుజాన వేసుకొన్నాడు. ఇప్పుడు, వంటిల్లు బాధ్యత, కోడలు నీరజ, తనదిగా చేసుకొంది. అక్క  కష్టాలు తీరేయని, చెల్లెలు జానకి సంతోషిస్తున్నాది.
దాంపత్య జీవిత ఫలితంగా, నీరజ తల్లి కాబోతోంది. ఈ శుభ పరిణామం తెలిసి, మనవడో, మనవరాలో,తెలుసుకొందామన్న అతృతతో, సుందరమ్మ చెల్లెలుతో కలసి, తను నమ్మే జ్యోతిష్కుడు, బ్రహ్మయ్య శాస్త్రిని సంప్రదించింది. జాతకాలు పరీక్షగా చూసి, తప్పక మగబిడ్డేనని ఆయన భవిష్య వాణి వినిపించగానే, అక్కచెల్లెళ్ళిద్దరి ఆనందానికి అంతు లేకపోయింది. స్టీలు ప్లాంటు కోలనీలో ఉంటున్న, వియ్యపురాలు జగదాంబకు, నిమిషాల మీద ఆ శుభ వార్త చేరింది. ఆవిడ,  ఆఫీసు పనిలో నిమగ్నుడై ఉన్న భర్త, పవన్ కుమారుకు ఆ మెసేజ్ వెంటనే ఫార్వర్డ్ చేసింది.
నీరజకు వేవిళ్ల రోజులు వెనక్కి వెళ్ళేయి. సీమంతం రోజులు దగ్గరకు వచ్చేయి. ఆ శుభకార్యం ఎప్పుడో తెలుసుకోవాలన్న కుతూహలంతో, సుందరమ్మ వియ్యపురాలిని సంప్రదించింది. ఆ సాంప్రదాయం, వారి కుటుంబంలో లేదని వినగానే, సుందరమ్మ నిరాశ చెందింది. అది గ్రహించిన జగదాంబ, భర్త సలహా తీసుకొని, గంట తరువాత, ‘ఆ శుభకార్యం మీరు జరుపుకొంటే మాకు అభ్యంతరం లేదు’ అని ఫోనులో వియ్యపురాలికి తెలియజేసింది. సుందరమ్మకు ప్రాణం లేచొచ్చింది. వెంటనే, చెల్లెలు జానకికి, ఆ విషయం సంతోషంతో చెప్పింది. పిల్లలు లేని తనకు, భగవంతుడు ఓ సదవకాశం ప్రసాదించేడనుకొని, ఆ శుభకార్యం తన ఇంట జరిపిస్తానని అక్కను బ్రతిమలాడి  ఒప్పించింది, జానకి. అది తెలిసిన ఆమె భర్త మోహనరావు కూడా సంతోషించేడు. బ్రహ్మయ్యశాస్త్రి గారు ముహూర్తం పెట్టేరు. జానకి ఇంట్లో పెళ్ళిసందడి ప్రారంభమయింది. కోడలుకు సుందరమ్మ రెండు జతల బంగారు గాజులు చేయించింది. వాటికి జానకి కూడా, తన వంతుగా మరో రెండు జతల బంగారు గాజులు కలిపింది. ఇద్దరూ, ఖరీదయిన చెరొక కంచి పట్టు చీర కొన్నారు. వియ్యాలవారికి స్వయంగా ఆహ్వానం అందజేసేరు. తప్పక వస్తామన్నారు. కార్యక్రమానికి కుటుంబ సమేతంగా రమ్మని, అన్న, అర్జునరావుని కూడా  ఉభయులు స్వయంగా ఆహ్వానించేరు. ‘రావడం కుదరదేమో’అని లాయరుగారు క్రొద్దిగా నసుగుతూ చెప్పబోతుంటే, ‘మాకు కుదరదు. వేరే పనులున్నాయి.’ అని ఆయన భార్యామణి, కళ్యాణి ఖచ్చితంగా కుండ బ్రద్దలు కొట్టినట్లు చెప్పింది.
సీమంతానికి సుమారుగా పాతిక మంది ముత్తయిదులు వచ్చేరు. సీమంతపు పెళ్లికూతురు నీరజకు, వారిలో ప్రతి ఒక్కరు గాజులు తొడిగి, ఆశీర్వదించేరు. తెర చాటునుండి కార్యక్రమాన్ని చూస్తున్న రఘురాం, తల్లి చవి చూస్తున్న ఆనందాన్ని గమనించి, ఎంతో సంతోషించేడు.
రెండు కుటుంబాలవారు ఎదురుచూస్తున్న రోజు ఆసన్నమయింది. ఒక కార్పొరేట్ హాస్పిటలులో నీరజ మాతృమూర్తి అయింది. బ్రహ్మయ్య శాస్త్రి గారి భవిష్యవాణి నిజమయింది.  పండంటి మగ బిడ్డడు, నీరజ ఒడిలో చేరేడు. అందరకు  ఒకటే సందడి. జానకి సందడి సరేసరి. బారసాల రోజు వచ్చింది. ‘వెంకట రాజేశ్వర పవనకుమార్’ అని, పళ్ళెంలోని బియ్యంలో ఉంగరంతో రాసేడు, రఘురాం. బర్త్ సర్టిఫికేటులో ‘గౌతమ్’ అని రాయించేరు.
నీరజ కాలేజీకి వెళ్లడం ప్రారంభించింది. ఇంటివద్ద, గౌతమ్ సంరక్షణకు సమస్య లేదు. వాడి బాధ్యతలన్నీ జనాకివే. రోజూ, మోహనరావు ఆఫీసుకు వెళుతూ, జానకిని వదినగారింట, డ్రాప్ చేసి వెళ్తుంటాడు. గుమ్మంలో  అడుగు పెట్టినప్పటినుండి, గౌతమ్ సంరక్షణలోనే మునిగి తేలుతూంటుంది, జానకి. రకరకాల ముద్దుపేర్లు,‘నా బంగారు కొండా’ ‘నా వజ్రాల మూటా’ అని వాడిని పలకరిస్తూంటుంది.
రోజులు గడుస్తున్నకొద్దీ, గౌతంకు చిన్న మామ్మ దగ్గర బాగా చనువయింది. ఎప్పుడయినా,  నీరజ, ‘కొన్నాళ్ళకు, వీడు మీరే తల్లనుకొంటాడేమో.’అని జోక్ చేస్తే, ‘అలా ఎప్పుడూ అనుకోడమ్మా. కాలేజీ నుండి నువ్వు రాగానే, నిన్ను చూసి ఎంత సంబరపడుతుంటాడో, నీకు తెలుసుగా.’ భరోసా ఇస్తున్నట్లు జానకి సమాధానం.
గౌతమ్ జీవితంలో విద్యాభ్యాసం మొదలయింది. కిండర్ గార్టెన్ లో ప్రవేశించేడు. రోజల్లా వాడితో గడపడానికి అలవాటుబడ్డ జానకి, ముద్దుల మనవడు బడినుండి ఎప్పుడు వస్తాడా, అని రోజూ వెయ్యి కళ్ళతో ఎదురుచూస్తూంటుంది. వాడు రావడమేమిటి, ‘దొరకునా ఇటువంటి సేవ’అని వాడి సంరక్షణలో మునిగి తేలుతూంటుంది.. వాడున్ను, ‘చిన్న మామ్మ’ అంటూ, జానకి వెంటా ఉంటాడు, కుక్కపిల్లలా.
ఒక రాత్రి రఘురాం, నీరజ, వాళ్ళ బెడ్ రూములో గౌతమ్ హయ్యర్ ఎడ్యుకేషన్ గూర్చి ఆలోచనలో బడ్డారు.
‘రఘు, మన గౌతమ్ కెరియర్ విషయం ఏమైనా ఆలోచించేవా?’
‘ఆ విషయం నేనెప్పుడూ ఆలోచించ లేదు నీరూ. నువ్వేమయినా  ఆలోచించేవా.’ అని, ఆ విషయంలో భార్య ఆలోచనేమిటో తెలియగోరేడు, రఘురాం.
‘ఐ.ఏ.ఎస్. గాని, ఐ.పి.ఎస్. గాని అయితే బాగుంటుందేమో. ఈ రోజుల్లో హైలీ డిగ్నిఫైయడ్ కెరియర్స్ గదా అవి.’ అని నీరజ అభిప్రాయబడ్డాది.
‘కానీ, వాటిలో స్ట్రెస్సెస్ ఎండ్ స్ట్రైన్స్ ఎన్నో ఉంటాయి.’ ఆ ఉద్యోగాల్లో ప్రస్తుతం ఉన్నవారి కష్టసుఖాలు తెలిసిన రఘురాం స్పందన అది.
‘అయితే నీ ఒపీనియన్ ఏమిటి?’
‘ఇంజినీరు గాని డాక్టరు గాని అయితే ఎలా ఉంటుంది.’ రఘురాం ప్రశ్న.
‘సరేలే, ఇంకా చాలా టైముంది గదా. ఆ టైమ్ వచ్చినప్పుడు ఆలోచిద్దాం.’ అని అక్కడకు ఫుల్ స్టాప్ పెట్టింది, నీరజ.
ఒక రోజు సాయంత్రం, రఘు, నీరజ, వాళ్ళ కాలేజీ వార్షికోత్సవ కార్యక్రమాలు నిర్వహించడంలో ప్రధాన పాత్ర పోషించి, స్కూటరు మీద ఇంటికి బయలుదేరేరు. ఇద్దరూ కార్యక్రమ విశేషాలు సరదాగా నెమరు వేసుకొంటున్నారు. వాటిలో, ఒక విద్యార్ధి చేసిన మిమిక్రీని తలచుకొని అతణ్ణి మెచ్చుకొంటున్నారు. ఇంతలో, స్పీడుగా వస్తున్న ఒక లారీ, బ్రేక్స్ ఫెయిలయి, గృహోన్ముఖులవుతున్న దంపతుల స్కూటరును అకస్మాత్తుగా వెనుకనుండి ఢీకొంది. ఆ ప్రభావానికి, స్కూటరు వెనుక సీటులో ఉన్న నీరజ, విసిరి పడి, రోడ్డుప్రక్కన ఉన్న బండరాయికి తల గ్రుద్దుకోడంతో, అక్కడికక్కడే తుది శ్వాస విడిచింది.
ఆ  వార్త విన్న కుటుంబ సభ్యులందరు శోకసముద్రంలో మునిగిపోయేరు. అందరి ఆందోళన ఒకటే. తల్లి లేని జీవితాన్ని గౌతమ్ ఎలా తట్టుకొంటాడా, అని. దానికి తోడు, అప్పటికే మధుమేహం, గుండె జబ్బులతో బాధ పడుతున్న సుందరమ్మకు, మరో ఆరు నెలలు దాటకుండానే, నూరు సంవత్సరాలూ నిండిపోవడంతో, సమస్య మరీ జఠిలమైంది. ఈ అనూహ్య పరిస్థితులలో చిక్కుకొన్న  రఘరామూ, పినతల్లి  జానకి, తల్లి లేని లోటు తెలియకుండా చెయ్యడానికి, గౌతమ్ మీద వాళ్ళ దృష్టిని ఎక్కువగా కేంద్రీకరించేరు. కాని, సాయశక్తులా ఎంత సహకరిస్తున్నా, జానకికి తన కుటుంబ బాధ్యతలు కూడా ఉన్నాయి కదా.
అటు,  అర్జునరావుకు,  కూతురు ఈశ్వరి పెళ్లి, నిద్ర లేకుండా చేస్తున్నాది. పెళ్లిళ్ల  పెద్ద, పేరయ్య శాస్త్రి ఏవో సంబంధాలు తెస్తూనే ఉన్నా ప్రయోజనం లేకపోయింది.  చివరికి రెండో పెళ్లి సంబంధాలు కూడా ఫెయిల్ అయిపోవడంతో అర్జునరావు దంపతులకు ఆశలు సన్నగిల్లడం మొదలయింది. అర్జునరావు మరో మెట్టు క్రిందికి దిగేడు. ఆర్థికంగా వెనుకబడ్డ సంబంధమైనా, తనకు సరే అని, పేరయ్యశాస్త్రికి విన్నవించుకున్నాడు.  పేరయ్యశాస్త్రి మెదడులో మెరిసిందొక  ఆలోచన. మేనల్లుడు రఘురాంకు ఆఫర్ చెయ్యమని అర్జునరావుకు సలహా ఇచ్చేడు. గతంలో  ఆ ప్రయత్నం విఫలమయిందని నిస్పృహతో చెప్పిన సమాధానం విని, మారిన పరిస్థితులలో రఘురాం అంగీకరించవచ్చనిన్ని, తను ఒప్పించడానికి ప్రయత్నిస్తానని పేరయ్యశాస్త్రి హామీ ఇచ్చేడు.
రఘురాం,జానకీలను సంప్రతించేడు, పేరయ్యశాస్త్రి. ప్రస్తుత పరిస్థితులలో, చిన్నవాడైన గౌతమ్ సంరక్షణకు, ఆడ దిక్కు ఎంతయినా అవసరమని, కుటుంబంలోని పిల్ల ఈశ్వరి అయితే, గౌతంను ఆప్యాయంగా చూసుకుంటుందని నచ్చచెప్పి ఒప్పించేడు. ఫలితంగా ఓ శుభ ముహుర్తాన్న రఘురాం ఈశ్వరి మెడలో  తాళి కట్టేడు.
ఎట్టకేలకు,ఈశ్వరి పుట్టిల్లు వదలి, రఘురాం ఇంట ప్రవేశించింది. గౌతమ్ ను ఈశ్వరి ఎలా చూసుకొంటుందా అని, నిత్యం రఘురాం మనసులోబెంగ. కాని,క్రొద్దిరోజులలోనే, ఆదరాభిమానాలతో ఈశ్వరి గౌతముని చేరదీయడం పలు సార్లు గమనించేక, నిబ్బరబడ్డాడు. పినతల్లి జానకితో, ఆ విషయం పాలుపంచుకొన్నాడు. ‘నాయనా, ఎంతయినా, కుటుంబం లోని పిల్ల. తల్లి లేని పిల్లడు. వాడి మీద జాలి, అభిమానం, లేకుండా ఎలా బోతుంది. పేరయ్యశాస్త్రి గారు సరయిన సలహాయే ఇచ్చేరు. నీ మనసులో బెంగ తీరింది. మనకదే కావాల్సింది.’ అని సంతోషం వ్యక్తబరచింది, జానకి. కొంత అయిష్టంతోనే పెళ్లి చేసుకొన్నా, ఈశ్వరి అనుకూల ప్రవర్తనతో, రఘురాం ఈశ్వరికు దగ్గరయ్యేడు.
కాలచక్రం రెండు సంవత్సరాలు ముందుకు దొర్లింది. ఈశ్వరికి మగబిడ్డడు పుట్టేడు. విలాసరావు, అని నామకరణమయింది వాడికి. విలాసరావు ప్రవేశంతో, ఇంట్లో పరిస్థితులు తారుమారయ్యేయి. గౌతంకు పరోక్షంగా హింసలు మొదలయ్యేయి. వాడి మీద రోజుకో ఫిర్యాదు రఘురాముకు చేరుకొంటున్నాయి. కొద్దిరోజులలోనే, ఈశ్వరి దురుద్దేశాన్ని రఘురాం పసిగట్టేడు. గౌతమ్ మీద ఇప్పటివరకు ఒలకబోసిన ప్రేమ, కేవలం తనను మభ్యబెట్టడానికే, అని గ్రహించేడు. పిన్నితో విషయం చర్చించేడు. నిజానికి, అదంతా తల్లి దర్శకత్వంలో, రఘురాముని వశబరచుకోడానికి కూతురు ఆడిన నాటకం. బిడ్డ పుట్టేక, బయటబడ్డాది ఈశ్వరి నిజ స్వరూపం. రఘురాం, జానకి, దీర్ఘంగా ఆలోచించేరు.  గౌతంకు ఆ ఇంట్లో ప్రాణాపాయం కూడా ఉండవచ్చని ఇద్దరూ భయపడ్డారు. పరిణామం, గౌతమ్ శాశ్వతంగా చిన్న మామ్మ ఇంటికి చేరుకొన్నాడు. తమ ప్లాన్ 2 గూడా సక్సెస్ అయిందని,  తల్లీకూతుళ్లు సంబరబడ్డారు. రఘురాం, రోజూ వీలయినంత సమయం గౌతంతోనే గడప నారంభించేడు. రోజూ రాత్రి,  గౌతమ్ నిద్రబోయిన తరువాత ఇల్లు చేరుకొంటున్నాడు. ఈశ్వరి తన గూర్చి, కించిత్తు పట్టించుకోకపోవడంతో, రఘురాముకు జీవితం మీద విరక్తి పుట్ట నారంభించింది.
సంవత్సరాలు గడిచేయి. ఈశ్వరి పెంపకంలో విలాసరావుకు తను ఆడింది ఆట, పాడింది పాట, అయింది.  సరిదిద్దడానికి రఘురాం  ప్రయత్నిస్తే, వాడి విషయంలో కలుగజేసుకోవద్దని ఈశ్వరి హెచ్చరిక చెయ్యడంతో, పరిస్థితి చెయ్యి జారి, విలాసరావు సకల గుణాభిరాముడుగా మారేడు. అటు, జానకి రఘురాముల పెంపకంలో గౌతమ్ స్కూలు, కాలేజీలలో ఉత్తమ విద్యార్థిగా పేరు తెచ్చుకొన్నాడు. ఎంట్రన్స్ పరీక్షలలో  పాసయి, నేషనల్ ఇన్స్టిట్యూట్ అఫ్ టెక్నాలజీ , రూర్కెలాలో ఇంజినీరింగు పాసయి, బెంగుళూరులోని ఒక బహుళ జాతి కంపెనీలో ఇంజనీరుగా చేరేడు.
రఘురాముకు మరో సమస్య ఎదురయ్యింది. తల్లి సలహా మేరకు, ఆస్తినంతటిని తన పేర మార్చమని, రఘురాం మీద ఈశ్వరి రోజూ ఒత్తిడి పెట్ట నారంభించింది. అప్పటికే జీవితం మీద విరక్తి చెందుతున్న రఘురాం, అడ్డు చెప్పక, ఈశ్వరి కోరిక నెరవేర్చేడు. లాటరీలో కోటి రూపాయిలొచ్చినట్లు సంతోషించేరు, తల్లీకూతుళ్లు.
ఈశ్వరి సంతోషం అట్టే రోజులుండలేదు. సుపుత్రుడు విలాసరావు, రోజూ ఇంట్లో రాత్రింబగళ్లు సహచరులతో పేకాటలు, త్రాగుడు మొదలుపెట్టేడు. వారందరికు టీలు, టిఫిన్లు అందివ్వడం, ఈశ్వరి డ్యూటీ అయింది. అడ్డు చెబితే తిరగబడ్డానికి సిద్దమవుతున్నాడు, ముద్దుల కొడుకు.
జీవితం మీద విరక్తి చెందిన రఘురాం, మనశ్శాన్తి కోసం రామకృష్ణ  మిషనులో చేరడానికి నిశ్చయించుకున్నాడు. గౌతమ్, జీవితంలో స్థిరబడడంతో, పినతల్లి జానకికి, గౌతముకి, నచ్చచెప్పి, తను వారికెప్పుడూ అందుబాటులో ఉంటానని హామీ ఇచ్చి, రఘురాం రామకృష్ణ మిషనులోని సేవాకార్యక్రమాలకు అంకితమయిపోయేడు.
చిన్నమామ్మ తనను వదలి ఉండలేదని గౌతముకు బాగా తెలుసు. తాతగారు మోహనరావు, కూడా రిటైర్ కావడంతో వారిద్దరిని తనదగ్గరే శాశ్వతంగా ఉంచుకోవాలని నిశ్చయించి, స్వంత ఊరు చేరుకొన్నాడు, గౌతమ్. తన మనసులోని మాట గౌతమ్ చెప్పడంతో, జానకి, మోహనరావు, సంతోషంగా అంగీకరించేరు. మాటల సందర్భంలో గౌతమ్, ఈశ్వరి  విలాసరావుల యోగక్షేమాలు కనుక్కున్నాడు. విలాసరావు వ్యసనాలకు, ఆస్తి అంతా కర్పూరంలాగా హరించుకుపోయిందని, వాడు జాడ లేకుండా తిరుగుతున్నాడని, ఈశ్వరి వర్ణించలేని దీనావస్థలో ఉందని తెలుసుకొన్నాడు. భోజనం ముగియగానే, చిన్నమామ్మ సలహా తీసుకొని, ఈశ్వరిని కలిసేడు, గౌతమ్. పినతల్లి పరిస్థితి చూసి ద్రవించుకు పోయేడు. తనతోబాటు శాశ్వతంగా బెంగుళూరు  రమ్మనమని ఆహ్వానించేడు. ‘నీకు, మీ నాన్నకు నేను చేసిన అమానుష అన్యాయాలకు భగవంతుడు నాకు తగిన శిక్ష  వేసేడు. నన్ను ఆ శిక్ష అనుభవించనీ, నాయనా’అని ఈశ్వరి ఎంత చెప్పినా, ‘పిన్నీ, నిన్నిలా వదలి నేను వెళ్ళలేను. గతాన్ని మరచిపో. మరో ఆలోచన లేకుండా నాతో బయలుదేరు.’ అని గౌతమ్ పట్టుపట్టడంతో ఈశ్వరి ‘సరే’ అంది.
నలుగురూ బెంగుళూరు చేరుకొన్నారు. ఈ శుభ పరిణామం తెలిసి, చిన్నప్పుడు పిన్ని నేర్పిన సుమతీ శతకంలోని పద్యం, ‘అపకారికి నుపకారము నెపమెన్నక సేయువాడు నేర్పరి సుమతీ’జ్ఞాపకం వచ్చి, రఘురాం తన తనయుని విశాలహృదయాన్ని మనసారా మెచ్చుకున్నాడు.
 
******
 
 
 
 
 
హామీ పత్రం
ఇందుమూలముగా  నేను జతబరచి  సమర్పిస్తున్న కథ – నేర్పరి ,
నా స్వీయ రచన.
దేనికీ  అనువాదముగాని అనుసరణ  గాని కాదు.
ఏ పత్రిక / వెబ్ మేగజీను / బ్లాగులలో  ప్రచురణ కాలేదు. వాటి పరిశీలనలోనూ  లేదు.
 
( గరిమెళ్ళ వెంకట లక్ష్మీ నరసింహం )
 
  
