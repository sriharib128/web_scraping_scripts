రచన – డా. లక్ష్మి రాఘవ
ప్రైవేటు బస్సులో నైనా టికెట్ దొరుకుతుందా అని ఉరుకులూ పరుగులుగా వచ్చిన సీతాపతికి బస్సులో టికెట్ దొరకడంతో ఊపిరి పీల్చుకున్నట్టు అయింది. కానీ సీటు లాస్ట్ లో వుండటం చిరాకనిపించింది. వెనకవైపు కూర్చుంటే బాగా ఎగరవేస్తూ వుంటుంది. రాత్రికి నిద్రపోవటం కూడా వుండదు. పోనీ అదైనా దొరికింది కదా అనుకుని సీటులో కూర్చున్నాడు.
మనసంతా చికాగ్గావుంది. భార్య సీతతో తను తండ్రికోసం వూరికి వెళ్ళాలన్న ప్రతిసారీ గొడవే…”మీరొక్కరే కొడుకు కాదు. మీ తమ్ముళ్ళకు లేని ఆత్రుత మీకే వుంటుంది. ఏమి వాళ్లకు మాత్రం బాధ్యత లేదా? ఒంట్లో బాగా లేకపోతే వాళ్ళను పిలిపించుకోవచ్చు కదా. ప్రతిసారీ మీరే పోవాలా??” అనే సీత ఆర్గ్యుమెంటు లో నిజం వుంది.
               ముగ్గురు కొడుకులు వున్న నాన్న ఒంట్లో బాగా లేదంటే పెద్దకొడుకైన నాకే ఫోను చేస్తాడు. పోయినసారి తనకి పోవడానికి కాలేదు. తమ్ముళ్ళు ఇద్దరూ ఏదో సాకు చెప్పి రాలేదు. అందుకే ఈసారి తానే పోవాలని నిర్ణయించుకున్నాడు. ఒక్క రోజే మళ్ళీ ఎల్లుండి బయలుదేరి వాపసు రావటమే..
                 క్రమంగా బస్సు నిండింది. కండక్టర్ అందరి టికెట్లూ చెక్ చేశాడు. ఇంతలో డ్రైవర్ రావటం బస్సు కదలటం జరిగింది. నైట్ సర్వీసు బస్సులో వూరు దాటగానే అందరూ నిద్రలోకి జారుకోవడం మామూలు. కాబట్టి తను కూడా కునుకు తీయవచ్చు అనుకుని సీటు కొద్దిగా వెనక్కి వంపుకున్నాడు.
               ఇంతలో ముందు సీటులో ఒకాయన ఫోను మోగింది. “హలో ..ఆ.. బయలు దేరా… కస్టమర్లకు సమాధానం చెప్పాలి నువ్వే. మన కంపెనీ ఎక్కడా దివాలా తీసి మోసం చెయ్యదు అని చెప్పు. నేను రేపు రాగానే ఏమి చెయ్యాలో డిస్కస్ చేద్దాం…” కొనసాగుతూంది సంభాషణ.
               పక్క సీటులో ఇంకో ఫోను మ్రోగింది “సంక్రాంతికి వస్తాను డార్లింగ్…నాకూ అలాగే వుంది. తప్పదు కదా. సెలవు దొరగ్గానే రెక్కలు కట్టుకుని నీ దగ్గర వాలనూ …” గుస గుసగా వినబడుతూంది వద్దనుకున్నా చెవిలో.
తప్పించుకో లేని ఫోను సంభాషణలు!!
        “ఇంక కుదరదు రా తమ్ముడూ. ఆస్తి భాగాలు పెట్టుకుందాం. ఇంట్లో ఆడవాళ్ళతో కష్టంగా వుంది. భాగాలు అయిపోతే అమ్మేసి ఇక్కడ ఒక ఫ్లాట్ కొనుక్కోవచ్చని మీ వదిన ఒకటే పోరు…నేను వెళ్లి కొలతలు వేయి౦చి వస్తా..”
         “అమ్మా, ఈసారి పాపను నీ దగ్గరే ఉంచుతా…స్కూల్ అడ్మిషన్ ఖాయం అవగానే తీసుకెడతా…ఆ.. పాప నిద్రపోతూంది….” ఒక ఆడ గొంతు.
వద్దనుకున్నా చెవిలో అందరి ఫోనులో మాటలూ వినిపిస్తూనే వున్నాయి సీతాపతికి…విసుగ్గా వుంది. నిద్ర రాదు.
“సార్. మీ ఫోను చార్జింగ్ అయ్యిందా … నేను పెట్టుకోవాలి…” చార్జింగ్  ప్లగ్గుల దగ్గర గొడవ.
ఇంతలో కండక్టర్ కు  ఫోను “రేపు డ్యూటీ దిగగానే ఇంటికి వచ్చి ఇచ్చేస్తా…తప్పకుండా సార్. జీతం వచ్చింది”
        ముందరి సీటాయన “ఆ ఈ నెలలోనే గృహప్రవేశం…భలేవారు సార్…మిమ్మల్ని పిలవకు౦డానా…కేటరింగు ఇద్దామనే అనుకుంటున్నా…” ఆయన గొంతు ఒక మైలుదూరం వినబడుతుంది.
        “ఫోన్ చెయ్యద్దు అని ఎన్ని సార్లు చెప్పాలి? కోర్టులో తేల్చుకుందాం….” ఇంకో ఆయన గొంతు తారాస్థాయిలో వుంది.
ఒక ముసలాయన లేచి కండక్టర్ తో “ఒక సారి ఆపండి..డయాబెటిస్ సార్..ఆపుకోలేను..ఒక నిముషం లో వచ్చేస్తా..”బతిమలాడాడు.
కండక్టర్ ముందుకు వెళ్లి డ్రైవర్ తో “అన్నా…ముసలాయన కిందికి దిగాలంట..కొంచెం ఆపు.”
“ఆయన ఒక్కడి నే  దింపు. లేకపోతే అందరూ దిగి పోయి అరగంట లేటు అవుతుంది…” హెచ్చరిస్తూ పక్కకు ఆపి ముసలాయనను దింపాడు.
బస్సు మళ్ళీబయలు దేరింది..
“ఏమయ్యా, సినిమా వేసేది లేదా..ఇంత డబ్బులు తీసుకుంటున్నారు…” కోపంగా అడిగాడు ఒకాయన.
“దాని స్క్రీను పని చెయ్యటం లేదు సార్…రిపేర్ చేయించాలి…”
“అది లేదుకదా మరి టికెట్టు డబ్బు తగ్గించుకోవు గదా…”
“మాదేముంది సార్..మేనేజ్మేంట్ వాళ్ళది “
మళ్ళీ ఫోన్లు మొదలు…రక రకాల సంభాషణలు… వ్యాపారాలు, ఆస్తులు, కుటుంబ సమస్యలూ. వద్దనుకున్నా చెవిలో పడుతూనే వున్నాయి సీతాపతికి. ఈ రోజు సీత అలిగింది కాబట్టి తనఫోను మోగలేదు. అయినా టెక్నాలజీ పెరిగి సెల్ ఫోన్స్ వచ్చాక ప్రైవసీ నే లేకుండా పోయింది. గతంలో ఉత్తరాలు, లాండు ఫోన్లు వున్నప్పుడు పనులు జరగలేదా? కాకపోతే సమాచారం కాస్త ఆలస్యం అయ్యేది అంతే…ఇప్పుడు అంతా పరుగుల జీవితమే!
         సెల్ ఫోన్లు స్టేటస్ సింబల్  అయిపోయాయి. పైగా సేల్ఫీ ల పిచ్చిలో ఎన్ని ప్రమాదాలు అవుతున్నాయి? టెక్నాలజీ పెరగటం  మంచిదే అయినా శృతి మించుతోందేమో…అని ఆలోచిస్తూ బలవంతంగా కళ్ళు మూసుకున్నాడు సీతాపతి.
                   ధడ్ అని పెద్ద కుదుపు పక్కకు వాలి పోతున్న బస్సు..
అయ్యో…అయ్యో అంటూ హాహాకారాలు..ఒకరిమీద ఒకరు …తొక్కిసలాట…ఏమైందో తెలియని పరిస్థితి…సీటు మధ్యలో ఇరుక్కుపోయిన ముసలాయన…గట్టిగా ఏడుస్తున్న పాప….ఆక్సిడెంట్…ఎంతమందికి దెబ్బలు తగిలాయో…కష్టపడి దిగిన సీతాపతి కి “డ్రైవర్ ఫోనులో మాట్లాడుతూ ఉన్నాడండీ…డ్రైవింగ్ చేసే వెధవ ఫోను లో మాట్లాడుతూ ఒంటి చేతితో డ్రైవింగ్ చెయ్యడం నేను చూసాను. ముందు చెవి దగ్గర ఫోనుతో వాడే చచ్చి ఉంటాడు. చూడండి ???  కసిగా మాట్లాడుతూ  సేఫ్ గా బస్సులో నుండీ బయట పడిన ఒకాయన. ఇప్పుడు ఎన్ని అనుకుంటే ఏమి???
            బస్సు నడిపే వాళ్ళకూ, ప్రయాణీకులకూ కొన్ని క్రమశిక్షణా అంశాలు ప్రభుత్వం సూచించి అమలు పరచాలేమో! అవి పాటించేలా చర్యలు తీసుకోవాలేమో…లేకపోతే బస్సు ప్రయాణం  చివరి ప్రయాణం అవుతుందేమో ఆలోచించంచాలి ప్రతి ఒక్కరూ…
	సమీక్ష: సి.ఉమాదేవి

      హాస్యరసం మనసుకు సేదతీర్చే జీవామృతం.మనసెపుడు ఆనందంతో ఉరకలు వేస్తుందో అప్పుడు మన ప్రమేయం లేకుండానే ఏ పని చేయాలన్నా ఉత్సాహం కలుగుతుంది.తన బ్లాగులద్వారా సాహిత్యాంశాలకు మెరుగులు దిద్దుకున్న కౌండిన్య కాలక్రమేణా కథాప్రపంచంలోకి అడుగిడి మనల్ని తను పరిచిన హాస్యపుబాటలోకి నడిపించారు.
       పదిహేనుకథలుగల సంపుటిలో ప్రతి అంశం విభిన్నతతో అలరిస్తుంది. ప్రతిసంఘటన హాస్యస్ఫోరకమై మనలో నవ్వులు పూయిస్తుంది.పంజాబీ డ్రెస్సులు అమ్మే అమ్మాయి దగ్గర పంజాబీ డ్రెస్సు కొని తన ఆహార్యాన్ని మార్చుకుని,పైగా లిప్ స్టిక్,మేకప్ తో పెళ్లికి వెళ్లిన బామ్మగారు పండించిన హాస్యం ఆకట్టుకుంటుంది.  ఇక కోమలి కొసరివడ్డన కథలో నిద్రలో చప్పుడవడం విని దొంగతనానికి వచ్చినవాడనుకుని గరిటెతో నాలుగు వడ్డిస్తుంది కోమలి.తన ధైర్యాన్ని ఉదయాన్నే అందరితో పంచుకోవాలని చూస్తుండగా ఆమె మామయ్య కట్టుకట్టుకుని రావడం చూసి కారణమడిగితే ఎవరింటికో వెళ్తే రాత్రి గరిటతో వాయించారట అని చెప్పినపుడు కోమలికి మరిక మాటలేరావు.భర్త శరత్ కు ఆ సంఘటన వివరించి ఎవరికీ చెప్పవద్దని ప్రాధేయపడుతుంది.
      విందుభోజనం తయార్ మరో చక్కని కథ.రాజుగా తన నివాసం రాజభవనమైనా అత్తగారింటిలో తనకై పెట్టెలోనుండి వెండిపళ్లెం తీసాక పెట్టె మూత మరచి దుప్పట్లతో నింపిన పెట్టెపై కూర్చుని పెట్టెలో పడిపోతున్నపుడు నోటిలోని కొబ్బరి ఉండ ఎగిరిపడటం అయ్యో అనిపిస్తూనే పెదవులు నవ్వులతో విచ్చుకుంటాయి.ఇక బామ్మలు అందించే హాస్యం ఆనందింపచేసే కొసమెరుపులే.కాఫీజనా సుఖినోభవంతు మరో చక్కని హాస్యకథ.కాఫీని ఫినాయిల్ లా చూసే బాస్ తాను కాఫీ తాగడం మానేసి కాఫీ తాగేవారికి కాఫీపై వైరాగ్యం కలిగే సంఘటనలు చెప్పి కాఫీపై విరక్తి కలిగిస్తుంటాడు.అతడి తండ్రి పాటించిన నిరాహార దీక్ష విరమణలోబత్తాయిరసం ఇస్తే నేలకేసికొట్టి కాఫీ తెప్పించుకుని దీక్షవిరమించడం చూసిన ఇల్లాలికి కాఫీ అలవాటును తన కొడుకుకు రాకుండా జాగ్రత్తపడుతుంది.
                                                         -2-
అయితే అనుకోకుండా అరకులోయ దగ్గరున్న అనంతగిరికి బదిలీ కావడం రావుగారిని నిస్పృహకు గురిచేస్తుంది.తల్లిదండ్రులిరువురు అనంతగిరికి చేరుకుని కొడుకు కాఫీ అంటే మక్కువ చూసి ఆశ్చర్యపడతారు.అంతేకాదు తన పాత ఆఫీసు వాళ్లందరిని పిలిచి తన తోటలో కాఫీ విందు ఏర్పాటు చేయడం చూస్తే కాఫీ తాగుతూ సమీక్ష వ్రాస్తే ఎంత బాగుంటుంది అనిపించకమానదు.
     స్టేటస్ అప్ డేట్ నేటి తరంలో ఫోను వాడుతున్న వారెవరికైనా తెలిసిన విషయమే.గోళి అని పిలవబడే వ్యక్తికి ఫోను రింగ్ టోన్ సోడాబుడ్డి కొట్టిన శబ్దం చేస్తుంది అనడంతో కథ మొదలై కథాక్రమంలో ఫోను సాంబారులో పడటంతో కథ మలుపు తిరుగుతుంది.ఇక సాహసం చేయరా డింభకా కథలో అమెరికాకు వెళ్లాక పదిహేను సంవత్సరాల తరువాత తమ గ్రామం ప్రగడవరం వచ్చినపుడు కొడుకు,తండ్రి పండించిన హాస్యం చదవాల్సిందే. యమ కన్సల్టెన్సీ,గమ్యం మార్చిన గంగు,ఇదేం హోటల్ పరిగెడదాం రా వంటి కథలు చక్కని హాస్యంతో పాఠకులకు వినోదాన్నందిస్తాయి.చక్కని కథలతో తన సాహితీ బాటలో హాస్య చినుకులు కురిపించిన రమేష్ కలవల కౌండిన్యకు శుభాభినందనలు.
రచన: గిరిజ పీసపాటి
అమ్మమ్మ, తాతయ్య నాగను బజారుకి తీసుకెళ్ళి అప్పటికప్పుడు పట్టు లంగా, జాకెట్టు క్లాత్ తీసి టైలర్ కి గంటలో కుట్టి ఇమ్మని చెప్పి, అక్కడి నుండి బంగారం షాపుకి వెళ్ళి అనార్కలి మోడల్ నెక్లెస్, చెవులకు బెంగాలీ రింగులు, జడ గంటలు కొన్నారు. అప్పటి వరకు నాగకి చెవులు కూడా కుట్టించని కారణంగా అటునుంచి అటే కంసాలి వద్దకు వెళ్ళి చెవులు కుట్టించి, బెంగాలీ రింగులు పెట్టించారు. 
చెవులు కుట్టించాక ఆ నొప్పికి నాగ ఏడుస్తుంటే చెరుకు రసం ఇప్పించి, నాగను ఊరుకోబెట్టారు. తరువాత టైలర్ దగ్గరకు వెళ్ళి లంగా, జాకెట్టు తీసుకుని ఇంటికి తిరిగి వచ్చారు. ఆ సాయంత్రం మొదటిసారి తాము కొన్న కొత్త బట్టలు కట్టి, జడ గంటలతో పూలజడ వేసి నాగ పుట్టిన రోజు వేడుకను ఎంతో ఘనంగా నిర్వహించారు. ఈరోజుల్లో లాగా అప్పుడు కేక్ కట్ చెయ్యడం ఉండేది‌ కాదు కనుక ముత్తైదువలందరూ హారతి ఇచ్చి, బొట్టు పెట్టి, అక్షింతలు వేసారు. వారికి పండు, తాంబూలం నాగ చేత ఇప్పించింది అమ్మమ్మ.  
బంధుమిత్రులే కాక తెలిసిన వారు కూడా వచ్చి నాగకు అక్షింతలు వేసి ఆశీర్వదించారు. అప్పటి నుండి అమ్మమ్మ నాగను తనకి నచ్చినట్లు ముస్తాబు చేసి మురిసిపోయేది. రకరకాల పువ్వుల జడలు వెయ్యడంలో అమ్మమ్మది‌ అందెవేసిన చెయ్యి అని చెప్పాను కదా! తన ముచ్చట తీరా నాగకు రకరకాల పూలజడలు వేసేది. 
ప్రతిరోజూ నాగకు ఒంటి నిండా వెన్న పట్టించి, ముందు కచ్చూరాలు, బావంచాలు, వట్టివేళ్ళు మొదలైన సుగంధద్రవ్యాలతో తయారు చేసిన నలుగు పిండితో, తరువాత మైసూర్ శాండిల్ సోప్ ఒళ్ళు రుద్ది  స్నానం చేయించేది. తల స్నానానికి కేవలం షీకాకాయ మాత్రమే వాడేది. తల నూనె కూడా ప్రత్యేకంగా తయారు చేసేది. అమ్మమ్మ తీసుకున్న ఈ జాగ్రత్తల కారణంగా నాగ జుత్తు చక్కగా పట్టుకుచ్చులా ఉండడమే కాకుండా లావుగా, పొడుగ్గా పెరగసాగింది. 
అమ్మవారు తీవ్రంగా పోసిన కారణంగా పొక్కులు మాడినా ఒళ్ళంతా చిన్న చిన్న మచ్చలు, గుంటలు పడి, చర్మం నల్లబడిన కారణంగా మెర్క్యురీ వేక్స్ అనే ప్రత్యేకమైన ఇంపోర్టెడ్ క్రీమ్ ను తెప్పించి రాత్రళ్ళు ఒళ్ళంతా రాసేది. అది కళ్ళకి, నోటికి తగలకుండా చాలా జాగ్రత్తలు తీసుకునేది. కొద్ది కాలానికే మచ్చలు, గుంటలు పూర్తిగా పోయి నాగ శరీరం నున్నగా మారింది. మునుపటంత కాకపోయినా నలుపు రంగు పోయి శరీరం పచ్చని రంగు వచ్చింది.
ఇంట్లో కూడా ఖరీదైన వెండి జరీ పట్టు లంగాలు మాత్రమే కట్టుకునేది నాగ. ఒకరోజు నాగ తాతయ్య పక్కన పడుకుని నిద్ర పట్టక అటూ-ఇటూ అసహనంగా మంచం మీదే కదలుతుండగా అది గమనించిన తాతయ్య “ఏం నాగేంద్రుడూ! నిద్ర రావటం లేదా!?” అని అడగడంతో “పరికిణీ గుచ్చుకుంటోంది నాన్నా” అంది. 
వెంటనే తాతయ్య  అంత రాత్రి వేళ కూడా బట్టల దుకాణం యజమాని ఇంటికి వెళ్ళి, అతనిని నిద్ర లేపి,  షాపు తెరిపించి అరడజను శాటిన్ లంగా బట్టలు కొని, టైలర్ ఇంటికి వెళ్ళి అతడిని కూడా నిద్ర లేపి అప్పటికప్పుడే ఒక పరికిణీ కుట్టించి ఇంటికి తీసుకు వచ్చి నాగకు కొత్త ఆ పరికిణీ వేసి “ఈ పరికిణీ గుచ్చుకోదు. ఇక పడుకో నాగబ్బాయ్” అని పడుకోబెట్టారు. నాగని అందరూ ‘నాగేంద్రుడూ, నాగబ్బాయ్, నగులూ’ అని పిలవసాగారు. 
తరువాత నాగ పగలు పట్టు లంగాలు, రాత్రి శాటిన్ లంగాలు వాడేది. ఇలా నాగకు ఎప్పుడు ఏ విషయంలో అసౌకర్యం కలిగినా తను చెప్పకుండానే గమనించి, తనకి అన్ని సౌకర్యాలు సమకూర్చేవారు. ఒక మంచి ముహూర్తం చూసి ఘనంగా అక్షరాభ్యాసం కూడా చేసి, తాతయ్య పనిచేసిన స్కూల్ లోనే జాయిన్ చేసారు. నాగ కూడా చక్కగా చదువుకునేది. 
ఆరోజుల్లో నాగకు తెలుగు టీచర్ ప్రముఖ హరికధా కధకుకులైన శ్రీ మునుకుట్ల సదాశివ శాస్త్రి గారు. వారి శిక్షణలో చక్కగా రాణించసాగింది. కొద్ది రోజుల్లోనే కూచిపూడి నృత్యంలో కూడా శిక్షణ ఇప్పించసాగారు తాతయ్య. అమ్మమ్మకు మాత్రం నృత్యం కాకుండా సంగీతం నేర్పించాలని ఉండేది. కానీ తాతయ్య వినలేదు.
చేతుల్లో, తలమీద దీపాలు ఉంచుకుని పళ్ళెం మీద డాన్స్ చేయడం వరకు నృత్యం నేర్చుకుంది నాగ. ఇంకో వారం రోజుల్లో డాన్స్ ఆరంగేట్రం అనగా నాగకు టైఫాయిడ్ జ్వరం రావడం, ఈ రోజుల్లో లాగా అప్పుడు సరైన మందులు లేకపోవడంతో రెండు నెలలపాటు జ్వరంతో బాధపడి నీరసించిపోయింది. దాంతో డాన్స్ మానేయాల్సి వచ్చింది. 
ఈలోగా పీసపాటి నరసింహమూర్తి తాతయ్య, తెనాలి తాతయ్యల మధ్య స్నేహం మరింత బలపడి పేర్లు పెట్టి పిలుచుకునే స్థాయిని దాటి బావా అంటే బావా అని పిలుచుకోసాగారు. పీసపాటి తాతయ్య ఒకసారి ఒక ఏరియాలో, ఆ చుట్టుపక్కల ఊర్లలోనే నాటకాలు ఉండేలా డేట్స్ ఇచ్చేవారు. ప్రయాణం ఇబ్బంది కాకూడదని, తనవల్ల నాటకం ఆలస్యం కాకూడదని ఈ జాగ్రత్తలు తీసుకునేవారు. అప్పటి రంగస్థల కళాకారులంతా ఇలానే చేసేవారు. పీసపాటి తాతయ్యతో పాటు ట్రూప్ మేనేజర్ గా తెనాలి తాతయ్య కూడా వెళ్ళేవారు.
తెనాలి చుట్టుపక్కల ఊర్లలో (గుంటూరు, కృష్ణా జిల్లాల్లో) ఎక్కడ నాటకం అయినా తెనాలి వచ్చి వీరింట్లోనే బస చేసేవారు పీసపాటి తాతయ్య. దానితో నాగ కూడా మామయ్య గారూ అంటూ పీసపాటి తాతయ్యతో చనువుగా మాట్లాడేది. అమ్మమ్మ కూడా పీసపాటి తాతయ్యను అన్నయ్య గారూ అని పిలుస్తూ, ఆయనకు ఇష్టమైన వంటకాలు వండి పెట్టేది. ముఖ్యంగా అమ్మమ్మ చేసే రోటి పచ్చళ్ళు, దోసకాయ పప్పు ఇష్టంగా తినేవారు పీసపాటి తాతయ్య.
నాగను చూసిన ప్రతిసారీ పీసపాటి తాతయ్య తెగ మెచ్చుకునేవారు. పిల్ల అందంగా శిల్పంలా ఉంటుంది, నిలబడ్డా నాట్య భంగిమలానే ఉంటుంది, నడిచినా నాట్యం చేస్తున్నట్లే ఉంటుంది అనేవారు. అప్పుడప్పుడూ పీసపాటి తాతయ్య కుటుంబ సభ్యులు (భార్య, ఇద్దరు కొడుకులు, కూతురు, వదిన గారు) తెనాలి వచ్చేవారు. దీనివల్ల కుటుంబ సభ్యుల మధ్య కూడా స్నేహం బలపడింది. 
నాగకు ఆరో ఏడు నిండి ఏడవ ఏడు వచ్చినప్పుడు పీసపాటి తాతయ్య కొడుకులు ఇద్దరూ చదువు రీత్యా తెనాలి వచ్చి కొంతకాలం వీరింట్లో ఉండి చదువుకోసాగారు. నాగ వాళ్ళిద్దరినీ పెద్ద బావా, చిన్న బావా అని పిలిచేది. వారు కూడా నాగని ఆడిస్తూ, సినిమాలకు తీసుకెళ్ళేవారు. 
చిన్నబ్బాయి అప్పుడప్పుడు కోప్పడుతూ ఉండడం వల్ల అతనితో కన్నా పెద్దబ్బాయితో ఎక్కువ స్నేహంగా ఉండేది నాగ. అతనైతే నాగకు దెబ్బ తగిలినా, ఆరోగ్యం బాగోలేక పోయినా ఎత్తుకుని తిప్పేవాడు. తోటి పిల్లలు ఆటల్లో నాగను ఏమైనా అనడం వల్ల నాగ ఏడిస్తే నాగకు ఇష్టమైనవి కొనిచ్చి ఊరుకోబెట్టేవాడు. నిద్రొస్తే  జోకొట్టి నిద్ర పుచ్చేవాడు. దాంతో సహజంగానే పెద్దబ్బాయితో చనువుగా ఉండేది నాగ.
                ***** సశేషం *****
రచన: శైలజ విస్సంశెట్టి
పిల్లలు రాసిన ఆన్సర్ షీట్స్ దిద్దటానికి ముందు వేసుకుని కూర్చున్న చరితకి మనసు వాటిపై లగ్నం కావటంలేదు. ఈమధ్య చాలాకాలంగా తన మనసులో సన్నగా రాజుకుంటున్న అసంతృప్తి ఇటీవల కాలంలో వటుడింతై అంతై  అన్నట్లుగా పెరిగిపోయి ఏ పనిచేస్తున్నా అదే విషయం తన ఆలోచనలకు కేంద్రబిందువు కావటం చరితకి తెలుస్తూనే ఉంది. చేతిలో పెన్నుక్యాప్ మూసివేసి ప్రక్కకు పడేసి తాను కూర్చున్న హాలునంతా ఒక్కసారి పరికించి చూసింది.
8 సంవత్సరాల క్రితం తమ మామగారు ఆయన స్వంత సంపాదనతో కట్టిన 6 గదుల ఇంటిని తన భర్త, మరిది కలిసి నాలుగు అంతస్థుల భవనంగా మార్చటమే కాక టెర్రేస్ పైన తమ అభిరుచికి, అవసరానికి తగినట్లుగా తాను ట్యూషన్స్ చెప్పుకోవటానికి అనువుగా పెంట్ హౌస్ కట్టించటం తాము ఇప్పుడు ఉంటున్న రెండవ అంతస్థు లోని ప్రతిగదిని తన ఆలోచనలకు ప్రతిరూపంగా, అందంగా మలచుకోవడం అంతా అందమైన కలగా అనిపించింది చరితకు.   మామగారు తన కొడుకుల ఎదుగుదల చూసుకోవటానికి ఇప్పుడు లేకపోయినా తమ తోడికోడళ్ళను తన కూతుళ్లుగా భావించి తమకు వెన్నుదన్నుగా  నిలిచిన  అత్తగారు  గుర్తు రాగానే  చరితకు కొండంత భరోసాగా అనిపించింది. డిగ్రీ పూర్తికాగానే పెళ్లి అయిన తనను పీజీ చేయటానికి  ప్రోత్సహించటమేకాక అప్పుడప్పుడే  రూపుదిద్దుకొంటున్న ఆ కాలనీలోని పిల్లలకి ట్యూషన్స్ చెప్పమని అత్తగారు ఇచ్చిన ప్రోత్సాహం చరిత ఎప్పటికి మరువదు.
అలా ఆలోచిస్తూనే సోఫాలో నిద్రలోకి జారుకున్న చరితకి కాలింగ్ బెల్ మ్రోగటంతో ఒక్కసారిగా ఉలిక్కిపడి గడియారంవంక చూసి క్రింది అంతస్తులోని సౌభాగ్య ఆంటీ కాసేపు కాలక్షేపానికి వచ్చే టైం అయింది అనుకుంటూ తలుపు తెరిచి ఆవిడను లోనికి ఆహ్వానించింది. “ఏమిటి చరితా ఈవేళప్పుడు పడుకున్నావు? ఎప్పుడు ఏదోక పని చేస్తూనే ఉంటావు, మీ అత్తగారు మరిది దగ్గరకు వెళ్లేసరికి ఇంటిపని ఎక్కువ అయ్యిందా ఏమిటి?” అంటూ టివికి ఎదురుగా ఉన్న సోఫాలో సెటిలయ్యారు. 
 “అదేం లేదు ఆంటీ” అంటున్న చరితను పరీక్షగా చూస్తున్న సౌభాగ్యగారు “ఏమిటో చరితా ఈ మధ్యకాలంలో నీలో ఏదో పరధ్యానం కనిపిస్తోంది. ఆరోగ్యం బాగుండటం లేదా! ఒకసారి జనరల్ చెకప్‍కి వెళ్లి రాకూడదు 40 సంవత్సరాలు దాటిన వాళ్ళు  తప్పనిసరిగా  సంవత్సరానికి ఒకమారు చెకప్‍లు చేయించుకోవాలి అంటున్నారు కదా” అని అన్నారు. 
తనలోని అంతర్మధనాన్ని ఎవరితో పంచుకోవాలా అని ఆలోచిస్తున్న చరితకు తన మనసులోని మాటను సౌభాగ్యగారితో పంచుకుంటే ఎలా ఉంటుంది అని అనిపించింది ఒక్క క్షణం. నిజానికి రోజువారీ జీవితంలో తనకి వచ్చే చిన్న చిన్న సమస్యలకు ఆవిడ చిటికెలో చూపే పరిష్కారాలు చాలా ఉపయోగకరంగా  ఉంటున్నాయి కదా అనుకున్న చరిత “ఏమిలేదు ఆంటీ ఈ మధ్య తరచుగా నన్ను ఒక కోరిక వేధిస్తోంది మీరు నవ్వనంటే చెపుతాను” అంటూ సంశయంగా ఆగింది చరిత. 
“అలా అంటావేంటి చరితా.. మీరు ఈ ఇల్లు కట్టుకున్నపటి నుంచి అద్దెకు ఉంటున్న మాకు మీకు ఎప్పుడైనా పొరపొచ్చాలు కానీ అభిప్రాయం భేదాలు కానీ వచ్చాయా, నిక్షేపంగా నీ సంశయమేమిటో బయటపెట్టు” అన్నారు సౌభాగ్యగారు. “ఏమిలేదు ఆంటీ ఈమధ్యకాలంలో నా ట్యూషన్స్ కు డిమాండ్ పెరిగి చాలా మంది పిల్లలు వస్తూంటటం మీరు చూస్తున్నారు కదా, అలాగే ట్యూషన్స్ పై వచ్చే సంపాదన బాగానే పెరిగింది కానీ వీరేంద్ర, అదే మా ఆయన ఒక్కసారి కూడా ఆ విషయంగా మెచ్చుకోరు, నీకు పని ఎక్కువైంది కదా అనే మాటా అయితే అసలు ఆయన నోటి నుంచి రానే రాదు. అదే నాలో ఒక అసంతృప్తిగా మారి పెరిగి పెద్దదైపోతోంది ఆంటీ  నాకు ఈమధ్య. ఆయన నుంచి ఒక్క చిన్న గుర్తింపుకానీ మెప్పు కానీ లేనప్పుడు నేను ఎంత చేసి ఏమి లాభం అనిపిస్తోంది” అంటూ తనకి సౌభాగ్యగారికి టీ పెట్టటానికి వంటింటిలోకి వెళ్ళింది చరిత. టీ కప్పులు, మంచినీళ్లు తెచ్చిన ట్రే టీపాయ్ పెట్టి “తీసుకోండి ఆంటీ, అనవసరంగా మీ బుర్ర కూడా పాడు చేశాను కదా” అంటూ తాను ఒక కప్పు అందుకుంది చరిత. 
తాను కూడా టీ కప్పు చేతిలోకి తీసుకున్న సౌభాగ్య గారు – “చూడు చరితా ఏమి అనుకోను అంటే నాకు తోచిన మాటలు నాలుగు చెపుతాను” అని చరితకు అంగీకారమేనా లేదా అన్నట్టు చరిత ముఖం వైపు చూస్తూ ఆగారు సౌభాగ్య గారు. “చెప్పండి ఆంటీ మీరు నాకంటే  పెద్దవారు నాకంటే చాలా జీవితాన్ని చూసిన వారు, అందుకే కదా మీతో నా మనస్సులోని మాట పంచుకున్నది” అంది చరిత. 
“చరితా నువ్వు ఎప్పుడూ అంటుంటావు కదా ఇప్పుడు నువ్వు నడుపుతున్న ట్యూషన్ సెంటర్ ఈ స్థాయికి రావటం వెనుక వీరేంద్ర సహాయం చాలా ఉంది అని. పెంట్ హౌస్ నీ అవసరాలకు తగినట్లు కట్టించటం దగ్గరనుంచి, పిల్లలకు నీవు పెట్టే పరీక్షలకు పేపర్లు సెట్ చేసిపెట్టటం, వాటి కాపీలు అదే జెరాక్సులు తీయించటం, ఎవరన్నా పిల్లలు హోమ్ వర్క్ చేయటం ఆలస్యం అయితే వాళ్ళని జాగ్రత్తగా వాళ్ళ ఇళ్లకు తీసుకువెళ్లడం మొదలైన పనులు చేస్తాడు వీరేంద్ర అంటుంటావు కదా… రోజూ తన ఆఫీస్‍కు తాను వెళ్లి వస్తూ తన పని తాను చేసుకుంటూ నీ పనిలో అతను అంత సహాయకారిగా ఉంటుంటే అది నువ్వు గుర్తించక అతను నోటితో చెప్పలేదని అసంతృప్తికి లోనవుతున్నావు. నీకు తెలుసు కదా ప్రార్ధించే పెదవులకన్నా సాయపడే చేతులు మిన్న అనే మదర్ థెరిస్సా మాటలు” అంటూ చరిత మొహంలో భావాలు గమనించటానికి ఒక్క నిమిషం  ఆగిన సౌభాగ్యగారు ఊపిరి తీసుకుని మళ్ళి ఇలా అన్నారు… 
“నీకు తెలియంది ఏముంది చరితా, పెళ్లి కాక ముందే ప్రేమికులు కలుసుకున్నప్పుడు, ఫోన్లల్లో పలకరించుకొనేటపుడు ఐ లవ్ యూ అంటూ చెప్పుకుంటారు. అదే పెళ్లి అయ్యాకా ఇద్దరూ దగ్గరగా ఉండి ఒకరి సమక్షాన్ని ఒకరు అనుభవిస్తూ చేయీ చాచి అందుకునే దూరంలో తనకిష్టమైన వ్యక్తి ఉన్నపుడు  తనకు చేతనైన పనులతో సహాయాన్ని సహకారాన్నీ, అందించుకునే ఆ జంట మధ్యన ఐ లవ్ యు అనే మాటలు మాయమైపోతాయి. అంతమాత్రాన వారికి ఒకరిపట్ల ఒకరికి ప్రేమలేదనా? ఒకరు ఇంకొకరిని గుర్తించటం లేదనా? ఇలాంటి చిన్న విషయాలు ఏమి మనసులో  పెట్టుకోకు.. ఈరోజు ఇంత పెద్ద ట్యూషన్ సెంటర్ నడుపుతూ నీతోపాటు ఇంకా నలుగురు టీచర్స్‍కు జీవనోపాధి కలిగిస్తున్నవు అంటే దీని వెనుక వీరేంద్ర సహాయ సహకారాలు ఉండబట్టే కదా కొంచం పాజిటివ్‍గా ఆలోచించి చూడు నీకే అర్థం అయిపోతుంది” అంటూ ఆగారు సౌభాగ్యగారు. 
ఆవిడ మాటలు విన్న చరిత “నిజమే ఆంటీ మీరు చెప్పింది. ఇంతకు ముందు ఇదే మాట నా స్నేహితులిద్దరి దగ్గర చెపితే మా భర్తలు కూడా ఇంతే. ఈ మగాళ్లంతా ఇంతే అంటూ అనడంతో అదే భావనలో ఉండిపోయాను. నిజంగా ఈరోజు మీరు ఈ సమస్యను విశ్లేషించిన విధం నా మనస్సులోని  అసంతృప్తిని పూర్తిగా తుడిచివేసింది. ఏదైనా మనం చూసే విధానం బట్టి ఉంటుంది ఆంటీ” అంటున్న చరిత పెదవులపై సంతృప్తితో కూడిన చిన్నచిరునవ్వు విరియడంతో “మరి నేను వెళ్ళి వస్తా, ఇలానే సంతోషంగా ఉండండి ఎప్పుడూ కూడా” అంటూ లేచారు సౌభాగ్యగారు.
పిల్లలకోసం మరిన్ని కథలను చెప్తున్నారు శైలజగారు.
సహజమైన కథలు.
రచన: రామా చంద్రమౌళి

నడచి వెళ్ళిన ప్రతిసారీ పాదముద్రలేమీ మిగలవు
నడచి వచ్చిన దారి కూడా జ్ఞాపకముండదు
చూపులన్నీ లక్ష్యాలపైనే ఉన్నపుడు
ఇక వ్యూహాలే పన్నాగాలౌతాయి
పాచికలు  విసుర్తున్న ప్రతిసారీ
అటు ఎదురుగా నీ ప్రత్యర్థీ.. ఇటు నీకు నువ్వే కనిపిస్తావు
ఐతే.. కొన్ని విజయాలను అనుభవిస్తున్న దీర్ఘానుభవం తర్వాత
కొన్ని ఓటములు విజయాలకన్నా మిన్నవని తోస్తుంది
వెలుతురు కంటే చీకటి కూడా చాలా ముఖ్యమని
నిద్రపోవాలనుకుంటున్నపుడు అర్థమౌతుంది
‘ లైట్లు ’ ఆర్పేయడం ఒక్కోసారి అనివార్య క్రియ-  
మనుషులంకదా.. అప్పుడప్పుడు
ఇష్టం లేకున్నా కొన్ని లోపలి తలుపులు తెరుచుకుంటాయి
కిటికీలు కూడా రెక్కలను విప్పుకుని
ఒక పాత గాలి.. పాత జ్ఞాపకాలు.. పాత పురాపరిమళం
చటుక్కున ఒక ‘ శంకరి ’ గాడు జ్ఞాపకమొస్తాడు
ఆరవ క్లాస్‌ నుండి.. ఎనిమిది వరకు సహపాఠి
బడి దొంగ.. గాజు పలకపై నూనె బిందువు
చివరికి ‘ హమాలి ’ గా మారాడు
చూచినప్పుడల్లా.. పెనంపై నీళ్ళని చికరించినట్టు
వర్షంలో తడిచిన నేలపై ఇనుపకడ్డీ దిగుతున్నట్టు
వాడు కనబడ్డప్పుడల్లా
మధ్య ఒక ఇనుప గోడ కాని .. కనిపించడమే లేదీమధ్య  
మనుషులు ఉండీ ఉండీ పరదా వెనక్కు మాయమైపోతారు
జ్ఞాపకాల్లో నుండి కూడా
సుభద్రేమైపోయింది .. రమణేమైపోయాడు .. రేష్మా ఎక్కడుందో
ఏ ఒక్క వ్యక్తైనా
భౌగోళిక భౌతిక కేంద్రమై
మన ప్రపంచంలో మనం ఒక రాలుతున్న నక్షత్రంలా మిగిలి
శిఖరంపై నుండి సానువుల్లోకి
జారిపోవడాన్నే ‘ జీవితం ’ అని నిర్వచించుకుంటున్న వేళ
తిర్యక్‌ రేఖవలె.. సమాంతర రేఖవలె
అప్పుడప్పుడు కలిసి.. కరచాలనం చేసి కనుమరుగైన వాళ్ళు
చిన్ననాటి రహీం ,
ఉద్యోగంలో చేరిననాడు ‘ జాయినింగ్‌ రిపోర్ట్‌ ’ రాసిచ్చిన గంగాధర్‌,
ఎదురింట్లో ప్రతిరాత్రీ కవ్వించిన కమల
ఆరి వెలిగి.. వెలిగి ఆరి.. యిక వెలుగుతూనే ఉండిన కమల బాల్కనీ లైట్‌
ఏరీ వీళ్లందరు.. ఏమయ్యారు –   
రైలు ముందుకు దూసుకుపోతోందీ అంటే
ప్రపంచం వెనక్కి జరిగిపోతోందని అర్థం కాదు గదా
జీవితాలే సాపేక్షాలైనప్పుడు
అభౌతిక స్నేహాలు.. దుఃఖాలు.. అనునయింపులు.. ప్రేమలు.. ఆత్మీయతలు
భ్రాంతులు
ఇవన్నీ మనుషులు మనుషులుగా
కలుస్తూ విడిపోతూ.. విడిపోతూ కూడా అప్పుడప్పుడు కలుస్తూ
పరమపద సోపానంపై తడబడ్తున్నపుడు
కింద
పాము చేత మింగబడ్తూ
నిచ్చెనపై మిడుకుతూ.. జారి పడి.. పడి లేస్తూ.. లేస్తూ పడ్తూన్న
అందరినీ భుజాలపై చేతులేసి .. కౌగలించుకుని
ఒక నువ్వు.. మరొక నువ్వు.. ఇంకొక నువ్వును
మరొక నేను గుండెకు హత్తుకుంటూంటే
మనుషులు అనేక ఆకాశాలౌతారు విస్తరిస్తూ.. కదా –    
You and the other Me
Translated by Purushothama Rao Ravela   
Every time we walk ahead
no footprints will stay  there for longer duration.
Even the path we tread, hitherto, will also
not be treasured preciously in our  memory  planks.
When all our looks get tagged to the destined goals,
all our  strategies  turn out as  conspiring  plots.
When we dole out dices, each time,
the opponent always   sits facing yoy
and  you continue to be visible
staying along on this side, apparently.
But after enjoying the stream of successes once for all,
adoring for longer stints in minds and souls
surprisingly some defeats stand aloft
in higher plane than the earlier positions,
we have continuously acclaimed earlier.
Even darkness, at times, appears more attached
and emotionally get associated with us , than
the earlier glare of  astounding  brightness.
This stand  is clearly evident,
when we decided to  depart from the present scenario.
When we go to sleep,
we can’t but switch off the lights, burning till then.
Of course we are all human beings in letter and spirit.
Even if we don’t desire to be so,
the inner doors get opened automatically.
The windows span out their wings.
One old breeze and very old memory and the scents of the rarest ancient anecdote flash on my mind.
My friend,  Sankar  comes up sharply on memory plank.
He was my class mate till eighth class.
I feel as if some oil marks were spilled on his glassy plank of life.
When we come across at any point, we feel,
as if there was an iron wall
emotionally raised between us.
But he is not to be seen frequently, these days.
He was an absconding guy in the school hours since the beginning.
At long last, he settled as a cooli.
He became a pinching memory, of course,
in the physical world where we live in presently.
What happened to Subhadra, Ramana, Where is Reshma.,
Where are all these bosom friends. 
Any one, in this materialistic world, where
we also continue to breathe in,
we drop down   in this materialistic world,
like  stars  jumping down from the sky
And, preferably, the life is defined then as
the slip down of humans  to the deep down
the valleys from very higher planes.
Like oblique lines and also like parallel lines,
we shake hands , and surprisingly disappear with no foreseen signs.
In childhood, friend Rahim, who took
the help of  Gangadharam, another friend,
Ravali who was residing in our opposite house,
putting  on and off the lights in the nights indicating her presence.
Where have they all gone ?
When we say the train is catching up speed
to move fast so  ahead of us,
it appears as if the whole world is moving backwards.
When all our lives are on relative lines
The friendship bonds, sorrows, and closely knit relations,
and soul stirring experiences,
all these things conglomerate  as if they are just human beings
and also depart and very rarely join to gether.
They seem  to be fluttering on the map of snakes and ladders.
They will be eaten away by snakes and some times
dragged down from the ladder  and
of course may raise high once again.
we place our hands on each others’   shoulders
and hug each other in extreme affection and love.
Once upon a time one you and the other I,
we  both  hug each other   intently .
When will this sky start  to expand widely
in the no human  world?
This is a big question, standing lorge before us.
విశ్లేషణ: టేకుమళ్ళ వెంకటప్పయ్య

స్వామీ! శ్రీవేంకటేశ్వరా! నాది కుక్కబతుకైపోయింది. కొన్నాళ్ళు లౌకిక విషయాలు, మరికొన్నాళ్ళు సంసార భవ బంధాలు అంటూ అటూ ఇటూ వెంపర్లాడుతూ, కాట్లాడుతూనే  ఉన్నాను.  పసరం లాగా జీవించాను ఇంతకాలం. మంచి చెడుల విచక్షణ లేనివాడనయ్యాను. నన్ను గాచి రక్షించవలసినది  నీవే. అంతా నీదే భారం అంటూ వృధాగా గడచిపోయిన వ్యర్ధకాలాన్ని నిందిస్తూ వాపోతున్నాడు అన్నమయ్య ఈ కీర్తనలో.
కీర్తన: 
పల్లవి: అటు గొన్నాళ్లందాఁక యిటు గొన్నాళ్లిందాఁక
కటకటా శునకపుగతియాయఁ గావవే	॥పల్లవి॥
చ.1 పసిమిఁ బాపమనేటి బందెలు మేసితిని
కసరి దేహపు కట్టుగాడి నుంటిని
కొసరి కర్మపుమెడగుదియ మోఁచితిని
పసురమువంటివాఁడఁ బాలించవే	           ॥అటు॥
చ.2 పంచేంద్రియములనే బాడిగె మోఁచితిని
లంచపు సంసారమనే లాడిఁబడితి
పంచల నాసలచేత బందమ వెట్టించుకొంటి
ముంచినగుఱ్ఱమువంటి మూఢుఁడఁ గావవే	 ॥అటు॥
చ.3 మరిగి ‘యజ్ఞాన’మనేమద మెత్తి తిరిగితి
‘మరుఁ’ డనే మావటీని మాయఁ జిక్కితి
గరిమ శ్రీవేంకటేశ కరిఁ గాచితివిగాన
కరి నైతి నన్ను నీవు కరుణించవే	           ॥అటు॥
(రాగం: వరాళి, సం.4 సంకీ.227)
విశ్లేషణ:
పల్లవి: అటు గొన్నాళ్లందాఁక యిటు గొన్నాళ్లిందాఁక
కటకటా శునకపుగతియాయఁ గావవే
	స్వామీ! శ్రీవేంకటేశ్వరా! నన్ను రక్షించు. నన్ను గాచి కైవల్యం ప్రసాదించు. నాది కుక్కబతుకైపోయింది. ఇన్నాళ్ళూ మంచి చెడు తేదా తెలియని ఒక పసరం లాగా జీవించాను. కొన్నాళ్ళు అరిషడ్వర్గాలకు చిక్కి బలయ్యాను. మరి కొన్నాళ్ళు అలౌకిక విషయాలు మరచి లౌకిక విషయ వాంఛలకు వెంపర్లాడాను. మరికొన్నాళ్ళు సంసార భవ బంధాలు అంటూ అటూ-ఇటూ వెంపర్లాడుతూనే ఉన్నాను. ఇప్పుడు జ్ఞానోదయమయింది. ఇక అంతా నీదే భారం అంటూ వృధాగా గడచిపోయిన వ్యర్ధకాలాన్ని నిందిస్తూ, స్వామి పాదాల చెంత వాలి వాపోతున్నాడు అన్నమయ్య.
చ.1 పసిమిఁ బాపమనేటి బందెలు మేసితిని
కసరి దేహపు కట్టుగాడి నుంటిని
కొసరి కర్మపుమెడగుదియ మోఁచితిని
పసురమువంటివాఁడఁ బాలించవే
పశువుల కొట్టములో పసరమువలె  బందీలా నేను అరిషడ్వర్గాలకు బందీనయ్యాను. పచ్చి గడ్డి ఎండుగడ్డీ నానా చెత్త మేశాను. మోహంలో నానా చెత్తను భ్రమపడి   అదే నిజమని ఆస్వాదించాను. చిత్త చాపల్యం వల్ల  నా దేహం ఆశాపాశమనే స్థంభానికి కట్టివేయబడింది. చేసిన కర్మల ఫలితంగా నేను గుదిబండ మోయవలసి వచ్చింది. ఈ కట్టును విడిపించుకోలేక పోతున్నాను. నాది గడ్డితినే పసరం లాంటి జీవనమైంది. ఇప్పుడు అస్తమానమయ్యాక, అంతా ముగిసిపోయాక కనులు తెరిచాను. ప్రభూ! నన్ను గావవలసిన భారాన్ని నీపై ఉంచుతున్నాను. కరుణించు. కాపాడు ప్రభో! అని దీనంగా వేడుకుంటున్నాడు అన్నమయ్య.	
చ.2 పంచేంద్రియములనే బాడిగె మోఁచితిని
లంచపు సంసారమనే లాడిఁబడితి
పంచల నాసలచేత బందమ వెట్టించుకొంటి
ముంచినగుఱ్ఱమువంటి మూఢుఁడఁ గావవే
	స్వామీ! నాదేహాన్ని పంచేంద్రియాలు అద్దెకు తీసుకున్నాయి. ఈ అద్దెగృహపు బదుకు ఎప్పుడు తెల్లారుతుందో, ఎన్నడు బంధ విముక్త అవుతుందో తెలీదు. లంచాలు, ఇహభోగ సుఖాలకు అలవాటైన నా దేహం ఒక పుండుకు లోబడి బలైన విధంగా,   ఆశాపాశాలతో బంధింప బడ్డాను. ఒక గుర్రం వివేక శూన్యయై యుద్ధంలో ఇతర సైనికులను త్రొక్కి చంపాలనే ఆశతో మనిషిని తన వీపుపై ఎక్కించుకొని మనిషికి బందీ అయిన విధంగా మూఢుడినై సకల ఇంద్రియాలకు, అరిషడ్వర్గాలకు లొంగి జీవించాను.
చ.3 మరిగి ‘యజ్ఞాన’మనేమద మెత్తి తిరిగితి
‘మరుఁ’ డనే మావటీని మాయఁ జిక్కితి
గరిమ శ్రీవేంకటేశ కరిఁ గాచితివిగాన
కరి నైతి నన్ను నీవు కరుణించవే
	ఒక మదమెక్కిన ఏనుగును మావటీవాడు అంకుశంతో లొంగదీసుకున్నట్టుగా నన్ను మన్మధుడు అనే మావటీవాడు కామమనే ఆయుధంతో లొంగదీసుకున్నాడు. ఆ అంకుశానికి లోబడి చేయరాని పనులెన్నో చేశాను. స్వామీ! గజేంద్ర మోక్ష సన్నివేశంలో కరిని బ్రోచిన రీతిగా అనేక మాయలతో నిండిన నా దేహమనే గజాన్ని కూడా  నీవే విడిపించి కైవల్యం ప్రసాదించవలసినదిగా కోరుకుంటున్నాను పరంధామా! అని మిక్కిలి ప్రార్ధిస్తున్నాడు అన్నమయ్య.
ముఖ్యమైన అర్ధాలు: కటకటా! = అయ్యయ్యో! అని బాధలను వెళ్ళగ్రక్కే మాట; పసిమి  = ఆకుపౘ్చనైన గడ్డి; కసరు  = చలించు, చాపల్యము, కోరికలు చెలరేగుట; కట్టుగాడి  = పసువులను కట్టు స్థంభము; కొసరి  = కోరుకొను; మెడ గుదియ  = పశువులను గాట కట్టు మెడ బంధము, పలుపు; పసురము = గోమహిషజాతికి చెందిన, చిన్నదూడ; పంచేంద్రియము =  కన్ను, ముక్కు, చెవి, నాలుక, చర్మము అనబడే ఐదు విషయాలు; లాడి = పెద్దవుండు, బలి; పంచల నాశలచేత = ఆరాటపెట్టే ఆశాపాశాలు; బంద = లేత పొట్టి తాటిమాను, పశువులను కట్టి ఉంచే కాడి లాంటి సాధనము; మరిగి = తెలియని తనముతో కొట్టుమిట్టాడు; మావటీ = ఏనుగులను అంకుశముతో లొంగదీసి నడిపించువాడు; గరిమ = ఘనుడైన వాడు; కరి = గజము, ఏనుగు.
-0o0-
రచన: అంబడిపూడి శ్యామసుందర రావు…
 
వారాహి అమ్మవారి దేవాలయము కాశీలో విశ్వనాధమందిరానికి దగ్గరలో త్రిపుర భైరవి ఘాట్ వద్ద ఉన్నది. ఈ దేవాలయానికి చాలా విశిష్టతలు ఉన్నాయి. వారాహి అమ్మవారు సప్తమాతలలో ఒకరు.  శ్రీ మహావిష్ణువు హిరాణ్యాక్షుడిని చంపి భూమిని కాపాడటానికి వరాహ అవతారము దాల్చినప్పుడు ఈ అమ్మవారు శక్తిని ఇచ్చింది.
ఈ దేవాలయము ఉదయము ఐదు గంటలనుండి ఎనిమిది గంటలవరకే భక్తుల సందర్శనార్ధము తెరచి ఉంచుతారు అమ్మవారికి జరిపే పూజలు సూర్యోదయానికి ముందే  తలుపులు మూసి జరుపుతారు. ఈ దేవాలయములో అమ్మవారి విగ్రహము భూమి లోపల ఉంటుంది. అందుకే పాతాళ  వారాహి అమ్మవారు అని పిలుస్తారు.
ఈ విగ్రహము తల వరాహ రూపములో నాలుగు చేతులను కలిగి ఉంటుంది పైన ఉన్న ఎడమ చేతిలో హల (నాగలి) పైన కుడిచేతిలో ముసలం క్రింది కుడి చేయి అభయ ముద్రలోను, క్రింది ఎడమచేయి వరద ముద్రలోను ఉంటాయి. ఈ విగ్రహము దగ్గరకు ఆ ఆలయ పూజారి మాత్రమే నియమిత సమయాల్లో వెళ్లి అలంకరణ చేసి వస్తారు. భక్తులు అమ్మవారిని ప్రత్యక్షంగా ఎదురుగా చూడటానికి అవకాశము లేదు అక్కడ ఉన్న రంధ్రము ద్వారా
భూమిలోపల ఉన్న అమ్మవారిని భక్తులు దర్శించుకుంటారు అక్కడ ఉన్న రెండు రంధ్రాలలో ఒక రంధ్రము ద్వారా అమ్మవారి పాదాలను, రెండవ రంధ్రము ద్వారా అమ్మవారి ముఖాన్ని ప్రక్క నుంచి చూస్తారు ఎందుకంటే అమ్మవారు చాలా శక్తిమంతురాలు కాబట్టి ప్రత్యక్షంగా ఎదురుగా చూడకూడదు.
పూజారి ఒకసారి మంత్రోచ్చారణ తప్పుగా చేసినప్పుడు అమ్మవారు ఆగ్రహించి అతనిని మింగివేసింది అని చెపుతారు. వారాహి ఆమ్మవారు రాత్రిపూట కాశీ క్షేత్రాన్ని కాపలా కాస్తూ ఉదయాన్నేగుడిలోకి ప్రవేశిస్తారు అని చెపుతారు. అందువల్లే పూజారులు ఉదయాన్నేఏడు గంటలకు పూజలు ముగించి ఆలయద్వారాలు మూసి వేస్తారు.  అమ్మవారు పగటి పూట విశ్రాంతి తీసుకుంటారు. కాలభైరవుడు పగటిపూట  కాశీ క్షేత్రానికి క్షేత్రపాలకుడు. ఆ విధముగానే రాత్రి కాశీ క్షేత్రానికి క్షేత్రపాలకురాలు వారాహి అమ్మవారు.
వారాహి అమ్మవారిని శైవులు వైష్ణవులు పూజిస్తారు. వారాహి అమ్మవారు రాత్రిపూట  సంచరించే దేవత కాబట్టి “ధృమ వారాహి లేదా ధృమవతి” అని కూడా పిలుస్తారు. తాంత్రిక పూజలు చేసేవారు అమ్మవారిని సూర్యాస్తమయము అంటే రాత్రులందు మాత్రమే పూజిస్తారు. పరుశ రామ కల్ప సూత్ర ప్రకారము అమ్మవారిని అర్ధరాత్రి పూజించాలి. అమ్మవారి ఆశీస్సులు వారాహి అనుగ్రహాష్టకమును, వారాహి నిగ్రహఃష్టకమును శత్రువులను జయించటానికి పఠిస్తారు.  వారాహి అమ్మవారి అనుగ్రహము ఉన్నవారు ఎటువంటి పరిస్థితులలో
అపజయము చెందరు.  అందుకనే తమిళములో ఒక నానుడి ఉన్నది అది ఏమిటి అంటే వారాహి అమ్మవారి కృపకు పాత్రులైన వారితో వాదించకూడదు. పోట్లాడ కూడదు. అందుచేతనే తమిళనాట పూర్వము రాజులు యుద్ధాలకు ముందు వారాహి అమ్మవారిని పూజించి యుద్ధాలకు వెళ్లేవారట ఇందుకు నిదర్శనం తంజావూరు బృహదీశ్వరాలయములో రాజరాజ చోళుడు కట్ఠంచిన నిర్మాణాలే. రాజా రాజా చోళుడు ఏ యుద్దములో ఓడిపోలేదు. ఆ వంశస్తులందరు వారాహి అమ్మవారి భక్తులే.
తమిళనాట వారాహి అమ్మవారి దేవాలయాలు ఉన్నాయి. వారాహి అమ్మవారి భయము గొల్పే రూపాన్నిఅది శంకరాచార్యుల వారు భయాన్ని తగ్గించటానికి శ్రీ చక్ర మంత్రోపాసన చేసిన రెండు కర్ణాభరణాలను రెండు చెవులకు తగిలించారు. అప్పటి నుండి వారాహి అమ్మవారి తీవ్రత తగ్గినట్లుగా చెప్తారు.
అది శంకరాచార్యలవారు అమ్మవారిని శాంతింపజేయటానికి ప్రసన్న గణపతిని విగ్రహానికి కుడివైపున ప్రతిష్టించారు. కాబట్టి సాధారణ గుడి తెరిచే వేళలలో అమ్మవారు అఖిలాండేశ్వరి గా ఉంటుంది గుడి మూసిన వేళలో వారాహి రూపములోకి వెళ్ళిపోతుంది. 
ఇవండీ పాతాళ వారాహి దేవాలయము యెక్క విశేషాలు.
ఒక్క కాశీలోనే కాకుండా తమిళనాట కూడా వారాహి అమ్మవారి దేవాలయాలు ఉన్నాయి. కాశీ  కాకుండా మిగిలిన ప్రాంతాలలోని ప్రజలు ముఖ్యముగా తాంత్రిక విద్యలను నేర్చుకునేవారు వారాహి అమ్మవారిని పూజించుకుంటారు
కూర్పరి: చాగంటి కృష్ణకుమారి

సూచనలు :
అడ్డం :
1. ఐన్ స్టీన్ కనుగొన్నది , 1921 లో అతనికి నోబెల్ తెచ్చిపెట్టినది . (9)
6. ఉత్తరాంధ్రా మాడలికంలో దీపాన్ని — అంటారు, దీపంపెట్టు అనడానికి – పెట్టు అంటారు. ఈ పదాన్ని వేటూరివారు ‘ యువ’ సినిమాపాటలో వాడారు ( వెనకనుండి ముందుకి) (2)
7 . రొట్టి—- నేతిలో పడింది (3)
8. వీడో పప్పుసుద్ద. కానీ, విశేషమేమిటంటె వీడిని సగానికి కోసి కాల్సైట్ ఖనిజాన్ని(calcite.) పొందపొవచ్చు  (2)
9 . తిరగబడిన  Eleusine coracana, or finger millet, (2)
11 . ఒరే ! నీకది న్యాయం కాదురా! (5)
12 . ఉత్తరాలు (2)
13 . ఓమము- వృక్ష శాస్త్రీయ నామం – Carum copticum (2)
14 . భోగి తరువాత ఇది వెనకకు తిరిగిన — సంక్రాంతి (3)
16 . కాస్ట్ ఐరన్ ని తెలుగులో — ఇనుము అంటారు (2)
17 . ప్లాటినమ్, అల్యూ మినియమ్ వంటి కొన్ని పదార్ధాలను అయస్కాంత క్షేత్రంలో వుంచితే బలహీనమైన అయస్కాంతతత్వాన్ని పొందుతయి. కాని, క్షేత్రాన్ని తొలగిస్తే ఆ తత్వాన్ని కోల్పోతాయి . అందువల్ల ఇవి —– ప్రదర్శిస్తాయని చెపుతాము (9 )
నిలువు:
1. సోలార పానల్ వంటి వాటిపై కాంతి పడినప్పుడు ఇవి విద్యుత్ ను ఉత్పత్తిచేస్తాయి. వీటిని ఫొటో సెల్స్ అనవచ్చు.  తెలుగులో వీటి పేరేమిటి?(9)
2. సిట్రస్ పండు రసాన్ని పాలలో వేసి పొయ్యి మీద పెట్టావ్! ఏమిటి పొందుదామని? (6)
3. ప్రకాశం (2)
4 . అక్షర మాల , Script (2)
5. సూర్యాస్థమయం లో ఆకాశపు రంగు తల క్రిందులుగా (9)
8 . పొటాషియం నైట్రేట్‌, పెట్లుప్పు, (5)
10. అవసరమయిన సమయములో ఆదుకోని చుట్టము తిరగబడ్డాడు (6)
15 .ఇక్కడ సంపద దిగువనుండీ ఎగువకి పోతున్నది (2)
16 తల క్రిందులుగా ఈ నందనుడు శ్రీ కృష్ణుడు (2)
రచన: కర్రా నాగలక్ష్మి

ఉత్తరాఖంఢ్ రాష్ట్రంలో వున్న పుణ్యక్షేత్రాలలో యీ తుంగనాథ్ వొకటి. ముఖ్యంగా ఉత్తరాఖంఢ్ లో వున్న బదరీనాథ్, కేదారనాథ్, గంగోత్రి, యమునోత్రి యాత్రలు టూర్ ఆపరేటర్ల పుణ్యమా అని యీ మధ్య కాలంలో చాలా ప్రాచుర్యం పొందేయి. ఉత్తరాఖంఢ్ ని దేవభూమి అని అంటారు. కారణం యేమిటంటే యిక్కడ అడుగడుగునా పురాతనమైన మందిరాలు, అడవులు, పచ్చని మైదానాలు, వుష్ణ కుండాలు, మంచుతో కప్పబడ్డ యత్తైన పర్వతాలు చల్లని వాతావరణం మనస్సుని ఆహ్లాద పరుస్తూ దేవలోకం యిలా వుంటుందేమో అన్నట్టుగా వుంటుంది. యమునోత్రి, గంగోత్రి, కేదారనాథ్, బదరీనాథ్ లను చార్ధామ్ యాత్ర అని కూడా అంటారు.
ఉత్తరాంచల్ లో చార్ధామ్ యాత్ర కాక పంచ కేదారాలు, పంచ బదరీలు, పంచధారలు, పంచ ప్రయాగాలు, పంచ శిలలు చూడవలసినవి. మహాభారతంలో పంచ కేదారాల గురించి చెప్పబడింది.
మహా భారతం ప్రకారం వ్యాసమహర్షి మహాభారత యుద్ధానంతరము పాండవులకు జ్ఞాతులను చంపిన పాపము పోగొట్టుకొనడానికి పరమశివుని ఆరాధించమని సలహా యిస్తాడు. పాండవులు కుంతీదేవి, ద్రౌపదిలతో బదరీనాథ్ లోని సరస్వతి నదిని దాటుకొని (సరస్వతి నది పైన పడవేసివున్న పెద్దరాయిని ‘ భీమ పూల్ ‘ అని అంటారు ) నడక దారిన బయలు దేరుతారు. యిక్కడ నుండి పంచధారలలో వొకటైన ‘ వసుధార ‘ కనిపిస్తూ వుంటుంది. సరస్వతి నదికి మూడు కిలోమీటర్ల దూరంలో ద్రౌపతి తనువు చాలిస్తుంది. తరవాత మరో నాలుగు కిలోమీటర్లు ప్రయాణించిన తరువాత కుంతీదేవి తనువు చాలిస్తుంది. యీ ప్రదేశాలలో వున్న ద్రౌపతి, కుంతీదేవిల సమాధులను చూడొచ్చు. పాండవులు హిమాలయాలలో శివుని వెతుకుతూ తిరుగుతూ వుంటారు. పరమశివుడు ఎద్దు రూపంలో వారి నుంచి తప్పించుకొని తిరుగుతూ వుంటాడు.

భీముడు ఎద్దు రూపంలో వున్న శివుని గుర్తించి దానిని బంధించాలని ఎద్దుని వెంటాడు తాడు. ఎద్దు రూపంలో వున్న శివుడు భీమునికి చిక్కక గుప్త కాశిలో మందాకినీ నదీ తీరాన పాతాళ లోకంలో దాగుంటాడు, భీముడు కూడా శివుని వెనుకే పాతాళానికి వచ్చి పారిపోతున్న ఎద్దు వెనుక కాళ్లని పట్టుకొని భూమి పైకి లాగుతాడు. భీముడు బలంగా లాగుట వలన ఆ ఎద్దు అయిదు భాగాలుగా తెగి, ఆ అయిదు భాగాలు అయిదు ప్రదేశాలలో పడ్డాయని, ఆ భాగాలు పడ్డ ప్రదేశాలలో శివుడు స్వయంభూగా వుద్భవించెనని ఆది శంకరులు గుర్తించి ఆ ప్రదేశాలలో మందిర నిర్మాణం చేసి శివుని అరాధించేరనేది పురాణ కధ.
1) రుద్రనాథ్ –ముఖం, 2) తుంగనాధ్ — ముందుకాళ్ళు, 3) కేదార్నాథ్ –మూపురం, 4) మథ్యమహేశ్వర్ — నాభి, వెనుకభాగం 5) కపాలేశ్వర్ — జట.
యీ పంచకేదారాలలో ఈశ్వరుడు స్వయంగా పాండవుల పూజలందుకొని వారిని పాపవిముక్తుల్ని గావించి కాలాంతరమున తనలో ఐఖ్యం చేసుకున్నాడని వ్యాసమహర్షి మహాభారతంలో చెప్పేరు. యిప్పటికి కుడా ప్రొద్దున్న సాయంత్రం జరిగే హారతికి స్వయంగా పరమశివుడు వచ్చి పూజలందుకొని భక్తులను అనుగ్రహిస్తాడని స్తానికుల నమ్మిక.

పంచ కేదారాలలో వొకటిగా చెప్పబడే తుంగనాథ్ గురించి చెప్పుకుందాం. వీలుని బట్టి మిగిలిన నాలుగు కేదారాలగురించి చెప్పుకుందాం. ఉత్తరాఖండ్ రాష్ట్రంలో రుద్రప్రయాగ్ జిల్లాలో సుమారు ముప్పై ముప్పైయైదు కిమీ ల దూరంలో రుద్రప్రయాగ నుంచి అగస్త్యముని వెళ్ళేదారిలో ఓఖిమఠ్ కి సుమారు అయిదు కిమీ దూరంలో చోప్త అనే వూరు నుంచి కొండ యెక్కవలసి వుంటుంది. అతి యత్తైన పర్వతం పైన వున్న శివకోవెలగా ప్రపంచ ప్రఖ్యాతి పొందినది యీ తుంగనాధ్ . సముద్ర మట్టానికి సుమారు 3,680 మీటర్ల ఎత్తులో వున్న చంద్రశిల అనే పర్వతం మీద వున్న కోవెల యిది. ఈకోవెల గోపురం కనీసం వెయ్యి సంవత్సరాలకు పూర్వం నిర్మించబడిందని పురావస్తు పరిశోధకులు నిర్దారించేరు.
చోప్త దగ్గరనుంచి కాలి నడక మొదలౌతుంది. ఉత్తరాఖంఢ్ లో వున్న అనేక యాత్రా స్థలాలు కాలినడకనే వెళ్ళవలసి వుంటుంది. శారిరిక అలసట తెలియకుండా ఉండేందుకా అన్నట్లు అక్కడి వాతావరణం ఆహ్లాద కరంగా వుంటుంది. ఇక్కడ సంవత్సరానికి రెండే కాలాలు. ఒకటి శీతాకాలం, రెండు మంచు కురిసే శీతాకాలం గా చెప్పుకోవచ్చు. బదరీనాథ్, కేదార్ నాధ్ మందిరాలు ప్రతి సంవత్సరం వైశాఖ శద్ద తృతీయ నాడు తెరువబడతాయి, కాని మిగతా మందిరాలు అక్కడి వాతావరణ పరిస్థితులను బట్టి మందిర ట్రస్టు యెప్పుడు తెరవాలి అనేది నిర్ణయిస్తుంది. సుమారుగా అయిదు కిమీ నడకన వెళ్ళవలసి వస్తుంది. నడవలేని వారికోసం గుఱ్ఱాలు, డోలీలు దొరుకుతాయి. 3,680 మీటర్లు ఎత్తు అయిదు కిమీ లలో ఎక్కవలసి రావడంతో చాలా చోట్ల చాలా ఎత్తు (స్టీప్) ఎక్కవలసి రావడం తో కాస్త ఆయాసం ఎక్కువగా అనిపిస్తుంది. ఈ ప్రదేశానికి పర్వతారోకకులు తప్ప మామూలు యాత్రికులు చాలా తక్కువ సంఖ్యలో వస్తూవుంటారు. అందు కనేనేమో యీదారి కాస్త నిర్మానుష్యంగా వుంటుంది. కాలి నడక మొదలయ్యే ప్రాంతంలో మాత్రమే చల్ల, వేడి పానీయాలు తినుబండారాలు దొరకుతాయి. మళ్లా కోవెల ప్రాంతంలో అన్నీ దొరుకుతాయి. తుంగనాథ్ నుంచి చంద్రశిల శిఖరం రెండు కిమీ ల పైన వుంది. త్రేతాయుగం లో శ్రీరాముడు యీ చంద్రశిల శిఖరం పైన తపస్సు చేసినట్లుగా రామాయణంలో చెప్పబడింది. ఈ ప్రదేశం మూడు ప్రాకృతిక పుణ్యజలలతో యేర్పడ్డ ‘ఆకాశకామిని ‘ నదీ తీరాన వుంది వొకటి రెండు రోజులు వుండడానికి వీలుగా చిన్న చిన్న రూములు కామన్ టాయిలెట్ లతో వున్న సామాన్య గదులు తక్కువ వెలలో లభిస్తాయి. ప్రొద్దున్న పది గంటలకు నడక ప్రారంభిస్తే తుంగనాధుని దర్శించుకొని భోజనం చేసుకొని సాయంత్రం నాలుగు అయిదు గంటలకి చోప్తా చేరుకోవచ్చు.

యాత్రికులకు వో చిన్న సూచన హిమాలయాలలో ప్రొద్దున్నే వీలైతే సూర్యోదయానికి పూర్వం యాత్ర మొదలుపెట్టి సూర్యాస్తమయానికి ముందు లేక వెంటనే ప్రయాణం నిలిపివేస్తే మనం చాలా ఆపదల నుంచి తప్పించుకోవచ్చు. ముఖ్యంగా ఇక్కడి వాతావరణం నమ్మలేని విధంగా మారుతూ వుంటుంది. అంతలోనే వాన అంతలోనే యెండ. నడక దారి రెండువైపులా కనుచూపు మేర రంగురంగుల పేరు తెలియని అడవి పువ్వులు చిరు చలిగాలికి వణుకుతున్నాయా అన్నట్లుగా కదులుతూ యాత్రికులను స్వాగతిస్తూ వుంటాయి. అంత యెత్తున వున్న పచ్చిక మైదానాలు మనకు ఆశ్చర్యాన్ని, ఆనందాన్ని కలుగజేస్తాయి. తుంగనాధ్ మందిరం కేదార్నాద్ మందిరాన్ని పోలివుంటుంది. లోపల శివ లింగం, శివ కుటుంబంతో పాటు పాండవుల విగ్రహాలను కుడా చూడొచ్చు. కాశి నగరానికి చెందిన బ్రాహ్మణులు యిక్కడ నిత్య పుజాదులు నిర్వహిస్తున్నారు. ఆరునెలలనుంచి ఎనిమిది నెలలవరకు యీ కోవెల మూసివేస్తారు. ఆ సమయంలో మోకుమఠ్ లో తుంగనాథునికి నిత్య పూజానైవేద్యాలు జరుపుతారు.
దేశరాజధాని ఢిల్లి నుంచి ఋషికేశ్ వరకు రైల్ ద్వారా ప్రయాణం చెయ్యవచ్చు.అక్కడనుంచి ఓఖిమఠ్ సుమారు 200 కిమీ. ప్రొద్దున్న ఋషికేశ్ లో బయలుదేరితే వాతావరణం అనుకూలంగా వుంటే సాయంత్రానికి ఓఖిమఠ్ చేరుకోవచ్చు. ఓఖిమఠ్ లో కనీస అవసరాలు కలిగిన సామాన్యమైన గదులు అద్దెకు దొరకుతాయి. కేదార్ నాథ్ కోవెలకి హెలికాఫ్టర్ లో వెళ్ళేవాళ్ళకి అగస్త్యముని మీదుగానే వెళ్ళవలసి వుంటుంది వీలున్న వారు తుంగనాథుని దర్శించుకొని పరమశివుని కృపను పొందండి.
రచన: చెంగల్వల కామేశ్వరి

అందరికీ నేపాల్ యాత్ర అనగానే గుర్తొచ్చేవి. పశుపతినాథ్, ముక్తినాథ్, మణి మహేష్ హిమాలయాలు ట్రెక్కింగ్ మౌంట్ కైలాష్ ఇంకా ముందుకెడితే మానససరోవరయాత్ర ఇలా ఎన్నో ప్రదేశాలు గుర్తొస్తాయి.కానీ అన్నీ తలొక మూలా ఉంటాయి.
నేపాల్ వెళ్లాలంటే ముందుగా గోరక్ పూర్ కాని పాట్నా కాని రైలులోనో, విమానంలోనో, వెళ్లి అక్కడినుండి పోఖ్రా విమానంలో కాని, రోడ్ మార్గాన కాని వెళ్లొచ్చు. ఖాట్మండ్, లుంబిని, చిట్వాన్, మనోకామన, అన్నీ రోడ్ మార్గానా ప్రయాణం చేయొచ్చు. కాని ముక్తినాథ్ వెళ్లాలంటే రోడ్ మార్గాన జీప్ లలో కాని, బస్ లలో కాని వెళ్లొచ్చు లేదా విమానాలలో జామ్సమ్ దాకా వెళ్లొచ్చు. కాని అ ప్రయాణం మాత్రం మన అదృష్టాలని బట్టి, వాతావరణాల మీద కాని ఆధారపడుతుంది అని అనడంలో ఏ మాత్రం అతిశయోక్తి లేదు.
విమానంలో టికెట్స్ బుక్ చేసుకున్నా వాతావరణం బాగోక మూడేసి రోజులు పడిగాపు కాసి ఎప్పటికప్పుడు అప్ డేట్ చేసుకుంటూ దర్శనం చేసుకుని వెళ్లినవారున్నారు. నిరాశ చెంది దర్శనం చేసుకోకుండా తిరుగు ప్రయాణమైన వారున్నారు.
రోడ్ మీద నిత్యం స్రవించే అనేక జలపాతాల వలన ఏ క్షణాన కొండ చరియలు విరిగిపడతాయో ఎవరికీ తెలియదు. అవి పడితే రోడ్ ప్రయాణాలు అపేస్తారు.ఉన్నట్టుండి జడివానలు కురిస్తే ఆకాశం నిర్మలంగా లేకుంటే విమానాలు వెళ్లవు. ఇవన్నీ తెలిసీ ముందు జాగ్రత్తగా గూగులమ్మని అడిగితే సెప్టెంబర్, అక్టోబర్, నవంబర్ నెలలు మంచిది నేపాల్ యాత్రకు అంది. సెప్టెంబర్ మంచిది ! ఎందుకంటే పెళ్లి ముహూర్తాలుండవు. అక్టోబర్ దేవీ నవరాత్రులు పండుగలు. నవంబర్ కార్తీకమాసం హడావిడులు అనుకున్నాను.
సరే అని సెప్టెంబర్ నెల మధ్యలో, ప్రయాణానికి ఆనందాది యోగం, ట్రైన్ సౌలభ్యం అన్నీ చూసుకుని సెప్టెంబర్ పదమూడో తారీకు ఉదయం ట్రైన్ లో బయల్దేరేలా మా నేపాల్ యాత్రకు శ్రీకారం చుట్టాను. ఒక్క పశుపతినాథే కాదు.ముక్తినాథ్ కూడా చేర్చండి అని అందరూ అడగటంతో కాస్త దూరమే అయినా, మరో రెండురోజుల యాత్ర పెరిగినా సరే తద్వారా ఖర్చు పెరిగినా వాకే అనుకుని పదిరోజులు తొమ్మిదిరాత్రుల యాత్రను ప్రకటించేసాను. అనుకోవడమే తరవాయి.అతి త్వరగానే నాతో కలిపి ముప్పయి ఆరుమంది యాత్రకు రెడీ అనుకున్నాము. అందరికీ ఉన్నంతవరకు సెకండ్ ఏసి అయిపోతే థర్డ్ ఏసీ టికెట్స్ బుక్ చేసాను.
ఒక ఆరుగురు గోరక్ పూర్ కూడా విమానంలోనే రానూ పోనూ అనుకున్నారు. సరే అని మిగతావారందరికి యుధ్దప్రాతిపదిక మీద ఏసి టికెట్స్ బుక్ చేసేసాను.ఇంక ప్రయాణం రోజు కోసం ఎదురు చూస్తూ రెండవ తారీకున వినాయక చవితి పండుగ చేసేసుకున్నాము.
పండుగ అయ్యాక నాకు హడావిడి మొదలయ్యింది. జర్నీ డేస్ తో కలిపి మొత్తం పన్నెండు రోజులు వాళ్ల ఫుడ్, వసతి, ప్రయాణం విషయాలలో సకల సదుపాయాలు కలగ చేస్తానని అందరికీ చెప్పాను కదా! ట్రైన్ టికెట్స్, ఫుడ్, నా బాద్యత ప్రయాణం వసతి మా ఆర్గనైజర్స్ బాద్యత! ఏ టూర్ కయినా. ఇంతమందికి ఫుడ్ వండాలన్నా, వడ్డించాలన్నా సమయం ఎక్కువే పడుతుంది. ఇంక వాటికి కావలసిన సరంజామా స్థలం అన్నీ ఏర్పర్చటం, వంట క్వాలిటీగా ఉండాలంటే వాళ్ల వెనక ఎవరైనా ఉండాల్సిందే!
వాళ్లొండేసి వస్తు నాశనం పట్టించి టేస్ట్ కుదరకపోతే “ఎందుకండీ ఈ టైమ్ వేస్ట్ ఏదో ఒకటి తినేవాళ్లం కదా! ఫుడ్ కోసం టైమ్ వేస్ట్ చేస్తున్నారు.! అనే ఎవరో ఒకరిద్దరు మొదలెట్టే భాషణలు వినడం, మిగతావారు వంత పాడటం, (తినేని తింటూ బాగుందని అంటూనే ఇలా అనడం ఒక టూర్ లేక అనుభవం) మనం అవస్థలు పడటం దేనికి? అనుకుని నాలుగు టూర్లనుండి వంటవాళ్లను హెల్పర్లను ఆపేసాను.
టిపిన్ మేము స్టే చేసిన హొటల్స్ లోనే కాంప్లిమెంటరీ గా అయిపోతుంది.
ఏ హొటల్ లో అయినా రెండుకూరలు సాంబార్ పెరుగు రైస్ వస్తాయి. పచ్చళ్లు పొళ్లు, నెయ్యివంటివి, సాయంకాలం టీ కి ముందు తినడానికి స్నాక్స్ మా స్వగృహ ఫుడ్ అతనికి ఆర్డర్ ఇస్తే, ఏడువారాల నగలు లాగా మొత్తం పన్నెండురోజులకి పన్నెండు రకాల స్వీట్స్, హాట్స్ ట్విన్ ప్యాక్ లు చేసి ఒక్కో రకం నలభై లెక్కన సమయానికి అందించేస్తాడు.
కాకపోతే పన్నెండు రకాల పచ్చళ్లు ఒక పన్నెండు కేజీలు, సుమారు పాతిక కిలోల బరువుండే ఈ స్నాక్స్ వెరసి ముప్పయివేడు కిలోల బరవు ఎగస్ట్రా పట్టుకెళ్లకపోతే కుదరదంతే! నా లగేజి కాకుండా మరో రెండు బ్యాగ్ లు తప్పవు. కాకపోతే చిన్న బెనిఫిట్ ఏమిటంటే నేను ఏదయినా షాపింగ్ చేసుకున్నా, ఖాళీ అయిపోయిన బ్యాగ్ లు బాగా ఉపకరిస్తాయి.
ఈసారి కొన్ని పచ్చళ్లు జంధ్యాల పచ్చళ్ల ముకుంద్ గారికి ఆర్డరిచ్చి మిగతావి నేను చేసినవే ! అవి తెచ్చినందుకు మాతో వచ్చినవారందరూ హేపీయే! లేకపోతే ఒకరోజు కాదు రెండు రోజులు కాదు పన్నెండు రోజులు సుమారు నలభైమందిని మెయింటెయిన్ చేయాలంటే నలుగురు ఆడపిల్లల పెళ్లి చేసినట్లే!
ఇలా ప్రయాణపు ఏర్పాట్లు చేసుకున్నామా! ఇంకొక దిగులు నాకు.వచ్చేప్పుడు వెళ్లేప్పుడు ట్రైన్స్ సమయాలు ఉదయపు వేళలు. ఏడూ ఇరవై కి ట్రైన్ బయల్దేరిపోతుంది. (ఏ పనీ లేకుంటే ఉదయం నేను లేచే టైమ్ అది ) ఆ సమయానికి అందరూ రావాలి అదొక టెన్షన్,
ట్రైన్ లో ఉండే రోజున్నర ప్రయాణంలో మొదటి రోజయినా ఇంటి భోజనం ఇవ్వాలని నా తాపత్రయం ట్రైను లో కొనుక్కోవచ్చులే అనుకోడానికి ఇద్దరో ముగ్గురో కాదు ఏకంగా ముప్పయి మంది కొందరికి ఫుడ్ దొరికి కొందరికి దొరకకపోతే ఆదిలోనే హంసపాదు అన్నట్లు అవుతుంది కదా!
ఆ సమయానికి ఎవరికయినా ఆర్డర్ ఇద్దామన్నా వాళ్లు అందించకపోతే డబ్బులు కూడా గోవిందా కదా!అందుకే అదొక సవాల్ గా స్వీకరించి తెల్లవారు ఝామునే లేచి మా చంద్ర, మా వదిన సహాయంతో ఉప్మా టిఫిన్ కి, దానికి టమాటా చట్నీ,ప్యాకింగ్, రైస్, రాత్రే తరిగి పెట్టుకుని కూర కారంతో,కూర, కొబ్బరిపచ్చడి, టమాటపప్పు నా అక్షయపాత్ర కరెంట్ కుక్కర్ తో అన్నం వండేయడం అ డ్యూటీ! అవన్నీ సిల్వర్ ఫాయిల్ కవర్స్ లలో ప్యాక్ చేసి పెద్ద క్యారీ బ్యాగ్ లో వేయడం వాళ్ల డ్యూటీ!
రాత్రి కోసం ఒక కేటరింగ్ వాళ్లకిచ్చిన నాలుగుచపాతీలు టమాట కూర ప్యాక్ లు వచ్చాయి అవి, వాటితో పాటు మూడు బ్రెడ్ లు జామ్ స్యాచెట్, బటర్ టిన్ ఉన్న కవర్ ఒకటి బిస్కట్ ప్యాకెట్, రెండురోజుల స్నాక్స్, రెండు రకాల ఫ్రూట్స్ అన్నీ వేసిన కవర్స్ ముప్పయి రెడీ చేసుకుని ఆరింటికి స్టేషన్లో మా కోచ్ దగ్గరకు చేరాము.
వచ్చినవారికొచ్చినట్లుగా వారి ఫుడ్ కవర్, టికెట్, మొత్తం బ్యాచ్ లో ఉన్న ముప్పయి ఆరుమంది పేర్లు వాళ్ల కోచ్ వివరాలు, ఫోన్ నెంబర్స్ ఉన్న పేపర్ కూడా ఇచ్చి మా కోచ్ ఎక్కాము. అప్పుడు హమ్మయ్య అనుకున్నాము.
చక్కగా అందరూ టిఫిన్స్ తిని పడకేసి పదిన్నరకు ఒక్కొక్కరూ ఏక్టివ్ అయ్యారు. ఎవరెవరెక్కడున్నారో చూసుకుంటూ అందర్నీ పరిచయం చేసుకుంటూ, హుషారు మాటలు పాటలు తంబోలా ఆటలతో ప్రయాణం
మాతో వచ్చిన రాజ్య శ్రీ, బాగా రకరకాల క్విజ్ లు పెట్టడం, లీల రాజ్యశ్రీ గారి శ్రీవారు పాడినపాటలు అంత్యాక్షరితో ప్రయాణం బాగా సాగింది.
అలా మర్నాడు సాయంత్రానికి గోరక్ పూర్ లో ఉన్న మానస్ ఇంటర్నేషనల్ హొటల్ కి చేరుకున్నాము. అందరూ స్నానాలు చేసి ఫ్రెషప్ అయ్యాము. కొందరు గోరక్ నాథ్ టెంపుల్ కి వెళ్లి వచ్చారు. మరికొందరం మాత్రం ఉదయం వెళ్లాము.
మర్నాడు ఉదయం బ్రేక్ ఫాస్ట్ కి ముందరే గోరక్ నాథ్ గుడికి మిగతావారందరం వెళ్లొచ్చాము. టిఫిన్స్ అయ్యాక బస్ లు ఎక్కి దేవతలందర్నీ స్మరించుకుని మా అమ్మ రాసిపాడిన అమ్మ వారి పాటలు వింటూ మెల్లగా నేపాల్ దారి పట్టాము. మాతో కమల్ అనే ఒక గైడ్ కూడా వచ్చాడు.
సరిగ్గా పన్నెండు అయ్యేసరికి నేపాల్ ఇండియా బార్డర్ దగ్గరకు చేరాము. ఈ బస్ డ్రైవర్ల తెలివితేటలో, మరే ఇబ్బందో తెలీదు కాని, అక్కడ ఇదిగో అరగంట అదిగో అరగంట అంటో రెండుమూడు గంటలు ఉంచేసాడు.
మేమంతా కొత్త ఉత్సాహం కదా! క్విజ్ లు కండక్ట్ చేసుకుంటూ బస్ కదిలితే లంచ్ కి ఆగాలి. అనుకుంటే లంచ్ టైమ్ అక్కడే దాటింది. ఏం దొరికితే అదే ఇక్కడే తినేద్దాము అని వెడితే ఏ హోటల్ లోను ఇంతమందికా చేయలేమంటారు.
అలాగే వెతగ్గా వెతగ్గా ఒక హొటల్ అతను ఓకే అన్నాడు కాని అరగంట టైమ్ కావాలన్నాడు. సరే అన్నాము.
ఎలాగో మా పచ్చడి సహితంగా లంచ్ అయిందనిపించి బయల్దేరాము
పోఖ్రా చేరేసరికి భారీ వర్షం..గంటల తరబడి కురిసిన వాన వల్ల రోడ్లన్నీ జలమయం!

ల్యాండ్ మార్క్ హొటల్ కి చేరాము. హొటల్ బాయ్స్ సామాన్లు ఎవరి రూమ్ లో వారివి పెట్టారు. మొత్తం పదిహేను రూమ్స్ మావి .చాలా బాగున్నాయి.
ఉదయం లేచి ఫ్రెషప్ అయ్యాము బఫే గా అమర్చిన బ్రేక్ ఫాస్ట్ చేసాము. నేపాల్ ఆర్గనైజర్ రాజ్ రావడం కలవడం అయింది. అతను చెప్పినట్లు ఆ రోజు పోఖ్రాలో వారాహి టెంపుల్ దేవీ ఫాల్, గుప్తేశ్చరీ కేవ్స్ చూసాము. మర్నాడు ఉదయం ముక్తినాథ్ ప్రయాణం బస్ లో! ప్రస్తుతం కొండచరియలు పడ్డాయి రోడ్ క్లియర్ అయ్యాకే మీ ప్రయాణం! అన్నాడు . సరే అన్నాము.
మర్నాడు అందరం రెడీ అయ్యాము. కాని, తొమ్మిదయింది పదయ్యింది. పదకొండయ్యింది. మేము “ఆ రాజ్ ఎప్పుడు పిలిస్తే అప్పుడే వెళ్లచ్చులే !” అనుకుని మా రూమ్ లో పడుకున్నాము. మాతో టూర్ వచ్చిన వాళ్లు”ఇలా అయితే ఎలా నిన్న వేస్ట్ అయింది ఇవాళ కూడా వేస్ట్ అయ్యేట్టు ఉంది. ఆ ఖాట్మండ్ ఎల్లుండి బదులు ఈ రోజే పోదామని రాజ్ కి చెప్పండి. దారి ఇలా ఉంటే ఎలా వెడతాము? అని ఒకరి తర్వాత ఒకరు వచ్చి పోతుంటే నేను ఆ రాజ్ కి కాల్ చేసి చెప్పాను.
మేమలా చెప్పకుంటే వాడేం చేసునో! మా మాట ప్రకారం మూడు పెద్ద వ్యాన్స్ పదిహేను సీటర్స్ ఏసి బళ్లు తెప్పించాడు.అందర్నీ ఎక్కించాడు. దారిలో మనోకామనా చూడమన్నాడు.బయల్దేరాము. అప్పటికే పన్నెండయింది.
అంతా ఘాట్ రోడ్ ఎక్కడా ఒక్క హొటల్ లేదు ఒక వైపు ప్రవాహం, మరో వైపు కొండలు మా కన్నా ముందర వెళ్లిన బండి ఒక హొటల్ దగ్గర ఆగిందని డ్రైవర్ కి వర్తమానం. వెళ్లాము ఆర్డరిచ్చాము. షరామామూలే! అందరి భోజనాలు అయి బయల్దేరి మనోకామన చేరాము కాని , కేబుల్ కార్లు లో పైకి వెళ్లొచ్చు కాని క్రిందకి రావు టైమ్ అయిపోతుంది. అయిదయ్యాక కేబుల్ కార్లు నడవవు. మీకు టైమ్ సరిపోదు. అనేసరికి అందరికీ మూడ్ ఆఫ్! ముక్తినాథ్ చూడటం కాలేదని, మనోకామనా కూడా మిస్ అయిందని అందరికీ ఒకటే బాధ!
“వచ్చేప్పుడు చూడొచ్చు! తిరుగు ప్రయాణం ఇటు వైపే !అన్నాక శాంతించారు. రాత్రికి ఖాట్మండ్ చేరాము. నాకు మనసులో టెన్షన్ మొదలు ఎందుకిలా అవుతోంది. ప్రోగ్రామ్ అనుకున్నట్లుగా సాగటంలేదు అనిపించి మా వాణికి కాల్ చేసి ఈ వారం వినాయకుడికి నువ్వు ఉండ్రాళ్లు. చేసి నైవేద్యం పెట్టు ! వచ్చేవారం నుండి నేను చేస్తాను. అన్నాను. మా ప్రయాణం మంచిగా సాగాలని మరోసారి దేముడికి మొక్కాను. ఆ మర్నాడు వర్షం తగ్గింది.
ఖాట్మండ్ లోని పశుపతినాథ్, వింధ్యవాసిని , నీలకంఠ్ బుద్దా, చూసాము
ఇంక ఆ రోజు రాత్రి హొటల్ కి వచ్చాక మా ఆర్గనైజర్ రాజ్ ఫోన్ ఎనిమిదింటికి “మేడమ్! మీ అందరూ ముక్తినాథ్ కి వెళ్లాలంటే రేపుదయమే మీరంతా పోఖ్రా ఫ్లైట్ కి వెళ్లిపోతే, అక్కడినుండి వెహికిల్స్ లో ముక్తినాథ్ వెళ్లొచ్చు. అని అలా ఒప్పుకుంటే అందరూ తలొక రెండువేల అయిదువందలు ఇవ్వాలి.

ఈ వెహికిల్స్ కి మొత్తం రెండున్నరవేలు వెరసి ఒక్కొక్కరికి అయిదేసి వేలు అవుతాయి. మీ వాళ్లందరకూ ఇష్టమయితే వెంటనే చెప్తే ఫ్లైట్ టికెట్స్ బుక్ చేస్తాను. అన్నాడు.
అది వినగానే అందరూ ఎగిరి గంతేసారు ముఖ్యంగా మాతో వచ్చినవాళ్ల ల్లోబాగా పెద్దవారిద్దరున్నారు. వారితో వారి బంధువులు మరో ఇద్దరు. సుగుణామామి, సుందరి మామి, లీలావతి మామి, శాంత మామి, కేవలం ముక్తినాథ్ కోసమే వచ్చారు. వాళ్లల్లో ఇద్దరిని ముక్తినాథ్ తీసుకురావొద్దని ఆక్సిజన్ లెవెల్స్ తగ్గి ఇబ్బంది అయితే కష్టమని చెప్పాడు.
అది విని వాళ్లు బాధపడటం ఇక్కడ మాత్రం ఏమీ కామని గేరంటీ ఏముంది మేమొస్తాము అని వాళ్ల వాళ్లు కూడా ఆగిపొమ్మని చెప్పారు‌ కాని వాళ్లు నలుగురూ కలసి వాళ్ల పిల్లలకు ఒకటే చెప్పారు.
“మా నలుగురు కోసం రెండేసి లక్షలు దగ్గరుంచుకోండి. మేమేదయినా అయితే వచ్చి తీసుకుపోండి. ఎక్కడయినా పోయేదే ఆ ముక్తినాథ్ లో పోతే ఇంకా పుణ్యం ! మా బ్రతుకులో ఈ నేపాల్ ఎప్పుడు రావాలి? ఎపుడు చూడాలి? అదేదో ఇపుడే చూస్తాము. అని చెప్పేసారు.
వాళ్ల నమ్మకం పట్టుదల చూసి నాకు కాస్త ధైర్యమొచ్చింది ఇంక “నేను మీ ఎవ్వరికీ ఏమీ కాదాంటీ !! పదండి పోదాము అన్నాను. అందరూ ఒప్పుకున్నారు. ఆ రాత్రంతా నిద్ర లేదు మాకు. మూడు బ్యాచ్ లు గా పదింటికల్లా అందరికీ ఖాట్మండ్ నుండి పోఖ్రాకు ఫ్లైట్ టికెట్స్ బుక్ అయ్యాయి.
ఉదయం పదిన్నరకల్లా అంచెలంచెలుగా రెక్కల విమానంలో పోఖ్రా రావడం ఒంటిగంటకల్లా లంచ్ చేసి రెండు గంటలకి ఏడుగురు ఒక జీప్ లో లెక్కన అయిదు జీపులొచ్చాయి ఎక్కాము. ముక్తినాథ్ దారి పట్టాము.
ఇంక ఆ దారి ఎంత రమణీయంగా ఉందో అంత భయంకరంగా ఉంది. నీలాకాశంలో తేలియాడే తెల్లని మబ్బులు గుంపులు గుంపులు. ఒక వైపు ఎత్తయిన కొండలనుండి నిరంతరం జాలువారే జలపాతాలు అడుగడుగునా కనిపిస్తుంటాయి. మరోపక్క లోయలో పరవళ్లు తొక్కుతూ నురగలతో ప్రవహించే గండకీనది.
పోఖ్రానుండి ముక్తినాథ్ కి ఉన్న దూరం కేవలం రెండువందల ఇరవై కిలో మీటర్ల దూరమే! కాని పది గంటల ప్రయాణం ఆ ఎగుడు దిగుడు రాళ్ల దారిలో జీప్ ప్రయాణం ఒళ్లంతా కుదిపేస్తూ మనం రోలర్ కోస్టర్ లో ఉన్నట్లు అనిపిస్తుంది. ఆ జీపు డ్రైవర్ల నైపుణ్యం చాలా గొప్పది.
మావాళ్లు చాలా భయపడ్డారు.
ఆ కుదుపులు భరించలేనివి నాకయితే జ్వరమొచ్చేసింది. రాత్రి పదకొండున్నరకు జామ్సమ్ లో దిగేసరికి ముందుగానే ఆర్డరిచ్చి చేయించిన డిన్నర్ చేసి మాకిచ్చిన రూమ్ లో పడుకొన్నాము . అన్ని జీపులు అంచెలంచెలుగా వచ్చాయి.
అక్కడ ఎకామడేషన్ చాలా సామాన్యంగా ఉంటుంది.

మర్నాడు ఉదయం ఏడున్నరకు టిఫిన్ చేసి లంచ్ కి ఆర్డరిచ్చి ముక్తినాథ్ బయల్దేరాము అక్కడికి రెండున్నర గంటల ప్రయాణం చేసి ముక్తినాథ్ చేరుకున్నాము. అక్కడికి హిమాలయాలు చాలా దగ్గరగా కనిపిస్తాయి.
కాలిమార్గాన మెట్లు ఎక్కి గుడికి చేరడానికి రెండు మైళ్ల దూరం నడవాలి. లేదా గుర్రం మీద వెళ్లాలి. నాకప్పటికే ఒళ్లు తెలియని జ్వరమొచ్చేసింది. అంతవరకొచ్చాక దర్శనం చేసుకోకుండా ఎలా అందుకే డోలీ ఎక్కాను.
శబరిమలలో కూర్చుని వెడితేనే నవ్వొచ్చింది. ఇంక ఇక్కడ డోలీ ఎవరెక్కినా పడుకోపెట్టే తీసుకెడతారు.
మండుటెండగా ఉందేమో ! పైన ఒక దుప్పటి కూడా పడేసి హ –హ,,,,,,హ ఇప్పుడు రాస్తుంటే నవ్వొస్తోంది కాని మా వాళ్లందరికీ మనసంతా ఏదోలా అయిపోయిందిట. నడిచి ఎక్కినవారందరూ ప్రకృతి అందాలు ఆస్వాదిస్తూ ఎక్కారు. నేను అవి మిస్ అయ్యాను కాని ఫ్రెండ్స్ తీసిన వీడియోలు ఫొటోలలో చూసాను.
మొత్తానికి ఆ డోలి వాళ్ల పుణ్యమా అని మా చంద్ర సహాయంతో ముక్తినాథుడిని చక్కగా దర్శించుకున్నాను.
మళ్లీ జామ్సమ్ వచ్చి హోటల్ వారిచ్చిన ఫుడ్ ప్యాకెట్స్ తీసుకుని జీప్ లలో పోఖ్రా దారిపట్టాము . అలాగే ఆ ఎగుడు దిగుడు దారులలో మసక వెన్నెలలో అర్ధరాత్రికల్లా మా హోటల్ ల్యాండ్ మార్క్ హొటల్ కి చేరాము.
ఎవరైనా ముక్తినాథ్ కి వెళ్లాలంటే ఫ్లైట్ లో జామ్సమ్ కి వెళ్లి జీప్ లో ముక్తినాథ్ వెడితే కాస్త ఈజీ అవుతుంది. రోడ్ మీద వెడితే అందరూ తట్టుకోలేరు. మా సీనియర్ ఆంటీలందరూ చాలా హేపీ విచిత్రమేమిటంటే వారికేమి కాలేదు కాని ఒకరిద్దరికి కాస్త ఇబ్బంది అయింది.
ఆ మర్నాడు ఉదయమే మధ్యాహ్నం లంచ్ ప్యాక్ చేయించుకుని మనోకామనా దర్శించుకుని సాయంకాలానికి చిట్వాన్ చేరేలా వెహికిల్స్ లలో బయల్దేరాము. మనోకామనా దేవి దయవలన అందరం కేబుల్ కార్ ఎక్కి బాగానే దిగాము కాని గుడికి నూటేభై మెట్లు ఎక్కవలసి వచ్చింది.
అమ్మవారిని దర్శించుకుని క్రిందకొచ్చి చిట్వాన్ చేరాము. రాత్రి ఫారెస్ట్ లో రిస్సార్ట్ లో ఉన్బాము మర్నాడు ఉదయం ఆర్మీ వెహికిల్స్ వచ్చాయి మమ్మల్నందరినీ ఎక్కించుకుని రెండుగంటల సేపు ఫారెస్ట్ అంతాచూపించి తీసుకొచ్చారు.
ఆ తర్వాత మళ్లీ మా టిఫిన్స్ అయ్యాక మా లంచ్ ప్యాక్ లు తీసుకుని లుంబినిలో బుద్దుడు పుట్టిన ప్రదేశం. ఒకే ఆవరణలో కట్టిన వివిధ దేశాల బుద్దుని ఆలయాలు దర్శించుకుని రాత్రి దారిలోనే డిన్నర్ చేసి గోరక్ పూర్ చేరాము. మర్నాడు ఉదయమే ఆరూ ఇరవైకి ట్రైన్ ఎక్కి మర్నాటికి మన భాగ్యనగరం చేరాము.
