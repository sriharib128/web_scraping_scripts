కూర్పరి : సత్యసాయి కొవ్వలి
మీ సమాధానాలు పంపించవలసిన చిరునామా editor@maalika.org

 మీ సమాధానాలు పంపవలసిన చిరునామా : editor@maalika.org… ఆఖరుతేదీ : August 30.. 2012
అడ్డం
1. ఉన్నవి 7. అందులో 3, 4 ఇక్కడ (2)
2.ఇసకలో దొర్లడంలో కూడా భక్తి ఉందట (5)
6. అలా జీతం పైన ఓన్లీ ఒన్సే వస్తుందిట. తీసేసుకోండి (4)
7. సింతే. కానీ కొద్దిగానే, పర్వాలేదు (3)
9. తినగానే వేసేది (2)
10. ఇక్కడ ఓసారి వ్రాసినది ఎవరూ మార్చలేరు. మనలో ఎవరూ వ్రాయలేదే మరి (3)
12. ఈ కారాలా, హమ్మో, అంటే ఆర్తనాదాలే (2)
13. దీని పరిమళం మరవగలమా (3)
14. బోడిగుండు జవరాలికి మంచి వరాలు కూడానా (4)
17. పే చెయ్యకుండా కూ చుక్ చుక్ కూపంలోకి నో ఎంట్రీ (2)
19. శబ్దం – 8 నిలువులో చేసినట్లే (2)
20. మా వంశీయులు వ్రాసిన కథలు పస లేకుండా ఎలా పూడుస్తాయి తంబీ (9)
25.అందరు జనులూ బాగుండాలా, మంచి కల (3)
26. అందరూ మొర పెట్టుకుంటే ఈరాక్షసిని హరి చంపాడు (2)
27. వాణి మంచి వరుస కట్టాడు. ఎవరి స్టైలు వాళ్ళది (2)
28. మానల్గురికీ 2 శేర్ల పాలు చాలా, మరి మీ ఇద్దరికీ (4)
30. చింతకీ, కాళ్ళకీ తప్పకుండా ఉండేవివే (3)
31. నీరసంలో కూడా బలమిచ్చేంత సరసమా (2)
32.ఉన్నబలంలో సగం ఇక్కడే ఉంటే మిగతాది ఎక్కడో మనకెందుకు (3)
33. 30 నిలువు వీటిని ఏకోపిష్టిముని మీదో వేస్తాయేమో.. కాలిపోతాయి (3)
34. ఉన్నవి 7. అందులో మొదటిది (1)
37. 1 అడ్డంతర్వాత వస్తే వణికి తమకంగా వినచ్చు. 16 నిలువు మొదలు కలిస్తే దురద పెట్టచ్చు జాగ్రత్త
38. ఉన్నవి 7.  కార్తికేయా.  వాటిలో ఓరెండు పనీ పాటూ లేకుండా నీక్షేత్రంలో కూడా వచ్చి పడ్డాయా (2)
39. అంత్యాక్షరి.. అయితే వెనకనుంచి (4)
 
నిలువు
1. నండూరి సుబ్బారావు రేడియోనాటకం అనగానే గుర్తొచ్చే పాత్ర (4)
2.ఏమిటీ! మీ ఆయన గారు కూడా తొణక్కుండా మాట్లాడకుండా పలక పుచ్చుకుని కూచుంటారా? (8)
3.తిరగేసి తిన్నా, బిల్లివ్వకుండా తిన్నా గారె, గారే (2)
4.ఏంటి పాడితే దీపాలు వెలుగుతాయా,  తానంత గొప్పవాడా (3)
5.కన్నడా పాలు, తెలుగు పాలు కలిపితే పెళ్ళికొచ్చినవారికీ గది సరిపోతుంది .. కానీ పాతగా ఉందేమో (4)
8.పేరుకి సింహగర్జనే… కానీ దేశీ ‘రా’గంలా ఆలపిస్తే వినసొంపే (4)
11.సరూకి కోపం వస్తే చాలు .. ఇలా బగబగ లాడేస్తుంది … ఏం చేస్తాం (2)
15.ఈరోజుల్లో నూతులెక్కడున్నాయి .. వీటిని వరాలుగా పొదగడానికి (3)
16.ఉన్నవే 7. అందులో ఇంకో రెండిక్కడ (2)
18. వీటితో మేడలు కట్టచ్చు, ఆడి కట్టిన మేడలు అమ్మచ్చు (5)
20. ఎప్పుడొస్తుందో  ఈనెల. పెళ్ళి చేసుకోవాలి (4)
21. ససరే, ఇంత భాగించినా ఇంకా నత్తి మిగిలిందా (4)
22. ఈ రంగడు వీటిని ముందు పెట్టుకుని అమ్ముతాడా, అనుభవిస్తాడా (2)
23. లూథర కింగేమైనా వీటిని అదుపులో పెట్టగలడా, పాపం, సుబ్బారావే ఏంచెయ్యలేక పోతున్నాడు (3)
24. జుట్టుని చంపడమా, జుట్టు కోసం చంపడమా చెప్పినవారికో హారం (5)
27. అబ్బే అంత పొడుగేం కాదు, రెండు చేతులూ చాపినంత (2)
29. ఇది ఎప్పుడూ వంకరే, అందుకని లఘువుగా చెప్తే చాలు (3)
30.ఇవి ఎక్కడపడితే అక్కడ 33 అడ్డంగా వేస్తాయి చిరాగ్గా (3)
35. ఊర్మిళ కి ఎడాపెడా చేరి నక్కఅరిచిందా (2)
36. డాక్టరా పాడా… అదో మహారాష్ట్ర ఇంటిపేరంతే (2)
 
మీ సమాధానాలు పంపించవలసిన చిరునామా editor@maalika.org
రచన:  సయ్యద్ నశీర్ అహమద్.  

                                                                                                                                                           
పరాయి పాలకులను మాతృదేశం నుండి తరిమికొట్టేందుకు సాగిన సుదీర్ఘ స్వాతంత్య్రపోరాట చరిత్ర చివరిథలో ఆజాద్‌ హింద్‌ ఫౌజ్‌ (భారత జాతీయ సైన్యం) సాగించిన సాయుధ పోరాటంలో ఆది నుండి అంతం వరకు ముస్లిం పోరాట యోధులు చాలా ప్రధాన భాగస్వామ్యం వహించారు.
1941లో జనవరిలో సుభాష్‌ చంద్రబోస్‌ ఆంగ్ల ప్రభుత్వ గూఢాచారి వ్యవస్థ కళ్ళుగప్పి మహమ్మద్‌ జియావుద్దీన్‌ అను మారు పేరుతో కలకత్తా నుండి తప్పుకుని సాగించిన ‘గ్రేట్‌ ఎస్కేప్‌’ ఏర్పాట్లను మియా అక్బర్‌ షా నిర్వహించగా, ఆ తరువాతి ప్రాణాంతక కాబూల్‌ ప్రయాణంలో అక్బర్‌షా ఏర్పాటు చేసిన సాయుధ పఠాన్‌ యువకులు నేతాజికి అంగరక్షకులుగా నడిచారు. ఆఫ్ఘాన్‌ గుండా పఠాన్‌ వేషంలో నేతాజీ ప్రయాణం సాగించాల్సి వచ్చినప్పుడు, ఆంగ్ల గూఢచారులు, వారి తొత్తులు ఏమాత్రం గుర్తు పట్టకుండా ఆబాద్‌ ఖాన్‌ నేతాజీకి ఆఫ్ఘాన్‌ పఠాన్‌ వ్యవహారసరళి,ఆచార సాంప్రదాయాలలో వారం రోజుల పాటు తన ఇంట రహాస్యంగా ప్రత్యేక శిక్షణ గరిపి ముందుకు పంపారు. 1941 మార్చి 27న  నేతాజీ బెర్లిన్‌ చేరేంతవరకు ప్రమాదకర పరిస్థితులలో ఆయనను కళ్ళల్లో పెట్టుకుని కాపాడి గమ్యం చేర్చడంలో ముస్లిం యోధులు తోడ్పడ్డారు.
భారతదేశం వెలుపల నుండి వలసపాలకులను తరిమిగొట్టడానికి పోరుకు సిద్దపడిన  రాస్‌ బిహారి బోస్‌ మార్గదర్శకత్వంలో 1942 మార్చిలో జరిగిన సింగపూర్‌ సమావేశంలో పాల్గొన్న మేజర్‌ మహమ్మద్‌ జమాన్‌ ఖైని లాంటి వారు ఆ తరువాత ‘భారత జాతీయ సైన్యం’ కమాండర్‌ గా నేతాజీ తరువాతి స్థాయి అధికారిగా గణనీయ సేవలు అందించారు. ఆనాడు రాస్‌బిహారి, ప్రీతం సింగ్‌, కెప్టెన్‌ మాన్‌సింగ్‌ లాంటి నేతల నేతృత్వంలోని ‘కౌన్సిల్‌ ఆఫ్‌ యాక్షన్‌’, ‘భారత జాతీయ సైన్యం’లలో  కెప్టెన్‌ మహమ్మద్‌ అక్రం, కల్నల్‌ యం.జడ్‌. ఖైని, కల్నల్‌ జి.క్యూ. జిలాని, లెఫ్టినెన్ట్‌ కల్నల్‌ యస్‌.యన్‌.హుసైన్‌, లెఫ్టినెన్ట్‌ కల్నల్‌ షానవాజ్‌ ఖాన్‌, మేజర్‌ ఇక్బాల్‌లు బాధ్యతలు నిర్వహించగా, ప్రముఖ ఉర్దూ కవి మహమ్మద్‌ ఇక్బాల్‌ రాసిన ‘సారె జహంఁ సేఁ అచ్ఛా హిందూస్తాన్‌ హమార్‌’ గీతాన్ని ‘భారత జాతీయ సైన్యం’ ప్రతి సందర్భంలో గానం చేస్తూ గౌరవించింది.
1941 మార్చిలో స్వదేశాన్ని వీడి జర్మనీ చేరుకున్న నేతాజి జర్మనీలో ‘స్వేచ్ఛా భారత కేంద్రం’ (ఫ్రీ ఇండియా సెంటర్‌)  ప్రారంభించారు. ఆ సందర్భంగా నేతాజీకి పరిచయమైన హైదరాబాది అబిద్‌ హసన్‌ సప్రాని, 1941 నవంబర్‌లో నేతాజీ ఏర్పాటు చేసిన ‘భారతీయ కమాండో దళం’ శిక్షకుడిగా, ఆ తరువాత ‘ఆజాద్‌ హింద్‌ రేడియో’లో నేతాజీ ప్రసంగాల సహాయకుడిగా  బాధ్యతలను నిర్వహించారు. భారత స్వాతంత్య్రోద్యమ సాహిత్య చరిత్రలో నినాదంగా నిలచిన ‘జైహింద్‌’ సుభాష్‌ పేరును కూడా మర్చిపోయేలా చేసిన ‘నేతాజి’ నామాన్ని  అబిద్‌ రూపొందించారు. అబిద్‌ హసన్‌ సప్రాని కృషివలన ఉనికిలోకి వచ్చిన ‘జైహింద్‌’ ఈనాటికి భారత దేశమంతటా ప్రతిధ్వనించడం అబిద్‌ సృజనాత్మకతకు తార్కాణం.
జర్మనీ నుండి సుభాష్‌ చంద్రబోస్‌  తూర్పు ఆసియాకు  వచ్చేంత వరకు జర్మనీలో సాగిన కార్యక్రమాలన్నిటిలో అబిద్‌ హసన్‌ సప్రాని, ఎం.జడ్‌ కియాని లాంటి ముస్లిం యోధులు, మేధావులు ఆయనకు అమూల్యమైన తోడ్పాటు నిచ్చారు. ఆ తరువాతి కాలంలో అంతర్జాతీయంగా ఏర్పడిన పరిణామాల నేపధ్యంలో విప్లవోద్యమాన్ని సాగిస్తున్న సంస్థలు, నాయకులు సుభాష్‌ చంద్రబోస్‌ నాయకత్వం ఆకాంక్షిస్తున్నందున యూరప్‌ నుండి  నేతాజీ దృష్టి తూర్పు ఆసియా వైపుకు మళ్లింది.

ఈ పరిస్థితులు ఇలా ఉండగా జపాన్‌ ప్రభుత్వాధినేతల పట్ల భారతీయ విప్లవోద్యమ నేతలల్లో ఏర్పడిన అభిప్రాయబేధాల కారణంగా తూర్పు అసియా ప్రాంతంలో జనరల్‌ మాన్‌సింగ్‌ నేతృత్వంలో ఏర్పడిన ‘భారతీయ జాతీయ సైన్యం’, ‘కౌన్సిల్‌ ఆఫ్‌ యాక్షన్‌’లు 1942 డిసెంబర్‌ 29న రద్దయినట్టు జనరల్‌ మాన్‌సింగ్‌ ప్రకటించగా, విప్లవోద్యమ నేత రాస్‌ బిహరి బోస్‌ నేతృత్వంలో 1943 ఫిబ్రవరి 15న భారత జాతీయ సైన్యాన్ని పునర్‌వ్యవస్ధీకరించారు. ఆ సమయంలో భారత జాతీయ సైన్యం, దాని అనుబంధం సంస్థలను, కార్యకర్తలను, సైనికులకు మార్గదర్శకత్వం వహించేందుకు సుప్రీం మిలటరీ బ్యూరో సంచాలకులుగా లెఫ్టినెంట్‌ కల్నల్‌ జె.కె.భోన్స్‌లే బాధ్యతలు స్వీకరించగా లెఫ్టినెంట్‌ మీర్జా ఇనాయత్‌, లెఫ్టినెంట్‌ కల్నల్‌ ఇషాన్‌ ఖాదిర్‌, లెఫ్టినెంట్‌ కల్నల్‌ ఎం.జడ్‌ కియాని, మేజర్‌ మతా-ఉల్‌-ముల్క్‌, లెఫ్టినెంట్‌ కల్నల్‌ బుర్హానుద్దీన్‌, మేజర్‌ ఎ.డి జహంగీర్‌, మేజర్‌ హబీబుర్‌ రెహమాన్‌, లెఫ్టినెంట్‌ అల్లాయార్‌ ఖాన్‌, మేజర్‌ మహమ్మద్‌ రజాఖాన్‌, కెప్టెన్‌ ముంతాజ్‌ ఖాన్‌, ఎస్‌.ఓ ఇబ్రహీం, లెఫ్టినెంట్‌ కల్నల్‌ అజీజ్‌ అహమ్మద్‌, లెఫ్టినెంట్‌  మీర్‌ రహమాన్‌ ఖాన్‌, మేజర్‌ రషీద్‌, లెఫ్టినెంట్‌  కల్నల్‌ అర్షద్‌లు ముందుకు వచ్చి ప్రధానాధికారులుగా బాధ్యతలు చేపట్టారు. లెఫ్టినెంట్‌ కల్నల్‌ ఎం.జడ్‌ కియాని జనరల్‌ స్టాఫ్‌ ప్రధానాధికారిగా, సైనికుల శిక్షణాధికారిగా మేజర్‌ హబీబుర్‌ రెహమాన్‌,  రిఎన్‌ఫోర్స్‌మెంట్‌ కమాండెంట్‌గా మేజర్‌ ముతా-ఉల్‌-ముల్క్‌, చరిత్ర-సంస్కృతి-పౌర సంబంధాల అధికారిగా మేజర్‌ ఏ.జడ్‌ జహంగీర్‌ ప్రధాన భూమికలను చాకచక్యంగా నిర్వర్తించారు.
ఈ పరిణామాల నేపధ్యంలో యూరప్‌ నుండి తూర్పు ఆసియాకు వెళ్ళేందుకు సుభాష్‌ చంద్రబోస్‌ నిర్ణయించుకున్నారు. రావాల్సిందిగా కోరుతున్న విప్లవోద్యమ నేతల ఒత్తిడి మరింత పెరగడం, అవి ద్వితీయ ప్రపంచ సంగ్రామం జరుగుతున్న రోజులు కనుక జపాన్‌-జర్మనీల సహకారంతో బ్రిటన్‌ దాని మిత్రపక్షాల సైన్యాలతో పోరాడుతున్న సుభాష్‌ చంద్రబోస్‌ ఆసియాకు వెళ్ళడం ప్రాణాంతకం కావడంతో బ్రిటీష్‌ గూఢాచారి వ్యవస్థ డేగకళ్ళ నుండి తప్పించుకుని గమ్యస్థానం చేరడానికి నేతాజి రహస్యంగా జలాంతర్గమి ప్రయాణం తప్పలేదు. ఆ ప్రమాదకర పరిస్థితులలో 1943 ఫిబ్రవరి ఎనిమిదిన ఆరంభమైన చరిత్రాత్మక జలాంతర్గమి ప్రయాణంలో తన వెంట సాగడానికి అత్యంత సమర్ధుడు, విశ్వాసపాత్రుడగా పరగణించబడిన అబిద్‌ హసన్‌ సప్రానిని తన ఏకైక సహచరునిగా నేతాజీ ఎన్నుకున్నారు. శత్రు పక్షాల నిఘానీడల్లో మూడు మాసాలపాటు 25,600 కిలోమీటర్లు సాగిన అత్యంత్య భయానక, సాహసోపేత జలాంతర్గమి ప్రయాణంలో సుభాష్‌్‌కు అబిద్‌ హసన్‌ తోడుగా నిలిచి, భవిష్యత్తు కార్యక్రమాల రూపకల్పనలో ఆయనకు తోడ్పడి చరిత్ర సృష్టించారు.
1943 మే 16న సుభాష్‌-అబిద్‌లు టోక్యో చేరుకున్నాక 1943 జూలై నాల్గున సింగపూర్‌లో జరిగిన సమావేశంలో తూర్పు ఆసియాలో సాగుతున్న భారత స్వాతంత్య్రోద్యమం నాయకత్వాన్ని సుభాష్‌ చంద్రబోస్‌ చేపట్టిన నేతాజీ 1943 అక్టోబర్‌ 23న ‘ఆజాద్‌ హింద్‌’ ప్రభుత్వాన్ని ప్రకటించారు. అ మరుక్షణమే మాతృభూమి విముక్తి కోసం, బ్రిటీష్‌ దాని మిత్రపక్షాల మీద యుద్ధం ప్రకటిస్తూ భారత జాతీయ సైన్యానికి ‘చలో ఢిల్లీ’ నినాదమిచ్చారు. భారత జాతీయ సైన్యం పతాకం మీద ప్రప్రధమ జాతీయవాదిగా ఖ్యాతిగడించిన మైసూరు పులి టిపూసుల్తాన్‌కు గుర్తుగా ‘పులి’ చిహ్నంను ఏర్పాటు చేశారు. భారత జాతీయ సైన్యంలో చేరమంటూ భారతీయులను కోరుతూ ఆజాద్‌ హింద్‌ రేడియా కేంద్రం ప్రసారం చేసిన ప్రతి కార్యక్రమంలో, మొగల్‌ చక్రవర్తి బహుదూర్‌ షా జఫర్‌ స్వయంగా రాసిన గీతంలోని ‘స్వాతంత్య్ర పోరాటం జరుపుతున్న యోధులలో ఆత్మవిశ్వాసం ఉన్నంతకాలం లండన్‌ గుండెల్లో భారతీయుల ఖడ్గం దూసుకపోతూనే ఉంటుంది’ అను చరణాలతో ఆలాపించడం అనవాయితయ్యింది.
భారత జాతీయ సైన్యం సర్వసైన్యాధ్యకక్షులుగా, అజాద్‌ హింద్‌ ప్రభుత్వం అధినేతగా భాధ్యతలు స్వీకరించి సుభాష్‌ చంద్రబోస్‌ పలు ప్రధాన శాఖలకు సైన్యాధికారులుగా లెఫ్టినెన్ట్‌ కల్నల్‌ అజీజ్‌ అహమ్మద్‌, లెఫ్టినెన్ట్‌ కల్నల్‌ ఎం.జడ్‌ కియానిలకు బాధ్యతలు అప్పగిస్తూ, బషీర్‌ అహమ్మద్‌ను ప్రభుత్వ ప్రత్యేక సలహాదారునిగా నియమించారు. లెఫ్టినెంట్‌ కల్నల్‌ షానవాజ్‌ ఖాన్‌ సాయుధ దళాల ప్రతినిధిగా నియక్తులయ్యారు. ఆ తరువాతి క్రమంలో భారత జాతీయ సైన్యానికి సంబంధించిన మూడు డివిజన్లకు గాను రెండిటికి మేజర్‌ జనరల్‌ షా నవాజ్‌ ఖాన్‌, ఎం.జడ్‌ కియానిలు ప్రధానాధికారులుగా బాధ్యతలు చేపట్టగా, రెజిమెంటల్‌ కమాండర్లుగా ఐ.జె కియాని, ఎస్‌. ఎం. హుసైన్‌, బుర్హానుద్దీన్‌, షౌకత్‌ అలీ మలిక్‌ తదితరులు నియక్తులయ్యారు. ఈ సందర్భంగా  సుభాష్‌ చంద్ర బోస్‌ ప్రత్యేక ఆసక్తితో ఏర్పాటు చేసిన ‘ఝాన్సీరాణి రెజిమెంట్‌’లో ఎం.ఫాతిమా బీబి, సయ్యద్‌ ముంతాజ్‌, మెహరాజ్‌ బీబి, బషీరున్‌ బీబీ లాంటి నారీమణులు పలు బాధ్యతలు నిర్వహించారు.

స్వతంత్ర భారత ప్రభుత్వం, సైన్యం ఏర్పడ్డాక  సాగుతున్న కార్యక్రమాలకు అన్నిరకాల సహాయసహకారాలు అందించాల్సిందిగా సుభాష్‌ చంద్రబోస్‌ చేసిన విజ్ఞప్తి ప్రతిస్పందిస్తూ రంగూన్‌కు చెందిన ప్రముఖ వ్యాపారి హబీబ్‌ సాహెబ్‌ తన రాజప్రసాదం లాంటి భవంతిని, ఆయనకున్న పొలాలు-స్థలాలు, కోటిన్నర రూపాయల విలువ చేసే ఆభరణాలను ఆజాద్‌ హింద్‌ ఫౌజ్‌కు ధారాదత్తం చేసి కట్టుబట్టలతో నిల్చోగా ఆయనను ‘సేవక్‌-ఏ-హింద్‌’ పురస్కారంతో నేతాజీ సత్కరించారు. ఈ క్రమంలో బషీర్‌ సాహెబ్‌, నిజామి సాహెబ్‌ అను మరో ఇరువురు సంపన్నులు విడివిడిగా 50 లక్షల రూపాయలను నేతాజీకి అందించగా, మరో ముస్లిం వ్యాపారి తనకున్న మూడు ప్రింటింగ్‌ ప్రెస్‌లను, యావదాస్తిని ‘నేతాజీ నిధి’ పరం చేశారు. ఆంధ్రప్రదేశ్‌ రాష్ట్రం విజయనగరం జిల్లా వేపాడు (ప్రస్తుతం) నివాసి షేక్‌ ఖాదర్‌ మొహిద్దీన్‌ అతి కష్టం మీద కూడపెట్టుకున్న 20వేల రూపాయలను స్వయంగా ‘నేతాజి నిధి’కి అప్పగించి, రైఫిల్‌మన్‌గా భారత జాతీయ సైన్యంలో చేరి సేవలందచేశారు.
1944 ఫిబ్రవరిలో భారత దేశాన్ని విముక్తం చేయడానికి బ్రిటన్‌ మీద యుద్ధాన్ని ప్రకటించిన భారత జాతీయ సైన్యాన్ని వివిధ విభాగాలు, బ్రిగేడ్‌లుగా ఏర్పాటు చేశారు. ఆ బ్రిగేడ్‌లకు లెఫ్టినెన్ట్‌ కల్నల్‌ ఎం.జడ్‌ కియాని, లెఫ్టినెన్ట్‌ కల్నల్‌ ఇషాన్‌ ఖాదిరి, లెఫ్టినెంట్‌ కల్నల్‌ బుర్హానుద్దీన్‌ తదితరులను సైన్యాధికారులగా నియమించారు. ఆజాద్‌ హింద్‌ ఫౌజ్‌ సాయుధ దళాల ప్రధానాధికారిగా మేజర్‌ జనరల్‌ షానవాజ్‌ ఖాన్‌ పూర్తి స్థాయి బాధ్యతలు చేపట్టగా కల్నల్‌ యం.జడ్‌ కియాని, లెఫ్టినెంట్‌ కల్నల్‌ ఇషాన్‌ ఖాదిరి, లెఫ్టినెంట్‌ కల్నల్‌ అజీజ్‌ అహమ్మద్‌ ఖాన్‌, లెఫ్టినెంట్‌ కల్నల్‌ హబీబుర్‌ రెహమాన్‌ తదితరులతో కూడిన ‘కౌన్సిల్‌ ఆఫ్‌ వార్‌’ ఏర్పాటయ్యింది.
‘చలో ఢిల్లీ’ పిలుపును సాకారం చేయడానికి అరకాన్‌ యుద్దరంగంలో తొలిసారిగా  కల్నల్‌ ఎస్‌.యం మలిక్‌ నేతృత్వంలోని భారతీయ జాతీయ సైన్యం బ్రిటీష్‌ సైన్యాలను మట్టికరిపించి మాతృభూమి మీద అడుగు పెట్టి మణిపూర్‌లోని మొయిరాంగ్‌ వద్ద త్రివర్ణ పతాకాన్ని సగర్వంగా ఎగురవేసింది. ఆ తరువాత భారత జాతీయ సైన్యంలోని రెండు డివిజన్‌లకు విడివిడిగా నేతృత్వం వహిస్తున్న కల్నల్‌ షానవాజ్‌ ఖాన్‌, మేజర్‌ జనరల్‌ ఎం.జడ్‌ కియానిలో ప్రళయకాళరుద్రుల్లా ముందుకు దూసుకు పోతున్న భారత జాతీయ సైనికులను ఉత్సాహపర్చుతూ ఇంఫాలా, కోహిమాల వైపు దృష్టి సారించారు.  ఈ ప్రాంతాల మీద పట్టుకోసం ఇరు పక్షాల మధ్య సుమారు ఐదు మాసాలు భీకర సమరం సాగింది. ఈ సందర్భంగా జరిగిన వివిధ పోరాటాలలో మేజర్‌ జనరల్‌ షానవాజ్‌ ఖాన్‌ బాధ్యతలు నిర్వహించగా కల్నల్‌ యం.జడ్‌ కియాని, లెఫ్టినెంట్‌ కల్నల్‌ ఇషాన్‌ ఖాదిరి, లెఫ్టినెంట్‌ కల్నల్‌ అజీజ్‌ అహమ్మద్‌ ఖాన్‌, లెఫ్టినెంట్‌ కల్నల్‌ హబీబుర్‌ రెహమాన్‌, కల్నల్‌ ఇనాయత్‌ కియాని, కల్నల్‌ మున్వర్‌ హుసైన్‌, కల్నల్‌ అజీజ్‌ అహమ్మద్‌, కల్నల్‌ బుర్హానుద్దీన్‌, లెఫ్టినెంట్‌ నజీర్‌ అహమ్మద్‌, కల్నల్‌ మలిక్‌, మేజర్‌ మహబూబ్‌ అద్వితీయమైన ప్రతిభతోపాటుగా ప్రాణాంతక పరిస్థితులలో కూడా శత్రువు మీద దాడులు చేయడంలో దృఢసంకల్పాన్ని ప్రదర్శించారు. ఆజాద్‌ హింద్‌ ఫౌజ్‌లోని వివిధ శాఖలలో అధికారులుగా బాధ్యతలను  నిర్వహించిన యోధులలో దేశం వివిధ ప్రాంతాలకు చెందిన నక్కి అహ్మద్‌ చౌదరి, అష్రాఫ్‌ మండల్‌, అమీర్‌ హయత్‌, అబ్దుల్‌ రజాఖ్‌, ఆఖ్తర్‌ అలీ, మహమ్మద్‌ అలీషా, అటా మహమ్మద్‌, అహమ్మద్‌ ఖాన్‌, ఎ.కె. మీర్జా, అబూ ఖాన్‌, యస్‌. అఖ్తర్‌ అలీ, అహమ్మదుల్లా, అబ్దుర్‌ రహమాన్‌ ఖాన్‌ లాంటి వారున్నారు. ఈ క్రమంలో యుద్ధరంగంలో  చిట్టచివరివరకు శత్రువుతో పోరాడిన, తమ ప్రాణాలను అడ్డువేసి శత్రువును నిలువరించిన పలువురు యోధులలో హకీం అలీ, మహమ్మద్‌ హసన్‌, అబ్దులా ఖాన్‌, యాసిన్‌ ఖాన్‌, అబ్దుల్‌ మన్నాన్‌, ఖాన్‌ ముహమ్మద్‌ లాంటి వారు స్వయంగా నేతాజీచే ప్రసంశించబడి ‘వీర్‌-యే-హింద్‌’ ‘సర్దార్‌-యే-జంగ్‌’, ‘తంగాహ్‌ా-యే-బహదూరి’, ‘శత్రునాశ్‌’ లాంటి గౌరవ పురస్కారాలు పొందారు.

చరిత్ర సృష్టించిన ఈ పోరాటంలో ఆంధ్రప్రదేశ్‌కు చెందిన ముస్లింలూ భారీ సంఖ్య భాగస్వాములయ్యారు. మన రాష్ట్రం నుండి అబిద్‌ హసన్‌ సప్రానితోపాటుగా ఖమురుల్‌ ఇస్లాం, తాజుద్దీన్‌ గౌస్‌, హైదరాబాద్‌ చార్మినార్‌ సిగరెట్‌ కంపెనీ (వజీర్‌ సుల్తాన్‌ టొబాకో కంపెనీ) యజమాని కుమారుడు అలీ సుల్తాన్‌ కూడా భారత జాతీయ సైన్యంలో పనిచేశారు. హైదరాబాదు సంస్థానానికి చెందిన షరీఫుద్దీన్‌, అబ్దుల్‌ సయీద్‌ ఉస్మాని, అబ్దుల్‌ లతీఫ్‌, ఇమాముద్దీన్‌, ముహమ్మద్‌ ఖాన్‌ లాంటి పలువురు నేతాజీ బాటలో నిర్భయంగా నడిచారు. ఆంధ్రప్రదేశ్‌లోని విజయనగరం జిల్లా వేపాడు గ్రామానికి చెందిన షేక్‌ ఖాదర్‌ మొహిద్దీన్‌, ప్రకాశం జిల్లా దర్శి తాలూకా చెందిన షేక్‌ బాదుషా, చిత్తూరు జిల్లా చంద్రగిరికి చెందిన యస్‌.అబ్దుల్‌ అలీ,చిత్తూరు జిల్లాకు చెందిన మహమ్మద్‌ అఫ్జల్‌ సాహెబ్‌, పుంగనూరుకు చెందిన పి.పి.మహమ్మద్‌ ఇబ్రహీం, కడపజిల్లా రాయచోటికి చెందిన అబ్దుల్‌ ఖాదర్‌, పశ్చిమగోదావరి జిల్లా తణుకు చెందిన షేక్‌ అహమ్మద్‌ ఆజాద్‌ హింద్‌ ఫౌజ్‌ పోరాటాలలో భాగస్వాములయ్యారు.
 
ఇంఫాలా-కోహిమాలను ఆక్రమించి అస్సాంలోకి అడుగుపెట్టాలని ముందుకు సాగుతున్న భారత జాతీయ సైన్యానికి ఒకవైపున ప్రకృతి మరోవైపున ఆహారం, ఆయుధాలు, రవాణా తదిరల అవసరాల తీవ్ర కొరత దెబ్బతీసింది. ఈ లోగా భారీ సైనిక బలగాలను సమకూర్చుకున్న బ్రిటన్‌ దాని మిత్ర పక్షాల సైన్యం దాడులను మరింత తీవ్రతరం చేసింది. బ్రిటీష్‌ వైమానిక దాడుల నుండి భారతీయ జాతీయ సైనికులకు, జపాన్‌ సేనల రక్షణ కరువయ్యింది. పర్వత-అటవీ ప్రాంతాలలో ఎదురవుతున్న పూర&ఇత ఆనారోగ్య పరిస్థితులు భారత జాతీయ సైన్యాన్ని కుంగదీస్తుండగా ఒకవైపున కుండపోతగా వర్షం, మరోవైపున వైమానిక దాడులు, విరామం లేకుండా కురుస్తున్న శత్రువు తుపాకి గుండ్లకు ఎదురొడ్డి ఆజాద్‌ హింద్‌ ఫౌజ్‌ యోధులు పోరాడసాగారు.

ఆ తరుణంలో భారత జాతీయ సైన్యానికి అరకొరగా నైనా ఆర్థిక-ఆయుధ మద్దత్తు ఇస్తున్న జపాన్‌ దారుణంగా దెబ్బతిన్నది. మరోవైపున జర్మనీ కుప్పకూలింది. బ్రిటన్‌-ఆమెరికాలు పక్షాలు విజయం సాధించాయి. ఆ కారణంగా 1945 ఆగస్టు 15న జపాన్‌ తన ఓటమిని అంగీకరిస్తూ ప్రకటన విడుదల చేయగా భారత జాతీయ సైన్యం కూడా యుద్దరంగం నుండి తప్పుకోవాల్సి రావడంతో  నేతాజీ సుభాష్‌ చంద్రబోస్‌ యుద్దరంగం నుండి తప్పుకుని రష్యాకు బయలుదేరాలనుకున్నారు. ఆ ప్రయాణంలో తొలుత ఇతర అధికారులతోపాటుగా మేజర్‌ అబిద్‌ హసన్‌ సప్రాని, కల్నల్‌ హబీబుర్రెహమాన్‌ తదితరులు సిద్దంకాగా, చివరకు ఆగస్టు 18న కల్నల్‌ హబీబ్‌తో కలసి నేతాజీ సుభాష్‌ చంద్ర బోస్‌ బాంబర్‌ విమానంలో బయలుదేరారు. ఆకాశంలోకి ఎగిరిన ఆ విమానం ఫోర్‌మొసా ద్వీపంలో కూలిపోవడంతో తీవ్రంగా గాయపడిన సుభాష్‌ చంద్రబోస్‌ ఆగస్టు 19న కన్నుమూశారు. ఆయనతోపాటు ప్రయాణించిన కల్నల్‌ హబీబుర్రెహమాన్‌ చికిత్స అనంతరం బతికి బయటపడ్డారు. ఆ దుర్భర క్షణాలలో ‘హబీబ్‌, నాకు తుది ఘడియలు సమీపించాయి. జీవితాంతం నేను దేశ స్వాతంత్య్రం కోసం పోరాడాను. నేను నా దేశ స్వాతంత్య్రం కోసం మరణిస్తున్నాను. భారత స్వాతంత్య్ర పోరాటం సాగించమని నా ప్రజలకు తెలియజెయ్యి. త్వరలోనే భారత దేశం విముక్తి చెందుతుంది’ అని సుభాష్‌ చంద్రబోస్‌ కల్నల్‌ హబీబుర్రెహమాన్‌ ద్వారా భారతీయులకు తన చివరి సందేశం పంపారు.
జపాన్‌, భారత జాతీయ సైన్యం ఆధీనంలో ఉన్న భూభాగాన్ని తిరిగి స్వాధీనం చేసుకున్న ఆంగ్ల ప్రభుత్వం భారత సైనికులను, అధికారులను వివిధ ప్రాంతాల నుండి అరెస్టు చేసి, శిక్షలు విధించింది, కొన్ని చోట్ల కాల్చి చంపింది. అసఖ్యాకులను ఇండియాకు తరలించింది. ఆ క్రమంలో ఆజాద్‌ హింద్‌ ఫౌజ్‌ యోధుడు రషీద్‌ అలీకి ఏడు సంవత్సరాల జైలుశిక్ష విధించగా భారత దేశంలో నిరసన వెల్లువెత్తింది. దానికి తోడు మేజర్‌ జనరల్‌ షానవాజ్‌ ఖాన్‌, కల్నల్‌  ప్రేమ్‌ కుమార్‌ సహగల్‌, కల్నల్‌ ధిల్లాన్‌ మీద ‘దేశద్రోహం’ నేరారోపణలు చేసి సైనిక విచారణ నిమిత్తం ఢిల్లీలోని ఎర్రకోటలో నిర్భందించడంతో భారతదేశమంతా అట్టుడికినట్టయ్యింది. భారత జాతీయ కాంగ్రెస్‌ అధ్యక్షలు మౌలానా అబుల్‌ కలాం ఆజాద్‌ తగు చర్యలు తీసుకుని ఆసఫ్‌ అలీ, పండిట్‌ నెహ్రూ లాంటి ప్రముఖులతో ‘డిఫెన్స్‌ కౌన్సిల్‌’ ఏర్పాటు చేశారు. ఈ సందర్భంగా అఖిల భారత ముస్లిం లీగ్‌ నాయకుడు మహమ్మద్‌ అలీ జిన్నా స్వయంగా వచ్చి మేజర్‌ జనరల్‌ షానవాజ్‌ ఖాన్‌ను కలసి ఆయన పక్షంగా మాత్రమే న్యాయస్థాంలో వాదిస్తానని ప్రతిపాదించారు. ఆ ప్రతిపాదనను తిరస్కరిస్తూ, ‘స్వాతంత్య్ర సమరంలో మేం భుజం భుజం కలిపి పోరాడాం. మా నాయకత్వం స్ఫూర్తితో మా కామ్రేడ్స్‌ యుద్ధభూమిలో వీరోచితంగా పోరాడుతూ ప్రాణాలు వదిలారు. నిలబడినా, నేలకూలినా కలిసే ఉంటాం’, అని స్పష్టం చేసిన షా నవాజ్‌ ఖాన్‌ మతం పేరుతో మనుషులను వేరేచేసే ప్రయత్నాలను వమ్ముచేశారు.
భారత స్వాతంత్య్రోద్యమ చరిత్రలో అద్భుత ఘట్టాన్ని సృష్టించిన నేతాజీ సుభాష్‌ చంద్రబోస్‌ ఇండియా నుండి జర్మనీకి బయలుదేరిన ప్రయాణంలో మియా అక్బర్‌ షా తోడుకాగా, ఆ తరువాత ప్రమాదకరంగా సాగిన జలాంతర్గమి ప్రయాణంలో నేతాజీ వెంట మేజర్‌ అబిద్‌ హసన్‌ సప్రాని ఉన్నారు. బ్రిటన్‌ దాని మిత్రపక్షాల మీద సాగిన యుధ్దంలో అన్నివిధాల మేజర్‌ జనరల్‌ షానవాజ్‌ ఖాన్‌, మేజర్‌ జనరల్‌ మమ్మద్‌ జమాన్‌ ఖియాని, కల్నల్‌ మల్లిక్‌ లాంటి యోధులు సుభాష్‌ వెంట సాగారు. చివరకు నేతాజీ సుభాష్‌ చంద్రబోస్‌ అంతిమ విమాన ప్రయాణంలో కూడా ఆయన వెంటనున్న వ్యక్తి, భారతీయులకు ఆయన చివరి సందేశాన్ని అందించిన కల్నల్‌ హబీబుర్రెహమాన్‌ వరకు ముస్లిం పోరాట యోధులు మాతృభూమి విముక్తి పోరాటంలో ప్రధాన భాగస్వామ్యం వహించడం ముస్లిం సమాజం గర్వించదగిన చారిత్రక విశేషం.
 
 
REFERENCE BOOK :
01.     My Memories of  I.N.A and Its Netaji, Major General Sha Nawaj Khan, Rajkamal Publications, Delhi,               1946.
02.     My Adventures with the INA, KR Palta, Lion Press, Lahore, 1946.
03.     Forgotten Warriors of Indian War of Independence 1941-1946 (Indian National Army), Three Volumes,          by Captain SS Yadava, INA,  All India INA Committee, Hope India Publications,  Delhi, 2005.
04.     Subhash Chandra Bose (The Springing Tiger), Hugh Toye, Jaico Book Publishing House, Mumbai,             2010.
05.     The Forgotten Army, Indian’s Struggle for Independence 1942-1946, Peter Ward Fay, Rupa & co, New        Delhi, 2005.
06.     Indian National Army : Role in India’s Struggle for freedom, Gurbachan Shing Manqat, 1992.
07.     Rediscovering Bose and Indian National Army, Brig. RP Singh, Manasa, New Delhi, 2010.
08.     Great Muslims of Undivided India, Nikhat Ekbal, Kalpaz Publications, Delli, 2009.
09.     Indian National Army, A Documentary Study, TR Sareen, GPH, New Delhi, 2004
10.     Nathaji Collected Works, 12 Volumes, Nethaji Research Bureau, Kolkata, 2002.
And other Several Books.
 
రచన: డా. మూర్తి జొన్నలగెడ్డ
 
మెడపట్టి మెడపట్టి
కాలరొకటి వేస్తుంటి
అన్ని జాయింట్లను పట్టి
అడుగిడకుంటి
 
మోకాళ్లు నెప్పెట్టి
మూడంకె వేసుంటి
మందొకటి రాసుంటి
మగతగా పడుకొంటి
 
కండలు బిగపట్టి
కెవ్వున మేలుకొంటి
ఆపైన డాక్టర్ని కలిసుంటి
అతనడుగగ అనుకొంటి
 
డ్రైవింగ్ రఫ్‌గా చేయుచుంటి
చైరులో తిన్నగా కూర్చొనకుంటి
అనునిత్యమూ కంప్యూటరునంటి
కండలస్సలు కదల్చకుంటి
 
ఎముకల వైద్యుని కంటి
ఫిజియోథెరపీ అంటి
వారి సలహాను బట్టి
మెడకు కాపడం పెట్టుచుంటి
 
భుజములు గిరగిర తిప్పుచుంటి
వ్యాయామంబు చేయుచుంటి
ఈతకొట్టి ఈతకొట్టి
 
అలసుంటి అలసుంటి
నిద్ర సుఖముగా పట్టి
రోజెల్ల ఉత్సాహముగానుంటి
కనుగొంటి కనుగొంటి
 
సర్వరోగంబులకు కారణంబిట్టి
ఆధునిక జీవనమనుకొంటి
మంచి అలవాట్లను మానకుంటి
మరి హాయిగా జీవించుచుంటి
 
 
 
పంపినవారు : శ్రీధర్ అయల
 
{ కీ.శే. వాశిష్ట ( అయల సోమయాజుల మహాదేవ శాస్త్రి గారు) ౧౯౬౦వ దశకంలో పేరెన్నిక గన్న రచయిత. వేదాలలో కథలతో పాటు కొన్ని విచిత్ర కథలని కూడా వరుసగా వ్రాసి ,వాటిని చుక్కాని, ఆంధ్రప్రభ, జాగృతి, ఆంధ్ర పత్రికలలో ప్రచురించారు. ప్రస్తుత కథ ‘ ఆంధ్ర ప్రభ వార పత్రికలో ఉగాది ప్రత్యేక సంచిక ౨౭.౦౩.౧౯౬౩లో  ప్రచురింప బడింది..}
 
మహారాణి సుమిత్రా దేవి అంతః పురంలో, ‘చేటీ జనాధ్యక్షురాలు వసుంధర’  సంభ్రమంతో మహారాణి సన్నిధానానికి వెళ్లుతున్నది. ఆమె నడక లోని సంభ్రమం పరిచారికా వర్గానికి హడలు కొడుతున్నది ! వసుంధర మహారాణిని సంధించింది.
 
సుమిత్రా దేవి వ్యాఘ్ర చర్మంచే కప్పబడిన పెద్ద ఆసనంపై కూర్చొని ఉంది.
 
తెల్లని వస్త్రాలను ధరించి, ఆమె వేదిగతాగ్ని జ్వాల వలె పవిత్ర భీకరంగా కన్పిస్తోంది !
 
“ వసుంధరా ! ఏం విశేషం ?”
 
“ మహారాణీ ! చాలా రహస్యమైన విషయాన్ని తమతో మనవి చేయడానికి వచ్చాను.”
 
సుమిత్రా దేవి చుట్టుప్రక్కల ఉన్న పరివారికా వర్గాన్ని సాభిప్రాయంగా చూసింది. అందరూ ఆ చోటు విడిచి చల్లగా జారుకొన్నారు ! అంతః పురం గోడలకు చెవులుంటాయన్న సత్యం వసుంధర వంటి అనుభవఙ్ఞులకు తెలియని విషయం కాదు ! ఆమె మహారాణికి దగ్గరగా వెళ్లి, శ్వాస  తగలనీయ కుండా హస్త తలాన్ని అడ్డాంగా పెట్టుకొని , మహారాణి చెవిలో గుసగుసలాడింది.
 
“ హా ! ఎప్పటినుంచి ?” అని అడిగింది సుమిత్రా దేవి. ఆ ధ్వనిలో ఆందోళన, భయం, శోకం, మిళితమై ఉంది.
 
“ ఈ రోజే తెలిసింది.”
 
“ మరెవరికైనా ఈ విశయం తెలుసా ?”
 
“ బ్రహ్మకు కూడా తెలియదు, మహారాణీ !”
 
“ వసుంధరా ! నేను భగవాన్  వసిష్ఠుల వారిని రహస్యంగా చూడాలి.”
 
“ చిత్తం,మహారాణి ! నేనే రహస్యంగా వెళ్లి తీసుకొని వస్తాను.”
*****************
 
ఆనాడు మధ్యాహ్నం మైత్రావరుణి వసిష్ఠ మహర్షి, సుమిత్రా సదనానికి వెళ్లారు. సుమిత్రా దేవి గురు సన్నిధానంలో వసుంధర చెప్పిన రహస్య వృత్తాంతాన్ని చెప్పింది. వసిష్ఠ మహర్షి అంతా సావధానంగా విన్నారు.
 
“ రాజమాతా ! ఇలాంటి సందర్భాలలో మనం కఠినమైన రాజనీతిని అవలంబించాలి. వసుంధర , నీవు, నేను – ఈ ముగ్గురికీ తక్క, ఈ విషయం ఎవరికీ తెలియకూడదు ! ఇదంతా సుఖాంతంగానే పరిణమిస్తుందని  నా అంతతాత్మ చెబుతున్నది. ఈ సాయంకాలమే ఒక ప్రకటన చేయించాలి. ప్రకటన ఈ విధంగా ఉండాలి. – “ యువరాణి ఊర్మిళ ’ దీర్ఘమైన యోగనిద్రలో ఉంది ! కాబట్టి ‘ లక్షణావతి సౌధం’ దగ్గర ఎట్టి శబ్దమూ ఎవరునూ చేయరాదు. చేటీ జనాధ్యక్షురాలు వసుంధర తక్క మరెవరును సౌధం లోనికి వెళ్లకూడదు.అలా వెళ్లడానికి ప్రయత్నించిన వారు కఠినంగా శిక్షింప బడుదురు. ఇదే శ్రీరామ పాదుకా ప్రతినిథి శతృఘ్నుల వారి రాజ శాసనం” అని.
 
“ మహాత్మా ! మీరు చెప్పినట్లే చేస్తాను. కాని శతృఘ్న కుమారుని — ” అని మాట మధ్యలో ఆపేసింది సుమిత్రా దేవి.
 
“ రాజమాతా ! ఆ పనిని నేను నెరవేరుస్తాను.”
 
భగవన్ వసిష్ఠ మహర్షి వెళ్లిపోయాడు. మర్నాడు ప్రొద్దున్నే రాజశాసనం ప్రకటించ బడింది.
 
*******************
 
“లక్ష్మణా ! ఇదో చూడు, గౌతమి గమన విన్యాసం ఎంత మనోహరంగా కన్పడుతున్నదో ! ఒక చోట ఎగిరి గంతులు వేస్తున్నది, వేరొక చోట స్థాయీభావాన్ని  పొందిన గాన ప్రవాహం వలె గంభీరంగా నడుస్తున్నది. ఇక్కడ చూడు,  తాళగతులను అవగాహన చేసుకొన్న మహానర్తకి వలె భీజర ఘట్టనలతో రాళ్లపైనుండి దొర్లుతున్నది !  ఈ ప్రాంతం లోనే చదునైన స్థలం చూసి, మనం ఆశ్రమ నిర్మాణం చేసుకొంటే బాగుంటుంది. ఏం సీతా ! నీవేమంటావు ?”
 
సీతాదేవి కోదండ పాణి కోదండాన్ని నల్లని ఆకు పసరుతో బాగా రుద్ది మెరుగు దిద్దుతూ, తన మనోహరుని చూసి —“ప్రాణేశ్వరా ! మీ కంటికి ఏది ఇంపుగా ఉంటుందో, అది నా కంటికి శతాధిక మాధుర్యాన్ని చేకూర్చేదిగా ఉంటుంది ! ఈ ప్రాంతం  ఎంతో రమణీయంగా ఉంది !” అని అన్నది.
 
లక్ష్మణుడు గండ్ర గొడ్డలిని చేత ధరించి భూమిని చదును చేయడానికి పూనుకొన్నాడు. ఇంతలో మధురాతి మధురమైన వేణునాదం వాయు మండలంలో అలలను రేపుతూ వారి కర్ణ కుహరాలలో ప్రవహించింది. ఎంతో కమ్మగా ఉంది ఆ నాదం.!
 
“ చూచావా ,సీతా ! విధాత అద్భుత సృష్టి !  సామాన్యమైన వే దండంలో ఎంత తీపైన నాదం ఉబుకుతోందో !  అదే వేణు దండం మంత్ర పూతమైనప్పుడు నిప్పులు గ్రక్కుతుంది , ప్రళయాన్ని కూడ రేపుతుంది !” అని అంటూ లక్ష్మణుని వైపు తిరిగి, శ్రీరాముడు “ లక్ష్మణా ! వెళ్లి ఆ గానం ఎవరి వాయుపూరితం లోంచి నిర్గమిస్తూందో చూచుకొని రా ! ఆ బండ రాతి మీద మేమిద్దరం నీ రాకకై ఎదురు చూస్తూ కూర్చుంటాం” అన్నాడు.
 
లక్ష్మణుడు మితభాషి ! వానికి వదినె, అన్న – ఇద్దరూ దైవ స్వరూపులు ! వారి ఆఙ్ఞ వానికి శిరసాధార్యం. వెంటనే శబ్దం వస్తున్న దిక్కును అనుసరించి వెళ్లడానికి తయారయ్యాడు..
 
“ లక్ష్మణా ! ఈ గోదావరికి అవతల ప్రదేశమంతా ‘ జనస్థాన’  రాజ్యానికి సంబంధించినది ! రాక్షస రాజు ‘ ఖరుడు’ దానిని పరిపాలిస్తున్నాడు ! ఇచ్చట ఋషి గణం చెప్పిన మాటను మరచిపోవద్దు. ఈ శబ్దం ఒక వేళ రాక్షస మాయగా ఉండనూ వచ్చు.” అన్నాడు రాఘవుడు.
 
“ అన్నయ్యా ! మీ తమ్ముని భుజ బలాన్ని శంకిస్తున్నారా ?” వాని వృషభాక్షాలలో ఎరుపు జీర మెరిసింది.
 
శ్రీరాముడు మందహాసం చేసాడు. సీతా దేవి ఓరకంటితో సాక్షేపంగా భర్త వైపు చూసింది.
 
“ సౌమిత్రీ, కాదయ్యా వట్టి చేతుల్తో వెళ్లుతుంటే  చెప్పాను. ఆయుధ ధారివై వెళ్లు.”
 
లక్ష్మణుడు రామాఙ్ఞను శిరసావహించి వెళ్లాడు.
 
*******************************
 
ఒక నల్లని యువతి గుబురుగా పెరిగిన అశోక వృక్షం క్రింద రాతిపై కూర్చొని ఉంది. ఆమే వేణువుని పూరిస్తున్నది !
 
ఆమె మైకట్టు ,అవయవాల్లో  పొంగి పొరలుతున్న లావణ్య ఝురి , –ఇవి ఆ యువతి వయస్సుని కప్పి ఉంచుతున్నాయి. ఆమె స్తన మిథునం చక్రవాక మిథునం వలె అన్యోన్యం బుజ్జగించుకొంటూ, వీపున ముడి వేయబడిన నల్లని ఉత్తరీయంచే బాగా బిగించబడి ఉంది. కుచ్చెళ్లు పోసి కట్టుకొన్న నల్లని వస్త్రం ఆమె కటిప్రదేశం నుంచి విరివిగా వ్రేలాడుతున్నాది. నల్లని ఉత్తరీయాన్ని వల్లెవాటు వేసుకొని ఉంది ఆమె ! ఆమె కండ్లు నల్ల కలువ మొగ్గల్లాగు సోగదేరి చూడ సొంపుగా ఉన్నాయి. ఆమె ముక్కు కండ్లను భజిస్తున్న సంపంగి పువ్వువలె కన్పిస్తున్నది ! ఆమె  నుదుటిపై ఎర్రని సింధూర తిలకం రాణిస్తున్నది. ఆమె భుజదండాలు సౌకుమార్యాన్ని ఒలక పోస్తున్నా, అంతస్సారం కలవై కన్పడు
తున్నాయి !
 
లక్ష్మణుడు ఆమెను చూచాడు.‘ లోకమాత కాళికా దేవి కాదు గదా !’ అని సందేహించాడు. “మాతా, ఎవరవు నీవు ?” అనే  ప్రశ్న ఆ యువతి నాదోపాసనను కలచింది.
 
ఆమె లేచి నిలబడింది. ఆమె మంచి ఎత్తరి. ఒంటి పేట ముత్యాల సరం ఆమె నల్లని శరీరంపై  జిగ జిగ మెరుస్తున్నది.
మెడలో నల్ల పూసల కుత్తిగంటు కన్పించక పోయినా, దాని లోని బంగారం తళతళమని మెరుస్తున్నది ! ఆమె ముంజేతి
శంఖ వలయాల్లోని చిరు మువ్వలు గల్లు గల్లుమని మ్రోగుతున్నాయి.
 
ఆమె లక్ష్మణుని చూచి ముఖం దించేసుకొంది.  క్రిందకి వంగి బండరాతిపై సుద్దముక్కతో  “ నా పేరు నీలి” అని వ్రాసింది.
లక్ష్మణుడు నవ్వాడు. “ బాగు.విఙ్ఞులు నీలిమాకాశాన్నే ‘ అదితి’ అని చెప్తారు. దాన్నే ‘దేవమాత ’ అని కూడ పేర్కొంటారు నా కంటికి ,‘ఓ నీలీ ! నీవు దేవమాత అదితివిగా కన్పిస్తున్నావు !? అని చెప్పాడు తృప్తిగా ఆమెనే చూస్తూ.
 
నీలి బండరాతిపై కొన్నిపంక్తుల్ని వ్రాసింది “ నేనేమీ అంత గొప్పదాన్ని కాదు. పచ్చి రక్త మాంసాదులతో కూడిన మనిషిని. నన్ను మీరు గౌరవించనక్కర లేదు. నేనొక నిషాద స్త్రీని ! మీ చరణ దాసిని.”
 
‘ చరణదాసి’ అన్న మాటని విని సౌమిత్రి  కంపించాడు. క్రోధంతో వాని ముఖం గైరిక ధాతువు వలె ప్రకాశించింది. “ నీలీ ! ఆ పదాన్ని ఉపసంహరించుకో, నేను వివాహితుణ్ని.”
 
నీలి నవ్వింది. వ్రాసిన వాటిని చెరిపి తిరుగ ఇలా వ్రాసింది,“ ప్రభూ ! ఎందుకంత కోపం ? ఆ పదాన్ని తుడిచేసాను లెండి. నేనూ వివాహిత స్త్రీనే ! కాబట్టి నా  మాటలో చెడు ఉద్దేశం లేదు.”
 
“ నీలీ, సంతోషించాను. నీవు ఒంటరిగా ఇక్కడికి ఎందుకొచ్చావు ? ఏమి, నీవు మాట్లాడ లేవా ?”
 
నీలి మరల ఇలా వ్రాసింది. “ ప్రభూ  ! నేను మూగదాన్ని. అయినా కొద్దిపాటి చదువు కొన్నాను. నా అన్న ఇకడికి యాభై యోజనాల దూరంలో ఉన్నాడు. అంటే  పంపా సరోవరం దగ్గరన్నమాట ! భగవత్స్వరూపులైన  మీ సేవ చేయాలని నాకు బుధ్ధి పుట్టింది. నా అన్న దానికి సమ్మతించాడు. నేను మీ నివాసం కొరకు ఇక్కడికి శతపత్ర దూరంలో ఆశ్రమ నిర్మాణం చేసాను. మీరు దానిని పావనం చేయాలని నా ప్రార్థన !”
 
“ నీ భర్త ఒప్పుకొన్నాడా ?”
 
నీలి నిశ్శబ్దమైన నిండు నవ్వు ను ప్రదర్శించింది. ఆమె కండ్లు మిలమిలమని మెరిసి పోయాయి. భర్తంటే స్త్రీకి అపూర్వమైన వస్తువ కాబోలు , భర్త పేరు వినగానే ఈ నల్లని పిల్ల ఎంత చక్కగా నవ్వింది ! కండ్లలో ఎంత ఆనందం తాండవించింది. ’ అని లోలోపలే తలంచాడు సౌమిత్రి.
 
నీలి మరల వ్రాసింది,“ నా భర్త విరాగి. ముని వృత్తిలో ఉన్నారు ! నేను మూగదాన్ని కాదా ?” నీలి కండ్లు చెమర్చాయి.
 
అనుతాపంచే సౌమిత్రి  ముఖం వాడింది. “ నీలీ ! నీ భర్త చర్య సమర్థనీయం కాదు.’నీవు మూగదానివైనా ,నీ సౌందర్యంలో మాధుర్యం ఉంది !”
 
నీలి సిగ్గుదొంతర్లచే పులకరించింది.
 
********************
 
సీతా రాములు క్రొత్తగా ,నీలిచే నిర్మింపబడిన ఆశ్రమంలో కాపురం పెట్టారు. గోదావరి నది ప్రక్కనే ఎత్తయిన చదును జాగాలో ఆశ్రమం నిర్మింప బడింది. ఆశ్రమం చుట్టూ వెదురుదడి వేయబడి ఉంది. ఆ దడిని పెనవేసుకొని  రకరకాల
పుశ్పలతలు ఉన్నాయి. ఆశ్రమం నల్లసాని రాతి పలకలచే కట్టబడి ఉంది. నేల కూడ నల్లసాన రాతిపలకలచే నున్నగా గచ్చువలె నిగనిగలాడుతున్నది !
 
ఆశ్రమ ముఖద్వారం దగ్గర పెద్ద  మంచె కట్టబడి ఉన్నది. ఆ మంచె బలమైన సాల వృక్షాల మొదళ్లచే  చాల పటిష్టంగా కట్టబడింది. మంచె పైన విశాలమైన గది ఉంది ! గదికి నలువైపులా కిటికీలు ఉన్నాయి. వెదురు గోడలు వివిధ చర్మాస్తరణాలై శీత వాతాతపాలకు తట్టుకోగలవిగా ఉన్నాయి.మంచెపై ఎక్కి వెళ్లడానికి చెక్కలచే అమర్చబడ్డ పావంచాలు ఉన్నాయి,
 
అది లక్ష్మణుని నివాస స్థలం ! అది సైనక పర్యవేక్షణ శిబిరంలాగ ఉంది. ఈ ఆశ్రమాన్ని నిర్మించిన మహాశిల్పి – నిషాద స్త్రీ నీలి !
 
సీతా దేవి తమ ఆశ్రమాన్ని చూసి చాలా ఆనందించింది. “ నాథా ! మన అంతః పుర నందన వనం కేవలం కృత్రిమ సౌందర్యం కలది. ఇచ్చటి నందన వనంలో ప్రకృతి సౌందర్యం ఎంత గొప్పగా ఉందో చూడండి. నా చెల్లెలు ‘ ఊర్మిళ’  సౌందర్యోపాసకురాలు ! ఆమె గాని ఈ శోభని చూస్తే  ఎంత మురిసిపోనో గదా ! మరిదిని చూచినప్పుడు నాకు జాలి వేస్తుంది  సుమండీ ! పాపం జత విడిచిన పక్షిలాగున్నాడు !” అని పలికింది.
 
“ ప్రియే ! వానప్రస్థాశ్రమ నియమాలు పాటించవలసిన మాకు జత పక్షి ఉన్నా లేకున్నా ఒకటే కదా !” అన్నాడు రఘువీరుడు.
 
“ వాన ప్రస్థాశ్రమ ధర్మాలు పాటించ వలసిన నిర్భందం మీకు గాని, మా మరిదికి లేదే ! అతడు కావాలంటే ఊర్మిళను తెచ్చుకొని ఈ మనోహర ప్రాంతంలో కేళి వినోదాలని అనుభవించవచ్చు కదా !” అని నవ్వింది సీతా దేవి.
 
మల్లిపొదల మధ్యనున్న జలయంత్రాన్ని పరీక్షిస్తున్న సౌమిత్రి  ఈ మాటను విని గతుక్కుమన్నాడు.
 
“ ఓయ్, తమ్ముడూ ! ఇలా రా, నీ వదినె ఏమంటున్నదో విన్నావా ? నీవు ఊర్మిళను తెచ్చుకోవడంలో మాకేం ఆక్షేపణ  లేదోయ్ ! ”
 
అన్నా తమ్ముళ్ల  సంభాషణకు  మందహాసం , ముఖమంతా ఆవరించగా నీలి అరుగు వారగా నిలబడి వింటున్నది.
లక్ష్మణుని ముఖం  వాడిన పద్మంలాగై పోయింది. ఆ వీరుని కంటి వెంట కన్నీటి బొట్లు నేలబడి చితికాయి. తన్ను తాను సమాధానం చేసుకొని  కన్నీటిని కొనగోటితో ఎగజిమ్మి , నవ్వుతూ అన్నగారిని చూసి ఇలాగన్నాడు.
 
“ వదినె గారితో చెప్పంది అన్నాయ్యా ! సుఖ దుఃఖాలు రెండింటి లోనూ సౌమిత్రికి అన్నగారితో సమవాటా ఉంది. అదిన్నీ గాక  సౌమిత్రికి ధనస్సు వంచడం, నారిని ఖోతికి ఎక్కించడం , వర్ష కాలపు  వాన జల్లు వలె భాణాలను చిమ్మడం ఇత్యాది వీర క్రియల్లోనే నేర్పు ఉందే కాని  ప్రియురాలితో  కలిసి  కేళిని సల్పడం అలవాటు లేదు.”
 
శ్రీరాముడు తన ప్రియురాల్ని చూచి నవ్వాడు.
 
“ మరిదీ ! ఆ విషయంలో నీవేమంత శ్రమ పొందనక్కర లేదు. మా ఊర్మిళ  ఆ విద్యని సంపూర్ణంగా నేర్పగలదు.”
 
సౌమిత్రి తల వంచుకొని , “ తల్లీ ! రాళ్లని చెక్కడంలో సిధ్ధహస్తురాలైన మీ చెల్లెలు భర్తని కూడా ‘తరిణె’ పట్టగలదన్న సత్యం మీ నోటివెంట నాకు ఇప్పుడే తెలిసింది ! సానికి నేను కృతఙ్ఞుణ్ని,” అన్నాడు.
 
సీతా దేవి ఉల్లాసంగా నవ్వింది. నీలి కూడ దొంగ చాటుగా నవ్వుకొంది.
 
“ లక్ష్మణా ! మా పర్ణశాల కంటె నీ శిబిరం నూతన ఫక్కీలో కట్టబడింది. ఇంతకీ ఈ పట కుటీర  నిర్మాత, నీలీ దేవికి మనం ధన్యవాదాల్ని సమర్పించాలి.;; అని చెప్పి నీలి వంక చూశాడు శ్రీరాముడు.
 
నీలి ముఖం నీలోత్పలం లాగు మెరిసింది. ఆమె శ్రీరాముని పాదాలకు వంగి నమస్కరించి, రాతి ముక్కతో రాతి బల్లపై వ్రాసింది.“  ప్రభూ ! శరణు కోరుతున్నాను .” అని.
 
రాఘవుని భుజాలు పొంగి పోయాయి. అతడు సరణన్న వారికి పెన్నిధి వంటి వాడు కదా !
 
“ భద్రే ! చెప్పు, నేను నీకు శరణు ప్రసాదించాను. ఏం కావాలో నిర్భయంగా చెప్పు. అది దేవ దానవ సాధ్యమైనదైనా ఈ దాశరథి ఆచరించి తీరుతాడు.
 
నీలి రాతి పలకపై వ్రాసింది.“ ప్రభూ ! నన్ను మీరు మీ ఆశ్రమ పరిచారికగా స్వీకరించండి.”
 
శ్రీరాముడు తటపటాయించి  సీత వంక చూచాడు. “ నీలీ ! నీ సేవను ప్రభువులు అంగీకరించారు.” అని సమస్యను పరిష్కారం చేసింది సీత.
 
****************
 
కొన్ని మాసాలు సీతా రాములు ఆశ్రమ వాసాన్ని నిశ్చింతగా గడిపారు.
 
ఒక రోజు రాత్రి లక్ష్మణుడు తన గదిలో  పచారు చేస్తున్నాడు. వాని చేతిలో నారి ఎక్కుపెట్టిన ధనస్సు ఉంది.  గ్రుడ్డి వెన్నెల దీనంగా ప్రసరించి ఉంది. ఆశ్రమానికి  కొన్ని గజాల దూరంలో నది ఒడ్డున  ఎవరో ఏదో పనిని తదేక దీక్షతో చేస్తున్నట్లు పసిగట్టాడు సౌమిత్రి.  సౌమిత్రి వింట భాణాన్ని సంధించాడు. తీక్షణంగా చూచాడు. చటుక్కుమని  విల్లును క్రిందకి దించేసాడు. కారణం ? నీలి ఆకృతి ఆ వెన్నెట్లో  వానికి కన్పించింది.
 
‘ ఈ నల్ల పిల్ల ఏం చేస్తోందో ?’ అని సందేహించి  గ్రుడ్డి వెన్నెల్లో  చక చకమని తిరుగుతున్న నీలిని తదేక దీక్షతో చూడ సాగాడు.
 
ప్రకృతిలో , హృదయాహ్లాదకర  వస్తువుల్లో  సుందర యువతి అగ్రస్థానం వహిస్తుంది. ప్రకృతినే స్త్రీగా వర్ణించి తృప్తిని పొందక , కవులు దాని లోని ఒక్కొక్క వస్తువునూ స్త్రీల అవయవాలతో పోల్చి వర్ణిస్తారు. ముగ్ధత్వం, ప్రౌఢత్వం, అనే జంత పదాలు ప్రకృతిలోని ప్రతీ వస్తువుకూ సామాన్యమై ఒప్పుతుంటాయి. రెండింటిలోనూ ప్రత్యేకత ఉంటుంది. అనుభవించే వ్యక్తి సర్వ శక్తులనూ పూర్తిగా తన వశం చేసుకొంటుంది. ప్రౌఢావస్థను పొందిన వస్తువు !
 
నీలి ప్రౌఢావస్థను పొందిన పూర్ణ  సుందర వస్తువు. అర్థ నగ్న  శరీరంతో నిరాటంకంగా నది ఒడ్డున సంచరిస్తున్న చక్కని, చిక్కని నల్లని చుక్క— నీలి ! ఆమె అవయవాల  వంపు సొంపులు ధీర యువకుల హృదయంలో ధారాళంగా ప్రవేశించి స్పందాన్ని  పుట్టించ తగినవై ఉన్నాయి. మహాధీరుడైన  లక్ష్మణుని  హృదయాకాశంలో  తటిత్తులాగు ఒక విపరీత భావం మెరిసింది ! నియమ కంచుకంతో  బెహ్మచర్య దీక్షను పాటిస్తున్న  ఆ ధర్మ వీరుని  హృదయంలో  ఆ భావం చప్ప జారి ఫోయింది. ఆరిపోయిన కొరకంచు దూమాన్ని  కొంత కాలం క్రక్కుతుంది. అలాగే లక్ష్మణుని  ముఖంలో లజ్జా దూమం
త్రుటికాలం తాండవించింది..
 
రాత్రిలో చాల భాగం గడిచింది. చంద్రుడు అస్తమించాడు. నీలి ఆ చీకటిలో కలసి పోయి, సౌమిత్రికి కన్పించ లేదు !మంచె క్రింద అడుగుల చప్పుడు.
 
“ ఎవరది ?” అన్నాడు సౌమిత్రి.
 
సన్నని మధురమైన వేణు నాదం విన్పించింది.
 
“ నీలీ ! ఇలా రా !” అని పిలిచాడు సౌమిత్రి. ఆ ధ్వనిలో ఆఙ్ఞ స్ఫురించింది.
 
నీలి పావంచాలను ఎక్కి సౌమిత్రికి ఎదురుగా వచ్చి నిలబడింది.
 
“ నీలీ ! నది ఒడ్డున ఏం చేస్తున్నావు ?” అని ప్రశ్న.
 
“ ఆశ్రమ  క్షేమాన్ని అనుసరించి ఆ విషయం చాలా గోప్యం — ప్రభూ ! ” అని వ్రాసి చూపించింది నీలి.
 
సౌమిత్రి  ముఖం కోపంతో ఎర్ర తామర వలె భాసించింది. “ నీలీ ! సఖితో కలిసిన ప్రణయంలో తప్ప రహస్య గోపనం
ఇక్ష్వాకుల యువక రక్తంలో లేదు ! రాజనీతిలో  కూడ భగవంతుడైన శ్రీరామునికి రహస్యం ఉండదు ! యుధ్ధనీతిలో
బొత్తిగా  లేదు.”
 
నీలికి ఈ మాటలలో కొంత అత్యుక్తి గోచరించింది. కాని ఆమె మూగది ! ఆ విషయంలో ఆ మహావీరునితో వాదించడానికి  శక్తి ఉన్నా మౌనం వహించి ఇలాగు వ్రాసింది.
 
“ ప్రభూ ! క్షమించండి. శూర్పణఖ ముక్కు చెవులను  మీరు కోసి పంపారు కదా ! ఆ రాక్షసి తన సోదరుడైన ఖరునితో మొరపెట్టుకొంది. ఖరుడు తన సోదరులైన దూషణ త్రిశిరస్సులతో  ఆలోచించి మన ఆశ్రమాన్ని ముట్టడించాలని మూడు రోజుల క్రిందట తీర్మానించాడు. కాబట్టి ఆశ్రమ  సంరక్షణ  నిమిత్తం కొన్ని యాంత్రిక  క్రియలను చేస్తున్నాను. వెదురు గొట్టాల్లో విష వాయువులను  లేపే ద్రవ్యాలను  నింపి నది ఒడ్డంట  చిక్కగా నాటి ఉంచాను. ‘జానకి త్రాడు’ మూలంగా అగ్నిని ఉద్దీపింప చేసిన కొన్ని క్షణాల్లో భయంకర ధూమం శత్రు  సైన్యాన్ని  చీకాకు పరుస్తుంది.! ఈ పనిని నేను వారం రోజులుగా సాంతం చేయ గలిగాను. ”
 
లక్ష్మణుడు నీలి వ్రాసిన  పంక్తుల్ని చూచి తనలో మునిగి పోయాడు. వాని స్మృతి పథంలో  తానూ అన్నా, విశ్వామిత్ర మహర్షితో  కలిసి వెళ్లడం , తాటక వధ, యాగ రక్షణ, మిథిలా పురిలో తమ సోదరుల వివాహం ఙ్ఞప్తికి వచ్చాయి. అయోధ్యలో తన ప్రాణ సఖి  ఊర్మిళతో  కలిసి సంచరించిన రోజులు కండ్ల ముందర గోచరించాయి. సౌమిత్రికి.
 
ఊర్మిళ ! చంద్రోర్ముల మేళనం ! ధాళధళ్యమైన  శరీర ప్రభకు  తగ్గ అంగ సౌష్టవం, ఆ సౌష్టవానికి తగ్గట్లు సౌకుమార్యం, ఆ సౌకుమార్యంలోనూ పటుత్వం , ఆ శిల్పకళా వైశద్యం, తపోనుగ్రహ మిళితమైన కళోత్కృష్టత, లలితమైన కళామతల్లికి తగ్గ శాస్త్ర పాండిత్యం, మూలికా ప్రభావ  ఙ్ఞానంతో పాటు, అనుభవ  ఙ్ఞానం, సౌందర్యం శాస్త్ర విఙ్ఞాన మేళన రాశి – తన ప్రాణాధిక శయన సఖి — ఊర్మిళ మనోహర విగ్రహం , సౌమిత్రి హదయ ఫలకంలో జాగృతమయింది.
 
సౌమిత్రి కండ్లు చెమ్మగిల్లాయి. ఆ చెమ్మ తెరగుండా ఒకమారు నీలని చూశాడు. ‘ నీలీ ! అన్నగారు ఇలాంటి యుధ్ధనీతికి విరోధులు.”
 
నీలి మందహాసం చేసి మరల వ్రాసింది , “ ప్రభూ ! నాకా విషయం అఙ్ఞాతం కాదు అయినా సాహసించాను, కారణం వినండి, ఖరుడు సామాన్యుడు కాడు. మహా మాయావి. వాని మూల బలం పద్నాలుగు వేల సంఖ్య కలది. ఒక్కొక్కరూ ఆరితేరిన యోధులు. కృత్రిమ యుధ్ధంలో ఆరితేరిన మహావీరుడు – ఖరుడు !”
 
లక్ష్మణుడు కొన్ని క్షణాలు ఆలోచించాడు . నీలి సహేతుక తర్కం వానికి నచ్చింది. “ నీలీ !నీ బుధ్ధి విశేషానికి మెచ్చుకొన్నాను. సరే, నీవు వెళ్లు, తెల్లవారుతోంది.”
 
నీలి వెళ్లిపోయింది !
*******************
 
శ్రీరాముడు  బీకరంగా  సింహం లాగు పచారు చేస్తున్నాడు. లక్ష్మణుడు చెతులు కట్టుకొని నిలబడి ఉన్నాడు. సీతాదేవి భర్త ముఖాన్ని చూస్తూ, కూర్చొని ఉంది. నీలి సీతా దేవి దగ్గరగా నిలబడి ఉంది.
 
శ్రీరాముడు నీలి వంక తిరిగాడు. “ నీలీ ! జనస్థాన విజయం నీది గాని మాది కాదు ! నీవు వ్రాసి బాణానికి కట్టి నా ముందర విసరిన పత్ర ఖండం నాకు అందింది. నేనింకా కర్తవ్యాన్ని నిర్ణయించక ముందే ఖరాఉరుని సైన్యం సమీపించడం, నీచే వ్యాప్తమైన దూమంలో పడి సైనికులు చెల్లాచెదురై, ఒకరి నొకరు కొట్టుకొని చావడం, జరిగింది ! ధూమంతో సమంగా గాంధర్వ  మాయని ఎలా నడిపావా అని నేను ఇప్పుడు కూడా ఆశ్చర్యాన్ని పొందుతున్నాను !
 
“ నీలీ ! అధర్మ యుధ్ధాన్ని మేము హర్షింప జాలము ! నీవు స్త్రీవి, అదిన్నీ కాక నా అభయాన్ని పొంది ఉన్నావు. కాబట్టి, ఇన్నాళ్లూ నీవు మాకు చేసిన పరిచర్యని ఉద్దేశించి, నిన్ను క్షమించాను ! ఇక మీద నీవు మా ఆశ్రమంలో ఉండ వీలు లేదు. సాయంకాలం లోపుగా నీవు ఈ స్థలం విడిచి వెళ్లిపోవలసిందే !”
 
“ నీలీ ! నీవు మాకెట్టి సమాధానం చెప్పనక్కర లేదు !”
 
నీలి ముఖం దించుకొంది. ఆమె కనుకొలకుల నించి కన్నీటి బిందువులు నేల మీద వ్రాలి చితికి పోతున్నాయి. సీతా దేవి జాలిగా నీలి వంక చూచింది. నీలి పక్షాన భర్తతో చాదించడానికి ఆమెకు ధైర్యం చాలదు. ఆమె కండ్లు కూడ చెమర్చాయి.
 
లక్ష్మణుడు నిశ్చలంగా నిలబడే ఉన్నాడు. అన్నగారి వైపు చూసి ఇలాగన్నాడు. “ అన్నా ! నీలి చేసిన అపరాధంలో నాకూ కొంత భాద్యత ఉంది.” అని తలని దించుకొన్నాడు. సీతా దేవి తన తలపై పిడుగు పడినట్లే భావించి కంపించింది.
నీలి గజ గజ వణికి పోతున్నది.
 
పచారు చేస్తున్న శ్రీరాముడు ఆగి పోయాడు. “ నా చేవులేనా, సౌమిత్రీ , ఈ మాటల్ని వింటున్నది !? పిరికి మందు నీకు ఎవరు పోశారోయ్ ?  మహావీరుడవు, భగవాన్ విశ్వామిత్ర మహర్షి శిష్యుడవు, నేవేనా ఈ అన్యాయ యుధ్ధనీతికి తోడ్పడింది ! నీ చేతిలోని ధనస్సుని, నీ ఒరలోని కత్తిని, నీ శరీరంలో ప్రవహిస్తున్న ఇక్ష్వాకుల రక్తాన్ని, ప్రశ్నించి చూడు, అవేమంటాయో విను , కృత్రిమమైన ధూమంచే శత్రు నాశనం చేయడం  అధర్మం అని ఘోషిస్తాయి !”
 
“ అధర్మానికి  ఉదాహరణ భూతులైన రాక్షసులను, అధర్మ యుధ్ధంతోనే ఎదుర్కోవచ్చు  అని నేను తలంచాను ! శత్రువులు బహుళంగా ఉన్నప్పుడు కూటయుధ్ధ నీతి అధర్మం కానేరదు !” అని నీలిని సమర్థించాడు లక్ష్మణుడు.
 
“ శ్రీరామునికి ఇలాంటి దురవస్థ సంభవిస్తుందని నేను తెలుసుకోలేక పోయానోయ్ ! శ్రీరాముని భుజ సారాన్ని అస్త్ర పటుత్వాన్ని వాని సోదరుడే సందేహించిన దుర్గతి  సంభవించింది. తండ్రీ ! పద్నాలుగు వేలు కాదు, పద్నాలుగు భువనాలు  ఎదురు వచ్చినా, భగవాన్  విశ్వామిత్ర శిష్యునికి దీటు రారని తెలుసుకో ! ఆలోచించి చూడు లక్ష్మణా,  సరే ! జరిగినదేదో జరిగి పోయింది. ఈ జనస్థాన విజయం అమేయ ప్రతిభావంతురాలైన  నిషాద స్త్రీ నీలిదిగానే ఉండనీ ! నాకు దాంత్లో ఏమాత్రం అసూయ లేదు ! ఇంత సంకట స్థితిలోనూ నాకు ఒకే తృప్తి, లక్ష్మణా ! ఖర దూషణాదులు ధూమానికి లొంగక నా వైపుకి దూసుకొని వచ్చారు. వారిని నేను సక్రమ యుధ్ధంలోనే  జయించ గలిగాను ! నీలి మాత్రం మన ఆశ్రమం వదిలి వెళ్లిపోవలసిందే ! ఈ నా నిర్ణయానికి తిరుగు లేదు.”
 
******************
 
మరునాడు ఉదయం ఉషస్సు నిర్గమించక ముందే లక్ష్మణుడు తన నిత్య విధులను నెరవేర్చుకొనే నిమిత్తం మంచె నుంచి క్రిందకు దిగాడు. మంచె దగ్గరగా  సింహద్వారం దగ్గర  సీతాదేవి  నిలబడి తూర్పు దిక్కుగా చూస్తున్నది. పాదాల సవ్వడి విని సీతాదేవి తిరిగి చూసింది. ఆమె ముఖాన్ని చూచి లక్ష్మణుడు చకితుడై పోయాడు. సీత, మిక్కుటంగా దుఃఖించినట్లు ఏడ్చినట్లు ఆమె ముఖమే ఎత్తి చూపెట్టుతోంది ! ఆమె బుగ్గలపై కన్నీటి చారలు కన్పడి ,మిక్కుటంగా ఏడ్చినందు వల్ల కాబోలు , కనుబొమలు వాచి ఎరుపెక్కాయి !
 
“ మరిదీ ! మన నీలి వెళ్లిపోయింది. ” అని చెప్పింది సీతాదేవి, గగ్దద కంఠంతో !
 
లక్ష్మణుడు దీర్ఘంగా నిట్టూర్చాడు.
 
********************
 
సముద్రం భీకరంగా కెరటాలను తీరానికి దొర్లిస్తున్నాది. ఆడ కెరటాలు మగ కెరటాలతో ఎకసెక్కాలాడుతూ కొండెత్తుకు
పొంగి హుందాగా ముందుకు వస్తున్నాయి. దగ్గరగా ఉన్నపర్వత శ్రేణులపై వానర బలం దీనంగా ముఖాలు వేలవేసుకొని  సముద్రాన్నే చూస్తున్నాయి.
 
శ్రీరాముడు దర్భశయనం పైన పవళించి ఉన్నాడు.లక్ష్మణుడు చేతులు కట్టుకొని అన్న వైపు చూస్తూ నిల్చుని ఉన్నాడు ! సుగ్రీవుడు, అంగదునితోనూ,  హనుమదాది మంత్రులతోనూ శ్రీరాముని సన్నిధానంలో సభ తీర్చాడు. ఎవరి నోటి వెంటా మాట లేదు ! అందరి మస్తిష్కాల్లోనూ ‘ సముద్రానికి వారధి కట్టడం ఎలా ?’ అనే ప్రశ్న తిరుగాడుతోంది ! ఆ ప్రశ్నకు సమాధానం ఎవరికినీ దొరకడం లేదు.
 
“ లక్ష్మణా ! నా విల్లందుకో ! బ్రహ్మాస్త్ర  ప్రయోగం చేసి ఈ దుష్ట సముద్రాన్ని ఇంకిస్తాను !” అన్నాడు శ్రీరాముడు.
 
వానర బలంలో అలజడి చెలరేగింది. హనుమంతుడు పెద్ద నిట్టూర్పును  బరువుగా  వదిలాడు. సుగ్రీవునికి కలవరం హెచ్చింది. లక్ష్మణుడు కోదండాన్ని అన్నగారికి  అందిచ్చాడు. శ్రీరాముడు , ఉపవాస శరీరం ఎర్రపడ వింటి నారిని జోడించాడు.
 
సముద్రం పొంగింది. అలల మధ్యనుండి ఆర్తనాదం బయలు దేరింది. “ భగవన్ ! శ్రీరామా ! శరణు, శరణు , ఆడదాని కోసం స్వార్థానికి లొంగి కోట్లకొలది  జీవరాసులని చంపుతావా ? అలల అలజడి నేను నిశ్చలంగా ఉంటాను. నాపై వంతెన నిర్మించుకోవచ్చు. శాంతిని వహించు, శ్రీరామా, శాంతిని వహించు .”
 
శ్రీరాముడు శాంతించాడు. వానరులు గంతులు వేశారు.
 
“ హనుమా ! సముద్రుడు సరైన నీతిని భోదించాడు. అదో చూడు, సముద్రం పెద్ద చెరువులాగ నిశ్చలంగా ఉంది ! వంతెన కట్టండి. వీలు పడనప్పుడు నేను మరలి పోవడానికే తీర్మానించాను. సీతా నిమిత్తం  కోట్ల కొలది జీవ రాసులను వధించడం అధర్మం !” అని గంభీరంగా చెప్పాడు శ్రీ రాముడు.
 
“ ప్రభూ ! నీలుడు వేసిన రాళ్లు మునిగిపోవు. కాని ఆ రాళ్లు ఒకదానికొకటి కలిసి ఉండవు .వాటిని అతికే విద్య వానికి తెలియదట ! ” అన్నాడు మారుతి తడబడుతూ.
 
తిరుగ పెద్ద సమస్య లేచింది !
 
“ ప్రభూ ! తమ దర్శనార్థం ఒక మూగది, నిషాద స్త్రీ వచ్చింది.” అని విన్నవించుకొన్నాడు యువరాజు అంగదుడు.
 
“ కుమారా ! ప్రవేశపెట్టు ” అని ఆఙ్ఞ ఇచ్చాడు. శ్రీరాముడు.
 
శ్రీరామ పాదాలను స్పృశించి కళ్లకు అద్దుకొంది నీలి. “ నీలీ ! నీలాగే శ్రీరాముడు కూడా అక్రమ నీతిని అవలంబించడానికి సిధ్ధమయ్యాడు.  కాని సమయానికి బుధ్ధి వికసించింది. నిన్ను పూర్తిగా క్షమిస్తున్నాను. ఏం కావాలో కోరుకో !” అన్నాడు ధర్మ మూర్తి శ్రీరాముడు.
 
నీలి తనతో తెచ్చుకొన్న రాతి బల్లపై వ్రాసింది, “ ప్రభూ ! నేను సముద్రంలో రాళ్లని కదలనీయకుండా అతికి వంతెన కట్టగలను. ఈ సేవా భాగ్యాన్ని మీరు నాకు  ప్రసాదించాలి – ఇదే నా కోరిక !”
 
శ్రీరాముని ముఖం తామర పువ్వు వలె వికసించింది ! అందరు వానరులూ సంతోషం పట్టలేక కుప్పిగంతులు వేసారు. వానరులు రాళ్లను సముద్రంలో కుమ్మరిస్తున్నారు. నీలి అతి నేర్పుగా నీలుని సహాయంతో రాళ్లను జోడిస్తోంది. రాళ్లు అతుక్కొని  పోతున్నాయి. వరధి బంధనం ఆరంభమయింది.
 
******************
 
శ్రీ రామాయణ  కథాభాగంలో అతి ముఖ్యమయిన రావణ సంహారం జరిగింది ! సీతాదేవి విడుదల, అగ్ని పరీక్ష పూర్తి అయినవి ! భక్తాగ్రేసరుడైన  విభీషణుని పట్టాభిషేకం విద్యుక్తంగా జరిగింది.
 
పుష్పక విమానంపై  వానర ముఖ్యులు , విభీషణుడు మొదలైన వారితో శ్రీరాముడు, స్వపత్నీ సోదర సహితుడై అయోధ్యకు పయనమయ్యాడు. నీలీదేవి, సీతాదేవి ప్రక్కనే ఆసీనయై ఉంది.
 
ముని వేషంతో  భరతుడు, వానప్రస్థ నియమాలను పాటిస్తున్న శతృఘ్నుడు, వసిష్ఠ మహర్షి , సుమంత్రాది అమాత్య వర్గం, పుర ప్రముఖులు, అందరూ సరయూ నదీ తటమందు సమ్రాట్  లాంఛనాలతో శ్రీరామ చంద్రుని  రాబట్టుకొన్నారు.
సంతోషంతో  ఘీంకరిస్తున్న, స్వర్ణాభరణ భూషితమైన పట్టపు టేనుగుపై  సీతా రాములు కూర్చొన్నారు. ఏనుగు అంబారీకి రత్న ఖచిత స్వర్ణదండ విరాజితమైన  శ్వేతఛ్ఛత్రం  గంభీరంగా రాణిస్తూంది. స్వర్ణ  సుందరుల వలె చూడ ముచ్చటగానున్న ఇద్దరు కన్యకామణులు  ఇరువైపులా వింజామరులు వీస్తున్నారు. పట్టపు టేనుగు ఠీవిగా కదిలింది. కాహళ శంఖ ధ్వనులు మిన్నుముట్టాయి. రాచనగరు  సింహద్వారం  వద్ద  రాజమాతలు మువ్వురున్నూ  సీతా రాములను అక్కున చేర్చుకొని ఆశీర్వదించి  ఆనంద భాష్పాలను రాల్చారు.
 
శ్రీరాముడు  సరిగా సూర్యుడు ఉదయిస్తున్నప్పుడే  రాజప్రాసాదాన్ని ప్రవేశించాడు. వసంతాగమనంచే రాణించే నందన వనం వలె అయోధ్యా నగరి, సంపూర్ణ  లక్ష్మీ కళలతో  శోభించింది. ఆ దినం ఇంటింటా పండుగలు చేసుకొన్నారు ప్రజలు. రెండు మాసాలకు ముందే దీఘ దర్శియైన  వసిష్ఠ మహర్షి  అభిషేక సంభారాలను సేకరించి ఉంచుకొన్నాడు. మహామంత్రి సుమంత్రునికి శ్రీరామ పట్టాభిషేకానికి అనుఙ్ఞ ప్రసాదించారు. మహా పురోహితులు.
 
పట్టాభిషేక మహోత్సవం మహా వైభవంగా జరిగింప బడింది. భూరి దక్షిణలు, గోదానాలు విరివిగా జరిగాయి. అభిషేకానంతరం మహా సభ కూడింది. మంత్రి , దండనాథ ప్రముఖులతోను, సామంత రాజులతోను,పుర ప్రముఖులతోను  సభ నిండుగాను కోలాహలంగాను ఉంది. యుధ్ధంలో  తనకు సహాయం చేసిన వారికి అందరికిని సన్మానించుటకే  ఆ సభను సమావేశ పరిచాడు  చక్రవర్తి శ్రీరామ చంద్రుడు. సన్మాన సభ  పూర్తి భాద్యత  లక్ష్మణునిపై పడింది. భగవన్ వసిష్ఠులవారి వేదఘోషతో  సభ ప్రారంభమయింది. “ శ్రీరామాయణ రత్నం  అనే బిరుదు మారుతికి ప్రసాదించబడింది. ” అని సౌమిత్రి సభలో  ప్రకటించాడు. మారుతి ఆనందంతో ఎగిరి గంతు వేసి శ్రీరామ పాదాలని పట్టుకొని నమస్కరించాడు.
 
జాబితాలో రెండవ పేరి ‘ శ్రీమతి నీలీదేవిది’.“ జనస్థాన విజయ పతాక , సేతు బంధన కార్యనిర్వహణ భాగ్యశీలి  నీలీదేవి” అని ఆహ్వానించాడు సౌమిత్రి.
 
సింహాసనం పైన శ్రీరాముని ప్రక్కన కూర్చొన్న సీతాదేవి మందహాసం  చేసింది ! సభలోని వారందరూ ఆతురతతో నీలీ దేవి దర్శనం కొరకు ఎదురు చూస్తున్నారు. నీలీదేవి సభలో లేదు ! లక్ష్మణుడు నాలుగు ప్రక్కలా చూసాడు
 
తన ఆసనం నుంచి లేచి వసిష్ఠ మహాముని లేచి ఇలాగన్నారు. “  నీలీదేవి ఏదో కార్యాంతరంచే సభలో హాజరు కాలేక
పోయిందనుకొంటాను. ఆమెకు చెందవలసిన బహుమతిని ఉద్ఘాటించి మీది కార్యక్రమాన్ని కొనసాగించడం ఉచితంగా
ఉంటుంది.”
 
“ నీలీదేవి సేవ చాలా గొప్పది ! ఆ సేవని అంగీకరిస్తూ సమ్రాట్ శ్రీరామ చంద్ర ప్రభువు ఆమెకి ఖరపాలితమైన జనస్థాన రాజ్యాధిపత్యాన్ని సంపూర్ణ హక్కులతో ప్రసాదించారు. మాండలిక ప్రభ్వి నీలీ మహారాణి .ఇక మీదట  అయోధ్యా నగర సామ్రాజ్యానికి  ప్రధాన మాండలిక రాణిగా వ్యవహరింపబడుతుంది !” అని ఉద్ఘాటించాడు లక్ష్మణుడు.
 
తరువాత జరుగ వలసిన సన్మాన ప్రకటనలు యథావిథిగా జరిగాయి. ఆనంద తరంగాలతో సభ, క్షీర  సముద్రం లాగ పొంగి పొరలింది.
 
***************
 
సౌమిత్రి  రాజోచిత అలంకారాలతో , నవ మన్మధునిలాగ తయారై తన్ ప్రణయ సఖిని, ఊర్మిళను చూచి  సంభావించాలని ఉవ్విళ్లూరుతూ ‘ లక్షణావతికి’ బయలు దేరాడు. ఏమాశ్చర్యం ! నగరు తాళాలు వేయబడి ఉంది. ఒక సాయుధ పాణియైన  కాపలాదారు పచారు చెస్తున్నాడు సింహద్వారం ముందర.కుతూహలంతోను, ప్రియురాలి  దర్శన లాభ కాంక్షతోను,  బరువెక్కిన  హృదయంతో  కూడిన లక్ష్మణునికి గొప్ప ఆశా భంగమయింది ! ద్వార పాలకుడు సైనికాభివాదనం చేసాడు.
 
“ దారుకా ! నగరు తాళాలు వేసి ఉంచుటకు కారణమేమి ?” అని ప్రశ్నించాడు సౌమిత్రి
 
ద్వారపాలకుడు రాజశాసనాన్ని చూపించాడు. “ సరే ! వెళ్లి వసుంధరా దేవిని పిలుచుకొని రా !”
 
ద్వారపాలకుడు పరుగు తీసాడు. కొన్ని నిముషాలలో చేటీ జనాధ్యక్షురాలు వసుంధర వచ్చింది. మౌనంగా తలుపులు తీసింది. తాను ఓరగా నిలబడి తల వంచుకొంది.
 
“ ఊర్మిళాదేవి ఎంత కాలం నుండి యోగనిద్రలో ఉన్నారు ?” అని ప్రశ్న వేసాదు లక్ష్మణుడు.
 
వసుంధర నిలువెల్లా కంపించింది. ఆమె సుమిత్రా దేవితో ఈవిషయంగా సంప్రదించే .వచ్చింది. “ మనమేం చేయగలం వసుంధరా ? కుమారుడు వచ్చినప్పుడు లోపలికి ప్రవేశపెట్టు. ఆ తరువాత ఏం జరిగితే అదే జరుగనీ !;” అని సుమిత్రాదేవి సలహా చెప్పింది.
 
ధైర్యం కూడతీసుకొని వసుంధర  ఇలా చెప్పింది. “ ప్రభూ ! మీరందరూ అరణ్యానికి  వెళ్లిన  రెండు మాసాలైన  తరువాత యువరాణి  యోగనిద్రలో ప్రవేశించారు.
 
“ సరే ! శయనాగారానికి దారిని చూపెట్టు.”
 
“ ఇలా రండి ప్రభూ !” అంటూ దారి తీసింది వసుంధర.
 
హంసతూలికా తల్పాల మీద మెరుగు దిద్దిన నల్ల సానరాతి విగ్రహం వలె పవళించి ఉంది ఒక వనిత !
 
“ ఓహ్ !  ” అనే శబ్దం వసుంధర నోటంట వెడలింది.
 
ఆమె చెమటచే తడిసిపోయింది. నోటంట మాట రాలేదు.
 
“ నీలి ! ఇది అసంభవం ! నీలి ఇక్కడికి ఎలా వచ్చింది ?”
 
“ క్షంతవ్యురాల్ని నాకేం తెలియడం లేదు. ఈమె ఎవరో నాకు తెలియదు ప్రభూ !!”
 
“  వసుంధరా ! నీవు ఎదో అసత్యం చెబుతున్నట్లే తలుస్తాను. సరే ! వెళ్లి మా అన్నగారికి ఈ  వృత్తంతాన్ని చెప్పు. ఇదిగో రాజముద్ర ! ఇది నిన్ను చక్రవర్తి సన్నిధానానికి ప్రవేశం ఇవ్వగలదు.” అని సౌమిత్రి వసుంధరకు రాజముద్రను ఇచ్చాడు.
వసుంధర బ్రతుకు జీవుడా అని  శ్వసించి నిష్క్రమించింది.
 
***************
 
సీతా రాములు  ఇద్దరూ రథారూడులై లక్షణావతికి వచ్చారు. వసుంధర దారి చూపుతుండగా శయనాగారాన్ని  చేరుకొన్నారు.
 
“ అన్నా ! చూడండి , ఊర్మిళ పర్యంకంలో నీలిపడుకొని ఉంది ! ” అన్నాడు దీనంగా లక్ష్మణుడు.
 
“ మరిదీ ! నీవేం కంగారు పడవద్దు. మన నీలి మనల్ని మోసపుచ్చింది. నీలే మన ఊర్మిళ !! ఊర్మిళే మన నీలి !!! నీవుగాని , ప్రభువులు గాని  పోల్చుకోలేక పోయారు. నేను కొంత కాలానికి పోల్చుకొన్నాను. నా చెల్లెలు నా పాదాలపై పడి క్షమాభిక్ష అడిగింది ! రహస్యాన్ని చెప్పవద్దని బ్రతిమాలింది. నేనూ సందర్భాలను  బాగా ఆలోచించి నీలి రహస్యాన్ని  కాపాడాను.”
 
లక్ష్మణుడు ఆశ్చర్యంతోను, సిగ్గుతోను క్రుంగి పోయాడు ! రాముడు తమ్ముని  భుజంపై చేయి వేసి, నవ్వుతూ ఇలాగన్నాడు. “ సౌమిత్రీ ! ఊర్మిళ శ్లాఘనీయమైన  ప్రతిభ గలది ! ఆమే లేకుంటే మనం సముద్రాన్ని దాటడం సాధ్యం కాని పని ! కాబట్టి ఊర్మిళ  రహస్య చర్య  విధి ప్రేరితమే ! ఈ రహస్యం వసుంధరకు, మనకు తప్ప మరెవరికీ తప్ప ఎవరికీ తెలియనవసరం లేదు.  ఊర్మిళను నిద్ర పోనీ ! ఆమె లేచిన తరువాత ఏమీ ఎరగనట్లే  సంధించి సంభావించు. వసుంధర లక్షణావతిని కాపాడుకొంటుంది.” అన్నాడు మహాత్ముడు శ్రీరాముడు.వసుంధర తప్ప అందరూ నిష్క్రమించారు.
 
ఊర్మిళ గాఢంగా నిద్రపోతున్నది.
 
 
 
 
రచన : డా. ఏల్చూరి మురళీధరరావు
 
“నాకు నచ్చిన పుస్తకం” అన్న శీర్షికతో వ్యాసరచన పోటీకి భావనిర్భరమయిన ఒక వ్యాసాన్ని రచింపవలసినదిగా ఇరవైఆరేళ్ళక్రితం – 1985లో అనుకుంటాను, నా విద్యార్థులను కోరినప్పటినుంచీ, శారదిక మధురచంద్రికలా ఈ విషయం నా హృదయంలో తళతళ మెరుములీనుతూనే ఉన్నది.
 
కళాశాల శరత్సమాపనవేళకు మునుపు ఈ విషయాన్ని పోటీకి ప్రకటించిన వెంటనే, ఒక విద్యార్థి – పులిపాటి జయరాం ప్రసాద్ అతని పేరు – నా దగ్గరి చనువుతోనూ, నాపైని అభిమానంతోనూ ఆరోజు నన్ను ప్రశ్నించాడు సూటిగా: “మాష్టారూ! మరి మీ అభిమానగ్రంథం పేరేమిటి? అని.
 
ఆ యువకుని నిరంతర విస్ఫారితనేత్రాలలోకి చూస్తూ నాలో నేను విలీనంగా నిలబడి ఉన్నాను. అతను మళ్ళీ రెట్టించి అదే మాట అడిగాడు.
 
అనభ్యూహితమైన అతని ప్రశ్నకు ఉలికిపడి, ఏవేవో పుస్తకాల పేర్లు స్మృతిపథంలో నుంచి నా పెదవులపైకి కదలివస్తుండగా, ఏదో పరధ్యానంలో మునిగిపోయి నేను నిరుత్తరంగానే అక్కడినుంచి కదిలి ముందుకు నడవసాగాను.
 
అతని ప్రశ్నకు సమాధానం ఇవ్వకుండానే.
 
నా ఉదాసీనతను గర్వంగా భావింపక, దయతో అతడు నన్ను మన్నించాడనే ఆశిస్తాను.
 
నిజానికి, ఆనాటి అతని ప్రశ్నకు సమాధానంగానే, నా చిరకాల మౌనహృదయ ప్రతిస్పందనను ఈ అక్షరాలకు అంకితం చేశాను . . .
 
చిన్నప్పటినుంచీ మా అమ్మ చదివి నాకు ఇవ్వగా – నేను చదివిన పుస్తకాలన్నీ, అచ్చంగా మా అమ్మలాగే, నాకు ఆత్మీయతనూ, ఆప్యాయాన్నీ చూరయిచ్చాయి. వాటితోనే అసలు నా చిన్ననాటి స్నేహాలన్నీ. చందమామ పత్రిక వెలువడే రోజున, వాడుక చొప్పున కొట్టువాడు ఇంట్లో పడవేసేలోపుగా కొట్టుచుట్టూ తారట్లాడి, స్వహస్తాలతో, నేనే దానిని అందుకొని, వీథిదీపం నులివెలుగులో అయినా చదవడం పూర్తిచేసి, ఇంటి కిటికీలోంచి లోపలికి విసిరివేసేవాణ్ణి. నేను పడవేసిన పుస్తకాన్ని అప్పుడే వచ్చినట్లుగా ఆతురతతో నాకన్నా ముందే ముగించాలని మా అక్కయ్య చదువుతుంటే నాకెంతో సంతోషంగానూ, గర్వంగానూ ఉండేది.
 
ఇన్నాళ్ళు గడిచినా ఇంకా నిన్నటివిలాగే మురిపిస్తున్నాయి, బాల్యపు ఆ అనుభూతులూ, ఆ గ్రంథాలతోపాటు నన్ను వెన్నంటి వచ్చిన ఆ అనుభవాలూనూ.
 
ఆ తరువాత మొదలయింది: ఆశలూ, నిరాశలూ, ఆశయాలూ – ఆ ఆశయాలను అందుకోలేకపోయామే అన్న నిస్పృహా. చిన్నప్పుడు నాకెంతో నచ్చిన ఆ “జ్వాలాద్వీపరహస్యం”లోని బంగారు కలల రాజకుమారుని కథ నా కిప్పుడు పిల్లలకు చెబుతున్నపుడు చెప్పలేని నిరాశను కలుగజేస్తోంది. “తోకచుక్క – మకరదేవత”ను చదివినప్పుడు నిజమనుకొన్న ఊహల లోకం ఇప్పుడు గాలిమేడలా కూలిపోతున్నది. నాదే అనుకొని నాకోసం నేను నిర్మించుకొన్న ప్రపంచంలో తాడే పామై కరుస్తున్నది. నేను వెలిగించగలననుకొన్న దీపం వత్తిని ఏదో అదృశ్యహస్తం దయలేకుండా మెలిపెడుతుంటే ఏమీ చేయలేక నిస్సహాయంగా చూస్తూ నిలుచొని ఉక్కిరిబిక్కిరవుతున్నాను.
 
ఇన్నాళ్ళయినా, నాకు కొద్దిగానయినా చేతకాలేదు ౼ జీవితంలో సరిపుచ్చుకొనడం, సర్దుకొనిపోవడమున్నూ.
 
అందుకు ప్రతిఫలం ఏమిటి? అసంతృప్తి. ఎప్పటికప్పుడు మనస్సును తీరని అలజడులు అలముకొంటాయి.
 
మరి అసంతృప్తే అసలు ప్రగతికి త్రోవచూపుతుందని అంటారు. గురుదేవులు మా పండితారాధ్యుల వీరేశలింగం గారయితే దుఃఖాలనూ అచ్చంగా సుఖాలలాగే శివానుగ్రహంగా స్వీకరించగలరు. అంత నిండైన పరిపాకంతో జీవితాన్ని పండించుకోవడం అందరికీ చేతనైన విద్య కాదు. కానీ – ఏదేదో కావాలనుకొని సాధించే ప్రగతి కంటే, తామరాకుపై నీటిబొట్టులా నిర్లిప్తంగా ఉంటూ ఉన్నదానితో సరిపుచ్చుకోవడంలోనే మనిషికి మనశ్శాంతి ఎక్కువగా కలుగుతుందేమో!
 
“పూత మెరుగులు ఎన్ని ఉన్నా, మనిషికి కావలసింది మనశ్శాంతి” – అనుకుంటాను, మరీ మరీ ఈనాడు నేను.
 
నాకు నచ్చిన పుస్తకం నాకెంతో ఆత్మసంతృప్తినీ, మనశ్శాంతినీ ప్రసాదించింది. కొన్నాళ్ళుగా చీకటి కమ్మినట్లుగా చైతన్యవిరహితమై ఉన్న నా జీవితంలోకి ప్రవేశించి ఆ పుస్తకం నన్ను ఒక్కసారిగా ఉక్కిరిబిక్కిరి చేసింది. భయానకమైన విషాదానుభవాలనూ, అసూయను కలిగించే ఉత్సాహప్రేరణలనూ ఆనందరత్నాలుగా పరిగణించిన ఆ రచయిత హృదయవైశాల్యం నాకు ఆశ్చర్యాన్నీ, అమేయానందాన్నీ కలుగజేసింది. ఎంతో విలువైన ఆయన అనుభవాల సంపుటిని నిర్గతికమైన నా జీవితంతో పోల్చిచూసుకొని నేను నాకొక గమ్యాన్నీ, ఒక లక్ష్యాన్నీ ఏర్పరచుకొన్నాను. నా ఆలోచనాధారను విభ్రమాస్పదమైన ఎగుడుదిగుళ్ళ ఎత్తుమీదినుంచి ప్రశాంతమూకీభావసీమలకు మళ్ళించిన ఆ అపురూపమైన పుస్తకంపైని – నెనరూ, అనురాగమూ తొణికిసలాడే అక్షరాలతో ఆయన సంతకం చేసియివ్వడం నాకు మరీ అపురూపమైన వరంగా భావిస్తాను నేను.
 
నాకు నచ్చిన ఆ పుస్తకం రచయిత శ్రీ ఆచంట జానకిరామ్ గారు. అది ఆ మహనీయుని ఆత్మకథే. ఆ పుస్తకాన్ని చదువుతున్నంత సేపు – కన్నులవిందైన పొందూరు ఖద్దరు లాల్చీ పైజమాలు ధరించి, గాలిలో గమ్యం లేకుండా ప్రసరిస్తుండే అమాయికమైన చూపులతో, గాలితాకిడికి సుతారంగా పైకెగిరి కదలాడుతుండే ముంగురులతో, అనురాగవికాసముఖర ముఖరేఖలలో ఉట్టిపడే లావణ్యంతో ఆయన రూపధేయం మనకు భాసిస్తుంది. అందమైన ఆ రూపానికి ప్రతిబింబమే ఆయన శైలిలోనూ, రచనలోనూ ఇనుమడించి ప్రకాశించే మృదుస్వభావం, సంస్కారశీలమూ.

‘సాగుతున్న యాత్ర’ అన్న పేరిట వెలువడిన ఆయన ఆత్మకథను చదివిన చాలా రోజులకు ఆయనను నేను సందర్శించుకోగలిగాను. మా నాన్నగారికి మనసుమెచ్చిన మంచి మిత్రులాయన.
 
అచ్చమూ నేను ఊహించిన రూపే అది. కానయితే కనుబొమ్మలకు పునుగు రాసుకొని, చెవుల వెనుకా మెడ దగ్గరా మంచిగంధం అలదుకొన్న దృశ్యాన్ని మాత్రం నేను ఏమాత్రం చిత్రించుకోలేకపోయాను. వాఙ్మయమూర్తులను విలేఖించి, వర్ణచిత్రాలను విరచించి, కలాన్నీ కుంచెనూ కళాత్మకంగా పట్టుకొన్న ఆయన మృదువైన చేతులలో ఎర్రని గులాబీలు, వెల్వెట్ కంటే మృదువుగా నిగనిగలాడేవి, అతిసుకుమారంగా పెదవి విప్పి ప్రియుని చెవిలో ఏదో రహస్యాన్ని చెప్పబోతున్నట్లు వికసిస్తూ వికసిస్తున్న పువ్వులున్నాయి.
 
ఒక గులాబీ పువ్వు కాడను మునివ్రేళ్ళతో గాలిలో తిప్పుతూ ఆయన అన్నారు:
 
“జీవితం కూడా ఒక పువ్వే.
 
ఎంత పరిమళభరితమో, అంత క్షణికం.
 
జీవితాన్ని ప్రేమించడమే జీవితం అంటే”
 
అని.
 
ఆ విలువైన వాక్యాలే ఆయన ఆత్మకథకు సమీక్షారేఖలూ, నా ఆత్మకథకు దారిదీపాలూ !
 
౩
 
“సాగుతున్న యాత్ర” జానకిరామ్ గారి జీవిత సత్యాన్వేషణ తత్పరతకూ, నిశ్చలమైన ఆశాభావానికీ నిదర్శనం. ఆంగ్లసారస్వతంలో సుప్రసిద్ధమైన ‘పాపియాన్’ కథానాయకునిలా అగుపిస్తారాయన నాకెప్పుడూ. స్వాతంత్ర్యంకోసం తిరుగుబాటు చేశాడని అతడిని ఫ్రెంచి గయానా ప్రభుత్వసైన్యాలు కారాగారంలో ఏకాంత నిర్బంధంలో కట్టడిచేస్తాయి. అన్నపానాలు లేకుండా చీకటిగదిలో కొసవూపిరితో కొట్టుమిట్టుకులాడుతున్నా అతనికి స్వేచ్చాకాంక్ష అణగిపోదు. ప్రాణం నిలుపుకొంటూ వెలుగువెల్లువకోసం ఎదురుచూస్తుంటాడు. ఎన్నో సంవత్సరాలు గడిచిపోతాయి. అతను చివరికి ఖలీల్ జిబ్రాన్ ‘ప్రాఫెట్’ కృతిలో నాయకునిలా తన జనులను చేరుకొనేసరికి తనను తానే గుర్తుపట్టలేనంతగా మారిపోతాడు శారీరికంగా – ఒంటినిండా కాలం వేసిన చెరగని ముద్రలతో. ఆ కథను చదివి ముగించిన తర్వాత మనకు మళ్ళీ జీవితంపైని సరికొత్తగా అభిమానమూ, అభిరుచీ కలుగుతాయి. మనపైని మనకే మళ్ళీ నమ్మకం ఏర్పడుతుంది. అంత గంభీరమైన శక్తిగల రచన అది.
 
సరిగ్గా అంతటి అనుభవమూ జానకిరామ్ గారి కథను అధ్యయనం చేశాక నాకు కలిగింది. మరొకరైతే ఆత్మహత్య చేసుకోవాల్సిన సన్నివేశాలను ఎదుర్కొని కూడా, సున్నితమైన తన మనస్సు నలిగిపోతున్నా – ఆయన జీవితాన్ని ఎంతో ప్రేమింపగలిగారు, మంచిరోజులు తప్పక వస్తాయని నమ్ముతూ! వమ్ముకాని ఆ నమ్మకం కోసమే నేను ఆయన జీవితోదంతాన్ని మననం చేసుకోగలిగాను.
 
ఎన్నో విలువైన అనుభూతులను మరచిపోకుండా జ్ఞాపకం ఉంచుకొని పొందుపరచిన తన గ్రంథంలో జానకిరామ్ గారు తన జననకాలాన్ని ఎందుకనో పేర్కొనలేదు. ఆ తర్వాతెక్కడో చదివాను: 1902లో జన్మించారని ఒకచోట, 1903 జూన్ 16న జన్మించారని వేరొకచోట. అయినా అనుభవాలూ జ్ఞాపకాలూ కొల్లలుగా ఉన్న పరిచయాలలో తారీఖులూ, దస్తావేజులతో పని ఉండదు.
 
ఈ తేదీలూ పుట్టిన రోజుల కన్నా ఎంతో అమూల్యమైన తన జీవితాన్ని తెరిచిన పుస్తకంలా అధ్యయనం చేసేందుకు వీలుగా ఆయన అక్షరాలకు అంకితం అయ్యారు. మాలో మాకుగల చేరరాని దూరాన్నీ, చేరువైన పోలికలనూ నేను కుతూహలంతోనూ, భక్తిభరితంగానూ గమనించడం మొదలుపెట్టాను.
 
ఆయన కొన్నాళ్ళు బొంబాయి, ఢిల్లీలలో ఇన్స్యూరెన్స్ కంపెనీలో పనిచేసి, 1938లో మద్రాసు ఆకాశవాణిలోకి ప్రవేశించారు. ఆ తర్వాత విజయవాడలో తెలుగు కార్యక్రమాలను ప్రారంభించారు. తన ఉద్యోగనియామకాన్ని గురించి ఆయన నెమరు వేసికొన్న సన్నివేశం ఎంతో ప్రభావకీలకంగా ఉంటుంది. చేస్తున్న ఉద్యోగం పట్ల విసుగు పుట్టి ఆయన కొత్తగా ప్రారంభింపనున్న ఆకాశవాణిలో చేరాలని ఢిల్లీకి వస్తారు. ఆధ్యాత్మికవేత్తలు మరణానంతర జీవితాన్ని గుఱించి అంతరంగవీథుల్లో గవేషించినట్లు ఇన్స్యూరెన్స్ ఏజెంట్ల కృషిసర్వస్వం మరణానంతరం వచ్చే డబ్బుకోసం సృష్టిస్తున్న ఆరాటంగా ఆయనకు నిర్లిప్తతను కలిగిస్తుంది. రెండు ఉద్యోగాలూ ఒక తీరువే అన్న భావంలో ఉన్న వ్యంగ్యం గమనింపదగ్గది. జేమ్స్ కజిన్స్ గారి శిక్షణలో థియాసఫీ పరిచయమైన నాటినుంచి మతం పట్ల ఆయనలో వచ్చిన మార్పు సంగతి తెలిసిందే. మంచు కురిసే చలికాలపు తెల్లవారుజామున ఆయన ఢిల్లీలో  ఆకాశవాణి స్టేషన్ డైరెక్టరు లయోనెల్ ఫీల్డెన్ దొరను కలుసుకోవాలని – అలవాటైన వేసవి కాలపు లఖ్నవీ దుస్తుల్లోనే – ఆయన ఇంటికి వెళ్తారు. ఫీల్డెన్ ప్రశ్నలన్నీ ఈయన జ్ఞానవిజ్ఞానాలను గుఱించి గాక – వ్యక్తిగతంగా ఉంటాయి. జానకిరామ్ గారు తన కథంతా – అనుకొన్నదంతా చేజాఱిపోవటం, ఆశలు, వైఫల్యాలు – అన్నీ సంక్షిప్తంగా ఆయనకు వివరిస్తారు. ఫీల్డెన్ ఆయనను ఉద్యోగంలో చేర్చుకొంటూ –
 
“జీవితంలో కొంత సుఖదుఃఖాల అనుభవం కలిగి, ఆశనిరాశలను చవిచూసినవారే ఆకాశవాణిలో ఉద్యోగానికి తగినవారు.”
 
అని “సాగుతున్న యాత్ర”లో ఆయనకు చెప్పిన సన్నివేశాన్ని చదువుతున్నపుడు ఆ ప్రసారమాధ్యమంలో పనిచేసేవారికి ఎంతైనా గగుర్పాటు కలుగక మానదు.  ఆ ఉద్యోగంలో చేరవచ్చునా? అని జానకిరామ్ గారు ఆత్మీయులను సంప్రతించారట. తండ్రిగారికది నచ్చినట్లు లేదు. అక్కయ్య, బావగారి ప్రోత్సాహం కొద్దీ ఆయన ఆకాశవాణిలో ఎనౌన్సరుగా చేరారు. తొలిసారిగా తెలుగులో “ఆకాశవాణి” అని అశేషాంధ్రప్రజానీకానికి వినిపించి, ఆ ప్రసారమాధ్యమానికి శ్రీకారం చుట్టారు.
 
నేను కొన్నాళ్ళు ఆకాశవాణిలో పనిచేసి, ఇన్స్యూరెన్స్ ఉద్యోగంలో కాదు కానీ నాకు అభిమానపాత్రమైన అధ్యాపకవృత్తిలోకి ప్రవేశించాను.
 
ఒక మర్చిపోలేని జ్ఞాపకం: మద్రాసు విశ్వవిద్యాలయంలో నా ఎం.ఫిల్ చదువు పూర్తవుతున్న తరుణంలో 1978లో ఆకాశవాణిలో ఉద్యోగం వచ్చినపుడు – ఆ నియామకపత్రాన్ని చూసి మా నాన్నగారు చదువు కొనసాగించమని, ఇప్పుడప్పుడే ఉద్యోగం అనవసరమని అన్నారు. విశ్వవిద్యాలయంలో మా గురువు గారు ఆచార్య గంధం అప్పారావు గారు వెంటనే పిహెచ్.డి.లో చేరమని; ఉద్యోగం వద్దని గట్టిగా చెప్పారు. సందిగ్ధావస్థలో పడ్డాను. చేతికి వచ్చిన ఉద్యోగాన్ని ఎలా వదులుకోవడం? “చేరనా?” అని నాకు చనవున్న దేవులపల్లి కృష్ణశాస్త్రి గారింటికి వెళ్ళి ఆయనను అడిగాను. ఆయన కొంత సందేహిస్తూనే, “సరే” నన్నారు. ఆ తర్వాత నాన్నగారికి ఆప్తమిత్రులు, ప్రముఖకవి దాశరథి గారిని సంప్రతించాను. ఆయనయితే, “వెంటనే చేర”మని మఱీ మఱీ ప్రోత్సహించారు. ఏం చేయాలో తోచలేదు. అనిసెట్టి సుబ్బారావు గారితో కలిసి నేనూ, మా నాన్నగారూ గొల్లపూడి మారుతీరావు గారింటికి వెళ్ళాము. ఆయన వారిద్దరికీ మంచి మిత్రులు. అంతకు ముందే మారుతీరావు గారు నాకు రేడియోలో తొలి కవితాపఠనకు అవకాశం కల్పించి, ఒకరోజు చదివిన కవితకు విశ్వవిఖ్యాత నటసార్వభౌములు శ్రీ యన్టీ రామారావుగారి ద్వారా కవిపరిచయం కూడా చేయించారు. (ఆ తర్వాత హైదరాబాదు స్టేషను డైరెక్టరుగా పనిచేసిన పి.యస్. గోపాలకృష్ణ గారు కూడా ఆ రోజు కవితలు చదివారు.) ఆయనతో నా పరిచయనేపథ్యం అది.
 
మారుతీరావు గారు, “నాయనా! ఉద్యోగం వచ్చింది కాబట్టి వెళ్ళి చేరితే చేరు కానీ నువ్వెలాగూ కాలేజీలోనో, యూనివర్సిటీలోనో ఉండాల్సిన వాడివే. ఆ ఉద్యోగం రాగానే మారకుండా ఉంటావా?” అని – ఆ భవిష్యద్దర్శనులు సహృదయంతో ఆదేశించారు. వారన్నట్లే నేను రేడియోలో పనిచేసినట్లే పనిచేసి, కొన్నాళ్ళకు నాకిష్టమైన అధ్యాపకవృత్తిలో చేరిపోయాను.
 
జానకిరామ్ గారు ఢిల్లీనుంచి విజయవాడ మీదుగా మద్రాసుకు వెళ్ళారు. నేను మద్రాసు నుంచి విజయవాడ ఆకాశవాణి మీదుగా ఢిల్లీకి వచ్చి చేరాను.  మా ఇద్దరి జీవితాలలోనూ హస్తిమశకాంతరంగా జరిగిన తులనీయఘటనలివి. తన సమకాలంలోని అసంఖ్యాక రసజ్ఞుల హృదయాలను అలరించిన ఖ్యాతి ఆయనకు లభింపగా, నా సమకాలంలోని జిజ్ఞాసువులతో శైష్యోపాధ్యాయికను నెరపి వారి అభిమానాన్ని చూరగొనే ప్రయత్నం మాత్రమే నాదయింది. నేను అన్నివిధాల మా నాన్నగారిని ఆరాధించి, అనుకరించడానికి ప్రయత్నం చేయగా – అటువంటి పూనికే నాకు నచ్చిన పుస్తకంలోనూ సాక్షాత్కరించి, మా ఇరువురి ఆలోచనల సామ్యానికీ నేను ఆశ్చర్యాన్నే పొందాను. ఇన్ని విధాలుగా అందులోని అనుభవాల సంపుటిని నేను నాదిగా సంపుటీకరించుకోగలగటమే నా అభిమానానికి కారణం.
 
౪
 
అంతేకాదు. ‘సాగుతున్న యాత్ర’ గ్రంథంలో శ్రీ ఆచంట జానకిరామ్ గారితో కలిసి నడిచిన పెక్కుమంది పెద్దలనూ, సాహిత్యికులనూ నేనూ స్వయంగా కలుసుకోగలిగాను. వారందరి అనర్ఘమైన కృతిదీధితుల స్వరూపమైత్రి నాకు కలిగింది. తెలుగు సాహిత్యాన్ని వేలుపట్టుకొని ముందుకు నడిపించిన మహాకవులు అబ్బూరి రామకృష్ణారావు గారు, విశ్వనాథ సత్యనారాయణ గారు, దేవులపల్లి కృష్ణశాస్త్రి గారు, మల్లవరపు విశ్వేశ్వరరావు గారు, శ్రీశ్రీ గారు – వీరంతా ఇప్పుడు లేరు. ఆ ప్రభావశీలి మహావ్యక్తుల కవిత్వాలనూ, వ్యక్తిత్వాలనూ సన్నిహితంగా ఉండి పరిశీలింపగల అదృష్టం జానకిరామ్ గారికి తండ్రిగారి ప్రసిద్ధి మూలాన, ఉద్యోగరీత్యానూ వశపడింది. నాకూ అదే కారణవశాన సాధ్యమయింది. వారందరిని దర్శింపగలిగాను. అందులో అడుగడుగునా విరాజిల్లే సుగృహీత నామధేయులు  రాయప్రోలు సుబ్బారావు గారు, తల్లావఝల  శివశంకరశాస్త్రి గారు, నోరి నరసింహశాస్త్రి గారు, వేదుల సత్యనారాయణశాస్త్రి గారు, పాటిబండ మాధవశర్మ గారు, జలసూత్రం రుక్మిణీనాథ శాస్త్రి గారు, కొంపెల్ల జనార్దనరావు గారు, అడవి బాపిరాజు గారు, నండూరి సుబ్బారావు గారలను దర్శించి, వారి సన్నిధిరూపమైన పెన్నిధికి నోచుకొనే భాగ్యం నాకెన్నడూ కలుగనే లేదు. అయితే, ఆ తర్వాతి తరంలో ప్రభావశీలి వ్యక్తులైన వారి సంతతి – రాయప్రోలు రాజశేఖర్ గారిని, తల్లావఝల కృత్తివాసతీర్థులు గారిని, నోరి మంగళాదేవి గారిని, పాటిబండ ఝాన్సీలక్ష్మి గారిని, వేదుల వారి కుటుంబసభ్యు లందరినీ, జలసూత్రం ప్రసాద్ గారిని నేను ఎన్నో మార్లు కలుసుకొని ఎన్నో అనుభవాలను గ్రహింపగలిగాను. ఆ గ్రంథంలో సాక్షాత్కరించే మహాకవులూ,  మహామహులు – విశ్వనాథ సత్యనారాయణ, ఇంద్రగంటి హనుమచ్ఛాస్త్రి, అయ్యగారి వీరభద్రరావు, జనమంచి రామకృష్ణ, మల్లంపల్లి ఉమామహేశ్వరరావు, ఆరుద్ర, దాశరథి, బెజవాడ గోపాలరెడ్డి గారలను మాత్రం – భగవదనుగ్రహం వల్ల వారందరూ సజీవులై ఇంకా కళా సాహిత్యరంగాలను సుసంపన్నం చేస్తూ ఉండిన కాలంలో కలుసుకొని, వారి వారి జీవితానుభవాలనూ, అభిప్రాయాలనూ అన్వీక్షించడానికి ‘సాగుతున్న యాత్ర’ నాకొక సాధ్యనిర్దేశం అయింది. అనివార్యమైన కాలపు క్రమపరిగతిలో సంభవించే ఎన్నో మార్పులను ఈ కవులలో గుర్తించడానికి కూడా నాకు ఆ గ్రంథమే ఆధారం అయింది.
 
మరొక విరోధాభాసం సంగతి చెప్పాలి. ‘సాగుతున్న యాత్ర’ కృతిలో నేను చదివిన కృష్ణశాస్త్రి గారు నిండు యౌవనంలో, ఉబికే ఉద్రేకశీలంతో, భావకవితా సవితల కవితల ఉద్యమవ్యాప్తికి కృషిచేస్తున్న కార్యకర్తగా భాసింపగా – నేను చూసిన కృష్ణశాస్త్రి గారు పండు వయస్సులో, ప్రశాంత భావుకత్వంతో, స్తిమిత గంభీరగమనంతో నన్ను ఆకట్టుకొన్నారు. లవణాన్ని (ఉప్పును) ఎండలో పెడితే మెరిసే మెరుముల నానావర్ణసమ్మిశ్రణాన్ని “లావణ్యం” అంటారట. ఆ లావణ్యాన్ని మించిన వర్ణనీయమైన వర్ణశబలత కనుపించింది నాకు ఆయనలో. వారింటికి ప్రతిరోజూ వచ్చే మహాకవులు, మహావిద్వాంసులు, నటీనటులు, గాయనీగాయకులు, కళాకారులు, చలనచిత్రరంగానికి చెందిన పెద్దలందరినీ పేరుపేరున కలుసుకొనే అదృష్టం నాకు దక్కింది.
 
“సాగుతున్న యాత్ర”లో జానకిరామ్ గారి యౌవనపు రోజుల్లో శ్రీనాథుడిని ఆరాధిస్తూ, సారస్వత సేవాహేవాకతత్పరులై కవిగా రూపుదిద్దుకొంటుండిన ఇంద్రగంటి హనుమచ్ఛాస్త్రి గారు నాకు తెలిసే నాటికి స్వయంవ్యక్తిత్వాన్నీ, సొంత గొంతునూ సంతరించుకొని, పరిణతినీ పరిపక్వతనూ సాధించిన మహాకవి. శాశ్వత మహాగ్రంథకర్త. కవులకు సామాన్యమైన ఇంద్రియప్రవణతకు అతీతమైన సంయమనాన్ని కలిగి, నిరాధార ధారాకౌశలవశంగతమైన అప్రతీత పదప్రయోగాభిమానాన్ని పరిహరించి, మహాకవిత్వదీక్షితుడైన ఆ ఋషితుల్యునితో మెలగటం నాకొక అపూర్వానుభవం. ఆ తర్వాతి కాలంలో నాకు ఇంద్రగంటి శ్రీకాంతశర్మ గారు, జానకీ బాల గారు ఆత్మీయులయ్యారు.
 
ఇంకా ఎందరో ఉన్నారు. అప్పట్లో పద్యకవిగా లోకాన్ని ఆకర్షించి, విభ్రాంతామరుకాన్ని వేత్తృమోహనంగా ఆలపించిన పిలకా గణపతిశాస్త్రి గారు ఆ తర్వాత వచనరచయితగా స్థిరపడ్డారు. ఆయన మనోహర గానకళాకౌశలం, వ్యాకృతశీలసంపద, శాస్త్రనిష్ఠ నన్ను మరీ మరీ ఆకర్షించేవి.
 
“సాగుతున్న యాత్ర” లోని చలం గారు మా నాన్నగారికి బాల్యవయోవస్థ నాటినుంచీ సుపరిచితులు – నాకు తెలిసేనాటికే తమ సాహిత్యాన్నీ, నాస్తికధర్మాన్నీ, ఆదర్శపరంపరనూ త్యాగంచేసి అతీంద్రియ దర్శనానికై రమణాశ్రమానికి వెళ్ళిపోయారు. నేను వారిని చూడలేదు. జానకిరామ్ గారితో స్వస్థమైత్రీబంధం కలిగిన సౌరిస్ గారి రచనలతోనూ, వజీర్ రెహమాన్ “ఎక్కడికి పోతావీ రాత్రి” సంపుటి కవిత్వానికి చిత్రాలను వేసిన రెడ్డెప్ప నాయుడు గారి ద్వారా రెహమాన్ గారి సాంద్ర కవితామూర్తితోనూ నాకు శ్రుతపరిచయం మాత్రమే ఏర్పడింది. నా ప్రాణమిత్రులైన ప్రముఖ చిత్రకారులు శ్రీ రెడ్డెప్ప నాయుడు గారు చలం గారి కంటె వజీర్ రెహమాన్ గారినే అనుక్షణికం తలచుకొనేవారు. నాకు రెహమాన్ గారితో కలిగిన పరిచయమల్లా “సాగుతున్న యాత్ర” అధ్యయనస్మృతిపరంపరల నుంచే.
 
ఆ రోజుల్లో రంగస్థలం పైనీ, రేడియో లోనూ నటులుగానూ, గాయనీగాయనులుగానూ పైకి వస్తుండిన కన్నాంబ, ఋష్యేంద్రమణి, బాలసరస్వతి, చిత్తూరు నాగయ్య, జంధ్యాల గౌరీనాథశాస్త్రి గారలు – చిత్రసీమలోకి ప్రవేశించి, వెండితెర పైని ధ్రువతారలుగా వెలుగొందారు. జానకిరామ్ గారు వారి స్వభావ వర్ణచిత్రాలను మూర్తికట్టించిన తీరు మనోహరంగా ఉంటుంది. ఆ వ్యక్తిత్వాలే గాక వ్యక్తులు కూడా మనకు పరిచయ మైనట్లుంటుంది. “సాగుతున్న యాత్ర”లో అప్పటికింకా జీవితాదర్శాలను వాస్తవానుభవాలుగా మలచుకొనే ప్రయత్నంలో ఉన్న యువరచయిత త్రిపురనేని గోపీచంద్ అనంతరకాలంలో తనను తాను ఆవిష్కరించుకొని, కాలధర్మానికి లొంగని ఉత్తమరచనలు చేశారు.  ఆయన రచనలనూ; అందులోనూ ‘అసమర్థుని జీవయాత్ర’ నవలనూ, ‘మమకారం’, ‘దేవుని జీవితం’ వంటి కథలనూ కళాశాలలో విద్యార్థులతో కలిసి పాఠ్యాంశాలుగా మరొక్కసారి చదివే అదృష్టం కలిగింది నాకు. ఆ ముద్రితప్రతులను చూచినపుడల్లా నాకు జానకిరామ్ గారే జ్ఞాపకానికి వస్తారు.
 
ఇంత విస్తారమైన ఆధునికయుగానికి ప్రథమపరిచాయక దార్శనికసమీక్షగా నాకు ఈ కృతి  చెప్పుకోదగినదిగా స్ఫుటగోచర మవుతున్నది.
 
౫
 
రచనారీతిని పరికిస్తే జానకిరామ్ గారి సన్నివేశకథనశైలి చిత్రాలకు చిత్రిక పట్టిన కుంచె కదలికల వేగంతో కలాన్ని కదిలిస్తూ కదను తొక్కించిన నాటకీయ దృశ్యంగానూ, కళాత్మకంగానూ, భావశబలత నిండారి సహృదయ హృదయంగమంగానూ, అతి రమణీయంగానూ ఉంటుంది. ఆ రమణీయత ఆ వ్యక్తిలో నుంచి అభివ్యక్తిలోకి ప్రసరించింది. రవీంద్రుడు ఆయన అభిమానకవి. కాళిదాసూ, భవభూతీ ఆరాధ్యదేవతలు. “అద్వైతం సుఖదుఃఖయోః” అన్నది ఆదర్శం. భావ లాలిత్యానికి, శబలతకూ మనికిపట్టులై ఆయన పలుకులు ఒక్కొక్కసారి మరీ అందంగా ఉంటాయి. ప్రతి సన్నివేశానికీ శీర్షణ్యంగా ఒక ప్రాచీనకవి సుభాషితాన్ని, ఒక ఆధునిక కవి కవితాఖండికనూ అలంకరింపజేస్తారు. ఆ వాక్యశకలాలకు వ్యాఖ్యానంగా ఆయన సమకూర్చే పంక్తులలో తొణికిసలాడే సహృదయత, కావ్యానుభవం అపురూపమైనవి. తన సమకాలపు కవులలో కవిగా, నాయకులలో నేతగా, వక్తలలో వక్తగా, ఉత్తమవ్యక్తిగా జీవించి, అద్యతనయుగాన్ని స్వర్ణయుగంగా దర్శించిన ఆ దార్శనికుని వ్యక్తిత్వసౌరభం అన్నింటికన్నా మరింత అపురూపమైనది. ఎంతమాత్రమూ దాపరికం లేని నిర్మమతా, అహంభావపు లేమి – ప్రతి అనుభవాన్నీ పదిలపరచుకోవాలనే ఎనలేని కుతూహలం – జానకిరామ్ గారికి సంసారయానంలో వెలుగుబాటలు పరిచాయి.
 
నాకెందుకో పుస్తకాన్ని చదివి ముగించి, రచయితను తలపోసినప్పుడల్లా అందులోని ఎంతోమంది ఆయన సమకాలికులు పథికృత్తుల వలె కన్నుల ముందుకు వచ్చి నిలుస్తారు. ఆయన రూపులోనూ, చూపులోనూ అడవి బాపిరాజు గారి ప్రభావం అగుపిస్తుంది. ఇద్దరూ కవులే. ఇద్దరూ చిత్రకారులే. ఇద్దరూ పదశిల్పులే. కానీ బాపిరాజు గారి పద్యం అమరావతీ శిల్పాల తెలుగుదనాన్నీ, నాజూకునూ పుణికిపుచ్చుకొని, మధురమైన సంగీత భంగీతరంగాలలో తేలివస్తూ ఎంత అందంగానో ఉంటుంది. ఆయన వచనమూ అంతే. తుఫాను. జానకిరామ్ గారు బాపిరాజు కాలేకపోయారు. ఆయనలాగే ఆలూరి బైరాగి గారికి కూడా జీవితంలో ఆదర్శాల వెదుకులాట ఎక్కువ. కానీ అది అసంతృప్తిగా సాంద్రతను చెందకపోవటం వల్ల జానకిరామ్ గారు బైరాగి కాలేదు. కావాలనుకొనక కాలేకపోయారేమో తెలియదు. మైత్రిని మాత్రం మిగుల్చుకొన్నారు. కృష్ణశాస్త్రి గారింటిలో తఱచు బైరాగి గారిని కలుసుకొన్నప్పుడు ఆ మైత్రిలోని సురభిళ పరిమళస్వరూపం నాకు స్ఫుటగోచరం అయింది.
 
జానకిరామ్ గారు ప్రఖ్యాత ఆయుర్వేద వైద్యులు ఆచంట లక్ష్మీపతి గారి కుమారులు. ఆ రోజుల్లో అందరూ హాస్యానికి చెప్పుకొనే చమత్కారిక ఒకటుండేది – దేశంలో మూడే వైద్యవిధానాలని: 1. అల్లోపతీ, 2. హోమియోపతీ, 3. లక్ష్మీపతీ అట! భారతదేశమంతటా శాఖోపశాఖలుగా విస్తరించిన మహావటవృక్షం లక్ష్మీపతి గారు. సుగృహీతనామధేయులు. ప్రముఖాచార్యులు. బహుగ్రంథకర్త. తండ్రిగారి కనుసన్నలలో అన్నీ గ్రహించటమే గాని ఆయన సన్నిధిరూపమైన పెన్నిధికి జానకిరామ్ గారు అంతగా నోచుకోలేదనిపిస్తుంది.
 
జానకిరామ్ గారి తల్లి వారి నాలుగవయేటే పరమపదించారు. ఆమె జ్ఞాపకాలు కొన్ని లీలగా వినిపిస్తాయి. జీవితానుభవాలను, కలిమిలేములను, సుఖదుఃఖాలను యథాయోగ్యంగా స్వీకరించటం; దృశ్యమానజగత్తులో ఇంద్రీయాతీతమైన సౌందర్యదర్శనం ఆమె గర్భశుక్తిముక్తాఫలానికీ అలవడింది.
 
జానకిరామ్ గారి పినతల్లి ఆచంట రుక్మిణమ్మగారు. ఆ రోజుల్లో కాంగ్రెస్ పార్టీ అధినేతల్లో ఒకరు. అవిభక్త మద్రాసు రాష్ట్రంలో ఆరోగ్యశాఖకు మంత్రిత్వం వహించారు. వారితో జానకిరామ్ గారికి అంతగా చనవు ఏర్పడినట్లు లేదు. కాని, ఆమె యుక్తసమయాలలో తనకు చేసిన సహాయాలను, మార్గదీపనను ఆయన కృతజ్ఞతాపూర్వకంగా సంస్మరించారు.
 
జానకిరామ్ గారు అడయార్ దివ్యజ్ఞానసమాజంలో జగమెఱిగిన అధ్యాపకుడు జేమ్స్ కజిన్స్ గారివద్ద చదువుకొన్నారు, ఇంగ్లీష్ లోని మెళుకువలన్నీ. జానకిరామ్ సన్నిహితసఖుడు ద్వారకానాథ తిలక్ కూడా ఈ కజిన్స్ గారి శిష్యులే.
 
విజ్ఞానశాస్త్రాధ్యయన నేపథ్యం వల్ల జానకిరామ్ గారు కొన్నాళ్ళు బెంగళూర్లో శాస్త్రవేత్తగా పనిచేసి, ఆ పని వదలి జీవితభీమా కంపెనీలో చేరారు. “భీమా” అనగానే తెలుగువారిలో “భీమా డిండిమ” చెరకువాడ నరసింహం పంతులు గారినీ, జానకిరామ్ గారినీ, మాధవరావు గారినీ తెలియనివారుండరనేవారట. ఇన్స్యూరెన్స్ ఏజెంటుగా ఉన్నా ఉద్యోగం ఒకవైపూ, హృద్యోగం మరొకవైపూ తప్పలేదు. ఎప్పుడూ కవులూ గాయకులూ రచయితలతోనే సంచారం. సంగీత సాహిత్య కలశరత్నాకరాన్ని చిలికి వెన్నతీయడం; మీగడతఱకలను తీసి నలుగురికీ పంచిపెట్టడం.
 
“సాగుతున్న యాత్ర”లో జానకిరామ్ గారి ఆకాశవాణి ఉద్యోగం తీరుతెన్నులు ఆకర్షణీయంగా భాసిస్తాయి. వృత్తితో ప్రవృత్తి మమేకమై, ఉద్యోగంతో హృద్యోగం సమ్మిళితమై ఆయన గుండెల నిండుగా ఆనందాన్ని నింపుకొన్నారు. భుజకీర్తులను తొడుక్కొని, భేరీభాంకారాలతో ఊరేగింపులకు వెళ్ళే స్వభావం లేనందువల్ల ఆయన చెప్పకపోయినా ఆ ఆనందాన్ని తనవద్దకు వచ్చిన నలుగురికీ నిండు మనసుతో మండుగా పంచిపెట్టేవారని ఆ సన్నివేశాలు మనకు చెప్పకనే చెబుతాయి. అకాశవాణికి వచ్చిన కవులు, కళాకారులతో వివిధానుభవాలను ఆయన చెప్పిన తీరుతీయాలు హృద్యంగా ఉంటాయి. అందులోనూ ఋష్యేంద్రమణి, కన్నాంబ, ఎం. సుబ్బులక్ష్మి గారల రికార్డింగు అనుభవాలు, పర్వీన్ సుల్తానా గారి తొలి ప్రసారవిశేషాలు, మంగళంపల్లి బాలమురళీకృష్ణ గారి దైవదత్తమైన గానకళావిశ్వరూపం తొలి రోజుల్లో ఆకాశవాణి మూలాన సువ్యక్తమైన సంవిధానం; వివిధ కవులు, రచయితలు, పాత్రికేయుల స్వరూప స్వభావాల అవగాహన మనకు ఏ మాత్రం లేకపోయినా “సాగుతున్న యాత్ర” గ్రంథాన్ని చదువుతున్నంతసేపూ మనకొక అపురూపమైన గంధర్వలోకం, ఒక కళాస్వర్గం, ఒక సౌందర్యసీమ, అతీతకాలపు తెఱ వెనుక దృశ్యాదృశ్యంగా కనుపించే ఒక తేజోమయ దీపకళిక కన్నులముందు వింత వెలుగులతో వచ్చి నిలుస్తాయి.
 
సౌందర్యారాధకులు కావడాన జానకిరామ్ గారికి కొంచెం రసదృష్టీ ఎక్కువే అనుకోవాలి. అంతే కదా, మఱి! ఒకటి రెండుసార్లు చిక్కులూ తప్పలేదు.  భార్య శారదాదేవి గారు స్వయంవ్యక్తిత్వం కలిగిన విదుషీమణి. “పగడాలు”, “ఒకనాటి అతిథి”, “మరీచిక”, “పారిపోయిన చిలక”, “వానజల్లు” మొదలైన మంచి కథాసంపుటాలను ప్రచురించారు. మంచి స్వతంత్రవ్యక్తిత్వం కలిగిన సహృదయిని. దాంపత్యంలో పొడచూపిన పొరపొచ్చాలను, తమ సంకోచాన్ని జానకిరామ్ గారు నిస్సంకోచంగా వెల్లడించారు. సౌందర్యానికీ సత్యాన్వేషణకూ అద్వైతమే కదా.
 
ఆ రోజుల్లో ప్రఖ్యాత సంపాదకులు ఖాసా సుబ్బారావు గారు ‘సైడ్ లైట్స్’ అనే పేరిట దైనందిన సంఘటితాలను సున్నితంగా విమర్శిస్తూ పదునైన హాస్యాన్ని గుప్పించేవారు ఒక ఆంగ్ల దినపత్రికలో. ఆయన ఒకసారి ఇలా రాశారట:
 
“ఈ ఊళ్ళో ఒక అందమైన కారుంది. దానికి అంతకన్నా అందమైన డ్రైవరు. కారు బీచి ఒడ్డున,
రచన : జి.ఎస్.లక్ష్మి
రంజిత అక్కయ్య రంగాజమ్మ కొడుకు పెళ్ళి. పెళ్ళంటే మామూలు పెళ్ళి కాదు. ఆ పెళ్ళికోసం బంధువులంతా ఎప్పట్నించో ఎదురుచూస్తున్నారు. ఎందుకంటే పెళ్ళికొడుకు మంచి చదువు, గొప్ప జీతంతో అమెరికాలో డాలర్ల మీద డాలర్లు సంపాదించేస్తున్నాడు.
రంగాజమ్మ కొడుకు ఇంగితఙ్ఞానం ఉన్నవాడు. ఎవరికేం కావాలో అతనికి బాగా తెలుసు. అందులోనూ తల్లి గురించి ఇంకా బాగా తెలుసు. రంగాజమ్మకి డబ్బన్నా, డబ్బున్నవాళ్ళన్నా మహా ఇష్టం. ఆ డబ్బుని రకరకాలుగా ప్రదర్శించడంలో ఆవిడకి గొప్ప నేర్పుంది.
అందుకే తల్లికి ప్రతి నెలా మర్చిపోకుండా డబ్బు పంపుతాడు. తల్లి ఫోన్ చేసినప్పుడల్లా అడుగుతాడు, “అమ్మా, డబ్బు సరిపోతోందా? నువ్వు దేనికీ కష్టపడకమ్మా. డబ్బు పడేసి నలుగురు మనుషుల్ని పెట్టుకో..” అంటాడు.
కొడుక్కి తనమీదున్న ప్రేమకి పొంగిపోతుంది రంగాజమ్మ. కొడుకు పంపిన డబ్బుతో దర్జాగా బతుకుతూ, ఆ దర్జా అంతా తన కొడుకు ఇచ్చిందే నని అందరితో గర్వంగా చెప్పుకుంటుంది కూడానూ.
సంపాదనలో మాత్రవే పడిపోకుండా కాస్త ప్రయోజకుడు కూడా అవడం వల్ల అమెరికాలోనే ఉన్న ఓ మాంచి బిజినెస్ ఫ్యామిలీలోని పిల్లని ప్రేమించి పడేసేడు. వాళ్ళు గుజరాతీలు. అప్పటికి క్రితం తరం వాళ్ళెవరో అమెరికా ఉద్యోగం కోసం వెళ్ళి, అక్కడ నెమ్మదిగా వ్యాపారం లోకి దిగి, ఇండియాలో మాత్రమే దొరికేవీ, అక్కడ దొరకనివీ అమెరికాలో అమ్మడం మొదలుపెట్టేరు. అమెరికాలో ఇండియన్లు అభివృధ్ధి చెందినట్టుగానే వాళ్ళ వ్యాపారం కూడా వృధ్ధి చెంది, ఆ ఒక్క కుటుంబమే కాకుండా వాళ్ళ బంధువులందరూ అక్కడికి చేరిపోయి, వ్యాపారాలన్నీ మూడుపూవులూ, ఆరుకాయలుగా విస్తరించేరు.
అదిగో… ఆ కుటుంబం లోని అమ్మాయినే రంగాజమ్మ కొడుకు రవీంద్ర ప్రేమించేడు.
ఆడపెళ్ళివారి చుట్టాలందరూ అమెరికాలోనే ఉన్నాకూడా రవీంద్ర బలగం చాలామంది ఇండియాలోనే ఉండడం వల్ల, అందరూ అమెరికా పెళ్ళికి రావడం కష్టం కనక పెళ్ళి ఇండియాలోనే.. అందులోనూ హైద్రాబాదులోనే పెళ్ళి చెయ్యాలని పట్టు పట్టింది రంగాజమ్మ.
కొడుకు పెళ్ళిలో అత్తగారి హోదా చూపించుకోవాలని ఆవిడకి కొడుకు పుట్టినప్పట్నించీ ఉన్న ఆశే. అందుకే కొడుకు ప్రేమించింది వేరే ప్రాంతం వాళ్ళనయినా వాళ్ళకి బోల్డు డబ్బుందనే ఈ సంబంధానికి అంగీకారం తెలిపింది. రంగాజమ్మ కుటుంబంలో పెళ్ళి జరిగేటప్పుడు జరిగే సాంప్రదాయాలూ, ఆనవాయితీలూ అన్నీ వాళ్ళకి చెప్పింది.
వియ్యపురాలి లాంఛనాలూ, ఒక్కగానొక్క ఆడపడుచు లాంచనాలూ కావలసినంత ముందుగానే తీసుకుంది. పెళ్ళిలో ప్రతి చిన్న తంతూ జరిపించాలని పురోహితుణ్ణి సంప్రదించి అన్నీ ఎంత గొప్పగా జరిపించాలో లిస్ట్ రాసి మరీ ఇచ్చింది.
తను కూర్చున్నప్పుడల్లా వెండితొడుగు ఉన్న పీట వెయ్యాలనీ, నిల్చున్నప్పుడు వెండిగొడుగు పట్టాలన్నంత లెవెల్లో ఉందా లిస్ట్.
రాజు తల్చుకుంటే దెబ్బలకి కొదవా అన్నట్టు డాలర్ లలో వ్యాపారం చేసుకునేవాళ్ళకి ఇండియాలో పెళ్ళి చెయ్యడానికేం. విత్తం కొద్దీ వైభోగం అన్నట్టు వీళ్ళు అడిగినదానికన్న ఎక్కువగానే చెయ్యడానికి నిర్ణయించుకున్నారు వాళ్ళు. పాపం వాళ్ళు మగపెళ్ళివారిని ఒక్కటే అభ్యర్ధించేరు. అదేవిటంటే వీళ్ళ సంప్రదాయాలతో పాటు వాళ్ల సంప్రదాయాలు కూడా చేసుకుందుకు ఒప్పుకోమన్నారు. “అంటే ఏవిటంది” రంగాజమ్మ.
“ఏం లేదండీ. మీలాగే మేము కూడా సంప్రదాయాన్ని గౌరవిస్తాము. మావి కూడా చిన్న చిన్న తంతులుంటాయి. మీలాగే పెద్దవాళ్ళకి బట్టలు పెట్టడమూ, మా దేవునికి పూజా..”అంటూ ఆపేసేరు.
“వాటికేం భాగ్యం? అలాగే చేసుకోండి..” అంది రంగాజమ్మ.
“సంప్రదాయంతో పాటు ఈ రోజుల్లో పిల్లలు వీడియో కోసం కొత్త కొత్తగా సినిమాల్లో చూపించేటట్టు కూడా్ చేద్దామంటున్నారు. అందుకని అవన్నీ మాకు తెలీవు కనక ఇక్కడ ఎవరినైనా ఈవెంట్ మేనేజ్ మెంట్ వాళ్ళకి మొత్తం అప్పజెప్పేద్దామనుకుంటున్నాం. “అన్నారు వాళ్ళు.
అంతకన్నానా అంది రంగాజమ్మ. హైద్రాబాద్ సిటీలో పెద్దపేరున్న ఈవెంట్ మేనేజర్ ని కాంటాక్ట్ చేసేరు. ఇంకేముంది? అంతా అంగరంగ వైభోగమే. డబ్బు పెట్టేది డాలర్లలో. డిమేండ్ చేసేది మగపెళ్ళివారు. వీళ్ళ డిమేండ్ లకి తగ్గట్టూ, ఆడపెళ్ళివారి స్తోమతకు తగ్గట్టూ, ఈ రోజుల్లో వీడియో కోసం పిల్లల సరదాకి తగ్గట్టూ అన్ని ఈవెంట్సూ కలిపేసి, ఒక మూడురోజుల పాటు పట్టే ప్రోగ్రామ్ తయారుచేసేరు వాళ్ళు.
అదంతా ముందుగానె ఇరువైపులవారికీ, ఒక పెద్ద పుస్తకమంత ఉన్న షెడ్యూల్ ని పంపించేసేరు. మూడురోజుల పెళ్ళి కనకా, రామోజీ ఫిల్మ్ సిటీలో ఫంక్షన్ కనకా బంధువులందర్నీ సెలవులు పెట్టుకుని తప్పకుండా రమ్మని నెల ముందుగానే చెప్పింది రంగాజమ్మ. ముఖ్యంగా చెల్లెలు రంజితని ఏవైనా మర్చిపోతే గుర్తు చేసేందుకు రెండువారాల ముందుగా వచ్చి తన పక్కనుండమంది..
ఆడపెళ్ళివారు నియమించుకున్న ఈవెంట్ మేనేజ్ మెంట్ వారు అరేంజ్ చేసిన పొడుగుపాటి కార్లు రెండూ, ఒక స్వరాజ్ మజ్దా వేనులో అనుకున్న సమయానికి మగపెళ్ళివారు రామోజీ ఫిల్మ్ సిటీలో ఉన్న ఫంక్షన్ హాలు చేరుకున్నారు. వీరు వాహనాలు దిగడం ఆలస్యం అందరి నెత్తిమీదా సన్నటి చిరుజల్లుగా పన్నీరు చిలకరించబడింది. మంగళవాద్యాలు వీనులవిందయేయి. ఎంతో శ్రధ్ధగా శిక్షణ పొందిన పదిమంది యువతీయువకులు సాంప్రదాయబధ్ధంగా నృత్యం చేస్తూ మగపెళ్ళివారి మీద పూలరేకులు చల్లేరు.
అందరికీ అంతటి ఆహ్లాదకర స్వాగతానికి మనసులు సంతోషంతో నిండిపోయేయి. అందులో కొందరికి రంగాజమ్మ అదృష్టం మీద అసూయ కూడా కలిగింది. ముఖ్యంగా పక్కనే ఉన్న చెల్లెలు రంజితకి. రంజిత కొడుకు పదేళ్ళవాడు. ఈ ఆహ్వానం చూసిన వెంటనే రంజిత మనసులో రేప్పొద్దున్న తన కొడుకు ఏ జాతి అమ్మాయిని చేసుకున్నా ఫరవాలేదు కాని వాళ్లకి డబ్బు మటుకు దండిగా ఉండాలని అనుకుంది.
మరింక విడిదిలో దిగినప్పటినుంచి వీళ్ళకి ఎంతెంత మర్యాదలో. ఇంద్రధనుస్సులో ఎన్ని రంగులున్నాయో అన్ని రంగుల చీరలూ రంగాజమ్మకి పెట్టేరు.
ఏ అకేషన్ కి ఏ రంగు వెసుకోవాలో అక్కడి ఫేషన్ డిజైనర్లు ముందే ప్లాన్ చేసి, రెడీ చేసి ఉంచేసేరు.
ఆ సెంట్రల్లీ ఎయిర్ కండిషన్డ్ బిల్డింగ్ లో దిగిన అయిదు నిమిషాల లోపే సూటేసుకున్న ఒకాయన యూనిఫామ్ లో ఉన్న నలుగురు అమ్మాయిల్నీ, అబ్బాయిల్నీ వెంటబెట్టుకొచ్చేడు. ఒక పదిపేజీల బుక్ లెట్ అందరికీ పంచేడు. అందులో ఏరోజు ఏ ప్రోగ్రామ్ ఉందో, దానికి రిహార్సల్స్ బ్రెక్ ఫాస్ట్ అయాక ఏ హాల్లో ఉంటాయో, లంచ్ ఎక్కడ, ఏ ప్రాంతంది అరేంజ్ చేసేరో, లంచ్ అయేక డ్రెస్ రిహార్సల్స్ ఏ హాల్లో ఉంటాయో, స్నాక్స్ అయాక అసలు ప్రోగ్రామ్ ఎక్కడ మొదలౌతుందో, ఈ వివరాలన్నీ ప్రతి దానికీ టైమింగ్స్ తో సహా ఉన్నాయి.
అసలు ప్రోగ్రామ్ అప్పుడే ఎ టు జెడ్ వీడియో తీస్తారనీ, నెలల పిల్లల దగ్గర్నుంచీ ఆ గ్రూప్ లో ఉన్న డెభ్భైయేళ్ళ వయసువారి వరకూ అందులో చోటు కల్పించేమనీ మొత్తం అందరికీ వివరించి చెప్పేరు.
ఆడపెళ్ళివారు ముందుగానే చెప్పినవన్నీ గుర్తు పెట్టుకుని ఆ ఈవెంట్ మేనేజ్ మెంట్ వాళ్ళు చాలా కళాత్మకంగా జరిపించేరు.
కాని రంగాజమ్మే పెళ్ళిలో జరిగే అన్ని కార్యక్రమాలూ ముందే చెప్పినా కూడా తెచ్చినవి బాగులేదనీ, రంగు బాగులేవనీ, సైజ్ సరిపోలేదనీ ఏవేవో వంకలు మొదలుపెట్టింది.
అన్నింటికన్న విడ్డూరం అప్పటిదాకా ఎవ్వరూ వినని ఆడపడుచు అలకపాన్పు అని కొత్తదొకటి మొదలెట్టింది. రంగాజమ్మబంధువు లందరూ ముక్కున వేలేసుకున్నారు. పెళ్ళిలో ఎక్కడైనా పెళ్ళికొడుకు అలకపాన్పు ఎక్కడం వుంటుంది కాని ఈ ఆడపడుచు అలకపాన్పు ఏమిటో వాళ్లకి అర్ధం కాలేదు. పాపం ఆ ఆడపడుచు తల్లి మాట కాదనలేక విడిదిలో కూర్చుండిపోయింది. పెళ్ళి టైమ్ కి ఆడపడుచు రాదు. ఎందుకంటే అలిగిందన్నారు. ఏం కావాలంటే డైమండ్ నెక్లెస్..
రంజిత అక్కగారు రంగాజమ్మని పక్కకి తీసికెళ్ళి చెప్పింది. “ఒసే అక్కా, ఇస్తున్నారు కదా అని ఇలా ఉన్నవీ లేనివీ చెప్పి తీసుకోడం బాగుండదే. మనని మనం చిన్నబుచ్చుకున్నట్టుంటుంది.” అని.
రంగాజమ్మ రంజిత మాటల్ని కొట్టిపడేసింది. “హొసి వెర్రిమొహవా.. ఈ రెండురోజులేనే మనం అడిగినా వాళ్ళు ఇచ్చినానూ. తర్వాత వాళ్ళెలాగూ అమెరికా పోతారు. ఇంక ఓ వియ్యాలవారనీ, పండగనీ పేరంటం అనీ ముద్దుముచ్చట్లు ఏవీ ఉండవు. అందుకే ఇప్పుడే అన్నీ పుచ్చేసుకోవాలి. ఈ టైమ్ దాటిపోతే ఇంక వాళ్ళు మనకి దొరకరు.” అంటూ బ్రహ్మ రహస్యంలా చెప్పి కావల్సినవన్నీ కావల్సినదానికన్న ఎక్కువగానే జరిపించుకుంది.
పెళ్ళైన వారం లోపలే ఎవరింటికి వాళ్ళు జేరుకున్నారు. ఈ వారంరోజుల్లోనూ కోడలు రంగాజమ్మ ఇంట్లో వున్నది ఒక్కపూట మాత్రమే. కోడలి పేరు ఈషా అని ఒక్కటి తప్ప ఇంక కోడలి గురించి రంగాజమ్మకి ఏమీ తెలీలేదు.
మూడురోజుల పెళ్ళికీ కలిపి పదమూడు పెద్ద డిజిటల్ ఆల్బములూ, అయిదు డివీడీలు ఇచ్చేరు ఈవెంట్ మేనేజ్ మెంట్ వాళ్ళు రంగాజమ్మకి. ఇంక ఎవరైనా వాళ్ళింటికి వెళ్ళడం పాపం ఆ ఆల్బమ్ లకి, డివీడీలకి బలైపోయేవారు వాళ్ళు.
పెళ్ళైన మొదటి సంవత్సరమంతా ఆ వీడియోలు చూసుకుంటూ గడిపేసింది రంగాజమ్మ. రెండో సంవత్సరం ఫొటోలు చూసుకుంది. మూడో సంవత్సరం నుంచి నెలకోసారి చూసుకునేది. నాలుగో సంవత్సరం వచ్చేసరికి వాటిని బీరువాలో పెట్టేసి తాళం పెట్టేసింది.
దగ్గరి చుట్టాలకే కాకుండా దూరపుబంధువులకి కూడా అవన్నీ చూపించుకోడం అయిపోయింది. స్నేహితులు సరే.. ఎప్పుడో అయిపోయేరు. ఇంక అప్పట్నించీ కొడుకు మీదకి దృష్టి పోయింది రంగాజమ్మకి.
కొడుకుని మించిపోయి అసలు కంటే వడ్డీ ముద్దన్నట్టు మనవడు కూడా పుట్టి అప్పటికే యేడాది అయింది. పుట్టినప్పట్నుంచీ వాడివి ఎన్ని ఫొటోలు, వీడియోలూ చూసినా అసలు పిల్లాణ్ణి హత్తుకున్నట్టుండదుకదా. అందుకే ఈ మధ్య కొడుకుని మరీ మరీ అడుగుతోంది కోడలినీ, మనవడినీ తీసుకొచ్చి చూపించమని.
“ఈ యేడు కుదర్దమ్మా… జాబ్ వదిలేసి స్వంతంగా కంపెనీ పెట్టుకున్నాను. అస్సలు ఖాళీ లేదు. “అంటూ ఇంకాస్త ఎక్కువ డాలర్లు పంపడం మొదలెట్టేడు.
తర్వాతి సంవత్సరం మళ్ళీ అడిగింది. “ఈ యేడైనా రారా అబ్బాయ్..”అంటూ.
“ఈ యేడు కుదర్దమ్మా.. మా అత్తవారి వైపు బంధువులందరం కలిసి యూరప్ టూర్ పెట్టుకున్నాం.. ”  అంటూ అతను తల్లికి పంపించే డబ్బు మరికాస్త పెంచేడు.
ఆ తర్వాతి సంవత్సరం బతిమాలింది.
“అస్సలవదమ్మా. మేం అక్కడి కొచ్చినా వుండలేం. అందులోనూ నీ మనవడు ఆ పొల్యూషన్ కీ, సౌండ్ కీ అస్సలు తట్టుకోలేడు. అన్నట్టు నీకు పంపే డబ్బు సరిపోతోందా..?ఈసారి నుంచి ఇంకొంచెం ఎక్కువే పంపుతాలే. నా బిజినెస్ బాగా నడుస్తోందమ్మా..” అంటూ ఫోన్ పెట్టేసేడా కొడుకు.
రంగాజమ్మ జుట్టు పీక్కుంది. ఆ బేంక్ పుస్తకాలన్నీ చించి పడెయ్యాలన్నంత ఉక్రోషం వచ్చేసింది.
అప్పటికి కాని ఆమెకి చెల్లెలు రంజిత “అతి సర్వత్ర వర్జ్యయేత్..” అన్నమాట అర్ధంకాలేదు.
———————————————————————————————–
రచన: వసంతరావు
 
దేవుడో దేవుడంచు దేవులాడనేలరా
నిన్ను నీవు తెలుసుకుంటె నీవే దైవంబురా
 
మూఢ నమ్మకాల జిక్కి వ్యసనాలకు బానిసవై
నిరక్షరాస్యత కోరలలో నిర్జీవిగ మారినావు
 
కోర్కెలీడేరునంచు ముడుపులెన్నొ గట్టినావు
లెక్కలేని దేవుళ్ళకు మొక్కులెన్నొ మొక్కినావు
 
నిజతత్త్వం గానలేక మొక్కులెన్నొ మొక్కినావు
కాలసర్ప కోరలలో బందీగా జిక్కినావు
 
గొర్రెదాటు ఆచారాలు గొప్పగ పాటించి నీవు
అజ్ఞానపు మంటలలో మిడుతవోలె మాడినావు
 
మారెమ్మల మైసమ్మల మంత్రాలలొ జిక్కి నీవు
చేతబడులంటు నీవు చాదస్తం బెంచినావు
 
గుడులు గోపురాలంటూ వీధులన్ని దిరిగినావు
గుండెలోని దైవాన్ని గాంచలేకపొయి నీవు
 
తీర్థ యాత్రలెన్నొజేసి తిప్పలబడి పోయినావు
పుష్కర స్నానంబుజేసి పుణ్యమాశించినావు
 
గుడిలోని ప్రతిమనుగని చెంపలు వాయించినావు
చెయ్యని తప్పుకు నీవు శిక్ష ననుభవించినావు
 
కర్మమర్మం దెలియక నువు కంప్యూటర్ జాతకంతొ
భవిష్యత్తు నిర్ణయించి భంగపడి పోయినావు
 
 
నీవే దైవంబన్న నిజతత్త్వం దెలియలేక
కస్తూరి మృగంవోలె కారడవుల దిరిగినావు
 
జీవభ్రమలొ జిక్కి నీవు దైవత్వం మరచినావు
ద్వైత భావంబుతోడ దేహంబని భ్రమసినావు
 
జగన్నాటకంబులోన ప్రేక్షకునిగ  మిగిలిపోక
చక్కనైన పాత్ర తోడ శాశ్వతంగ నిలిచిపో
 
అజ్ఞానం తరిమికొట్టి ఆత్మసిద్ది పొంది నీవు
ఆనందపు టనుభూతుల నిత్యం మది నింపుకో
 
దీనత్వం వీడి నీవు దైవత్వం వైపు నడచి
నీలొగల దివ్యత్వం నిండుగ ప్రకటించుకో!
 
                                                                                                                                                                                                          
 

 

 
రచన : కావలి కోదండరావు
 
ఒక గొంతే అరిచిందని చులకన చేయకు.
కాసేపట్లో మరో పది గొంతులు శృతికలిపితే
ఆ కోరస్ నింగినున్న చుక్కను తాకుతుంది.
చీమలైనా క్రమశిక్షణతో నడిస్తే
బండరాళ్లే అరిగిపోతాయి.
 
ఒకడే నడుస్తున్నాడని హేళన చేయకు.
ఇంకో నలుగురు ఆ నడకకు జతకడితే,
కారడవైనా దారి విడవక తప్పదు.
 
ఇప్పటి ఈ నదులన్నిఒకప్పుడు
ఏ కొండల్లోనో తప్పటడుగులు వేసినవే.
చినుకేనని చూస్తుండగానే,
అది వర్షోదయానికి తొలిపొద్దే అవుతుంది.
దానికి కాలం కలిసొస్తే ఉప్పెన అయి ముంచేస్తుంది.
వేరుగా పడివుంటే ఇటుకలు ఒట్టి మట్టిబెడ్డలే
కలిసాయంటే మేడలై,మిద్దెలై అవి విభ్రమణని కల్గిస్తాయి.
 
చిటికెలో తయారవలేదు ఏ చరిత్ర
అది ఎన్నో సంఘర్షణల సమాహారం,
అది మరెన్నో త్యాగాల సమూహతీరం.
అష్టావధాని అయినా ఆరంభం లో
అ,ఆలు నేర్చినోడే,ఓనామాలు వల్లించినవాడే
 
ఆదిలోనే అంచనా వెయ్యకు,
ఎప్పుడూ ఏ మార్పునీ.
కాలం అనే మహాకావ్యమే,
వివరించగలదు ఆ తీర్పుని.
రచన : డా. ఎన్.రహంతుల్లా
 
తెలుగుభాష అమలు గురించి పత్రికలకు నేను రాయడం మొదలుపెట్టి 33 సంవత్సరాలు గడిచిపోయాయి. తెలుగు భాష అధికారికంగా కార్యాలయాల్లో అమలు కావడానికి ఎంతోమంది సూచనలు చేస్తున్నారు. అయితే ఎవరెవరు ఏమేం చేశారో ఎలా చేసి సఫలీకృతులయ్యారో తెలియజేస్తే ఇంకా బాగుంటుందని అనిపించి. భాష అమలు కోసం ఎవరెవరు ఏమేం చేశారో తెలిపితే ఔత్సాహికులకు ప్రోత్సాహకంగా ఉంటుందని భావించి నా అనుభవాలు రాస్తున్నాను. ఏం చేస్తే బాగుంటుందో గూడా మళ్ళీ చెబుతున్నాను.
ఆనాటి అధికార భాషా సంఘం అధ్యక్షులు గజ్జెల మల్లారెడ్డిగారు నేను గుమాస్తాగా పనిచేస్తున్న ఒక కార్యాలయ తనిఖీకి వచ్చారు. పూర్తిగా తెలుగులోనే ఫైళ్ళు నిర్వహించే ఉద్యోగి ఎవరైనా ఉన్నారా అంటే అందరూ చర్చించుకొని ఆయన్ని నా దగ్గరకు తీసుకొచ్చారు. ఆయన నేను రాసిన ఫైళ్ళన్నీ చూసి తెగ సంబరపడ్డారు. ఈ కుర్రవాణ్ణి చూసి మీరంతా నేర్చుకోవాలి. తెలుగు పదాలు దొరక్కపోతే ఏ మాత్రం సంకోచించకుండా ఇంగ్లీషు పదాలనే తెలుగులో రాశాడు. ఇతని వాక్య నిర్మాణం చాలా సులువుగా సహజంగా అందరికీ అర్థమయ్యేలా ఉంది. ఇదే మేము కోరుకునేది. అంటూ నన్ను అభినందించారు. అది హైదరాబాద్‌లోని డైరెక్టరేట్‌కార్యాలయం కావడంతో అక్కడ పనిచేసే ఉర్దూ సోదరులు ఆంగ్ల మేధావుల మధ్య నాకూ నా భాషకూ ఒక గుర్తింపు వచ్చింది. పూర్తిగా తెలుగులో ఫైళ్ళు నిర్వహించవచ్చు అనే సత్యం అందరికీ తెలిసింది.
తెలుగులో జవాబులు :
పశ్చిమ గోదావరిలో ఎమ్మార్వోగా ఉండగా 23 రిట్‌పిటీషన్‌లకు పేరావారీ జవాబులు తెలుగులోనే రాసి పంపాను. కలెక్టరేట్‌నుండి ఫోన్‌ తెలుగులో ఎందుకు పంపారనే ప్రశ్న. తెలుగులోనైతే జవాబులు తప్పుల్లేకుండా సూటిగా స్పష్టంగా ఇవ్వగలననీ. అర్థంకాకపోవడమనే సమస్యే రాదనీ వాటిని యధాతథంగా హైకోర్టుకు సమర్పించమనీ కాదు కూడదంటే ఇంగ్లీషులోకి తర్జుమా చేయించి జిల్లా కేంద్రం నుండే హైదరాబాద్‌కు పంపించండనీ వేడుకున్నాను. అధికార భాషా చట్టం పుణ్యాన వారు వాటిని హైకోర్టులో నివేదించారు. యధాతథంగానో, ఆంగ్లంలోకి మార్పించో నాకు తెలియదుగానీ అన్ని కేసులూ గెలిచాం. ఆలోచన మన అమ్మ భాషలోనే పుడుతుంది. అమ్మ భాషలో వాదిస్తే గెలుపు ఖాయం అనే సంగతి అందరికీ అర్థమయ్యింది.
తెలుగులో దరఖాస్తులు :
ఇంకో మండలంలో ఎమ్మార్వోగా ఉండగా ధరఖాస్తు ఫారాలు నింపడానికి నా ఆఫీసు బయట ఒక ప్రైవేటు వ్యక్తి పనిచేస్తూ ఉండేవాడు. వచ్చిన వ్యక్తుల అవసరాలనుబట్టి ఇంతింత ఈ ఫారం నింపడానికివ్వాలని వసూళ్ళు చేస్తున్నాడని ఫిర్యాదులు వచ్చాయి. ఆ ఫారాలు ఇంగ్లీషులో ఉండేవి. ఏయే పనుల కోసం ఈ ఆఫీసుకు ప్రజలు వస్తున్నారు. ఏమేమి ఫారాలు వాళ్ళు పూరించి ఆఫీసులో ఇవ్వాలో తెలుసుకున్నాను. ఓపికగా ఆయా ఫారాలన్నీ తెలుగులోకి అనువదించాను. నాలుగైదు తరగతులు చదివిన వారెవరైనా సులువుగా పూర్తిచేయటానికి వీలుగా అన్ని రకాల ధరఖాస్తు ఫారాలు తయారయ్యాయి. వాటిని ఆ ఊళ్ళోని జిరాక్సు షాపులన్నిటికీ ఇచ్చి కేవలం అర్థరూపాయికే ఏ ఫారమైనా అమ్మాలని చెప్పాము. ఎవరికివారే ఫారాలు నింపుకొని వస్తున్నారు. ప్రతిఫారమూ నాలుగైదు దశలు దాటివచ్చే పద్ధతి తీసేశాం. గ్రామ పాలనాధికారి రెవిన్యూ ఇన్స్‌పెక్టర్‌సంతకాలు చేస్తే చాలు. వాటిపైన నేను సంతకం చేసేవాడిని. ఆఫీస్‌లో గుమాస్తాల ప్రమేయం తగ్గింది. పత్రాల జారీ వేగం పెరిగింది.
పిల్లల బాధలు :
నేను హైస్కూల్‌ చదువుకు రోజూ 7 కి.మీ.బాపట్ల నడిచి వచ్చే వాడిని. కుల, ఆదాయ దృవీకరణ పత్రాల కోసం తహసీల్‌దార్‌ ఆఫీస్‌కు వారం రోజులపాటు తిరిగేవాడిని. ఎండకు తాళలేక బాపట్ల తహసీల్‌దారు ఆఫీసు ఆవరణలో చెట్టు కింద నిలబడేవాడిని. ప్రతిరోజూ డఫేదారు దగ్గర ఒకటే సమాధానం. ‘‘దొరగారు క్యాంపుకెళ్ళారు. రేపు రండి’’. ఆనాడు ఆ చెట్టు కింద అనుకున్నాను ‘‘నేను గనక తాసీల్దారునైతే చిన్న పిల్లలకు చకచకా సంతకాలు చేసి పంపిస్తాను’’ అని. తహసీల్దారునయ్యాక మాట నిలుపుకున్నాను.
స్కూళ్ళు తెరిచే జూన్‌ మాసంలో సర్టిఫికెట్ల కోసం పిల్లలు బారులు తీరేవాళ్ళు. రద్దీ ఎక్కువగా ఉన్నపుడు ఆ పిల్లల చేతనే సర్టిఫికెట్లపై నంబర్లు వేయించి స్టాంపు సీలు కొట్టుకోమనేవాడిని. అరగంటలో పిల్లలంతా ఉత్సాహంగా తమ పని ముగించుకొని, సర్టిఫికెట్లతో వెళ్ళిపోయేవారు. అంతా తెలుగులోనే. తెలుగు పిల్లలు తెలుగులో ఎంతో వేగంగా పనిచేసే వాళ్ళు. నా 13 సంవత్సరాల ఎమ్మార్వో పదవీ కాలంలో తెలుగు పిల్లలు ఎక్కడా పొరపాటు చేయలేదు. మా రిజిస్టర్లన్నీ చక్కటి తెలుగులో మన తెలుగు పిల్లలే నిర్వహించారు. ఆ కాలమంతా నాకు మధురానుభూతి. మండలంలోని అన్ని హైస్కూళ్ళ ప్రధానోపాధ్యాయులకూ ఒక ఫ్రొఫార్మా ఇచ్చి వారి స్కూల్లోని పిల్లలందరి కులం, స్వస్థలం, పుట్టినతేదీ… మొదలైన వివరాలు నింపి ధ్రువీకరించి పంపమని కోరాను. ఆయా గ్రామ పాలనాధికారులు కూడా ఆ వివరాలను ధ్రువీకరించారు. పిల్లలెవరూ మండల కార్యాలయానికి రానక్కరలేకుండా శాశ్వత కుల, నివాస స్థల, పుట్టిన తేదీ ధ్రువపత్రాన్ని వారి ఫొటోలు అంటించి వారి వారి పాఠశాలల్లోనే పంపిణీ చేశాం.
 
రైతులకోసం;
పట్టాదారు పాసు పుస్తకాలు రైతుల ఇళ్ళకు పంపిణీ చేయించాం. వీటన్నిటిని తెలుగు రాత పనిలో మంచి చేతిరాత కలిగిన గ్రామ సేవకులు, ఉపాధ్యాయులు, గ్రామ పాలనాధికారులు, విద్యార్థుల్ని కూడా ఉపయోగించుకున్నాం. ఎలాంటి తప్పులూ దొర్లలేదు. ఏ ఊరి ప్రజల పని ఆ ఊళ్ళోనే ఆ ఊరి వాళ్ళే చేసుకున్నందువలన ఎంతో స్పష్టంగా పని జరిగింది. పల్లెటూళ్ళ అందం వాళ్ళు రాసిన తెలుగు అక్షరాలతో మరింత పెరిగింది. తల్లి భాషకు దూరమైన రోగులు పల్లెటూళ్ళకెళ్ళి ప్రాణవాయువెక్కించుకోవచ్చుననే అనిపించింది.
లిపి బాధలు;
ప్రజలకు అవకాశం ఇస్తే వాళ్ళు మాట్లాడే భాషలోనే శక్తివంతంగా జ్ఞానయుక్తంగా దరఖాస్తులు పెడుతున్నారు. విన్నవిస్తున్నారు. పోరాడుతున్నారు. ప్రశ్నిస్తున్నారు. ఆంగ్లం వారికి అరగటం లేదు. తెలుగు చక్కగా జీర్ణమౌతున్న అమృతాహారం. మాటలవరకైతే ఎంతో బాగుంటుంది కానీ అప్పు తెచ్చుకున్న సంస్కృతాక్షరాలు వరుసవావి లేకుండా తయారుచేసిన లిపి మన పిల్లలకు అరక్కపోవడమేగాక మళ్ళీ దాని జోలికి వెళ్లటానికి బెదిరిపోయే పరిస్థితి వచ్చింది. 18 లక్షరాలతో తమిళ లిపి  తమిళులకు వరమయ్యింది. 50 అక్షరాలు వత్తులు, గుణింతాలు మనకున్నా, అవి శాస్త్రీయంగానూ క్రమపద్ధతిలోనూ పిల్లల మనస్సులపై సుళువుగా ముద్రవేసేవిగానూ లేనందువల్ల తెలుగు లిపి మనకు మనమే తెచ్చిపెట్టుకున్న చేటుగా మారింది. ఇది భాష తప్పు కాదు. దాన్ని చెడగొట్టిన మన పెద్దల తప్పు.
కర్త కర్మ క్రియలతో సంబంధం లేకుండా అసలు వాక్యం అర్థమయితే చాలునని ఇంగ్లీషు వాళ్ళు తమ భాష వాడకానికి సడలింపులిచ్చారు. మరి మనవాళ్ళో, అసలీ కర్త, కర్మ, క్రియ అనే పదాలు పల్లెటూరి తెలుగువాళ్ళు పలుకుతారా? పలకరు. చేసినవాడు, చేసినపని చేయించుకున్నవాడు… అంటారు. అలా అంటే సంస్కృత పండితులు ఊరుకోరు. శతాబ్దాల తరబడి వీళ్ళు చేసిన పెత్తనం వల్లనే మన తెలుగు వికృతం అయ్యింది. మన కూడిక సంకలనం అయ్యింది. మన తీసివేత వ్యవకలనం అయ్యింది. మన సాగు సేద్యం అయ్యింది. మన నెత్తురు రక్తంగా మారింది. మన బువ్వ అన్నం అయ్యింది. మన జనం పలికే తెలుగుపదాలు సంస్కృత పదాలుగా మార్చి, మన పూర్వీకుల నాలుకలు సంయుక్తాక్షరాలు పలికేలా సాగగొట్టిన ఘనత ఈ సంస్కృత పండితులదే. వీళ్ళ వల్లనే తెలుగుకు పురాతన భాష హోదా దక్కకుండా పోయింది. నన్నయ్యకు ముందు తెలుగు కవులెవరూ లేరనే పిడివాదం మనకు మనమే తగిలించుకున్న గుదిబండ.
ఇక ఇప్పుడు తెలుగు వాడకంలోంచి సంస్కృతం ఇంగ్లీషు,ఉర్దూ పదాలను తీసివేయలేము. అవి మన భాషలో అంతర్భాగాలైపోయాయి. అక్కరలేని ఆపరేషన్‌ఎవరు చేయించుకుంటారు? చేసినా గాయాలవడం తప్ప మరే మేలూ కలుగదు. అందువలన మన భాష సంకరమైన బలమైన హైబ్రీడ్‌భాషలాగా తయారైనందుకు సంతోషపడుతూ ఈ సంకర తెలుగు భాషలోనే ఆఫీసులో ఫైళ్ళు నడిపితే అదే పదివేలుగా భావించాలి. చాందసవాదులు వాళ్ళు చెయ్యరు. ఇంకొకళ్ళను చేయనివ్వరు. ఒకవేళ ఈ పనిని వాళ్ళకప్పజెబితే ఎవరికీ అర్థంగాకుండా పాడుచేస్తారు. ప్రజలు ఇంతకంటే ఇంగ్లీషే నయమని వాపోయేలా చేస్తారు. మన శాసన సభలో ఎమ్మెల్యేలు ఈ మూడు భాషల పదాల కలగలిపి మనోరంజకంగా మాట్లాడుతున్నారు. అదే నేటి తెలుగు. వాడుక తెలుగు. వారు అడిగింది అడిగినట్లుగా తెలుగు లిపితో, సాగదనుకుంటే ఆంగ్లలిపినే వాడుకోండి. మన మాట ముఖ్యం. వాళ్ళు ప్రజాప్రతినిధులు. వాళ్ళు మాట్లాడుతున్నది మన ప్రజల భాష. ఆ భాషలో యాసలో జీవోలు రావాలి. అప్పుడే తెలుగు అధికార భాషగా విరాజిల్లుతుంది.
రచన: పాకవేదం (డా.కౌటిల్య)

 
కొత్త ఏడాది వచ్చేసింది. కొత్తసంచికతో మేమూ మీముందుకొచ్చేశాం. మావాళ్ళు ఇది “సాహిత్యసంచిక” అన్నారుకదా అని వట్టి పద్యాలూ, పురాణాలూ చదువుకుంటామా ఏంటి? నోరూరగా చవులు పుట్టే పదార్థాలు లేకపోతే అది పూర్తిసాహిత్యం కాదని నా అభిప్రాయం. అందుకని మా “పాకవేదం” తరపునుంచి ఇవ్వాళ మీకు షడ్రసాలనీ ఒకటిగా చేసి నాలుకకు చూపించే తెలుగింటి “ఉగాది పచ్చడి”ని రుచ్చూపించబోతున్నాం.
 
చిన్నప్పుడు ఉగాదంటే నాకు ఎంత ఉత్సాహమో చెప్పలేను. పిల్లలందరికీ ఇది ఒక సెలవురోజు మాత్రమే! నాకు మాత్రం అల్లాకాదు. ఎందుకంటే ఈ పండక్కి ఉన్న స్పెషలు -“ఎప్పట్లా నైవేద్యం అమ్మ కాకుండా నాన్న చేస్తారు” కాబట్టి..:). నాన్న “అది” తయారు చేస్తుంటే పక్కనే కూచుని చూట్టం నాకో సరదా! వంటంతా అమ్మ దగ్గర నేర్చుకున్నా ఇది మాత్రం పూర్తిగా నాన్న దగ్గరే నేర్చుకున్నదన్నమాట! నాకు ఉత్సాహం కలిగించే ఇంకో విషయం, పట్టుపంచె కట్టుకోటం. అమ్మ ఉగాదికి, ముక్కోటికి తప్ప పట్టుపంచె తీసి ఇచ్చేదికాదు. {ఇప్పుడు నా ఇష్టమొచ్చినప్పుడల్లా కట్టుకుంటున్నాననుకోండి}. రాత్రంతా అదే ఆలోచన. ఎప్పుడు తెల్లవారుతుందా, ఎప్పుడు స్నానంచేసి పట్టుపంచె కట్టుకుందామా అని. వెనకదోపిన చెంగు ముందుకి చేత్తో విలాసంగా పట్టుకుని నడవటమంటే ఇప్పటికీ నాకెంత సరదానో!
 
ఇక అభ్యంగనం చేసేది కూడా ఈ పండగకే! మిగతా అన్ని పండగలకీ ముందురోజే కుంకుడురసం పెట్టి తలస్నానం చేయించేది అమ్మ. ఉగాదికి మాత్రం తలస్నానం ఆరోజే. కాబట్టి బాగా ఫ్రెష్షుగా అనిపించేది. వంటికి నువ్వులనూనె, సున్నిపిండి కలిపి మొత్తం పట్టించి, తెల్లవారక ముందే తలారా ఉడికించిన కుంకుడు పులుసుతో స్నానం చేయించేది అమ్మ. తర్వాత మా తోటలోంచి తెచ్చిన మామిడాకులు ఇల్లంతా తోరణాలు కట్టి, నాన్న పక్కన చేరేవాళ్ళం. నాన్న ఎంత ఓపిగ్గా చేసేవాళ్ళో ఉగాది పచ్చడి. చాలా చెయ్యాలి మరి, ఊర్లో అందరూ వచ్చి నాన్నదగ్గరే పెట్టించుకు వెళ్ళేవాళ్ళు, బ్రాహ్మలతో సహా. ఎందుకంటే నాన్న వేసినన్ని ద్రవ్యాలుకాని, ఆ రుచికాని ఎవ్వరికీ వచ్చేదికాదు. అందరూ ఏదో చింతపండు పులుసు, నాలుగు వేప్పువ్వులూ కలిపి చేసుకుని అలా నాలిక్కి రాసుకునేవాళ్ళు. నాన్న చేసింది మాత్రం గిన్నెలతో పట్టుకెళ్ళేవాళ్ళు.
 
నేను బయటికొచ్చాక నాన్నని ఫాలో అయిపోయి, ఇంకా దానికి కొన్ని మెఱుగులు దిద్ది చెయ్యటం అలవాటు చేసుకున్నా. మా కాంప్లెక్సుమొత్తం నా ఉగాదిపచ్చడి కోసం ఎదురుచూస్తూ ఉంటారు ప్రతి సంవత్సరం. మా ఓనరు వాళ్ళింటికి ఒకసారి ఉగాదికి వాళ్ళ చుట్టాలావిడ, మామ్మగారొకరు వచ్చారు. ఆరోజు అలవాటుగా నా ఉగాదిపచ్చడి పట్టుకెళ్ళి ఇచ్చా. ఆవిడ తిని “ఇలాంటి ఉగాదిపచ్చడి నిజంగా నా ఈ డెబ్భయ్యేళ్ళ అనుభవంలో తిన్లేదు బాబూ” అన్నారు. ఇప్పటికీ ఎప్పుడన్నా వస్తే, నన్ను పలకరించి నా “ఉగాదిపచ్చడి” తలుచుకుంటారు.:)మరీ స్వడబ్బా ఎక్కువైందా!;)… ఇక విషయంలోకొచ్చేస్తాలెండి.
 
అసలు ఉగాదిపచ్చడి చేసుకోవటం చాలామందికి తెలీదు. ఏదో అన్ని రుచులూ ఉండాలి కదా అని కనపడ్డ ఉప్పూ,చింతపండూ,మిరపకాయలూ(ఇది అన్నిటికన్నా దారుణం),కారం, వేప్పువ్వు,బెల్లం కలిపేసి కానిచ్చాం అనుకుంటారు. కొంతమంది మామిడిముక్కలు కలిపి ఇంకా గొప్పగా చేశామనుకుంటారు. అసలు దీన్ని ఉగాదిపచ్చడి అనటం కన్నా “కసాబిసా ఆల్ మిక్సు” అని పేరెట్టుకోటం ఉత్తమం. కొంతమందైతే దీన్ని ఏదో మందు మింగినట్టు గొంతులో వేసుకుని గబుక్కున మింగుతారు. అది అసలు పద్ధతి కాదు. నాలుకకి తెలిసేట్టు తినాలి. కొంతమంది తీపి బాగా ఎక్కువ వేసుకుని, దాన్నో జ్యూసులా చేసుకుని గ్లాసులకొద్దీ తాగుతారు. ఇదీ సరైన పద్ధతికాదు. ఇది అతివృష్టి, అది అనావృష్టి. రెండూ సరైనవి కాదు. అన్నీ రుచులే, తీపొక్కటే రుచికాదు. ప్రతి రుచినీ, దానిలో ఉన్న అనుభూతినీ సరిగ్గా పొందగలిగితేనే మనిషి జన్మ ఎత్తినందుకు మనకీ, మన నోట్లో పుట్టినందుకు మన నాలుకకీ సార్థకత!!!
 
ఉగాదిపచ్చడి ఎందుకు చేసుకుంటాం? దీనిలో ఉన్న అంతరార్థం ఏంటి? ఆరోగ్య విషయాలైమైనా ఉన్నాయా? అని చాలామంది చాలా పత్రికల్లో వ్యాసాలు దంచేస్తుంటారు. అవన్నీ ఇక్కడ నేను చెప్పబోవట్లా. అసలు సిసలు ఉగాదిపచ్చడి ఎలా చేసుకోవాలో మాత్రమే చెప్తాను.
 
కాలపు తొలినాళ్ళలో ఉండే అన్ని భావాల, అనుభూతుల మిశ్రమాన్ని నాలుక ద్వారా మనసుకు, బుద్ధికి ఒక్కసారి తెలియజేస్తే, మిగిలిన ఏడాదంతా అలా జీవితాన్ని దిద్దుకోటానికి ఉపయోగపడుతుందని పెద్దలు చూపిన ఒకమార్గం ఇది. మరి అలా ఆదర్శప్రాయంగా, ఐడియలిస్టిగ్గా తీసుకోవాలనే అనుభూతుల్లో “స్వచ్చత” ఉండాలి కదా! అప్పుడే అది ప్రామాణికమైన అనుభూతి అవుతుంది. ఇక ఆరోగ్యపరంగా అంటారా, వెతుక్కుంటే బోలెడు లాభాలు….
 
“రసో వై సః” అన్నది వేదోక్తి. దీనికి వ్యాఖ్యానాలు చెప్పుకుంటే గ్రంథాలు రాయొచ్చు. ఇప్పటికే చాలామంది రాశారు కూడా. అతిక్లుప్తంగా చెప్పుకుంటే “ఏది రసమో అదే నిత్యమై ఉన్నది” అని. అదే అచ్చమైన అనుభూతి. “రస్యతే ఆస్వాద్యత ఇతి రసః.రస ఆస్వాదనే – ఆస్వాదింపబడునది.” అని “రస” శబ్దానికి వ్యుత్పత్తి. అంటే దేనినైతే జీవుడు, ఆత్మ ఆస్వాదించి, అనుభూతి చెంది మమేకమవుతాయో అదే రసమని అర్థం. ఆ రసాల్ని నిర్దుష్టంగా ఇదమిత్థమని గుర్తిస్తుంది కాబట్టి నాలుకని “రసనం” అన్నారు. మరి అలాంటి నాలుకకి సరైన అనుభూతిని అందించి, దాన్నీ,మన జీవుణ్ణీ సార్థకం చేసే మన తెలుగింటి “ఉగాదిపచ్చడి” ఎలా చేసుకోవాలో ఇక చెప్పేసుకుందామా!
 
ఏమేం కావాలి?
 
ముఖ్యంగా కావలసినవి షడ్రసాలు, అంటే ఆరు రుచులు.
ప్రతి రుచికీ దాని అసలు రూపాన్ని, గుణాన్ని కలిగి ఉండే నిర్దిష్టమైన పదార్థాలు ఉన్నాయి. అవే వాడాలి. మన పెద్దవాళ్ళు చెప్తుంటారు, బ్రహ్మసృష్టి మాత్రమే వాడాలి విశ్వామిత్ర సృష్టి వాడకూడదు అని. బ్రహ్మసృష్టి అచ్చమైన సృష్టి, ఒరిజినలు – విశ్వామిత్రుడిది అసలుసృష్టి కాదు డూప్లికేటన్నమాట!..:). బ్రహ్మసృష్టి అంటే ఏ పదార్థంలో అయితే ఆ పదార్థానికి ఉండవలసిన అసలు స్వభావం, అసలు గుణం ఉంటాయో అది. విశ్వామిత్రసృష్టి అసలుదాన్ని పోలి ఉన్న పదార్థాలే కాని, వాటిలో ఉండవలసిన అచ్చమైన గుణాలు ఉండవు. త్రిశంకుస్వర్గం స్వర్గం కాదు కదా!
 
ఇప్పుడు ఆ ఆరురుచులూ, అవి ఉండే పదార్థాలూ తెలుసుకుందాం. మరొక్క మాట గుర్తు పెట్టుకోండి. వేసే ప్రతి పదార్థం కొత్తదే అయ్యి ఉండాలి. కొత్తవాటిలోనే ఆ రుచియొక్క అసలు స్వభావం ఉంటుంది. పాతవాటిలో రుచి తగ్గిపోవచ్చు, మారిపోవచ్చు కూడా. ఒక్కో రుచికీ రెండు,మూడు పదార్థాలు కూడా ఉంటాయి.
 
“తువరస్తు కషాయోऽస్త్రీ మధురో లవణః – కటుర్తిక్తః ఆమ్లశ్చ రసాః “
ఇవీ షడ్రసాలు. ఒక్కోదాని గురించీ, అవి ఉండే పదార్థాల గురించీ చెప్తాను.
1)  తువరస్తు కషాయో :– తువరము, కషాయమూ ఈ రెండూ వగరుకు పేర్లు. తౌతి ఆవృణోతి హినస్తి వా కంఠమితి తువరః – కంఠమునడ్డగించునది తువరము ;     కషతి కంఠం కషాయః. కష హింసాయాం – కంఠమును పీడించునది. ఇవి వాటి వ్యుత్పత్తులు. అంటే “వగరు” స్వభావం కంఠానికి అడ్డుపడ్డట్టు ఉండాలి. వగరుకి అసలు నిర్వచనంలా ఉండే పదార్థం- మామిడి పిందె. బాగా గుర్తు పెట్టుకోండి, మామిడికాయ కాదు. ఇంకా విత్తనం పట్టకుండా ఉన్న కసరు పిందె. వేలుపొడవుకన్నా తక్కువ ఉన్నవి తీసుకోవాలి. ఇంకా వగరు బాగా ఉండే పదార్థం “మావిచిగురు”. బాగా ముదురు ఎరుపు రంగులో ఉన్న చిగురు తెచ్చుకోవాలి. కసరుపిందెలు సరిగ్గా ఉగాది సమయానికే వస్తాయి. తరువాత పులుపెక్కుతాయి.
2) మధురం:- ఇది తీపి. మధు మాధుర్యమస్యాస్తీతి మధురః – మధువు అనగా మాధుర్యము. అది కలిగినది మధురము. మథ్నాతి వాత మితివా మధురః.మంథ విలోడనే – వాతమును పోగొట్టునది. ఇవి రెండూ మధుర శబ్దానికి ఉత్పత్తులు. అంటే తియ్యగా ఉండాలి, వాతాన్ని పోగొట్టాలి. ఆతీపి కూడా పూలమకరందంలో ఉండేదే అసలైన తీపి. మకరందం దొరకదు కాబట్టి, మంచి తేనె  తెచ్చుకోవాలి. బజార్లో దొరికే తేనె అసలు తేనెకాదు. అది ఉత్పత్తి చేసినది. అసలైన పట్టుతేనె లో ఉండేదే అసలు తీపి. గిరిజన్ వాళ్ళతేనె అసలు కొండతేనే. అది వాడుకోవచ్చు. ఇంకా తీపికి కొత్త బెల్లం, చెరకు ముక్కలు, చక్రకేళి అరటిపండు కూడా వేసుకోవచ్చు. బెల్లం పాతది, నాలుగైదు నెలలనుంచీ డబ్బాల్లో మగ్గుతున్నది, అమ్మోనియాలు వేసినది పనికిరాదు.
3) లవణః :-  ఇది “ఉప్ప”దనానికి పేరు. లునాతి వాతం జాడ్యం వా లవణః. లూఞ్ ఛేదనే – వాతాన్ని, జాడ్యాన్ని పోగొట్టేది. అంటే ఉప్పగా ఉన్నంత మాత్రాన సరిపోదు. ఈ లక్షణంకూడా ఉండాలి. ఈ లక్షణం ఉండి, ఉప్పదనం సమంగా ఉండేది “సైంధవ లవణం”. పచారీ షాపుల్లో దొరుకుతుంది. తెలుపూ, ఎరుపుగా, రాయిలాగా గట్టిగా ఉంటుంది.
4)  కటుః :-  ఇది “కారం” అన్నమాట! అందరూ ఎక్కువగా చేసే బండతప్పు ఇక్కడే! కారం అనగానే మనవాళ్ళకి ముందు గుర్తొచ్చేది మిరపకాయ. అందుకని, పచ్చి మిరపకాయో లేక ఏకంగా ఎండుకారమో వేసేసుకుంటుంటారు. మిరపకాయది అసలుకారం కాదు.  కటతి ఆవృణోతీతి కటుః. కటే వర్షావరణయోః – వ్యాపించునది అని వ్యుత్పత్తి. అంటే మిగతా రుచులకన్నా దీని వ్యాప్తి ఎక్కువ నాలుక మొత్తానికీ. పైగా డామినేట్ చేస్తుంది పాళ్ళు తక్కువైనా. అసలైన కారం “మిరియాలది“. మిరపకారాన్ని, మిరియాల కారాన్ని సరిగ్గా పోల్చి చూడండి, మీకే అర్థమవుతుంది. మిరపకాయ అనారోగ్యకారి. మిరియాలు ఆరోగ్యకారి. చక్కగా నల్లగా ఉన్న మిరియాలు తెచ్చుకోండి.
5) తిక్తః :-  తేజయతి శ్లేష్మమితి తిక్తః. తిజ నిశాతనే.- శ్లేష్మము నల్పముగా జేయునది. ఇది “చేదు”. ఎవరికీ అసలు నచ్చని రుచి. కాని సరిగ్గా అనుభవించ గలిగితే చేదుని మించిన రుచి,ఆరోగ్యకారి ఉండదు. ఈ చేదు సరిగ్గా సమపాళ్ళల్లో ఉండేది, “వేపపువ్వు” లో. చక్కగా ఉగాదికి వేపచెట్లన్నీ పూతతో కళకళలాడుతుంటాయి. దాచి ఉంచిన, రాలిన, వడలిన వేపపూత వాడకూడదు. వాటిలో చేదు తగ్గిపోతుంది. అప్పుడే చెట్టునుంచి తుంచింది వెయ్యాలి. గుర్తుపెట్టుకోండి, పువ్వుమాత్రమే. కాడలుకూడా పడకూడదు. ఒక్కోపువ్వుని జాగ్రత్తగా తుంచి వెయ్యాలి, చివర్ల ఉన్న చిన్నకాడలు కూడా పడకూడదు.
6) ఆమ్లః :-  ఆమయతీత్యామ్లః. అమరోగే- రోగమును చేయునది, అమ్బతే ముఖశబ్ద హేతుర్భవతీత్యామ్లః. అబి శబ్దే – రుచి చూసేప్పుడు సీత్కారశబ్దమును పుట్టించునది. ఇదీ “పులుపు” కథ. అసలు సిసలు పులుపు అంటే చింతదే. అందులోనూ సరైన పులుపంటే అప్పుడే కొత్తగా వలిచిన “చింతపండు“ది. నిమ్మకాయలూ గట్రా వాడకూడదు.
7) ఇక పైన చెప్పిన ద్రవ్యాలు కాకుండా యాలకులు, పచ్చకర్పూరం, కుంకుమపువ్వు లాంటి సుగంధద్రవ్యాలు చాలా కొద్దిపాళ్ళల్లో కలుపుకోవచ్చు.
8) కొలతలు చెప్పలేదు కదా! అవసరమంటారా? సరే ఉరామరిగ్గా చెప్తా. రెండు చిన్నమామిడికాయలు, చిన్నసీసా తేనె, వందగ్రాములు బెల్లం, రెండు బాగా మగ్గిన చక్రకేళీలు, నాలుగు చిటికెళ్ళు సైంధవలవణం, నాలుగు స్పూన్లు మిరియాలు, గుప్పెడు వేపపువ్వు, వందగ్రాములు చింతపండు……
 
ఇప్పుడు ఎలా చెయ్యాలో చూద్దాం:
 
మరోమాట! ఈ “ఉగాది పచ్చడి” ఉగాదిరోజే కాదు. వీలైనప్పుడు ఎప్పుడైనా చేసుకోవచ్చు. ఆరోగ్యకరం మరి!..:)
 
ఈ “నందన” మీ ఇళ్ళల్లో, మనసుల్లో ఆనందాన్ని, ఆరురుచుల కలయికల్లాంటి అనుభూతుల్నీ కలిగించాలని కోరుకుంటున్నాను.
 
