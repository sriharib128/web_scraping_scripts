రచన, ఇంటర్వ్యూ: విశాలి పెరి

రోషిని శర్మ… కన్యాకుమారి నుండి కాష్మీర్ (లేహ్ ) వరకు బైక్ మీద ఒంటరిగా ప్రయాణం చేసిన మొట్టమొదటి వనిత. ఆడపిల్ల రాత్రి పూట పక్కనే ఉన్న వీధిలోకి ఒంటరిగా వెళ్ళడనికే భయపడే ఈ రోజుల్లో ఆమె ఇంత దూరం ఒంటరిగా ఎలా ప్రయాణించింది? అందుకు ఆమె కి స్ఫూర్తి ఎవరు? ఎంత మంది వెనకకు లాగారో తెలుసుకుంటే చాలా అబ్బురంగా అనిపిస్తుంది. ఈ అమ్మాయి ఎంతో మంది ఈ నాటి ఆడపిల్లలకు స్ఫూర్తి.
సామాన్య మధ్య తరగతి కుటుంబానికి చెందిన రోషిని నలుగు అక్క చెల్లెల్లో ఒకతి. ఆమె తండ్రి ఆటో మొబైల్ వ్యాపారం చేస్తుంటారు. చిన్నప్పుడు వాళ్ల నాన్నగారు తనకు బైక్ నడపడం నేర్పించారుట. ఆ తరవాత పదేళ్ళ పాటు మళ్ళీ బైక్ నడిపే అవకాశం తనకి రాలేదు. ఒకసారి బెంగుళూరు లో బైక్ రేస్ జరుగుతోంటే ఆమె చాలా ఉత్సాహంతో ఆ రేస్ లో పాల్గొన్నారు. ఒక స్నేహితుడి ద్వారా కన్యాకుమారి నుండి కాష్మీర్ వరకు బైక్ మీద ప్రయాణం గురించి తెలుసుకొని ఇంట్లో చెప్తే.. ఇంట్లో మొదట ససేమిరా అన్నారుట. ఆ తరవాత ఒక గ్రూప్ గా వెళ్తే ఒప్పుకుంటాము కానీ ఒంటరిగా వద్దు అని చెప్పారు. ఆమె దృఢ సంకల్పము ముందు అందరూ తల ఒగ్గక తప్పలేదు. ఇంట్లో వాళ్లని ఒప్పించడానికి తనని తాను సిద్ధం చేసుకోడానికి, తాను వెళ్ళాల్సిన మార్గం గురించి తెలుసుకోడానికి ఏడు నుంచి ఎనిమిది నెలల సమయం పట్టిందిట. రోషిని జూన్ 24 న బయలుదేరి జూన్ 28 కి కన్యాకుమారి చేరింది. అక్కడి నుండి తను అనుకొన్న ప్రయాణం మొదలైయ్యింది. జులై పదో తారుఖు కల్లా తను లడక్ చేరుకొంది.
పదిహేను రోజుల్లో (140 గంటల్లో) ఆమె తన గమ్యాన్ని సురక్షితంగా చేరింది. ప్రయాణం హైవే రోడ్ అంత సాఫీగా మాత్రం లేదు. అంత కష్టపడింది కాబట్టే ‘లిమ్‌కా బుక్ ఆఫ్ ఇండియా ‘లో తన స్థానాన్ని ఏర్పరచుకుంది.అక్కడికి చేరిన వెంటనే ఆమె వాళ్ళ అమ్మ నాన్నకి ఫోన్ చేసి కృతజ్ఞతలు తెలుపుకుందిట. వాళ్ళ అమ్మా నాన్నగారు ఆ సమయములో పొందిన ఆనందము, గర్వము కన్నా తనకి ఏ అవార్డ్ ఆనందాన్ని ఇవ్వలేకపోయాయిట. ఈ ప్రయాణం పూర్తి అయ్యక తను నేర్చుకొన్నది :
“దేశాన్ని ఇంకా ప్రేమించాలి , ఆర్మీ లో ఉన్న వారిని చాలా గౌరవించాలి, ప్రాంతాన్ని బట్టి మనుషులను లెక్క కట్టకూడదు ” .
ఒక సారి దారి అంతా ప్రయాణించాక అక్కడ జనాల ద్వారా తెలిసిందిట ఆ దారిలో రాత్రి పూట ఒక స్త్రీ లిఫ్ట్ అడుగుతూ ఉంటుందనీ, ఆమె ఒక దెయ్యం అని. ఇంకోసారి రోడ్ల మీద ఖాళీ లేకుండా ట్రక్కులు ఉన్నప్పుడు తనకు కొన్ని గంటల పాటు అలా వరుసలో నిలబడాల్సి వచ్చినప్పుడు అనిపించిందిట..” ఎందుకీ ప్రయాస .. సుఖంగా ఏ.సి. లో కూర్చొని నెల తిరిగేసరికి మంచి జీతం తీసుకొంటూ, అప్పుడప్పుడు తల్లితండ్రీ, అక్క చెల్లెలతో ఏదైనా మంచి చోటు చూసి సరదాగా గడపక ఈ ఎండలో ఈ ట్రాఫిక్ లో దుమ్ముధూళిలో ఈ కష్టాలు కొని తెచ్చుకున్నానని… ” కానీ తన గమ్యము గుర్తుకు రాగానే ఈ కష్టాలన్నీ పెద్దగా కలవరపెట్టలేదు.
రోషినికి బైకే కాదు, మౌంటేన్ ట్రెక్కింగ్, సైకిల్ రైడింగ్ అంటే కూడా ఇష్టము. వారాంతరాలలో తాను ఎప్పుడూ పర్వతారోహణము చేయడానికే ఇష్టపడుతుందిట. ఇప్పటికీ దక్షిణ భారత దేశములో ఉన్న అన్నీ ముఖ్యమైన పర్వతాలు ఎక్కేసిందిట.
ప్రస్తుతం బెంగళూరులో ఓ సాఫ్ట్ వేర్ కంపెనీలో పని చేస్తొంది రోషిని. ” ప్రతి మనిషికి కోరికలు ఉంటాయి, అవి నెరవేర్చుకోడానికి ఎన్నో ఆటంకాలు వస్తాయి. ఏ కల రాత్రికి రాత్రే ఫలించదు. దాని కోసం కష్టపడాలి. అప్పుడే కల సాకారమౌతుంది, సమాజములో పేరూ వస్తుంది. ఎంతో మంది మాట అనకుండా ఉండరు, అవి పాజిటివ్ గా తీసుకొని ముందుకే నడవాలి ” అని రోషిని ఈ ‘ కె. టూ కె. ‘ (k- k ) బైక్ రైడ్ అయ్యక యువతకు సందేశం ఇచ్చింది.
రచన, సేకరణ: డా. శ్రీసత్య గౌతమి, పి.హెచ్.డి
సైంటిస్ట్ ఇన్ ఫిలడెల్ఫియా, అమెరికా.
దేశ నైతిక విలువలా.. విచిత్రం గా వున్నది కదా? క్యూరియాసిటీ ని కూడా పెంచుతున్నది తెలుసుకోవాలని. ఏదో చీకట్లో నాలుగు గోడల మధ్య జరిగే వాటికీ, దేశాల నైతిక విలువలకి ఏవిటి సంబంధం? స్వలింగ సంపర్కులకు కఠినమైన శిక్షలు విధించడం ఎంతవరకు సమంజసం? యునైటెడ్ స్టేట్స్ లాంటి అభివృద్ధి చెందిన దేశాలు ఎప్పటినుండో మరుగున పడివున్న విషయం-స్వలింగ సంపర్కాలు.  వీటిని ఇప్పుడు చట్టబద్దం చెయ్యడంలో ముఖ్య ఉద్దేశ్యం ఏమిటి?
పాయింటుకొచ్చేద్దాం. చాలా సింపుల్. ఇంకా పూర్తి అభివృద్దికి నోచుకోని దేశాలలో యాంటీ-గే లా లు (anti-gay laws) వుండడానికి కారణం ఆయా దేశాలలో ఇంకా బ్రిటిష్ కొలోనియాలిజం అవశేషాలుండిపోవడం. ప్రపంచ మొత్తం మీద దాదాపు 80 దేశాల దాకా స్వలింగ సంపర్కాలను అమోదించలేదు, అందులో భారత దేశం ఒకటి. ఈ 80 లో కొన్ని దేశాలు మౌరిటానియా, సూడాన్, సౌదీ అరేబియా, ఇరాన్, యెమన్, నైజీరియా, సోమాలియా లోని కొన్ని భాగాలలో మరణ దండనలు కూడా వున్నాయి. మొన్నటికి మొన్న భరత దేశం అతి పెద్ద డెమాక్రటిక్ దేశము స్వలింగ సంపర్కాన్ని చట్ట విరుద్దం గా ప్రకటించింది. అంతేకాదు కామన్ వెల్ట్ నేషన్స్(53) లోని 42 దేశాలు అదే పాట పాడాయి, మరి ఇవన్నీ కూడా ఒకప్పటి బ్రిటిష్ రూలింగులో బ్రతికినవే. దీని అంతటికీ కారణం విక్టోరియన్ ఇరా లోని బ్రిటిష్ లాస్ (British laws) ఆనాటి రాచరికపు మరియు బ్రిటిష్ ఇంపీరియల్ గవర్నమెంట్ నుండి పుణికి పుచ్చుకున్న ఇండియన్ పీనల్ కోడ్ సెక్షన్ 377 స్వలింగ సంపర్కాన్ని ప్రకృతి విరుద్ధ చర్య గా ప్రకటించడమే.  అందుకే దీని ఉనికి కొలోనియాల్ రూల్ కి ముందునుండి కనబడుతున్నట్లుగా నేను భావిస్తున్నాను.
గ్రేట్ బ్రిటన్ నుండి స్వేచ్చని పొంది 40 ఏళ్ళు అయ్యాక కూడా ఉగాండా స్వలింగ సంపర్కులపై శిక్షలను ఎక్కువ చేసింది. ప్రపంచం లోని సగానికి పైగా ఈ స్వలింగ సంపర్కులను నేరస్తులు గా భావించడానికి కారణం విక్టోరియన్ నైతికతకు, బ్రిటిష్ లాస్ కు తల ఒగ్గి వుండడమే. మానవ హక్కులను (human rights) కాపాడాలంటే వీటి అవశేషాలనుండి బయటపడడమే చేయగలిగినది. ఇటువంటి నేపధ్యం లో యునైటడ్ స్టేట్స్ ఆఫ్ అమెరికా ఎలెక్షన్స్ కు ముందు స్వలింగ సంపర్కులకు వివాహ యోగ్యతని చట్ట బద్దం గా కలిగించింది. ఇది బ్రిటిష్ లాస్ మత్తు నుండి బయటపడిన వ్యవహారమయి వుండవచ్చు లేదా హ్యూమన్ రైట్స్ కు విలువనిచ్చి వుండవచ్చు. ఏది ఏమైనప్పటికీ ఇది ఒక పెద్ద సామాజిక మార్పు. కొన్ని తరాల నుండి బయటికి రాకుండా ఈ సమస్య అణచివేయబడింది. అణగారిన ఈ వర్గ పోరాటం నుండి పైకెగిసిన జెండా రెయిన్ బౌ రంగుల జెండా.. భయం లేకుండా వారి ఉనికిని చాటుకునే లీగల్ కోడ్ !!! 
 
ఇంతింతై వటుడింతై అన్నట్లు ఒకదగ్గిర సాధించిన మార్పు అక్కడికే పరిమితం కాకపోవచ్చు. ఈ మార్పు అన్ని దేశాలకు ప్రాకి భారత దేశానికి కూడా తట్టి లేపినప్పుడు.. భారత దేశం ఎలా స్పందించగలదు? లెస్బియన్, గే, బై సెక్సువల్, ట్రాన్స్ జెండర్ (Lesbiyan, gay, bisexual, transgender, LGBT) మ్యారేజెస్ ని లీగల్ చెయ్యడం అనేది ఉచితమా? అనుచితమా? ఇది అమెరికా లాంటి దేశాలకు మాత్రమే చెల్లుతుందని మీ అభిప్రాయమా? అయితే ఎందుకు? ఇదే ఇండియా లో కూడా ప్రవేశపెడితే సమాజం మీద దీని ప్రభావం ఏమిటి అని విద్యా, వైజ్ఞానిక, వ్యాపార రంగాల్లో ని ముగ్గురు ప్రముఖులను విచారించగా వారి అభిప్రాయాలను ఇలా అందించారు. 
డా. భానుకాంత్ మన్నె, పి. హెచ్.డి.
యూనివర్సిటీ ఆఫ్ యూటా, అమెరికా.

పూర్వకాలాలనుండి భారత దేశం వివాహాలకి, కుటుంబవ్యవస్థకి ఎనలేని ప్రాముఖ్యత నిస్తున్నది. ఈ అందమైన డ్రామాల వెనుక ఎన్నో విచారకరమైన విషయాలు అణగారిపోయి వుండిపోయాయి. కొన్ని వందలసంవత్సరాల నుండి చిన్నచూపు చూడబడుతున్న ఆ విషయమే హోమో సెక్సువాలిటీ లేదా LGBT కమ్యూనిటీ.  వీళ్ళు సంఘ విద్రోహక శక్తులు కారు, అంటు వ్యాధులకు గురి అయిన వాళ్ళు కారు, ప్రకృతి విరుద్దాలు కారు ముమ్మాటికీ నిజమైన నిజాలు. జరిగిన పరిశోధనల ప్రకారం హ్యూమన్ పాప్యులేషన్ లో 5-10% మంది స్వలింగ సంపర్కులుగా ఉన్నారు. ఈ హోమో సెక్సువాలిటీ మానవ జాతి లోనే కాదు, దాదాపుగా అన్ని జీవ రాశుల్లోనూ వుంది.
వారిని వెళ్ళి ప్రశ్నిస్తే మేమిలాగ పుట్టాం, అందువల్ల మేమిలా జీవిస్తున్నాం, ఇది మేము ఎంచుకున్న జీవితమంటారు. స్ట్రైట్ రిలేషన్ల లో వున్నవారు గే లను నిందించేముందు ఒక్కటాలోచించాలి వాళ్ళకి స్ట్రైట్ ఓరియెంటేషన్ ని ఎవరైనా సెలెక్ట్ చే సి పెట్టారా? ఇది వ్యక్తిగతం. 60 సంవత్సరాల క్రితం భారత దేశం లో అంటరానితనం ప్రబలిపోయి వుండేది. దీనికి కారణం ఆ వర్గానికి ఎక్కడ హక్కులను, సౌకర్యాలను కల్పిస్తే ఆ వర్గ ప్రజలు బాగుపడి పైకొచ్చి సమాజాన్ని కంట్రోల్ లోకి తీసుకుంటారో అనే భయం. డా. అంబేడ్కర్ మొదలైన వారి కృషి వల్ల ఈనాడు వాళ్ళకి సమాన హక్కులు కల్పించబడినవి. అలాగే LGBT వాళ్ళకి కూడా సమాన హక్కులు, వివాహ యోగ్యత కల్పించి వాళ్ళని ఒక స్ట్రీం లో కి లాగి నార్మల్ లైఫ్ ని కల్పించడం ఎంతైనా అవసరం. LGBT హక్కులను వ్యతిరేకించడం వల్ల సెకండ్ క్లాస్ సిటిజెన్స్ ని పెంపొందించిన వాళ్ళమవుతాం. ప్రేమ, కమిట్ మెంట్, సహజీవనమనేది పెళ్ళికి ముఖ్యమైన పునాదులు.. కేవలం సృష్టే కాదు ముఖ్యం.  అలాగనుకుంటే సంతానోత్పతి చెయ్యలేని వారు, సంతానం వద్దనుకునే వాళ్ళు పెళ్ళి వ్యవస్థలో వుండడానికి అర్హులు కారు. సంతానం లేకపోయినా వాళ్ళందరూ ప్రేమ అనో, కమిట్ మెంట్ అనో పెళ్ళి వ్యవస్థ లో వున్నప్పుడు LGBT వాళ్ళు మాత్రం ఎందుకు వుండకూడదు??
LGBT మ్యారేజెస్ ని ఎంత వ్యతిరేకిస్తే వాళ్ళు నార్మల్ గా పెళ్ళి చేసుకొన్నప్పటికీ ఆ పెళ్ళి ని మోసం చేసి చాటు గా వారికి నచ్చిన జీవితాన్ని కొనసాగిస్తారు.  అదే వీళ్ళకి సాంఘిక గౌరవాన్నిచ్చేస్తే.. ఆరోగ్యకరమైన సమాజాన్ని అందిస్తారు. వ్యతిరేకత తర తరాలుగా పాతుకుపోవడానికి కారణం, దాన్ని ఒక పాపపు యాక్టివిటీ గా అన్ని మతాలు పరిగిణిచడమే ప్రజలందరు ఒక్కటి గుర్తు పెట్టుకోవాలి LGBT వాళ్ళు , వాళ్ళు గానే వుంటారు, స్ట్రైట్ రిలేషన్స్ లో వున్న వాళ్ళు స్ట్రైట్ రిలేషన్స్ లోనే వుంటారు. వీళ్ళు వాళ్ళు గా, వాళ్ళు వీళ్ళు గా మారటం అనేది జరుగదు, అది కేవలం భయం.
వెంకట్ యస్. అద్దంకి
భోపాల్, ఇండియా. 
సృష్టి మొదలైంది మొదలు ఈ ప్రపంచం మొత్తం పునరుత్పత్తి జరుగుతూ సకల జీవరాశులు తమ ఉనికిని చాటుకుంటూ, కాలనుగుణమైన మార్పులకి తమని తము మార్చుకుంటూ జీవనగమనం సాగదీస్తున్నాయి. ప్రాకృతిక మార్పుల వల్ల ఎన్నో జంతు, పక్షి జాతులు తుడిచిపెట్టుకుపోతున్నవి. అలాగే సృష్టి వ్యతిరేకమైన చర్యలకు పాల్పడితే ముందు ముందు కి మానవ జాతి కూడా తుడిచిపెట్టుకుపోయే అవకాశాలున్నాయి. ఆ కోవలోనికే వచ్చేది స్వలింగ సంపర్కం. ఇది ఎన్నో ఏళ్ళనుండి ఉన్నదే, కానీ అది ఒక మానసిక వికారమే, అదుపులో పెట్టి మళ్ళీ మామూలు స్ధితికి తీసుకురాగల రోగమే. అమెరికాలాంటి పాశ్చాత్యదేశాలు తొంభైయ్యో దశకంలో ఈ మూడవ జాతి పట్ల సానుకూలంగా ఒక గుర్తింపునిచ్చి ప్రోత్సహించటంతో కావాలని పేరుకోసం తమని తాము మార్చుకున్నవాళ్ళు కూడా కోకొల్లలు. కొన్ని రకాల హార్మోన్ల తేడా వల్ల వచ్చే ఈ విపరీత భావనలకి అంతవరకూ ఉన్న న్యూనత ఒకరకమైన వింతకోరికగా మారింది. మానవతాకోణం కాస్తా అదో రకమైన మహమ్మారిగా తయారుకావడానికి దోహదపడింది. సెలబ్రిటీ స్టేటస్ ఉన్నవాళ్ళు మొదలుపెడితే వారికోసం ప్రాణాలు అర్పించడానికి సిద్ధంగా ఉండే అభిమానగణం వేలం వెర్రిగా ఫాలోకావడం కూడా దీనికి పునాదులు గట్టిగా పడ్డాయి.
ఇదే కోవలో ఇప్పుడు అమెరికన్ చట్టం గే మ్యారేజ్ లకి ఒప్పుకోవడం. దీని దుష్ప్రభావం సహజ మానవజీవితం పై పడడం అన్నది ఖాయం. మానవ స్వేచ్ఛ కి ప్రాధాన్యం ఇచ్చే పాశ్చాత్య దేశాలలో ఇది వచ్చే కొన్ని సంవత్సరాలలో బాగా కనపడే అవకాశాలు మెండు. ఇది కొన్ని కొత్తరోగాలనీ, కొత్త విపరీతధోరణులనీ, వైపరీత్యాలను సమాజం పై వదలడానికీ కారణం కావచ్చు. కొన్ని సార్లు బలవంతపు మార్పిడులకు పాల్పడవచ్చు. ఏది ఏమైనా ఇది మానవజాతి మనుగడకు , సహజసిద్ధమైన పునరుత్పత్తి వ్యవస్ధకు ఒక గొడ్డలి పెట్టు.
 ఎప్పుడూ పాశ్చాత్యదేశాల పోకడలని అనుకరించడానికి ఉత్సాహపడే నైజం వల్ల భారతదేశం లో కూడా దీని ప్రభావం ఎక్కువగానే ఉంటుందీ అన్నది ఖాయం. వాత్సాయనుడు కూడా ఈ స్వలింగ సంపర్క ధోరణులని తెలియబరచాడు. ఎప్పటినుండో అనాదిగా ఉన్నా ఇప్పటివరకూ కూడా ఈ జాతిని ఒక న్యూనతా దృష్టితోనే చూస్తున్నారు. ఇప్పటికీ ఈ విధమన చట్టాల పట్ల భారతదేశ ప్రజలు ఏవగింపునే కలిగి ఉన్నారు అన్నది నిజం. సృష్టి వ్యతిరేక ధోరణికి పాల్పడకపోవడం, భారతీయ సంస్కృతీ సాంప్రదాయాలు ,పటిష్టమైన వివాహవ్యవస్ధ పై ఉన్న నమ్మకం మన దేశంలో ఇటువంటి చట్టాలను వ్యతిరేకించే విధంగా తయారు చేసాయి.
ఇంటిగుట్టు ఈశ్వరుడికైనా తెలియకుండా పిల్లాడిలో ఉన్నలోపాలు గుర్తించినా లేక వివాహం అయిన తరువాత గుర్తించినా విషయం బయటకి రాకుండా ఇంట్లో మిగిలిన మగవాళ్ళచేత గుట్టుగా సంసారం చేయించి పరువుకాపాడు కొంటున్న సంసారాలు ఉన్నాయి. ఈ రోజుల్లో చదువుల వల్ల, ఆర్ధిక స్ధితి గతుల వల్ల, ఆర్ధిక స్వాతంత్రం వల్ల కొంతమంది అమ్మాయిలు నిర్భయంగా బయటకొస్తుండడం వల్ల తెలుస్తోంది కానీ మెజారిటీ బయటకి రాకపోవడం వల్ల ఈ రకమైన సమస్య ఎంత గాఢంగా భారతావనిలో ఉంది అన్నది తెలియడం కష్టం. ఈ మధ్యనే జరిగిన ప్రియావేది ఆత్మహత్య దీనికి ఒక తార్కాణం మాత్రమే. దీని వెనుక బలమైన కారణం, సమాజం ఈ రకమైన జాతిని హర్షించకపోవడం, న్యూనతాభావంతో చూడడం, అవహేళనలకు గురిచెయ్యడం. మానవతా దృక్పధం లో ఆలోచించగలిగితే కనీసం ప్రియావేది లాంటి అమ్మాయిల జీవితాలు బలికావు. ఇటువంటి సంఘటనలు జరిగినప్పుడు ఇప్పుడు వచ్చిన అమెరికన్ చట్టం మంచిదే అని అనిపించక మానదు. కానీ విచ్ఛలవిడి శృంగారం తెచ్చిన ఎయిడ్స్ మహమ్మారిని చూస్తూ ఈ రకమైన బాంధవ్యాలు ఏ రకమైన మహమ్మారుని తెచ్చి మనమీదకు వదులుతాయన్నదీ అతిపెద్ద ప్రశ్నే. ఏది ఏమయితేనేమి అగ్రరాజ్యం ఒక కాష్టాన్ని రగిలించింది, దీని ప్రభావం మిగతా ప్రపంచం మీద ఎలా ఉంటుంది అన్నది ఊహించే కన్నా వేచిచూడడమే మనం చెయ్యగలిగినది.
కట్టమూరి కిషోర్ కుమార్, జెనెరల్ మేనేజర్ at VISPL
పాట్నా, ఇండియా
ముందుగా తెలుసుకోవలసిన విషయం ఎందుకు కొంతమంది స్వలింగ ఆకర్షణకు ఎందుకు గురవుతున్నారు లేదా స్వలింగ సంపర్కానికి ఎందుకు మొగ్గుచుపుతున్నారు – దీనికి ఒక వ్యక్తీ పెరిగిన పరిసరాలు గాని పెంపకం లోని లోపాలుగాని బాల్యం లోని అసాధారణ పరిస్తితులు గాని కారణం కాబోవని వైజ్ఞానికులు తెలియజేశారు – కేవలం వ్యక్తీగత హార్మోనుల అసమతౌల్యం మరియు వ్యక్తిగతంగా పెంపొందించుకునే ఇష్టాలు కారణం అయిఉండవచ్చును అని తెలుస్తోంది.
ఇక భారతదేశం విషయానికి వస్తే అతిపెద్ద సమాజమైన హిందూ సాంప్రదాయంలో ప్రాచీన కాలంలో దీనిని పూర్తిగా వ్యతిరేకించనూ లేదు అలా అని సమర్ధించనూ లేదు, చతుర్వేదాలలో ఒకటైన ఋగ్వేదములో చెప్పినట్టుగా “విక్రుతిః ఎవం ప్రక్రుతిః” అనగా విక్రుతముగా (వింతగా) కనబడేది కూడా ప్రాకృతమే లేదా ఒక కోణములో సరి అయినదే. భారతదేశములో దాదాపు 18 వ శతాబ్దము వరకు ఈ స్వలింగ సంపర్కాన్ని వింతగానో లేదా ప్రక్రుతి విరుద్దమనో భావించలేదు అటువంటి వ్యక్తులను సమాజానికి అపాయకరమని గాని నిరుపయోగమని కూడా భావించలేదు – అజంతా ఎల్లోరా లలో గల దేవాలయాలపై చెక్కబడ్డ శిల్పాలలో మనం ఈ స్వలింగ సంపర్కపు ఆనవాళ్ళను చూడవచ్చు.
కాలక్రమేణా కామశాస్త్రాన్ని అధ్యయనం చెయ్యడం అనాగరికమన్న భావన పెరగడం తో ఆ విషయం పై విజ్ఞానత కొరవై స్వలింగ సంపర్కాన్ని, నపుంసకత్వాన్ని ఒకటే అనుకోవడం మొదలయి అదంతా తప్పు ప్రక్రుతి విరుద్దము అన్న భావన నెలకొంది. అయితే చాలావరకు నపుంసకులు లింగమార్పిడికి మొగ్గుచూపడం తో ఈ రెండిటి మధ్య గల దగ్గరి సంభందాన్ని కూడా కొట్టిపారేయ్యలేము, దిగువ తరగతి నపుంసకులు లింగమార్పిడి చేయిన్చుకోగల ఆర్ధిక స్తోమత కలిగిఉండకపోవడం భారతదేశం లో లింగమార్పిడికి సదుపాయములు అవకాశములు లేకపోవడము, కొంతవరకు ఆసక్తి లేకపోవడము వలన వారందరూ హిజ్రా ల పేరుతొ కొంత విక్రుతత్వాన్ని ప్రదర్శించడం జరుగుతోంది. ఆ విధంగా స్వలింగ సంపర్కము అన్నది నెమ్మదిగా నపుంసకత్వముగా చలామణి అయ్యి అటువంటి హార్మోనుల అసమతౌల్యం కలిగిన వ్యక్తులు కూడా ఆ సన్నని రేఖను తెలుసుకోలేక హిజ్రాలుగా చలామణి అవుతూ ఉండడం మనం గమనించవచ్చు- ఇది పురుషుల విషయంలో ఎక్కువగా బహిర్గతమయి సమాజానికి తెలియడం జరుగుతోంది వీరినే ఇంగ్లీషులో “గే” గా వ్యవహరిస్తున్నారు – ఇలాగే స్వలింగ సంపర్కము మీద ఆసక్తి కలిగిన స్త్రీలను “లెస్బియన్” లుగా వ్యవహరిస్తున్నారు.
అయితే ప్రాచీన భారత వాగ్జ్మయము లో ఇటువంటి లింగమార్పిడి ఆసక్తిని ప్రక్రుతిసిద్దముగా సంభవించే సహజమైన చర్య గానే పరిగణించారు దీనికి స్పష్టమైన ఉదాహరణగా మహాభారతములోని శిఖండి,బృహన్నల పాత్రలను ఉటంకించవచ్చును. అలాగే 16 వ శతాబ్దములో భారతదేశం లో మొఘలు సామ్రాజ్య స్థాపకుడైన “బాబర్” తన నిష్పక్షపాత ఆత్మకథ “బాబుర్నామా” లో తనకు ఎర్రటి పెదాలుగల కుర్రవాడిపై సంభోగపు ఆసక్తి గురించి తెలియజేశాడు
మానవజాతి ఆవిర్భావమునుంచి ప్రస్తుతమువరకు గల నాగరికతలన్నిటిలోనూ అత్యంత ప్రాచీనమైన వాగ్జ్మయము  (కనీసం క్రీస్తు పూర్వం 5000 సంవత్సరాల క్రితమే చతుర్వేదాలు వ్రాయబడ్డాయని పురాతత్వ శాస్త్రజ్ఞుల అంచనా)కలిగిన భారతీయ సంస్కృతిలో ఈ స్వలింగ సంపర్కాన్ని గాని స్వలింగ వివాహాన్ని గాని తప్పుగా భావించలేదు, 18 వ శతాబ్దపు చివరి కాలంలో “లార్డ్ మెకాలే” విరచిత కొలోనియల్ శిక్షా స్మృతి’ విరివిగా అమలు కావడం దరిమిలా స్వాతంత్ర్యం వచ్చిన తరువాత కూడా “మెకాలే మాడ్యుల్ శిక్షా స్మృతి’ కొంతవరకు ఆచరణలో ఉండడంతో ఈ స్వలింగ వివాహాలను ప్రక్రుతి విరుద్ధముగా భావించడం(IPC ఆర్టికల్ 377) జరిగింది.
అయితే ఈ స్వలింగ సహజీవనము వల్లన కలిగే దుష్పరిణామాలు ఆరోగ్య పరమైన అసమతౌల్యములు గురించి తెలియజేసి వారిని ఇటువంటి అసహజత నుంచి బయటకు తీసుకురావలసిన అవసరం ఎంతైనా ఉంది దానికి కావలసిన మౌలిక విద్యను ప్రోత్సహించి, మానసిక వైద్యశాస్త్రాన్ని మరింతగా ప్రజలకు అందుబాటులోకి తీసుకురావలసిన భాద్యత వైద్య ఆరోగ్య శాఖల పై ఎంతో ఉంది. ముఖ్యముగా ఇటువంటి అసహజతను ఒక వైకల్యముగా మాత్రమె పరిగణించడం, సమాజానికి ఇటువంటివారు హానికారకం కాదన్న విషయం ప్రజకు తెలియజెయ్యాలి. ఏది ఏమయినప్పటికీ వివాహము లేదా సహజీవనము అన్నది ఇద్దరు వ్యక్తుల స్వేచ్చా స్వాతంత్ర్యాలకు సంభందించిన వ్యవహారము కాబట్టి – సమాజం మీద దుష్పణామాలు వుండనంత వరకూఈ స్వలింగ వివాహములను సమర్ధించవచ్చును. అర్ధనారీశ్వర తత్వానికి దైవత్వపు హోదా ఇచ్చి గౌరవించిన భారతీయ నాగరికత మీద ఈ స్వలింగ సహజీవనం చెడు ప్రభావం చూపదు అన్నది నా నమ్మకం.   
Rj వంశీ ఈసారి ఆ తలుపు అవతల ఏముందో చెప్తున్నారు. జాగ్రత్తగా వినండి మరి.
తలుపు మీద మెల్లిగా తట్టండి.. అంతే..

రచన: జి.ఎస్.లక్ష్మి..
   చిక్కగా అల్లుకున్న పచ్చని పందిరిమీద, లేత రంగుల కలయికతో తీగలుగా సాగే రెమ్మలమీద ఉయ్యాలలూగుతున్న ఆ చిలుక, గోరింకల సాన్నిహిత్యాన్ని చూస్తున్న అలకనంద ఊహలు భువిని వీడి దివిని తాకుతుండగా సన్నగా కోకిల కూత కూసింది ఆమె మొబైలు.
   స్వర్గానికి చేరువలో వున్నట్టున్న ఆమె ఒక్కసారి ఈ భూతలానికి వచ్చిపడింది. కిటికీలోంచి చూస్తున్న అందమైన దృశ్యాన్నుంచి దృష్టిని మంచం మీద పడున్న మొబైల్ వైపు సారించింది. అక్కడ వినీత మొహం కనపడింది. మొబైల్ చేతిలోకి తీసుకుని “యేమిటే..” అంది విసుగు కంఠంలో వినపడకుండా జాగ్రత్తపడుతూ..
“ఏం చేస్తున్నావే.. బిజీనా యేర్పాట్లతో..” అట్నుంచి వినీత ప్రశ్న వినగానే “ ఇంతకీ తమరెందుకు చేసినట్టో..” అనడిగింది.
“అహా.. యేం లేదు. ఇప్పుడే ఒక వెబ్ సైట్ చూసాను. అందులో పెళ్ళికి యేమేమి కావాలో, యెక్కడెక్కడ దొరుకుతాయో అన్నీ చాలా బాగున్నాయి. అందులోనూ కస్టమ్ డిజైనర్స్ ట. నువ్వసలే ఊహల్లో విహరిస్తుంటావు. నీ ఊహలను వాళ్ళేమైనా అందుకోగలరేమోనని చెప్తున్నాను. ఇప్పుడే ఆ వెబ్ సైట్ లింక్ మొబైల్ లో మెసేజ్ పెడతాను. చూసుకో” అంటూ ఫోన్ పెట్టేసింది.
కాసేపట్లో ఆ లింక్ అల మొబైల్ లోకి వచ్చేసింది. దానిని క్లిక్ చేద్దామనుకుంటుంటే రూమ్ తలుపు తోసుకుంటూ వచ్చింది అల మేనత్త సుగుణ. రాగానే చేతులు జాచి అలను దగ్గరికి తీసుకుంటూ “ కంగ్రాట్యులేషన్స్ .. అన్నయ్య చెప్పగానే యెంత సంతోషంగా అనిపించిందో.. అవునూ.. ఇద్దరూ ప్రేమించుకున్నార్ట కదా…. పైకి యేమీ తెలీని అమాయకురాలిలా కనిపిస్తావు కానీ గడుసుదానివే.” అంది  నవ్వుతూ.
చిన్నగా నవ్వుతూ “ఎప్పుడొచ్చావు అత్తయ్యా..” అని అడిగింది అల. “ఇప్పుడే.. నిన్నరాత్రి అన్నయ్య ఫోన్ చేసి చెప్పగానే ఆగలేక రాత్రే బస్ ఎక్కి వచ్చేసాను. ఇంతకీ నీ మన్మథుణ్ణి ఎప్పుడు చూపిస్తావ్..” కొంటెగా అడిగింది సుగుణ. “నీకన్నానా అత్తయ్యా.. అలాగే..ఇప్పుడు టైమ్ అయిపోతోంది.. సాయంత్రం మాట్లాడుకుందామేం” అంటూ నెమ్మదిగా మేనత్తని తప్పించుకుంది అల.
జలపాతంలా దూకుతున్న ప్రవాహానికి అడ్డుకట్ట వేసినట్టున్న మేనత్త రాక అల కి యెందుకో గొంతు దిగలేదు. అత్తని చూస్తుంటే యేమిటో అసంపూర్ణచిత్రాన్ని చూసినట్టుంటుంది. సుగుణ నవ్వుతుంది కానీ అ నవ్వు తెచ్చిపెట్టుకున్నట్టుంటుంది తప్పితే సంతోషం కనిపించదు. అందరితోనూ కలిసే వుంటుంది కానీ యెప్పుడూ యెక్కడో ఆలోచిస్తున్నట్టుంటుంది. సుగుణ భర్తని వదిలి విడిగా వుంటోందన్న విషయం మాత్రం అలకు తెలుసు కానీ అలా యెందుకుంటూందో మాత్రం తెలీలేదు. ఆలోచిస్తూనే ఆఫీస్ కి వెళ్ళి రొటీన్ లో పడిపోయింది.
గంటగంటకీ విజయ్ నుంచి వస్తున్న తియ్యటి మెసేజ్ లని ఆస్వాదిస్తూ, తను కూడా అందుకు తగ్గట్టుగానే జవాబులిస్తూ  ఆ మధ్యలోనే వినీత పంపిన వెబ్ సైట్ లో లాగిన్ అయిన అల ఆ సైట్ చూసి ఆశ్చర్యపోయింది. అందులో ఎంగేజ్ మెంట్ దగ్గర్నుంచీ, పెళ్ళయ్యి, దంపతులు హనీమూన్ వెళ్ళేవరకూ అన్నిరకాల సందర్భాలకూ యెన్నెన్ని రకాల ఆప్షన్లు వున్నాయో చూసి అబ్బురపడింది. ప్రతిదానికీ బడ్జెట్ ని బట్టి యేవేవి యెక్కడెక్కడ దొరుకుతాయో, కొనుక్కునేవారి అభీష్టాన్ననుసరించి యే విధంగా తయారుచేసి యిస్తారో అన్నీ అడ్రసులు, ఫోన్ నంబర్లతో సహా వివరంగా వున్నాయి. వరసగా ఒక్కొక్క శీర్షికనీ చూసుకుంటూ వెడుతున్న అల ఒక పేజీ చూస్తుండగా ఆ పేజీలో ఒక  మూలనుంచి ఒక నక్షత్రం లాంటిది ముందుకి దూసుకువచ్చినట్టు వచ్చింది. ఆ నక్షత్రంలో   “ఎంజాయ్ మేరిటల్ బ్లిస్” అంటూ ఒక స్లోగన్, దానికింద టాగ్ లైన్ లాగ “మీ కాపురం కలకలలాడాలంటే..కలవండి.” అని కనిపించింది. దాని పక్కనే ఫోన్ నంబర్ కూడా వుంది.
అంటే పెళ్ళికి ముందే కౌన్సిలింగా అనుకుంటూ యింకా ముందుకు వెళ్ళింది.
తర్వాత పేజీలో మళ్ళీ “ఎంజాయ్ మేరిటల్ బ్లిస్”
మీ సంసారం శృతిబధ్ధమైన సుస్వరాలు పలకాలంటే మీ వీణతీగలు విడిగానే వుండాలి. అందుకోసం వివాహానికి ముందుగానే కలవండి. అంటూ అదే ఫోన్ నంబర్.
అలా అల పేజీలు మారుస్తున్నప్పుడల్లా ఒక్కొక్క వాక్యం కనిపించింది.
 “ప్రేమ మీద విశ్వాసం వున్నవాళ్ళు ఆ ప్రేమపక్షి రెక్కలకింద చురకత్తులుండి మిమ్మల్ని కోత పెడుతున్నా భరించాల్సిందే..”
ప్రేమపెళ్ళి చేసుకుంటున్నారా.. అయితే మీరు పెళ్ళికి ముందే కలవండి “ఎంజాయ్ మేరిటల్ బ్లిస్” అనే  స్లోగన్.  దానికి టాగ్ లైన్ “ప్రేమలో మీరిద్దరూ మునిగి తేలాలంటే..కలవండి” అంటూ. అక్కడ కూడా అదే ఫోన్ నంబర్.
మరో పేజీలో కూడా అలాంటి  వాక్యమే మూలనుంచి దూసుకువచ్చింది.
“కోవెల స్తంభాలు ఒక్కటిగా కలిసివుండవు. దూరంగానే వుంటాయి. అప్పుడే ఆ కోవెలలో దేవుణ్ణి పెట్టి పూజించగలం”అనే వాక్యంతో  “ఎంజాయ్ మేరిటల్ బ్లిస్” కి “ఏకత్వంలోని భిన్నత్వాన్ని తెలుసుకోండి..”  టాగ్ లైన్ తో అదే ఫోన్ నంబర్.
 యిదేమిటి ఈ ప్రకటన? కలిసివుండాలంటే విడిగా వుంటేనే కుదురుతుంది అన్నట్టుంది అనుకుంటూ అసలు సంగతేమిటో తెలుస్తుంది కదా అని ఆ నంబర్ కు ఫోన్ చేసింది.
ఫోన్ కలవగానే “ఎంజాయ్ మేరిటల్ బ్లిస్”నుంచి మాట్లాడుతున్నాం…మీకు పెళ్ళి కుదిరిందా.. అయిందా?” అంటూ సన్నని స్వరంతో వీణమీటినట్టున్న ఆడగొంతు వినిపించింది.
“మీరు  యెవరండీ? మీ ప్రకటన నాకు అర్ధంకాలేదు అందుకనే చేసాను. కలిసి బతకాలంటే విడిగా వుండాలంటారేమిటి?” అనడిగింది.
వెంటనే అట్నుంచి  “మీరు యే ఊళ్ళో వుంటారు?” అన్న  ప్రశ్న వచ్చింది. తెలియనివారికి తన గురించి వివరాలు యివ్వడానికి యిష్టపడని అల “ముందు మీరు యే ఊళ్ళో వుంటారో చెప్పండి.  మీ ప్రకటనలో వున్నదాని అర్ధమేమిటో చెప్పండి.” అంది.
  అవతల్నించి చిన్నగా నవ్విన శబ్దం వినిపించింది. “నాపేరు సుస్వర. నేను హైద్రాబాదులో వుంటాను. మారుతున్నకాలాన్ని బట్టి మనుషుల మనస్తత్వాలు మారుతున్నాయి. దానిని బట్టి విలువలు, సాంప్రదాయాలు మారుతున్నాయి. ఒకప్పుడు ప్రపంచానికే ఆదర్శంగా చెప్పబడిన భారతీయకుటుంబ వ్యవస్థ ఈ మధ్య బీటలు వారుతోంది. మనుషులు మమకారాలకన్న స్వార్ధానికే పెద్దపీట వేస్తున్నారు. దానికి నిదర్శనం యిప్పుడు యెక్కువగా నమోదవుతున్న విడాకుల కేసులు, దానితోపాటు వివాహం మీద నమ్మకం పోయి సహజీవనాన్ని ఆశ్రయిస్తున్న యువత ధోరణులు. అవి మంచికా చెడ్డకా అని నేను చెప్పను. కాలంతోపాటు కొన్ని మార్పులు తప్పవు. కానీ నేను చెప్పదలచుకున్నది ఒక్కటే. వివాహమంటూ చేసుకున్నాక ఒక్క ప్రాణం మీదకి వస్తే తప్పితే జీవితభాగస్వామిని విడాకులతో దూరం చేసుకోనక్కరలేదని.”
“అలాంటి మేరేజ్ కౌన్సిలింగ్ సెంటర్లు చాలావున్నాయి. విడిపోవాలనుకున్న భార్యాభర్తలకు యిలాంటి కౌన్సిలింగ్ సెంటర్ల అవసరం కానీ హాయిగా పెళ్ళి చేసుకుని, సుఖంగా, సంతోషంగా వుండాలనుకుంటున్నవాళ్లకి మీతో పనేవిటండీ?”
“అదేనమ్మా చెప్పబోతున్నాను. ప్రివెన్షన్ ఈజ్ బెటర్ దేన్ క్యూర్ అని మెడికల్ ఫీల్డ్ లో ఒకమాట చెప్తారుకదా.. అలాగే యిదికూడా. యిదివరకు రోజుల్లో అంటే రెండుతరాల క్రితం ఈ పనిని అమ్మమ్మలు, నాన్నమ్మలు చేసేవారు. అంతేకాక ఆడపిల్లలకీ, మగపిల్లలకీ కూడా వాళ్ళు పెరుగుతున్న వాతావరణంలోనే భార్యాభర్తలు యెలా కలిసివుండాలో అర్ధమైపోయేది. కానీ క్రితం తరం నుంచీ అలాంటి ఉమ్మడి కుటుంబాలు తగ్గిపోయాయి. ఒకరూ, యిద్దరూ పిల్లలవడంతో పిల్లలు పెరుగుతున్నప్పుడు వారు కోరినవన్నీ సమకూర్చే తల్లితండ్రులుండడం వల్ల పిల్లలలో దేనినైనా నలుగురితో కలిసి పంచుకుందామనే భావన తగ్గిపోయింది. తనకి కావలసినట్టు వుండడం అలవాటయిపోయి జీవితాన్ని పంచుకుందుకు వచ్చిన జీవితభాగస్వామితో సర్దుబాటు చేసుకోలేకపోతున్నారు. చాలా చాలా చిన్న చిన్న విషయాల మీద మొదలైన గొడవలు అహాన్ని వదలలేక ఆ దంపతులు విడిపోయేదాకా వెడుతున్నాయి. ప్రస్తుతానికి ఈ సంఖ్య యింకా తక్కువగానే వున్నా మొదట్లోనే దీనికి మందు వేయొచ్చనే ఉద్దేశ్యంతో నేను యిది మొదలుపెట్టాను.”
“అంటే.. మీరేం చెప్తారు? ఒకరిమాట మరొకరు వినాలని చెప్తారు అంతేకదా. అయినా పెళ్ళి చేసుకునేముందు మేం దెబ్బలాడుకోకుండా వుండాలంటే యేం చెయ్యాలీ అనడుగుతారా యెవరైనా” అంది తేలిగ్గా అల.
“అదేనమ్మా సమస్య. పెళ్ళి చేసుకునేముందు అంతా ఒక రంగులకలే. యిద్దరూ ఊహల్లోనే జీవిస్తారు. తర్వాతే ఒక్కొక్కటీ  ఆ కలల్లాగే విడిపోయి సత్యాలు బయటపడతాయి. అసలు పెళ్ళంటే మీరు యేమనుకుంటున్నారు..అది ముందు చెప్పండి..” అంది సుస్వర.
“చూడండీ.. కలలు కనడానికి పెళ్ళి చేసుకోవాలనుకుంటున్న మేవిద్దరం చిన్నపిల్లలమేవీ కాదు. బతకడానికి డబ్బు యెంత అవసరమో, దానికోసం యెంత కష్టపడాలో మా యిద్దరికీ తెలుసు.  యిద్దరం సంపాదించుకుంటున్నాం. మేం అటు కాని ఇటు కాని యెవరినీ పెట్టి పోషించక్కర్లేదు. హాయిగా మా ఇంట్లో మేము పిల్లాపాపలతో మాకు ఇష్టం వచ్చినట్టు వుంటాము.” గట్టిగా చెప్పింది అల.
అటునుంచి సుస్వర నవ్వు వినిపించింది. “మిమ్మల్ని మీరు యెంత అందంగా మభ్యపెట్టుకుంటున్నారూ?”
ఆ మాటలూ, నవ్వూ విన్న అలకి కోపం వచ్చింది. “అంటే ..”
“అంటే.. ఈ మధ్య విడిపోవాలనుకుంటున్న చాలామంది కూడా ఆర్ధికంగా పై అంతస్థులో వున్నవారే. కలిసివుండడానికీ, విడిపోవాలనుకోడానికి కేవలం డబ్బొక్కటే కారణం కాదు. చూడండీ.. నేను హైద్రాబాదులోనే వుంటాను. మీరు కూడా యిక్కడే వుంటే ఒకసారి వచ్చి స్వయంగా కలిస్తే ముఖాముఖీ అన్నీ మాట్లాడుకోవచ్చును. వేరే యెక్కడైనా వుంటే హైద్రాబాదు వచ్చినప్పుడు కలవండి. అది కూడా మీరు పెళ్ళి చేసుకోవాలనుకుంటుంటేనూ, ఆ పెళ్ళి కొన్నాళ్ల తర్వాత అభిప్రాయభేదాలతో విడిపోకుండా నాలుగు కాలాలపాటు ఆనందంగా వుండాలంటేనూ మీ మనస్సులో అనిపిస్తేనే రండి. వచ్చేముందు ఒక్కసారి ఫోన్ చేసి అపాయింట్ మెంట్ తీసుకోండి.”
అలకి చిరాకులాంటిది వచ్చింది. హూ.. రోజులెలా మారిపోయాయీ.. మాటలు చెప్పి మూటలు కట్టుకునే యిలాంటి సెంటర్ల వల్ల యెంతమంది అమాయకులు డబ్బులు పోగొట్టుకుంటున్నారో అనుకుంటూ “అలాగేనండీ.. నేనూ హైద్రాబాదులోనే వుంటాను. అపాయింట్ మెంట్ తీసుకుని మిమ్మల్ని కలుస్తాను. యింతకీ మీ కన్సల్టేషన్ ఫీ యెంతో చెపితే..” అంటూ ఫోన్ లో మాట్లాడడం సగం లో ఆపేసింది.
అటునుంచి అదే వీణ మీటినట్లున్న సన్నని నవ్వు. “ఫీ యేమీ లేదండీ. మీకు టైమ్ వున్నప్పుడు ఫోన్ చెయ్యండి.” అటు ఫోన్ పెట్టేసిన శబ్దం వినిపించింది. తల విదిలించుకుని ఆఫీసుపనిలో పడిపోయింది అల.
 ఆఫీసునుంచి సాయంత్రం యింటికొచ్చిన అలకి హాల్లో కూర్చుని మాట్లాడుకుంటున్న తల్లీ, తండ్రీ, అత్తయ్యా కనపడ్డారు. అత్తయ్యని చూడగానే అలకి అప్పటిదాకా పనిలోపడి మర్చిపోయిన కౌన్సిలింగ్ సెంటర్ హఠాత్తుగా గుర్తు వచ్చింది. యెందుకు అత్తయ్య యిలా ఒంటరిగా వుండిపోయింది. మామయ్య యెక్కడుంటున్నారు.. అసలు యిద్దరూ యెప్పుడైనా కలుస్తారా.. అసలు వాళ్ళిద్దరూ యెందుకు విడిపోవలసివచ్చిందీ.. అనే ప్రశ్నలు ఆమెలో ఒక్కసారిగా తలెత్తాయి. దానితోపాటు పెళ్ళంటే మొట్టమొదటిసారిగా ఆమెలో ఒక విధమైన భయం ప్రవేశించింది. రేపు యేమవుతుందో అన్న ఆ భయం ఆ రాత్రి అలని నిద్రపోనివ్వలేదు. అలా నిద్రపట్టని అలకి ఆ అర్ధరాత్రి యెప్పటెప్పటి విషయాలో అలోచనల్లోకి వచ్చేసాయి. ఆలోచనల లింకులు ఒకదాన్ని పట్టుకుని ఒకటి అలా ఆమె చిన్నతనందాకా వెళ్ళిపోయాయి. ఆ లింకుల్లో తను స్కూల్లో చదువుతున్నప్పుడు తల్లీ తండ్రీ అస్తమానం పోట్లాడుకోవడం హఠాత్తుగా స్ఫురణలోకి వచ్చింది. అల ఎయిత్ క్లాస్ లో వుండగా జరిగిందా సంఘటన. అప్పటికే అల తల్లితండ్రులు మూర్తీ, జానకీల మధ్య మూర్తి తల్లితండ్రుల గురించి వ్యాగ్యుధ్ధం జరుగుతోంది. వృధ్ధులయినవాళ్ళని తెచ్చి దగ్గర పెట్టుకుందామన్న మూర్తి మాటలు నచ్చని జానకి ఆరోజు చాలా పెద్ద గొడవ చేసి అర్ధరాత్రి రోడ్డుమీదకెళ్ళి గట్టిగా అరుపులు మొదలుపెట్టింది. చుట్టుపక్కలవాళ్ళు యేమనుకుంటారోననే భయంతో మూర్తి జానకిని జుట్టుపట్టుకుని యింట్లోకి లాక్కొచ్చాడు. అప్పుడు జానకి హిస్టీరిక్ గా అయిపోయి మూర్తి మీదపడి అతన్ని గట్టిగా కొట్టినంత పనిచేసింది. అర్ధరాత్రి హఠాత్తుగా మెలకువొచ్చిన అల ఈ గొడవంతా చూసి బెదిరిపోయి సన్నగా వున్న పక్కసందులో ఆనించిన మడతమంచం వెనక నక్కి కూర్చుంది. ఆ రాత్రి అలకి కాళరాత్రే అయింది. ఆ సంఘటన గుర్తు రాగానే ఒక్కసారి పక్కమీంచి లేచి కూర్చుంది. అంటే తనూ, విజయ్ కూడా అలాగే దెబ్బలాడుకుంటారా.. ఛ ఛ.. ఆ పరిస్థితి తమకెందుకు వస్తుందీ. విజయ్ పేరెంట్స్ కి బ్రహ్మాండమైన యిల్లుంది. ఆయనకి పెన్షన్ వస్తుంది.
మరి లేకపోతే అత్తయ్యలా విడిపోతారా.. అసలు అత్తయ్య యెందుకు విడిపోయినట్టూ.. తుదీ మొదలూ లేని ఆలోచనలతో అలకి ఆరోజు కలతనిద్రే అయింది.
మర్నాడు శనివారం. ఉదయం అల వాళ్ళింటికి విజయ్ బ్రేక్ ఫాస్ట్ కి వచ్చాడు. అదయ్యాక యిద్దరూ వెళ్ళి షాపింగ్ చెయ్యాలని ప్లానింగ్. సుగుణ విజయ్ ని చూసి చాలా సంతోషించింది. మంచి సెలెక్షన్ చేసుకున్నావని అలను అభినందించింది. మరింక షాపింగ్ కి వెడదామా అన్న విజయ్ తో అల క్రితంరోజు తను ఫోన్ చేసిన కౌన్సిలింగ్ సెంటర్ వివరాలు చెప్పి దాని గురించి విజయ్ అభిప్రాయం అడిగింది. విజయ్ కి కూడా ఇదేదో కొత్తగా అనిపించింది. “పోనీ వెళ్ళి చూద్దామా..” అన్నాడు అలతో. “మనిద్దరికీ ఒకరిమీద ఇంకోరికి లేనిపోనివన్నీ చెప్పి వాళ్ళు మనలను భయపెడతారేమో..” అనుమానంగా అంది అల. ఫక్కున నవ్వాడు విజయ్. “అంటే అంత వీకా నువ్వూ ” అంటూ ఉడుక్కుంది అల.
 “మరైతే అపాయింట్ మెంట్ తీసుకో. యేం చెప్తుందో విందాం. మన మీద మనకి నమ్మకం వున్నప్పుడు యెందుకు భయపడాలీ.” అన్నాడు.
సంగతంతా విన్న అల తల్లితండ్రులు, అత్తయ్య కూడా అదేమిటో చూడ్డానికి వస్తామన్నారు. వెంటనే ఆ నంబర్ కలిపి అపాయింట్ మెంట్ అడిగింది. “ఎంతసేపట్లో రాగలరు?” అన్న సుస్వర ప్రశ్నకు గంటలో వస్తామని చెప్పి టైమ్ ఫిక్స్ చేసింది అల.
   హైద్రాబాదులో లోయర్ టాంక్ బండ్ రోడ్ లో రామకృష్ణా మిషన్ వెనకాల వున్న గగన్ మహల్ రోడ్ లో వుందా యిల్లు. అడ్రస్ మరోసారి చూసుకుని, అదే యిల్లని నిర్ధారించుకుని కారు దిగారు అల, విజయ్,మూర్తీ, జానకీ, సుగుణలు. కారు దిగి ఆ యింటిని పరిశీలనగా చూసింది అల. చుట్టూ చాలా యిళ్ళు బహుళ అంతస్తులుగా మారిపోయినా యింకా ఆ ప్రాంతంలో అలాంటి యిండిపెండేంట్ యిళ్ళు అక్కడక్కడా కొన్ని కనిపిస్తున్నాయి. పాతకాలం పెద్దమేడల్లాగే యింటిముందు చాలా ఖాళీస్థలం వుంది. పెద్ద ఇనపగేటు. ఆ గేటుకే  “ఎంజాయ్ మేరిటల్ బ్లిస్” అన్న బోర్డ్ వేలాడుతోంది. గేటు తీసుకుని అటూ యిటూ వున్న పూలమొక్కలను చూసుకుంటూ యింటివైపు నడిచారు అందరూ.
 ముందున్న వరండాలోకి వెళ్ళగానే ఓ పదిహేనేళ్ళ అబ్బాయి వీళ్ళని అటువైపు వెళ్ళమన్నట్టు పక్కనే వున్న గదివైపు చూపించాడు. అందరూ అటు నడిచారు. ఆ గది చాలా పెద్దగా వుంది. ఒకవైపు మూడు వరసలలో పది కుర్చీలదాకా వున్నాయి. వాటిలో కూర్చున్నవాళ్ళకి యెదురుగా వున్న గోడలమీద కొన్ని వాక్యాలు కనపడ్డాయి. ఒక్కొక్కటీ చదవసాగారు.
“ఒకరి నొకరు ప్రేమించుకోండి. కాని ఆ ప్రేమకు కట్టడి పెట్టకండి. రెండు తీరాల నడుమ నదిలాగా మీ రెండు మనసుల మధ్యా ఆ ప్రేమను ప్రవహించనివ్వండి.
“ఒకరి పాయసపాత్రను మరొకరు నింపండి. కానీ ఒక్కదానిలోంచే యిద్దరూ తాగాలనుకోకండి.”
 “ఓ దంపతులారా, మీ మనసులను చేరువ కానివ్వండి. కానీ, ఒకరి మనసు మీద మరొకరు పెత్తనం చెయ్యాలని అనుకోకండి.”
“యేదైనా భాగస్వామికి యిచ్చినప్పుడే మనకి తీసుకోగలిగే చనువు వుంటుందని తెలుసుకోండి.”
అర్ధం అయీకాకుండా వున్న ఆ రాతల్ని చదువుతున్న వాళ్ళకి లోపల గుమ్మంలోంచి ఒకావిడ రావడం, టేబిల్ ముందున్న కుర్చీలో కూర్చోవడం గమనించి యిటు తిరిగి  ఆవిణ్ణి పరీక్షగా చూసారు.
ఆవిడ వయసు యాభైలోపే వుండొచ్చును. పచ్చని పసిమిఛాయ, కోలమొహం, నుదుట గుండ్రటి కుంకుమబొట్టు, చెవులకు పెద్దగా అనిపిస్తున్న వజ్రాలదుద్దులు, వత్తైన జుట్టు, బంతిపూరంగుకు యెర్రటి బార్డరున్న గద్వాలు చీర, మెడలో రెండుపేటల ముత్యాలు, పగడాలు కలిపి అల్లిన గొలుసు, చేతులకు బంగారుగాజులమధ్య యెరుపు ఆకుపచ్చ రంగుల గాజులతో సాక్షాత్తూ సాంప్రదాయానికి చీర కట్టినట్టుందావిడ.
“కూర్చోండి. నా పేరు సుస్వర..” శృతిబధ్ధమైన వీణ మీటినట్టున్న ఆవిడ సన్నని స్వరం వినసొంపుగా వుంది.
మూర్తి ఆవిడకి అందరినీ పరిచయం చేసాడు. పెళ్ళి చేసుకోబొతున్న విజయ్, అలలను చూసి ఆవిడ చిన్నగా తలపంకించింది.
“చాలా సంతోషం. అసలు ఈ సంస్థ యేమిటనే మీ కుతూహలం నాకు నచ్చింది. మనం వివాహానికి యెంత పవిత్రతను ఆపాదిస్తామో మీకు తెలుసు. ఆ వివాహబంధం హాయిగా, ఆనందంగా సాగాలనే అందరూ కోరుకుంటారు. సాధారణంగా మనందరికీ మన కుటుంబ విషయాలు, మహా అయితే బంధువుల విషయాలు మాత్రమే తెలుస్తాయి. కానీ మనకి తెలియని కోణాలు కూడా కొందరి జీవితాల్లో వుంటాయి. వాటి గురించి నేను మీకు లెక్చర్లు యివ్వను. సలహాలు చెప్పను. కానీ ఆ సంఘటనలను చిన్న చిన్న షార్ట్ ఫిల్ముల్లాగా తీసినవి మీ ముందుంచుతాను. ముందు అవి చూడండి. తర్వాత మాట్లాడుకుందాం.” అంటూ “రాజూ .” అంటూ పిలిచింది.
ఇందాకటి కుర్రాడు వచ్చి, కిటికీల తెరలు దగ్గరికి లాగి, అక్కడే గోడమీదున్న పెద్ద టీవీని ఆన్ చేసి, సిడి ప్లేయర్ లో డివిడి ఇన్సర్ట్ చేసాడు.
“ఇప్పటివరకూ మీరు మన వివాహబంధం గొప్పతనం గురించీ, దానిని నిలబెట్టుకునేందుకు భార్యాభర్తలు అనుసరించవలసిన ప్రక్రియల గురించీ చాలామంది పెద్దల దగ్గర, సైకాలజిస్ట్ ల దగ్గరా వినే వుంటారు. కానీ నిజజీవితంలో జరిగే సంఘటనలు అందుకు పూర్తిగా విరుధ్ధంగా వుంటూంటాయి. ముందు ఇవి చూడండి.” అంటూ రిమోట్ లో ప్లే బటన్ నొక్కింది సుస్వర.
ఒక అరగంటసేపు సాగిన ఆ చిత్రంలో అయిదారు నిమిషాల నిడివితో కొన్ని లఘుచిత్రాలు వున్నాయి.
ఒకదానిలో అంగరంగ వైభోగంగా జరుగుతున్న పెళ్ళిలో అకస్మాత్తుగా పెళ్ళివారిమధ్య వచ్చిన అభిప్రాయభేదాల వలన చాలా పెద్ద గొడవ జరుగుతుంది. పెద్దమనుషులు మధ్యవర్తిత్వం వహించి దానిని సర్దుబాటు చెయ్యడంతో చల్లబడి మొత్తానికి పెళ్ళయిందనిపిస్తారు. కానీ ఆ తర్వాత కలిసి బ్రతకవలసిన భార్యాభర్తల మధ్య ప్రతిసారీ ఆ గొడవే అడ్డుగోడగా నిలిచి వారిని విడిపోయే పరిస్థితికి తీసుకువస్తుంది.
మరోదానిలో పెళ్ళిలోనే ప్రారంభం అయిన అత్తా, ఆడపడుచుల పెత్తనం పెళ్ళయాక కూడా అడ్డూ ఆపూ లేకుండా కొనసాగుతుంది. తల్లీ, భార్యా మధ్య సమతుల్యం చెయ్యలేని భర్త వల్ల ఆ భార్య విడిపోడానికి సిధ్ధపడుతుంది.
ఈ ఫిల్మ్ పూర్తవగానే సుగుణ జానకివైపు తిరిగి “ఇదేదో నా కథలాగే వుంది కదా వదినా.” అంది.
మరో ఫిల్మ్ మొదలైంది. ఇందులో వృధ్ధులైన అత్తామామలను ఈసడించుకుంటున్న భార్యను భర్త “మా అమ్మానాన్నలను యింట్లో వుండొద్దన్నావంటే  నువ్వు కూడా నా యింట్లో వుండఖ్ఖర్లేదు..” అన్నాడని భర్తతో తెగతెంపులు చేసుకుంటుంది ఓ భార్య.
అది పూర్తవగానే మూర్తిని ఓరగా చూసింది జానకి.
మరోదాంట్లో సర్దుకుపోలేని భార్యాభర్తలు అవతలివారు తమమాటే వినాలనే పట్టుదలలతో అహంకారానికి పోయి విడిపోతారు.
ఇంకోదానిలో “అతనితో సరిగ్గా సంపాదించుకుంటున్నావు. అతను లేకపోతే బతకలేవా..” అంటూ యిస్తున్న పెద్దవాళ్ళ ప్రమేయం వల్ల ఇంకొందరు విడిపోతున్నారు.
యిలాగ భార్యాభర్తలు విడిపోడానికి దోహదపడే కారణాలను చూపించే కొన్ని షార్ట్ ఫిల్మ్స్ చూపించింది సుస్వర. టీవి ఆఫ్ చేసి వీళ్ళవైపుకి తిరిగింది.
“అన్ని కాపురాలలోనూ దంపతులమధ్య అభిప్రాయభేదాలు రావడానికి యివే కారణాలు అవుతాయని చెప్పను. కానీ లెక్కలప్రకారం యిప్పటికి చాలామంది భార్యాభర్తలు మరీ శాడిస్టులయితే తప్పితే విడిపోడానికి కారణాలు మాత్రం యివే. దీనికి కారణం ఒక్కటే.. పెళ్ళికి ముందే అసలు కలిసి బతకడమెలాగో యిద్దరికీ తెలియాలి. అది యెవ్వరూ చెప్పటం లెదు.”
జానకి ఊరుకోలేకపోయింది. “యెందుకు చెప్పరండీ? సర్దుకుపొమ్మని యిద్దరి పెద్దవాళ్ళూ చెప్తారు. “అంది.
వెంటనే సుస్వర అందుకుంది. “అదే అందరూ చేస్తున్న తప్పు. యేం.. యెందుకు సర్దుకుపోవాలీ? “
మూర్తి తెల్లబోయేడు. సర్దుకుపోకపోతే సంసారాలు యెలా సాగుతాయి? తనలా సర్దుకుపోయి తల్లితండ్రులని ఊళ్ళోనే వుంచెయ్యడం వల్లనే కదా తన సంసారం నిలబడింది. లేకపోతే జానకి యింట్లోంచి వెళ్ళిపోయేది. అల తనకి దూరంగా పెరిగేది. యెదుటి  మనిషి అర్ధం చేసుకోలేనప్పుడు మనం తగ్గక తప్పదు. అదే అన్నాడు. “అన్నీ మనం కావాలనుకున్నట్టే అవవు కదండీ” అని.
సుస్వర చెప్పింది. “యిదివరకు రోజులుకావు. ఇప్పుడు పెళ్ళిళ్ళు చెసుకునే ఆడపిల్లలూ, మగపిల్లలూ కూడా ప్రపంచజ్ఞానం తెలిసినవారు. పెళ్ళికి ముందు మీరు మీమీ మనసులని ఈ విధంగా సిధ్ధం చేసుకోండీ అని సూచిస్తే చాలు చక్కగా వాళ్ల జీవితాలని తీర్చిదిద్దుకుంటారు.”
అప్పటివరకూ అన్నీ మౌనంగా చూస్తూ, వింటూ వున్న విజయ్, అల సుస్వరవైపు తిరిగారు.
“అసలు మీరు మాకు యేమి చెప్పదలచుకున్నారో సూటిగా చెప్పండి.” అన్నాడు విజయ్.
“అవును. ఈ డొంకతిరుగుడంతా యెందుకు? అసలు మీరు అక్కడక్కడ పెట్టిన ఆ వాక్యాల అర్ధాలేమిటి? విడిగావుంటూ కలిసివుండడమెలా సాధ్యం?”
నవ్వుతూ కుర్చీలో వెనక్కి జారగిలబడింది సుస్వర. “హమ్మయ్య. ఇప్పుడు మీరందరూ నేను చెప్పేది వినడానికి సిధ్ధమయ్యారు. సరే.. చెపుతున్నాను వినండి. ఈ వాక్యాలన్నీనా స్వంతం కాదు. వివాహబంధాల గురించి కొన్ని ఇంగ్లీషు పుస్తకాలనుంచి తీసుకుని తెలుగులో వ్రాసిపెట్టాను. యెందుకంటే పెళ్ళనగానే ముందు అందరూ పెళ్ళి కావలసిన వారిద్దరికీ సర్దుకుపోతూ హాయిగా వుండమని దీవిస్తుంటారు. అప్పటిదాకా స్వతంత్రంగా పెరిగిన పిల్లలని, అందులోనూ ఈ మధ్య వ్యక్తిత్వం కూడా వచ్చిన పిల్లలని పెళ్ళి చేసేసి సర్దుకుపొమ్మంటే వాళ్ళెలా సర్దుకుపోతారు? ఎవరు సర్దుకుపోవాలీ? ఎంతవరకూ సర్దుకుపోవాలీ? అసలు ఎందుకు సర్దుకుపోవాలీ? మనసునీ, ఇష్టాలనీ యెన్నివిధాలుగా చంపుకుంటే సర్దుకు పోగలుగుతారూ? అలా మనసుని కష్టపెట్టుకోకుండా భార్యాభర్తలు హాయిగా, ఆనందంగా జీవించలేరా  అన్న ప్రశ్నకి జవాబులే నేను రాసిన ఆ వాక్యాలు.”
కాస్త ఊపిరి పీల్చుకుందుకు ఆగింది సుస్వర. కుతూహలంగా ముందుకు వంగారు అందరూ.
“మనం ఒప్పుకున్నా ఒప్పుకోకపోయినా ఒక విషయం మటుకు తెలుసుకోవాలి. అదేంటంటే కన్నవాళ్ళు కొన్నాళ్లవరకే మనతోటి వుండగలరు. కడుపున పుట్టినవాళ్ళు రెక్కలొచ్చేంతవరకే మనతో వుంటారు. కానీ కలిసి జీవితం పంచుకునేవాళ్ళు మటుకు జీవితాంతం మనతోనే వుంటారు. అందుకని వారితో నటనలు, మోసాలు లేకుండా నిజాయితీగా వుండాలి.”
 “ప్రేమించి పెళ్ళి చేసుకున్నా, పెళ్ళి చేసుకున్నాక ప్రేమించినా వాళ్ళిద్దరూ కలిసి బ్రతకాల్సింది మటుకు ప్రేమతోనే. ఆ ప్రేమ ఒకరి మీద ఒకరికి అలాగే వుండాలంటే దానిని కట్టడి చేయొద్దు. నువ్వు ప్రేమించు, కానీ ఆ ప్రేమ అతని మీద పెత్తనం చేసే స్థాయికి మటుకు పోనీకు. లేదా అతని ప్రేమని నీమీద పెత్తనం చేసే పరిస్థితికి తెచ్చుకోకు.” అర్ధం కానట్టు చూసారు అందరూ.
“ఒకే ఇంట్లో వుంటున్నారు కదా అని ఒక్కలాగే జీవించాలనుకోకు. భాగస్వామి వ్యక్తిత్వాన్ని గౌరవించు. నీకు ఇష్టం లేని సంగీతం ఆమెకి ప్రీతిపాత్రమైతే ఆ సంతోషం ఆమెని పొందనీ. నువ్వు వినక్కర్లేదు. మీ వివాహజీవితం కలకాలం కలిసివుండాలంటే మీరు ప్రతిక్షణం అంటిపెట్టుకునే వుండక్కరలేదు. ఒకరిని ఒకరు గౌరవించుకుంటే చాలు”
“జీవనవీణ మథురస్వరాలు పలకాలంటే ఆ వీణతీగలు విడిగా వుండి వేటిస్వరాలు అవి పలికితేనే జీవననాదం బాగుంటుంది. అంతేకాని తీగలం మేము ఒకటేగా అని కలిసిపోతే అసలు నాదమేరాదు. అలాగే భార్యాభర్తలు యెవరి వ్యక్తిత్వం వాళ్ళు నిలబెట్టుకుంటూ, యెదుటివారి వ్యక్తిత్వాన్ని గౌరవిస్తేనే ఆ సంసారంలో ఆనందనాదం వినిపిస్తుంది.”
ఏకాగ్రతగా వింటున్న అల, విజయ్ ల మొహాల్లో ఆనందం కనిపించింది.
“ఇలా ఒక్క సెషన్ లో అన్నీ చెప్పడానికి టైమ్ సరిపోదు. మీ పెళ్ళి అయేలోపల మరోసారి రండి. జీవితాంతం హాయిగా, ఆనందంగా కలిసి బ్రతకవలసిన మీరు ఒకరి వ్యక్తిత్వాన్ని మరొకరు యెలా గౌరవించుకోవాలో షార్ట్ ఫిల్మ్స్ చూపిస్తాను. అప్పుడే నేను పెట్టిన ఈ ఎంజాయ్ మేరేజ్ బ్లిస్ అన్నపేరు సార్ధక మవుతుంది.”
“అసలు ఆ పేరు మీరు యేమనుకుని పెట్టేరండీ?” విజయ్ కుతూహలంగా అడిగాడు.
“మనం వివాహాన్ని చాలా పవిత్రమైనదిగా భావిస్తాం. హాయిగా,ఆనందంగా వివాహ జీవితం గడపాలని పెద్దలు దీవిస్తారు. మేము చెప్పిన సలహాలు పాటిస్తే వారి దీవెనలు ఫలిస్తాయని ఆ పేరు పెట్టాను.”
అప్పటికే యిచ్చిన టైమ్ అయిపోవడం వల్ల అందరూ వెళ్ళడానికి లేచారు. మూర్తి సుస్వర ముందుకు వెళ్ళి, “ఎల్లుండి ఆదివారం మా అలకనందకు, విజయ్ కు యెంగేజ్ మెంట్ . మీరు, మీవారితో కలిసి తప్పక రావాలి.” అంటూ ఆహ్వానించాడు.
సుస్వర నవ్వుతూ, “మా పెళ్ళయి పాతికేళ్ళైంది. మేమిద్దరం విడిపోయి పదిహేనేళ్లైంది. అందుకని మావారు రాలేరు. నేను వస్తాను.” అంది.
తెల్లబోయి నిలబడిన వాళ్లందరినీ చూస్తూ, “పదిహేనేళ్ళక్రితం యిలాంటి కౌన్సిలింగ్ సెంటర్లు లేవుకదా మరీ..” అంటూ నవ్వేసింది.
కానీ అలకి మటుకు ఆ అందమైన చిలుక పక్కన గోరింక కనపడకపోవడం మనసుకు ముల్లు గుచ్చుకున్నట్టుగా అనిపించింది. 
                          ——————— 
విశ్లేషణ: స్వాతీ శ్రీపాద
ఎంజాయ్ మేరిటల్ బ్లిస్స్
జి.ఎస్.లక్ష్మి
కధ కాస్త ఆధునికత కాస్త వర్తమానం రాబోయే భవిష్యత్తుకు అవసరమైన సూచనలతో చక్కని కధన౦తో మ౦చి వర్ణనలతో బాగా చదివి౦చే వేగంతో బాగు౦ది. ఈ కాలపు పిల్లలకు కావలసిన పాఠాలు ఎలా చెబితే అర్ధమవుతాయన్న ఆలోచన బావు౦ది. అలాగే రాజీ అనేది రె౦డు వైపులా ఉ౦దాలనె సూచనా బాగు౦ది. చక్కటి శైలి శిల్ప౦తో అ౦ది౦చిన చక్కని కధ
మంథా భానుమతి.
“అంత భయవెందుకే అత్తారిల్లంటే! మా కాలంలో లాగానా ఏవన్నానా?” ఇంకా పూర్తిగా తెల్లారలేదు.. అప్పుడే  మా అమ్మాయి గదిలోంచి నెమ్మదిగా మాటలు, వంటింట్లోంచి ఢమఢమా చప్పుళ్లు..
ఆదివారమైనా ఒకరగంటసేపు ఎక్కువ పడుక్కుందామంటే కుదరదు. బద్ధకంగా మంచం మీద అటూ ఇటూ కదిలాను.
దుప్పటి చెవుల మీదుగా బిగించి కళ్ళు మూసుకున్నా.. ఊహూ! ఒక సారి టాటా చెప్పి వెళ్ళిపోయిన నిద్రాదేవి మళ్లీ వస్తుందా నా పిచ్చిగానీ.. కళ్లు మండి పోతున్నాయి. రాత్రి చాలా పొద్దు పోయింది. శనివారం అంటే, అర్ధరాత్రి వరకూ ఏదో పుస్తకం పట్టుకుని పూర్తి చేసేవరకు వదలక పోవడం మా చెడ్డ అలవాటు నాకు.
ఒక్క ఉదుట్న కాళ్ళతో దుప్పటి తన్ని మంచం మీదినుంచి కిందికి దిగాను. చల్లని నీళ్ళతో కళ్ళని శాంత పరచి, జెల్ పేస్ట్ తో పళ్ళని శుభ్రపరచి వంటింట్లోకి ప్రవేశించాను.
వంటిల్లంతా అప్పుడే రైలు వెళ్ళిన ప్లాట్ ఫారంలా ఉంది.
పాలు కాచుకుని తాగినట్లుగా స్టౌ మీద మూత పెట్టని పాలగిన్నె. పక్కన అట్టకడుతున్న పాల గ్లాసు.  గదిలో ఒక మూల వాడేసిన పాల పాకెట్లు. గట్టు మీద అరటి పళ్ల తొక్కలు.
పాల గిన్నె..  మా దొరగారు చెయ్యి పెట్టిన వెంటనే దొరికినట్టు లేదు.. గిన్నెలన్నీ చెల్లా చెదురుగా పడున్నాయి.
ఫ్రిజ్ లోంచి పాల పాకెట్ తీసినప్పుడు పెరుగు గిన్నె ఒలికినట్లుంది.. హడావుడిగా కనిపించిన బట్ట పెట్టి తుడిచేసి, మూలకి గిరాటేసినట్టున్నారు.. నేలంతా తెల్లగా ఒక పొర. దానికి తోడు  కోడిగుడ్డు కూడా కింద పడి పగిలినట్లుంది.. కడుపులోంచి తిప్పేస్తోంది.
అనిల్.. అదే నా జీవిత నేస్తం.. బ్రహ్మానందరెడ్డి పార్క్ లో జాగింగ్ కి వెళ్లిపోయినట్లున్నారు. వారానికి ఏడురోజులూ, హోరున వాన పడుతుంటే తప్ప వెళ్లి తీరాల్సిందే. కదలకుండా కూర్చుని పనిచేసే బాంక్  ఉద్యోగం మరి..
“ఆ మాత్రం వెళ్లకపోతే హార్టు కూడా కొట్టుకోడం మర్చిపోతుంది కొన్నాళ్టికి..” అనిల్ ఉటంకిస్తాడు.
నిజమే కదా అనుకుంటా! కానీ ఈ వంటింటి భీభత్సం భరించడమే కష్టంగా ఉంది.. నేనెప్పుడైనా కాస్త బద్ధకిస్తే ఆ తరువాత సామెత చెప్పినట్టే. ఏ మాటకామాటే.. అనిల్ ఆరు మైళ్లు ఆగకుండా పరుగెత్తగలడు.
ఏ పని ముందు చెయ్యాలి? హఠాత్తుగా నీరసం వచ్చింది.. ముందు కాఫీ తాగుతే కానీ..
కాఫీ కప్పు తీసుకుని బాల్కనీలోకి వెళ్లాను. మాది మూడు గదుల అపార్ట్ మెంటు.. అందులోఎనిమిదీ బై ఆరు అడుగుల బాల్కనీ.. మా అమ్మాయి ప్రత్యూషకి మొక్కలంటే ఇష్టం.. చిన్న తోటలా చేసింది. చేసింది అనకూడదు.. ప్లాన్ చేసింది అనాలి. మొక్కలు, కుండీలు తేవడం.. ఏది ఎక్కడ పెట్టాలో చెప్పడం వరకే అమ్మాయిగారి పని. ఆ తరువాత పనంతా నాదే.. పనమ్మాయి సహాయంతో.
నాలుగు ప్లాస్టిక్ కుర్చీలు, ఒక చిన్న టీపాయ్. అక్కడే కుటుంబ సభ్యులం నలుగురం శిఖరాగ్ర సమావేశాలు జరుపుతుంటాం. కుండీలో వేసిన పారిజాతం.. నాలుగు పూలని కిందికి విదిల్చింది. నాలుగే అయితేనేం.. ఆహ్లాదమైన పరిమళం  మనసుకి హాయి కలిగిస్తోంది. నిజమే..
“మనసుకి నచ్చిన మాటలు, చెవులకింపైన పాటలు, ఇతరులకుపయోగించే చేతలు, వాసనగల పూలు నాలుగైనా చాలు కదా!” నా ఆలోచనకి నాకే నవ్వొచ్చింది. పొద్దున్నే వేదాంతం వల్లించుకుంటూ  కూర్చుంటే నాకున్న నలభై నాలుగు పనులూ ఎవరు చేస్తారు?
మా ఇంట్లో ఉన్నది నలుగురమే ఐనా.. సరిగ్గా పని చేసేది నేనొక్కదాన్నే. మిగిలిన ముగ్గురూ అదోరకం మాలోకాలు. ఒక పని చేశారంటే నాకు నాలుగు పనులు కలుస్తాయి. అనిల్ మహాశయుడి గురించి ఇందాకే చెప్పా కదా!
అంతలో.. నా ఏకాంతాన్ని భంగం చేస్తూ వచ్చేశారు మా అమ్మాయి ప్రత్యూష, వాళ్ళ బామ్మ..  చెరో స్టీలు గ్లాసుతో, ఎత్తుగా నురుగు కనిపిస్తున్న కాఫీతో.
“ఏమిటో పొద్దున్నే మనవరాలితో మంతనాలు?”
“ఏం లేదే సుగుణా! ఏదో.. దాని డౌట్స్.. తీర్చడానికి తాపత్రయ పడుతున్నా.” మా అత్తగారు తడబడుతున్నట్టుగా అన్నారు.
అప్పుడే నాకు అనుమానం వచ్చింది.. నాకు తెలియకుండా ఏదో జరుగుతోందని.
మా ఇంట్లో ఎప్పుడూ రెండు పార్టీలుంటాయి. సమయానుకూలంగా సందర్భాన్ని బట్టి అందులో సభ్యులు మారుతుంటారు. మీరు ఆలోచిస్తున్నది కరెక్టే.. అచ్చు మన రాజకీయ పార్టీల్లానే.
ఇప్పుడు మా అమ్మాయి, అత్తగారు ఒక పార్టీ అయినట్లున్నారు.  కనుబొమ్మలు ముడిచి ఏమిటన్నట్లు చూశాను. ప్రత్యూష పారిజాతం మొక్కని పరీక్షిస్తోంది, తీక్షణంగా.
“అబ్బాయిని రానీ మాట్లాడు కుందాం. ఇవేళ ఆదివారమే కదా! వంటేమిటో ఆలోచించావా?” మాట మార్చడంలో మా మాయావతమ్మగారికి ఎవరూ సాటి రారు. మా అత్తగారి అసలు పేరు సత్యవతి. ఆవిడ వేసే పాత్రని బట్టి పేరు పెడుతుంటాను. మహా హడావుడి మనిషి.
“హూ..” గట్టిగా నిట్టూర్చాను.
“కూరలేంటో తీసి పెడ్తే తరిగేస్తా. పాపం అబ్బాయి అంతా ఆగవాగం చేసెళ్తే సర్దేప్పటికి నీ పనైపోయుంటుంది.” సానుభూతి కురిపిస్తూ, మోకాళ్ళు రెండు చేతుల్తో పట్టుకుని లేవబోయారు.
“వద్దొద్దు అత్తయ్యా! ఎంతసేపు.. నే చేసుకుంటా..” హడావుడిగా అక్కడ నుంచి లేచి వెళ్ళి పోయాను.
మా అత్తగారు నలుగురన్నదమ్ములున్న ఉమ్మడి కుటుంబంలో పెద్దకోడలిగా చాలా బరువు బాధ్యతలు భరించారు. అందులో.. వీళ్ళనీ వాళ్ళనీ లేదు.. అందరూ అందరితో మెచ్చుకోవడాలూ, నొచ్చుకోవడాలూ, అలకలూ, సాధింపులూ.. అసూయలూ! ఒక్కడే కొడుకైనా అనిల్ పదిమందితో కలిసి పెరిగారు. గారాబం లేదు సరి కదా ఆలశ్యంగా పుట్టడం వల్ల, పెద్దవాళ్లైన బాబాయిల పిల్లల పెత్తనాలు.. అమ్మ ఎప్పుడూ వంటింట్లో.. ఒక రకంగా వంటరితనంతో బాధపడినట్లే!
మా పెళ్ళయ్యాక ఉమ్మడి కుటుంబంలోంచి బైటికొచ్చేశారు అత్తగారు, మామగారు.. రావలసి వచ్చింది. అదీ మా సత్యభామమ్మగారి పట్టుదల వల్లే!
చిన్నప్పటి నుంచీ శక్తికి మించిన పని చేసి చేసి మా అత్తగారి చేతులు, కాళ్ళు అరవై ఏళ్ళు నిండగానే ఇంక మాట వినమని మొరాయించేశాయి. మూడేళ్లక్రితం మామగారు పోయినప్పట్నుంచీ నరాల బలహీనత.. ఏది ముట్టుకున్నా వేళ్ళు వణుకుతుంటాయి. నాకు సాయం చెయ్యాలనే ఉంటుంది పాపం. అందులో కత్తిపీట.. ఇంకేవైనా ఉందా! స్టౌ దగ్గరికి కూడా రానియ్యకూడదని ఎప్పుడో డిసైడయ్యాం. అయినా ప్రతీ విషయం ఆవిడతో చర్చిస్తూ ఉంటాం. ఆవిడ కూడా తన అనుభవాన్ని రంగరించి మంచి సలహాలిస్తుంటారు.
ఇంక మా అమ్మాయి ప్రత్యూష అచ్చు వాళ్ల నాన్న పోలికే. పాతికేళ్ళు దగ్గర పడుతున్నా, చిన్నపిల్లలా ఎగురుతూ ఉంటుంది ఎప్పుడూ! ఏదో యమ్మెన్సీ కంపనీట, నాకు నోరు తిరగదు.. అందులో హెచార్ లో ఏదో పని! నన్నెవరడిగినా ఇలాగే చెప్తుంటే అందరూ నవ్వుతుంటారు.
“మా కంపెనీ పేరు, నా పనీ.. అన్నీ కాగితం మీద రాసిస్తా ఇంపోజిషన్ రాసి బట్టీ కొట్టకూడదూ?” వంట గట్టు శుభ్రం చేస్తున్న దాన్ని కొరాకొరా చూస్తుండగానే, పళ్ళాలు సర్దుతూ బల్ల మీదున్న మంచినీళ్ల సీసా ధడేల్ మని దొర్లించేసింది మా పెచ్చూ. ఒకే సారి పది ఆలోచనలు తిరుగుతుంటాయి దాని బుర్రలో.
కుర్చీలోంచి లేవబోతున్న అత్తగారిని వద్దని వారించాను. ఆవిడకి గాని కాలు జారిందంటే లేనిపోని అవస్థలు.
“ఉండమ్మా, ఒక్క నిముషం..” నాలుగంగల్లో గదిలోకి వెళ్ళి తెల్లగా ఉతికిన టర్కిష్ తువ్వాలుతో చక్కగా పొడిగా తుడిచేసింది, నేను నోరు తెరుచుకుని చూస్తుండగానే.
“పదండి.. ఆదివారం కదా! మంచి సినిమా వస్తోందేమో చూద్దాం..” నా రియాక్షన్ బైటికొచ్చే లోపే అనిల్ అందర్నీ హాల్లోకి నడిపించాడు.
“ఏవంటున్నావే? తెలుస్తోందా ఏం మాట్లాడుతున్నావో?” కొంచెం గట్టిగానే అరిచాను. ప్రత్యూష నదురూ బెదురూ లేకుండా చూసింది.
“ఇప్పుడేమయిందనమ్మా! అంతగా అప్ సెట్ అవుతున్నావూ? పిల్లకి ఇరవైనాలుగు నిండాయి. పెళ్లి చేసుకుని అత్తారింటికెళ్దామనుకుంటోంది. ఇందులో వింతేముంది?” బామ్మగారు వత్తాసు కొచ్చేసింది.
“అయితే ఇదన్నమాట.. ఇద్దరూ కూడబలుక్కుంటున్నారు పొద్దుట్నుంచీ! నాకెందుకు చెప్పదుట మీ మనవరాలు? ఇంతకీ పెళ్ళికొడుకెవరుట?”
“ఇలా అరుస్తావనే నీకు ముందుగా చెప్పలేదు. కూచుని కూల్ గా ఆలోచించు. నాకు నచ్చిన వాడిని ఎంచుకోవడంలో తప్పేముంది? సంతోష్ నీకు బాగా తెలిసిన వాడే..  తన చెల్లెలి పెళ్లిలో వాళ్ల ఫామిలీని చూశావు.  పెళ్లికూతుర్ని చేసినప్పుడు ఇంటికి కూడా వెళ్ళాము. అప్పుడు మెచ్చుకున్నావు కూడా! మేమిద్దరం ఏడాది నుంచీ ఒకరి అభిప్రాయాలు ఒకరు తెలుసుకుంటూ కలిసి లైఫ్ లాంగ్ ఉండగలమని నిర్ణయానికి వచ్చాము. మంచి ఫామిలీ. చదువు, ఉద్యోగం కూడా మంచివే! ఇవేళే ఇద్దరం ఇంట్లో చెప్పాలని అనుకున్నాం.” ప్రత్యూష నెమ్మదిగా ఐనా స్థిరంగా అంది.
“మరి రెండు నెలలనుంచీ మారేజ్ బ్యూరోల చుట్టూ తిరుగుతుంటే ఒక మాట చెప్పచ్చు కదా! నా ఫ్రెండ్స్ అందరితో కూడా చెప్పాను. అసలు పేరెంట్స్ అంటే లెక్కుందా? మీరేం మాట్లాడరేం?” నా కోపాన్ని అనిల్ వైపు మళ్ళించాను. అనిల్ నిమ్మకి నీరెత్తినట్టు సోఫాలో కూర్చుని సినిమా చూసినట్లు చూస్తున్నాడు జరుగుతున్నదంతా.
“ఇంతకీ అమ్మాయ్! నీ బాధ అది అబ్బాయిని ఎంచుకుందని కాదు.. నీకు ముందు చెప్పలేదని. అంతే కదూ?” సత్యవతమ్మగారికి లౌక్యం తెలీదు. మెదడుకి తట్టింది బైటికి కక్కడమే!
మా అమ్మాయి, వాళ్ళ నాన్నల ముసి ముసి నవ్వులు చూస్తుంటే నాకు ఒళ్లు మండిపోయింది.
“ఇంకేం.. ముగ్గురూ ఒక పార్టీ అయ్యారు కదా! రిజిస్ట్ట్రార్ ఆఫీస్ లో అప్లికేషన్ ఇచ్చి రండి.”
ఆ తరువాత ప్రత్యూష చెప్పిందానికి నాకు కోపం నషాలానికంటింది. లేచి చరచరా వెళ్లి గది తలుపు ధడేల్ మని వేసి ముసుగు తన్ని పడుకున్నాను.
అలా కలత నిద్రలో ఎంత సేపుండిపోయానో!
నా నుదుటి మీద ఎవరిదో స్పర్శ.. మెత్తగా, చల్లగా! సరిగ్గా పాతికేళ్ల క్రితం ఇదే స్పర్శ.. ఓదార్పుగా, నేనున్నా నీకంటూ అభయమిస్తూ ఊరడించింది.
“ఎందుకురా అమ్మడూ! అంత మధన పడుతున్నావు? ఏం భయం లేదు. సవ్యంగా జరిగి పోతుంది. అమ్మాయి సుఖంగా సంతోషంగా ఉంటుంది. మన అండ దానికెప్పుడూ ఉంటుంది.”
“అమ్మా.. అమ్మా!” పక్కనే కూర్చుని సాంత్వన పరుస్తున్న ఆ చల్లని ఒడిలో దూరి భోరుమన్నాను.
“ఏం ఫరవాలేదు. నేనున్నాను కాదా!”
తలెత్తి, నీళ్లు నిండిన కళ్లతో మా అత్తగారి.. కాదు కాదు.. అమ్మ మొహం చూశాను. అదే ధృఢ నిశ్చయం కళ్లల్లో! వయసు మీద పడడంతో కాసింత సడలిందంతే.
మా ఇద్దరికీ గతం గుర్తుకొచ్చింది ఒక్క సారిగా!
“నే వెళ్తున్నా!”
హాలు నిండా కూర్చునున్న జనంలో ఏ స్పందనా లేదు. నాన్నగారైతే సోఫాలోంచి విసురుగా లేచి లోపలికెళ్లి పోయారు. అమ్మ కన్నీళ్లు కనిపించకుండా మొహం తిప్పుకుంది. బాబాయ్, పిన్ని, అత్త, మామయ్య.. నాకంటే రెండు మూడేళ్లు పెద్దో చిన్నో అయిన, వాళ్ల పిల్లలు.. అందరూ శిల్పాల్లా ఉండిపోయారు.
నాలో ఏదో మొండితనం. నన్ను ఎందుకు అర్ధం చేసుకోరు? అనిల్ అంటే నాకు చాలా ఇష్టం. ఏదో.. నా మంచి కోసమే అన్నట్లు నీతి బోధలు రాత్రంతా.. ఒకరి తర్వాత ఒకరు.
“కష్టపడతావే! మన కంటే పెద్ద కులం అనే గర్వం నిన్ను వాళ్లతో సమంగా చూడనివ్వదు. అందులో జాయింట్ ఫామిలీ అంటున్నావు. అసలు పెళ్లిలో మనల్ని మనుషుల్లా చూస్తారా వాళ్లు? మన ఆస్థులూ, మన లైఫ్ స్టైల్ పూర్తిగా వేరుగా ఉంటాయి. పప్పన్నం తప్ప ఇంకేం దొరకదు. నీకేవో ముక్క లేందే ముద్ద దిగదు.” అందరు చెప్పేది ఒకటే.
“సరే.. అతడే కావాలనుకుంటే ఇంక నీకూ మాకూ సంబంధం లేదు.. నేనైతే పెళ్లి చెయ్యను.” నేను బండరాయిలా ఉలుకూ పలుకూ లేకుండా నిల్చుంటే, నాన్న వేసిన చివరి అస్త్రం..
అంతా నేను, అనిల్ ఊహించినట్లే జరుగుతోంది. మా ఇంట్లోనే ఒప్పుకోపోతే అనిల్ వాళ్లింట్లో ఏమనుంటారో ఊహించడం కష్టం కాదు. మాది చాలా ఆధునిక భావాలు కల కుటుంబం అనుకుంటుండేదాన్ని. కానీ అన్నీ ఆర్ధిక భావాలే అనుకోలేదు.
మర్నాడే రిజిస్ట్రార్ ఆఫీస్ లో అప్లికేషన్ ఇచ్చాం. నెలయ్యాక పదిమంది ఫ్రెండ్స్ మధ్య రెండు దండల మార్పిడితో మా పెళ్లైపోయింది. తర్వాత మినర్వాలో భోజనాలు చేశాం. వెయ్యిరూపాయల ఖర్చు.
అనిల్ వాళ్లింట్లో అడుగు పెడుతుంటే నా గుండె డ్రమ్స్ వాయిస్తున్నట్లు కొట్టుకోడం మొదలెట్టింది. గుమ్మం దగ్గరే ఎదురైన పిన్ని నోరు తెరుచుకుని చూస్తుండిపోయింది. వెంటనే బిలబిల్లాడుతూ పది మంది వచ్చేశారు. ఏముందింక.. షరా మామూలే.
అనిల్ తాతగారు ఉగ్రనరసింహావతారం ఎత్తారు.
ఎవరూ నోరెత్తలేదు. కాళ్ళల్లోంచి వణుకొచ్చి కళ్లు తిరిగి కింద పడబోయాను. అనిల్ నడుం చుట్టూ చెయ్యేసి ఆపారు. ఇద్దరం వెనక్కి తిరిగి వచ్చేశాం. నాలుగు రోజులు హోటల్లో ఉండి స్నేహితుల సాయంతో అనిల్ బాంక్ దగ్గరగా ఇల్లు తీసుకుని, పాలు పొంగించుకోడానికి ఏర్పాట్లు చేసుకున్నాం. ఆ రోజు శనివారం.. సరిగ్గా, ఇంట్లోకి అడుగు పెట్టబోతుండగా ఇంటి ముందు ఆటో ఆగింది. అందులోంచి దిగారు అత్తగారు, మామగారూ!
అప్పటినుంచీ అనిల్ కీ నాకూ కూడా అమ్మా నాన్నా అయ్యారు. కొడుకుని వదులుకోనని ఖచ్చితంగా చెప్పి మా అత్తమ్మ, మామగారిని మా దగ్గరికి తీసుకొచ్చేసింది..
“నాకు ప్రత్యూష కోరిక ఎలా తీర్చాలో తెలీడం లేదు.. మా అమ్మా వాళ్లూ ఇప్పటికీ నన్ను దగ్గరికి రానియ్యడం లేదు. ఐనా పెళ్లికి అంత ఖర్చు, హడావుడి అవసరమా? పైగా ముందుగా ఎంగేజ్ మెంటోటిట! ఐదు చీరలు.. ఒక్కోటి పదిహేను వేలు పెట్టాలిట. ఆ తర్వాత ఆ చీరలన్నీ ఏం చేస్తుందో!” సింకు దగ్గర గిన్నెలు కడుగుతూ సణుగుతున్నాను.
సరిగ్గా అప్పుడే వచ్చింది పెళ్లి కూతురు, స్కర్టు బ్లౌజు వేసుకుని, ఎగురుతూ. వెనుకే బామ్మగారూ!
నాలుగు రోజులయింది.. సంతోష్ వాళ్లింటికి వెళ్లి వాళ్లతో మాట్లాడి.కాబోయే వియ్యాలవారు మంచివాళ్లే కానీ పెద్ద లిస్ట్ ఇచ్చారు. కట్నం ఏం వద్దుట. కానీ ఆ లిస్టు, వాళ్లు చెప్పిన కళ్యాణ మండపం.. అవన్నీ కలుపుతే పది, పదిహేను లక్షలు పైన అయేట్లుంది. మాకున్న సేవింగ్స్ అన్నీ ఈ అపార్ట్ మెంట్ కొనడానికి, వుడ్ వర్క్ కి ఐపోయాయి. మా అమ్మ వాళ్లు పెళ్లికి ముందు హెచ్చరించిన ఇబ్బందులన్నీ వచ్చాయి. కానీ.. అనిల్, అత్త మామలు చూపించిన ప్రేమతో సర్దుకు పోయాను.
“నో వర్రీస్ మా! మై హూనా..” వెనకనుంచి మెడమీద చేతులు వేసి తన వైపుకి తిప్పుకుంది నా కూతురు.
“సంతోష్ వాళ్లు మన దూరపు బంధువులు సుగుణా! కోడల్ని బాగా చూసుకుంటారు. ఒక్కడే కొడుకు కదా.. గ్రాండ్ గా పెళ్లి చేసుకోవాలని అనుకోడంలో తప్పు లేదు.” అత్తగారు చటుక్కున నాలిక్కొరుక్కున్నారు.. చురుగ్గా చూస్తున్న నన్ను చూసి.
కడిగిన గిన్నెలు బోర్లించి, చేతులు విదిలించి, కొంగుకు తుడిచి, భోజనాల బల్ల దగ్గరికెళ్లి, కుర్చీలో కూర్చున్నా. నాలో ఒకేసారి అనేక రకాల భావాలు.. భయాలు. పుట్టింటి అండ లేకపోవడంతో.. ఒక రకమైన ఆత్మన్యూనతా భావం ఉందనుకుంటా నాలో అంతర్లీనంగా! అత్తగారు వచ్చి నాపక్కన కూర్చుని భుజం మీద చెయ్యేశారు.
“నిన్ను నొప్పించడం నా ఉద్దేశం కాదు తల్లీ! అప్పటి పరిస్థితుల్లో మీకు వేరే దారి లేదు. నేను అర్ధం చేసుకోగలను. ఇప్పుడు పెళ్లి చెయ్యడం అంత బరువేం కాదు.. అన్నీ గుత్త కిచ్చెయ్యడవే కదా! మన బంధువులు కూడా ఇప్పుడు మనతో బానే ఉంటున్నారు. మీ అమ్మా వాళ్లనీ కూడా పిలుద్దాం. ఇంక డబ్బు సంగతి..”
“అమ్మా! నాలుగేళ్లనించీ సంపాదిస్తున్నాను.. నాన్నగారు నాదగ్గర పైసా తీసుకోవడం లేదు. నా సేవింగ్స్ అన్నీ నీ అకౌంట్ కి ట్రాన్స్ఫర్ చేశా.. చూడు. నాన్నగారికీ సంగతి తెలుసు.”
ప్రత్యూష చూపించిన పాస్ బుక్ లో సంఖ్య చూడగానే ఒక్కసారి నా నోరు తెరుచుకుంది. పదిహేను లక్షలు..
“ఇంత జీతమా నీకు.. కానీ మీ అత్తగారు..”
“ఏమీ అనరు. అసలు నేను జాబ్ చెయ్యకపోయినా ఏమనరు. వాళ్లతో కలిసిపోతే చాలు. నాకు వాళ్లూ, వాళ్లకి నేనూ బాగా నచ్చాం. ఓ.కే! ఇంక నవ్వుతూ, చకచకా ప్రతీ దానికీ నన్ను తిడుతూ, సరదాగా హాయిగా ఉండాలి. డీల్..” బొటనవేలు పైకెత్తి చూపించి నా బుగ్గ మీద ఒక ముద్దిచ్చి వెళ్లింది నా పాపాయి.. ఈనాటి ఆదునిక యువతి.
*—————————————*
విశ్లేషణ: స్వాతీ శ్రీపాద
మ౦థా భానుమతి
అత్తారిల్లు
పాతకొత్తల మేలు కలయికలా చక్కని కధ అ౦ది౦చారు భానుమతి గారు. కనుమరుగైపోతున్న బామా మనవరాళ్ళ అనుబంధ౦, మూడుతరాల అవగాహన, చదువుకునే అలవాటు తేనెలో ము౦చిన చెరుకుముక్కలు ఇష్టంగా తిన్న భావన. చదివేకోద్ది చక్కని దృశ్యం ఒకటి కళ్ళము౦దు కదులుతున్నట్టే అనిపిస్తు౦ది. పరిచయ వాతావరణం, సుపరిచిత వ్యక్తిత్వాలు కధకు మంచి నేటివిటీ ని అందించాయి. ప్రత్యూష లోని ఆత్మస్థైర్యం దానికి బామ్మ వత్తాసు ఆధునికతనిచ్చాయి.
చదువుకున్నా, ఉద్యోగాలు చేస్తున్నా పిల్లదగ్గరకు వచ్చేసరికి వారి మ౦చి చెడులు తమకే తెలుసనే తలిదండ్రుల భావన. కొంతలో కొంత ఒక తరం వెనక వారైనా సత్యవతమ్మ గారి సమర్ధి౦పు బాగు౦ది.
స్వయంగా ప్రేమించి పెళ్లి చేసుకుని ఆదరించిన అత్తగారు తల్లిలా ఆదుకున్న భయాలు సహజమే. పెళ్ళితో పుట్టిల్లు లేకు౦డా పోయిన తల్లి భయాలూ సహజమే. పెళ్లి ఖర్చుల విషయం ఆలోచి౦పజేసేదిగా ఉంది. నిజమే ఈ భేషజాలను౦డి ఎప్పుడు బయట పడుతు౦దో సమాజం.
డబ్బు ఎవరిదైనా అనవసరపు ఖర్చు ఆలొచి౦చాల్సిన విషయమే. సుతిమెత్తగా పరిస్థితులు విప్పి చెప్పి చక్కని కధ అందించారు భానుమతి గారు.
రచన: లక్ష్మీ రాఘవ
“హలో ”
” హలో ”
“నిత్య వాళ్ళ అమ్మగారేనా” మర్యాదగా వినిపించింది గొంతు…
“అవునండీ”
“అమ్మా మీ అమ్మాయి నిత్యను బెంగళూరు పంపారు ఉద్యోగం కోసం …” అతని మాటలు మధ్య లోనే త్రుంచి వేస్తూ
“అవునండీ ”
“మీ అమ్మాయి ఇంకొక అబ్బాయితో కలిసి వుంటోంది. విచారించుకోండి.”
“మీరెవరు? ఏం పేరు?” అంటూన్న అరుణకు ఫోన్ కట్  అయిన శబ్దం వినిపించింది.
ఒక క్షణం విపరీతమైన భయంతో  వణుకు వచ్చింది.. సోఫాలో కూలబడింది. కొంచం తేరుకుని వచ్చిన నంబరుకు  ఫోన్ చేసింది. చాలా సేపు రింగు అయింది. చివరకు ఎవరో ఎత్తారు.
“మీ ఫోను నుండి నాకు ఫోను వచ్చింది…” అని చెప్పబోయింది.
“ఇది పబ్లిక్ ఫోను తల్లీ” అని పెట్టేసాడు
 జరిగిందంతా గుర్తుచేసుకోవడానికి ఐదు నిముషాలు పట్టింది….నిత్య బెంగళూరు లో పి.జి.లో కాకుండా ఎవరితోనో కలిసి వుంది. ఇది తెలపడానికి ఫోను చేసాడతను….అంటే ఈ విషయం ఎంతమందికి తెలిసి వుండాలి ? తనకు తెలియకుండా నిత్య ఇంత సాహసం ఎందుకు చేసింది? ముఖ్యంగా సత్య ఆత్మహత్య చేసుకున్నప్పుడు తను ఎంత బాధపడిందీ తెలిసి కూడా ఇలా చేస్తుందా? ఏడుపు వచ్చింది అరుణకు …దేవుడు తనకు ఇంకా ఎన్ని పరీక్షలు పెడతాడు? స్వామీ నాకే ఎందుకిలా??
తక్షణ కర్తవ్యమ్? ఆలోచించింది…ముఖ్యంగా ముందు నిత్యతో మాట్లాడాలి అని తోచి, నిత్యకు ఫోను చేసింది…
“ఆఫీసులో వున్నా, సాయంకాలం మాట్లాడుతా” అంటూన్న నిత్యతో
“ఆఫీసుకు సెలవుపెట్టి సాయంకాలం లోపల వూరికి రా”
“ఏమిటి సంగతి ? అంత  అర్జంటా? ”
“అవును”
“అమ్మా , పెళ్లి చూపులు అయితే నేను రాను..నా అభిప్రాయం నీకు తెలుసు”
“పెళ్లి చూపులు కాదు..” సాధ్యమైనంత నెమ్మదిగా చెప్పింది..ఇప్పుడు నిత్య వూరికి రావడం ముఖ్యం. ఎదురుగా మాట్లాడితే తప్ప తేలని విషయం ఇది…
“సరే వస్తాను”
బెంగళూరు నుండీ. రెండు గంటల ప్రయాణమే గనుక సాయంకాలం లోపల నిత్య వచ్చేస్తుందని నమ్మకం కలిగింది అరుణకు.
“బెంగళూరు లో పి.జి.లోనే ఉంటున్నావా? ” అరుణ అడిగిన మొదటి ప్రశ్న కె అమ్మ తనను ఎందుకు రమ్మందో  తెలిసిపోయింది నిత్యకు
“అమ్మా నీకు తెలిసాక దాచిపెట్టడం ఎందుకు? నేను పి. జి.లో లేను శ్రీధర్ అన్న అబ్బాయితో ఉంటున్నాను.” నిత్య మాటలకు కోపం నషాళానికి ఎక్కిన్నట్టు అయ్యింది అరుణకు.
” ఏమనుకుంటున్నావే…ఉంపుడు గత్తెవా ? ” గట్టిగా అరిచింది
“మాటలు జాగ్రత్తగా వాడు…సహజీవనం చేస్తున్నా”
 “ఎందుకంత ఖర్మ ? లక్షణంగా పెళ్లి చేసుకుని కాపురం చెయ్యక? ”
 “పెళ్లి చేసుకున్న మీరందరూ ఏవిధంగా లక్షణంగా వున్నారు ? ఇద్ద్దరు పిల్లలు పుట్టాక నాన్న నిన్ను వదిలేసినాడు ఎప్పుడూ అనుమానం తో చూసే బావను భరించలేక అక్క సత్య ఆత్మహత్య చేసుకుంది…నీ చెల్లెలు రమా పిన్ని సంగతి చూడు ఉద్యోగం సద్యోగం చెయ్యకుండా జల్సా చేసే చిన్నాన్నకు డబ్బులు సంపాదించే భార్యగా పిన్ని ఏమి సుఖపడుతూంది?..” నిత్యను ఆపుతూ
“అవన్నీ ఖర్మలు…వదిలిపెట్టు..నీకేమైంది?  చదువుకున్నావు.ఉద్యోగం చేస్తున్నావు. నీ జీవితం బాగుండవచ్చు.ఈ వేషాలు వేస్తే పరువేమైనట్టు?  రేప్పొద్దున పెళ్లి జరిగే అవకాసం ఉంటుందా? ” అంది అరుణ.
“నాకు పెళ్ళిమీద నమ్మకం పోయింది అమ్మా, చదువుకున్నాను.సంపాదిస్తున్నాను..పెళ్ళితో కట్టుబడి వుండడం కంటే నచ్చిన వ్యక్తితో వుండడం మేలు అనిపించింది.సరిపడక పోయిన నాడు వేరు పడతాను…ఆ స్వేచ్చ  వుంటుంది..” అంటూన్న నిత్యను నిస్సహాయంగా చూసింది అరుణ. ఏంతో పవిత్రంగా భావించే వివాహ వ్యవస్థ మీద కేవలం కొంతమంది జీవితాలతో పోల్చుకుని కూతురు ఎంత పొరబాటు చేస్తూవుందో ….
“అట్లా అనకే నిత్యా! నీవు సరేనంటే అతని తల్లిదండ్రులతో మాట్లాడుతాను. పెళ్లి చేసుకుని పిల్లలతో ఒక మర్యాద పూర్వకమైన జీవితాన్ని గడపవచ్చు…”
“వద్దు.. పెళ్ళీ, పిల్లలూ సంసారమూ వద్దు అమ్మా నాకు ”
“అదేమిటే, పిల్లలు వద్దనుకుంటే జీవితానికి అర్థం ఏమిటీ? ”
“పెళ్ళి చేసుకునీ, పిల్లలని కనీ, మీ జీవితాలకి ఎంత అర్థం దొరికింది చెప్పు? ”
“ప్రతిదానికీ పోల్చకు …ఎప్పటికీ ఇలాగ జీవించలేవు..నామాట విను” అంటూంటే కళ్ళల్లో నీళ్ళు తిరిగాయి అరుణకు . 
*****
మొండిగా వాదిస్తూ  అమ్మ మాటను వినకుండానే బెంగళూరు వెళ్ళిపోయింది నిత్య. ఆ రోజు  అమ్మ తులసమ్మ ఫోటో ముందు చాలా ఏడిచింది అరుణ. తులసమ్మ చనిపోయి ఏడాది అయ్యింది. ఆమె లేని కొరత చాలా అనిపించింది. నిత్య విషయంలో ముఖ్యంగా. ఎందుకంటే భర్త వదిలేశాక తల్లి ఏంతో అండగా నిలిచింది అరుణకు.
రాత్రి పడుకున్నా కలతగా అనిపించింది. నిత్య పెళ్లికని  అమ్మ ఇచ్చిన ఎర్రరాళ్ళ జడబిళ్ళ గుర్తుకు వచ్చింది.జాగ్రత్తగా బీరువాలో దాచింది. ఇక దాని అవసరం ఏముంది? అనుకుంటూ ఒకసారి చూద్దామనిపించి దాన్ని బయటకు తీసింది. దానితో పాటు ‘ఎప్పుడైనా దీన్ని చదువు ‘ అని అమ్మ ఇచ్చిన చిన్న నోటు పుస్తకం కనిపించింది….అరె దీని సంగతే మరచి పోయానని తెరిచింది.
మొదటి పేజీ లోనే ” కాపురానికి వచ్చినప్పుడు నాన్న రాసి ఇచ్చినది” అని రాసి వుంది.
ఏమి రాసి ఇచ్చాడు తాతయ్య అనుకుంటూ చూసింది..పాత బడిపోయిన  పేపర్లలో అస్పష్టంగా కనబడుతున్న అక్షరాలను కూడ బలుక్కుని   ఈ విధంగా చదవసాగింది అరుణ.
“ధవుని కనుకూలవతివయి తనరుమమ్మ !
మగని కెదురాడు  బుద్దులు  దగనిదమ్మ!
భర్త కింపగు వాక్యముల్ బలుకుమమ్మ !
సక్రమంబుగ నీ విధుల్ జరుపుమమ్మ !
అత్త మామ లతో వినయంబున మెలగుమమ్మ !
నత్తవారింట నీ పుట్టింటి ఘనత పొగడకమ్మ!
పుట్టింటికి మరియు మెట్టినింటికి యశం గూర్చు లాగున నడవవమ్మ !
“భవ్య దీర్ఘ సుమంగలీభవ! ” యటంచు వరముగా మేమొసంగు  దీవేనలంది
పుత్రా పౌత్రాభి వృద్దిని , పరిపూర్ణ సౌఖ్య
సంపదల తోడ తులతూగి పెంపుగనుమ !
పోయి రావమ్మ ! శుభముల పొందు  మమ్మ !”
పూర్తి కాగానే కళ్ళు చెమ్మగిల్లాయి అరుణకు.ఎంత బాగా రాసాడు తాతయ్య! ఎంత జాగ్రత్తగా దాచింది అమ్మ? అత్తారింట్లో ఎలా మెసగాలో తెలియచెప్పే ఆచారమున్న సంస్కృతీలో పుట్టిన మనం ఈ తరానికి ఏమి అందిస్తున్నాం?
నిత్య మాటలు గుర్తుచేసుకుంటే ….నిజమే …భర్తను అనుసరించి భార్య నడవాలన్నదే మన సాంప్రదాయం. ఇది ‘స్త్రీ స్వేచ్చ’ హరించేదే కావచ్చు కానీ అలా అనుసరించే భార్య వలన కుటుంబానికో గుర్తింపు. సమాజంలో గౌరవ జీవితం .ఇటువంటి వాతావరణంలో పెరిగి, ఆధునిక పోకడలతో పెళ్లి లేకుండా సహజీవనం అంటే  విచ్చలవిడిగా బతుకుతూ వుందన్న అపవాదు తప్పదు కదా.  నిత్య ఇది ఎందుకు ఆలోచించడం లేదు? ఎలా నచ్చ చెప్పాలి?
ఇదే సంగతి ఫోనులో చెప్పింది నిత్యతో.
“కాలం మారింది అమ్మా, మార్పు అవసరం. ఆ కాలం లో భార్య ఇంట్లోనే వుండేది, ఇప్పుడు భర్తతో సమానంగా భార్య ఉద్యోగం చేస్తూ వున్నా ఇంట్లో పనులకు ఎంతమంది భర్తలు సహాయ పడుతూ వున్నారు? ఇంకా ఎన్నో విషయాలు వున్నాయిలే. నేను ఆ బంధంలో ఇరుక్కో కుండా కలిసి ఉండాలనుకున్నా. నీకేలాగా అనిపించినా నేనింతే.. ”
నిత్య మాటల్లో కొంచం నిజం వున్నా సమాజం వేలెత్తి చూపే పరిస్థితిలో ఉండకూడదనే దానికే అరుణ ఓటు పడింది.పర్యావసానం నిత్యకూ అరుణకూ  దూరం పెరిగింది. నిత్య మాట ఎత్తడం మానుకుంది అరుణ లోపల ఏంతో బాధపడుతున్నా…..
                                                                     ………………..
                        ఆశ్చరకరంగా సంవత్చరం తరువాత నిత్య శ్రీధర్ ని రిజిస్టర్ మ్యారేజి చేసుకుని వచ్చింది. వారి సహజీవనం అమెరికాలో డేటింగ్ లా సహాయ పడింది. వాళ్ళిద్దరూ ఒకరినొకరు అర్థం చేసుకున్న తరువాత  ప్రకృతి సహజంగా పిల్లలు కావాలనుకున్నారు. స్త్రీ పురుష సంబంధం పెళ్ళికి పరిమితం  చేస్తేనే మన సమాజంలో ఒక గుర్తింపు అని గుర్తించడమే కాదు.. పెళ్ళితో ఒక కట్టుబాటు, సమాజంలో  క్రమశిక్షణ . పిల్లల పుట్టాక అది ఎంత అవసరమో అని కూడా తెలిసి వచ్చినట్టు అయ్యింది.
సహజీవనం ఎన్నుకున్న  వాళ్ళు అంతా ఇలా మారుతారో లేదో కానీ . నిత్య జీవితంలో ఈ మార్పు అరుణకు ఏంతో  సంతోషాన్ని ఇచ్చింది. వివాహబంధం శాశ్వతం అనీ , సాంప్రదాయం చాల బలమైనదనీ  కొత్తతరానికి   తెలియాలని కోరుకుంది అరుణ మనస్పూర్తిగా …..
………………………..
విశ్లేషణ: స్వాతీ శ్రీపాద
సంప్రదాయం  తెరలో …………….
లక్ష్మీ కామకోటి
సహజీవనం , వివాహాల మధ్య క్లాష్ చక్కగా రాసారు రచయిత్రి.
ఫోన్ సంభాషణగా ఆరంభమై అమ్మా కూతుళ్ళ అభిప్రాయ బేధం, చివరాకు సుఖాంతంగా ముగిసిన కధ ఇది. సమాజం సమాజం అ౦టూ సమాజం కోసం బ్రతికే వారు కష్టాలపాలైనా సంప్రదాయం ముఖ్యమనుకునే వారు , ముఖ్యంగా అప్పగింతల హితోక్తులు పాతతరానికి తీసుకు వెళ్ళాయి.
పాతకధే  కొ౦చం కొత్తగా రాసారు 
రచన: వడ్లమాని బాలా మూర్తి
“లాస్యా! ఓ లాస్యమ్మా లేవవే తల్లీ. నాలుగైపోయింది లే లేచి స్నానం చేసిరావేమ్మా. కోత్త పట్టుచీర మార్చుకోకుండానే పడుక్కు నిద్ర పోయావు…రేపు అత్తవారింట్లో ఇలా చేస్తే ….పిల్లకి ఏమీ నేర్పలేదని నన్నే ఆడిపోస్తారు.”అని లలిత, కూతుర్నిలేపుతూ.
“అబ్బా, ఉండమ్మా.”
“చూడు లాస్య, ఆరున్నరకి పీటలమీద కూర్చోవాలట. నువ్వు ఇలాగే నిద్ర పోతూంటే, ఇంక చీర మార్చక్క ర్లేదు పూల జడ కుట్టక్కర్లెదు. ఆ పైన నీ ఇష్టం”
“ఏమైంది అంటి?”
“రా శాంతి. లాస్య లేవట్లేదు. గురువుగారు వచ్చే వేళైంది”.
“మీరెళ్ళి మీ పని చూసుకోండి నేను లాస్యను లేపి తయ్యారు చేస్తాను. అదిగో వనజ కూడా వచ్చేసింది.”
కామేశ్వరరావు, లలితల ఏకైక పుత్రిక లాస్యప్రియ. క్రితం రాత్రీ లాస్యప్రియకు శ్రీధర్ కు  వివాహం అయింది. శోభనం ఆడపెళ్ళి వారింట్లో జరగాలనే ఆనవాయితీ వల్ల,  వధూవరులని వదిలి   మొగ పెళ్ళివారు కూడా  వెళ్ళిపోయారు.  శాంతి, వనజ కాకుండా ఇంకో ఐదారుగురు మిత్రురాళ్ళు, కలిసి లాస్యని అలంకరిస్తున్నారు.  కన్నెపిల్లలు  కలిస్తే ఇంక వాళ్ళ కబుర్లకీ, వేళాకోళాలకీ అదుపేముంది!
“అబ్బబ్బా…కొంచెం కదలకే మహాతల్లీ, నీ జడవెయ్యాలంటేనే ఒక మహా యజ్ఞం, ఇంకా దాంట్లో నిన్నటి హడావిడిలో అంతా చిక్కు పడిపోయింది”.
“జుట్టంతా అలా పికేస్తుంటే నాకు నొప్పి పుడుతోందే,  రాక్షసీ…  నేనే  చిక్కు తీసుకుంటా వదిలేయ్.”ఆ పువ్వు లన్నీ నా జడకి కుట్టవద్దు”
“జాజుల్లాంటి పువ్వులు, భలే ఉన్నాయే. ఏం ఘుమఘుమలడు తున్నాయో !  మాకే మత్తుగా ఉంటే ఇంక ఆ మహానుభావుడికీ …”  గొల్లున నవ్వులు. “ఏయ్ నోరు మూస్తారా” అని ముఖం ఎర్రగా కందిపోతుంటే  లేచిపోతున్న  లాస్యని కూర్చోపెట్టి, అందరూ కలసి అలంకరణ ముగించీ,   ఛలోక్తులతో  తీసికెళ్ళి  టెర్రేస్ పైన వదిలి  తలుపులు  వేసి వెళ్ళారు.
ప్రతీ కన్నెపిల్లకీ కలిగే తడబాటు, ఉద్వేగం, భయం ఆనందం, లాస్యని కుడా ముప్పిరిగొన్నాయి, తడబడే అడుగులతో ముందుకు అడుగు వేసింది.  తెల్లని పాల మీగడలాంటి చీర ఆమె మేని రంగుతో పోటీపడుతోంది. నాగుపాములాంటి జడ ముందుకు వేసుకొని, తలనిండా జాజి మాలలతో, గాజులు గలగలలతోభువికి దిగిన దేవకన్యలా మెరిసిపోతోంది. శ్రీధర్  ఆమెను చూడగానే చటుక్కున లేచి ఆమెకి ఎదురు వచ్చాడు.   తెల్లని  కుర్తా పైజామాలో,  అతడు ఆమెకి  ధీటుగా అందంగా ఉన్నాడు. “హాయ్ ప్రియా! నా జీవితంలోకి స్వాగతం, సుస్వాగతం!”   అని చేయి అందించ్చాడు.  ఆమె కుడా సిగ్గుపడుతూ మెల్లిగా తన చేయి అతనికి అందించింది.  ఇద్దరికీ ఒక  కొత్త కలయిక,  ఒక కొత్త అనుభవం!
శుక్లపక్ష ఏకాదశి వెన్నెల్లో, చుట్టూ రకరకాల చెట్లతో, లతలతో చాలా ఆహ్లాదంగా ఉంది. , లాన్ మధ్యలో ఉన్న పెద్ద చెక్క  ఉయ్యాల మీద తెల్లటి దుప్పటి బాలీసులతో, పైన రంగురంగుల  పూలతో  అలంకరించారు. ఇద్దరూ కలిసి ఉయ్యాల పై, ఎన్నో కబుర్లు చెప్పుకుంటూ కూర్చున్నారు.  ఆమె బిడియం  వదలి,  కొంచెం  రిలాక్స్ అయి, అతనితో తన కాలేజీ విషయాలు, సినిమా కబుర్లు చెప్పసాగింది. అతనుకూడా  తన  జాబ్  గురించీ, ముంబైలో జీవితం గురించి వివరించాడు. ఇలా మాట్లాడుతూ  ఆమెకి  దగ్గరగా  జరిగి,  ఆమె  చేతుల గాజుల్ని సవరిస్తూ ఆమె బుగ్గల్ని చుంబించాడు. ఆమె ఏమీ అనకపోవడంతో మెల్లిగా  తన  కౌగిలిలో  తీసుకొని   గాఢంగా చుంబించాడు. ఆమెను మెల్లిగా లేపి అక్కడే ఉన్నగదిలోకి  నడిపించి  తీసుకెళ్ళాడు.  ఆమె కూడా  మత్తుగా అతని పరిష్వంగంలో కరిగిపోతూ అతనితో గదిలోకి నడిచింది.  ఆమెని జాగ్రత్తగా, పందిరి పట్టెమంచం మీద పడుక్కోబెట్టి , తలుపులు వేసి, లైట్ తీసి, ఫ్యాన్ వేసి వచ్చీ  ఆమె పక్కన  కూర్చొని, ఆమె తలనీ రెండు చేతులతో పట్టుకోని, ఆమె పెదవులను అందుకునేందుకు  ఆత్రంగా  వంగేడు…….. లాస్య ఒక్కసారి కట్టేలా బిగుసుకు పోయి, కెవ్వు కెవ్వుమని అరవడం మొదలు  పెట్టింది.  ఈ హటాత్ చర్యకు,  శ్రీధర్ ఆమెను విడిచి కంగారుగా లేచి లైట్ వేసి ఆమెను కుదుపుతూ  “ ఏమైంది  ప్రియా?  లే లే”   అన్నాడు. అయినా  అరుస్తూనే  ఉంది. ఇంతట్లోకి లలిత పరిగెత్తుకొచ్చి తలుపు తట్టసాగింది.  శ్రీధర్ వెళ్ళి  తలుపు తీసి బిక్క మొహం పెట్టి “నేనేమీ చెయ్యలేదత్తయ్యగారూ ! ఇప్పటి దాకా బాగానే  ఉందీ, ఇప్పుడే  లోపలికొచ్చేము. నేను దగ్గరకు రాగానే  ఇలా అయిపొయింది’
“నువ్వేమీ కంగారు పడకు బాబూ! తనకి అప్పుడప్పుడు పీడకలలు వస్తాయి”, అని లాస్య ముఖం మీద నీళ్ళు జల్లుతూ “లాస్యా! లేమ్మా” అని ఆమెని పట్టుకుని తీసికెళుతూ….”బాబూ నువ్వేమనుకోకు. పెళ్ళి హడావిడిలో బాగా అలిసిపోయింది. రేపటికి బాగా అయిపోతుంది! నీకు ఆశాభంగం కలిగినందుకు సారీ!  కొంచెం పెద్ద మనసు చేసుకొని, క్షమించు నాయనా!  ఈ విషయం అందరికీ తెలిసే లోపులో నేను  తీసికెడతాను”,  అని గబా గబా  లాస్యను  తీసుకొని  వెళ్ళిపోయింది. శ్రీధర్ కి  నీరసం ముంచుకు రాగా  అలా సోఫాలో రాత్రంతా పరిపరి విధాల ఆలోచిస్తూ గడిపేసాడు.
మర్నాడు పొద్దున్న లాస్య తిరిగి మాములుగా, నవ్వుతూ అతనితో మాట్లాడసాగింది.’సారీ శ్రీధర్, మీతో మాట్లాడుతూ, తెలియకుండానే నిద్ర పట్టేసింది.  మీరు పడుకున్నట్లు లేదు!  ఏమీ మాట్లాడటం లేదు, కోపం వచ్చిందా?’ అని అమాయకంగా అడుగుతూ ఉంటే… పాపం నిజంగానే అలిసిపోయి  రాత్రీ అలా  బిహేవ్ చేసిందేమో…..అని. “పద తొందరగా అమ్మా వాళ్ళింటికి వెడదాం. వ్రతం అయ్యాక లంచ్ చేసీ, సాయంత్రం ఆరింటికి ముంబై  ఫ్లైట్ తీసుకోవాలి.’ అని తొందర పెట్టేడు.
సాయంత్రం ఆరింటికి  ఫ్లైట్ ఎక్కీ కూర్చున్నాక కబుర్లు చెబుతూ నిద్ర పోయింది లాస్య. అందరినీ విడిచివచ్చేస్తుంటే, బెంగ, బాధతో అలిసిపోయింది. విమానం దిగి టాక్సీలో అంధేరీ ( వెస్ట్) లోనీ ఆనంద్ హౌసింగ్ సొసైటీలోని నాలుగో అంతస్తు ఫ్లాట్ కి వెళ్ళారు. లాస్యకు విమానంలో ప్రయాణం దగ్గర్నించి ముంబై వీధులు, ఆరంతస్తుల బిల్డింగ్, లిఫ్ట్ లో ఫ్లాట్ దాకా వెళ్ళడం అంతా కొత్తగా అనిపించడంతో, విచిత్రంగా చూస్తూ,  శ్రీధర్ చేయి  విదలకుండా పట్టుకుని నడిచింది.
అతని స్నేహితులు ఇల్లంతా సర్ది, అన్ని సదుపాయాలు చేసి పెట్టి వెళ్ళారు. ఆ రోజు రాత్రి ఇద్దరూ అలసిపోయి ఉండడం వల్ల నిద్ర పోయారు. మర్నాడు ఇద్దరూ కలిసి జుహూ బీచ్ కి వెళ్లి వచ్చేరు.  రాత్రీ మళ్లీ యథాతథంగా, అతడు ఆమె మీదకు వొరిగినంతనే, ఆమె కెవ్వు మని కేకలెయ్యడం,  అతడు  మెల్లిగా మంచినీళ్ళు తాగించి బుజ్జగించి పడుకోబెట్టడం జరిగింది. ఇదే అనుభవం ఇంకో రోజు కూడా జరగడంతో అతడు ఆమెకు దూరంగా మెలగసాగాడు.
లాస్య ఇల్లు సర్దుకోవడం, రుచిగా వండి  పెట్టడం వగైరాలు చాలా చక్కగా చేసుకొనేది. నెల్లాళ్ళు  అయినా  వాళ్ళ సమాగమం జరుగలేదు.  శ్రీధర్ కి  ఈ పరిస్థితి ఎలా పరిష్కరించుకోవాలో అర్ధమవలేదు.  చాలా  చికాగ్గా తయ్యారయ్యాడు. ఆఫీస్ పని కూడా అన్యమనస్కంగా చేసుకుపోయేవాడు. లాస్యకూడా పెళ్ళి అయ్యాక ఏమౌతుందో తెలియంది కాదు.  పెళ్ళంటే ఉత్తి ముద్దులు పెట్టుకోవడం, కౌగిట్లో  తీసుకొవడమేనా?! తననుంచి శ్రీ ఎందుకు దూరంగా ఉంటున్నాడు? ఈ మధ్య కొంచెం ముభావంగా, విసుగ్గా ఎందుకుంటున్నాడూ? తనకూ అంతలా నిద్ర ఎందుకు వచ్చేస్తోందీ?…అనే ఆలోచనలో పడింది. ఏదో మిస్సింగ్   అనే భావన కలగసాగింది! అలా ఆలోచిస్తూ తను కూడా కలత చెంద సాగింది.
శ్రీధర్ బాల్య మిత్రుడు సహాధ్యాయి అయిన సుమీత్ దాతార్,  అతని వాలకం  చూసి,  అతన్ని తన ఇంటికి తీసికెళ్ళి కారణం అడిగితే, ఏమీ లేదని మాట దాటవేసేడు. గుచ్చి గుచ్చి  అడిగితే,  విషయమంతా  వివరించాడు.  “ఒరేయ్! కొత్తగా పెళ్ళైనవాళ్లు కదాని, మీ ఏకాంతాన్ని డిస్టర్బ్ చెయ్యడం ఎందుకని, నేను  నిన్నుకలవలేదు.  ఇలాంటి విషయం నా దగ్గర చెప్పడానికీ, ఇంత ఆలోచనా? చూడు శ్రీ! ఆ  అమ్మాయికి  ఏదైనా ప్రాబ్లం ఏమో!  అరే మర్చిపోయాను!  మా సునీల్ దాదా ఉన్నాడుగా, వెళ్లి కలుద్దాం”
“దాదాకి ఎలా చెప్పడంరా? నాకైతే ఇష్టం లేదు”  “చూడు శ్రీ! మనకి ఏదైనా  ప్రాబ్లం ఉంటే మన  ఇంట్లో  వాళ్ళకి చెబితే మంచిది కదూ!  రేపు దాదాకి ఫోన్ చేసి ఏవిషయమూ నీకు చెబుతా”.  అన్నట్లుగానే  ఆదివారం పొద్దున్న పది గంటలకి అప్పాయింట్మెంట్ తీసుకునీ శ్రీధర్, లాస్యలని  కలవమని చెప్పేడు.
సునీల్ దాతార్, సుమీత్ కి పెద్దన్నగారు, ముంబైలోని లీడింగ్ కౌన్సిలర్ & సైకియాట్రిస్ట్! శ్రీధర్  లాస్యలు, దాదర్లో ఉన్న అతని క్లినిక్ కీ,  చేరుకోగానే, “మనం ఇక్కడకెందుకు వచ్చేము”?   “నీకు పీడకలలు  వస్తున్నాయి కదా, ఒకసారి డాక్టర్ కి చూపిస్తే మంచిదనీ తీసుకువచ్చాను.  ఇతను మన సుమీత్ కి  పెద్దన్నయ్యే  కలిసినట్లు ఉంటుంది”.
లోపలి వెళ్ళగానే రమ్మని పిలుపొచ్చింది.”హల్లో రండిరండి! ఏమ్మా ఎలా ఉంది మా ముంబై? కూర్చోండి.  ఏం శ్రీ నెల్లాళ్లై వచ్చీ, అమ్మాయిని ఇప్పుడా తీసుకురావడం?  ’నీ పేరు యేమిటమ్మాయ్”?  అని నవ్వుతూ  మాట్లాడేసరికి,  లాస్యకి కొంచెం బెరుకు తగ్గి మాట్లాడసాగింది. ఇద్దరూ కొంచెం రిలాక్స్ అయిన తర్వాత,  ముందు శ్రీధర్ ని విడిగా తీసికెళ్ళి సమస్య ఏమిటో కనుక్కున్నాడు. తర్వాత లాస్యప్రియని విడిగా లోపలి రూమ్ లోకి తీసికెళ్ళాడు.
‘నీకు ఏవో పీడ కలలు  వస్తున్నాయన్నావు కదా, అవి ఎప్పుడు వస్తాయి?  ఏమైనా చెప్పగలవా లాస్య’?  “చిన్నప్పుడు చాలా సార్లు వచ్చేవి, తర్వాత చాలా తగ్గాయి. ఈ మధ్య అంటే…..పెళ్ళైనప్పటి నుండీ ఎక్కువయ్యాయి. సాదారణంగా  నేను అలిసిపోయి  పడుకున్నప్పుడు,  లేకపొతే  ఏదైనా ఎక్సైట్ అయ్యే  ఇన్సిడెంట్ జరిగినప్పుడు వస్తాయి”.
‘ఆ కలలు ఎలా ఉంటాయి’?
“ఏదో చీకటిగా అయిపోతుంది. భయంకరమైన మొహం నా మీద వంగుని నా కళ్ళల్లోకి  గుడ్లురిమి  చూస్తున్నట్లు ఉంటుంది, నాకు లోపల్నించి భయం,  వణుకూ మొదలౌతుంది.   ఆ మొహం ఒకసారి నా  ముఖానికి  దగ్గరగానూ ఇంకోసారి  దూరంగానూ కనిపిస్తుంది.  ఆ  తర్వాత  ఏమౌతుందో నాకు  తెలియదు’. ఇది   చెబుతూ ఉంటే లాస్య మొహం నిండా చెమటలు పట్టి వణకసాగింది.  డాక్టర్ ఆమెకీ  మంచినీళ్ళు ఇచ్చి భుజం తడుతూ ‘రిలాక్స్ బేబీ రిలాక్స్! పద మనం  శ్రీ, దగ్గరకి వెడదాం. నీకింక  ఇలాంటి పీడ కలలు  రాకుండా నేను ట్రీట్ చేస్తానుగా. డోంట్ వర్రీ”.
‘వెళ్ళండి. శ్రీ, ఈ టాబ్లెట్స్  రోజుకీ రెండు సార్లు వెయ్యి. మళ్లీ వచ్చే శనివారం సాయంత్రం  నాల్గింటికి వచ్చెయ్యండి,  తిరిగి కౌన్సిలింగ్ చేస్తాను.  ఈ ట్రీట్మెంట్ తీసుకుంటే షీ విల్ స్టార్ట్  ఫీలింగ్  బెటర్ “.
ఈ ట్రీట్ మెంట్ ఇంకో రెండు నెలలు నడిచాయి. లాస్యలో పెద్ద తేడా రాలేదు. డాక్టర్  శ్రీధర్ని ఒంటరిగా పిలిచి ‘చూడు శ్రీ, వీలైతే లాస్య వాళ్ళ అమ్మగారిని పిలు. ఆవిడతో మాట్లాడితే, ఈ కేస్ లో ముందుకు పోవచ్చు’ అన్నాడు.   శ్రీధర్  మెల్లిగా వాళ్లత్తగారికి విషయం తెలియజేసి తొందరగా రమ్మన్నాడు.
ఒక వారం తర్వాత లలిత, పిల్లని చూసొస్తానని, ముంబై చేరుకొంది. తల్లిని చూసి లాస్య సంతోషంతో,  ఆమెని  హత్తుకుపోయింది. శ్రీధర్,  లలితని  డాక్టర్ సునీల్ దగ్గరకు తీసుకెళ్ళాడు. డాక్టర్ శ్రీని  బయటకు  పంపి,  లలితతో హిందీ , ఇంగ్లీష్ కలిపి  మాట్లాడ సాగాడు. “పిల్లకు చిన్నప్పుడు ఏమైందీ?”
‘పాప. చిన్నప్పుడు ఎందుకో దడుచుకుంది, అప్పటినించీ ఇలాగే భయపడుతుంది.  మా ఊళ్ళోని డాక్టర్ కి  కూడా  చూపించాము. కొంచెం తగ్గింది గానీ పూర్తిగా పోలేదు” అంది.
“అమ్మా మీరు ఏదో దాస్తున్నారు.  పిల్లకు చిన్నప్పుడు ఏమైందీ?”  ‘ఏమీ కాలేదు’. “చూడండీ, మీరు  పెద్దవారు, మీకు తెలిసే ఉంటుందీ,  పిల్లలకీ పెళ్ళైతే అయిందిగానీ వారిద్దరూ  ఇప్పటి దాకా దంపతులు  కాలేదు. మీ అల్లుడు మంచివాడు. లేకపోతే ఏమయ్యేదో మీకు తెలుసు.  దయచేసి,  ఏదీ దాచకుండా  చెప్పండి”.
లలిత ఏడవడం మొదలు పెడుతుంది. కొంచెం సంభాళించుకొని చెప్పసాగింది.‘ఈ  విషయం బైట  పడితే నా జీవితం నా కూతురి జీవితం, నాశనమై పోతుంది  డాక్టర్! నా భర్త, నా అల్లుడూ  మా మొహాలు  చూడరు”.
”అమ్మా మీరు చెప్పేది ఈ గది దాటి బయటికి వెళ్ళదు అని  హామీ ఇస్తున్నాను”.
ఆమె  ట్రాన్స్ లోకీ వెళ్ళినట్లు కళ్ళు మూసుకొని చెప్పసాగింది. “మేము అంబాజీ పేట, తూర్పు గోదావరి జిల్లాలో  ఉండేవాళ్ళం. మా  పాపకి ఐదేళ్ళు వచ్చేదాకా  చాలా సంతోషంగానే  గడిచింది. ఆయనకీ కొబ్బరి కాయల   వ్యాపారం  ఉంది.  ఆయన అక్కడే వ్యాపారం  చేసేవారు. ఆ తర్వాత వ్యాపారానికై వేరే  ఊళ్ళకి  తిరగడం  మొదలుపెట్టారు.  నెలలో వారం పది రోజులు బయటుండేవారు.  మా బావగారు  ఊర్లోని  వ్యవసాయం,  వ్యాపారం  సంభాళించే వారు. మా వారి తల్లితండ్రులు చిన్నప్పుడే పోయారు, అన్నగారే  పెళ్లి చేసుకోకుండా,  ఈయన  ఆలనా పాలనా చూసుకున్నారు. అందుకే అన్నగారంటే ఈయనకు భక్తి, గౌరవం. అన్నగారి మాటను   జవదాటరు. ఆయన కూడా వ్యవహార దక్షత కలవారు. ఊర్లో అందరికీ ఆయనంటే  గౌరవం, ఆయన దగ్గర సలహాలు తీసుకునేందుకు వచ్చేవారు.  కానీ …. ఓహ్ ఏం చెప్పనూ….? అతడి దృష్టి  నాపై  పడింది. నన్ను కోరుకున్నాడు, బలవంతం చేసాడు! ఎవ్వరితో చెప్పుకున్నా ఎవ్వరూ నమ్మరు….  అదే  అతడి ధైర్యం.  నా జీవితం నాశనమై పోతోందని బాధ, నా భర్తకీ అన్యాయం చేస్తున్నానే అన్న ఆవేదన…  ఓహ్  నరకం అనుభవించాను! ఇంతట్లోకి ఆ త్రాష్టుడి కళ్ళు నాకూతురి పై పడ్డాయి.   నేనెంత మొత్తుకున్నా వినకుండా  పసితనం వీడని, ఆ పసిమొగ్గ పై దౌర్జన్యం చేయడానికి  వెనకాడలేదు. వావి వరుసలు కూడా మర్చి పోయాడు!  పిల్ల ఏడుస్తున్నా  పట్టించుకోకుండా గదిలోకి తీసుకెళ్ళి, తలుపు  గడియపెట్టి, సీలింగ్   ఫ్యాన్ వేసుకొని ఆ   పసిపిల్లను అనుభవించాడు. ఆ పిల్ల భయంతో గడ్డకట్టుకు పోయి,  స్పృహ లేకుండా పడిపోయింది.  రక్తస్రావం  జరుగుతుంటే నా స్నేహితురాలైన  డాక్టర్ దగ్గరకి  తీసుకెళ్ళి, పిల్లకి  వైద్యం చేయించాను  ఇలా రెండు మూడు  సార్లు జారిగింది.  పాప గదిలోకెళ్ళాలన్నా, గడియ వేసినా  భయపడిపోయేది.  ఇంకా ఈ విషయాన్నీ  దాచకూడదనుకొని, మావారితో చెప్పేద్దామనీ నిశ్చయించుకున్నాను. ఇంతట్లోకి మా బావగార్ని పొలంలో నాగుపాము కరిచి, సమయానికి వైద్య సహాయం అందక, మరణించారు. నా భర్త  దుఃఖం  వర్ణనా  తీతం!  స్థలమార్పు కోసం, పిల్ల  చదువు  కోసం అని  మేము హైదరాబాద్ వచ్చేసాము.  పిల్లకి వైద్యం చేయించాక, మెల్లిగా జరిగినది మర్చిపోయి  మామూలు  మనుషుల్లో పడింది.  అప్పుడప్పుడు  పీడ కలలోస్తుంటాయి. ఇప్పుడు చెప్పండి  డాక్టర్! నేనేం  చెయ్యాలి!” అనీ భోరుమని ఏడవ సాగింది. ఆమెని ఓదార్చి “ఏమీ భయపడకమ్మా!  జరిగినది చాలా దారుణం..! ఈ  విషయం   మనిద్దరి మధ్యే ఉంటుంది. దీని గురించి మర్చిపోండి.  మీరు కొంచెం ముఖం కడుక్కొని రండి.  మిగతాది  నేను చూసుకుంటాను, మీరు ధైర్యంగా ఉండండి”. అని ఆమెని పంపించేసాడు.
లాస్యప్రియ పీడ కలలకి మూల కారణం తెలుసుకున్న  డాక్టర్ సునీల్ దాతార్, తన ట్రీట్మెంట్ విధానం మార్చి, ఆమెకు   ట్రీట్ చెయ్య సాగాడు. మూడు నెలలు గడిచి పోయాయి కానీ లాస్య దాంపత్యానికి సుముఖురాలు  కాలేక పోయింది. దంపతులిద్దరిలోనూ ఒక రకమైన  నిరాశక్తత, విసుగూ మొదలైయ్యాయి.
మార్పు ఉంటే బాగుంటుందేమో అని లాస్య తన తల్లి తండ్రులను కలవడానికి హైదరాబాద్ వెళ్ళలని నిశ్చయించుకొని శ్రీధర్ తో చెప్పి బయలుదేరుతుంది. లాస్య రాక తండ్రికి  చాలా ఆనందాన్నీ ఇస్తుంది.  “రామ్మా రా. అల్లుడుగారు  రా లేదా? ఏమ్మా అలా చిక్కి పోయావూ! “ అని ఆప్యాయంగా పలకరించాడు.  రెండు  రోజులు  సరదాగా గడిపేక లాస్యకి శ్రీధర్ లేకుండా పుట్టింట్లో తోచలేదు.
“ఎలా ఉన్నారే అమ్మడూ?  మీ సంసారం బాగానే నడుస్తోందా?”
“ బాగానే నడుస్తోంది. ఏం ఎందుకు అలా అడిగావు? అన్నట్లు నువ్వు ముంబై వచ్చినప్పుడు డా. సునీల్ దగ్గరకు నువ్వు ఎందుకు వెళ్ళేవు? అప్పుడే అడుగుదామనుకున్నాను, వీలు కుదరలేదు.”
“ ఏమి లేదే!”
“ఇదుగో నువ్వు ఏదో దాస్తున్నావు. నిజం చెప్పమ్మా నాకు ఈ పీడ కలలు  ఎందుకు వస్తున్నాయి?  నా సంసారం సజావుగా సాగాలంటే, నువ్వు నిజం చెప్పితీరాలి లేక పొతే నా మీదొట్టే.”
 “ ఏం చెప్పనే తల్లీ! చిన్నప్పుడు …..”, అని జరిగిన అత్యాచారం గురించి చెప్పి, ఏడవసాగింది. లాస్య విషయం విని,  షాక్ తో నోట మాట రాక, స్తబ్దుగా ఉండిపోయింది. రెండు రోజులు తిండి నిద్రా లేకుండా, ఆలోచిస్తూ గడిపేసింది. మెల్లిగా గుండె దిటవు చేసుకొని, ఈ సమస్యకు ఏదైనా పరిష్కారం ఆలోచించాలని  ఒక నిర్ణయానికి వచ్చింది. తాను ఎంఎస్ చేయడానికి యూఎస్ వెళ్ళడానికి నిశ్చయించుకొని, దానికి కావలసిన వివరాలు తెలుసుకొని, పంపవలసిన అప్లికేషన్లూ, సర్టిఫికెట్లు అన్నీ పంపించింది. శ్రీధర్ కి  ఫోన్ చేసి “శ్రీ ఎలా ఉన్నారూ! నేను హయ్యర్ స్టడీస్ కి యూఎస్ వెడదాం అనుక్కుంటున్నాను.”
 “ ఏం ఇప్పుడు చదువు అవసరమా?”
“ అలా అని కాదు. ట్రీట్మెంట్ తీసుకుంటున్నా ఏమీ మార్పు లేదు.“
“ ఏం నా నించి పారిపోతున్నావా?”
“ అబ్బెబ్బే అదేంకాదు. దూరంగా ఉంటే నాలో ఏమైనా మార్పు వస్తుందేమో చూద్దామని.”
“ నీ ఇష్టం వెళ్లిరా.”
తనకు పై చదువులకై యూఎస్  వెళ్ళే ఉద్దేశం ఉందనీ,  భర్త అనుమతితోనే  వెడుతున్నానని, కావలసిన ధన సహాయం చేయవలసిందిగా  తండ్రిని కోరింది. తండ్రిని వప్పించి  లాస్య ముంబై తిరిగి వచ్చింది. ముంబై  రాగానే సుమీత్ ని కలసింది.
“ హయ్ ప్రియా! హాలిడే ఎలా ఎంజాయ్ చేసావు?” బాగానే అని తల ఆడించింది. “సుమీత్ దాదా నాకో హెల్ప్ చెయ్యాలి.”
“ చెప్పు,ఏమిటి”?
“నీకు విషయం తెలుసుకదా. నా వల్ల శ్రీకి ఏమీ ఆనందం లేదు . సునీల్ దాదా ఇస్తున్న ట్రీట్మెంట్ వల్ల నాలో ఏమీ మార్పు  లేదు. నేను దూరమైతేనే శ్రీ వేరే పెళ్లి చేసుకోవచ్చు.  అందుకే నేను ఏంఎస్ చెయ్యడానికి కావలసిన ప్రయత్నాలు చేస్తున్నాను. నాకు నువ్వు ఒక లాయర్ని చూసి పెట్టు. నేను డైవోర్స్ కి కావలసిన పేపర్ వర్క్ చేసివేడతాను. నా ఎం.ఎస్ పూర్తయ్యే సరికి డైవోర్స్ కూడా వస్తుంది. నా రిక్వెస్ట్ ఒక్కటే. ఇవన్నీ జరిగే దాకా  అంటే నేను దేశం వదిలే దాకా ఈ విషయం శ్రీకీ తెలియనివ్వకూడదు. ముఖ్యంగా  డైవోర్స్ గురించీ. నాకు మాట ఇయ్యి” .
“ఏమిటి ప్రియా ఇలాంటి డెసిషన్ తీసుకున్నావు?! సునీల్ దాదా ట్రీట్మెంట్ పూర్తి అవ్వనీ”.
 “లేదు దాదా, నాకు బాగావుతుందని ఏమీ ఆశ లేదు. నేను తీసుకున్న నిర్ణయమే సరైనది. నువ్వు తప్పక నాకీ సాయం చేస్తావనే నమ్మకంతోనే నా నిర్ణయం నీకు తెలిపాను. నా తల్లితండ్రులకు కుడా తెలియదు. ప్లీజ్ ప్రామిస్ మీ”! “సరే ప్రియా! నువ్వు నా మీద ఇంతటి భారాన్ని మోపేవు! నువ్వు అడిగిన సహాయం తప్పక చేస్తాను, బై” .
లాస్య తన పనులన్నీ చకచకా  చెయ్యడం మొదలు పెట్టింది.  ఎంఎస్ కి కావలసిన జీ ఆర్ యి వగైరా పరిక్షలు రాయడం, కావలసిన డాక్యుమెంటేషన్  తయ్యారు చెయ్యడం దానితో పాటు లాయర్ తో సంప్రదింపులు వగైరాలన్నీ పూర్తి చేసుకుంది. వీటితో పాటు డా. సునీల్ దాతార్  ట్రీట్మెంట్ తీసుకుంటూనే ఉంది.
లాస్యప్రియ తనని విడిచి యూఎస్ వెడుతోందనే ఆలోచనే శ్రీకి నచ్చలేదు. ఆమెకి తప్పక నయం అవుతుందనీ,  తమ దాంపత్య జీవితం ఆనందంగా సాగిపోతుందనే నమ్మకంతోనే ఉన్నాడు.  ఆమెనీ వెళ్ళవద్దనడానికి ఏ కారణం   కనిపించడం లేదు.   ఈ ఆలోచనతోనే ఇంకో మూడు నెలలు గడిచి పోయాయి. లాస్యప్రియ బయలుదేరే రోజు వచ్చింది. ఎయిర్ పోర్ట్ కి సుమీత్ తో  కార్లో శ్రీధర్ లాస్య బయలు దేరారు. అందరూ తమతమ ఆలోచనల్లో  నిశ్శబ్దంగా కూర్చున్నారు.  ఎయిర్ పోర్ట్ లో వారిద్దరినీ ఏకాంతంగా వదిలి సుమీత్ ఇప్పుడే వస్తానని బైటకు వెళ్ళేడు. కొంచెం సేపు ఇద్దరి మధ్య  మాటలు కరువైయ్యాయి, నిశ్శబ్దంగా ఒకరినొకరు ఆర్తిగా చూస్తూ ఉండిపోయారు. మెల్లిగా గొంతుక పెగల్చుకొని గద్గదస్వరంతో “శ్రీ ! నన్ను క్షమించు! నా వల్ల నీ జీవితం అస్తవ్యస్తం అయిపొయింది.  కనీసం ఇప్పుడైనా నీ జీవితం ఆనందంగా గడవాలని కోరుకుంటున్నాను. నన్ను మర్చిపో ……” అనీ ఏడుపు ఆపుకుంటూ ఉండిపోయింది. చటుక్కున ఆమె చేతుల్ని తన చేతుల్లో తీసుకొని  “ప్రియా!  ఏమంటున్నావు?”  లాస్య చటుక్కున అతడి చేతిలో ఒక కవర్ పెట్టి,  బై చెప్పి పరుగు పెట్టింది.  శ్రీధర్ “ప్రియా ప్రియా ! ఆగు” అనీ ఆమెను ఆపేందుకు ప్రయత్నించే  లోపుగా ఆమె సెక్యురిటీ చెక్ కేసి వెళ్ళిపోయింది. చేసేదేం లేక ఆగిపోయి చేతిలోని కవర్ని చటుక్కున తెరిచాడు. అది ఆమె తనను సంభోదిస్తూ వ్రాసిన లేఖ…  ఆతృతగా చదవ సాగాడు
ప్రియాతిప్రియమైన శ్రీ,
నిన్ను వదిలి నీకు దూరంగా వెళ్ళి పోతున్నాను. శ్రీ.  నేను కన్యగా కన్న, నా కలల  రాకుమారుడవు నీవే అంటే నమ్ముతావా! నీకు సహచరిని అవుతున్నానంటే,  నా అంత  అదృష్ట వంతురాలు ఇంకెవ్వరూ  ఉండరని మురిసిపోయాను. కానీ నీకు ఇంత దుఃఖాన్ని కలిగిస్తానని అనుక్కో లేదు. నిజం శ్రీ,  నాకు తెలియకుండా, నా ప్రమేయం లేకుండా, నా జీవితం అస్తవ్యస్తం అయింది. విధి మనిద్దరి జీవితాలతో ఆడుకుంది.  మనిద్దరం  విధి వంచితులమే! జరిగి పోయినదాని గురించి బాధ పడడంలో అర్ధం లేదు!  నీకు కలిగించిన దుఃఖానికి క్షంతవ్యురాలిని.  శ్రీ! నువ్వు, నీకు తగిన అమ్మాయిని చూసుకుని  పెళ్ళి చేసుకో. నువ్వు  ఆనందంగా  జీవితం గడపాలని ప్రార్ధిస్తున్నాను.  ఇంక ఉండనా శ్రీ.  ఐ లవ్ యూ! నిజంగా దేముడనే  వాడుంటే  వచ్చే   జన్మ లో మనిద్దరినీ కలపమని మనసారా ప్రార్ధిస్తున్నాను.
శెలవా మరి.  ఫేర్వెల్ మై ఫ్రెండ్! అల్విదా !
నీకు ఏమీ కాలేని…..
లాస్యప్రియ.
శ్రీధర్ చేతిలో ఉత్తరాన్నీ పట్టుకుని అలా నిస్తేజంగా నిలబడి పోయాడు….
                                            *********************** 
రచన: పుక్కళ్ళ రామకృష్ణ
నిన్న రాత్రి నాన్న చెప్పిన, “అదిగో పులి” కథ నచ్చింది. అసత్యం పలికితే ఎదురయ్యే విపత్తులేమిటో తెలిపే కథ.
నాన్న ప్రారంభించిన రెండో కథ సంపూర్ణం కాకముందే నిద్రలోకి జారుకున్నాను. ఉదయం మెళకువ వచ్చే సమయానికి బాగా పొద్దెక్కింది. కిటికీ నుండి వేప చెట్టు క్రింద స్టాండ్ వేసిన నాన్న సైకిల్ కోసం చూశాను. అది అక్కడ లేదు. సైకిల్ లేకపోతే నాన్న ఆఫీసుకు వెళ్ళినట్లు అర్థం.
బడులకు వేసవి శెలవులొచ్చాయి. శెలవులన్నీ ఇంటి బయట ఆటలతోనే గడిచిపోతున్నాయి. సాయంత్రం మాత్రం పెందరాళే నాన్న ఇంటికి వచ్చిన సమయానికి ఇల్లు చేరుకుంటున్నాను. నాన్నఆఫీసు నుండి ఇంటికొస్తూ నాకోసం వెదుకుతాడు. మధ్యాహ్నం భోజనం చేసి, కాస్తా ఎండ తగ్గాక. రాంబాబు, తాతారావు, ఆదిలక్ష్మిలతో కలసి ఇంటికి దూరంగా ఉన్న మామిడి చెట్ల క్రింద ఆడుకోవడానికి వెళ్లాను. ఆటల్లో పడి సమయం తెలియలేదు. ఇంటికి చేరుకునే సరికి బాగా చీకటి పడింది. అప్పటికే నాన్న ఇంటికొచ్చేశాడు.
“నువ్వు కూర్చోవడానికి సైకిల్ కి సీట్ పిట్ చేయించాను. నిన్ను కూర్చోబెట్టి వీధంతా తిప్పాలనుకున్నాను, కానీ నీవు ఇంత చీకటిపడ్డాక వచ్చావు. రేపు నేను ఇంటికొచ్చే వేళకు ఇంట్లోనే ఉండు, సైకిల్ షికారు చేద్దాం” అన్నాడు నాన్న నన్ను దగ్గరకు తీసుకుంటూ.
“ఆటల్లో పడి సమయం తెలియలేదు నాన్న, రేపు సాయంత్రం ఇంట్లోనే ఉంటాను” అన్నాను నేను.
“ఓహో! సమయం తెలియకపోవడం కూడా తెలిసిందన్నమాటా? సరే, రేపు నీకు చేతి గడియారం కొని తెస్తాను. అది చేతికి తగిలించుకుంటే సమయం తెలుస్తుంది” అన్నాడు నాన్న నవ్వి, తల నిమురుతూ.
నాన్న మాటంటే మాటే !. ఫలానాది కావాలని ప్రత్యేకంగా అడక్కపోయినా నా అవసరాలు కనిపెట్టి వాటిని సమకూర్చేవాడు. మరుసటి రోజు ఆఫీసు నుండి వస్తూ చేతి గడియారంతో పాటే, బొమ్మల కథల పుస్తకం కూడా తెచ్చాడు నాన్న.
నన్ను సైకిల్ ముందు సీట్ మీద కూర్చోబెట్టి, “గడియారం, బొమ్మల కథల పుస్తకం సంచిలో ఉన్నాయి. షికారు చేయడమయ్యాక చూద్దువుగానీ” అన్నాడు నాన్న. సీట్ మెత్తగా ఉండడం వలన ఈసారి పిరుదులు నొప్పి పెట్టలేదు. మనసు సైకిల్ షికారు మీద కాకుండా నాన్న తెచ్చిన వస్తువుల పైనే వుంది.
12, 3, 6 మరియు 9 సంఖ్యలు ఉన్న గడియారంలో సమయం ఎలా చూడాలో నాకు తెలిసేది కాదు. ఆదిలక్ష్మి దగ్గర ఉన్న చేతి గడియారం నాలుగు సంఖ్యలది. దాన్ని చేతికి కట్టుకునేది కాదు. ఫ్రాక్కున్న కుడి జేబులో వేసుకునేది.
వాళ్ళ నాన్న బస్సు డ్రైవర్. వైజాగ్ నుండి విజయనగరం వైపు వెళ్ళే బస్సును నడిపేవాడు. ఆ బస్సు మా ఊరు చేరుకునే సమయానికి భోజనం తీసుకువెళ్ళి వాళ్ళ నాన్నకు అందిస్తుంటుంది ఆదిలక్ష్మి. అందుకే చీటిమాటికీ జేబులో నుండి గడియారం తీసి, సమయం చూస్తూ మాతో ఆడుకునేది. మా ఇంట్లో ఉన్న గడియారం ఒకటి నుండి పన్నెండు వరకూ సంఖ్యలు ఉన్నది. అది గంటగంటకూ సమయం ఎంతైతే అన్ని గంటలు కొడుతుంది. చిన్న ముల్లు, పెద్ద ముల్లు ఉన్న స్థానాలను బట్టి సమయం ఎంతైందో నాకు ఇట్టే తెలిసిపోయేది. అలవాటు పడటం మూలంగా, రాత్రుళ్ళు నిద్రపోయేటప్పుడు కూడా గంటలు వినిపించినా మాకు నిద్రాభంగం అయ్యేది కాదు.
నాలుగు సంఖ్యలున్న గడియారంలో సమయం చూడటం నేర్చుకోవాలని సరదా పడి, ఆదిలక్ష్మిని నేర్పమని అడిగితే అది బెట్టు చేసింది. కోపమొచ్చి దాన్ని అడగడం మానేశాను. నాన్న తెచ్చిన చేతి గడియారంలో కూడా నాలుగు సంఖ్యలే ఉన్నాయి.
“ఇందులో నాకు టైమ్ చూడటం రాదు నాన్న” అన్నాను సిగ్గుతో తలవంచుకుని. మనసు మాత్రం నాన్న తెచ్చిన బొమ్మల కథల పుస్తకంపైనే వుంది. నాన్న ఒళ్లో కూర్చోబెట్టుకుని, నెంబర్లు లేని చోట చిన్న ముల్లు, పెద్ద ముల్లు ఉన్న స్థానాల్ని బట్టి సమయాన్ని ఎలా లెక్క పెట్టాలో ఓపిగ్గా చెప్పాడు. నాన్న ఏ విషయాన్నైనా అర్థమయ్యేలా చెప్పేవాడు.
నాలుగు సంఖ్యలున్న చేతి గడియారంలో సమయం ఎలా చూడాలో నేర్చుకున్నాక, ఆదిలక్ష్మి గుర్తుకు వచ్చింది. ఆదిలక్ష్మికి గడియారం చూపించి, నాక్కూడా సమయం చూడటం తెలుసనీ చెప్పాలనిపించింది. కానీ అప్పటికే చాలా పొద్దుబోయింది.
“రేపు గడియారానికి పసుపు రాసి తగిలించుకో, నీళ్ళు పడకూడదు సుమా…” జాగ్రత్తలు చెప్పాడు నాన్న. కొత్తబట్టలు, వస్తువులూ వాడబోయే ముందు వాటికి పసుపు వ్రాస్తుంది అమ్మ. నాన్న బయటకు వెళ్ళిపోయాక చాప మీద కూర్చుని బొమ్మల కథల పుస్తకం తెరిచాను. మొదటి కథే, “అదిగో పులి !”. నా ముఖం విప్పారింది. పుస్తకంలో అక్షరాల కంటే బొమ్మలే ఎక్కువున్నాయి. ప్రతి కథకు నాలుగు కంటే ఎక్కువ బొమ్మలు ఉన్నాయి. అదిగో పులి కథకు వేసిన బొమ్మలు నాన్న వర్ణించినట్లే ఉన్నాయి.
బొమ్మల్ని పరికించి చూస్తుంటే “అవసరం లేనప్పుడు అబద్దం చెప్పకూడదనే నీతి ఉన్న కథ” అంది అమ్మ వెనుక నుండి పుస్తకంలోకి తొంగి చూస్తూ. నేను ఒకసారి వెనక్కి తిరిగి అమ్మకేసి చూసి, మళ్ళీ పుస్తకంలో తలపెట్టి అవునన్నట్లు తలూపాను. పుస్తకంలో మిగిలిన కథలు అమ్మతో చెప్పించుకోవాలనిపించ లేదు. కథ చెబితే నాన్ననే చెప్పాలి.
అక్షరాలను కూడబలుక్కుని చదవడం శ్రమనిపించి, పుస్తకంలో బొమ్మలన్నీ చూడటం పూర్తి చేసి, మధ్య పేజీ తెరిచి పుస్తకాన్ని ముక్కు దగ్గర పెట్టి వాసన చూశాను. క్లాసు పుస్తకాలలో వచ్చే వాసనలానే అనిపించి నవ్వుకున్నాను. ఆ వాసన ఎందుకో నచ్చేది నాకు.
రోజు సాయంత్రం స్నానమయ్యాక సారా దుకాణానికి వెళ్ళేవాడు నాన్న. ఎప్పుడో గానీ ఎక్కువ తాగేవాడు కాదు. ఎక్కువ తాగిన రోజు మాత్రం అమ్మను తిట్టేవాడు. కానీ ఎప్పుడూ అమ్మ మీద చేయి చేసుకునేవాడు కాదు. ఆదిలక్ష్మి నాన్న తాగితే వాళ్ళ అమ్మను అకారణంగా కొట్టేవాడు. ఊర్లో ఎవరైనా తాగి భార్యలను హింసిస్తే నాకు నచ్చేది కాదు. అలా హింసించే మగాళ్ళ మీద రాయి విసిరి పారిపోవాలనిపించేది.
అమ్మ చిరాకు కలిగించే పనులు చేస్తేనే తిట్టేవాడు నాన్న. అలా అమ్మను తిట్టడం సబబే అనిపించేది నాకు. అమ్మకు ప్రతి విషయంలోనూ నిర్లక్ష్యం ఎక్కువగా ఉండేది. వర్షం పడుతున్నా బయట ఆరేసిన బట్టలు సమయానికి ఇంట్లోకి తీసుకువచ్చేది కాదు. బట్టలు ఈదురు గాలికి ఎక్కడెక్కడికో ఎగిరిపోతుండేవి. ఎగరకుండా ఉన్న బట్టలు తడిసి ముద్దైపోయినా అమ్మకు చీమ కుట్టినట్లయినా అనిపించేది కాదు. బొగ్గులు పొయ్యి మీద తపేళాలో పెట్టిన పాలు పొంగి పొర్లి మండుతున్న బొగ్గుల్ని ఆర్పేసినా ఖాతరు చేసేది కాదు. రోజూ అదే తంతు. ఒక్కోసారి పొయ్యి మీద పెట్టిన బియ్యం బాగా ఉడికిపోయి అన్నం మెత్తబడిపోయేది. మెత్తని అన్నం నాన్నకు నచ్చేది కాదు. ఐనా ఆ అన్నమే నాన్నకు పెట్టేది.
రాత్రి తాగి నాన్న ఇంటికొస్తే ముద్దైపోయిన అన్నం పెట్టింది అమ్మ. “పొయ్యి మీద బియ్యం గానీ, పాలు గానీ పెడితే వాటి పనయ్యే వరకూ నువ్వు పొయ్యి ముందే కూర్చోవే రాజ్యం ! నీకు ఈ నిర్లక్ష్యం ఎప్పుడు తగ్గుతుంది?” అంటూ అర్ధాకలితో కంచం ముందు లేచి చేతులు కడిగేసుకున్నాడు నాన్న. మళ్ళీ అన్నం వండి భోజనం పెట్టే ప్రయత్నం చేయలేదు అమ్మ. నాన్నంటే అమ్మకు ప్రేమే, కాని నాన్న తాగి ఇంటికి రావడం మాత్రం అమ్మకు ఇష్టం ఉండేది కాదు. ఆదివారాలలో పగలు నాన్న తాగకుండా ఇంట్లోనే ఉంటే అమ్మ ఎంతో ప్రేమగా నాన్నకు సేవలు చేసేది. తాగి ఇంటికి వస్తే మాత్రం అమ్మ ప్రవర్తన మారిపోతుండేది.
నాన్న తాగటం తప్పనిపించేది కాదు నాకు. అమ్మ కోరినవన్నీ నాన్న కాదనకుండా సమకూర్చేవాడు. అమ్మను ఎప్పుడైనా చెడామడా తిట్టినా నాకు బాధనిపించేది కాదు. మాకంటే తక్కువ స్థాయిలో ఉన్న వీధి పిల్లలతో నేను ఆడుకుంటే అమ్మ బెత్తం పుచ్చుకుని వచ్చి, ఆ పిల్లల ముందే నన్ను కొట్టేది. నాతో ఆడుకునే కొంతమంది స్నేహితుల తల్లిదండ్రులు చిరు వ్యాపారస్తులు. రాంబాబు వాళ్ళ అమ్మ బజార్లో చేపలు అమ్ముతుంది. తాతారావు వాళ్ళ నాన్న సైకిల్ రిఫేర్ షాపు నడుపుతుంటాడు. తాతారావు తల్లి అదనపు ఆదాయం కోసం నాలుగిళ్ళల్లో పని చేస్తుంది. ఆదిలక్ష్మి వాళ్ళ అమ్మ ఊర్లో వాళ్ళ బట్టల్ని ఇస్త్రీ చేస్తుంది. మోహన్ వాళ్ళ నాన్న రైల్వేలో గూడ్స్ ట్రైన్ గార్డ్. నా స్నేహితుల్లో ఒక్క మోహన్ని తప్పితే, మరెవరూ నచ్చేవారు కాదు అమ్మకు. నన్ను వెతుక్కుంటూ అమ్మ వస్తే, ఒక్క మోహన్ తప్ప, మిగతా స్నేహితులంతా అమ్మ కంట పడకుండా దాక్కునేవారు.
ఉదయం నేను ఆడుకోవడానికి బయటకు వెళ్తుంటే “నువ్వు ఆ ముగ్గురితో ఆటలాడటం మానేయ్, చింటూ!, మాట వినకపోతే తన్నులు తింటావు” అంది అమ్మ.
“వీధిలో ఆడుకోవడానికి వాళ్ళే ఉన్నారు, వారితో కాక ఇంకెవరితో ఆడుకునేది?”ప్రశ్నించాను అమ్మను. నాన్నకు నేను ఎప్పుడు ఎదురు సమాధానం చెప్పెరుగను. నాన్న నా ఇష్టాలను ఎప్పుడూ కాదనలేదు.
“మోహన్ ఉన్నాడు కదా, మంచి పిల్లలతో ఆడుకుంటే మంచి బుద్దులు అబ్బుతాయి” అంది అమ్మ.
“మోహన్ గాడు గర్విష్టి, కాలువలో బంతి పడితే వాడెప్పుడూ దాన్ని ముట్టుకోడు మా చేత తీయించి కడిగిస్తాడు. మోహన్ కంటే మిగతా పిల్లలే మంచోళ్ళు” అమ్మకు అర్థమయ్యేలా చెప్పే ప్రయత్నం చేశాను.
“ఆటైనా పాటైనా సమఉజ్జీలతో సాగితేనే బాగుపడతావు. ఈ మధ్య నీకు మాటకు మాట సమాధానం చెప్పడం ఎక్కువైంది. మళ్ళీ నీవు వాళ్ళతో ఆడటం నా కంట పడితే తోలు తీస్తాను, జాగ్రత్త !” అంది అమ్మ కళ్ళెర్ర చేసి.
“నేను వాళ్ళతో ఆడుతాననీ నాన్నకు కూడా తెలుసు. డ్యూటీ నుండి వచ్చినప్పుడు సైకిల్ ఆపి, మా అందరికీ నాన్న బిస్కెట్లు కూడా ఇస్తాడు. వాళ్ళ మీద నాన్నకు లేని ఏవగింపు నీకెందుకూ?” అన్నాను.
“మీ నాన్నకు ఉద్యోగం, ఆ సారా దుకాణంతోనే జీవితం గడిచిపోతోంది, ఊళ్ళో ఎవరెటువంటి వారో మీ నాన్నకేం తెలుసు? ఎప్పుడూ మీ నాన్న మాటేనా?… నా మాటకు విలువియ్యవా?” అంది అమ్మ, కొంచెం తగ్గు స్వరంతో.
ఆ మరుసటి రోజు ఎవరితోనూ ఆడుకోవాలనిపించలేదు. ఆఫీసు పని మీద నాన్న ఒరిస్సా వెళ్ళడం వలన ఇల్లంతా బోసిపోయినట్లుంది. నాన్న ఇంటికి రావడానికి ఎన్ని రోజులు పడుతుందో కూడా తెలియదు.
ఆదిలక్ష్మి, రాంబాబు, తాతారావు దుంపల బడిలో చదువుతున్నారు. గవర్నమెంట్ స్కూళ్ళను దుంపల బడనో… జంతికల బడనో పిలిచేవారం. కొన్ని గవర్నమెంట్ బడులు ముందు దుంపలు ఎక్కువుగా అమ్మితే, మరి కొన్ని వాటి ముందు జంతికలు ఎక్కువుగా అమ్మేవారు. అందుకే ఆయా పేర్లతో ఆ స్కూళ్ళను పిలవడం పరిపాటైంది మాకు. నేను రైల్వే స్కూల్లో , మోహన్ ఇంటికి దగ్గరలో ఉన్న ఇంగ్లీష్ కాన్వెంట్లో చదువుతున్నాం.
నాన్న ఇంట్లో లేనప్పుడు అమ్మకు కోపం కలిగించే పనులు చేయకూడదని ఓ రెండు రోజులు ఆటలకు వెళ్ళకుండా, ఇంట్లోనే కూర్చుని నాన్న తెచ్చిన కథల పుస్తకం మొత్తం ఏదోలా కూడబలుక్కుని చదవడం పూర్తి చేసి, పుస్తకంలో బొమ్మల్ని చూసి కాగితం మీద గీస్తున్న సమయంలో, నన్ను వెదుక్కుంటూ మోహన్ ఇంటికి వచ్చాడు.
“రా, బాబు!” అంటూ అమ్మ వాడిని ప్రేమగా ఇంట్లోకి ఆహ్వానించింది.
“ఏం చేస్తున్నావురా?…ఆడుకోవడానికి రావటం లేదు?! డ్రాయింగ్ వేస్తున్నావా??” అన్నాడు మోహన్, నా ఎదురుగా చాప మీద కూర్చుంటూ.
“ఆదిలక్ష్మి, రాంబాబు, తాతారావులతో ఆడోద్దంది మా అమ్మ, అందుకే ఆడుకోవడానికి వెళ్ళడం లేదు” అన్నాను ముభావంగా, మోహన్ నన్ను వెదుక్కుంటూ అలా ఇంటికి రావడం నాకు నచ్చలేదు.
“మరి నాతో ఆడుకోవడానికి రావచ్చు కదరా?, నీకు ఆ చేపలు అమ్ముకునే వాళ్ళతో, బట్టలుతుక్కునే వాళ్ళతో ఆడటమంటేనే ఇష్టంలా ఉంది” అన్నాడు మోహన్ వేళాకోళంగా.
గీస్తున్న బొమ్మను ఆపి కోపంగా మోహన్ వైపు చూశాను. వాడికి భయమేసిందేమో?… నా ముందు నుండి లేచి, “ఆంటీ, ఆ రాంబాబు, తాతారావు వారానికొకసారి స్నానం చేస్తారు. ఆ ఆదిలక్ష్మి ముక్కు ఎప్పుడూ కారుతూనే వుంటుంది. అలాంటి వాళ్ళతో ఆడుతాడు వీడు” అంటూ వంటింటిలో ఉన్న అమ్మ ముందు పిర్యాధు చేశాడు మోహన్.
“నేనూ అదే చెబుతున్నాను వాడికి, మోహన్ !. నా మాట పెడచెవిన పెడుతున్నాడు. మీ అంకుల్ వాణ్ని నెత్తిన ఎక్కించుకున్నాడు” అంది అమ్మ.
మోహన్ అభిప్రాయంతో అమ్మ అలా ఏకీభవించడంతో అమ్మ మనుసులో ఏముందో నాకు స్పష్టంగా అర్థమైంది. వాళ్ళతో ఆడొద్దని అమ్మ నన్ను అలా నిరోధించడానికి కారణం వాళ్ళ తల్లిదండ్రులు చేస్తున్న వృత్తులేనని స్పష్టమై బాధనిపించింది. ఆదిలక్ష్మి వాళ్ళ తల్లి బట్టలు ఇస్త్రీ చేస్తుంది, రాంబాబు వాళ్ళ అమ్మ బజార్లో చేపలు అమ్ముతుంది, తాతారావు తండ్రిది సైకిల్స్ రిఫేర్ దుకాణం, మోహన్ వాళ్ళ నాన్న రైల్వేలో గూడ్స్ గార్డ్. కొంచెం మనసులో విశ్లేషించుకున్నాకా అమ్మ, మోహన్ తోనే ఎందుకు ఆడుకోమంటుందో అర్థం అయ్యింది. మోహన్ గాడ్ని నాకంటే మంచి బాలుడిగా అమ్మ భావించడం కూడా నాకు నచ్చలేదు.
ఆ మరుసటి రోజు నాన్న తెచ్చిన చేతి గడియారం కుడి చేతికి కట్టుకుని, “అమ్మ, ఆదిలక్ష్మికి నా చేతి గడియారం చూపించి వస్తాను. వాళ్ళ నాన్న లారీ డ్రైవరే కావొచ్చు… వాళ్ళ అమ్మ బట్టలు ఇస్త్రీ చేసుకునేదే అయినా నా కంటే ముందు గడియారం కొనుక్కుని సమయం చూడటం నేర్చుకుంది. నా దగ్గర కూడా గడియారం ఉందనీ, నాక్కూడా సమయం చూడటం వచ్చని దానికి చెప్పి వస్తాను” అంటూ అమ్మ సమాధానం కోసం కూడా చూడకుండా ఇంటి నుండి బయటకు పరుగెత్తాను. నా మాటలు అమ్మకు చిత్రంగా అనిపించుండొచ్చు. ముందురోజున మోహన్ ఇంటికి వచ్చి వెళ్ళడం ఒకందుకు మంచిదే అయ్యింది. నాలో ఓ సందేహం నివృత్తయ్యింది.
దార్లో రాంబాబు, తాతారావు తారసపడ్డారు.
“చింటూ ఊర్నుండి ఎప్పుడు వచ్చావురా?” అడిగాడు రాంబాబు.
“ఊరెళ్ళలేదురా, ఇంట్లోనే ఉండి కథల పుస్తకం చదువుతున్నాను. నేను చదివిన కథలు ఈ రోజు మీకు చెబుతాను”
అన్నాను, చేతి గడియారం బెల్ట్ తడుముకుంటూ.
“అదేంట్రా… నిన్న సాయంత్రం మీ ఇంటికొస్తే, నువ్వు మీ నాన్నతో కలసి ఊరెళ్ళావని చెప్పి, మీ అమ్మ మమ్మల్ని గేట్ దగ్గర్నుండే వెనక్కి పంపించేసింది” అన్నాడు తాతారావు. నాకు ఆశ్చర్యమనిపించలేదు. వాళ్ళతో నేను ఆడుకోవడం ఇష్టం లేదు కనుక అమ్మ వాళ్లకి అబద్దం చెప్పి వెనక్కి పంపించేసి వుంటుందని అనుకున్నాను.
“నాన్న ఊరెళ్ళిన మాటైతే వాస్తవం, మీతో నేను ఆడుకోవడం అమ్మకు ఇష్టం లేదు. అందుకే నేను కూడా ఊరెళ్ళానని మీకు అబద్దం చెప్పింది” అన్నాను మామూలుగా. ఈలోగా ఆదిలక్ష్మి వచ్చింది.
“ఆదిలక్ష్మి, ఇదిగో నా కొత్త గడియారం. సమయం చూడటం నేర్పించమంటే బెట్టు చేశావు కదూ? నాక్కూడా ఇప్పుడు సమయం చూడటం వచ్చు” అన్నాను. ఆదిలక్ష్మి అసూయగా నవ్వి, నా చేయి పట్టుకుని పైకి లేపి, గడియారం వైపు పరికించి చూసి చేయి వదిలేసింది. రాంబాబూ, తాతారావు గడియారం వైపు సంభ్రంగా చూసి ముచ్చట పడ్డారు. నాలుగంకెలు ఉన్న గడియారంలో సమయం ఎలా చూడాలో ఎప్పుడైనా తీరికగా నేర్పిస్తానని చెప్పాను వాళ్లకు.
రచ్చబండ దగ్గర ముగ్గుర్ని కూర్చోబెట్టి వాళ్ళకు నేను చదివిన కథలలో ఓ మూడు కథలు చెప్పాను. తన తల్లికి ఒంట్లో బాగోలేదని చెప్పి, రెండు కథలు విని ఆదిలక్ష్మి ఇంటికి వెళ్ళిపోయింది. మోహన్ మధ్యలో వచ్చి మమ్మల్ని చూసి కూడా చూడనట్లు వెళ్ళిపోయాడు.
నేను ఇంటికి వెళ్ళే సమయానికి మోహన్ ఇంటి నుండి బయటకు వస్తూ కనిపించాడు. అమ్మకు ఇష్టం లేని పిల్లలతో నేను మళ్ళీ ఆడుకోవడం గురించి మోహన్ అమ్మతో పిర్యాధు చేయడానికి వచ్చాడని అర్థం చేసుకున్నాను.
అమ్మ బెత్తం పుచ్చుకుని నిల్చుంది. ఇంట్లో నేను అడుగు పెట్టగానే మరో మాట లేకుండా నా రెక్క పుచ్చుకుని, వీపు వాచేలా బెత్తంతో విచక్షణా రహితంగా బాదింది. నేను ఎడ్వలేదు. అమ్మ బాదిబాది అలసిపోయాకా నేను పెదవి విప్పాను.
“నిన్న రాంబాబు వాళ్ళు ఇంటికి వస్తే నేను నాన్నతో ఊరెళ్ళానని వాళ్లకు అబద్దం ఎందుకు చెప్పావమ్మా?” అడిగాను.
“నీవు వాళ్ళతో ఆడుకోవడం ఇష్టం లేకా, నిన్ను ఇప్పుడు దండించినది కూడా అందుకోసమే!” అంది అమ్మ, కళ్ళు అగ్ని గోళాలు చేసి.
“అదిగో పులి కథలో అవసరం లేనప్పుడు అబద్దం చెప్పకూడదనే నీతుందని నాకు బోధించి, అవసరం లేకపోయినా మరి నీవు ఎందుకు అబద్దం ఎందుకు చెప్పావు?” అడిగాను.
“నాకు అవసరం పడింది కనుకా, వాళ్లకు అబద్దం చెప్పాను” అంది అమ్మ.
ఆ రాత్రి అమ్మ మీద కోపంతో, మంచం మీద అమ్మ పక్క నుండి లేచి క్రింద చాప పరుచుకుని పడుకున్నాను. ఓ వారం రోజులు రాత్రుళ్ళు అమ్మకు దూరంగానే నిద్రపోయాను.
నాన్న ఒరిస్సా వెళ్లి పదిరోజులు గడిచాకా, ఇంటికి నాన్న వయసున్న ఒకాయన వచ్చి, “మీ వారు ఒరిస్సా తీసుకువెళ్ళిన స్టీమర్ ఇంజన్ పాడైపోయింది, అది రిఫేరై రావడానికి మరో వారం రోజులు పడుతుంది, ఆందోళనపడొద్దని కంపెనీ వాళ్ళు మీకు చెప్పమన్నారు” అని అమ్మకు చెప్పి వెళ్ళిపోయాడు.
రేపోమాపో నాన్న ఇంటికి తిరిగొచ్చేస్తాడేమోనని ఆశగా ఎదురు చూస్తున్న నాకు నిరాశ ఎదురైంది. మరో వారం నాన్న ఇంట్లో లేకుండా గడపడం నరకమనిపించింది.
ఆదిలక్ష్మి వాళ్ళ అమ్మకు ఆరోగ్యం క్షీణించడం వలన బట్టలు ఇస్త్రీ చేయడం మానేసింది. ఊర్లో ఇస్త్రీ చేసే వాళ్ళు మరెవరూ లేకపోవడంతో అమ్మే బొగ్గు ఇస్త్రీ పెట్టెతో తంటాలు పడి ఉతికిన బట్టలను ఇస్త్రీ చేయడం మొదలు పెట్టింది. నాన్న లేకపోవడం వలన ఇంట్లో నిత్యావసర వస్తువులు నిండుకున్నాయి.
రేడియోలో, మరో ఇరవైనాలుగు గంటలలో బంగాళాఖాతంలో ఏర్పడిన వాయుగుండం కారణంగా నిర్విరామంగా కుండపోత వర్షాలు పడొచ్చనే వాతావరణ సూచన విని అమ్మ, “చింటూ, మోహన్ కి సైకిల్ నడిపించడం వచ్చు కదా? మోహన్ని తోడు తీసుకుని, మనం సరుకులు తీసుకునే నాయుడు కిరాణా దుకాణం నుండి ఓ పాతిక కిలోల బియ్యం. కొన్ని పప్పు దినుసులు సైకిల్ వెనుకన పెట్టి, సైకిల్ని ఇద్దరు అటూ ఇటూ పట్టుకుని జాగ్రత్తగా నడిపించుకుని రండి” అంది ఆందోళన పడుతూ.
మోహన్ పేరు వింటూనే కోపం వచ్చింది నాకు. అయినా తమాయించుకుని మోహన్ ఇంటికి బయల్దేరాను. ఒరిస్సా బయల్దేరే ముందు నాన్న సైకిల్ ఇంటి దగ్గర్నే వదిలి వెళ్ళారు. చాలా రోజుల నుండి వాడకపోవడం వలన రెండు చక్రాలలో గాలి కూడా పోయింది.
నన్ను చూస్తూనే మోహన్ వాళ్ళ అమ్మ ముఖం చీదరించుకుని, “మోహన్, ఎవరో వచ్చారు చూడు” అంటూ గట్టిగా అరిచింది. మోహన్ ఎవరో మా అమ్మకు తెలిసినా, నేనెవర్నో మోహన్ అమ్మకు తెలియదు. మోహన్ చదువుతున్న క్లాస్ పుస్తకం చేత్తో పట్టుకుని… డోర్ దగ్గర నిల్చున్న నా దగ్గరకు వచ్చాడు. సంగతేమిటో మోహన్ కు చెప్పాను. వాడికి ఎండాకాలం శెలవుల తరువాత క్లాస్ టెస్ట్ వుంది, రాలేడని తెగేసి చెప్పింది వాడి వెనకనే నిల్చుని నా మాటలు విన్న వాళ్ళమ్మ. నేను బాధ పడలేదు, వాడు రాకపోవడమే మంచిదనుకున్నాను. అమ్మ మాట కొట్టేయలేక వాడి సహాయం కోసం వెళ్లాను. రాంబాబు, తాతారావు సహాయం కోరితే కొండలు పిండి కొట్టి తెమన్నా తెచ్చేస్తారు నా కోసం. వాళ్ళంటే అమ్మకు ఇష్టం లేదు. అది వేరే సంగతి.
మోహన్ రాలేడని నిర్దారణ అయ్యాక తాతారావు ఇంటికి వెళ్లాను. ఎండిన కొబ్బరి ఆకులను చించి, కొబ్బరి పుల్లలతో చీపుర్లు కడుతున్న తాతారావు నన్ను చూసి సంతోషంగా నవ్వాడు. సంగతి చెప్పగానే చేస్తున్న పని ఆపి చొక్కా తొడుక్కుని నా వెంట ఇంటికి నడిచాడు. సైకిల్ రెండు చక్రాలకు గాలి కొట్టించి తీసుకువస్తానని చెప్పి వాళ్ళ నాన్న సైకిల్ రిఫేర్ దుకాణానికి సైకిల్ తీసుకుపోయాడు తాతారావు.
మోహన్ ఇంటి దగ్గర జరిగినది అమ్మకు వివరించాను. అమ్మ పెదవి విరిచింది. తాతారావు సహాయం ఎందుకు తీసుకోవలసి వచ్చిందో చెప్పాను అమ్మకు. భావరహితంగా వింది.
“మీ నాన్న ఈ సైకిల్ ఎలా తొక్కుతున్నాడురా చింటూ? రెండు బ్రేకులు లూజే! గాలి కొట్టించి కొత్త బ్రేకులు వేయించాను. ఇప్పుడు సైకిల్ సూపర్” అన్నాడు తాతారావు సైకిల్ స్టేండేసి వచ్చి.
“ఎంత ఖర్చయ్యింది బాబు?” తాతారావుని అడిగింది అమ్మ.
“నా స్నేహితుల సైకిల్స్ రీఫేర్ చేస్తే, నాన్న డబ్బులు తీసుకోడు ఆంటీ” అన్నాడు తాతారావు నవ్వుతూ. అమ్మ మరింకేమీ మాట్లాడలేదు.
నాయుడు కిరాణా షాపులో నాన్నకు ఖాతా వుంది. అమ్మా నేనూ ఎప్పుడైనా ఏవైనా సరుకులు తీసుకుంటే డబ్బులు తీసుకోకుండా నాన్న ఖాతాలో వ్రాసుకుంటాడు. అమ్మ చెప్పిన చిల్లర సరుకులుతో సైకిల్ వెనుకా ముందు భాగాలు ఆక్రమించుకున్నాయి. రాంబాబు కూడా మా వెంటే ఉండడంవలన ఇరవై కేజీల బియ్యం సంచిని భుజాల మీదకు ఎత్తుకుని మాతో పాటే ఇంటికి నడిచాడు.
అమ్మంటే రాంబాబుకి భయం. ఎప్పుడైనా అమ్మ వీధిలో ఎక్కడైనా కనిపిస్తే దాక్కునే వాడు. భుజాల మీద బియ్యం సంచితో మాత్రం ధైర్యంగా అమ్మకు ఎదుట పడి ఇంట్లో దూరి బియ్యం సంచిని గోడకు చేరవేసి బయటకు వచ్చేశాడు.
అమ్మ ఇద్దరికీ కనీసం కృతజ్ఞతలు కూడా చెప్పలేదు. మౌనంగా చూస్తూ నిల్చుండిపోయింది.
వాతావరణ సూచన ప్రకారం ఇరవై నాలుగు గంటల తరువాత బంగాళాఖాతంలో ఏర్పడిన వాయుగుండం ప్రభావం వలన వాతావరణంలో మార్పులు చోటు చేసుకున్నాయి. చిన్నగా ప్రారంభమైన వర్షంలో తడుస్తూ, రాంబాబు చేతి సంచితో ఇంటికి వచ్చాడు.
“పిన్నీ, వాయుగుండం తగ్గే వరకూ బోట్లు సముద్రంలోకి వేటకు వెళ్ళవు. ఇదిగో అమ్మ వంజిరం చేప ఇచ్చింది. ఆవిరి పడితే పాడవకుండా మూడు రోజులు నిల్వ వుంటుంది” అంటూ ఓ ఐదు కిలోల బరువున్న వంజిరం చేప ఉన్న సంచి అమ్మ చేతికి అందించాడు రాంబాబు. రాంబాబు పిన్నీ అని వరస కలిపి పిలవడం అమ్మకు నచ్చలేదు. అమ్మకు వంజిరం చేపంటే ఇష్టం. కాదనకుండా తీసుకుంది. నన్ను పక్కకు పిలిచి, “చాలా పెద్ద చేప, ధరుంటుంది. ఎంతో అడిగి డబ్బులిచ్చేయ్” అంది అమ్మ.
“డబ్బులొద్దు పిన్నీ, మంచి వంజిరం చేప వలలో పడినప్పుడు ఇంటికి పంపించమని చిన్నాన్న మా నాన్నతో చెప్పాడటా. మళ్ళీ బోట్లు వేటకు ఎప్పుడు వెళ్తాయో కూడా తెలియదు” అన్నాడు రాంబాబు.
చేపలు పట్టే వాళ్ళకు అలా వరసలు కలిపి ఆప్యాయంగా మాట్లాడటం అలవాటు. అలా ఎవరైనా వరసలు కలిపి పిలిస్తే అమ్మకు ఒంటి మీద తేళ్ళూ జెర్రెలు పాకినట్లు అనిపిస్తుంది. రాంబాబు వాళ్ళ నాన్నకు ఎప్పటికప్పుడు సారా దుకాణంలో నాన్న సారా తాగిపిస్తుంటాడు. ఎప్పుడైనా ఇలా మంచి చేపలు వలలో పడితే వాటిని ఇంటికి పంపి నాన్న పట్ల తన విశ్వాసాన్ని ప్రదర్శించుకుంటాడు.
వాతావరణంలో చోటు చేసుకున్న మార్పుల వలన అమ్మకు స్వల్పంగా జ్వరం ప్రారంభమైంది. అమ్మ నీరసంగా కనిపించే సరికి అమ్మ మీద నాకున్న కోపం చల్లారిపోయింది. చిన్న చిన్న దగ్గూ జ్వరాలకు వీధి చివరనున్న మందుల దుకాణం వాడికి రోగలక్షణాలు చెప్పి మందులు కొని తెచ్చి మాకు వేసేవాడు నాన్న. ఆరోగ్యం మరీ క్షీణిస్తే తప్ప డాక్టర్ దగ్గరకు వెళ్ళే అవసరం పడేది కాదు.
మెడికల్ షాపు కు వెళ్లి జ్వరానికి ఓ మూడు డోసులు తెచ్చి, ఒక డోసు అమ్మకు వేశాకా సాయంత్రానికి కాస్తా జ్వరం తగ్గింది. నీరసం మాత్రం అలానేవుంది. ప్రస్తుతం రాంబాబుకీ, తాతరావుకీ అమ్మంటే భయం తగ్గింది. ఇంటికి తరుచూ వచ్చి నాతో ఆడుకుని వెళ్ళిపోతున్నారు. రెండో రోజు కుండపోత వర్షం కొంచెం తగ్గుముఖం పట్టింది. వాయుగుండం బలహీనపడుతున్న సూచనలు వాతావరణంలో తెలుస్తోంది.
సాయంత్రం తాతారావు ఇంటికి వచ్చి అమ్మకు జ్వరంగా వుందని తెలుసుకుని వెళ్లి, వాళ్ళ అమ్మ కాసులమ్మను ఇంటికి పంపాడు. కాసులమ్మ ఇంట్లోకి వస్తూనే అమ్మ నుదుట మీద చేయివేసి, “ఇంకా సిన్న వేడుందమ్మా, మాత్రేసుకుంటే రేపు దాకా తగ్గిపోతాది” అని అమ్మకు ధైర్యం చెప్పి, వంటగదిలో ఉన్న గిన్నెలు కడిగి అమ్మకు జావ కాచి ఇచ్చింది. నా కోసం కాసులమ్మ చింతపండుతో పలుచని చారు చేసి, అమ్మ ఆవిరి పట్టి ఉంచిన వంజిరం చేప ముక్కలలో ఓ రెండు ముక్కలు వేపి, వేడి వేడి అన్నంతో భోజనం వడ్డించింది.
నా భోజనం పూర్తయ్యాక ఎంగిలి కంచాలు తీసి కడిగేసి, “అమ్మకు సత్తువ రాకపోతే తాతగాడితో కబురెట్టు. వచ్చి వండుతాను” అని చెప్పేసి వెళ్ళిపోయింది కాసులమ్మ.
మూడు రోజులుగా కురిసిన వర్షాలు తగ్గి, మూడో రోజున ఎండ కాసింది. అమ్మ పూర్తిగా కోలుకుని పనులు చేసుకోగలుగుతోంది.
“నాన్న ఇంట్లో లేనప్పుడే నాకు జ్వరం రావాలా? నిన్ను బాగా ఇబ్బంది పెట్టేశానురా చింటు. ఇక నేను పనులు చేసుకోగలను. పోయి ఆడుకో!” అంది అమ్మ. అమ్మ గొంతులో ఏదో తెలియని జీర వినిపించింది.
ఇంటినుండి బయట పడి సాయిబాబా గుడి చేరుకునే లోపు కంగారుగా పరుగులాంటి నడకతో వస్తున్న రాంబాబు ఎదురయ్యాడు. “ఒరే చింటూ, పాపం ఆదిలక్ష్మి వాళ్ళమ్మ సాయమ్మ వేకువ ఝామునే పచ్చకామెర్లతో చనిపోయిందట్రా” చెప్పాడు రాంబాబు ఆయాసపడుతూ. ఆ వార్త విన్నాక నాకు చేష్టలు ఉడిగిపోయాయి. తాతారావు ఇంటికి వెళ్లి, వాడిని కూడా వెంట పెట్టుకుని ఆదిలక్ష్మి ఇంటికి బయల్దేరాం.
ఆదిలక్ష్మి తల్లి సాయమ్మ చనిపోయిన వార్త ఊరంతా ప్రాకింది. సాయమ్మ అంటే ఊళ్ళో వాళ్ళందరికీ తెలుసు. ఆదిలక్షి ఇంటికి వెళ్ళిన దార్లోనే మోహన్ ఇల్లు కూడా ఉంటుంది. మోహన్ గేట్ దగ్గర వాళ్ళ అమ్మ పక్కన నిలబడి సాయమ్మ ఇంటికి సంతాపం తెలియజేయడానికి వెళ్తున్న జనాల్ని తల్లితో కలసి చూస్తున్నాడు. తాతారావు తల్లి కాసులమ్మ మోహన్ ఇంట్లోనూ గిన్నెలు తోముతుంటుంది కనుక తాతారావును గుర్తు పట్టి, “ఏయ్ పిల్లలూ, చావింటి దగ్గర మీకేం పన్రా, పరుగులెడుతున్నారు?. ఇంటికి పొండి” అంటూ గదమాయించింది మోహన్ తల్లి మా ముగ్గుర్నీ.
“అమ్మా, నేను వెళ్తానే….” అన్నాడు మోహన్ తల్లితో.
“పిల్లలు వెళ్ళకూడదు. పద, ఇంట్లోకి” అంది మోహన్ తల్లి.
“ఆదిలక్ష్మి కూడా చిన్నపిల్లే ఆంటీ, మరి తల్లి శవం దగ్గర ఉండకూడదా? మోహన్ని పంపించండి” అన్నాడు తాతారావు అమాయకంగా. సమాధానం చెప్పకుండా మోహాన్ ని ఇంట్లోకి లాక్కుపోయింది మోహన్ తల్లి.
మేము ముగ్గురం వెళ్లేసరికి ఆదిలక్ష్మి తన తల్లి మృతదేహం మీద తల పెట్టి వెక్కివెక్కి ఏడుస్తోంది. సాయమ్మ మృత దేహం మీద బంధువులు తెచ్చిన పూలదండలు వేస్తున్నాడు ఆదిలక్ష్మి తండ్రి. నిర్జీవంగా పడున్న సాయమ్మను చూసి నా కళ్ళల్లో నీళ్ళు సుడులు తిరిగాయి. ఇంటికి పారిపోయి అమ్మను గట్టిగా కౌగలించుకుని భోరున ఏడ్వాలపించింది. అలిగి ఓ వారం రోజులు అమ్మకు దూరంగా పడుకోవడం గుర్తొచ్చి పశ్చాత్తాపంతో క్రుంగిపోయాను.
చొక్కా పైకెత్తి కన్నీళ్లు తుడుచుకుంటుంటే ఎదురుగా అమ్మ నిల్చుని కనిపించింది. తనని గట్టిగా వాటేసుకుని బావురుమంటున్న ఆదిలక్ష్మిని ఓదార్చుతోంది అమ్మ. ఆ దృశ్యం చూసి నా దుఖం మరింత ఎక్కువైంది. పరుగున వెళ్లి నేను కూడా అమ్మను వాటేసుకుని, “అమ్మా..” అంటూ బావురమన్నాను. నా వెనుకే రాంబాబు, తాతారావు కూడా వచ్చి అమ్మను వాటేసుకున్నారు.
నాతో పాటే రాంబాబు, తాతారావు తలలను కూడా ఆప్యాయతతో నిమిరింది అమ్మ.
సాయమ్మ మరణం, అమ్మలో నా స్నేహితుల పట్ల ఉన్న ఏవగింపు సమసిపోయేలా చేసింది.
రచన: డి.కామేశ్వరి
శ్యామ్ అద్దం ముందు నిలబడి తల దువ్వుకొంటూ తన రంగు చూసి తనే నిట్టూర్చాడు. భగవంతుడు తననింత నల్లగా, అనాకారిగా ఎందుకు పుట్టించాడో! రోజుకి కనీసం ఒకసారన్నా ఆ మాట అనుకునే శ్యామ్ ఆ రోజు పదిసార్లు ఆ మాట అనుకున్నాడు. ఈ రంగే.. ఈ రంగే తనకి శత్రువయింది. లేకపోతే.. రేఖ.. నిట్టూర్చి తల దువ్వుకోసాగాడు. వెనకనించి తల్లి వచ్చిన నీడ అద్దంలో కనిపించింది.
“శ్యామ్! టిఫినుకి రా రా, యింకా ముస్తాబవలేదా? ఏనాడనగా స్నానం చేశావు? దోసెలు చల్లారిపోతున్నాయి” అంది.
“వస్తున్నానమ్మా” వెనక్కి తిరిగిన కొడుకు మొహం అదోలా వుండడం చూసి, “శ్యామ్! అలా వున్నావేం, ఏం జరిగింది? వంట్లో బాగులేదా?” అంది ఆదుర్దాగా.
“ఏం లేదమ్మా,  పద వస్తున్నాను” షర్టు టక్ చేసుకుంటూ  ఆమె వెనక డైనింగ్ రూములోకి నడిచాడు.
“ఊహూ… ఏదో ఉంది. ఏం జరిగిందో చెప్పాలి..” కొడుకు అన్యమనస్కంగా తింటున్న తీరు చూడగానే రాధాదేవికి అర్ధం అయి అడిగింది.
శ్యామ్ కాసేపు మౌనంగా వుండి, కళ్ళెత్తి  తల్లివంక చూస్తూ “అమ్మా! నేనింత నల్లగా ఎందుకు పుట్టానమ్మా? నీవంత తెల్లగా వుంటావు. నాకీ రంగు ఎలా వచ్చిందమ్మా..” కొడుకు గంభీరంగా అడిగిన తీరు చూడగానే రాధాదేవికి నవ్వు వచ్చింది. “ఒరేయ్!! ఎన్నిసార్లు అడిగావురా యిప్పటికి ఆ మాట. నీకీ రంగు పిచ్చేమిట్రా.. బాహ్య సౌందర్యం కాదు శ్యామ్ కావలసింది. ఆత్మ సౌందర్యం కావాలిరా నాన్నా!! అది నీకుంది అని నాకు తెలుసు. లేని రంగు కోసం నీకెందుకురా ఆ బాధ.. యింతకీ నీవేమన్నా ఆడపిల్లవా అందంగా లేకపోతే దిగులు పడడానికి. ఏం, మళ్ళీ ఎవరన్నా నిన్ను హాస్యం ఆడారా కాలేజీలో? ”  రాధాదేవి కొడుకు మనసులో బాధ గుర్తించకుండా ఎప్పుడూ అడిగే ప్రశ్నే అని తేలిగ్గా జవాబు చెప్పింది.
హాస్యం! హు..! హాస్యం అయితే తను స్పోర్టివ్‌గా తీసుకోగలడు. అపహాస్యం! హేళన, అవమానం. రేఖ.. ఏ రేఖనయితే తను ఆరాధిస్తాడో, ఏ రేఖనయితే హృదయంలో ప్రతిష్టించుకున్నాడో ఆ రేఖ ఎంత చులకనగా, ఎంత హేళనగా మాట్లాడింది. తన ఆనాకారితనాన్ని నల్గురిలో ఎంతలా యీసడించి  మాట్లాడింది. “వసేయ్ నీరూ, ఈ జీడిగింజ ఏమిటే మన వెంట యిలా జీడిపప్పు పాకంలా తగులుకున్నాడూ” అమ్మాయిలంతా కిసుక్కున నవ్వారు. “నీగ్రో నయమే బాబూ, ఆ నలుపుకి తోడు తెలుగు బట్టలు కడ్తాడు. ఆ నలుపు మరింత కొట్టచ్చినట్లు కనపడుతోందే!”
“పాపం ఎందుకే? నిన్నేం చేశాడే అలా ఏడిపిస్తావు ఆ అబ్బాయిని?” ఎవరో అమ్మాయి జాలిగా అంది.
“మహా జాలిపడ్తున్నావు. ఏం కథ? “రేఖ హేళనగా అంది. ఆ అమ్మాయికి కోపం వచ్చింది. “కూరొండుకుందుకి కావాలా? కాకరకాయలు కథలు నీకున్నాయేమో, రంగు చూసి ఒకర్ని ఎద్దేవా చేయడం సంస్కారం కాదంటాను” తీవ్రంగా అంది. “నీవు తెలుపు, నేను చామనచాయ, యింకోరు నలుపు రంగు. నీవు, నేణు కావాలంటే వచ్చేది కాదని కూడా తెలియకుండా ఎందుకలా ఆ అబ్బాయిని అవమానపరచాలి” తీవ్రంగా అంది. రేఖ కాస్త తగ్గి “వాడి రంగెలా వుంటే ఎవరికి? వాడి చూపులు, కొరుక్కుతినేటట్టు చూస్తాడే.. ఆ చూపు చూస్తే వంటిని తేళ్ళు, జెర్రులు పాకినట్లుంటూంది. అందుకే అసహ్యం నాకు. ఆ అందగాడీని చూసి వరించాలని కాబోలు వెధవ పోజులు. నవ్వులూను. చూస్తుంటే తిక్క రేగుతుంది నాకు..” రేఖ గొంతులో తిరస్కారం.
“పోనీలే పాపం. నల్లగా వున్నాడు కనక తెల్లంటి వాళ్లంటే వీక్‌నెస్ ఏమో, నిన్నేం చెయ్యలేదు కదా. చూసి తృప్తి పడితే నీ సొమ్మేం పోయింది.”
… వీక్నెస్… నిజమే.. తెల్లటి వాళ్ళంటే అదోరకం ఆరాధనా భావం. ఎంత పుణ్యం చేసుకుని పుట్టారోననిపిస్తుంది తనకి! అందులో రేఖ.. ఆ గులాబిరంగు, గీత గీసినట్లుండే ఫిగర్.. నల్లటి వంకుల జుత్తు. భగవంతుడు అంత అందమూ ఒకరికే యీయకపోతే తనలాంటి వాళ్లకి కాస్త పంచకూడదూ అనుకున్నాడు మొదటిసారి కాలేజీలో చూసినప్పుడు. రేఖ రంగు చూసి ఆమె మీద ఆరాధన పెంచుకున్నాడు. ఆమె తనకందదని తెల్సు. అసలలాంటి అత్యాశ లేదు. అయినా ఆమె అంటే అదో ఆరాధన, అభిమానం. తన భావాలు తనలోనే వుంచుకున్నాడు తప్ప పైకి వ్యక్తపరచే ప్రయత్నం ఎన్నడూ చెయ్యలేదు. అ యినా రేఖ తన చూపులలో భావం పసికట్టిందంటే తనకి తెలియకుండానే తన కళ్లల్లో ఆమెపట్ల ఆరాధన కన్పించింది కాబోలు. తనకీ వీక్‌నెస్ ఏమిటి.. చా.. చా.. తనపట్ల ఆమెకంత చులకన ఏర్పడింది?
అయినా.. పోనీ తన బలహీనత గుర్తించి సానుభూతి చూపచ్చు. అవహేళన చెయ్యాలా? అందరిలో చులకన చెయ్యాలా? చిన్నపుచ్చుకుని, విషణ్ణ వదనంతో యిల్లు చేరి, రాత్రి నిద్రపోకుండా పదే పదే ఆ మాటలనే గుర్తు చేసుకుంటూ బాధపడ్డాడు. అతని మొహంలో ఆవేదన తల్లి గుర్తుపట్టకుండా  ఎలా వుంటుంది.?
“శ్యాం.. ఏమిటా ఆలొచన, టిఫిను తినుముందు. నీలో యీ యిన్‌ఫీరియారిటీ కాంప్లెక్స్ ఎలా పోగొట్టాలో నాకు తెలియడంలేదు. రంగు నీ చేతిలో, నా చేతిలో వుందా…” రాధాదేవి అనునయిస్తూ అంది.
“కాని నాన్నగారు, నీవు తెల్లగా వుంటే నేనింత నలుపు ఎలా వచ్చానసలు”|?”
“బాగుంది ప్రశ్న. తల్లిదండ్రి తెల్లగా వున్నా నల్లటి పిల్లలు ఎందరు లేరు శ్యాం? శ్రీకృష్ణుడు నల్లటివాడు. శ్రీరామచంద్రుడు నల్లటివాడు. అంత మాత్రాన వాళ్లని పూజించలేదా? ఆ నల్లనయ్యని ఎందరు గోపికలు ఆరాధించట్లేదు. అవతార మూర్తులే నల్లటివారయినప్పుడు .. మనం ఎంత..”
“ఆరాధించవద్దు. పూజించవద్దు. అపహాస్యం చెయ్యకుండా  వుంటే చాలమ్మా.. నీకేం తెల్సు కాలేజీలో అంతా నన్ను చూసి ఎలా నవ్వుకుంటారో..” శ్యామ్ నల్లటి మొహం మరింత నల్లబడింది. అది చూసిన రాధాదేవి మనసు గిలగిలలాడింది. శ్యామ్ ని చూసి చిన్నప్పుడు అందరూ హేళనగా మాట్లాడితే తను బాధపడింది. ఈ రోజు శ్యామ్ బాధపడడంలో వింత ఏముంది? కాని.. తనేం చెయ్యగలదు?  ఏం చెప్పి కొడుకుని ఓదార్చగలదు.
“శ్యామ్.. రంగు చూసి మనుష్యుల్ని అంచనా కట్టే మనుష్యులతో నీకేం పని . అది వాళ్ల కుసంస్కారానికి నిదర్శనం. నీ మానాన నీవు చదువుకో. అని అని వాళ్ళే వూరుకుంటారు. ఇంత చిన్న విషయానికి నీవు మనసు పాడు చేసుకుంటే యింక నా మీద ఒట్టే. ఊ కానీయి. టిఫిను తిను. ఆలస్యం అవుతుంది కాలేజీకి.”
కొడుకుని సముదాయించడానికి ఏదో అన్నా ఆమె మనసు అది సరిపెట్టుకోలేకపోయింది. శ్యామ్ నలుపు.. కాని అతని మనసు తెల్లని పాలవంటి తెలుపు అన్నది తనకి తెలుసు. ఆ తండ్రి బుద్ధులు రారాదని భగవంతుని ఎంతో ప్రార్ధించింది. తన మొర విన్నాడు ఆ దేముడు. తన పెంపకంలో సహృదయుడు, సంస్కారిగా పెరుగుతున్న కొడుకుని చూసి నల్లటివాడని ఆమె మనసు యిప్పుడు నొచ్చుకోవడం లేదు. శ్యాం పుట్టినప్పుడు అందరి చూపులు తూట్లలా పొడుస్తుంటే, అందరి గుసగుసలు, అందరి వ్యంగ్యపు విసుర్లు విని విని ఆ బిడ్డని చంపి తానూ చనివాలనుకున్నంత అవమానం కల్గింది. కాని అన్నింటినీ మాతృత్వపు మమత జయించింది. ఎంత ఆనాకారి అయినా బిడ్డని తల్లి ప్రేమించకుండా వుండలేదు. ఆ బిడ్డ తండ్రిని ప్రేమించినా, ద్వేషించినా ఆ బిడ్డని మాత్రం ద్వేషించలేదన్నది అర్ధం అయింది.
శ్యామ్ కి ఆ తండ్రి పోలికలు వస్తే? అనుకుంటూ, భయపడుతూ చిన్నప్పటినుంచి అతి జగ్రత్తగా వెయ్యికళ్లతో బిడ్డకి మంచి అలవాట్లనూ, అభిరుచుల్ని పెంచుతూ పెంచింది. శ్యామ్ పెద్దవుతున్నకొద్ది తను ఎలా మలుచుకుంటే అల మలచబడుతుంటే సంతృప్తిగా నిట్టూర్చింది. శ్యామ్ కోసమే తన బ్రతుకు. వాడిని సంస్కారవంతుడిగా తీర్చిదిద్దడమే తన ఆశయం. అదే ఆమె తపన. కాని. శ్యామ్  పెరిగి పెద్దవుతూ తన అనాకారితనాన్ని నలుగురూ హేళన చేస్తుంటే బాధపడేవాడు. ఆ బాధ మనిషితో పాటు పెరిగి పెద్దదయింది. శ్యామ్ లో ఆ భావం ఏం చేసి పోగొట్టాలా అని మధనపడేది. ఎవరు ఏం అన్నా అతి సున్నితంగా చలించి బాధపడే అతని తత్వం మార్చాలని, అ అత్మవిశ్వాసం కల్గించాలని  తాపత్రయపడేది. ఈ రోజు శ్యామ్ విషణ్ణ వదనం చూస్తుంటే ఆమె కడుపు తరుక్కుపోయింది.
భగవంతుడా! నాకీ బిడ్డని ఎందుకిచ్చావు. పుట్టగానే చంపితే నాకానాడు, ఈనాడు యిన్ని సమస్యలుండేవి గాదు కదా? నా బతుకు ఈ విధంగా మారేది కాదు కదా.. ఆవేదనగా కళ్ళు మూసుకుంది.
కళ్లు మూసుకున్నా శ్యాం నల్లటి రంగు, బండపెదాలు, వెడల్పు ముక్కు , చిన్న కళ్లు.. మొహంలో ఏ కోశానా మృదుత్వం లేకుండా చూడగానే అబ్బా ఏం రూపు బాబూ అనుకునే శ్యామ్.. తన బిడ్డ!! ఎంత అనాకారి అయినా శ్యామ్ తన కడుపున పుట్టిన బిడ్డ. పురుడు వచ్చాక, మత్తులోంచి తెలివి రాగానే నర్స్ తీసుకొచ్చి చూపించిన బిడ్డని చూడగానే కెవ్వుమంది. పుట్టినాక అంత నల్లటి బిడ్డని చూడడం అదే మొదటిసారి ఆమెకి. ఆ బిడ్డ తన బిడ్డ .. తను ఏనాడో చేసిన పాపం యీనాడు ఈ రూపంలో భగవంతుడు శిక్షించాడు. మూగగా రోదించింది. అంత అనాకారి బిడ్డని వడిలో వేసి నర్సు ఆమె స్తనాన్ని బిడ్డ నోట్లో పెట్టి పాలు యీయడం చూపగానే ఆ బిడ్డ పెదాలు స్థనానికి తాకగానే వెన్నులోంచి ఏదో మమత పొంగుకొచ్చినట్లయింది. ఆ బిడ్డ మొహం చూడకూడదనుకున్న ఆమె తెలియకుండానే బిడ్డని గుండెకి అదుముకుంది. తల్లి ప్రేమ, కడుపు తీపి, పేగుబంధం అనే మాటలకి అర్ధం తెల్సింది. ఆమెకి తెలియకుండానే బిడ్డ మీద అసహ్యం, ఏహ్యం, తిరస్కారం క్రమంగా మాయమయి ఆ స్థానంలో మమత, అనురాగం పుట్టుకొచ్చాయి. శ్యాం బుద్ధులు తండ్రిని పోలనందుకు అనేక దేముళ్ళకి మొక్కుకుంది. ఈనాడు శ్యామ్.. తనకి జీవనాధారం. వాడి కోసమే తన బతుకు. శ్యామ్!!, బాబూ! నేను ఏం చేసి నీ యీ దిగులు పోగొట్టనురా.” విచలిత అయి కళ్ళు ఒత్తుకుంది రాధాదేవి…
******
“అమ్మా.. అమ్మా…” హడావిడిగా లోపలికి వచ్చాడు శ్యామ్. శ్యామ్ వెంట వచ్చిన అమ్మాయిని చూసి రాధాదేవి ప్రశ్నార్ధకంగా చూసింది.
“అమ్మా!!  ఈ అమ్మాయి మా కాలేజ్‌మేట్ రేఖ. ఇవాళ రేఖకి చాలా గొడవయిందమ్మా.. నల్గురు రౌడీలు వెంటపడ్డారమ్మా” ఎక్సైట్ అవుతూ గబగబా అన్నాదు.
“ఆ” రాధాదేవి కూడా గాభరా పడింది.
“సరిగ్గా ఆ సమయానికి శ్యామ్ రాబట్టి బతికిపోయాను. లేకపోతే వెధవలు ఏం చేసేవారో..” రేఖ భయంగా అంది.
“అసలు ఏం జరిగిందమ్మా.. ముందలా కూర్చో. మంచినీళ్లివ్వనా?” రాధాదేవి వెళ్ళి ఫ్రిజ్‌లోంచి చల్లటినీళ్లు తీసుకొచ్చి యీయగానే రేఖ గడగడ తాగింది.
“వళ్లంతా చెమట పట్టిందమ్మా..  యింక ఫరవాలేదు. స్థిమితంగా కూర్చో..” అంటూ మృదువుగా ఆమె నుదురు పమిటచెంగుతో వత్తింది రాధాదేవి. ఎదురుచూడని ఆ ఆప్యాయతకి రేఖ చలించి దోషిలా శ్యామ్ వంక చూసి తలదించుకుంది. యింతటి మంచి హృదయం గల తల్లికి పుట్టిన బిడ్డనా తను యిన్నాళ్లు చీదరించుకుంది. ఈరోజు శ్యామ్ రాకపోతే?? ఆమె కళ్ళు చెమ్మగిల్లాయి.
“చెప్పమ్మా.. ఏం జరిగిందసలు?” రాధాదేవి ఆరాటంగా అడిగింది.
ఇంకా వుంది…
రచన: శారద మన్నెం
మా చుట్టాల్లో ఎవరిదో పెళ్ళి. ఎవరో అంటే ఏమో కాదు. మా పెద మామయ్య మరదలి కొడుకు. మా పెద్ద మామయ్య తహశిల్దార్ చేసేవాడు. ఆయనంటే అందరికీ హడల్. చాలా స్టయిల్ చేసేవాడు. అతని కేప్స్ కి, స్టిక్స్ కి స్టాండ్సుండేవి. హంటింగ్ కి వెళ్ళేవాడు. గుర్రం స్వారీ చేసేవాడు. కాని పిల్లికి బిచ్చం వేసేవాడు కాదు. మా అమ్మమ్మకే ఏమీ ఇచ్చేవాడు కాదు.
ఎప్పుడన్నా యింట్లో వుంటే నేను కనిపిస్తే “ఏవే శారదా, కాస్త కాళ్ళు పట్టవే!” అనడిగేవాడు.
“నేను పట్టను. నేనేమన్నా కాళ్ళు పట్టేదాన్లా కనిపిస్తున్నానా?”  అనేదాన్ని…
“అయ్యో!  అసలు పెద్దా చిన్నా లేదే నీకు, ఏం మీ పెదనాన్నకి పడ్తావుగా. అప్పుడేమయింది నీ పౌరుషం?”  అనేది మా అత్త జోక్యం చేసుకుని.
“మామయ్య  పెదనాన్నలా చూస్తారా? పెదనాన్న ఎన్ని డబ్బులిస్తారో తెలుసా? ఎన్ని స్వీట్లు కొని పెడతారో. మావయ్య అర్ధరూపాయిస్తానని అరవైసార్లు కాళ్ళు పట్టించుకుంటాడు. నేనేం నమ్మను” అని ఇంటికి పరిగెత్తుకొచ్చేదాన్ని.
ఆ మామయ్య దగ్గరకీ పెళ్ళికొడుకు వస్తుండే వాడు. ఐ.పి.ఎస్ సెలక్టయ్యాడని చెప్పుకుంటుండేవారు. తర్వాత కాలంలో సెంటృఅల్ మునిస్టరు చేసాడాయన.
పెళ్ళికూతురు కూడా మాకు చుట్టాలే. చర్చి స్క్వేర్ ఎదుటే ఇల్లు.
పెళ్ళి పిలుపులే చాలా ఆర్భాటం చేసేరు.
అప్పట్లో మగవాళ్ళు మగవాళ్ళని, ఆడవాళ్ళు రాత్రులు పెట్రొమాక్స్ లైట్లతో కార్లలో వచ్చి మరో గుమ్మం ద్వారా ఇంట్లో కొచ్చి ఆడవాళ్ళని పిలిచేవారు.
అప్పుడు విన్నాను ఆ పెళ్ళికి మద్రాసు నుండి ప్లేబాక్ సింగర్స్ వస్తున్నారట. ఇంకేముంది- నేనూ వస్తానని అడిగేను. వద్దు ఇంతమంది వెళ్ళకూడదు. మణిమాలని తీసుకెళ్తున్నా. దానికి పాటల పిచ్చి” అన్నారు పెదనాన్న.
పెదనాన్నే అంటే ఇక అపీల్ చేసుకోడానికి ఇంకేం లేదు. కాస్త దిగులుగా పెదనాన్నకి కనబడేలా అటు యిటూ తిరిగేను గాని ప్రయోజనం లేకపోయింది.
అందరూ గ్రాండ్ గా తయారవుతున్నారు.
మణక్క పెదనాన్న బాంబే నుండి తెచ్చిన కాపర్ సల్ఫేట్ షిఫాన్ చీర కట్టుకుని నల్లని వెల్వెట్ బ్లౌజ్ వేసుకుంది. చేతులకి చాల శ్రద్ధ తీసుకునేది. చాల పెద్ద జడ. మెరిసే కళ్ళు. మంచి స్వభావం. ఇదంతా ఎందుకు చెబుతున్నానంటే తను ఇరవై ఎనిమిదేళ్ళకే హార్ట్ ప్రాబ్లంతో చనిపోయింది.
నా వైపు జాలిగా చూసి ” నీకు పెళ్ళిలో కిళ్ళీ తెచ్చిపెడతానే! బాధపడకు” అంది ప్రేమగా నవ్వుతూ.
అలాగే అన్నట్లు తలూపేను గాని నాకా ప్లేబాక్ సింగర్స్ మీదే వుంది దృష్టి.
మా అమ్మతో సహా అందరూ బయల్దేరి వెళ్ళి పోయారు.
‘ఆడుకుందాం రా’ అంటూ చిన్న సూర్రత్నం పిలిచింది కాని నాకు ఆడాలని లేదు.
కాస్సేపటికి పాటలు వినిపిస్తున్నాయి. నా మతి చెడిపోయింది. ఇక ఆగలేక పెళ్ళివారింటికి పరిగెత్తుకెళ్ళేను.
బయట కొందరు పల్లీల పిల్లలు నిలబడ్డారు. ఎవర్నీ లోపలికి రానివ్వడం లేదు.
ఆర్భాటంగా వీధంతా లైట్లతో మెరిసి పోతోంది. క్రాకర్స్ ఆకాశంలో హల్ చల్ చేస్తున్నాయి.
నేను చిన్నగా దూరాలని ప్రయత్నించాను. వెళ్ళనివ్వలేదు. చివరికి పిల్లలందరం గోడెక్కి కూర్చున్నాం.
పాటలు వుంటుంటే లోకమే తిలియలేదు. చెప్పలేని సంతోషమేసింది. ఆ వచ్చినవారు మాధవపెద్ది సత్యం, పిఠాపురం నాగేశ్వర్రావు, స్వర్ణలత… ఇంకెవరెవరో… తర్వాత చెప్పుకుంటుంటే తెలిసింది.
నాకు లోకాన్ని జయించినంత సంతోషం వేసింది. పాటలు నన్ను మరో లోకానికి తీసుకుపోయేయి. ఆనందంతో కాళ్ళూపుతూ కేరింతలు కొట్టేను. భోజనాలయ్యాయి. అందరూ వీడ్కోలు తీసుకుంటున్నారు. పాటల ప్రోగ్రాం సాగుతూనే వుంది. నేను మావాళ్ళ సంగతి మరచే పోయాను. అప్పుడు తిరిగొస్తూ మా పెదనాన్న నా వైపు చూశారు.
“పెదనాన్నా నేనూ వచ్చా” అని నవ్వుతూ గట్టిగా అరిచాను.
అప్పుడు చూశారు మిగితా అందరూ… అందరి కళ్ళల్లో కోపం.
మా అమ్మయితే సరేసరి! కళ్ళెర్ర బడి పోయాయి అవమానంతో.
నేను ఏదో జయించిన ఆనందంతో వున్నావేమో వాళ్ళ చూపుల్ని లెక్కపెట్టలేదు. గోడ మీద నిలబడి విజయగర్వంతో గంతులేశాను.
అందరూ నేనెవరో తెలీనట్లుగా వెళ్ళిపోయారు.
ఆఖరి పాట వరకూ విని…. అప్పుడొచ్చేనింటికి.
పెదనాన్న హాలో కూర్చున్నారు. నేను ఆయన్ని చూసి నవ్వేను. నన్ను చూసి “ఇలా రావే” అన్నారు.
వెళ్ళాను.
“పాటలు బాగున్నాయా?”
“బాగున్నాయి పెదనాన్నా. మన గ్రామఫోన్లో లాగే పాడారు” అన్నాను సంబరంగా.
“మరిప్పుడు మీ అమ్మ తన్నులు కూడా బాగుంటాయి. వెళ్ళు నీ కోసం కర్ర పట్టుకుని రెడీగా వుంది” అన్నారు.
నేను చలించలేదు.
“ఇప్పుడు పాటలు వినేసి వాళ్ళని చూశాను కదా పెదనాన్నా! అమ్మ ఏదో కారణంతో రోజూ తంతూనే వుంటుంది. తన్ననీ!” అన్నాను నిర్లక్ష్యంగా.
“రోజూ తంతుందా?”
“అవును. పిలవగానే పలకకపోతే కూడా తంతుంది. అసలు నన్ను చూడగానే అమ్మకి తన్నాలనే వుంటుంది”.
“ఒరేయ్ రత్నం!” అంటూ మా దొడ్డమ్మని పిలిచేరు. మా దొడ్డమ్మ వచ్చింది.
“అదేం చెబుతుందో విన్నావా?”
” ఏవంటుంది, దాంతో మాట్లాడను. అది ఆ లేబర్ పిల్లలతో కలిసి ఎలా గోడ మీద కూర్చుందో చూశారా, దీనికన్నీ లేబర్ బుద్దులే!” అంది కోపంగా.
“ఏం లేబర్ పిల్లలు మనుష్యులు కారా? ఈ వయసులో దానికా తేడాలేం తెలుస్తాయి? మీ చెల్లెలెంత తప్పు చేస్తుందో తెలుసా? దానికిప్పుడు తన్నులంటే భయమే పోయింది. ఎందుకలా… దాన్ని మాట్లాడితే కొడుతుంది. కొట్టొద్దని చెప్పు!” అన్నారు సీరియస్ గా.
“ఆ! ఇది చేసే పనులకి తన్నకేం చేస్తుంది” అంది దొడ్డమ్మ కోపంగా.
నాక్కూడా బాగా కోపం వచ్చింది. బాధ కూడా వేసింది. కళ్ళలో నీళ్ళొస్తున్నాయి.
“ఏం! మణక్కకి పాటలిష్టమని మీరు బాగా తయారుచేసి తీసుకెళ్ళేరు. నన్ను మాత్రం వద్దన్నారు. నాకు పాటలిష్టమే. మణక్క అందం గావుందని తీసుకెళ్ళేరు. నేను నల్లగా వుంటానని… మంచి బట్టలేసుకోలేదనేగా వద్దన్నారు!” అన్నాను ఉక్రోషంగా.
నా మాటలకి పెదనాన్న ఏమనుకున్నారో గాని..” అలా రావే!” అన్నారు.
“వద్దులే. నన్ను ముట్టుకుంటే నువ్వూ నల్లగా అయిపోతావు” అన్నాను దగ్గర కెళ్ళకుండా.
పెదనాన్న లేచి వచ్చి నన్నెత్తుకున్నారు.
“నీకు చాలా తెలుసునే! ఏమో అనుకున్నాను” అన్నారు నా తల నిమురుతూ.
“రోజూ అందరూ అదే మాటంటుంటే తెలియదా?” అన్నాను ఏడుస్తూ.
“ఛ! ఏడవకూడదు. నీకోసమేం.. అందరికన్నా నువే బాగుంటావు! అలా మాసిన బట్టలు, తల దువ్వుకోకుండా… రాకూడదు కదా!” అన్నారు అనునయం గా.
“అసలు బట్టలేసుకోవడానికెళ్తానే… ఏదో కారణంతో కొడుతుంది. తల దువ్విందంటే చంపేస్తుంది. అందుకే అమ్మకి దొరక్కుండా తిరుగుతాను పెదనాన్నా!” అన్నాను.
పెదనాన్న ఏమనుకున్నారో ఏమో “పదవే” అంటూ నన్ను అలానే కారెక్కించుకుని మెయిన్ రోడ్డులో జైన్ సిల్కు పాలెస్ కి తీసుకెళ్ళి బోల్డు ఫ్రాకు మెటీరియల్స్ కొన్నారు. ఆ తర్వాత కాజాలు కొని …. వెంటనే టైలర్ కి కూడ ఇచ్చి ఇంటికి తీసుకొచ్చేరు. “ఆ గౌన్లని మీ దొడ్డమ్మ దగ్గర దాచుకో ఇక్కడే స్నానం చేసి వేసుకో” అని చెప్పేరు దార్లో.
ఇదంతా మా సౌదా గుర్రుగా చూస్తోంది.
“దాన్నొక్కర్తినే ఎందుకు తీసుకెళ్ళేవ్” అని పెదనాన్నని నిలేసింది.
“ఊరికే లేవే! పాపం వాళ్ళమ్మ కొడ్తుందని” అన్నాడు  పెదనాన్న.
“కాదు. దానికేదో కొనిపెట్టేవ్!” అంది సి.ఐ.డి. లా చూస్తూ.
“ఇవిగో స్వీట్లు కొన్నాను. అందరూ తినండి” లోపలి కెళ్ళిపోయారు పెదనాన్న.
మర్నాడు కొత్తగూడెం వెళ్ళిపోయారు.
మేము ఒంగోలు వెళ్ళలేదు. మా నాన్నగారికి మాచర్ల ట్రాన్స్పరయ్యింది.
అందరం కాకినాడ నుండే మాచర్ల బయల్దేరేం.
ఇప్పటికీ తలుచుకుంటే ఆ వూరెళ్ళడం… అదోలా వుంటుంది. కాని… నేనెక్కువ ఎంజాయ్ చేసింది కూడ ఆ వూరే!
కాని… ఆ ప్రయాణం హారిబుల్!
కాకినాడ నుండి సామర్లకోట, అక్కడ రైలు మారి విజయవాడ… ఆ రాత్రి అక్కడ వెయిటింగ్ రూంలో వుండి మర్నాడు ప్రొద్దుట గుంటూరు… అక్కడ నుండి రైలు మారి మీటర్ గేజ్ ట్రైన్ లో మాచర్లకి ప్రయాణం. గుంటూరు వరకూ బాగానే వుంటుంది. ఆ తర్వాత దాన్ని ప్రయాణం అనడానికే లేదు. పలుగులూ, గడ్డపారలూ, తట్టలూ… ఒకటేమిటి… అన్నీ మన ఒళ్ళో పెట్టి కూర్చునేవారు. అక్కడనుండి పల్నాడు ప్రారంభం!
నాగరికతలోనూ, ప్రదేశంలోనూ… ఎంతో వ్యత్యాసం! అంతవరకూ టౌన్ జీవితమే తప్ప పెల్లెల గురించి, పేదరికం గురించి పెట్ట ప్రాంతాల గురించి అంత తెలియదు. భాష వేరు. పలకరించే విధానం వేరు.
రైల్లో నేను, మా అక్క తెగ ఏడ్చేం.
ప్రతి స్టేషన్ ని… మట్టి మిద్దెల్ని, నెర్రెలిచ్చిన భూముల్ని వింతగా చూశాం.
చివరికి మాచర్ల చేరేం.
నాన్న స్టేషన్ కి వచ్చారు.
ఒంటెద్దు బండిలో వెళ్తుంటే నాకు మాచర్ల నచ్చింది. కొంచెం పచ్చగానే వుంది. రోడ్డుకి అటూ యిటూ పెద్ద పెద్ద చెట్లు, చంద్రవంక నది…. బాగున్నాయి.
మా ఇల్లు కూడ పెద్దది. పక్కనే పోస్టాఫీసు… ఎదురుగా మండాది వెళ్ళే రోడ్డు. బోల్డంత స్థలం. ఇంటి పక్కన టూరింగ్ టాకీసు.
లోపలికి వెళ్తుంటే ఒక నల్లటి మనిషి తలపాగాతో వచ్చి “అట్టా ఎట్టాబడితే అట్ట పోకూడదు. పాములుంటాయి” అన్నాడు.
మేము తెల్లబోయేం.
“అవును. ఇక్కడ పాములూ, తేళ్ళూ, జెర్రెలు ఎక్కువ. ఒక్క అయిదు నిముషాలు చెప్పులు వదిలి వెళ్తే దాని క్రింద తేలో, మండ్ర కప్పో వుంటుంది. జాగ్రత్తగా వుండాలి” అన్నారు నాన్న.
మేం బిర్ర బిగుసుకుపోయాం.
“ఇంత కన్నా ముదనష్టపు వూరు దొరకలేదా? చిన్న పిల్లలతో ఎలా వుండాలిక్కడ. నేను పిల్లల్ని తీసుకుని కాకినాడ వెళ్ళిపోతాను” అంది అమ్మకోపంగా.
“కంగారు పడకు. చాలావరకు శుభ్రం చేయించేను” అన్నారు నాన్న. ఇల్లు పెద్దదే. మాచర్లంతటికీ అదే పెద్ద ఇల్లట.
అమ్మ అర్జెంటుగా సిమెంట్ తెప్పించి ఎక్కడా గోడలకి, నేలకి కన్నాలు లేకుండా పూడ్పించింది.
ఆ వూళ్ళో మూడు సంవత్సరాలున్నాం, కాని… ఎన్ని వందలకి తేళ్ళని, పాముల్ని రోజూ చంపినా ఏ ఒక్కటి మమ్మల్ని ఏమీ చేయకుండా చాల జాగ్రత్తలు తీసుకున్నారు అమ్మా నాన్నా.
అప్పుడు నాకు ఆరో సంవత్సరం.
తమ్ముడు నెలల పిల్లవాడు.
ఇంకా ఎవరం స్కూలు జోలికే పోలేదు.
మాకు చక్రపాణి గారనే మాస్టారు ట్యూషన్ చెప్పేవారు. తెలుగు చాలా బాగా చెప్పేవారు.
శ్రీనాధుడ్ని చాల తిట్టే వారు…. ఆయన పల్నాడు ని గేలి చేతూ నాగులేటి నీళ్ళు నాపరాళ్ళు, జొన్న సజ్జ కూళ్ళు…. అంటూ వెక్కిరిస్తూ పద్యాలు రాసేరని.
భర్తృహరి సుభాషితాలు చెబుతుంటే ధర ఖర్వాటుడొకడన్న పద్యానికి నేను తెగ నవ్వేదాన్ని. ఆయన బెత్తం నేలకి కొట్టె “పళ్ళికిలిస్తే పళ్ళు పీకేస్తాను” అనేవారు అయినా నవ్వేదాన్ని.
ఆయన వెళ్ళిపోయేక నాన్నకి చెప్పేదాన్ని “నాన్నా అసలే బట్టతల, తాడి చెట్టు క్రింద నీడే మొస్తుందని…. దాని క్రింద నిలబడటం, తాటి కాయ పడి పాపం— అంటూ పక పకా నవ్వేదాన్ని.
నాన్నకి కూడా నవ్వొచ్చేది.
“నీకేం తెలుసురా జీవితమంటే! దైవోపహతుడు. అంతే… ఎక్కడ తలదాచుకున్నా తప్పించుకోలేరు. అంతే!” అనే వారు. నేను మాత్రం నవ్వుతూనే వుండేదాన్ని. కాని కాలగతిలో అది నాకు చాల అర్ధమైంది. మాకు చుట్టూ మాచర్లలోని ఆఫీసర్సంతా పరిచయమయ్యేరు. అందులో డాక్టరు గారి భార్య… మా దొడ్డమ్మలా వుండేది. ఆమెని దొడ్డమ్మనే పిలిచే వాళ్ళం. హెల్త్ ఇన్స్పెక్టర్ గారి భార్య సుశీలత్త క్వెరేటర్ భార్య మంగతాయరత్త… ఇలా చాల మంది.
మాచర్ల లో చెన్నకేశవ స్వామి గుడి లో ప్రతి వారం భోగం చేయించేవారు అందులో ఎవరో ఒకరు. అందరం వెళ్ళే వాళ్ళం. సన్నాయి మేళం తో చాల వైభవం గా చేసేవారు. అందరూ చాల కొద్దికాలం లోనే సన్నిహితం గా మారి పోయారు.
మేం డాక్టరు దొడ్డమ్మ వాళ్ళింటికి వెళ్ళేం. ఆ యింట్లోనే సుశీలత్త వాళ్ళూ వుండేవారు. చుట్టూ చ్హల పెద్ద తోట పెంచేరు. ఆ ప్రాంతపు మొక్కలే. సీతమ్మవారి జడబంతి, నిత్యమల్లి, చంద్రకాంతలూ, గన్న్రేరు, నంది వర్ధనం, బంతులు, బంగళా బంతులూ…. చాల అందంగా వుందా తోట.
మాకూ బోల్డంత ఖాళీ స్థలం వుంది. ప్రక్కన పోస్టాఫీసులో కూడ మొక్కలే లేవు.
మా అక్కకి మొక్కల పిచ్చి. నాకూ అంతే!
“మనం కూడ మొక్కలు వేద్దామా?” అంది హేమక్క.
“వేద్దాం” అన్నాను.
“మరి మొక్కల్లేవు కదా!”
“డాక్టరు పెద్దమ్మ ఇంట్లో చాల నారు పోసింది. అడుగుదాం” అన్నాను.
మా అక్క సంతోషపడిపోయింది.
నేను వెంటనే రివ్వున పెద్దమ్మ ఇంటికెళ్ళి “దొడ్డమ్మా, మేం కూడ మొక్కలు వేసుకుంటాం. కొంచెం నారిస్తావా?” అనడిగేను.
“అబ్బా, ఆశ, దోసె, అప్పడం, వడ. నేనేం ఇవ్వను పో!” అంది.
పేజ్-8
నేను మొహం వేలాడేసుకుని ఇంటికి వచ్చాను.
“ఏంటి, ఇవ్వనందా పెద్దమా?” అనడిగింది.
“ఇవ్వదంట. పో! అని కసిరింది. ఏం చేకుంటుందో అంత నారు!” అన్నాను కోపంగా.
” ఏం చేద్దా, మరి?”
“నువ్వయితే మడులు తవ్వించు. ఎవరో ఒకరు ఇస్తారు లే” అన్నాను.
మాచర్ల చుట్టు పక్కల ఇరవై దాక ప్ల్లెటూళ్ళున్నాయి. వాటికి ప్రతి రోజూ రన్నర్స్ టపాలు తీసుకెళ్ళేవారు. బాణం లా వున్న పొడుగాటి కర్రకి కొన్ని గజ్జెలు కట్టె వుండేవి. పోస్టల్ బాగ్స్ దానికి కట్టుకుని దగ్గరగా వున్న పల్లెటూళ్ళకి చిన్నగా జాగింగ్ చెసినట్లుగా వెళ్ళి తిరిగి అక్కడి తపాలు పట్టుకుని ప్రొద్దుట తొమ్మిదింటి క్లూ తిరిగి వచ్చేవారు. అవన్నీ పార్టు చేసి మళ్ళీ బాగ్స్ కట్టి మధ్యాహ్నం ప్న్నెండు గంటలకి వచ్చే రైలు కి ఒక చిన్న ట్రాలీ తీసుకెళ్ళి అందజేసేవారు.
తిరిగొచ్చిన రన్నర్స్ కాసేపు తోట పని చేసి మొక్కలకి నీళ్ళు పోసేవారు. అందులో సైదులు కోటప్ప మా యింటిని వదిలే వారు కాదు. సైదులెప్పుడూ మా తమ్ముణ్ణి ఎత్తుకు తిప్పేవాడు.
వాళ్ళందరూ కలిసి మా యింట్లో పొస్టాఫీసు లో నేలంతా తవ్వి చదును చేసేసేరు.
“మరి మొక్కలో?” అంది మా అక్క.ఆ
“వస్తాయిలె” అన్నాను వరాలిచ్చే దేవతలా.
ఆ మధ్యాహ్నం చిన్నగా గేటు తీసుకుని పెద్దమ్మ ఇంటికి వెళ్ళేను. పెద్దమ్మకి పిల్లలు లేరు. ఆయన ఆరెంపీ డాక్టర్. ఇద్దరూ పడుకున్నారు. సుశీలత్తా వాళ్ళుకూడ కనిపించలేదు. మెల్లిగా నారు మళ్ళ దగ్గర కెళ్ళేను.
అటూ ఇటూ చూసి ఆనవాలు తెలియకుండా నారు మెల్లిగా వేళ్ళు పోనివ్వకుండా గుత్తలు గా లాగేను. భయం వేస్తోంది. కాని మొక్కలు కావాలి. పెగా ‘పో’ అంటుందా అన్న కోపం. తీసిన నారంతా గౌను ఎత్తి చెడ్డీ చుట్టూ పెట్టేసేను (నవ్వకండి). అప్పుడు నాకు ఆరేళ్ళే. గౌను కుచ్చులు గుండెల మీదుగా వున్నందు వల్ల ఎత్తుగా కనబడలేదు. అలా చెడ్డీ చుట్టూ రకరకాల నారు గుచ్చేసి ఎరగనట్లుగా వచ్చేస్తుంటే సుశీలత్త కిటికీలోంచి చూసి నవ్వింది. నా గుండె దడ దడ లాడింది. ఏడుపు మొహం తో చూశాను. అత్త గబ గబా గేటుదాటాక వచ్చి “భలే చేసావే, పిల్లికి బిచ్చం పెట్టదు. ఆన్ని పూలు పూస్తాయా, అద్దెకున్న మమ్మల్నే ఒక్క పువ్వు కోసుకో నివ్వదు పో! లేచిందంటే ఆనవాలు పడుతుంది” అంది మెల్లిగా.
అంతే!
రివ్వున పరిగెత్తి ఇల్లు చేరేను.
మా అక్క నా వంక దీనం గా చూసింది.
“మళ్ళీ ఇవ్వనందా?”
నేను అమాంతం గౌను పైకెత్తేను.
చుట్టూ ఆటవిక జాతిలా వున్న నారుతో నన్ను చూసి నోరు వెళ్ళబెట్టింది.
“ఏంటీ, దొంగతనం చేసేవా?”
“దీన్ని దొంగతనం అనరు. మర్యాదగా అడిగితే ఇవ్వక పోతే, అంతే” అన్నాను.
“అయినా తప్పు కదా!” అంటూ నీతులు చెప్పబోయింది. “అయితే అక్కడే పడేసొస్తాను” అన్నాను.
“వద్దులే” అంది రాజీ పడిపోతూ.
వెంటనే సైదులు, కోటప్ప పనిలో దిగేరు.
వారం రోజుల్లో మొక్కలు ఏపుగా పెరిగి మొగ్గలు తొడిగేయి. మాచర్ల నేల నల్లరేగడి సారం తో మా తోట కళ కళ లాడి పోయింది. దీనికి తోడు రన్నర్స్ తిరిగి వచ్చేటప్పౌడు వంగ, రామ్ములగ (టమాటా), దొండ, బీర, సొర్ర… ఇత్యాదివి తెచ్చి వెనుక వేఇపు వేసారు.
ఇకతోట అందమే అంతమూ!
నాగార్జున సాగర్ పనులు సాగుతున్నాయి. మాచర్లంతా హడావుడి. నెహ్రూ వచ్చాడని రైల్వేస్టేషన్ కి చూడ్డాంకి వెళ్ళేం.
ఒకరోజు మా పెద్దమ్మ, సుశీలత్త మా యింటికి వచ్చారు. పూలతో కల కళ లాడుతూన్న తోటని చూసి పెద్దామ్మ ఆశచర్య పోయింది.
పేజ్-9
“ఎక్కడివే ఇన్ని మొక్కలు?” అనడిగింది.
“నువ్వికపోతే…. ఇంకెవరూ ఇవ్వరా పెద్దమ్మా” అన్నాను వెంటనే.
సుశీలత్త కుసుక్కున నవ్వింది. పెద్దమ్మ కొంచెం మొహం మాడ్చుకుంది.
అలా మా ఇంట్లో ఒక తోట… పక్కనే టూరింగ్ టాకీసు నుండి వినిపించే పాట నాలోని భావుకతని, బొమ్మలు వేయాలన్న ఆకాంక్షని తట్టి లేపేయి.
అక్కడే ప్రాత్:కాలపు చిరుగాలుల్లో పోస్టాఫీఅసులోని పుస్తకం ఒకటి తీసుకుని ఏదో ఒకటి రాయడం మొదలుపెట్టేను.
అందులో ఎక్కువభాగం అమ్మ గురించే!
అమ్మ అమ్మలా వుంటే ఎంత బాగుండును?
నన్ను దగ్గిరకి తీసుకుని ప్రేమ గా ముద్దు పెట్టుకుంటే…. ఎంత ఆనందం గా వుంటుంది.
అంత కోపమెండుకు అమ్మకి….
ఇలా సాగి పోతుండేవి నా భావనలు?
పోస్టాఫీసులో ఒక పున్నాగ చెట్టుండేది.
గాలి విసురుకి…. ఒక్కో పువ్వు వాసనలు వెదజల్లుతూ అరుగు మీద కూర్చుఇ రాస్తున్న నా వళ్ళో పడుతుండేవి.
అస్పష్టమైన భావనలని ఆ పూలి మోసుకొచ్చిన నాకి అందజేస్తుండేవి.
మనసుకి ఏదో వెలితి… ఏదో కావాలన్న ఆకాంక్ష… ఏదో లేదన్న బాధ… అంతా అమ్మే!
చెట్లని చూస్తూ ఆలోచిస్తుండేదాన్ని. ప్రతి మొగ్గని ప్రతి పువ్వుని, ఆకుని… దాని మారే రంగుల్ని, వినీల ఆకాశాన్ని, గాలిని…. వూగి తూగల్ని… ఒకటేమిటి ప్రకృతి నంతా విప్పార్చి చూడటం అక్కడే మొదలయ్యింది.
అల్లరి దారి అల్లరిదే!
అందుకే …. నా గురించిఎవరికీ అంత పట్టేది కాదు. అల్లరిది! మగరాయుడు! ఇవే నా టైటిల్స్!
