రచన: Rvss శ్రీనివాస్.. 
 
 
 
 
 
 
మన దేశంలో అత్యధికంగా వ్రాయబడిన(సుమారు 11000 సార్లకు పైగా వ్రాయబడినది)  చదవబడిన శ్రీమద్రామాయణంలోని నాయకుడైన శ్రీ రామచంద్రుని మూలపురుషుల చరిత్రను చెప్పే కావ్యం ‘రఘువంశము’. మధుమాసంలో ఒక మధురమైన కావ్యాన్నిగురించి చర్చించాలని నిశ్చయించుకొని   ఈ కావ్యాన్ని ఎంచుకోవడం జరిగింది. సంస్కృతంలోని పంచకావ్యాలలో ఒకటైన ఈ రఘువంశం…మహాకవి కాళిదాసుకి ఎనలేని పేరు ప్రఖ్యాతులు తెచ్చిపెట్టింది.
 
‘ఉపమా కాళిదాసస్య”  అంటారు
‘రఘువంశము’ కావ్యంలో అజ మహారాజు, విదర్భ రాజు చెల్లెలయిన ‘ఇందుమతి’ స్వయంవర సభకు వెళ్ళిన ఘట్టం ఇలా వర్ణిస్తారు.
‘సంచారిణీ దీపశిఖేవ రాత్రౌ యం యం వ్యతీయాయ పతింవరా సా,
నరెంద్రమార్గాట్ట ఇవ ప్రపేదే వివర్ణభావం స స భూమిపాలః’
స్వయంవరానికి వివిధదేశాల నుండి వచ్చిన రాజకుమారులంతా ఉన్నతాసనాల మీద కూర్చున్నారు. ఇందుమతి తమ వద్దకు రానంతవరకూ, ప్రతి ఒక్కడూ ఆమె తననే వరిస్తుందనే ఆశతో, ప్రకాశవంతమయిన ముఖంతో చూస్తూ, ఆమె తమను దాటి వెళ్ళిపోగానే వారి ముఖాలు వివర్ణమవుతున్నాయట. ఇది ఎలా అనిపిస్తుందంటే ఒక వ్యక్తి కాగడా పట్టుకుని  రాజ వీధిలో నడుస్తుంటే, ఆ కాగడాకి ఎదురుగుండా ఉన్న భవనం కాంతివంతంగా ఉంటుంది. కాగడా భవనాన్ని దాటి వెళ్ళిపోగానే, పెద్ద చీకటి ఆ భవనాన్ని ఆక్రమిస్తుంది.  రాజకుమారి దాటిపోగానే రాకుమారుల పరిస్ధితి కూడా అచ్చంగా ఇలాగే ఉందంట..
ఈ ఉపమానమే కాలిదాసుకు ‘దీపశిఖా కాళిదాసు’ అనే బిరుదాన్ని ఇచ్చింది.
వాల్మీకి రామాయణంలో  శ్రీరాముని పితృపితామహప్రపితామహుల వివరాలు ఈవిధంగా ఉన్నాయి.
బ్రహ్మ-మరీచి-కశ్యప-సూర్య-వైవస్వత-ఇక్ష్వాకు-కుక్షి-వికుక్షి-బాణ-అనరణ్య-పృథు-త్రిశంకు-ధుంధుమార-యవనాశ్వ-మాంధాత-సుసంధి-ధ్రువసంధి-భరత-అసిత-సగర-అసమంజ-అంశుమంత-దిలీప-భగీరథ-కకుత్స్థ-రఘు-ప్రవృద్ధ (కల్మషపాద)-శంఖణ-సుదర్శన-అగ్నివర్ణ-శీఘ్రగ-మరు-ప్రశుశ్రుక-అంబరీష-నహుష-యయాతి-నభాగ-అజ-దశరథ.  ఇందులో కేవలం జ్యేష్టపుత్రుల వివరాలు మాత్రమే ఉన్నట్లు ఉన్నాయి.
ఉ.దా., హరిశ్చంద్రుడు-త్రిశంకుని కుమారుడు, ధుందుమారుని తమ్ముడు. ఇచ్చట ధుంధుమారుని పేరుమాత్రమే ఇవ్వబడింది. రఘువంశం గుఱించి కాళిదాసు చాలా వివరంగా వర్ణించాడు . అతని ‘రఘువంశం’ ప్రకారం:
దశరథుని తాత రఘువు. రఘువు తండ్రి దిలీపుడు (ఈ దిలీపుడు, భగీరథుని తండ్రి దిలీపుడు వేరు – దాదాపు 15 తరాల అంతరం ఉంది). ఈ దిలీపచక్రవర్తి 100 అశ్వమేధయాగాలను చేయాలని ఉపక్రమిస్తాడు. అందుకు మహేంద్రుడు  అతన్ని ఎన్నో కఠిన పరీక్షలకు గురిచేస్తాడు. ఆ పరీక్షలను, ఎన్నో ఆటంకాలను రఘువు అధిగమించి, భూమండలాన్నంతటినీ జయించి తన తండ్రి  ప్రారంభించిన 100 అశ్వమేధయాగాలు పరిపూర్ణం గావిస్తాడు. తనపూర్వీకులకు ఉన్న గొప్పగొప్ప గుణాలన్నీ రఘుమహారాజులో శొభిస్తాయి. హరిశ్చంద్రుని వంటి సత్యవాక్పాలన, ధుందుమారుని శౌర్యపరాక్రమాలు, భగీరథుని సంకల్పబలం, అంబరీషుని భక్తిబలం, … ఇలా సకల లక్షణశోభితుడై విరాజిల్లుతాడు. ఇంతటి పరాక్రమవంతుడు, ప్రతిభావంతుడు కావునే, అతని వంశం రఘువంశముగా ఖ్యాతి నొందింది.
ఇలాంటి కావ్యంలోని  విశేషాలు చెప్పుకుందామా? మరి.
రఘువంశపు రాజైన దిలీపునికి చాలా కాలం వరకూ సంతానం కలుగలేదు. తన అర్థాంగి అయిన సుదక్షిణాదేవితో సహా సద్గురు దర్శనం కోసం వసిష్ఠ మహర్షి ఆశ్రమానికి వెళ్ళి తనకుగల చింతను తెలియపఱిచాడు. అంతట  వసిష్ఠుల కొద్దిసేపు ధ్యానం చేసి  ఇలా అన్నారు “నాయనా! నీవు ఒకసారి దేవేంద్రలోకం వెళ్ళి తిరిగి వస్తున్నప్పుడు కల్పవృక్ష ఛాయలో ఉన్న కామధేనువును గమనించలేదు. గోవు కనబడగానే నమస్కరించి ప్రదక్షిణము చేయాలి. ఇక కామధేనువు మాట వేరే చెప్పాలా? సర్వధర్మాలు తెలిసిన నీవు అప్పుడు ఋతుస్నాత అయిన నీ భార్య దగ్గర ఉండాలన్న ధర్మము పాటించే తొందరలో
వేగముగా నీ మందిరము చేరదామని వస్తున్నావు. ఆ కారణముగా నీవు ఆ కామధేనువును
గమనించకుండానే వచ్చేశావు. నీచే పూజ్యపూజావ్యతిక్రమము జరిగినది. పూజ్యులను గుర్తింపక
పోవుట శ్రేయస్సుకు భంగకరము కదా!
అప్పుడు కామధేనువు  కోపించి “రాజా! నన్ను పూజించకనే తొందరలో ఉండి వెళ్ళిపోతున్నావు. నా సంతానమును సేవించిన కానీ నీకు సంతానం కలుగదు” అని శపించింది.
కానీ రథవేగము వలన వచ్చే  వాయుధ్వని కారణముగా నీకుగానీ నీ సారథికిగానీ ఆ కామధేనువు చెప్పిన మాటలు వినబడలేదు. నాయనా! తెలిసిచేసినా తెలియకచేసినా కర్మఫలం అనుభవించక తప్పదు. చేసిన తప్పును సరిదిద్దుకుని ప్రగితిపథంలో నడిచేవాడు ఉత్తముడు. కావున నీవు గోసేవ చేసి శ్రేయస్సును పొందు. వరుణుని యజ్ఞములో పాలు నేయి ధనధాన్యాలు సమకూర్చుటకై కామధేనువు పాతాళలోకానికి వెళ్ళింది. ఆ గోమాత తరిగి వచ్చేంత వరకూ ఆమె సంతానమైన ఈ నందినీధేనువును సేవించి తరించు” అని వసిష్ఠులవారు హితవు చెప్తుండగానే ఆ నందినీధేనువు రానేవచ్చింది.
అక్కడ నందినిని ఈ విధంగా వర్ణిస్తాడు కాళిదాసు.
 
“లలాటోదయ మాభుగ్నం పల్లవ స్నిగ్ధ పాటలా……
బిభ్రతీ శ్వేత రోమాంకం సంధ్యేవ శశినం నవమ్”
 
నందిని చిగురాటాకులా నిగనిగలాడుచు  ఎర్రగా ఉంది. కొంచెం వంకర తిరిగి తెల్లటి వెంట్రుకల చిహ్నాన్ని తిలకంగా ధరించింది. ఆ తిలకం సంధ్యాకాలంలో ఆకాశంలో కనబడే చంద్రరేఖలా ఉందట. ఇలాంటి వర్ణన కాళిదాసుకే సాధ్యం.
దిలీపుడు పరమసాధ్వి అయిన సుదక్షిణాదేవీ ఆ నందినీధేనువును సేవించడం  ప్రారంభించారు. ఆ రాజదంపతులు నందినీధేనువును నీడలాగా అనుసరించి సేవించారు. ఆ ధేనువు నిలిచినప్పుడు వాళ్లు కూడా నిలిచి, కూర్చున్న కూర్చుని, నీళ్ళు త్రాగిన త్రాగి ఆ నందినీధేనువును ఆరాధించారు. ఇలా 21 దినములు ఆ రాజదంపతులు ధేనువ్రతమును పరమభక్తితో చేశారు. వారి సేవకు సంతోషించిన నందినీ ధేనువు వారి భక్తిని పరీక్షిద్దామని హిమాలయములో ఒక గంభీర బిలంలోకి ప్రవేశించింది. త్రుటిలో ఒక సింహం ఆ హోమధేనువు మీద పడబోయింది. వెంటనే రాజు ఆ ధేనువును కాపాడటానికి ధనుర్బాణాలు తీయబోయాడు. కానీ
ఆశ్చర్యం! చిత్రపటంలో వీరునిలాగా ఉండిపోయాడు. ఆ సింహము మాయ వలన స్థాణువుగా ఉండిపోయాడు. ప్రగల్భముగా అప్పుడు సింహమన్నది “రాజా! గిరిజాపతి ఆజ్ఞపొంది నేనీ పరిసరాలలో విహరిస్తున్నాను. శివ కింకరుడను. నా మీద నీ శక్తులేమీ పనిచేయవు. నేను మామూలు సింహాన్ని కాను. ప్రతిదినము పరమేశ్వరుడు నందిని ఆరోహించేటప్పుడు నన్ను పాదపీఠికగా నియోగించి అనుగ్రహిస్తాడు. నేను నికుంభ మిత్రుడనైన కుంభోదరుడను. పార్వతీదేవికి పుత్రప్రాయమైన ఈ దేవదారు వృక్షాన్ని కాపాడటానికి పరమ శివుడు నన్నిక్కడ నియమించాడు. ఈ ప్రాంతాలకి వచ్చే ఏ మృగాన్నైనా భక్షించే అధికారం నాకు ఉన్నది”.
ఈ సన్నివేశంలో ఆ సింహం తన కోరల కాంతులతో చీకటిని ముక్కలు చేసిందట. ఆ చీకటిముక్కలు కాంతి కిరణాలు కలిసి తిలతండులాలుగా (నువ్వులు బియ్యం) కనిపించాయట.
ఈ ఉపమాలంకారం సోయగం చూడండి.అలాగే సింహం గోవును విడువనని చెప్పే మాటలు ప్రతిధ్వనిస్తే ఆ మాటలకు పర్వతాలు వంత పాడుతున్నట్లనిపించాయట.
“నా పరాక్రమం బాహుబలం వృథా అవుతున్నవే! ఈ నందినీ ధేనువును కాపాడలేకపోతున్నానే” అని అనుకుంటున్న రాజు “నేను కుంభోదరుడను. శివ కింకరుడను” అన్నమాటలు వినగానే కొంచెం కుదుటపడ్డాడు. “భగవత్ శక్తి ముందు మానవశక్తి అత్యల్పమేకదా!” అని అనుకున్నాడు. ఆ కుంభోదరునితో ఇలా అన్నాడు “ఓ దివ్య సింహమా! సృష్టిస్థితి లయ కారకుడైన ఆ పరమేశ్వరుడు నీకువలె నాకుకూడా పరమ పూజ్యుడు. కానీ హోమధేనువైన ఈ నందినిని కాపాడడం నా ధర్మం. మన ఇద్దరికీ శ్రేయోదాయకమైనది చెప్తాను. నీవు నా ఈ శరీరాన్ని ఆహారముగా స్వీకరించి నా గురుధనమైన ఈ నందినీధేనువును విడిచిపెట్టు”.
ఇది వినగానే కుంభోదరుడు నవ్వి “ఓ రాజా! నీవు చాలా మూఢుని వలెనున్నావు. నీవు ఈ భూమండలానికి ఏకఛత్రాధిపతివి. యవ్వనములో ఉన్న మన్మథాకారుడవు. ఒక్క గోవు కోసం ఇవన్నీ వదులుకుంటావా? అల్పకారణానికి ఇంత అధికమూల్యం ఎందుకు చెల్లిస్తావు? ఈ ఆవు కాకపోతే ఇలాంటివి కోటి మీ గురువు గారికి ఇవ్వచ్చు. నీ పాలనలో సుఖంగా ఉండే కోట్లాది ప్రజలను అనాథలను చేసి ఈ సామాన్య గోవు కోసం నీ శరీర త్యాగం చేస్తావా? నీకు ఎట్టి అపకీర్తి రాదు. గురుద్రోహం అంటదు” అని దిలీపుని ప్రలోభ పెడదామని అన్నాడు.
అది విని ధర్మాత్ముడైన దిలీపుడు “క్షతము (ఆపద) నుండి రక్షించేవాడే క్షత్రియుడు. అట్లు చేయనివాడు రాజు ఎట్లా అవుతాడు? అదీ కాక ఎదుఱుగా హింస జరుతున్నా కాపాడకుండా చూస్తున్న ప్రాణాలు ఎందుకు? ఓ శివ కింకరుడా! నీవు దేవతామూర్తివి. నా శరీరము స్వీకరించి ఈ ధేనువును విడిచి నా ప్రార్థన మన్నించు” అని అన్నాడు.
చివరికి ఎట్లాగో సింహం ఒప్పుకున్నది. దిలీప మహారాజు తనను తాను సింహానికి అర్పించుకుందామని మోకాళ్ళ పై కూర్చుని తలవంచుకుని కూర్చున్నాడు. సింహం వేటుకై ఎదురు చూస్తున్న దిలీపుడి మీద పుష్పవృష్టి కురిసింది!
నందినీధేనువు దివ్యాకృతి దాల్చి “రాజా! వసిష్ఠ మహర్షి తపశ్శక్తి వలన నన్ను ఈ సింహమే కాదు విశ్వంలో ఏ శక్తీ హానికలిగించలేదు. నిన్ను పరీక్షిద్దామనే ఇలా చేశాను. నీ భక్తితో నన్ను మెప్పించావు. దివ్యమైన నా క్షీరము స్వీకరించు. సంతానవంతుడివి అవుతావు” అని అన్నది నందినీధేనువు.
అప్పుడు ధర్మజ్ఞుడైన దిలీపుడిలా అన్నాడు “తల్లీ! నీ కరుణ అమోఘం. నన్ను నా అర్థాంగిని ధన్యుల్ని చేశావు. లేగ దూడ నీ పాలకై ఎదురు చూస్తుంది. మహర్షులు యజ్ఞార్థము నీ క్షీరమునకై నిరీక్షిస్తూ ఉంటారు. వారు తీసుకున్న తరువాత మిగిలినదానిలో ఆరోవంతు తీసుకుంటాను (ధర్మాత్ముడైన రాజు ప్రజలనుండి 1/6 మాత్రమే కప్పముగా తీసుకుంటాడు)”. “తథేతి”  అని ఆశీర్వదించింది నందినీ. ఈ విధంగా ధేనువ్రత మహిమవలన రఘు మహారాజును పుత్రునిగా పొందినాడు దిలీపుడు. ఆ రఘు మహారాజు తన పరాక్రమంతో వజ్రాయుధాన్ని సైతం ఎదుర్కొని ఇంద్రుని మెప్పించి నూరు అశ్వమేధ యజ్ఞాల ఫలం తన తండ్రి అయిన దిలీపునికి వచ్చేలా ఇద్రునితో వరం పొందుతాడు.
గర్భవతిగా ఉన్నపుడు ఆమె కోరికలు తీరకుంటే ఆ ఆలోచనల ఒత్తిడికి గర్భస్థ శిశువు అంగ వైకల్యంతో పుట్టడం ..లేదా గర్భస్రావం జరుగుతుందని ఆయుర్వేదంలో చెప్పబడినది. అందుకే సుదక్షిణాదేవి గర్భిణిగా ఉన్నపుడు దిలీపుడు ఆవిడ అన్ని మనోరథాలూ తీర్చాడట. ఆమె గర్భవతిగా ఉన్నపుడు ఆమె స్థనములను ఇలా వర్ణించాడు కాళిదాస మహాకవి.
“తుమ్మెదలచే కప్పబడిన తామరమోగ్గల కాంతులను తిరస్కరిస్తున్నాయట ఆమె స్థనాలు. ఇది వ్యతిరేకాలంకారం. ఇలాంటి వర్ణన కాళిదాసుకి మాత్రమే సాధ్యం. చంద్రోదయాన్ని చూసినపుడు పొంగిన సముద్ర కెరటాలను ఒడ్డు దాచలేనపోయిట్లుగా పుత్రోదయం కలిగినపుడు ఆ పుత్రుని చూసిన సంతోషం దిలీపుని ముఖంలో దాగలేక పోయిందంటాడు మహాకవి.. రఘువు యుక్తవయస్కుడైనపుడు పగటి పూట కమలాన్ని ఆశ్రయించిన పద్మశ్రీ (సూర్యుని కాంతి) కలువను చేరినట్లు రాజ్యలక్ష్మి కూడా దిలీపుని నుండి రఘుమహారాజు దగ్గరకు చేరుకుంటోంది అంటాడాయన. ఇక్కడ కలువమీద పడినది కూడా సూర్యుని కాంతే  కదా! (చంద్రునిపై పరావర్తనం చెంది )
అలాగే దిలీపుడు 100వ అశ్వమేధ యజ్ఞం చేసినపుడు యజ్ఞాశ్వాన్ని ఇంద్రుడు అపహరిస్తాడు. ఇంద్రుని దగ్గరకు వెళ్లి అశ్వం ఇమ్మని రఘువు అడిగితే పురుషోత్తముడు అంటే విశునువు – త్ర్యంబకేశ్వరుడు అంటే శివుడు ఎలాగో శతక్రతు,శతమన్యుడు అంటే నేనే కావాలి అంటాడు అ శచీపతి. అంతేకాక కపిలమహాముని కోపానికి దగ్ధమైన సాగరపుతుల్లా నశిస్తావని బెదిరిస్తాడు రఘువుని. అప్పట్లో బాణాల మీద వారి పేర్లు వ్రాసుకునేవారట. ఇంద్రుడు ప్రయోగించిన ఇంద్ర బాణం రఘువు గుండెల మీద నాటుకుంటే, అయన ప్రయోగించిన రఘువు అని పేరు వ్రాసిన బాణం ఇంద్రుని భుజంపై నాటుకున్నదట, తన భుజబలాన్ని వెక్కిరించినట్లుగా.ఇంద్ర ధ్వజాన్ని విరగగొడితే స్వర్గ రాజ్య లక్ష్మి సిగ కోసినట్లుగా భావించాడట స్వర్గాధిపతి. ఆ భీషణ సంగ్రామంలో రఘువు వేసిన బాణాలు ఆకాశాన్ని మూసేయగా ఇంద్రుడు వేసిన బాణాలు భూమిపై తీవాచీలా పరుచుకు పోయాయట. హరిచందనం ధరించిన మణికట్టుతో ఉన్న ఇంద్రుని చేతివేళ్ళు అల్లెతాటిని, క్షీర సాగరంలో మందర పర్వతాన్ని చిలుకుతున్నట్లుగా కదుపుతున్నాయట. అలాంటి నారిని అర్ధశశాంకుని రూపంలోని బాణం ప్రయోగించి రఘువు ఖండించినట్లుగా చెప్తాడా కవి. వజ్రాయుధ ప్రహారానికి సైతం చెక్కు చెదరని రఘువు శౌర్యానికి మెచ్చిన ఇంద్రుడు దిలీపుని వరం కోరుకొమ్మనగా శతశ్వమేదాలు చేసిన ఫలాన్ని తన తండ్రికి ఇమ్మని కోరుకుంటాడు రఘువు. ఆ వరాన్ని అనుగ్రహిస్తాడు ఇంద్రుడు.
మిగిలిన కథలోని అద్భుతమైన వర్ణనలు వచ్చే సంచికలో చెప్పుకుందాము. …@శ్రీ
రచన : శర్మ జి ఎస్ 
 
పాత్రలు – పాత్రల స్వభావాలు
యమధర్మరాజు : యమసీమ ( భూలోకవాసుల పాప , పుణ్యాలను బేరీజు వేసే ఏకైక కార్యాలయం  )కి ఏకైక అధిపతి.
చిత్రగుప్తుడు : యమసీమకి ( దివిసీమకా? యమసీమకా ? పాపపుణ్యాల కనుగుణంగా తేల్చి చెప్పగల) ఏకైక అకౌంటెంట్.
కింకరులు           :   కిం అనగానే కం అనుకుని హాజరయ్యే యమ భటులు.
నారాయణ          :   నరలోకంలో నివసించే సామాన్య నరుడు.
 
( తెఱ తీయగానే )
( అది యమసీమ . అచట యమధర్మరాజు ఆధీనములో , చిత్రగుప్తుని ఆధ్వర్యములో , నరలోకము నుంచి వచ్చిన శవాలకు , వారి వారి పాపపుణ్యాల కర్మలకనుగుణంగా , వారికి చేయవలసిన సకల మర్యాదలు చేయుదురు . యమధర్మరాజు కొలువు తీరి ఉన్నాడచట . చిత్రగుప్తుడు ఆతని ఏకైక ఎకౌంటెంట్ , కింకరులు అచటనే ఉంటారు )
చిత్రగుప్తుడు: ప్రభూ గత మూడు నాళ్ళుగా తమరు దివిసీమ సభకు వెళ్ళుటవలన కొన్ని కేసులు మీ పరిశీలనకై ఉండిపోయినవి . ఇపుడు పరిశీలనకు అనుమతించినచో , ఆ కేసులను ప్రవేశపెట్టెదను.
యమధర్మరాజు: ప్రవేశపెట్టుడు .
చిత్రగుప్తుడు: కింకరులారా , వరుసవారీగా ప్రవేశపెట్టుడు .
కింకరులు:  చిత్తం అమాత్యా ! ( లోపలకు శవాలను మోసుకురావటానికి వెళ్తారు )
యమధర్మరాజు: గుప్తా! ఏతెంచిన శవాలలో ఎవరి సంఖ్య అధికముగా నున్నది ?
చిత్రగుప్తుడు:  ప్రభూ!  పాపులే అధికముగా యున్నారు . పుణ్య కర్మలు చేసి ఇటకేతెంచిన వారు బహు స్వల్పం. ఎందులకో వివరించెదరా !
యమధర్మరాజు: ప్రతి యుగంలో 25 శాతం మాత్రమే వృధ్ధి చెందాలని ఆ బ్రహ్మదేవుల వారి శిలాశాసనం. ఐతే దాన్ని కూడా ఈ కలియుగ మానవులు అధిగమించాలని, సృష్టికి ప్రతిసృష్టి చేయాలని, పలు ప్రాణులతో సాగిస్తూ జీవిస్తున్నారు  పిల్లలకు జన్మనిస్తున్నారు . అది వారి ఘనతగా దండోరా వేసుకుంటున్నారు . వింత ధోరణులు , వింత పోకడలు ఈ కలియుగాన్ని కల్తీయుగంగా మార్చేశాయి. అందువలననే పాపులు అధికసంఖ్యలో తరలి వస్తున్నారిచటకు .
( ఇంతలో కింకరులు శవాలను మోసుకు వచ్చి అత ఓ మూలగా ఉంచుతారు )
చిత్రగుప్తుడు:  ప్రభూ!  ఈ నరుడు కన్నతల్లితండ్రులకు , ఒక్కగానొక్క పుత్రుడు . ఆ తల్లితండ్రులు  పుత్రుడిని అమిత గారాబంగా చూసుకున్నారు . చివరికి ఆ తల్లితండ్రులకు కూడుపెట్టక , వారి ఆస్తిని కైవశం చేసుకొని , వారినే శవాలుగా మార్చటానికి కిరాయి హంతకులతో మంతనాలు జరిపి అంతమొందించిన అధమాధముడు.
యమధర్మరాజు:  అటులనా ! కంప్యూటర్ తో కంపారిజన్ పూర్తి అయినదా ?
చిత్రగుప్తుడు: అయినది ప్రభూ . శిక్ష సెలవీయుడు . తక్షణమే అమలు జరిపించెద .
యమధర్మరాజు:  అతగాడికి స్పృహ కలిగించి కుతకుత ఉడుకుతున్న వంటనూనెలో అదేపనిగ ముంచుడు మఱల నే చెప్పువఱకు
( కింకరులు ఆ శవాన్ని తరలించారు శిక్ష అమలు జరుపు ప్రదేశానికి.  వెంటనే మఱో శవాన్ని హాజరు పరుస్తారు )
చిత్రగుప్తుడు: ప్రభూ ఈ నరుడు , కట్టుకున్న కన్నెపిల్ల కడుపున కాయ కాయించకపోగా, వ్యసనాలకు బానిసై , పరాయి పంచన ఆ ఇల్లాలికి పడకవేసి , హయిగా వ్యసనాలను అనుభవించాడు . ఆ ఆడకూతురు సుఖరోగాలతో మంచాన్నంటిపెట్టుకుని , మందిప్పించమంటే , సుఖాన్ని పొందినపుడు  రోగాన్ని కూడా అనుభవించాల్సిందే . మందు నాకు కావాలి , నీకు కాదు అన్న నికృష్ఠుడు . సెలవీయండి .
యమధర్మరాజు : అయినచో ఈ నీచుడ్ని ఉడుకునూనెలో ముంచుతూ , ఉడుకు నీళ్ళతో కడుగుడు.
(మఱలా ఆ శవాన్ని తరలించారు శిక్ష అమలుజరుపు ప్రదేశానికి . మఱో శవాన్ని ప్రవేశపెట్టితిరి )
చిత్రగుప్తుడు:  ప్రభూ ఈ పడతి తన పడుచుతనాన్ని అలుసుగ తీసుకుని , అందినవారికందఱికి అందిస్తూ ,అందినంత దోచుకొంటూ , కట్టుకున్న భర్తను మోసం చేస్తూ , పడక సుఖాన్ని అందించక, అడుగడుగునా , మీరే నా పతి , ప్రత్యక్షదైవం . నేను మీ అర్ధాంగిని . నా పడక మీ పక్కనే అన్నది తెలిసి కూడా పొందాలని ఉంటుంది , కాని పొందలేకపోతున్నా. మీరున్నపుడు , నాకు మీ పడక చేరాలనిపించదు . మీరింట్లో  లేనపుడే నాకు మీతో సుఖం పంచుకోవాలనిపిస్తుంది అంటూ తప్పించుకు తిరిగింది అతను  జీవించినంతకాలం . ఆతను పోగానే  అడ్డంకి తొలగిందని అమిత ఆనందం చెంది , అడ్డూ ఆపు లేకుండా సుఖాల్ని పొంది ,రోగాల దరిజేరి , ఇటకు చేరింది . శిక్ష సెలవీయుడు .
యమధర్మరాజు:  ఓ అటులనా ! గుప్తా , ప్రతి శవాల చిట్టా కంప్యుటర్ తో ఎంతో జాగ్రత్తగా ట్యాలీ చేసిన మీదటే ఈ కొలువుకి హాజరు పరచుచుంటివిగదా! .
చిత్రగుప్తుడు:  ఔను ప్రభూ , అటులనే చేయుచుంటిని .  సందేహమెందులకు వచ్చింది ?
యమధర్మరాజు:  నీ మీద అణుమాత్రం సందేహము లేదు ? ఆ మధ్య నరులు మన పరిపాలనా దక్షత మీద  సినిమాలు తీసి ఆనందించుచున్నారుట.  బ్రహ్మదేవులవారు నిన్న నిర్వహించిన సభలో వెల్లడించి , హెచ్చరించారు .
చిత్రగుప్తుడు: నేను ప్రత్యేక శ్రధ్ధతో పరిశీలిస్తాను ప్రభూ .
యమధర్మరాజు: ఈ చిత్రాంగిని చిత్ర,విచిత్రమైన ఆ ముళ్ళ కంచెలో ఉంచి సైక్లింగ్ చేయించండి .
( కింకరులు తక్షణమే ఆ శవాన్ని శిక్షాస్ధలానికి తరలించి, తదుపరి శవాన్ని హాజరు పరిచారు )
చిత్రగుప్తుడు:  ప్రభూ నేటికిదే అఖరు కేసు .
యమధర్మరాజు: నుడువుడు .
చిత్రగుప్తుడు: కంప్యూటర్ కంపారిజన్ లో ఆరిజనే దెబ్బతిన్నట్లున్నది .
యమధర్మరాజు : ఆశ్ఛర్యంగా ఉన్నదే , ఇపుడే సెలవిచ్చితివిగదా , ప్రత్యేక శ్రధ్ధతో పరికిస్తున్నానని . ఇంతలో ఏమైంది ?
చిత్రగుప్తుడు:  అదే నాకూ అర్ధం కావటంలేదు . ఈ కేసు పూర్వాపరాల లోనికి వెళ్ళగా, ఈతని మేని రంగు , నన్ను ఖంగు తినిపించుచున్నది .
యమధర్మరాజు        గుప్తా ! నీకేమి మతి చలించలేదుగా ! కనుల ముందు కనుపించుచున్న కాఱునలుపుని కాదనుచుంటివా ? భూలోకవాసులకువలె నీకునూ మసక రాలేదుగదా ?
చిత్రగుప్తుడు: లేదు ప్రభూ , పలుమారులు పరిశీలించితిని . ప్రయోజనం యోజనం దూరంలో కూడా కనపడటం లేదు . మన చిట్టా ప్రకారం ట్యాలీ  కాకున్నచో , శిక్షను అమలు జరుపము అన్న మన పరిపాలనా దక్షతను ఎఱింగిన మానవులు , తమ ముఖములను మార్చుచుంటిరేమో అన్న సంశయము నన్ను వెంటాడుచున్నది .
యమధర్మరాజు : అదియును మన దృష్తిలోకి తీసుకోవలసిన విషయమే . నరులు తెలివి మీరి ప్రవర్తించుచున్నారని బ్రహ్మదేవులవారు నుడివినారు .ఆ తైల భాండాగారమందున్న స్వస్వరూప తైలమును ఆతనిపై చిలకరించుము .
చిత్రగుప్తుడు: అదియును చిలకరించి చూచితిమి . ఏ మార్పును  గోచరించలేదు . నరులు ఈ తైలమునకు విరుగుడు కనుగొంటిరా అన్న అనుమానం  నాలో బలపడుచున్నది .
యమధర్మరాజు : ఈ స్థితిలో దండన గాని మన్నన  గాని చేయుటకు మన శిలాశాసనాలు అంగీకరించవు . సందేహ నివృత్తి అయిన పిమ్మటే తగిన శిక్ష వేయగలం .
 
సభను రేపటికి వాయిదా వేస్తున్నాము. ( అంతఃపురం లోనికి వెళ్ళిపోతాడు )
 
చిత్రగుప్తుడు: ( శవము వైపు తిరిగి లోలోన వేదమంత్రోఛ్ఛారణ లోలోనే చేసి ,స్పృశించి )  నారాయణా , నారాయణా , లే
నారాయణ:  ( ఆ శవము జీవము పుచ్చుకున్నదై ఒక్క ఉదుటున లేచి ) ఒరేయ్ రామిగా, ఆ పత్తిబేళ్ళను , ఆ గిడ్డంగులలో త్వరగా పేర్చరా .
 
( బిగ్గఱగా అరుస్తాడు )
 
చిత్రగుప్తుడు: నారాయణా , హడావుడి తగ్గించు. ఇది గిడ్డంగి కాదు , కనీసం నీ జన్మభూమి అద్దంకి కాదు .  నీ బుధ్ధి మాకెఱుకేలే . నీ ఆ చేష్టలు మాకు తెలియవనుకొనుచుంటివా ?
నారాయణ: నేను మితభాషిని , పరస్త్రీ ద్వేషిని .
చిత్రగుప్తుడు: మా చెవులకే పూలు పెట్టుచుంటివా ?
నారాయణ : మా ఆవిడ తలలోకే పూలు కొనుటకు వసతి లేకున్నది . ఇంక మీ చెవులకెక్కడ పూలు పెట్టెదను ?
చిత్రగుప్తుడు: మాకే వినిపించుచుంటివా ?
నారాయణ:  తెలియనివారికి వినిపించుట లోక పఱిపాటే గదా ! నాది ప్రేమ పెళ్ళి కాదు, పెద్దలు కుదిర్చినది. అందుకే పూలు కొనకున్నను మా సంసారం హాయిగా  జరిగిపోతున్నది .
చిత్రగుప్తుడు: ఎందుకు జరిగిపోదు , ఓ పక్కన చాటుమాటుగా నీవు ఆ గిడ్డంగులలోని ఆడంగులతో  సలిపిన సలపరింతలు నీ భార్యకు తెలియనివి కానీ , మాకు తెలియనివి  కావు .
నారాయణ:  రామ రామ , హరి హరీ .
చిత్రగుప్తుడు: ఇక్కడేమో ఇలా  రామ రామ ,  హరి హరీ  నా ? అక్కడేమో రామ్మా, రా…మ్మా ,హాయ్ , హాయి  అంటూ రంధిగా సాగించిన రంకులు మాకు  తెలియవనుకొని , కప్పిపుచ్చునుకొన ప్రయత్నించు చుంటివా ?
నారాయణ: పాపం శమించుగాక , ఆడవారిని చూచిన ఆమడ డూరమున నుండు నేను ఆడంగులతో , అందులో ఆ గిడ్డంగుల లోనా ? ఛీ….ఛీ… మమ్మలే ఏమార్చకు , మా పై  ఏలిక వారికీ విషయము తెలిసిన కఠోరమగు శిక్ష విధించెదరు .
యమధర్మరాజు: ( వైర్ లెస్ లో ) గుప్తా , అతగాడి కలరేమైనా ఓ కొలిక్కి వచ్చినదా ? శీఘ్రగతిన ముగించుము .
చిత్రగుప్తుడు:  చిత్తం ప్రభూ. ( నారాయణ తో ) నారాయణా నీ శరీర ఛాయ ఏమిటో తెలియపరుచుము .
నారాయణ:  నా  రంగు మీకు కనపడుటలేదా !  ఇంత వెలుతురులో కూడా . ఆశ్ఛర్యముగా నున్నదే . ఆమావాస్య రాత్రులలో నన్ను నేను పరిచయం చేసుకొనక తప్పదు . పట్టపగలు , పున్నమి రాత్రులలో కొట్టొచ్చినట్లు కనపడే కారు నలుపు రంగే నాది .
చిత్రగుప్తుడు: అసత్యములాడకుము .
నారాయణ: నిత్యము నేనీ రంగే . అసత్యములు నాకేల , ఇది ఆ భగవత్ లీల .
చిత్రగుప్తుడు : మీ మానవులు రోజు రోజుకీ కనటం , కనుగొనటంలో అత్యంత ఉత్సాహమును ప్రదర్శించుచున్నారు . నారాయణ:( కంగారుగా )అంటే మీరు మనుషులు కారా? మీరెవ్వరు ? నేనెక్కడ వున్నాను. నన్ను కిడ్నాప్ చేసితిరా ? చిత్రగుప్తుడు: గాభరా పడకు నారాయణా .
నారాయణ: ( ఆందోళనగా ) మీరు మా మానవుల లాగా అగుపించుటలేదు . మీరే గ్రహవాసులు ? నాపై మీకాగ్రహమేల ? డబ్బుల కొఱకు కిడ్నాప్ చేసితిరా ? నా వద్ద గాని , మావాళ్ళ వద్ద గాని అంత డబ్బులు లేవు . మాది మిక్కిలి పేద కుటుంబం . పిత్రార్జితాలు గాని , పై డబ్బుల సంపాదనగాని మావద్ద లేనే లేవు . రెక్కాడితే గాని  డొక్కాడని డొక్కు కుటుంబం మాది . మా తల్లితండ్రులకు నేనొక్కణ్ణే పిల్లవాడిని . మా ఆవిడకు నేనొక్కన్నే మొగుణ్ణి . నా పిల్లలిద్దరికి నేనొక్కణ్ణే తండ్రిని . ఎటుచూసినా  నేనొక్కణ్ణే మా వాళ్ళందరికి . దయచేసి నన్ను వెంటనే వదిలేయండి . వేరెవ్వరినైనా చూసుకోండి  ప్లీజ్ .
చిత్రగుప్తుడు: నారాయణా కంగారుపడకు. మేము నీవనుకుంటున్నట్లు మేము కిడ్నాపర్స్ మీ కాదు . అయినా నిన్నిచటికి తెచ్చింది మఱల అచట దించటానికీ కాదు .
నారాయణ: మొదట నన్ను ప్రత్తి కంపెనీలో దింపుడు . రేపు శనివారం . మా కూలీలకు బట్వాడా యీయనిచో ,  నన్ను రాజస్ధాన్ లోని మరాట్వాడాకు పంపెదరు .
చిత్రగుప్తుడు: నీ నాటకాలింక ఆపు .
నారాయణ:  సాంబయ్యను మందు తెమ్మని పంపా. వాడక్కడ నా కొరకు ఎదురుచూస్తుంటాడు . వెంటనే నన్ను పంపండి , లేకుంటే మందు ఇచట దొరుకుతుందా ?
చిత్రగుప్తుడు: మమ్మల్నే మందు సప్ప్లై చేయమనుచుంటివా ? మెల్లగా నీ అసలు రంగు బైటపడుచున్నది .
నారాయణ: మీరు నన్ను అపార్ధం చేసుకొంటున్నట్లున్నారు . మీరు నాకంటగడ్తున్న అలవాట్లకు అసలు బానిస  మా కంపెనీలోనే కూలీగా పనిచేసే ఆ నారాయణ అయ్యుంటాడు .  ఓ మారు పరిశీలించుకోండి .
చిత్రగుప్తుడు: ( వెంటనే  కంప్యూటర్లో పరిశీలించి ) నీవు నక్కల నారాయణవు కాదా ?
నారాయణ: కానే కాదు . నేను నడిగొప్పుల నారాయణాను. నేను నేనే , వాడు వాడే .
చిత్రగుప్తుడు:            అలాగా ! అయితే సరి .
నారాయణ: హమ్మయ్య , యిప్పటికైనా గుర్తించారు . నాకదే పదివేలు కాదు లక్షలు , కోట్లు. లేకుంటే నన్ను నమ్ముకున్న నా భార్యాబిడ్డలు ఏమైపోయేవాళ్ళో . మీ సంశయం తీరిందిగా. నన్ను త్వరగా పంపించేయండి .
చిత్రగుప్తుడు:  తొందరపడకు నారాయణా , అంత తొందర ముందర వుంటే ఎదర బతుకంతా చిందర వందర అన్నారు మీ మానవులే .
నారాయణ:  ఆ మానవులే, ఆలస్యం అమృతం విషం అని కూడా అన్నారు . అవసరాల కొద్దీ ఎన్నెన్నో అంటుంటారు. అవన్నీ వదిలేసి నన్ను వెంటనే పంపించే మార్గం చూడండి .
చిత్రగుప్తుడు: అటులనే, మా ప్రభువులతో సంప్రదించి నీ పయనమునకు తగు ఏర్పాట్లు చేసెద ( అతనిని వెంటనే శవంగా మార్చాడు )
**********
( యమధర్మరాజు అత్యవసరంగా కొలువు తీరారు )
 
యమధర్మరాజు: గుప్తా , ఈ అత్యవసర కొలువుకు గల కారణం ?
చిత్రగుప్తుడు:  ప్రభువులు మన్నించవలె . ఘోరతప్పిదము జరిగిపోయినది మనకింకరుల వంకర పనుల వలన . నక్కల నారాయణకు బదులుగా , నడిగొప్పుల నారాయణను కొని వచ్చితిరి .
యమధర్మరాజు: ఈ తప్పిదము ఎటుల జరిగినది ? విచారించితివా ?
చిత్రగుప్తుడు: విచారించితిని , ఆ పై యిటుల జరిగినందులకు విచారించుచుంటిని .
( వేరొక ఫ్లాపీని ఇన్సర్ట్ చేసి పరిశీలించి ) మన్నించండి ప్రభూ , ఈ నక్కల నారాయణని భూలోకమునకు పంపుట వీలుకాదు . ఈతగాడు దేహము  చాలించెనని అచ్చట అగ్గిపాల్జేసితిరి . అటులైన ఆతనిని ఏ దేహం లోనికి పంపెదరు .
ఆ  నక్కల నారాయణ దేహములోనికి పంపెదము .
యమధర్మరాజు: ఆతగాడికి స్పృహ కలిగించుము . విచారించెదము .
చిత్రగుప్తుడు: ( వేద మంత్రోఛ్ఛారణ లోలోనే గావించి ) నారాయణా లే , లే నిన్ను మీవారి వద్దకు చేర్చెదము . కానీ…..
నారాయణ: కానుల కాలం ఎపుడో పోయింది . మాది కార్ల కాలమండి .
చిత్రగుప్తుడు: నిన్ను నీ భార్యాబిడ్డలు గాని , నీ పిల్లలు గాని , నిన్నెఱిగిన వారెవ్వరూ నిన్ను గుర్తించలేరు . వేరే వాళ్ళు గుర్తు పట్టగలరు . వారిని నీవు గుర్తు  పట్టలేవు .
నారాయణ: చతుర్లాడకండి . నన్ను నా వాళ్లు , నన్నెరిగినవాళ్ళు గుర్తు పట్టనపుడు , వేరే వాళ్ళెలా గుర్తుపడతారు ? నన్ను గుర్తుపట్టినవాళ్ళని , నేను గుర్తుపట్టనా ? ఇదేదో తిరకాసుగా ఉందే .
యమధర్మరాజు:       నారాయణా నిన్ను  నీ లోకమునకు  పంపెదను . అట ఎచట వుండెదవు ?
నారాయణ: అద్దె ఇళ్ళ అగచాట్లను తట్టుకోలేక , ఈ మధ్యనే బాంకు  వాళ్ళ పుణ్యమా అని ఓ స్వంత ఇల్లు కట్టుకున్నాను . వసతులంతగా లేకపోయినా , సంసారమీదటానికి ఏ యిబ్బంది లేదు .
చిత్రగుప్తుడు: నీ భార్యా బిడ్డలు నిన్ను లోనకు రానీయరు . మా మాట నెమ్మదిగా ఆలకించు .  నీవనుకుంటున్నట్లు యిది భూలోకం కాదు .
నారాయణ: మఱే లోకం ? మీరెవ్వరు ? తెలుగు బాగానే మాట్లాడుచుంటిరిగా .
చిత్రగుప్తుడు: మేము సర్వభాషా ప్రవీణులం. ఇది యమసీమ , వారే యమధర్మరాజు ప్రభువులు . నేను చిత్రగుప్తుడను.   మీ భూలోకము మాకెపుడు సుపరిచితమే . మీ భూలోకవాసులకి మేము ఎపుడూ కొత్తే .
నారాయణ:  అంటే నేనిపుడు మరణించితినా ? అటులైన ఎటుల మీతో మాటలాడుచుంటిని ?
చిత్రగుప్తుడు: నిక్కముగా నీవు మరణించితివి . ఇపుడు నీవు దేహమున లేవు.ఇందులో యిసుమంతైనను సందేహము లేదు . కావలసిన ఒకపరి నీ అవతారమును చూసుకొనుము .
 
( వెంటనే తనను తాను చూసుకొని భయభ్రాంతుడై రోదిస్తుంటాడు )
 
చిత్రగుప్తుడు: ఏడవకు నారాయణా , ఏడవకు , నిన్ను చూస్తుంటే మాకూ జాలిగనే వున్నది . ఎన్నో యుగాలనుంచి , ఎన్నో కేసులు పరిశీలించి శిక్షనమలుజరిపిన మాకు నీ  కేసు కొంచెం యిబ్బందికరంగా ఉన్నది .
నారాయణ: (యివేవీ వినిపించుకోకుండా ఏడుస్తూ ) అయ్యయ్యో అపుడే చనిపోయానా ! పట్టుమని పదేళ్ళైనా ఆ సంసార  సుఖాన్ని అనుభవించనే లేదు .
చిత్రగుప్తుడు: ఈ తప్పిదము మా కింకరుల పొరపాటు వలన జరిగింది . అది మా తప్పుగా భావించి విచారణ చేయుచుంటిమి .
నారాయణ: ఇందువలన నా జీవితము నాకు తిరిగి వస్తుందా ? రాదు కదా !
చిత్రగుప్తుడు: ఈ తప్పును సరిదిద్దుటకు మార్గమాలోచించి యున్నాము . నీకు నూతన దేహమును మా ఏలిక ప్రసాదించదలచారు .అందులకు నీవు మాతో సహకరించవలె .
నారాయణ: కళ్ళల్లో కారం చల్లి , నా ఆకారాన్నే మార్చేసి , మమకారాన్ని మసి చెసి , యిపుడు సహకరించాలా ? దేనికొరకు ? నా భార్య నన్ను లౌ చేస్తుందా ?నా బిడ్డలు నన్ను యింట్లోకి ఎలౌ చేస్తారా ?
చిత్రగుప్తుడు: గట్టిగా చెప్పలేం . ఒట్టిగా మాత్రమే చెప్పగలం .
మఱో అమ్మాయిని ప్రేమించి పెళ్ళి చేసుకో . మఱల ఆ శోభనం నాటి సుఖాన్ని అనుభవించి ఆనందించు .
నారాయణ: వింటుంటే బలే హుషారు పుడుతోంది, గాని  నా పెళ్ళాం నాక్కావాలి . నా పెళ్ళానికి నేనే మొగుణ్ణి కావాలి . భూలోకానికెళ్ళిన తర్వాత మీమీద కన్స్యూమర్  కోర్టులో కేసు వేస్తా .
చిత్రగుప్తుడు: అలాగే వేసుకో , కానీ అక్కడకు వెళ్ళాలంటే , నీవు మాతో తప్పక సహకరించవలె .
నారాయణ: అలాగైతే సహకరిస్తా .
 
( మళ్ళీ నారాయణకి స్పృహ లేకుండా చేసి , కంప్యూటర్ లో మఱోమారు క్షుణ్ణంగా  పరికించిన మీదట )
 
చిత్రగుప్తుడు:  ప్రభూ , ఓ ఫ్లాష్ .
యమధర్మరాజు: ఏమిటి గుప్తా ?
చిత్రగుప్తుడు: ఒకటే ఒక్క మార్గమున్నది ప్రభూ .ఈతని భార్య ఇతనిని చేసుకొనకముందు , తనకు వరుసైన బావతో ప్రేమ కలాపాలు , సరస సల్లాపాలు సాగించి అతనినే పెళ్ళి చేసుకొంటానని పెద్దలకు చెప్పింది . కాని జాతకాలు సరిపోలేదని , అతనికిచ్చి చేస్తే ఆడదానికి ముఖ్యమైన ఐదవతనాన్ని నువ్వు కోల్పోతావని , కనుక చేసుకోవద్దని
ఈ నారాయణనే చేసుకోమని బలవంతం చేసి పెళ్ళి చేశారు. ఇపుడామె బావ  యిచటకు వచ్చుటకు సిధ్ధంగా ఉన్నాడు . అల్పాయుష్కుడని పేరు పడటంతో , ఆతని కింకను పెళ్ళి కాలేదు . ఈ నారాయణని ఆతని శరీరంలో  ప్రవేశపెట్టినచో ,
ఆ అమ్మాయి తల్లితండ్రులు అతనిని చూసి , చచ్చి బ్రతకటంతో ఆతని రోగాలన్నీ చచ్చిపోయాయని , అతను ఆరోగ్యంగా బ్రతికి బట్ట కడ్తున్నాడని భావించి వాళ్ళమ్మాయిని ఆతనికిచ్చి మళ్ళీ పెళ్ళి చేస్తారు .  ఈ నారాయణ తన పెళ్ళామే తనకు దక్కిందని  ఆనందం చెందుతాడు  . మన ఈ ప్రక్రియతో ,  అదే  సమయంలో ఆ అమ్మాయి బావ కూడా తను ప్రేమించినమ్మాయే తనకు పెళ్ళాం కావటంతో , తను చచ్చి బ్రతకటం తనకో గొప్ప అదృష్టమనుకొంటాడు . ఇందుకేనేమో తననింతవరకూ , ఎవరూ పెళ్ళి చేసుకోలేదనుకుంటాడు .
యమధర్మరాజు: భూలోకంలో స్మశానం ఊరి చివర ఉండటం వలన శవాన్ని అంత  దూరం మోయలేక, మధ్య మధ్యలో దించుకుంటుంటారు . అలా దించుకున్న సమయంలో , ఈ నారాయణని ఆ శవంలో ప్రవేశింపజేసిన , వారి బంధువులు అమితంగా  ఆనందపడిపోతారు .  ఇదే భూలోకవాసులకు ” దింపుడు కళ్ళ ఆశ ” గా అమలులోకి వస్తుంది.నాటినుంచి అలా మధ్య మధ్యలో దింపటం శవాన్ని మోయలేక కాదని , అలా దింపితేనైనా మఱలా బ్రతికి బట్ట కడ్తాడేమోనని కొండంత ఆశతో  ఎదురు చూస్తుంటారు . ఇంక జాగు సేయక తక్షణమే ఆ విధముగ చేయుడు .
చిత్రగుప్తుడు: ఆఙ్ఞ ప్రభూ .
( చిత్రగుప్తుడు ఆఙ్న మేరకు  కింకరులు నారాయణని , ఆ నరేష్ శవంలో ఆవహింపజేయటానికి తీసుకు వెళ్తారు . ఆ నరేష్ శవాన్ని స్మశానం మార్గమధ్యలో శవ వాహకులకు బరువుగా వుండి కిందకు దించుతారు . సరిగ్గా అదే సమయంలో ఆ కింకరులు నారాయణని ఆ నరేష్  శవంలో ఆవహింపజేస్తారు . అమాంతంగా ఆ శవంలోని నరేష్  కదిలి లేచి  కూర్చోవటంతో అక్కడ వున్న యావన్మంది భయభ్రాంతులకు గురి అయి పారిపోతుంటారు .
ఆ నరేష్ శవంలో ఉన్న నారాయణ , వాళ్ళ వెంబడి పరుగెత్తుతూ తనని చూసి భయపడవద్దని , తను చచ్చి
బ్రతికానని చెప్తాడు . మొదట కంగారుపడినా , ఆ తర్వాత అందరూ ఆనందపడ్తారు . ఇంతకీ అసలు విషయమేమిటంటే నారాయణ ఆ శవంలో ఆవహించగానే గత  స్పృహ కోల్పోతాడు . అందువలన యమధర్మరాజు మీద గాని , చిత్రగుప్తుల మీద గాని కన్స్యూమర్ కోర్టు లో కేసు వేయలేకపోతాడు తన పునర్జన్మలో. )
రవళి తన బావైన నరేష్ ని మళ్ళీ పెళ్ళిచేసుకున్న తర్వాత , పైకి బావలా కనపడ్తున్నాడే గాని , తనను , పిల్లను  చూసుకోవటంలో గాని,  ఆ సుఖం అందించటంలో గాని, ఒకటేమిటి , అతని నడవడి ముమ్మూర్తులా నారాయణనే గుర్తుకు తెస్తున్నది . ఎవరితో చెప్పుకోగలదు. మొగుడు పోయిన తనకు మొహం మొత్తకుండా మళ్ళీ మొగుణ్ణి
యిచ్చారు . ఎవరు మాత్రం ఇంతకన్నా  ఏం చేయగలరు . లేని బావ కంటే గూని బావైనా మేలేగదా అని తను ఆ కనపడ్తున్న ఆ నరేష్ బావతోనే  జీవనం సాగిస్తుంది…
 
 
******       తెర పడ్తుంది     ******
 
 
 
రచన: మంథా భానుమతి
పదవ శతాబ్దం..
సబ్బినాడులో (నేటి నిజామాబాద్ ప్రాంతం).. వేములవాడ పట్టణం. రాష్ట్రకూట చక్రవర్తులు దక్షిణా పధాన్ని ఏలుతున్నారు. వారి సామంతులైన చాళుక్యులు వేములవాడని ప్రాంత రాజధానిగా అభివృధ్ధి చేస్తూ, వేములవాడ చాళుక్యులుగా పేరు గాంచుతున్నారు.
కృష్ణా తీరం నుంచి వలస వచ్చిన భీమనప్పయ్య గోదావరి తీరంలో ఉన్న బోధన్ పట్టణం నుంచి, తన పాఠశాలని వేములవాడకి తరలించి, సంస్కృతాంధ్ర, కన్నడ భాషల్లో విద్యా బోధన చేస్తున్నాడు.
భీమనప్పయ్య మొదటి భార్య పరమపదించి సంవత్సరం దాటింది. రెండవ భార్య వబ్బెణబ్బ, సవతి కొడుకు పద్మప్పని స్వంత బిడ్డలాగ చూసుకుంటోంది. చూపరులకు ఆమె బిడ్డేనేమో అనిపిస్తుంది. భవిష్యత్కాలాని కొచ్చేసరికి అందరూ పద్మప్పని వబ్బెణబ్బ కొడుకుగానే గుర్తించారు.
జైన మతస్థుడై, ఆ మత ప్రాచుర్యానికి ఇతోధికంగా తోడ్పడుతున్న భీమనప్పయ్య, తన రెండవ కుమారుడికి ’జినవల్లభుడు’ అని పేరు పెట్టాడు.. ఆ పసివాడి కన్నతల్లి వబ్బేణబ్బ సంతోషానికి అవధి లేదు.. ఎందుకంటే, ఆమె వివాహం భీమనప్పయ్యతో జరిపించడంలో ఆమె తండ్రి సింగన జోస్యుల ముఖ్యోద్దేశమే అది!
ఆరోజు భీమనప్పయ్య, పట్టణానికి వచ్చిన చక్రవర్తిని కలవడానికి తెల్లవారు ఝామునే వెళ్లాడు. శిష్యులందరికీ వల్లించవలసిన పాఠ్యాంశాలు ముందురోజే చెప్పి, సెలవు ప్రకటించాడు.
సూర్యోదయం అయి ఒక ఘడియ దాటింది. ఆదిత్యుని కిరణాలు తమకి ఎదురే లేదన్నట్లు, ఇంటి లోపలికి చొచ్చుకుని వచ్చి, అలికి ముగ్గులేసిన నేల మీద రంగు రంగుల కాంతులతో పరావర్తనం చెందుతున్నాయి. కాసేపు ఆ కాంతులని పట్టుకోవాలని ప్రయత్నించిన జినవల్లభుడు, నెమ్మదిగా లేచి, ముందుకి నడిచాడు.
బుడి బుడి అడుగులు వేస్తున్న జినవల్లభుడు ఠక్కున ఆగిపోయాడు. విప్పారిన కన్నులతో వీధి అరుగు మీద కూర్చుని వ్యాకరణ సూత్రాలను వల్లె వేస్తున్న అన్నగారిని చూసి రెండు చేతులతో ’విద్దెం’ చేస్తూ పిలిచాడు. కళ్లు మూసుకుని ఏకాగ్రతతో తన పనిలో లీనమైన పద్మప్ప వినిపించుకోలేదు.
పసుపు రాసి.. తెల్లని సున్నం, ఎర్రని కుంకంతో రంగు రంగుల తీగెలు, పువ్వులతో అలంకరించిన గడపని నిస్సహాయంగా చూశాడు ఏణ్నర్ధం వయసున్న జినవల్లభుడు. ఇంచుమించుగా తనంత ఎత్తుంది ఆ గడప. నాలికతో సున్నం బొట్టుని రాసి చప్పరించాడు. అన్న కనిపిస్తూనే ఉన్నాడు.. కానీ అందుకోడానికి లేదు. కాలి గజ్జెలు శబ్దం చేశాడు.
ఊహూ.. అకుంఠిత దీక్షతో అర్ధం చేసుకుంటూ కంఠతా పడుతున్న పాఠాల మధ్య ఇంకేదయినా ఆనుతుందా! ఇది పూర్తి చెయ్యగానే అజ్ఞాన తమోనీకారుడైన తండ్రిగారు, నృపతుంగ చక్రవర్తి విరచితమైన చందోగ్రంధం.. “కవిరాజమార్గం” నేర్పిస్తానన్నారు. అప్పుడే కవిత్వం అల్లడానికి సులభమవుతుంది. ఎనిమిదేళ్లు నిండిన పద్మప్పకి ఎంత త్వరగా పెద్దయిపోదామా అని ఉంది.
చిన్నగా ఏడుస్తూ, రెండు చేతులతో కళ్లు నులుముకుంటూ, కష్టపడి ఎత్తు తక్కువగా ఉన్న వంటింటి గుమ్మం దాటుకుని, చల్ల చిలుకుతున్న అమ్మ ఒడిలో దూరాడు.
“ఏమయింది జిన్నా?” కవ్వానికి అంటుకున్న వెన్న ముద్దని పాపడి నోట్లో పెడుతూ అడిగింది వబ్బెణబ్బ.
“అన్న..అన్నా..” అంటూ వీధి కేసి చూపించాడు జినవల్లభుడు.
“ఇంకొక రెండేళ్లాగు. అన్నతో కలిసి నువ్వు కూడా చదువుకోవచ్చు.. ఆడుకోవచ్చు. ఇప్పటికి నే నాడిస్తా కదా! అవునూ.. సున్నం పెళ్ల తినేశావా? అల్లరి కన్నా! నీకు కావల్సినంత వెన్న పెడతా కదా!” కొడుకు చెయ్యి, మూతి కడిగి.. చల్ల కుండ లోపల పెట్టి, జిన్నని ఎత్తుకుని వీధిలోకి వచ్చింది వబ్బెణబ్బ.
దీక్షగా చదువుతున్న పద్మప్పని చూసి, చిన్న కొడుకుని కిందికి దింపి, గడ్డం కింద అరచెయ్య పెట్టుకుని మురిసిపోతూ చూసింది.
“పద్మప్పన్నా! ఫలహారం చేద్దువురా..” ప్రేమగా పిలిచింది.
“పంపన్నా! దా..” చిన్నారి జినవల్లభుడు అన్నగారిని అమ్మ పిలిచినట్లే పిలిచి సిగ్గుతో అమ్మ కుచ్చిళ్లలో తల దాచుకున్నాడు.
మొదటిసారి మూడక్షరాల మాట.. అదీ తనని పిలుస్తూ.. పలికిన తమ్ముడ్ని చూసి పద్మప్పన్న సంబరంగా లేచి వచ్చి తమ్ముడ్ని ఎత్తుకున్నాడు. వబ్బేణబ్బ రెండు చేతులతో ఇద్దరి చెంపలూ సృజించి, నుదుటికిరుపక్కలా ఆనించి మెటికలు విరిచింది.
అప్పట్నుంచే జినవల్లభుడిని అనుకరిస్తూ అందరూ పద్మప్పని ’పంపన్న’ అని పిలవసాగారు. తెలుగు నాట పుట్టి పెరిగి, కన్నడ భాషలో కావ్యాలు రాసి అజరామరమైన కీర్తి నార్జించిన పంపన్నకి ఆ పేరే శాశ్వతంగా చరిత్రలో ఆదికవిగా నిలిచింది.
“పంపన్నా! తమ్ముడికి కూడా తెలుగు, కన్నడ, సంస్కృత భాషలోని అక్షరాలన్నీ వచ్చేశాయి. ఇంక నువ్వే ఈ బుడుతడికి వాక్య నిర్మాణము, వ్యాకరణము నేర్పించాలి. నేను కొన్నాళ్లు కన్నడ దేశంలోని బనవాసి పట్టణానికి వెళ్లాలి. అక్కడ పాఠశాల ప్రారంభించమని రాజాజ్ఞ. అమ్మని కూడా నువ్వే చూసుకోవాలి.” భీమనప్పయ్య పద్మప్పని పిలిచి చెప్పాడు.
“అలాగే నాన్నగారూ! మీ ఆజ్ఞ.”
“మిమ్మల్ని వదిలి ఎన్ని రోజులు కాలక్షేపం చెయ్యగలనో చెప్పలేననుకో..” కొడుకులిద్దరినీ ఒడిలోకి చేర్చుకుని అన్నాడు భీమనప్పయ్య. అతడు నిజగుణ మణి, గుణ రత్నాకరుడు అని పేరు పొందాడు. సౌమ్యుడు. భార్యా బిడ్డలని అత్యంత ప్రేమతో చూసేవాడు.
“మీరేమీ చింతించ వద్దు నాన్నగారూ.. నేను పెద్దయ్యాక, బనవాసి వెళ్లి అక్కడి పనులను చూసుకుంటాను.” పంపన్న వాగ్దానం చేసేశాడు.
వెళ్ల లేక వెళ్ల లేక, వెనుతిరిగి చూస్తూ బనవాసికి కదలి వెళ్లాడు భీమనప్పయ్య.
“జినవల్లభా! నీ బంగారు మొలతాడేది? చోరులెవరూ రాలేదు కదా! అమ్మ క్షేమమేనా?” ఇంటిలోనికి వస్తూనే పంపన్న ఆదుర్దాగా అడిగాడు, ఎర్రని పట్టు పంచ కట్టిన తమ్ముని పచ్చని పట్టు మొలతాడు చూసి.
“నేను క్షేమంగానే ఉన్నా పద్మప్పన్నా.. నీ తమ్ముడినే అడుగు, ఆయనగారు చేసిన ఘనకార్యమేమిటో.” వబ్బెణబ్బ అసహనంగా అంది.
“దిగువ కన్నడ దేశం నుంచి వచ్చి.. రాజుగారి కొలువులో చేరుదామని ప్రయత్నం చేస్తుంటే దర్శనం దొరక్క. నిరీక్షిస్తూ.. తెచ్చుకున్న సొమ్ములు, సంభారాలు అయిపోయి, నిలువ నీడలేకుండా ఉన్నారు కొన్ని కుటుంబాలవారు. మొత్తం పదిహేను మంది వుంటారు. సత్రం యజమాని కూడా నిస్సహాయంగా చేతులెత్తేశారు. అప్పుడు.. నేను..”
“ఇంకెవరు.. ఉన్నాడుగా ఆ కొమటి రేచన్న.. ఇద్దరిద్దరే. దాన కర్ణులు.”  కించిత్ మురిపాన్ని కూడా తల్లి మాటల్లో గమనించిన జిన వల్లభుడు ఉత్సాహంగా చూశాడు.
“అదే పంపన్నా! మల్లియ రేచన్న నేను కలిసి వారికి వసతి గృహం ఏర్పాటు చేశాము. రేచన్న రాజుగారి దర్శనానికి సహాయం చేస్తానన్నాడు. అతని తండ్రిగారు వణిక్ ప్రముఖులు కదా! ఆ కాందిశీకులలో కవులు కూడా ఉన్నారు. రేచన తండ్రిగారు కవిజనాశ్రయులు కూడా కదా మరీ..”
అప్పుడు జినవల్లబుని వయసు పదేళ్లుంటుంది. పదారేళ్ల ప్రాయంలో పంపన్న నవ యవ్వనంతో మిసమిస లాడుతున్నాడు. భీమనప్పయ్య బనవాసిలో పాఠశాలని నిర్వహిస్తూ.. సంవత్సరానికొక్కసారి ఇంటికి వచ్చి వెళ్తున్నాడు. వేములవాడలో విద్యాలయం సింగన్న గారు, పంపన్న కలిసి సమర్ధవంతంగా నడుపుతున్నారు.
భీమన్నకైతే తిరిగి వేములవాడకి ఎప్పుడెప్పుడెళ్లిపోతామా అని ఉంది. రాజుగారు ఇదిగో.. అదిగో అంటూకాలయాపన చేస్తున్నారు.
పంపన్నకి తాము వలస వచ్చినప్పుడు పడిన అవస్థలన్నీ గుర్తుకొచ్చాయి. తాను ఎంత చిన్న పిల్లవాడయినా.. తన కడుపు నింపి, మంచి తీర్థం తాగి పడుక్కున్న తల్లిదండ్రుల శుష్కించిన వదనాలను మరచిపోలేక పోయాడు. తమ్ముడు చేసిన పని మంచిదే కానీ.. ముందూ వెనుకా చూసుకోవద్దూ?
“ఇంత లేత ప్రాయం నుంచే దాన గుణం మంచిదే కానీ జిన్నా.. జాగ్రత్తతో ఉండాలి సుమా! అవసరం ఉన్నా లేకపోయినా యాచన చేసి.. నిన్ను మోసం చెయ్యగలరు. అపాత్రదానం జరుగకుండా చూసుకో.”
“అలాగే అన్నగారూ. ఇంకనుంచీ జాగరూకతతో ఉంటాను.” జినవల్లభుడు మాట ఇచ్చేశాడు.. అన్నగారిని చూస్తూ.
అయితేనేం.. ఎవరు దీనావస్థలో ఉన్నా చూడలేని తమ్ముడు చేతికందినవి ఇస్తూనే ఉన్నాడు.. అపర దానకర్ణుడని పేరు ఊరికే వస్తుందా మరి!
“పంపన్నగారూ! జినవల్లభుడు చెరువులో మునకలేస్తున్నాడు. పాకుడు మీద జారి లోపలికి వెళ్లిపోయినట్లున్నాడు. మీరు త్వరగా రావాలి.” జినవల్లభుని స్నేహితులు నలుగురు పరుగెత్తుకుంటూ వచ్చారు.
శ్రీవిజయుడు మొదలుగాగల కర్ణాటక కవుల పద్య కావ్యాలని సమ కూర్చుకుని భద్ర పరుస్తున్న పంపన్న చివాలున తలెత్తాడు. ఎక్కడివక్కడ పడేసి పరుగెత్తాడు.
పంపన్న వెళ్లే సరికే చెరువు మధ్యలోనికి జారిపోయాడు జినవల్లభుడు. అప్పటి వరకూ నేల కానిన కాళ్లు తేలిపోసాగాయి. రెండు చేతులూ పైకెత్తుతూ సైగలు చేస్తున్నాడు.
పంపన్న ముందు వెనుక చూడకుండా చెరువులోకి దూకేశాడు..
తనకి కూడా ఈత రాదు.
గొంతు పగిలిపోయేలాగ కేకలు పెడుతూ ముందుకెళ్లాడు. అదృష్టవశత్తూ.. జినవల్లభుని జుట్టు చేతికి దొరికింది. లాక్కుని వస్తుంటే ఆయన కాళ్లు రెండూ తేలిపోయాయి. ఉక్కిరి బిక్కిరౌతూ మునకలేస్తున్నాడు కానీ.. తమ్ముని జుట్టు మాత్రం వదల్లేదు. అంత సేపూ కేకలు పెడ్తూనే ఉన్నాడు.
అంతలో.. ఆ కేకలు విన్న రైతులు కొందరు పరుగెత్తుకుంటూ వచ్చి, అన్న దమ్ములనిద్దరినీ ఒడ్డుకి చేర్చి, తాగిన నీళ్లని కక్కించేశారు.
రిషభ తీర్ధంకరుని కటాక్షం.. ఇద్దరూ బ్రతికి బైటపడ్డారు.
“అన్నా! పంపనార్యా! ప్రాణ బిక్షపెట్టారు.. మీ ప్రాణాలు లెక్క చెయ్యకుండా. కన్నడ కవి ఐన మీరు తెలుగు వారుగా అందరికీ తెలిసేట్లు శాసనాలు చెక్కిస్తాను. మీ కీర్తి కలకాలం నిలిచిపోయేట్లు చేస్తాను.” పదహారేళ్ల జినవల్లభుడు మనసులోనే ప్రతిజ్ఞ చేసుకున్నాడు. అన్నగారికి ఆర్భాటాలు నచ్చవు మరి.

రచన: జెజ్జాల కృష్ణమోహన రావు
 
 
 
 
 
 
 
 
 
సత్యహరిశ్చంద్ర చిత్రములోని (తెలుగులో రామారావు

 
కన్నడములో రాజకుమార్

ఈ పాటను అందఱు వినే ఉంటారు. ఇది ఘంటసాల గంభీరముగా పాడిన ఒక చక్కని పాట. ఇందులో మొదట శివుని చంద్రచూడ అని సంబోధించిన తరువాత, నమో భూతనాథ అనే పాట మనకు వినిపిస్తుంది. అది –
నమో భూతనాథ నమో దేవదేవ
నమో భక్తపాలా నమో దివ్యతేజా
భవా వేదసారా సదా నిర్వికారా
జగాలెల్ల బ్రోవా ప్రభూ నీవె గావా
నమో పార్వతీవల్లభా, నీలకంఠా
దీనిని కొద్దిగా జాగ్రత్తగా పరిశీలిస్తే ఇందులోని గురులఘువుల అమరిక క్రింది విధముగా నుంటుంది –
నమో భ | క్తపాలా | నమో ది | వ్యతేజా
IUU IUU IUU IUU, అనగా నాలుగు య-గణములు. ప్రతి పాదమునకు వరుసగా నాలుగు య-గణములు ఉంటే దానిని లాక్షణికులు భుజంగప్రయాతము అంటారు.
ఇప్పుడు భుజంగప్రయాతమునుగుఱించి ఒక చిన్న కథ విందామా?  శేషనాగుడు అనే ఒక నాగచక్రవర్తి సముద్రములో నివసిస్తూ ఉండేవాడు. ఇతడే కొందరు సంస్కృతములో మనకు లభ్యమయ్యే మొదటి ఛందోగ్రంథకర్త యయిన పింగళనాగుడు అంటారు. సముద్రమునుండి బయటికి వచ్చి హాయిగా ఇసుక తిన్నెలపైన పడుకొని వెచ్చదనాన్ని ఆనందిస్తున్నాడు. ఇదే సమయములో ఆకాశములో గరుత్మంతుడు ఎగురుతున్నాడు.  అతని సూక్ష్మదృష్టికి ఈ నాగుడు కనబడ్డాడు.  అంతే, శేషనాగుడిని ముక్కుతో కరచుకొని తినడానికి ఉద్యుక్తుడయ్యాడు. అప్పుడు శేషనాగుడు  “అయ్యా గరుత్మంతా, నీవు నన్ను తినడానికి ముందు నేను చెప్పేది కొద్దిగా వింటావా? నేను ఛందశ్శాస్త్రముపైన ఒక గొప్ప గ్రంథమును వ్రాస్తున్నాను. ఈ సత్కార్యము నేను తప్ప మరెవ్వరు చేయలేరు. నేను ఈ గ్రంథాన్ని ముగించిన తరువాత నీవు నన్ను కబళించు, నాకేమి అభ్యంతరము లేదు. నీకు సందేహముగా ఉంటే నేను ఆ సూత్రాలను వల్లిస్తాను, నీవే వ్రాయి. నేను నిన్ను మోసబుచ్చడము లేదు, నీతో చెప్పకుండా ఇక్కడనుండి పారిపోను” అని అంటాడు పాము రూపములోనున్న శేషనాగుడు. గరుడుడేమో, ఈ మహత్కార్యానికి తాను అడ్డు పడితే ఆ పాపము తన్ను చుట్టుకుంటుంది కదా, ఎందుకులే అలాగే చేద్దాము అనుకొని సరేనని అంగీకరించాడు. ఛందస్సుపైన ఎన్నో అంశాలను, సూత్రాలను వివరించగా వాటిని గరుడుడు వ్రాస్తాడు. గ్రంథము సాంతముగా ముగిసింది. అప్పుడు శేషనాగుడు భుజంగప్రయాతః భుజంగప్రయాతః భుజంగప్రయాతః భుజంగప్రయాతః అని అన్నాడు. ఇలా చెప్పిన తరువాత సముద్రములో మాయమవుతాడు. గరుత్మంతునికి కోపము వచ్చి “నీవు నన్ను ఏమార్చావు” అంటాడు. “లేదే నేను భుజంగప్రయాతః అని చెప్పి వెళ్లాను, నీవేమి అడ్డు పెట్టలేదు. భుజంగప్రయాతః అంటే పాము నడుస్తుంది అని కదా అర్థము. నీకు చెప్పాను, నీ మౌనమును అంగీకారము అనుకొని వెళ్లాను” అంటాడు నాగుడు. ఇది భుజంగప్రయాతపు కథ. కథ కంచికి, ఈ వ్యాసము ఇంకా ముగియలేదు, ముగిసిన తదుపరి మనము కాఫీకి!
క్షేమేంద్రుడు సువృత్తతిలకములో ఒక్కొక్క వృత్తమును వ్రాయుటలో ఒక్కొక్క కవి ఎలా గొప్పవాడో అని చెబుతాడు.  భారవి వంశస్థమును, రత్నాకరుడు వసంతతిలకమును, భవభూతి శిఖరిణీవృత్తమును, కాళిదాసు మందాక్రాంతమును, రాజశేఖరుడు శార్దూలవిక్రీడితమును వ్రాయుటలో అందె వేసిన చేయి అంటాడు. భుజంగప్రయాతమును గురించి అతడు చెప్పలేదు, కాని ఈ వృత్తమును వ్రాయుటలో నిస్సందేహముగ ఆదిశంకరులదే అందె వేసిన చేయి. అతడు ఈ వృత్తములో ఎన్నియో దైవములపైన స్తోత్రములు వ్రాసినాడు, వాటిని నేడు కూడ భక్తులు చదువుతారు, పాడుతారు. సుబ్రహ్మణ్య భుజంగము, శారదాభుజంగము, మున్నగునవి ఇట్టివే. వీరు దశశ్లోకీ అని పది భుజంగప్రయాత వృత్తములను వ్రాసారు –

అందులోనుండి ఒకటి నాట్యరూపంలో

న భూమిర్న తోయం న తేజో న వాయుః
న ఖం నేంద్రియం వా న తేషాం సమూహః .
అనేకాంతికత్వాత్ సుషుప్త్యేకసిద్దః
తదేకోఽవషిష్టః శివః కేవలోఽహం
దశశ్లోకి 1
(నేను భూమిని కాను, జలమును కను, అగ్నిని కాను, గాలిని కాను, ఆకాశమును కాను. నేనే వస్తువును కాను, వాటినుండి పుట్టలేదు. దీర్ఘనిద్రావస్థలో కలిగిన అనుభూతివలన మాత్రమే నా ఉనికిని గుర్తించ వీలగును. అది, ఆ అవశేషము, శుభకరమయినది, అది మాత్రమే నేను)
ముతకారిబ్ ముసమ్మన్ సాలిం అనే పారసీక ఛందస్సును ఇలా విశదీకరిస్తారు: -== / -== / -== / -== . గురులఘువుల పద్ధతిలో ఇది IUU IUU IUU IUU అవుతుంది. అంటే ఇది మన భుజంగప్రయాత వృత్తమునకు సరిపోతుంది. క్రింద నేను వ్రాసిన ఒక ఉదాహరణములో పద్యపు పేరు కూడ పద్యములో నున్నది, దీనిని ముద్రాలంకారము అంటారు.  –
భుజంగప్రయాతము – య య య య, యతి (1, 7)
[తెలుగులో దీనికి ఎనిమిదవ అక్షరముతో యతి చెల్లిస్తారు, సంస్కృతములో యతి లేదు]
12 జగతి 586
భుజంగప్రయాత-మ్ము జూడంగ సొంపే
నిజమ్మై సుమమ్ముల్ – నిసర్గంపు టింపే
భజించంగ భక్తిన్ – పదమ్ముల్ శివమ్మే
సృజించంగ గీత-ప్రియోక్తుల్ నవమ్మే
గజలు రూపములో వ్రాసిన ఒక పాటను క్రింద ఇస్తున్నాను –
ఇదే జీవనమ్మా – ఇదే మారణమ్మా
ఇదే శాపమేమో – ఇదే నా వరమ్మా
ఇదే పంకజమ్మా – ఇదే పంకిలమ్మా
ఇదే శృంఖలమ్మా – ఇదే నా వరమ్మా
ఇదే క్రీడితమ్మా – ఇదే పీడితమ్మా
ఇదే సాధనమ్మా – ఇదే నా వరమ్మా
ఇదే నందనమ్మా – ఇదే కాననమ్మా
ఇదే నిర్జరమ్మా – ఇదే నా వరమ్మా
ఇదే భావనమ్మా – ఇదే జీవనమ్మా
ఇదే ఆశయమ్మా – ఇదే నా వరమ్మా
దీనిని మాత్రాఛందస్సుగా వ్రాసేటప్పుడు ఒక విషయమును గుర్తులో నుంచుకోవాలి – య-గణమునకు బదులు న-గము, జ-లము వాడవచ్చును, కాని స-లమును వాడరాదు. ప్యాసా హిందీ చిత్రములో సాహిర్ లూఢియాన్వీ వ్రాసిన యే మహలోఁ యే తఖ్తోఁ యే తాజోఁ కీ దునియా (గాయకుడు మొహమ్మద్ రఫీ, సంగీత దర్శకత్వము – సచిన్ దేవ్ బర్మన్,   ఈ ముతకారిబ్ ముసమ్మన్ సాలిం ఛందస్సునకు చెందినదే.

 

రచన: సూర్యదేవర రామ్మోహన్ రావు
suryadevaranovelist@gmail.com
http://www.suryadevararammohanrao.com/ 
 
మరో ఇరవై నిమిషాల తర్వాత హైదరాబాద్‌లోని రషీద్ దగ్గర్నించి తలకోన అడవుల్లోని సవ్యసాచికి ఫోన్ వెళ్లింది.
“మనకు అవసరమైన పిల్లి దొరికింది. రేపు మార్నింగ్ ఫ్లయిట్లో తిరుపతి వస్తున్నాను” రషీద్ ఫోన్లో చెప్పాడు.
**************************
న్యూడిల్లీ:
రేస్ కోర్స్ రోడ్. ప్రైమ్ మినిస్టర్ ఆఫ్ ఇండియా అధికార నివాసం.
తెల్లవారుజామున నాలుగు గంటలైంది. అయినా అప్పటికే అక్కడ సందడి ప్రోది చేసుకుని.
విశాలమైన ఆ భవనంలోని ఒక రూంలోంచి బయటికొచ్చింది విశ్వభారతి.
పొడవాటి జుత్తు, విశాలమైన కళ్లు, పచ్చటి దేహం.. పట్టుచీరలో పాతికేళ్ల విశ్వభారతి చకచకా ముందుకు నడుస్తోంది.
అక్కడక్కడ వెలుగుతున్న ఒకటీ, అరా దీపాలు దట్టమైన మంచులో మసకబారి కనిపిస్తున్నాయి.
చేతి గడియారం వైపు చూసుకుంది. అప్పటికే ఆమె అయిదు నిమిషాల లేటు.
ఆమె అడుగుల్లో వేగం పెరిగింది.
“ఏం మహాతల్లీ.. అప్పుడే తయారైపోయావా?” గంభీరంగా వినిపించిన ఆ మాటలతో భారతి కాళ్లకు బ్రేకులు పడ్డాయి.
లాన్‌వైపు చూసింది.
లాన్‌లో అంతవరకూ మార్నింగ్ వాక్ చేసిన ఆ వ్యక్తి..
సాక్షాత్తు దేశప్రధాని!
విశ్వంభరరావు!
డెబ్భై నాలుగేళ్ల విశ్వంభరరావు రాజకీయాల్లో ఆరితేరిన వృద్ధమూర్తి. పచ్చటి శరీరం, ఎన్నెన్నో అనుభవాలకు గుర్తుగా నెరిసిన జుత్తు, అయిదడుగుల  నాలుగు అంగుళాల పొడవు..
దేశాన్ని అన్ని రంగాల్లో ముందుకు తీస్కెళుతున్న నిరంతర చైతన్యశీలి విశ్వంభరరావు. ఆర్ధికంగా దేశాన్ని అమిత వేగంతో అభివృద్ధి పథంలోకి నడిపిస్తున్న ధీశాలి, మేధావి.
“గుడ్‌మార్నింగ్ అంకుల్! ఇవాళ లాన్లో మీరు మార్నింగ్ వాక్ చెయ్యకూడదని చెప్పానా?” ఆయన వైపు నడుస్తూ అంది భారతి.
ఆ సమయంలో విశ్వంభరరావు తెల్లటి లుంగీ, భుజమ్మీద సాదా తువ్వాలుతో చాల సాదాగా వున్నారు. సడన్‌గా ఆయన్నెవరన్నా చూస్తే దేశప్రధాని అని నమ్మరు.
“రాత్రి నువ్వేం చేప్పావ్.. లాన్లో మార్నింగ్ వాక్ చెయ్యొద్దన్నావ్ కదా.. అందుకే చేసాను” హాయిగా నవ్వుతూ వరండాలో వున్న ఈజీ చైర్‌లో కూర్చుంటూ అన్నాడాయన.
“రాత్రంతా మంచు విపరీతంగా కురిసింది అంకుల్. మీకు జలుబు చేస్తే?”
“చూడు భారతి! ప్రతి చిన్న విషయానికి నువ్వు వర్రీ అయిపోతావు. నన్ను చూడు. ఎన్నెన్ని సమస్యలు, దేశ, విదేశీ లావాదేవీలు,  ఆర్ధిక వ్యవహారాలు, దౌత్య సంబంధాలు, పార్టీలో అంతర్గత సంక్షోభాలు, ఫిరాయింపులు, బెదిరింపులు, ప్రతిపక్షాల అవిశ్వాస తీర్మానాలు, ఇన్నిటిని ఎదుర్కొంటున్నా నేను. వర్రీ అవుతున్నానా చెప్పు?” టవలుతో ముఖన్ని తుడుచుకుంటూ చెప్పుకుపోతున్నాడాయన.
“మీరు వర్రీ కాకుండా వుండటానికి కారణం నేనే కదా!” అనేసి కిచెన్ రూంలోకి వెళ్లి రెండు కప్పుల టీతో బయటికొచ్చి.
ఒక కప్పును విశ్వంభరరావు చేతికందించిందామె.
టీని మెల్లగా సిప్ చేస్తున్నాడాయన. సిప్ చేస్తూ..
“ఏంటి.. కామ్ గా వున్నావ్? ఏదైనా బాంబును పేల్చడానికి సిద్ధంగా లేవా?” సహజమైన ధోరణిలో అడిగాడాయన నవ్వుతూ.
“రోజూ నేను హైరానా పడిపోవడమే తప్ప మీరసలు వింటారా?”  ఆమె గొంతులో చనువుతో కూడిన విసుగు.
“నేను చాలా మొండివాడిని మహాలక్ష్మి!” విశ్వభారతి రకరకాలుగా పేర్లు పిల్చడం ఆయనకు అలవాటు. సరదా.
ఉద్యోగరీత్యా ప్రైమ్ మినిస్టర్ రెసిడెన్స్‌లో న్యూట్రిషనిస్ట్ విశ్వభారతి. కాని వంటరి ప్రధానికి సర్వస్వం ఆమె.
ప్రధాని విశ్వంభరరావు ప్రపంచంలో ఇద్దరే వ్యక్తుల్ని నమ్ముతాడు. ఇద్దరిలో ఒక వ్యక్తి విశ్వభారతి.
తన కుటుంబ సభ్యులకన్నా ఎక్కువ విలువ ఇస్తాడామెకు.
దానిక్కారణం ఆమె విశ్వంభరరావు బాల్యస్నేహితుడు ధర్మారావు కూతురు కావడమే.!
“ఇవాల్టి బాంబు ఏంటి తల్లీ?” మళ్లీ అడిగాడాయన.
“మీరు రేపట్నించి టీ మానెయ్యబోతున్నారు” తలెత్తి ఆమెవైపు చూసి పెద్దగా నవ్వాడాయన.
“నేనా. టీ మానెయ్యడమా? విశ్వా.. నా మీద నీకెందుకింత పగ తల్లీ. ఆవకాయ కలుపుకోనివ్వవు. పొట్లకాయ వేపుడు కనిపించనివ్వవు. ఇక నేతి పెసరట్లూ.. నాకదో భ్రమలా మిగిలిపోయింది. ఇప్పటికే నువ్వు మానెయ్యమంటే షుగర్‌లెస్ టీ తాగుతున్నానా? మిల్కు కూడా వద్దంటే మానేసి  డికాషన్‌తో సరిపుచ్చుకుంటున్నానా? నాచేత దేశం కోసం సర్వం త్యాగం చేయించడానికి సిద్ధమైపోయావా?” ఇలాంటి వాదోపవాదాలు వాళ్లిద్దరి మధ్య జరగడం చాలా సహజం.
“అవును. దేశాన్ని రక్షించే  మిమ్మల్ని రక్షించుకోవడమే నా ప్రధానమైన ఉద్యోగం. కాదంటారా?”
“ఆ ఉద్యోగం, కర్తవ్య నిర్వహణ, అలాంటి బరువైన మాటలు మాట్లాడకమ్మా.. ఇన్ని వత్తిడుల మధ్య నేను చిరునవ్వుతో బ్రతక గలుగుతున్నానంటే దానిక్కారణం నువ్వే. ఒక తండ్రికంటే ఎక్కువ నువ్వు నాకు సేవలు చేస్తున్నావు. ఏదో రోజు నీ రుణాన్ని నేను తీర్చుకుంటాను విశ్వా!” సీరియస్‌గా అన్నాడాయన.
“మీ ఎత్తుగడ నాకు తెల్సులెండి. మీరు సీరియస్‌గా మాట్లాడితే నేను రెండోసారి టీ ఇస్తాననేగా. చచ్చినా ఇవ్వను. ఇప్పటికీ టెన్ మినిట్స్ లేట్.. మీరు స్నానం చేసొస్తే టిఫిన్ రెడీ చేస్తాను” ఆయన చేతిలోని కప్పును తీసుకోబోతున్న భారతి కళ్లలోకి ఒకసారి చూసి.
“విశ్వా.. ఇవాళ పార్టీ వర్కింగ్ కమిటీ మీటింగ్. ఒక వ్యక్తికి రెండు పదవులు వద్దంటూ పార్టీలో కొంతమంది వ్యక్తులు లేవదీస్తున్న నినాదాన్ని ఉద్యమంగా మలచడానికి కొంతమంది వ్యక్తులు ప్రయత్నం చేస్తున్నారు. ఎక్కువమంది నన్నే సమర్ధిస్తున్నారనుకో… అయినా ఈ రాజకీయం ఒక రాక్షసి. యాభై ఏళ్ల నా రాజకీయ జీవితంలో ఎన్నెన్నో తుఫాన్లను చూశాను. నేనెప్పుడూ రాజకీయం పేరుతో దుర్మార్గాలు చేయలేదు. ఒక సాధారణ  ఎమ్మెల్యేగా ప్రారంభమైన నా జీవితం .. రాష్ట్ర ముఖ్యమంత్రిగా, కేంద్ర మంత్రిగా, ప్రస్తుతం దేశ ప్రధానిగా,  పార్టీ అధ్యక్షునిగా కొనసాగడానికి కారణం.. నేను నమ్మిన సిద్ధాంతాలు. సిద్ధాంతం, వ్యక్తిత్వం లేని వ్యక్తులు పొలిటిషియన్లుగా చెలామణి అయిపోతున్నారు. వాళ్లకు ఎదురుగా  అంతర్గత కలహాల్ని ఎదుర్కొంటూ దేశ పురోభివృద్ధి కోసం, ఆర్ధిక స్వాతంత్ర్యం కోసం దేశాన్ని నడిపించడానికి నేను తీసుకుంటున్న చర్యల్లో లోపమేదైనా వుందా విశ్వా?”
తలపండిన రాజకీయ మేధావి విశ్వంభరరావు. అలాంటి విశ్వంభరరావు తన పరిపాలన గురించి ఆయన వయసులో సగం కూడా లేని విశ్వభారతి సలహ అడగడం ఆయన వ్యక్తిత్వానికి నిదర్శనం.
“అంకుల్! మీకు తెలీదని నన్ను అడుగుతున్నారా?”
“నాకు తెలీదని కాదు విశ్వా! నేను తప్పు చేస్తుంటే నాకు చెప్పగల ఏకైక వ్యక్తివి నువ్వే గనుక” లేచి లోపలి రూంలోకి నడుస్తూ అన్నాడాయన.
విశ్వభారతి కళ్లు ఒక్కసారి చెమ్మగిల్లాయి.
ఆయన తన పర్సనల్ రూంలోకి వెళ్లడంతో ఆమె డైనింగ్ హాలు వైపు నడిచించి.
సరిగ్గా నలభై నిమిషాలు గడిచాయి.
***************************************
తూర్పున  వెలుగురేఖలు విచ్చుకుంటున్నాయి.
అయిదు గంటలు దాటి, సరిగ్గా పద్ధెనిమిది నిమిషాలైంది.
ప్రధాని నివాసభవనం ముందు ఓ సిమెంట్ కలర్ జీపు విసురుగా వచ్చి ఆగింది.
అందులోంచి దిగిన వ్యక్తికి దాదాపు ముప్ఫై ఏళ్లుంటాయి. ఉక్కుతో తీర్చిదిద్దినట్టుగా దృఢంగా, బలంగా వుంది అతని శరీరం. అతన్ని చూడగానే సెక్యూరిటీ ఆఫీసర్ నందరాజ్ వినయంగా సెల్యూట్ చేశాడు.
“ఎనీధింగ్ స్పెషల్?” నందరాజ్ వైపు ఆ వ్యక్తి చూస్తూ అడిగాడు.
“ఎవ్విరిథింగ్ నార్మల్ సర్” చెప్పాడు నలభై ఏళ్ల నందరాజ్.
“ఓ.. కె. గుడ్….” హుందాగా తల పంకించి, లోని కడుగేశాడా వ్యక్తి. సెక్యూరిటీ స్టాఫ్‌ని, మెటల్ డిటేక్టర్స్‌ని దాటుకుంటూ జనరల్ విజిటర్స్ హాలు దగ్గరకొచ్చాడు.
అప్పటికే అక్కడ పార్టీ ప్రముఖులు, ముగ్గురు కేంద్ర మంత్రులూ ప్రధాని కోసం ఎదురుచూస్తూ కూర్చున్నారు.
ఆ వ్యక్తి కేంద్ర మంత్రుల్ని విష్ చెసి ముందుకు కదిలాడు.
పాలరాతి గచ్చుమీద అతని బూటు శబ్దం టక్ టక్‌మని విన్పిస్తోంది.
సరిగ్గా అయిదు నిమిషాలు గడిచాయి.
తనకు దగ్గరవుతున్న ఆ అడుగుల చప్పుడుని గుర్తుపట్టిన విశ్వభారతి పెదవుల మీద చిరునవ్వు విరిసింది.
డైనింగ్ టేబుల్ దగ్గర ఎరేంజ్‌మెంట్స్ లో వున్న భారతి తల తిప్పి డోర్‌వైపు చూసింది.
అప్పుడే లోనికి ప్రవేశించాడా వ్యక్తి.
ఆ వ్యక్తి పేరు రుషికుమార్. దేశ ప్రధాని చీఫ్ పర్సనల్ సెక్యూరిటీ ఆఫీసర్.
“గుడ్‌మార్నింగ్ మిస్టర్ రుషి” విష్ చేసింది విశ్వభారతి. ఏం మాట్లాడలేదతను. ప్రైమ్ మినిస్టర్ లివింగ్ రూంవైపు చూస్తున్నాడతను.
కొంతమంది చిన్నప్పటినుంచి అన్నీ నేర్చుకుంటారు తప్ప. మేనర్స్ గురించి నేర్చుకోరు. ఏదో యూనివర్సిటీలో మేనర్స్ గురించి ఒక సెక్షన్ పెట్టమని చెప్పాలి.” తల తిప్పకుండానే అంది ఆమె.
“అవును! చెప్పు. తెల్లవారుజామున ఆ పెద్దాయనకు అడ్డమైనవన్నీ ఫీడ్ చెయ్యి. నువ్వో మహామేధావివని ఆయన నమ్మకం. ఎక్కడ దొరికావో కానీ భలే దొరికావులే. ముందు నిన్ను యిక్కడ నుంచి పంపించేస్తే పెద్దాయన హేపీగా వుంటారు” గబగబా మాట్లాడుతూ అక్కడే వున్న పేపరుని అందుకున్నాడు రుషి.
రుషి స్పెషాలిటీ అవతలి వ్యక్తికి అర్ధం అవుతుందో, కాదో అని తెల్సుకోకుండా గబగబా మాట్లాడేయడం!
డైనింగ్ టేబుల్ దగ్గర్నించి విసురుగా, అతనికెదురుగా వచ్చి నిల్చుంది భారతి.
“నువ్వు నన్ను ఇక్కడినుంచి పంపించేస్తావా? చూడు పొగరుమోతు పిల్లడా! నేను రికమండేషన్ చేయబట్టే నువ్విక్కడ, ఈ పోస్టులో వున్నావని మర్చిపోకు” అల్లరిగా అందామె.
“నువ్వు నన్ను రికమండ్ చేశావా? కొయ్.. శ్రీకాకుళం కోతలంటే ఇలాగే వుంటాయి. ఊరు గొప్ప, పేరు దిబ్బ అనీ… పెద్దాయన్ని బుట్టలో వేసుకుని, నువ్విక్కడేం చేస్తున్నావో నాకన్నీ తెలుసు. నీ మీద నిఘా పెట్టాను తెలుసా. నువ్వే క్షణంలో ఏం చేస్తున్నావో, ఎవరికి ఏయే సీక్రెట్స్ పంపిస్తున్నావో అన్నీ.. అన్నీ… నా దగ్గరున్నాయి. అయాం వెయిటింగ్ ఫర్ ది టైం. చూడు ఏదో రోజు నిన్ను నేనే అరెస్ట్ చేస్తాను చూడు..”
విసురుగా అతని మీదకొస్తూ..
“చూడబ్బాయ్! తొందరపడకు. నిన్నెప్పుడు. ఎలా దెబ్బ కొట్టాలో నాకు తెలుసు. నువ్వు సెక్యూరిటీ ఆఫిసర్ రూపంలో వున్న విలన్‌వని నాకు తెలుసు రానీ.. పెద్దాయన్ని రానీ” కోపాన్ని నటిస్తూ అనేసి.
వెనుదిరిగిన భారతి. గోడకి ఆనుకొని నిల్చున్న వ్యక్తిని చూసి సిగ్గుపడిపోయి డైనింగ్ టేబుల్ దగ్గరకు పరిగెత్తింది.
“బాగానే వుంది విశ్వా! రుషి ఎంతసెపైంది నువ్వొచ్చి? పార్టీలో గొడవలైనా ఎప్పుడైనా చల్లారుతాయేమోగానీ, మీ మధ్య గొడవలు రోజు రోజుకీ పెరిగిపోతున్నాయి. మీ విషయంలో అతి త్వరలో ఏదో ఒక నిర్ణయం తీసుకోక తప్పదు.”
వారికి దగ్గరగా వస్తూ అన్నారు విశ్వంభరరావు. పట్టుపంచె, పట్టు లాల్చీ, భుజమ్మీద కండువా, కళ్లకు గోల్డ్‌ఫ్రేమ్  కళ్లద్దాలతో విలక్షణంగా వున్నారాయన.
“గుడ్‌మార్నింగ్ అంకుల్” ఆయన్ని చూడగానే, ఫోటోకాల్ ప్రకారం స్టిఫ్‌గా నిలబడి సెల్యూట్ చేశాడు రుషికుమార్.
“గుడ్‌మార్నింగ్ మై బోయ్! కాని ఎన్నిసార్లు చెప్పాలోయ్.. ఈ ఫోటోకాల్స్, ఈ పద్ధతులు మీ ఇద్దరకు వర్తించవని” డైనిగ్ టేబుల్ ముందు కుర్చీని లాక్కుంటూ కూర్చుంటూ అన్నాడాయన.
“కానీ అంకుల్..”ఏదో చెప్పబోయాడు రుషి.
“నో మోర్ టాక్స్ రుషి! కమాన్… టిఫెన్ చేసావా?”
“అంకుల్! మీ టిఫెన్లు మిగతావాళ్లు తినలేరు కానీ మీరు చెయ్యండి..” టిఫెన్ వడ్డిస్తూ అంది భారతి.
“చూడయ్యా రుషీ ఇదీ వ్యవహారం. నువ్వయినా చెప్పు.. కారం వుండదు. ఉప్పు వుండదు. దీనికన్నా పచ్చగడ్డి నయం. ఈ పిల్ల నన్ను వేపుకు తినేస్తుందనుకో” నవ్వుతూ అన్నారాయన.
“అతన్ని మీరు సలహా అడగడమా? సరేలెండి” అతని కళ్లవైపు చూస్తూ అంది భారతి.
“అవును కదూ! మీరిద్దరూ పిల్లీ, ఎలుకా టైపని మరిచేపోయాను సుమా.”
“ఇందులో ఎవరట పిల్లి?” అడిగింది భారతి.
“నేనే.. ఎందుకంటే .. ఐయాం ఎ బ్లాక్ కేట్ కమాండోని కనుక. కదా అంకుల్?”
“ఎస్. కరెక్ట్” అన్నారాయన నవ్వుతూ.
“చూడు విశ్వా! ఓ అయిదు రోజులు నీకు లీవిచ్చి. మీ వూరు పంపించేసి, నాకు కావాలసినవన్నీ చేసుకు తినేస్తాను” టిఫెన్ చేస్తూ అన్నాడాయన.
“నేను కూడా మీకు కోపరేట్ చెస్తాను అంకుల్” ఆమె వైపు చూసి కన్నుగొడుతూ అన్నాడు రుషి.
“చేస్తావు. ఎందుకు చెయ్యవూ. అంకుల్ రుషిని మీరెప్పుడూ నమ్మకండి. మీరతనికి బాగా చనువిచ్చేస్తున్నారు. అసలిక్కడున్న విదేశీ గూఢచారి ఇతనేనని నా నమ్మకం. అందుకే నేనెప్పుడూ జాగ్రత్తగా వుంటాను” అందామె.
“అందుకే నువ్వు రుషి దగ్గర జాగ్రత్తగా వుంటావా? రుషి విదేశీ గూఢచారా?”  ఫెళ్లున నవ్వుతూ, పొలబారాడాయన.  భారతి ఆయన దగ్గరగా వేగంగా వెళ్లి నుదురుమీద చిన్నగా కొట్టి, మంచినీళ్ల గ్లాసుని అందించింది.
నీళ్లు తాగాక,
ఇద్దరివైపూ ప్రేమగా, వాత్సల్యంగా చూసి
“మీ ఇద్దరూ లేకపోతే నేనేమైపోయే వాణ్నో గదా” తనలో తను అనుకున్నట్టుగా అన్నాడాయన.
విశ్వంభరరావుకి కొడుకులు, కూతుళ్లు, అల్లుళ్లు, అందరూ వున్నా ఏ ఒక్కర్నీ నమండాయన.
ఆయనకు నిస్వార్ధంగా ప్రేమను చూపించే వ్యక్తులంటే యిష్టం.
అలాంటి వ్యక్తులు ఆయనకు ఇద్దరే యిద్దరు వున్నారు. ఆ ఇద్దరూ ఆయనతో చిన్నప్పుడు చదువుకున్న వ్యక్తులు. వాళ్లిద్దరిలో ఒకాయన శ్రీకాకుళంలో మారుమూల గ్రామంలో వుంటాడు. ఆయన కుమార్తె విశ్వభారతి. ఇంకొక స్నేహితుడు హైదరాబాదులో వుంటాడు. ఆయన కొడుకు రుషికుమార్. అందుకే విశ్వంభరరావుకి భారతి, రుషి రెండు కళ్లు.
వాళ్లిద్దరిని ఎప్పటికైనా జంటగా చెయ్యాలని ఆయన కోరిక.
దానికో కారణం వుంది. ఆ విషయం భారతికి, రుషికి తెలీదు.
పావుగంట గడిచింది.
రెసిడెన్స్‌లోంచి బయటికొచ్చారు ప్రైమ్ మినిస్టర్ విశ్వంభరరావు.
అప్పటికి సరిగా ఆరుగంటలైంది.
పర్సనల్ అసిస్టెంట్ దేశ్‌ముఖ్ ఆ రోజు ఎంగేజ్‌మెంట్స్ గురించి చెప్పాడు.
అందులో మొట్టమొదటి కార్యక్రమం..
మధ్యప్రదేశ్ చీఫ్ మినిస్టర్ ప్రతాప్‌సింగ్‌తో భేటీ.
ప్రతాప్‌సింగ్ తన ఇంటర్వ్యూ కోసం కొన్ని రోజులుగా ఎదురు చూస్తున్నాడు.
సింగ్‌తో ఇంటర్వ్యూ తర్వాత అర్జున్‌చౌహాన్‌తో భేటీ.
అర్జున్‌చౌహాన్ మహారాష్ట్ర అధ్యక్షుడు.
తనను రాజకీయంగా విభేదిస్తున్న, బలమైన వర్గాలకు నాయకత్వం వహిస్తున్న నేతలు ప్రతాప్‌సింగ్, అర్జున్‌చౌహాన్.
దేశాన్ని అవిచ్చినంగా పాలిస్తున్న పార్టీకి కీలకమైన అధ్యక్ష పదవి కోసం అంతర్గత ఎన్నికలు జరగడానికి యింకో వారం రోజులు టైముంది.
ఈ సమయంలో వాళ్లిద్దరూ విడివిడిగా తనను తలవడానికి ప్రయత్నిస్తున్నారంటే
ఒక్క క్షణం విశ్వంభరరావు భృకుటి ముడిపడింది.
“ప్రతాప్‌సింగ్‌కి ఫోను చేయండి” పి.ఎ. దేస్‌ముఖ్‌తో చెప్పాడు ఆయన.
“ఆయన మీకోసం గంటనుంచీ ఎదురుచూస్తున్నారు” చెప్పాడు దేశ్‌ముఖ్.
లేచి నిలబడ్డాడు విశ్వంభరరావు.
ఆఫీసు రూంవైపు అడుగులు వేశాడాయన. ఆయన్ని అనుసరించాడు రుషికుమార్.
ఆ వెనక పర్సనల్ సెక్యూరిటీ స్టాఫ్. బ్లాక్ కేట్ కమెండోలు, మిగతా జనం నడిచారు.
*************************
అప్పటికి కొన్ని గంటల క్రితం.
హైదరాబాద్ పంజాగుట్ట ఏరియా.. చిమ్మచీకట్లో నిద్రపోతున్న లేడీస్ హాస్టల్.
ఆ హాస్టల్‌లో తన రూంలో గాఢనిద్రలో వుంది దిశ.
చాలాసేపు ఆమెకు నిద్రపట్టలేదు.
ఏవేవో ఆలోచనలు.. ఆ ఆలోచనలన్నీ సాయంకాలం తన చేటుల్లో నుంచి తప్పిపోయిన ఆస్ట్రేలియన్ పిల్లి మీదే వున్నాయి.
ఆ పిల్లి ఏమయిపోయింది? నేలమీద రక్తం, వెంట్రుకలు తప్ప పిల్లి కనిపించలేదు. అంటే … చిన్న గాయాలతో బయటపడి, భయపడి పిల్లి పారిపోయిందా?
ఎక్కడకు వెళ్లి వుంటూంది?
పిల్లి మాయమైపోయిన దగ్గర్నించి దిగాలుగా కూర్చున్న వార్డెన్ భ్రమరాంబ ముఖమే ఆమెకు గుర్తొస్తుంది.
బూడిదరంగు గీతల పిల్లి.. ఆ పిల్లి కళ్లు.
వాహనాల రొద… మసక మసక చీకటి.. ఆ చీకట్లో మ్యావ్… మ్యావ్… శబ్దాలు..
ఆ శబ్దాలు అంతకంతకూ ఎక్కువవుతున్నాయి. నిశ్శబ్దంగా వున్న విశాలమైన హాల్లో సెవెన్ ట్రాక్ స్టీరియో సౌండ్‌లో విన్పిస్తున్నట్టుగా పిల్లి ప్రాణభయంతో అరుస్తున్న అరుపులు.
ఆకాశం నిండా నిండిపోయిన అరుపులు.
కొండల గుండెల్లో ప్రతిధ్వనిస్తున్న అరుపులు.
అడవుల ఆకుల సవ్వడిలోంచి దూసుకుపోతున్న అరుపులు..
ఒక్కసారిగా ….
ఆ అరుపులు ఆగిపోయాయి. తల వేలాడేసిన పిల్లి దూదిబొమ్మలా నిశ్చలంగా పడి వుంది.
వాడి అయిన ఆ పిల్లి చూపులు గోళీకాయల్లా నీల్చిపోయాయి.
ఏవో రెండు చేతులు.
ఆ పిల్లిని పట్టుకున్నాయి. ఆ పిల్లి శరీరం మీది వెంట్రుకల్ని ఎవరో కత్తిరిస్తున్నారు.
ఆ పిల్లి పొట్టమీది చర్మాన్ని కత్తులతో ఎవరో రెండుగా చీలుస్తున్నారు.
రక్తం.. రక్తం.. చివ్వున చిమ్మిన రక్తం..
ఆ రక్త సమూహంలోంచి ఒక బిందువు తటాల్మని ఎగిరింది.
గాఢనిద్రలో వున్న దిశ ఒక్కసారిగా మేల్కొంది అప్రయత్నముగా ఆమె చేతివేళ్లు ఆమె బుగ్గల్ని తాకాయి. ఆమె వేలికి…
చీకట్లో చల్లగా ఏదో తగిలింది.
గబుక్కున బెడ్‌మీంచి లేచి లైటు వేసి మిర్రర్ వైపు పరుగులు తీసింది. ఎడమబుగ్గ మీద ఎర్రగా మెరుస్తూ రక్తపు చుక్క.
కెవ్వున కేకవేసింది దిశ.
ఒక్కసారిగా భయంతో వణికిపోయిందామె. అనుమానంగా నలువైపులా చూసింది.
తన బుగ్గమీదికి రక్తపు చుక్క ఎలా వచ్చింది?
నెమ్మదిగా వెనక్కి వచ్చి రూమ్ నంతట్నీ పరిశీలనగా చూసింది.
రోడ్డుమీద గాయపడిన పిల్లి మళ్లీ వెనక్కి తన గదిలోకి వచ్చిందేమో అనుకుందామె.
లేదు.. పిల్లి రాలేదు.. ఆ పిల్లి మరి రాదు.
గాయపడిన పిల్లి ఎక్కడో శవంగా మారబోతుంది. ఎందుకు?
పిల్లి శవంగా ఎందుకు మారుతోంది?
ఎవరు మారుస్తున్నారు? ఏం జరుగుతోంది?
పదినిమిషాలవైపు చైతన్యరహితంగా వుండిపోయిన దిశ.
నెమ్మదిగా టెబుల్‌వైపు నడిచి…
దైరీని అందుకుంది.
తనకొచ్చిన కలలోని సన్నివేశాన్ని రాయడం ప్రారంభించింది.
సగం వరకూ రాశాక బాల్‌పెన్ను రాయడం మొరాయిస్తే కేప్ విప్పి చూసింది.
రీఫిల్‌లో ఇంకు అయిపోయింది.
********************
అరవై ఏళ్ల ప్రతాప్‌సింగ్ దృఢంగా, పొట్టిగా వుంటాడు. ఆయన జీవితాసయం ఎలాగయినా, ఎప్పతికయినా దేశ ప్రధాని కావడం.
అందుకోసం  గత ఇరవై ఏళ్లుగా కాచుకుని కూర్చున్నాడు.
విశ్వంభరరావు ప్రధాని కాక పూర్వం విడేశీ వ్యవహారాల శాఖా మంత్రిగా వుండేవాడు. అప్పట్లో ప్రతాప్‌సింగ్ హోమ్ మినిస్టర్.
అప్పటి ప్రధాని సుమంగళ త్రిపాఠీకి ప్రతాప్‌సింగ్ బాగా సన్నిహితుడు.
సుమంగళ త్రిపాఠీ తల్లి, తండ్రి, తాత ఈ దేశాన్ని అప్పటికి పరిపాలించిన ప్రధానులు.
ఆ కుటుంబానికి దేశ ప్రజల్లో గట్టి పట్టు, నమ్మకం వున్నాయి. స్వాతంత్ర్యోద్యమ కాలంలో ఆ కుటుంబం చాలా త్యాగాలు చేసిందని దేశ ప్రజలు నమ్ముతారు.
అనువంశిక పరిపాలనలో భాగంగా తల్లి చనిపోయాక దేశప్రదానిగా వచ్చిన సుమంగళ త్రిపాఠీ విదేశీ పర్యటన నుంచి వస్తూ విమాన ప్రమాదంలో మృతుడయ్యాడు.
ఆ సమయంలో దేశంతోపాటు పార్టీలో కూడా జనాకర్షణగల నాయకుడు లేదు.
వృద్ధులందరిలోకి వృద్ధుడు. అపారమైన రాజకీయ అనుభవంగల విశ్వంభరరావు అందరి దృష్టిని ఆకర్షించాడు. దేశం అరాచకం పాలు కాకుండా తాత్కాలిక ప్రధానిగా ఎన్నికయిన విశ్వంభరరావు తర్వాత జరిగిన అనేకానేక పరిణామాలను తాపీగా,  ఓపిగ్గా సంయమనంతో ఎదుర్కొని.
పార్టీని, దేశాన్ని తన చెప్పుచేతల్లోకి తీసుకుని తాత్కాలిక ప్రధాని స్థాయి నుంచి ప్రధాని స్థాయికి ఎదిగాడు.
ఆయన పదవీకాలం పూర్తి కావడానికి ఇంకా పది నెలలు గడువుంది.
విశ్వంభరరావు చేతిలోకి ప్రధాని పదవి వచ్చాక దేశ ఆర్ధిక పరిస్థిని మెరుగుపరచడం కోసం..
ఎన్నెన్నో ఆర్ధిక సవరణల్ని చేసాడు. విదేశీ మారకద్రవ్యం కోసం ఓపెన్ మార్కెట్ సిస్టంని ప్రవేశపెట్టాడు. ఎన్నో విదేశీ కంపెనీలకు లైసెన్సులిచ్చాడు.
మహాత్మాగాంధీ ఆలోచనలు, ఆచరణ ఇన్‌స్పిరేషన్‌గా పనిచేసే విశ్వంభరరావు ఆశయం…సామాన్యుని బడుగు జీవితం తన హయాంలో ఆర్ధికంగా చిగురించాలని ..
బడా పెట్టుబడి వర్గం, పారిశ్రామికవేత్తల్ని పక్కకు పెట్టి ప్రాక్టికల్‌గా కామన్‌మెన్ ప్రోగ్రెస్ కోసం కృషి చేస్తున్న విశ్వంభరరావుకి రాజకీయం తెలీదని పార్టీలోని ప్రత్యర్ధి వర్గాల ఆరోపణ.
దేశ ఆర్ధిక వ్యవస్థ చిన్నాభిన్నం కాకుండా కుక్కలా కాపలా కాస్తున్నాడు. వచ్చే ఎలక్షన్లలో అతనుంటే తమ వ్యాపార సామ్రాజ్యాలు కూలిపోతాయని బడా వ్యాపార వర్గాల ఆందోళన.
పార్టీలోని ప్రత్యర్ధి వర్గాలు, ప్రతిపక్షాలు, బడా వ్యాపారవేత్తలు సృష్టించిన ఎన్నో ప్రమాదాల్ని ఆయన ఆవలీలగా ఎదుర్కొన్నాడు.
అంతర్గత శత్రువులు,  విదేశీ శత్రువులు అధికారం కోసం నిరంతరము జరిగే పోరాటాలు ఎన్నో.
బలమైన శత్రువర్గాలు తననెప్పుడైనా దెబ్బతీస్తాయని ఆయనకు తెలుసు.
అయినా విశ్వంభరరావు మొండివాడు.
ఇంకా వున్న పదినెలల గడువులో ప్రత్యర్థులకు తనేవిటో, తన సత్తా ఏమిటొ చూపించాలని ఆయన అభిమతం.
ఏసీ రూంలోకి విశ్వంభరరావు ప్రవేశిస్టూనే ఆప్యాయంగా ముఖం మీద చిరునవ్వును పులుముకుని తన ఒకనాటి సన్నిహిత మంత్రివర్గ సహచరుడు ప్రతాప్‌సింగ్‌ను కౌగలించుకుని “బాగున్నారా?” అంటూ పలకరించాడు.
మూడు నిమిషాలసేపు బాగోగుల తతంగం ముగిసింది. ఆ తర్వాత
“విశ్వంభర్‌జీ! మీరిక్కడ వున్నారు కాబట్టి మేం అక్కడ హాయిగా రూల్ చేయగలుగుతున్నాం. మీరే లేకపోతే మేం ఏం అయిపోయేవాళ్లమో మీకు తెలీదు.” బెలూన్లా ఉబ్బితబ్బిబ్బుగా నవ్వుతూ అన్నాడు ప్రతాప్‌సింగ్.
“నేను లేకపోతే ఈ దేశం ఏమయ్యేది సింగ్ సాబ్? మీలాంటివాళ్లు లేరా? కేంద్రమంత్రిగా మీ పరిపాలనా దక్షత నాకు తెలీదా? మీ కిష్టమైన పార్టీ పదవి దొరకలేదని మీరు అధిష్తాన వర్గం మీద అలిగారు గానీ..” ఆ మాటంటూ ఓరకంట చూశాడు విశ్వంభరరావు.
“నేను అలిగితే ఎంత అలగకపోతే ఎంత.. చెప్పండి… విశ్వంభరరావు సాబ్! కానీ. నా వర్గాన్ని అధిష్టానవర్గం చిన్నచూపు చూసిందని నా బాధ. వాళ్లందరూ పార్టీ మీద ఎప్పుడో ఒకప్పుడు తిరగబడే ప్రమాదం వుంది అందుకే..” తనెందుకొచ్చాడో ఆ విషయాన్ని జాగ్రత్తగా చెప్పడానికి ఉద్యుక్తుడయ్యాడు ప్రతాప్‌సింగ్.
“అంటే.. అసమ్మతివర్గం, అధిష్టానవర్గం అంటే నా మీదే కదూ!” విశ్వంభరరావు నేరుగా అలా అడీగేసరికి వెలవెలబోయాడు ప్రతాప్‌సింగ్.
“ఇవాళ మీ మీద, రేపు నా మీద అనుకోండి. ఈ పాలిటిక్స్ మనకు కొత్తా?, విశ్వంభర సాబ్! ప్రధానిగా, పార్టీ ప్రెసిడెంట్‌గా రెండు పదవుల్ని భరిస్తూ మీరెంత టేన్షన్ ఫీలవుతున్నారో నాకు తెలుసు. అంచేత అ టెన్షన్‌ని నేను కూదా పంచుకుందామని. నేను మీ వాడినే.. ఆ విషయం మీరు మర్చిపోతున్నారు. నాలాంటి బలమైన వ్యక్తి మీ వెనక ఉన్నాడనుకోంది.. నెక్స్ట్ టెన్ ఇయర్స్.. మీ ప్రధాని పదవికి ఢోకా లేకుండా….” ఉత్సాహంగా చెప్పుకుపోతున్నాడు  ప్రతాప్‌సింగ్.
“అంటే.. పార్టీ అధ్యక్ష పదవి ఇస్తే మీ అసమ్మతి మాయమై పోతుందంటారు.” పెద్దగా నవ్వుతూ అన్నారు విశ్వంభరరావు.
ఏం మాట్లాడలేదు ప్రతాప్‌సింగ్.
చేతి గడియారం వైపు చూసుకుని లేచి నిలబడ్డాడు విశ్వంభరరావు.
“చూద్దాం సింగ్ సాబ్! మళ్లీ కలుద్దాం” అన్నాడాయన. మధ్యలొ అలా విశ్వంభరరావు లేచిపోవడం ఆయన టేక్నిక్. ఆ టెక్నిక్ గురించి బాగా తెలిసిన ప్రతాప్‌సింగ్ ముఖం ఒక్కసారిగా కోపంతో ఎర్రగా మారిపోయింది.
ఏదడిగినా చూద్దాం.. లెటజ్ సీ… దేఖ్‌లేంగే అని ముక్తసరిగా మాట్లాడటం విశ్వంభరరావుకి బాగా అలవాటు. దాని మూలంగా ఆయన ప్రత్యర్థులు తరచూ కంఫ్యూజన్‌కి గురవుతుంటారు. చేస్తాడో తెలీదు. చేయడో తెలీదు. అలా అని ఎదురు తిరుగుదామంటే ఆయనకి దేశవ్యాప్తంగా మంచి ప్రధానిగా పేరు, పలుకుబడి వుంది . అదీ ప్రజల్లో.
ఆయన ప్రవేశపెట్టిన సంస్కరణల మూలంగా అయన దేశానికి అత్యంత ప్రియతమ నాయకుడైపోయాడు.
అలాంటి ప్రధానిమీద ఎదురు తిరిగే తాము ప్రజల దృష్టిలో విలన్స్‌గా కనిపించే ప్రమాదం వుంది.
అందుకే ఏం చేయాలో తోచక పళ్లు నూరుకుంటూ బయటకు నడిచాడు. గోతికాడ నక్కలాంటి ప్రతాప్‌సింగ్. కాని అప్పటికే ఆయన మెదడులో ప్రమాదకరమైన పథకమొకటి క్రమంగ వేళ్లూనుకోసాగింది.
రెడ్ అండ్ బ్లాక్ చెక్స్ కుర్తా, పైజామా, లైట్ గ్రీన్ కలర్ చున్నీ, జడ వేసుకోకుండా వదిలేసిన జుట్టు, గుమ్మడి గింజలా నుదుటన బొట్టు. అద్దంలో తనొకసారి చూసుకుని టేబుల్ మీదున్న వ్యానిటీ బ్యాగ్ తీసుకుని రూంలోంచి బయటకొచ్చింది దిశ.
ఆఫీస్ రూం దాటి బయటికొస్తున్న సమయంలో బయటినుండి లోనికొస్తూ కనిపించింది వసంత.
“పొద్దున్నే ఎటు బయల్దేరావ్?” అడిగింది వసంత.
“నువ్వు రాత్రెటు వెళ్లావు చెప్పు?” తిరిగి ప్రశ్నించింది దిశ.
“స్కైలైన్లో క్లిఫ్ హాంగర్ సినిమాకి.. షకీలాతో లేటైపోయిందని అక్కడే వుండిపోయాను” చెప్పింది వసంత.
“షకీలాతో వెళ్లావో.. లేదో నాకేం తెల్సు.. బాయ్ ఫ్రెండ్ దొరికాడేమోనని భయం” నవ్వుతూ అంది దిశ.
“బాయ్ ఫ్రెండా? నాకా?” వసంతకు బాయ్‌ఫ్రెండ్స్ అంటే ఎందుకో భయం. వాళ్లు ఆడపిల్లల్ని మోసం చేసి మాయమైపోతారని ఆమెకో దృఢమైన నమ్మకం.
“సీయూ. లంచ్‌లో కలుద్దాం..” చెప్పి గబగబా రోడ్డు మీదకెళ్లి బస్టాండ్ వైపు నడవసాగింది దిశ.
సరిగ్గా అదే సమయంలో రోడ్డుకి రెండో పక్కనుంచి వస్తున్నాడు గిరీష్. (రిసెర్చ్ స్కాలర్.. పబ్లిక్ గార్డేన్స్‌లోని మమ్మీని చూడతానికి దిశతో వచ్చిన వాళ్లలో అతనొకడు)
గిరీష్ చాలా ఇంటెలిజెంట్ స్టూడెంట్. పుస్తకాల పురుగు  అతని నిక్‌నేమ్.
“హలో దిశా!” రోడ్డు దాటుతూ పిలిచి ఒక్కక్షణంలో ఇటువైపు వచ్చాడు.
“ఏమిటి… హాస్టల్ చుట్టూ తిరుగుతున్నావు? రెండు మూడు రోజులుగా నిన్నిక్కడ బస్టాపులో చూస్తున్నాను. ఏంటీ విశేషం?” హుషారుగా అడిగింది దిశ.
“ఫ్రెండ్‌ను కలవడానికి.. ఎన్నిసార్లొచ్చినా ఆ ఫ్రెండ్‌ను కలవలేకపోతున్నాను.” అన్నాడు గిరీష్ ఒకింత మొహమాటంగా.
“ఏం?” ఆ మాటకు గిరీష్ వెంటనే జవాబు చెప్పలేదు.
“మిస్ దిశ.. మీకభ్యంతరం లేకపోతే ఒక ఫైవ్ మినిట్స్ నాతో రెస్టారెంట్‌కి వస్తారా?” గిరీష్ ఎర్రటి ముఖమ్మీద చిరుచెమట.. ఆ మాటలంటున్నప్పుడు అతని గొంతులోని మార్పును స్పష్టంగా గమనించింది దిశ.
“ఎందుకు?” వెంటనే అడిగిందామె.
“చాలా ఇంపార్టెంట్ విషయం. మీతో డిస్కస్ చెయ్యాలని మూడు రోజులుగా మీ హాస్టల్ చుట్టూ తిరుగుతున్నాను” నెమ్మదిగా చెప్పాడతను.
“అంటే .. మీరు కలవాలనుకున్న ఫ్రెండ్‌ను నేనా?” ఆశ్చర్యంగా అడిగిందామె.
“ఎస్!”
“నా దగ్గర మీకు మొహమాటం ఏంటి.. రెండేళ్లుగా మనం కలిసి మెలసి తిరుగుతున్నాంగా” రోడ్డును క్రాస్ చేస్తూ అంది దిశ.
“అంటే?”
గిరీష్ ఏం చెప్పదలుచుకున్నాడు తనతో. రెండేళ్ల తమ పరిచయంలో తనతో ఎప్పుడూ ఒక్క జోకు కూడ వెయ్యని వ్యక్తి. గిరీష్ తనను ప్రేమిస్తున్నాడా?
తన ఆలోచనకి మనసులోనే నవ్వుకుంది దిశ.
ఇద్దరూ రెస్టారెంటులో కూర్చున్నాక తలవంచుకుని కూర్చున్నాడు గిరీష్.
“చెప్పు గిరీష్?” అతని ఎర్రటి పెదవులవైపు చూస్తూ అడిగింది దిశ.
“నా గురించి మీకు బాగా తెలుసు. అంచేత..”
“అంచేత…”
“నేను ఒకమ్మాయిని ప్రేమిస్తున్నాను. ఆ అమ్మాయికి కూడా నా మీద ప్రేమ వుందనే నేననుకుంటాను. కాని..”
గిరీష్ డొంక తిరుగుడు ధోరణికి నవ్వొచ్చింది దిశకు.
నిన్ను నేను ప్రేమిస్తున్నానని ధైర్యంగా చెప్పలేని మగాడు.. మగాడేలా అవుతాడో దిశకు అర్ధం కాలేదు.
“ఆ అమ్మాయితో మీరు చెప్పలేదా?”
“మీ.. మీతో చెప్తున్నాను గదా!”
“అంటే.. ఆ సన్నివేశాన్ని, ఎలా ఎదుర్కోవాలో దిశకు అర్ధం కావడం లేదు. తను ప్రేమ గురించి ఎప్పుడూ ఆలోచించలేదు. ఎంతోమంది బాయ్‌ఫ్రెండ్స్ మధ్య తను తిరిగినా ఎవరూ తనతో ప్రేమా, దోమా అనే విషయం ఎప్పుడూ మాట్లాడలేదు.
“దిశా.. నా మనసులోని మాటను మీతో చెప్తున్నాను. మా ఇంట్లో నేనొక్కణ్నే .. మా బామ్మ వృద్ధాప్యం వల్ల నేను అర్జంటుగా పెళ్లి చేసుకోవాల్సిన పరిస్థితి ఏర్పడింది. నాకు నచ్చిన అమ్మాయిని పెళ్లి చేసుకునే హక్కు నాకుంది. అంచేత.. ప్లీజ్ చెప్పండి.. మీరు..”
“అది కాదు గిరీష్.. సడన్‌గా ఏంటిది? మీరు.. నన్ను..” కంగారు పడింది దిశ.
“అవును దిశా! ఈ సమయంలో మీరే నాకు దిక్కు. మీరు చెయ్యాల్సిన హెల్ప్. మీ రూమ్మేట్ వసంతను నేను ప్రేమిస్తున్నానని చెప్పి ఆమెను..”
అతని మాటలింకా పూర్తికాలేదు.
పెద్దగా నవ్వింది. కడుపు చెక్కలయ్యేటట్టు నవ్వింది దిశ. గిరీష్ తనను ప్రేమిస్తున్నాడనుకుని అంతవరకూ సీరియస్‌గా అయిపోయిన ఆమె మనసునిండా అతని అమాయకత్వంపై అభిమానం.
“అంటే వసంతకు రికమెండ్ చెయ్యమని చెప్పడానికా.. ఇంత సస్పెన్స్” నవ్వును అతిప్రయత్నం మీద ఆపుకోడానికి ప్రయత్నిస్తూ అంది దిశ.
“అవును! ఏం.. మిమ్మల్ని నేనేమన్నా కన్‌ఫ్యూజ్ చేశానా?” తొట్రుపడుతూ అన్నాడు గిరీష్.
“అవును! యమ కన్‌ఫ్యూజ్ చేశారు. అది కాదు గానీ, వసంతను రియల్‌గా మీరు పెళ్లి చేసుకుంటారా?”
“గాడ్ ప్రామిస్ దిశా! నేనారాధించే ఆంజనేయుడి మీద ఒట్టు” ఆ మాటకు మరింత నవ్విందామె.
“పెళ్లి గురించి , బ్రహ్మచారి దేవుడు మీద ఒట్టేస్తారేంటి? సరే… నేను మాట్లాడతాను లెండి” బేరర్ తెచ్చిన కూల్‌డ్రింక్‌ని సిప్ చేస్తూ అంది దిశ.
అయిదు నిమిషాల తర్వాత ఇద్దరూ రెస్టారెంట్ నుంచి బయటకొచ్చారు.
“నేను ఎల్లుండిలోపు మా వాళ్లకు ఉత్తరం రాయాలి. వసంతను మీరు ఒప్పిస్తారని నమ్ముతున్నాను…” అన్నాడు గిరెష్ అర్ధింపుగా.
“డోంట్ వర్రీ గిరీష్! ఎల్లుండి మార్నింగ్ వసంత తన నిర్ణయాన్ని మీతో చెబుతుంది సరేనా…?”
గిరీష్ ఎర్రటి ముఖం నిండా తెల్లటి వెలుగులాంటి ఆనందం.. దిశ సిటీ బస్సు ఎక్కేంతవరకూ అక్కడే నిలబడ్డాడు గిరీష్.
బస్సులో కూర్చున్నా గిరెష్ మాటలే జ్ఞాపకానికొచ్చి నవ్వుకుంది.
అతను తనను ప్రేమిస్తున్నానని చెప్పి వుంటే.. వుంటే… ఆ ప్రశ్నకు జవాబు కోసం కాసేపు వెతుక్కుంది దిశ.
ఇరవై నిమిషాల తర్వాత బస్సు విజయనగర్ కాలనీలో ఆగింది.
బస్సు దిగి హేండ్‌బ్యాగ్‌లోని విజిటింగ్ కార్డు తీసి చూసుకుంది.
************************
కాలింగ్‌బెల్ ప్రెస్ చేసి నిల్చుంది దిశ.
రెండే రెండు నిమిషాలు – సత్యబ్రహ్మ స్వయంగా వచ్చి తలుపు తీయడంతో ఆశ్చర్యపోయిందామె.
“గుడ్‌మార్నింగ్ సర్..!”
సడన్‌గా వచ్చిన దిశను చూసి ఆయన కూడా విస్తుపోయాడు.
“మార్నింగ్ ఏడు గంటలనుంచి పదిగంటల వరకూ మా ఆవిడ సిటీలోని గుళ్లూ, గోపురాలూ సందర్శిస్తుంది. అందువల్ల..” అంటూ తను తయారుచేసిన టీని రెండు కప్పుల్తో తెస్తూ చెప్పాడు సత్యబ్రహ్మ.
కాసేపు ఆ కబుర్లూ, ఈ కబుర్లూ అయ్యాక…
తనకొచ్చిన కల గురించి చెప్పింది దిశ.
“మీ వార్డెన్‌కు చెందిన ఆస్ట్రేలియన్ పిల్లిని ఎవరో చంపడానికి ప్రయత్నిస్తున్నారా…?”
ఆశ్చర్యం మిళితమైన ఆ గొంతు వెనక ఆమె మనస్తత్వాన్ని అంచనా వేయడానికి ఆయన ప్రయత్నిస్తున్నాడు.
“ఎస్ సర్!”
“ఓల్డ్‌మెన్ షల్ డ్రీమ్ డ్రీమ్స్, యంగ్‌మెన్ షల్ సీ విజన్స్…” సాలోచనగా చెప్పి “మిస్ దిశ! నిన్న నువ్వు నిద్రపోయేముందు క్రయోనిక్స్ గురించి ఆలోచించావా?”
“అవును. మీరా అడ్రస్ చెప్తే.. ఆ సంస్థలో చేరడానికి నేను సిద్ధంగా వున్నాను”
“ఆ సంస్థలో నువ్వు చేరడం వల్ల సమాజానికి ఎదురీదాల్సిన పరిస్థితి ఏర్పడుతుంది. వాళ్లకేవో రూల్స్, రెగ్యులేషన్స్ వుంటాయి. కఠినమైన పద్ధతులుంటాయి. మిలటరీ క్రమశిక్షణ అవసరం. అసలు అందులో చేర్చుకోవటానికే చాలా పరీక్షలు పెడతారు. కాకపోతే నా ద్వారా వెళ్తున్నావు గనుక నీకా ఇబ్బంది వుండదు. అదొక మత్తుమందు. నువ్వు జీవితంలో సుఖాల్నీ, ఆనందాన్ని కోల్పోతావు. ఇంతకీ నువ్వు ఆ సంస్థలో చేరాలని ఎందుకనుకుంటున్నావు?”
ఆ ప్రశ్నకు భారంగా నిట్టూర్చింది ఆమె.
“నా పరిశోధనల్లో మృత్యువు ఒక భాగమని తెలుసు. ఆ మృత్యువును ఏదో ఒకరోజు మనిషి గెలుస్తాడని నా నమ్మకం .. అందుకే…”
మరో ఇరవై నిముషాలు గడిచాయి నిశ్శబ్దంగా.
“నేనివాళే ఫోన్ చేసి చెప్తాను. రాయలసీమ ఎక్స్‌ప్రెస్‌లో నువ్వు తిరుపతికి వెళ్లు…. హోటల్ భీమాస్‌లో రూం తీసుకో. నిన్నొక వ్యక్తి  కలుస్తాడు సరేనా..
సత్యబ్రహ్మ అలా చెపుతున్న సమయంలో ఆయనకు క్రయోనిక్స్ సంస్థ మృతసంజీవనికి గల అనుబంధం ఏమిటో అడగాలని అనుకుని. కాని ఎందుకో అడగలేకపోయింది.
ఆమె లేచి నిలబడింది.
“ఎప్పుడెల్తావ్ తిరుపతి…?” అడిగాడు సత్యబ్రహ్మ.
“రేపు మధ్యాహ్నం…!”
“ఓ..కె.. బేబీ! విష్ యూ ఆల్ ది బెస్ట్..” ఆ సమయంలో ఆయనకు తెలీదు.
ఆమె క్రయోనిక్స్ సంస్థ మీద కేవలం యింట్రెస్ట్‌తోనే చేరడం లేదని. ఆ సమయంలో ఆమె ఆ సంస్థలో చేరడానికి వెళ్లకపోతే పిచ్చిదానిలా మారిపోయే పరిస్థితి ఏర్పడి వుండేదని ఆమె కొక్కదానికే తెలిసిన నిజం.
అదే సమయంలో ఆమెకు తెలియని యింకొక నిజంవుంది.
దిశ తీసుకున్న నిర్ణయం భారతదేశంలో అతి త్వరలో జరగబోతున్న ఒక అద్భుత సంఘటనకు ఆధారం కాగలదనే విషయం ఆమెకు తెలీదు.
*************************
మహారాష్ట్ర పార్టీ అధ్యక్షుడు అర్జున్ చౌహాన్ దృఢంగా, ఆరోగ్యంగా, ఆరడుగుల ఎత్తుంటాడు. రాజకీయ ఎత్తుగడల్లో ఆరితేరిన నేత అతడు. రాష్ట్ర చీఫ్ మినిస్టర్‌గా, సెంట్రల్ మినిస్టర్‌గా చేశాడు.
పార్టీలోని రెండో బలమైన వర్గానికి  బలమైన ప్రతినిధి చౌహాన్. దేశంలోని స్మగ్లర్లు, రౌడీలు, బడా పారిశ్రామికవేత్తలు, అతని గుప్పిట్లో  వున్నారు. ఎప్పటికైనా ఒక నెలరోజులపాటైనా ప్రధాని పదవిలో కూర్చోవాలని అతని కోరిక.
అర్జున్ చౌహాన్ ఆంతర్యం విశ్వంభరరావుక్కు బాగా తెలుసు. అందుకే తగిన పాచికలు ఆయన కూడా సిద్ధంగా వుంచుకున్నాడు.
ఇద్దరి మధ్యా అరగంటసేపు చర్చలు జరిగాయి.
“చూడండి రావు సాబ్! ఆపద సమయంలో మీకు అండగా నిలిచింది నేను. నా వర్గానికి అయిదు కేబినేట్ పోస్ట్‌లు. ఆరు పార్టీ పోస్టులు యిస్తానని ప్రామిస్ చేశారు. నేను దేశభక్తుణ్ని. నాకేం అక్కర్లేదు. మా వాళ్ల గురించి మీకు తెలుసు. సమయం మించిపోకముందే మా వాళ్లను శాంతింపచెయ్యడం చాలా అవసరం. లేదంటే… ” ఆ మాటల వెనకున్న వ్యంగ్యం, బెదిరింపు సులభంగా అర్ధమైంది విశ్వంభరరావుకి.
“చూడు అర్జున్ భయ్యా! నువ్వు కూడా మిగతావాళ్లలా తొందరపడతావని నేననుకోలేదయ్యా…. మీ వాళ్లని శాంతింప చెయ్యాలంటే, ముందు నిన్ను శాంతింప చెయ్యాలని నాకు తెలుసు. రేపు జరగబోయే పార్టీ మీటింగుల వరకూ ఆగు. నీకు నేనేం చేస్తానో చూసి అప్పుడు మాట్లాడు.”
ఆ మాటతో చౌహాన్ పెదవుల మీద చిరునవ్వు వెలిసింది.
“ఆ రోజు జరిగేది ఈరోజు చెప్తే నా మనసుకి ఏదో తృప్తిగా వుంటుంది కదా..” విశ్వంభరరావుతో పాటు తనూ లేచి పక్కన నడుస్తూ అడిగాడాయన.
విశ్వంభరరావు చౌహాన్ భుజమ్మీద చెయ్యి వేసి..
“ఎవ్వరికీ చెప్పనంటే నీకు చెప్తాను. కనీసం నీ భార్యకు కూడా చెప్పకూడదు. తెలుసా?”
ఆశ్చర్యంగా అలాగేనన్నట్లు తల వూపాడు అర్జున్ చౌహాన్.
నెమ్మదిగా చెప్పారు ప్రధాని విశ్వంభరరావు.
“నీ వర్గానికి డిప్యూటీ ప్రైమ్ మినిస్టర్ పోస్టునిస్తాను సరేనా?” ఆ మాటతో చౌహాన్ గుండెల్లో రాయి పడింది.
“నా వర్గానికా.. నాకు రాదా?” భయం భయంగా అడిగాడు.
“నువ్వు అల్లరి చెయ్యకుండా మిగతా విషయాలు జాగ్రత్తగా చూసుకుంటే…” ఆర్ధోక్తిగా ఆగాడాయన.
“రావు సాబ్! నా గురించి మీకు బాగా తెలుసు. మీ మనసులో ఈ ఆలొచన వుందని నాకు ముందే చెపితే…” అంతటి నాయకుడు పులకించిపోతూ అన్నాడామాట.
“మళ్లీ కలుద్దాం..” గబగబా చాంబర్‌లోంచి  బయటికొచ్చాడాయన.
పర్సనల్ సెక్యూరిటీ ఆఫీసరు రుషికుమార్ ఆయన కోసమే చాంబర్ బయట ఎదురు చూస్తున్నాడు.
విశ్వంభరరావు బయటకు రావడంతో కమెండోలు ఎలర్టయ్యారు. వైర్‌లెస్ సెట్స్ ఆపరేషన్ మొదలైంది.
ప్రధాని కారెక్కారు. ఆ కారు అక్బర్ రోడ్‌వైపు మలుపు తిరిగింది. ముందు పైలెట్ జీపు, వెనక సెక్యూరిటీ జీపులు, వాటినిండా బ్లాక్ కాట్ కమెండోస్, పదికార్లు, మోటార్ బైక్స్.
కారులోని విశ్వంభరరావు తనని కలిసిన యిద్దరు నాయకుల గురించి సీరియస్‌గా ఆలోచిస్తున్నారు.
*******************
మధ్యాహ్నం రెండు గంటలు దాటింది.
ఆఫీస్ చాంబర్‌లోంచి పర్సనల్ రూంలోకి వచ్చిన ప్రధాని విశ్వంభరరావు చేతి గడియారం వైపు చూసుకున్నారు.
సరిగ్గా  అదే సమయంలో క్యారియర్‌తో లోనికి ప్రవేశించింది భారతి.
ఎప్పుడూ ఏదో మాట్లాడుతూ భోంచేసే విశ్వంభరరావు మౌనంగా ఆలోచిస్తూ భోజనం చేయడం ఆశ్చర్యంగా వుంది భారతికి.
“ఏంటంకుల్! మీరు నిశ్సబ్దంగా వుండడం నాకు నచ్చలేదు” మెల్లగా అంది భారతి.
“నాకు కూడ నచ్చలేదు” పెదగా నవ్వుతూ అన్నాడాయన.
ఆయన లంచ్ తర్వాత జరగబోయే పార్టీ పొలిట్‌బ్యూరో సభ్యుల మీటింగ్ గురించి ఆలోచిస్తున్నాడు. ప్రత్యర్ధి వర్గం లేవనెత్తే ప్రశ్నల పరంపర ఎలా ఎదుర్కోవాలో, ఏ వ్యూహంతో వారిని చిత్తు చెయాలో అప్పటికే ఒక నిర్ణయానికి వచ్చాడాయన.
భోజనం చేశాక చేతులు కడుక్కుంటున్న సమయంలో అంది భారతి.
“అంకుల్. మీ మేధస్సును మీరు తక్కువ అంచనా వేసుకుంటున్నారేమో.. మీ వెనుక కోట్లాది ప్రజల అండదండలున్నాయని మరువకండి..” అంది  భారతి ఉత్సాహంగా.
“మేధస్సుకు, రాజకీయానికి సంబంధం లేదమ్మా! రాజకీయానికి మనసుతోనే ఎక్కువ సంబంధం. ఆ మనసును చంపుకున్నవాడే రాజకీయవేత్తగా రాణిస్తాడు” అపప్టికే పి.ఎ.దేశ్‌ముఖ్ లోనికి రావడంతో ఆయన్ను చూశారు విశ్వంభరరావు.
మరో అయిదు నిమిషాల తర్వాత  రూమ్ లోంచి బయటికెళ్తూ  –
“భారతి! మనం యింటికి కలిసే వెళ్దాం.. నువ్వుండు” చెప్పి గబగబా నడిచారు విశ్వంభరరావు..
ఇంకా ఉంది…
రచన: యండమూరి వీరేంద్రనాధ్.. 
ఇస్మాయిల్ ఖాన్ జేబులు తడిమి చూసుకున్నాడు.
అర్ధరూపాయి దొరికింది.
ఆఖరి అర్ధరూపాయి.
ఇస్మాయిల్ ఖాన్ భారత దేశ సైన్యంలో పనిచేశాడు. పది సంవత్సరాల క్రితం అతడు కాశ్మీర్‌లో శత్రుసైన్యానికి పట్టుబడ్డాడు. అతడిని మిలటరీ క్యాంప్‌లో బంధించారు. పది సుదీర్ఘమైన సంవత్సరాలు. అతడిని వాళ్లు ఒకటే కోరేవారు. “నిన్ను వదిలిపెడతాం.. భారతదేశానికి వెళ్లు. తిరిగి సైన్యంలో చేరు. ఈసారి మా గూఢచారిగా పనిచెయ్యి. సంవత్సరానికి లక్షరూపాయిలిస్తాం..” ఇస్మాయిల్ ఒప్పుకోలేదు. అతడు నిజాయితీ వున్న భారత సైనికుడు.
ఫలితంగా పది సంవత్సరాలు జైల్లో వున్నాడు. చివరికి శాంతి ఒప్పందం క్రింద ఖైదీల మార్పిడి జరిగింది. ఖాన్ స్వదేశం వచ్చేశాడు. అప్పటికే అతడి వయసు దాటిపోవటంతో తిరిగి సైన్యంలో ఉద్యోగం లేదు. పించను వస్తుందన్నారు. దానికోసం ఆర్నెల్లనుంచీ తిరుగుతున్నాడు . బ్యూరోక్రసీ అడ్డుపడుతోంది. అయినా అతడెప్పుడూ దేశాన్ని తిట్టుకోలేదు. ఈ ప్రభుత్వాన్ని రక్షించడం కోసమా నేను చలిలో శత్రువులతో పోరాడింది అనుకున్నాడు. అతడికి పిల్లల్లేరు. భర్య ఎప్పుడో చచ్చిపోయింది.
ఆ రోజే అతడికో మంచి వార్త తెలిసింది. మాజీ సైనికుల కిచ్చే పించను శాంక్షను అయినట్టు. అంతేకాదు! చేనేత కార్యాలయంలో ఉద్యోగం దొరికినట్టు.
అందుకని ఆ రోజు తన దగ్గర వున్న ఆఖరి అర్ధ రూపాయి సగర్వంగా ఖర్చు పెట్టుకోదల్చుకున్నాడు. మిరపకాయ బజ్జీలు కొని పైపు దగ్గర నీళ్లు తాగి, జెండా ఊంచా రహే హమారా అనుకున్నాడు.
బజ్జీల కాగితం పారవేయబోతుంటే కనపడింది ఆ బొమ్మ.
“చైతన్య కోసం విలపిస్తున్న తల్లి” అని
నాలుగు రోజుల క్రితం పేపర్ అది. అప్పటికి చైతన్య ఇంటికి వచ్చి రెండు రోజులైంది.ఇస్మాయిల్ ఆలోచిస్తున్నది దాని గురించి కాదు. ఫోటోని చూస్తున్నాడు. మడతలు పడిన పేపరుని మరింత సాఫీగా చేసి చూశాడు. “రంగనాయకి కదూ” అని గొణిగాడు అతడి మొహం టెన్షన్‌లో ఎర్రబడింది. ‘ఈ వార్త ఆమెకి చెప్పాలి. ఆమెకి చెప్పాలి’ అనుకున్నాడు.
పాకిస్తాన్ జైళ్ళ్లలో  పది సంవత్సరాలు వున్నప్పుడు కూడా అతడింత టెన్షన్ అనుభవించలేదు.
వివరాలు కోసం ఇస్మాయిల్ మరోసారి పేపర్ చూశాడు.
హీరో చైతన్య కనపడకుండా పోవటం  గురించి రకరకాల కథలు అప్పటికే ప్రచారంలోకి వచ్చాయి. విదేశాలకు వెళ్లిపోయాడని ఒక పేపరు రాసింది. ఫీల్డ్‌లో వున్న టాప్‌స్టార్‌ని పెళ్లాడి హనీమూన్‌కి వెళ్లాడని రూమర్ స్ప్రెడ్ చేసిందొక పత్రిక. అతడి పేరు ప్రఖ్యాతుల్ని చూసి ఓర్వలేక సాటి నటులెవరో కిడ్నాప్ చేయించారని మరో ‘కాకా’ పత్రిక వ్రాసింది. మరో పత్రిక మరింత ముందుకెళ్లి  చైతన్య మరణించాడనీ, ఆ వార్త బయటికి పొక్కనివ్వకుండా చేస్తున్నారనీ వ్రాసింది.
ఇస్మాయిల్ చేతిలో వున్న పత్రిక ముక్కలో మాత్రం చైతన్య కొన్ని రోజుల్నుంచి కనపడటం లేదన్న వార్త మాత్రమే వుంది.
అతడు పేపరు తీసుకుని కొట్టువాడి దగ్గరకెళ్ళి ” ఈ చైతన్య ఎవరు బాబూ?” అన్నాడు.
కొట్టువాడు ఇస్మాయిల్ కేసి విచిత్రంగా చూసి” నువ్వు నన్ను అడిగింది తెలుగులోనేనా?” అన్నాడు.
“అవును! ఏ?” అర్ధం కానట్టు చూశాడు ఇస్మాయిల్.
“తెలుగు సినిమాలు చూడవా నువ్వు?”
తెలుగు సినిమాలు కాదు కదా.. తెలుగుగడ్డను చూసి పది సంవత్సరాలైంది అందామనుకుని “నేను చూడను” అన్నాడు.
“నువ్వు సినిమాలు చూసినా, చూడకపోయినా, కనీసం తెలుగు మాట్లాడటం వస్తే చాలు చైతన్య తెలిసి వుండాలే. చైతన్య తెలుగు తెరమీద టాప్‌స్టార్.”
“ఆయన ఇల్లు ఎక్కడ?”
కొట్టువాడు అడ్రస్ చెప్పాడు.
ఇస్మాయిల్‌కి ఆ ఇల్లు కనుక్కోవటానికి ఎక్కువ సేపు పట్టలేదు. అతడి మనసంతా టెన్షన్‌తో నిండి వుంది.
చైతన్యది చాలా పెద్ద బంగ్లా. ముందు గేటు పది అడుగుల ఎత్తుంది. చుట్టూ చెట్లు, పోర్టికోలో రెండు కార్లున్నాయి. గేటు సందుల్లోంచి చైతన్య కనపడతాడేమో చూద్దామని నలుగురైదుగురు అభిమానులు తొంగి చూస్తున్నారు.
ఇస్మాయిల్ వాచ్‌మెన్‌తో “చైతన్య వున్నాడా?” అని అడిగాడు.
వాచ్‌మెన్ ఇస్మాయిల్ వైపు చిత్రంగా చూశాడు. చైతన్యని వున్నా”డా” అని సంబోధించే మొట్టమొదటి వ్యక్తిని అతను చూస్తున్నాడు.
“నువ్వెవరు?”
“నా పేరు చెప్తే అతనికి తెలీదు. ఉన్నాడా?”
“పిచ్చాసుపత్రి నుంచి వస్తున్నావా? బాబుగార్ని వున్నాడా అంటావా? నాలుక కోసెయ్యగలను. పో ఇక్కడనుంచి” కసిరాడు వాచ్‌మెన్.
“సైన్యం నుండి వచ్చాను బాబూ! భాయీ భాయీ అనుకోవటమే తప్ప గౌరవాలిచ్చుకోవటం తెలీదు. చైతన్య నా కొడుకులాంటివాడు. అందుకని ప్రేమగా అలా పలకరించాను. అంతేకాని తేలిక చేయ్యాలనే ఉద్దేశ్యంతో కాదు. ఆయనుంటే ఒకసారి చూస్తాను.”
“ఇంకానయం నా కొడుకుని బయటికి పిలువు అనలేదు. కొడుకులాంటివాడట. ఇలా తండ్రులమని, తాతలమని చెప్పుకుని చైతన్యగారిని పిలవమంటే పిలవటానికి కాదు మాకు జీతాలిస్తున్నది. వెళ్లు.. వెళ్లు..”
“అలా అనకు. ఆ అబ్బాయితో చాలా ముఖ్యమైన విషయం మాట్లాడాలి.”
“వెళ్లవయ్యా చెపుతుంటే నీక్కాదూ”
“పోనీ ఆయన అమ్మగారున్నారా?”
వాచ్‌మెన్ ఇస్మాయిల్ భుజం మీద చెయ్యి వేశాడు.
“అయ్యగారి అభిమానినంటావ్. ఆయన లేదనేసరికి అమ్మగారు కావాలంటావు. అసలు ఎవరవిరా నువ్వు?”
“రంగనాయకికి అన్నయ్యలాంటి వాడిని”
ఆ మాటల్లో నిజాయితీకి వాచ్‌మెన్ కాస్త బెదిరాడు. అయినా ఆ విషయం ఒప్పుకోవటం ఇష్టంలేనట్టు “అయితే ఓ వారం రోజుల తరువాత రా పో ” అన్నాడు.
“వారం రోజులు ఎందుకు?”
“అబ్బాయి తిరిగి వచ్చినందుకు అభిషేకం చేయించటానికి అమ్మగారు తిరుపతి వెళ్లారు. వారం రోజుల తర్వాత వస్తారు.”
ఇస్మాయిల్ కాస్త నిరాశ చెందినట్టు కనబడ్డాడు.
“వారం ఆగాలా? ఇంకా వారం ఆగాలా?”
“ఏమిటి నీలో నువ్వే గొణుక్కుంటున్నావ్?”
“చైతన్యతో నన్నొకసారి కలుపు బాబు! నీకో మంచి బహుమతి లభిస్తుంది.”
“నన్నేం అనుకుంటున్నావు నువ్వు? లంచాలు తీసుకునేవాడిలా కనబడుతున్నానా నేను. అలా డబ్బులు తీసుకుని అభిమానులకి చైతన్య దర్శనం యిప్పించటం మొదలుపెడితే ఇప్పటికి ఆయనకన్నా ఎక్కువ సంపాదించి వుండేవాడిని తెలుసా?”
“అయ్యో నేనా ఉద్ధేశ్యంతో అనలేదు బాబూ.”
“చాల్లేవయ్యా. ఇంకేం మాట్లాడకు వెళ్లు..”
వాచ్‌మెన్ మాటలు పూర్తవుతూ వుండగా గేటు తెరుచుకుంది. చైతన్య కారు బయటకొచ్చి ఇస్మాయిల్ చూస్తుండగానే స్టూడియో వైపు దూసుకుపోయింది.
“వెళ్లు స్టూడియో దగ్గర ప్రయత్నం చెయ్యి. ఆయన మాట్లాడతారేమో..”
“ఊహూ. స్టూడియోకి వెళ్లను. తిరుపతి వెళతాను. చైతన్యకి కాదు. రంగనాయకికి చెప్పాలి ముందు..” అంటూ తనలో తానే గొణుక్కుంటూ వెళ్లిపోతున్న ఇస్మాయిల్ వైపు ఆస్చర్యంగా చూస్తూ వుండి పోయాడు వాచ్‌మెన్.
****************************
“స్త్రీ జీవితంలో ఒకేసారి ప్రేమిస్తుంది మోహన్. మనసూ, తనువూ ఒకరికే అర్పిస్తుంది.”
“అలా అనకు సుజాతా, నువ్వీ వివాహం చేసుకోక తప్పదు. శేఖర్ యోగ్యుడు. పైగా నా స్నేహితుడు.”
“నన్ను క్షమించు భార్గవ్. నీకు నన్ను వివాహం చేసుకోవటం ఇష్టం లేకపోతే  పోనీ. కానీ ఇంకొకర్ని  చేసుకొమ్మని మాత్రం అనకు.”
“అయ్యో సుజాతా నీకెలా చెప్పను. నాకు .. నాకు బ్లడ్ కాన్సర్ సుజాతా”
“కట్” అన్నాడు దర్శకుడు. చైతన్య వచ్చి కుర్చీలో కూర్చుని రిలాక్స్ అయ్యాడు. ఈ సినిమా నాలుగు రోజులకన్నా ఎక్కువ ఆడదని తెలుస్తూనే వుంది. అయినా తన అభిప్రాయం బయట పెట్టకుండా చివరి షెడ్యూల్ చేస్తున్నాడు. అవతల దర్శకుడు పెద్దవాడు. యాభై సినిమాలకు పైగా తీసినవాడు. తను తీసిందే వేదం అని నమ్మినవాడు.
చుట్టూ వందిమాగధులు. ఆయన తీసిన ప్రతి షాటుకీ, చైతన్య చెప్పిన  ప్రతి డైలాగుకి చప్పట్లు కొడుతున్నారు. ఈ హిపోక్రసీ చైతన్యకి విసుగ్గా ఉంది. కాని తప్పదు.
రాత్రి తొమ్మిదింటికి షూటింగ్ పూర్తయింది.
చైతన్య ఇంటికి వెళ్లలేదు. జయసింహ ఇంటికి వెళ్ళాడు.
చాలా పెద్ద ఇల్లు అది. పురాతన కాలపు రాజభవనంలా వుంది. లోపల ఫర్నీచరు మాత్రం ఆధునికంగా వుంది. ప్రతి గదికీ ఎయిర్ కండీషనర్‌లున్నాయి.
“నేనే వచ్చేవాడిని కదా. నాతో పని అంటే ఆశ్చర్యంగా వుంది” అన్నాడు జయసిమ్హ.
“ఫర్వాలేదు”
“మా పిల్లలందరూ మీ ఫాన్స్. వాళ్లు లేరు. బయటకెళ్లారు. ముఖ్యంగా మా పెద్దమ్మాయి మీ ఫాన్. అమ్మాయి ఎమ్మెస్సీ మాత్స్‌లో చేసి, ఐయ్యేయస్‌కి ప్రిపేర్ అవుతుంది”
చైతన్య కాస్త గర్వంగా ఫీలయ్యాడు. మామూలు అభిమానులు వుండతం వేరు. బాగా చదువుకున్న వాళ్లు అభిమానులవ్వడం వేరు.
“మా అమ్మాయికి పజిల్స్ చాలా ఇష్టం.”
“మీకు పెయింటింగ్స్ ఇష్టంలా వుందే” గోడలవైపు చూస్తూ అన్నాడు చైతన్య.
“అవును. అవన్నీ నేనే వేశాను.”
ఇద్దరూ కూర్చున్నారు. రాజా జయసింహ స్కాచ్ ఓపెన్ చేస్తూ “చెప్పండి ఇంత రాత్రిపూట వచ్చారంటే ఏదో పని వుండే వుంటుంది.”
“అవును. ఓ కేసు  వివరణ కోసం వచ్చాను.”
జయసింహ ఆశ్చర్యంగా “కేసా?” అన్నాడు.
“అవును. కొన్నాళ్లపాటు నేను కిడ్నాప్ అయ్యాను తెలుసు కదా…”
“తెలుసు”
“పోలీసులకు వివరాలు చెప్పలేదు నేనే స్వయంగా పరిశోదిద్ధామని.”
జయసింహ ఉత్సుకతో చూశాడు.
“నేనొక ఆస్పత్రిలాంటి  ప్రదేశంలో వుంచబడ్డాను. నిజానికి అది ఆస్పత్రి కాదు. ఒక పెద్ద భవనాన్ని అద్దెకు తీసుకుని నన్ను అందులో వుంచారు.”
“అయితే?”
“ఆ భవనం మీదే జయసింహా!”
ఆ గదిలో నిశ్శబ్దం వ్యాపించింది. దాన్ని చెదురుస్తూ ఆశ్చర్యం నుంచి తేరుకున్న జయసింహ “మైగాడ్ నిజమా?” అన్నాడు. ” ఆ భవనాన్ని ఎవరో నెల రోజులపాటు షూటింగ్ కోసం కావాలంటే ఇచ్చాను. అంతేకాని ఆ దుర్మార్గులు ఇలా మిమ్మల్ని బంధించటానికి ఉపయోగిస్తారు అనుకోలేదు. ఐయాం సారీ.. నిజంగా..”
“ఫర్వాలేదు.”
“నేను మీకు కృతజ్ఞతలు కూడా చెప్పుకోవాలి. మీరు ఈ విషయం పోలీసులకి చెప్పి వుంటే నన్ను భ్రష్టు పట్టించి వుండేవాళ్లు. ప్రశ్నలతో చంపి వుండేవాళ్లు.”
“మీరు నాకో సాయం చెయ్యాలి.”
“చెప్పండి.”
“ఈ ఇంటికోసం మీ దగ్గరకు ఎవరొచ్చారో చెప్పండి”
“అతని పేరు జయరాం అని చెప్పాడు. నెలరోజుల అద్దె పదివేలు ముందే ఇచ్చాడు.
“అతడి అడ్రసు?”
“సారీ, తెలీదు.”
“నన్ను పిచ్చివాడిని చెయ్యడం కోసమో, సుబ్బారావ్‌ని అని నమ్మించటం కోసమో దాదాపు యాభైవేళ్లు ఖర్చుపెట్టారు వాళ్లు. ఎందుకో అర్ధం కావట్లేదు. నన్ను చంపటం వాళ్ల ఉద్ధేశ్యం కాదు. అదే అయితే మొదటిరోజే ఆ పని చెయ్యొచ్చు. వాళ్లు పెట్టిన హింసలకి ఇంకొకరయితే పూర్తిగా పిచ్చివాడయిపోయి వుండేవాడే. ఎందుకింత ప్రయత్నం చేస్తున్నారు వాళ్లు?” అది తెలుసుకోవడం కోసమే నేను స్వయంగా ఇన్వెస్టిగేషన్ మొదలు పెట్టాను. పోలీసులు కేవలం క్రిమినల్‌గా ఆలోచించి, ఆ కోణంలో వెళతారు. నా విషయంలో అది కారణం కాదనిపిస్తుంది. వాళ్లు ఏదో ఉపయోగం కోసం నన్ను వాడుకోవాలనుకున్నారు. మధ్యలో అది ఫెయిలైంది. నాకు వాళ్లు దుర్మార్గులుగా, విదేశీ ఏజంట్లుగానూ కనుపించలేదు. అందుకే నాకు ఇంత ఇంటరెస్టు పుట్టింది” అన్నాడు. అతడు ప్రనూషని గుర్తు తెచ్చుకుంటూ ఈ మాటలు మాట్లాడాడని అతని మనసుకు  మాత్రమే తెలుసు. ఒకవైపు ఆమె అందం సూదంటు రాయిలా ఆకర్షిస్తున్నా.. ఆమె తనని పట్టి వుంచిన నాటకం తల్చుకుంటూ వుంటే  ఒళ్లు మండిపోతోంది. ఎలాగయినా ఈ నాటకం తాలూకు రహస్యం కనుక్కుని ఆమెని రెడ్‌హేండెడ్‌గా పట్టుకోవాలని అతడి మనసు ఉవ్విళ్లూరుతోంది.
“నేను మీకే విధంగా సాయపడగలిగినా సంతోషమే” అన్నాడు జయసింహ.
” ఆ జయరాం మీకు గుర్తున్నాడా?”
“ఉన్నాడు. సాధారణంగా ఒకసారి చూస్తే నేను మర్చిపోను”
“మీరొక పెయింటర్. అతడి ఫోటో చిత్రీకరించగలరా?”
జయసింహ స్తబ్దుడై చూశాడు. కానీ క్షణంసేపే. అతడి మొహం విప్పారింది.
“నిజమే. ఇది మంచి ఆలోచనే.”
జయసింహ మరి ఆలస్యం చెయ్యలేదు. స్టాండ్ అరేంజ్ చేసి , పెయింట్ చేయటం మొదలుపెట్టాడు. సరిగ్గా గంట పట్టింది బొమ్మ వేయటానికి.
బొమ్మ పూర్తి చేసి పక్కకి తొలుగుతూ “చూడండి చైతన్యా! ఇతడే జయరాం” అన్నాడు.
చైతన్య ఆ బొమ్మని చూసి ఉలిక్కిపడి “మైగాడ్! ఇతను మీ దగ్గరికి జయరాం అని పేరు పెట్టుకుని వచ్చాడా? నా దగ్గర పాల్ జోసెఫ్ అని పేరు పెట్టుకున్నాడు.” అన్నాడు.
జయసింహ ఆ బొమ్మని చూస్తూ వుండిపోయాడు.
“ఇతడు ఈ ప్రపంచంలో ఎక్కడున్నా వెతికి పట్టుకుంటాను” దృఢంగా అన్నాడు చైతన్య.
“అంత అవసరం లేదు. అతడిని నేను తరచు చూస్తూ వుంటాను” వెనుకనుంచి వినపడింది.
ఇద్దరూ చప్పున వెనుదిరిగారు.
గుమ్మం దగ్గర నిలబడి వుంది జయశ్రీ. జయసింహ కూతురు. ఐ.ఏ.యస్.కి తయారవుతున్న అమ్మాయి.
“నిజంగానా! ఎక్కడ చూస్తూ వుంటావు అతన్ని?” తొందర తొందరగా అడిగాడు చైతన్య.
“సిటీ సెంట్రల్ లైబ్రరీలో” అంది జయశ్రీ.
“నేను చాలా సార్లు అతన్ని అక్కడ చూశాను”
“అతడిని పట్టుకోవటానికి ప్రయత్నం చేస్తాను. నీకు కనపడితే వెంటనే స్టూడియోకి ఫోన్ చేయ్యి.”
“తప్పకుండా” అంది జయశ్రీ.
చైతన్య జయసింహతో కరచాలనం చేసి “థాంక్స్. చాలా సాయం చేశారు. ఒక “క్లూ” దొరికింది. వెళ్లొస్తాను” అన్నాడు.
అతడిని దింపటానికి జయశ్రీ కారు వరకూ వచ్చింది.
చైతన్య కారు కదిలింది.
ఆమె ఒక నిమిషం అలాగే నిలబడి తర్వాత లోపలికి వెళ్లింది. బెడ్‌రూంలోకి వెళ్లి తలుపేసుకుని ఫోన్ డయల్ చేసింది.
“హల్లో ప్రనూషా”
“నేనే మాట్లాడుతున్నాను”
“నువ్వు వూహించింది కరెక్టేనే. చైతన్య ‘ ఆ ఇల్లు అద్దెకి ఎవరికిచ్చారు’ అని వాకబు చేయటానికి మా ఇంటికొచ్చాడు.”
“తర్వాతేమైంది?” అవతలి కంఠంలో టెన్షన్.
” మా నాన్న ఓ పిచ్చిమారాజు. ఆ మనిషి బొమ్మ వేసి చూపించాడు. మధ్యలో నేను కల్పించుకుని అతను లైబ్రరీ దగ్గర దొరుకుతాడని చెప్పాను.”
అవతలి కంఠం రిలీఫ్. “మంచిపని చేశావ్.”
“విష్ యు బెస్ట్ ఆఫ్ లక్”
“థాంక్యూ”
ఫోన్ పెట్టేసి ప్రనూష లేచి డ్రాయింగ్ రూంలోకి వచ్చింది.
ఆ రూంలో వున్న ఫర్నీచర్ దాదాపు యాభై లక్షలు చేస్తుంది. మామూలుకన్నా దాదాపు రెండింతలు ఎత్తున్న పైకప్పు. ఎంతో పనితనంల్తో నగిషీలు చెక్కిన తలుపులు, ఆరడుగుల ఎత్తున్న దంతపు విగ్రహం రాజభవనంలా వున్న ఆ విశాలమైన గది మధ్యలో ఆమె ఒక్కతే ఎడారి మధ్యలో తప్పిపోయిన శిశువులా వుంది.
ఆ గది గోడకి బంగారపు రంగు అద్దకం వున్న లతల ఫ్రేములో రెండు నిలువెత్తు ఫోటోలున్నాయి. రాజవంశీకుల్లా వున్న ఆ దంపతుల్లో భర్త మాత్రం మిలటరీ డ్రస్‌లో వున్నాడు.
అతడు ప్రనూష తండ్రి.
అతడు రాజవంశానికి చెందినవాడు. ఆమె తాతముత్తాతలు సామ్రాజ్యాధీశులు. రాజ్యాలు పోయినా వారి దగ్గర  నిక్షిప్తమైన వజ్రాలే కోట్లు ఖరీదు చేస్తాయని ప్రతీతి. ఎన్ని కోట్లకి అధిపతులయినా, వారు దేశభక్తులు. ప్రనూష తండ్రి భారత సైన్యంలో చాలా పెద్ద పోస్టులో పని చేసి మరణించాడు. ఆమె తల్లి కూడా తండ్రితోపాటే హతురాలయింది. ఆ మరణాలు ప్రనూష గుండెల్లో శాశ్వత చిత్రాలు. ఆమె వాటిని మర్చిపోలేదు.
ఆ ఫోటోల క్రిందగా వున్న డ్రాయర్‌లోంచి ఆమె ఒక కాగితాల కట్ట తీసింది. రకరకాల మ్యాపులూ, వివిధ ఫోటోలు వున్నాయి ఆ కట్టలో. వాటిని కొంచెం సేపు పరిశీలించి తిరిగి లోపల పెట్టేసింది. తలెత్తి తండ్రి ఫోటో వైపు చూసింది. “వచ్చేసింది నాన్నా, ఏ రోజు కోసమైతే నేను ఇన్నాళ్లూ ఎదురు చూస్తున్నానో ఆ రోజు దగ్గర్లోకి వచ్చేసింది” అనుకుంది మనసులో.
**********
ఇస్మాయిల్ తిరుపతి బస్‌స్టాండ్‌లో దిగాడు. బస్‌స్తాండ్ పక్కనే వున్న డిస్ట్రిబ్యూషన్ ఆఫీస్‌కి వెళ్లి “చైతన్య అమ్మగారు ఈ వూరొచ్చారంట. ఎక్కడ దిగారో చెప్పగలరా?” అని అడిగాడు.
“చైతన్యగారి సినిమాలు పంపిణీ చేసేది మేము కాదు. పక్క వీధిలో మరో ఆఫీసు వుంది” అని చెప్పారు వాళ్లు. ఇస్మాయిల్  అక్కడికి వెళ్లాడు. చాలా పెద్ద ఆఫీసు అది. పెద్ద హాలు నిండా చైతన్య తాలూకు చిత్రాల రకరకాల ఫోటోలు అతికించి వున్నాయి. వాటిని చూస్తూ నిలబడ్డాడు అతడు. అప్రయత్నంగా అతడి కళ్లు తడి అయ్యాయి. ఏదో తెలియని ఉద్విగ్నత మనసంతా నిండి వుంది.
“చైతన్యా! ఇంత చిన్న వయసులో ఇంత విజయాన్ని సాధించావు.. దీన్నంతా నీ తండ్రి చూస్తూ వుంటే ఎంత సంతోషించేవాడో కదా” అనుకున్నాడు అతను. చైతన్యని దాదాపు పది సంవత్సరాల వయసులో వుండగా చూశాడు. మంచు పర్వతాల మధ్య చిన్న కాలనీ, ఆకాశాన్ని  అంటే సూదిమొన ఆకుల చెట్లు. ఆ ప్రశాంత నిశ్శబ్దాన్ని చెదురుస్తూ బాంబుల చప్పుడు.. యుద్ధం..
“ఎవరదీ?”
ఇస్మాయిల్ వెనక్కి తిరిగి చూశాడు. ఆఫీసు గుమస్తా అడుగుతున్నాడు. ఇస్మాయిల్ అతని దగ్గిరగా వెళ్లి “చైతన్య అమ్మగారు తిరుపతి వచ్చారట కదా. ఆమె ఎక్కడున్నారు?” అని అడిగాడు. చైతన్య ప్రసక్తితో గుమస్తా మొహంలో నమ్రత కనబడింది. “మీరామె బంధువులా?”
అవునూ కాదుల మధ్య తలూపాడు ఇస్మాయిల్.
“రంగనాయకమ్మగారు కొండపైకి వెళ్లారు. ఈ పాటికి బయల్దేరి వస్తూ వుండవచ్చు.”
“ఇక్కడికే వస్తారా?”
“అవును. ఇక్కడికే వస్తారు.కాస్త విశ్రాంతి తీసుకుని ఇక్కడనుంచి వెళతారు. మీరిక్కడే వుండండి..”
ఇస్మాయిల్ ఎదురు చూడటం ప్రారంభించాడు.
******************************
“ప్రేమ నీళ్లు లాంటిది. ఏ హృదయపు సీసాలో పోస్తే ఆ ఆకారం దాలుస్తుంది.”
“కాదు శేఖర్, ప్రేమ పంచదారలాంటిది. కాఫీలో వేస్తే తియ్యగా  వుంటుంది. కాలిస్తే నల్లబడుతుంది. ఎక్కువయితే మొహం మొత్తుతుంది.”
” నా ప్రేమ కాలిస్తే నల్లబడదు. ఎక్కువయినా మొహం మొత్తదు. స్వచ్చమైన పంచదారలా తెల్లగా మెత్తగా వుంటుంది.”
“నువ్వు పంచదారలాంటి వాడివయితే నేను రసం తీసిన బత్తాయిపండులాంటిదాన్ని శేఖర్. బీదతనం తప్ప ఏ అర్హత లేనిదాన్ని.”
“కట్” అన్నాడు డైరెక్టర్. చైతన్య వచ్చి కుర్చీలో కూర్చున్నాడు. నలుగురైదుగురు బెదురుగా వచ్చి నిలబడితే పిల్చి ఆటోగ్రాఫ్‌లు ఇచ్చాడు.
“పిక్చర్ ఎలా వుంది?” వారం రోజుల క్రితం రిలీజయిన తన పిక్చర్ గురించి అడిగాడు.
“బావుంది సార్. యాభైరోజులు పోతుంది” వారిలొ ఒకరు సమాధానం ఇచ్చాడు. వాళ్ల దృష్టిలో యాభైరోజులంటే బాగున్నట్టే. ఆ పిక్చర్ గురించి రకరకాల వ్యాఖ్యానాలు విన్నాడు. తన ప్రతి పిక్చర్ రిలీజ్‌కి ఇది తప్పదు. తన చుట్టూ వున్న వలయం గురించి అతడికి తెలుసు. నిర్మాతలు, దర్శకులు, స్నేహితులు.. ప్రిఫ్యూ చూడగానే అద్భుతం అంటారు. షేక్‌హాండ్లిస్తారు. ఆ సాయంత్రం వేర్వేరు గ్రూపులుగా చేరి మందు ప్రారంభించగానే ఇక విమర్శల పర్వం ప్రారంభమవుతుంది. ఒక్కొక్క గ్రూపు ఆయా దర్శకుల, నిర్మాతల పట్ల తమకున్న అభిప్రాయాన్ని బట్టి ఆ చిత్రాన్ని శల్య పరీక్ష చేస్తారు. సాయంత్రం షెక్‌హాండ్లిచ్చిన మొదటి నాలుగు రోజులు ఎవరూ టాక్ చెప్పరు. ఇదంతా తనవరకూ రాదు. తనంటే గౌరవం, భయం. “చాలా బావుందంటున్నారు” తో మొదలవుతుంది. మొదటివారం అవగానే ఇన్‌డైరెక్టుగా చెప్పాలని మిగతా నిర్మాతలు, దర్శకుల తపన. “ఏదో కలెక్షన్లు తగ్గినట్టున్నాయంటున్నారే” అంటూ ప్రారంభిస్తారు. కళ్లలో లీలగా ఎక్కడో సంతోషం. అందరూ తనవాళ్లే . కానీ వేరేవాళ్లు తనతో సక్సెస్ తీస్తే తమ విలువ ఎక్కడ తగ్గిపోతుందో అన్న భయం.
“షాట్ రెడీ సార్” అని అసిస్టెంట్ డైరెక్టర్ వచ్చి చెప్పాడు. చైతన్య కెమెరా ముందుకు వెళ్లాడు. సీన్ ప్రారంభమయింది.
“ఈయనే నాన్న. నే చెప్పానే శేఖర్ అని” హీరోయిన్ అంటోంది.
“నమస్కారం అండీ” తను నమస్కారం చేశాడు. కెమెరా రన్ అవుతున్న శబ్దం వినిపిస్తూంది. హీరోయిన్ తండ్రి బొంగురు గొంతుతో అన్నాడు. “వెళ్లమ్మా! తరతరాల్నుంచి మన ఇంటినే అంటిపెట్టుకుని ‘అంబా’ అన్న రెండక్షరాలే ప్రాణంగా, పెరట్లో మనకి సేవ చేస్తున్న ఆవు ‘రామూ పొదుగు నుంచి పితికిన పాలలో, కార్మికుల చెమటతో తడిసిన చెరుకునుంచి పెట్టుబడిదారులూ, బూర్జువాలూ తయారుచేసిన పంచదార వేసి కాఫీ తీసుకురా తల్లీ. మనలాంటి రైతు కూలీల రాత్రింబవళ్లు కష్టపడి పండించిన కాఫీ గింజల పొడి వేయటం మర్చిపోకమ్మా.”
“కట్” అన్నాడు దర్శకుడు.
చైతన్యకి నిస్సత్తువ ఆవరించింది. ఈ చివరి డైలాగ్ మీద మధ్యాహ్నం రెండు గంటలు చర్చ జరిగింది. ఒక్క డైలాగ్‌లోనే సెంటిమెంటు, విప్లవం, వగైరా వగైరాలు సృష్టించగలిగిన రచయిత మేథస్సుకి జోహార్లంటున్నాడు దర్శకుడు. పాపం నిర్మాతకి డైలాగ్ అర్ధం కాక బిక్కమొహం పెట్టి కూర్చున్నాడు. “వెళ్లి కాఫీ తీసుకురా అమ్మా” అని ఒక్క డైలాగ్ చాలు కదా అంటాడు తను. షూటింగ్ ఆగిపోయింది. రచయిత కోసం కారు వెళ్లింది. రచయిత వచ్చి ఆ డైలాగ్ గొప్పతనం ఏమిటో, అలాంటి డైలాగ్‌లు వున్న తన గత సినిమాలు ఎన్నెన్ని ఎక్కడ ఎక్కడ ఎన్ని రోజులు ఆడాయో ఉపన్యాసం ఇచ్చి వెళ్లిపోయాదు. ఒక్క అక్షరం మార్పులేదు.
“సార్ మీకు ఫోన్”
చైతన్య ఆలోచన నుంచి తేరుకుని బయటకు వచ్చాడు.
“ఏమిటీ విషయం?” అడిగాడు.
ఆ అమ్మాయి కంఠంలో టెన్షన్. “పాల్ జోసెఫ్ కనపడ్డాడు” అంది.
చైతన్య చేయి రిసీవర్ మీద బిగుసుకుంది. “ఎక్కడ?” అన్నాడు ఆత్రంగ.
“సిటీ సెంట్రల్ లైబ్రరీ దగ్గరే”
“లోపలే వున్నాడా?”
“ఉన్నాడు.”
చైతన్య దర్శకుడిని అడిగాడు.”ఇంకా ఎంతసేపు వుంటుంది సీను?”
“నేనిన్ను ప్రేమిస్తున్నాను. అన్న డైలాగ్ హీరో అంటే బావుంటుందో తెలియటం లేదు” అన్నాడు దైరెక్టర్.
“రచయిత ఏం వ్రాశాడు?”
“అదే తెలియడం లేదు.”
చైతన్య దర్శకుడి చేతిలో స్క్రిప్టు తీసుకుని చూశాడు. అందులో ఇలా వుంది.
“హీ. త: (అంటే హీరోయిన్ తండ్రి) నువ్వు మా ఇంటికి రావటం ఎంతో సంతోషంగా  వుంది బాబూ! (కళ్లనీళ్లు తుడుచుకొనును) (క్లోజప్: పరంధామయ్య ఉలిక్కిపడి, తన భ్రమకి తనే పేలవంగా నవ్వుకుని) బ్రతికి వుండగా నీ తడి నేను తుడవలేకపోయాను. చచ్చి నా కన్నీళ్లు తుడుస్తావా విశాలాక్షి (అంటూ తనని తనే తుడుచుకుని లోపలికి వెళ్లిపోతాడు. హీరో హీరోయిన్‌లు మిగులుతారు)
హీ: నేనిన్ను ప్రేమిస్తున్నాను.
చైతన్య దర్శకుడిని “ఏమిటి సమస్య?” అని అడిగాడు. దర్శకుడు స్క్రిప్టు వైపు చూస్తూ “రచయిత ఇక్కడ హీ అని వ్రాశాడు. హీరోనో, హీరోయినో తెలియటం లేదు. ఎవరితో అనిపించను డైలాగు?” అన్నాడు.
“రచయితకి కారు పంపలేకపోయారా?”
” ఆ రచయిత ఇంకో సెట్టింగ్‌కి వెళ్లాడుట. మరో రచయితని పిలిపిస్తున్నాను.”
“ఈలోపు హీరోయిన్ తండ్రి క్లోజప్ తీయండి”
“ఆయన పేలవంగా నవ్వటం ప్రాక్టీసు చేస్తున్నాడు”
చైతన్య చిరాకు అణచుకుని “ఆయన అది ప్రాక్టీసు చేశాక “క్లోజప్” తీసి “ప్యాకప్” చెప్పండి” అని బయటకొచ్చి కారెక్కాడు.
అతడు సిటీ లైబ్రరీకి వచ్చేసరికి ఆరయింది.
మొహానికి కర్చీఫ్ అడ్డు పెట్టుకుని లోపలికి వెళ్లాడు. తనది చాలా కష్టమైన పని అని అతడికి తెలుసు . చాలా మంది గుర్తుపడతారు తనని.
అతడు ఒక మూల నిలబడీ చుట్టూ చూశాడు. అందరూ పుస్తకపఠనంలో నిమగ్నమై వున్నారు. అంతలో వెనుక నుంచి “చైతన్యగారూ!” అని వినపడింది. చప్పున వెనుదిరిగి చూశాడు. లైబ్రేరియన్ అతని వైపు ఎగ్జయిటింగ్‌గా చూస్తూ వున్నాడు. తెలుగుతెర నెంబర్‌వన్ హీరోని ఆ ప్రదేశంలో అలా చూడటం వల్ల వచ్చిన ఉద్వేగం అది.
“జయశ్రీగారు మీకీ చీటీ  యిమ్మన్నారు…”
“జోసెఫ్ పాల్ వెళ్లిపోతున్నాడు. అతడిని నేను ఫాలో అవటానికి ప్రయత్నిస్తాను. ఒకవేళ అతను కార్లోగాని వెళితే ఫాలో అవటం సాధ్యం కాదు. మరోరోజు అతనొచ్చినప్పుడు మీకు ఫోను చేస్తాను” అని వుంది అందులో.
చైతన్యని ఒక్కసారిగా నిరాశ ఆవరించింది. అవును మరి. తనకి వున్నంత  ఇంటరెస్ట్ ఈ కేసులో మరొకరికి ఎందుకుంటుంది? ఆ అమ్మాయి అంత క్యాజువల్‌గా తీసుకోవటంలో తప్పులేదు.
ఇప్పుడిక అక్కడ చేసేదేమీ లేదు. అతడు వెనుదిరుగుతూ వుండగా “ఆటోగ్రాఫు సార్!” అన్నాడు లైబ్రేరియన్. చైతన్య విసుగు అణచుకుంటూ సంతకం పెట్టాడు. మూడ్ ఎలా వున్నా ఈ పనులు తప్పవు. కాస్త విసుగు చూపిస్తే దానికి చిలువలు, వలువలు అల్లబడి పాకిపోతాయి.
చైతన్య లైబ్రరీ మెట్లు దిగి వస్తున్నాడు. ఎత్తయిన భవంతి. చాలా విశాలమైన మెట్లు. దాదాపు పాతిక ముప్పై వుంటాయి.
అతడు నాలుగో మెట్టు దిగుతూ వుండగా..
క్రింద మెట్టు మీదనుంచి పైకి వస్తూ కనిపించింది ప్రనూష.
అతను ఆగిపోయాడు.
ఆమె అతడిని చూడలెదు.
తల వంచుకుని అతడివైపే వస్తోంది.
అతను ఆమె పక్కగా వెళ్లాడు. ఆమె తల వంచుకునే ఇంకా వస్తోంది. అతడు ఆమె వెనుకకి చేరుకుని ఆమెతోపాటు సమాంతరంగా అడుగులు వేయసాగాడు.
ఆమె లైబ్రరీలోకి వెళ్లింది. అయితే లోపలికి వెళ్లలేదు. ముందుగదిలో  లైబ్రేరియన్ దగ్గర వున్న పుస్తకంలో స్తంభం చాటున దాక్కున్నాడు. ఆమె అతడిని గమనించకుండా మెట్లు దిగింది. అతడు చప్పున వెళ్లి రిజిస్టర్‌లో చూశాడు. “కమల” అని వ్రాసి వుంది. అతను విస్మయంతో ఆ పేరువంక మళ్లీ చూశాడు. ఈ అమ్మాయి అసలు పేరు కమలా? లేక అంతకు ముందు “అక్షౌహిణి” అని మోసం చేసినట్లే ప్రనూష  కూడా అసలు పేరు కాదా? అనుమానాలు పక్కన పెట్టి అతను వీధిలోకి వచ్చాడు.
అప్పుడొచ్చింది అతడికి ఇబ్బంది.
మొహాన్నైతే కర్చీఫ్‌తో కప్పుకున్నాడు గానీ, నడకనీ, బాడీ స్టయిల్‌ని ఎలా మార్చగలడు? అతన్ని ప్రజలు ఎన్నో సినిమాల్లో ఎంతో సునిశితంగా గమనిస్తూ వుంటారు. అతని ప్రతీ కదలికా వాళ్లు గుర్తుపట్టగలరు. వెనుక నుంచి చూసినా పోలిక అనుమానించ గలిగేటంత ఫాన్స్ అతడికి వున్నారు.
అతనిలోని నటుడికి అప్పుడే నిజమైన పని ఏర్పడింది. మొహాన్ని అలాగే రుమాలు చాటు చేసుకుని మొత్తం నడక విధానం మార్చి బాడీలో వంపుల్ని మరింత విభిన్నంగా చేసి నడవసాగాడు. అతడికి ఒకటి మాత్రం ఆశ్చర్యంగా అనిపించింది. ప్రనూష కోటీశ్వరురాలు అయి వుండాలి. ఆమె తనని పిచ్చివాడుగా నిరూపించే కార్యక్రమంలో లక్షరూపాయలదాకా ఖర్చు పెట్టింది. మరి ఆ అమ్మాయి ఇంత సాదా దుస్తులలో వున్నదేమిటి?
అతడి అనుమానాన్ని బలపరుస్తూ ఆమె ఒక చిన్న ఆఫీసులో ప్రవేశించింది. అతడికి మరో ఆలోచన స్ఫురించింది. లక్ష్మిని తన భార్యగా నటించటానికి వాడుకున్నట్లే, ఈ కమల్ని కూడా ఎవరైనా నాటకానికి ఒప్పించారా?
ఈ ఆలోచన అతడికి అంత ఆనందాన్ని యివ్వలేదు. తన ప్రత్యర్ధి ప్రనూష అయితే బావుండునని అతడు మనసులోనే కోరుకుంటున్నాడు. తలపడితే అంత అందమైన, తెలివితేటలున్న అమ్మాయితోనే తలపడాలి. అతడికి డాక్టర్ పాల్ మొదటినుంచి నచ్చలేదు. ఆ డాక్టరేగాని ఈ రాకెట్‌కి మూలకారకుడయి లక్ష్మినీ, కమలనీ వాడుకున్నట్టు రుజువైతే అతను తన చేతిలో బలమైన దెబ్బ తినబోతున్నాడు.
అంతలో ఆమె బయటకు వచ్చింది. అతడింక ఈ ముసుగులో గుద్దులాట పెంచదల్చుకోలేదు. దగ్గరగా వెళ్లి “హల్లో” అన్నాడు. హఠాత్తుగా వెనుకనుంచి పిలుపు వినబడేసరికి ఆమె ఉలిక్కిపడి చూసింది. ఆమె మొహంలో ఒక్కసారిగా రకరకాల భావాలు కదలాడాయి. ఉద్విగ్నత నిండిన కంఠంతో “మీరు.. మీరు చైతన్య కదూ?” అంది.
అతడు ఆమెవైపు కన్నార్పకుండా చూశాడు.
“చాలా అద్భుతంగా నటిస్తున్నావు సో.. నీ అసలు పేరు కమల అన్నమాట.”
ఆమె అయోమయంగా “అసలు పేరేంటి? నా పేరే కమల. మీరు చైతన్యే కదా.. ఆ విషయం చెప్పండి ముందు.” అంది.
“నాతో అన్ని రోజులు హస్పిటల్లో గడిపినా నీకా విషయం అనుమానంగా వుందా?”
“హాస్పిటల్ ఏమిటి?”
“ఇంకా నటించకు ప్రనూషా.. ఉరఫ్ అక్షౌహిణి.. ఉరఫ్ కమలా..”
ఆమె మొహం ఎర్రబడింది. “మీరు ఏం మాట్లాడుతున్నారో అర్ధం కావటం లేదు.”
“ఆ మాట నేననాలి. చెపు.. ఇంత నాటకం ఎందుకాడావు? నన్ను ఎందుకు ఆస్పత్రిలో పెట్టారు? చెప్పు ప్రనూషా! నాకు లక్ష్మి అంతా చెప్పింది. ఈ గ్యాంగ్‌కి నువ్వే లీడర్‌వని కూడా నాకు తెలుసు. నాకు విషయమంతా చెప్తే సరి. లేకపోతే నిన్ను పోలీసులు పట్టించవలసి వస్తుంది.
“పోలీసులకా? ఎందుకు? నేనేం తప్పు చేశాను?”
“చూడండి. మీరు ఎవర్ని చూసి ఎవరనుకుంటున్నారో. నేను చిన్న ఏజన్సీ బిజినెస్ చేసుకునేదాన్ని. మా అమ్మా నాన్నలతో కలిసి వుంటున్నాను. మిమ్మల్ని తెరమీద చూడటమే తప్ప ప్రత్యక్షంగా చూడటం ఇదే ప్రధమం. నేను మీతోపాటు ఆస్పత్రిలో వున్నానంటున్నారు. ఆ రోజుల్లో నేను మా తల్లిదండ్రులతో కలిసి ఒరిస్సాలో వున్నాను. ఇవన్నీ మీకు చెప్పవలసిన అవసరం లేదు.  కానీ మీరు చైతన్య అన్న గౌరవంతో మీరేదో అపోహలో వున్నారు కాబట్టి అంతా చెపుతున్నాను. మీకేమైనా అనుమానాలుంటే ఏ సాక్ష్యాలు కావాలంటే అవి పరిశీలించవచ్చు. ఇక మీరు నన్ను వదిలిపెట్టకపోతే నేనే పోలీసుల్ని పిలవవలసి వుంటుంది.” అంది కోపంగా..
ఆమె అంత ధీమాగా చెప్తుండేసరికి అతను కొద్దిగా వెనక్కి తగ్గాడు. “క్షమించండి. మీలాంటి అమ్మాయే ఎవరో నన్ను మోసం చేశారు. మనిషిని పోలిన మనుష్యులుండటం అసహజమే అయినా అసాధారణం  కాదు కదా. పొరపాటు పడ్డాను”
ఆమె మొహం కూడా ప్రసన్నగా మరింది. “సర్లెండి అయిపోయిందేదో అయిపోయింది.” అంది.
“మీకు చిన్నప్పుడే తప్పిపోయిన అక్కగానీ, చెల్లిగానీ వుందా?”
“లేదు. మీ సినిమా కథల్లోలా ఏ ఫ్లాష్‌బ్యాక్ అయినా వున్నదేమో మరి.మా అమ్మా నాన్నలని అడగాలి” అంది నవ్వుతూ.
“మీకు సెన్సాఫ్ హ్యూమర్ బావున్నట్టుందే” అన్నాడు.
“థాంక్స్ …. కాంప్ల్మెంట్‌కి”
“ఇలా జనం మధ్యలో నడవటం నాకు ఇబ్బందిగా వుంది. మీకు అభ్యంతరం లేకపోతే మిమ్మల్ని కార్లో డ్రాప్ చేస్తాను. లైబ్రరీ దగ్గర ఉంది నా కారు.”
“మా ఇంటివరకూ మీ రధం రాదు.”
“ఫర్వాలేదు.”
ఇద్దరూ నడవసాగారు..
“మీరు లైబ్రరీ నుంచి నన్ను వెంటాడుతూ వస్తున్నారా?”
“అవును”
“పత్తేదారు పని చేశారన్నమాట”
“తప్పు దార్లో!”
ఇద్దరూ కారు చేరుకున్నారు. ఆమె ఎక్కింది. అతడు కారు స్టార్ట్ చేస్తూ అన్నాడు.”ఎటు మీ ఇల్లు?”
“పోనివ్వండి చెప్తాను.”అంది. “మీరు మా ఇంటికి కూడా రావచ్చు. నేను చెప్పిన విషయాలపట్ల ఏవైనా అనుమానాలుంటే మా తల్లిదండ్రులను కూద కలుసుకోవచ్చు.”
“అవసరం లేదు. ఒక పూర్తి ఆస్పత్రి సెటప్ తయారు చేసి నటీనటుల్తో డాక్తర్ల వేషాలు వేయించి నన్ను మతిలేనివాడిగా చిత్రీకరించడానికి ఎంతో కష్టపడ్డ నీకు ఒక పూరింట్లో తల్లితండ్రుల్ని సృష్టించటం పెద్ద కష్టం కాదు. వాళ్లు అక్కడ రెడీగా వుంటారని నాకు తెలుసు.”
“ఏమిటి మీరు మాట్లాడేది?”
“నువ్వు నా కారెక్కేవరకు నేనూ నాటకమాడాను. ఇప్పుడిక నువ్వు తప్పించుకోలేవు. ఇప్పుడు నిన్ను ప్రైయివేట్ గెస్ట్‌హౌస్‌కి తీసుకెళ్లబోతున్నాను. అక్కడ నిజం చెప్పేవరకు నిన్ను వుంచబోతున్నాను. నన్ను పెట్టిన హింసకి ప్రతీకారం.
ఆమె గట్టిగా అంది..”ఇది అన్యాయం. ఎవర్నో పట్టుకుని.. ” ఆమె మాటలు పూర్తిగా కాకుండానే అతడు ఇంకా గట్టిగా అరిచాడు. “ఎవర్నో కాదు. నిన్నే.. నువ్వు నన్ను మోసం చేయలేవు..”
“అంత ధీమాగా ఎలా చెప్పగలరు?”
“మనిద్దరం  కలిసి పిచ్చాసుపత్రి గోడమీద ఎక్కుతుండగా గార్డులు రైఫిల్స్ పేల్చారు. నేను నీకు చెయ్యి అందించాను. అప్పుడు నీ చెతికి గుచ్చుకున్న గాజుపెంకు గాయం ఇంకా నీ చేతిమీద తగ్గలేదు.”
ఆమె చప్పున చేతివైపు చూసుకుంది. అతనన్నాడు. “ఇప్పుడు చెప్పు. నీ అసలు పేరేమిటి? ఈ నాటకంలో నీ భాగం ఎంత? మళ్లీ ఇంకో నాటకం ఆడటానికి ప్రయత్నించావో దాని పరిణామం చాలా తీవ్రంగా వుంటుంది.”
ఆమె మొహం పాలిపోయింది. అతడు తనని అంత సునిశితంగా పరిశీలిస్తాడని అనుకోలేదు. కొద్దిసేపు మౌనంగా వుండి తలెత్తింది. “మా ఇంటికి వెళదాం. అక్కడ అంతా చెపుతాను.” అంది. “మళ్లీ ఇంకో ఎత్తా?” అన్నాడు.
“ఇక వాటి అవసరం లేదు. మీరు నేననుకున్నదానికన్నా చాలా తెలివైనవాళ్లు. మా ఇంటికే వెళదాం.
“మీ ఇంటివరకూ కారు వెళ్లదన్నావ్?”
ఆమె నవ్వింది.” ఊరికనే అన్నాను.పదండి వెళదాం”
“నాకు నమ్మకం లేదు. ఇంకో వలలో చిక్కుకునే ఓపికా, తీరికా నాకు లేవు.”
“ఇక నాటకాలేమీ లేవు చైతన్యగారూ. మీకోసమే నేను లైబ్రరీకి వచ్చాను. మీరు నన్ను ఫాలో అవుతున్నారని తెలిసీ ఈ ఆఫీసుకి వచ్చాను.”
అతడు అమితమైన ఆశ్చర్యంతో “నేను లైబ్రరీకి వస్తున్నానని నీకెలా తెలుసు?” అన్నాదు.
“జయశ్రీ చెప్పింది” అతడు పక్కలో బాంబు పడ్డట్టు అదిరిపడ్డాడు.
అతడి భావం గ్రహించినట్టుగా ఆమె అంది.” జయశ్రీ నా స్నేహితురాలు. ఆస్పత్రి బిల్డింగ్ మేము ఎవరి దగ్గర తీసుకున్నామో అని ఎక్వయిరీ చేస్తూ మీరు ఆ ఇంటి యజమాని దగ్గరకు వెళతారని నాకు తెలుసు. డాక్టర్ పాల్‌ని  ఆ విధంగానే మీరు కనుక్కున్నారు. డాక్టర్‌ని తరచూ లైబ్రరీ దగ్గర చూస్తానని జయశ్రీ మీకు అబద్ధం చెప్పింది. తను మీకు ఫోన్ చేసి స్టూడియో నుంచి పిలిపించినప్పుడు నాకు చెప్పగానే నేనే స్వయంగా లైబ్రరీకి వచ్చాను. ఈ నాటకానికి చరమగీతం పలకటానికి.”
“కానీ. కానీ ఎందుకీ నాటకం.? అసలేమిటిదంతా?”
“ఆవేశపడకండి. ఇంకో అయిదు నిమిషాల్లో అంతా చెపుతాను మీకు. అదిగో ఆ కుడివైపు భవంతిలోకి తిప్పండి.”
అతడు స్టీరింగ్ సర్రున కోసాడు.
ఆ భవంతి కనీసం కోటి రూపాయలు పైగా చేస్తుంది. చుట్టూ విశాలమైన తోట. మధ్యలో ఫౌంటేన్.
అతడిని హల్లో కూర్చోబెట్టి, లోపలికి వెళ్లి ఆమె తయారయి వచ్చింది.అతడమెనుంచి చూపు తిప్పుకోలేకపోయాడు. అప్సరసలా వున్నదామె.
అతడి ఎదుటి సోఫాలో కూర్చుంటూ “చెప్పమంటారా? కాఫీ తీసుకున్నాక మొదలుపెట్టనా?” అని అడిగింది.
“నా సహనాన్ని ఎక్కువ  పరీక్ష పెట్టొద్దు” అన్నాడు కోపంగా.
ఆమె “సరే, చెపుతాను” అంది.   “నీ పేరు?” అడిగాడు గూర్ఖా అనుమానంగా.  ఆ ఇంటి ముందు అతడు చాలా రోజుల్నుంచి తచ్చాడటం గమనించాడు.
“నా పేరు శ్రీరాములు” అన్నాడు ఇస్మాయిల్. అతడికి తను చైతన్య తాలూకు బంధువుని అని చెప్పినట్టు గుర్తుంది. ఇప్పుడు తన అసలు పేరు చెప్తే ప్రమాదమని అలా అన్నాడు.
“అమ్మగారు ఇప్పుడే తిరుపతి నుంచి వచ్చారు.” గేటు తలుపు తీస్తూ అన్నాడు గూర్ఖా “లోపలికి వెళ్లండి”.
గుండె వేగంగా కొట్టుకుంటూ వుండగా, తడబడే కళ్లతో లోపలికి ప్రవేశించాడు ఇస్మాయిల్.
లోపల అంతా ఆధునికంగా వుంది. ఒకవైపు పైకి మెట్లు, మరొకవైపు ఒకేసారి పదిమంది కూర్చోవటానికి వీలుగా పెద్ద సోఫాసెట్టు. మరొకవైపు చైతన్య సినిమాల తాలూకు షీల్దులు.
కుర్రవాడు కాఫీ తీసుకొచ్చి పెట్టాడు.
ఇదంతా తను వాళ్ల బంధువుని అని చెప్పటం వల్ల వచ్చిన గౌరవం అని అతడికి తెలుసు. మామూలుగా అయితే లోపలికి ప్రవేశించమే కష్టం.
తను ఇప్పుడు చెప్పబోయే ఈ రహస్యం.. అది వినగానే ఆవిడ ఎలా ఫీలవుతుంది? ఆనందంతో తబ్బిబ్బు అవుతుందా స్పృహ తప్పి పడిపోతుందా?
ఉద్విగ్నత పట్టలేక ఇస్మాయిల్ చేతులు నులుముకున్నాడు. నుదుటిమీద చెమట తుడుచుకున్నాడు.
అంతలో..
దూరంగా మసీదునుంచి ప్రార్ధన వినిపించింది.
నమాజ్.
యుద్ధభూమిలోనైనా సరే.. ఆ టైమ్‌కి .. ప్రార్ధించటం అలవాటు ఇస్మాయిల్‌కి.
ఆ గదిలోనే ఒక మూల దుప్పటి పరిచి కూర్చొని నమాజ్ చేసాడు.
అతడు కళ్లు విప్పేసరికి ఎదురుగా చైతన్య సెక్రటరీ రాజు వున్నాడు.
“ఎవర్నువ్వు?” కర్కశంగా అడిగాడు. ఇస్మాయిల్ తడబడ్డాడు. ఏం చెప్పాలో తెలియలేదు.
రాజు అతడి భుజం పట్టుకుని లేవదీస్తూ “చైతన్యగారి బంధువునని చెప్పి లోపలికి ప్రవేశిస్తావా? ఎవడ్రా నువ్వు?” అన్నాడు. క్షణాల్లో అక్కడ పరిస్థితి మారిపోయింది. అంత సులభంగా మోసపోయినందుకు గూర్ఖా చీవాట్లు తిన్నాడు.
ఆ కోపాన్ని వాడు ఇస్మాయిల్ మీద చూపించి దాదాపు గెంటుకుంటూ బైటకు వచ్చాడు. “పోలీసులకి ఫోన్ చెయ్యండి సార్” అంటున్నాడు పని కుర్రాడు.
ఇస్మాయిల్ గేటు బయటకొచ్చి పడ్డాడు.
ఆ పరిస్థితుల్లో కూడా చైతన్య తల్లి కనబ్డుతుందేమో అన్న ఆశ.
అతడి కళ్లముందే గేట్లు మూసుకుపోయాయి. ఒక అబద్ధం చెప్పటం ద్వారా.. శాశ్వతంగా ఇక ఆ ఇంటిలో ప్రవేసించే అవకాశం కోల్పోయానని అతడికి తెలుసు.
ఎలా చెప్పాలి? చైతన్య తండ్రి బ్రతికున్నాడన్న సంగతి ఆవిడతో ఎలా చెప్పాలి?
మాలిక పత్రిక చైత్రమాస సంచిక విడుదలైంది. అన్నివర్గాల పాఠకులకు నచ్చే అంశాలతో సరికొత్తగా రూపొందింది ఈ సంచిక.  ఈసారినుండి మాలికపత్రిక నుండి ప్రత్యేకమైన అంశాలతో మూడు సీరియళ్లు ప్రారంభమవుతున్నాయి. అడగగానే తమ రచనలను మాలికకు అందించిన యండమూరి వీరేంద్రనాధ్ గారికి, సూర్యదేవర రామ్మోహన్ గారికి, అడగకుండానే పారశీక ఛందస్సు గురించి సిరీస్ ఇస్తున్న J.K.Mohan Raoగారికి  , ఆలస్యమైనా మరచిపోకుండా తన రచనను పంపిన బ్నిం మూర్తిగారికి, మిగతా రచయితలందరికీ కూడా ధన్యవాదాలు తెలుపుకుంటున్నాము.
ఈ సంచికనుండి ప్రఖ్యాత టెక్నాలజీ ఔత్సాహికులు, కంప్యూటర్ ఎరా పత్రిక ఎడిటర్ అయిన నల్లమోతు శ్రీధర్ గారి వీడియో చానెల్ ఒకటి మొదలు పెడుతున్నాం. ఈ శీర్షిక క్రింద ఆయన అందించే ఉపయోగకరమైన వీడియోలు మీరు వీక్షించవచ్చు.
మరో ముఖ్య విషయం.  ప్రముఖ రచయిత్రి శ్రీమతి సువర్చల చింతలచెరువుగారు మాలిక టీమ్ లో చేరుతున్నారు. ఆవిడకు సాదర ఆహ్వానం పలుకుతూ ఈ సంచికలోని రచనలు:
 
1.  కవి మానాపురం రాజా చంద్రశేఖర్ తో ముఖాముఖీ – బులుసు సరోజినిదేవి
2.  సంస్కృత సాహిత్యంలో ప్రముఖ కవయిత్రులు – విశ్వనాధశర్మ కొరిడె
3. నిత్యజీవితంలో హస్యం – డా.అనిల్ మాడుగుల
4. పారశీక ఛందస్సు – 1 – జె.కె.మోహన రావు
5. అతడే ఆమె సైన్యం – యండమూరి
6. సంభవం – సూర్యదేవర
7. బుల్లి ‘ తెర  ‘ పెన్నుతో బ్నిం – బ్నిం  మూర్తి
8. ఏమి హాయిలే హలా! – నండూరి సుందరి నాగమణి
9. పద్మప్ప – మంధా భానుమతి
10. ప్రకృతి ఒడిలో బ్రతుకు పాఠం – మధురవాణి
11.  మాలిక పదచంద్రిక – 9  – సత్యసాయి కొవ్వలి
12. ‘ కవిసంగమం ‘ సమీక్ష – శైలజ మిత్రా
13. ‘రాముడుండాడు. రాజ్జిముండాది’ సమీక్ష – చక్రధర్ రావు
14. నల్లమోతు శ్రీధర్ చానెల్: ఆన్లైన్ డిస్కౌంట్లని ఉపయోగించుకోవటం ఎలా?
 
 
రచన: కోసూరి ఉమాభారతి
 
 
Thanks to the Artist Krishna Ashok
“ఆడపిల్లకే… ఆప్యాయతలు, అనురాగాలు తెలుస్తాయి.  సానుకూలంగా స్పందించే మనసున్నది కూడా ఆడదానికే,” అని అనాదిగా ఉన్నదే, మనం విన్నదే.  ఆనాటి ఆ స్త్రీ పెదవి విప్పేది కాదు.  దురుసుగా మాట్లాడేది కాదు.  చాటుగా అణకువుగా ఉంటూ, కుటుంబానికి అమృత హస్తంతో సేవలు మాత్రం అందించేది.  వెలుగు నిస్తూ కరిగే కొవొత్తితో పోల్చేవారు ఆమెని.
మరి ఈనాడు, ఇంచుమించు ప్రతి యింట ఆడపిల్ల చదువుల సరస్వతే  .  కలవిడిగా మాట్లాడ్డం, అరమరికలు లేకుండా కలసిపోవడం, సామర్ధ్యంగా ఎన్నో క్లిష్టమైన పనులని సాధించుకు రాగలగడం నేర్చింది. అందుకే రెండువైపులా పదునున్న కత్తితో పోలుస్తున్నారు ఈనాటి వనితని.
మగపిల్ల వాడే వారసుడు, వృద్ధిలోకి వచ్చి కుటుంబానికి చుక్కాని అవుతాడు – అని నమ్మే వ్యవస్థ నుండి కొంతవరకు  సమాజ దృక్పథం మారిందనే అనుకోవచ్చు.  ఈ రోజుల్లో ఎందరో ఆడపిల్లలు, కుటుంబాలకి మార్గదర్శకులవుతున్నారు.   అన్నిటా స్వాతంత్ర్యం,  చొరవ, చూపేది కూడా ఎక్కువగా ఈ రోజుల్లో ఆడపిల్లలే.   బయట ప్రపంచంలో అడుగిడి, పురుషునితో సమానంగా సంపాదించి, తమ వారికి కూడా మంచి జీవనాన్ని కల్పించే సహృదయులు ఆడపిల్లలు ఎందరో ఉన్నారు, ఉండబోతారు కూడా.
విద్యా విజ్ఞానాలు, అందిపుచ్చుకొనే అవకాశాలు, మారుతున్న ఆర్ధిక పరిమాణాలు, నేటి ‘స్త్రీ’ ఎదుగదలకి ఎంతో తోడ్పడుతున్నాయి.  అయితే వీటి వల్ల ‘స్త్రీ’ వ్యక్తిత్వంలో,  ధృక్పదంలో, నడతలో కూడా మార్పు ఏర్పడుతుంది. తప్పదు.
చక్కగా బాధ్యతగా జీవితాన్ని సమన్వయ పరుచుకుంటే తనకి, తన వారికి వెన్నెల వంటి చల్లని జీవితాన్ని ఏర్పరుచుకోగలదు నేటి వనిత.
కొందరిలో ఆ నేర్పు స్వతహాగా ఉంటుంది.  ఎంత వృద్ధిలోకి వచ్చినా స్త్రీ సహజమైన ఓర్పు, సహనం, జాలి, ప్రేమ ఆమెలో మిగిలిపోతాయి.
మరి కొందరిలో కొంత కరుకుదనం,  మితి మీరిన క్రమశిక్షణ, స్వార్ధం చోటు చేసుకుంటున్నాయి.  అవి  ఆమె లోని ఆప్యాయతల్ని,  మమకారాల్ని కప్పేస్తున్నాయేమో.
ఆంధ్రా అయినా అమెరికా అయినా ఏమీ తేడా లేదు…మనిషి – మనస్తత్వం ఒకటే, భావం – అనుభవం ఒకటే, తరాలు – అంతరాలు ఒకటే.
మొత్తానికి, ఈ తరం స్త్రీ మారింది.  కాలాన్ని బట్టి  ఆమె ఆలోచన, విలువలు, ఆప్యాయతలు, మమతలు, మమకారాలు మారాయి.  ఎన్నిటికో నిర్వచనాలు మారాయి.
ఇలా రకరకాలుగా ఆలోచింపజేసే ఈ తరం స్త్రీ నడత,  ఆమె ధృక్పదం అర్ధం చేసుకోవాలనే,
నేను కనుగొన్న, విన్న, కొన్ని క్లిష్టమైన విషయాలు గురించి కొంత ఆలోచించాను.  మా ‘కిట్టిక్లబ్’ స్నేహితురాళ్ళతో విభేదించి, వాదించి, మరిన్నిటితో  ఏకీభవించాను కూడా.  అందరిని ఆలోచింపజేసేవే ఇటువంటి  విషయాలనుకుంటాను.
‘నేటి ‘స్త్రీ’ జీవన విధానంలో, ఆలోచనా స్రవంతిలో,  శైలిలో మార్పు వచ్చింది.’ అన్న చర్చలో ఉండిపోయాము.  ఎన్నో సంఘటనలు ప్రస్తావించుకున్నాము.
మా ఎరుకలోని ఓ కుటుంబంలో జరిగిన  సంఘటన –  ఎలాగైనా ఉన్నతమైన జీవితాన్ని సాధించాలని కన్నవాళ్ళతో  అప్పు చేయించి పై చదువలకి అమెరికా చేరిన వారి అమ్మాయి, చదువు ముగించి సంపాదన మొదలెట్టినా అప్పు తీర్చాలన్న సంగతి వదిలేసింది.
“నా సంపాదనలో సగభాగం మీదే డాడీ,” అని చెప్పి వెళ్ళిన చిన్నారి కూతురు తన చదువు కోసం అయిన అప్పు, దాని తాలూకా వడ్డీ గురించి మరిచిపోయింది.  పాపం ఆ తండ్రి కనీసం వడ్డీలన్నా కట్టమని అడిగి విసిగి పోయాడు.   “నా పెళ్ళికి బంగారం కొనుక్కుంటున్నాను  డాడీ,” అన్న అమ్మాయి వద్ద చులకన పడలేక తన రిటైర్మెంట్ నుండి పెద్ద మొత్తం తీసి ఆ అప్పు తీర్చేసాడు, ఇక ఆ అమ్మాయి తమని ఆదుకుంటుందన్న ఆశలు వదిలేసిన ఆ మధ్య తరగతి తండ్రి.
 
*****
తల్లి పట్ల కూడా దయ లేని మరో కూతురు కథ విని నేనూ ఆశ్చర్యపోయాను – భర్త దూరమయ్యాక పుట్టింట జేరి, స్థితిమంతురాలైన అక్కని సహాయం కోరి,  తల్లి తండ్రులతో వాదమాడి, అక్కతో జగడమాడి,  బ్రతుకంతా అవసరాలు తీర్చుకుంది ఓ మహిళ.   కుటుంబ సహాయంతో ఎంతో కష్టపడి కూతురిని ఇంజినీరింగ్ చదివించింది ఆమె.  పంతాలతో, పస్తులతో అక్కని ఒప్పించి, డబ్బు ఇప్పించుకొని ఆ కూతురిని అమెరికా చేర్చింది కూడా.   కొన్నాళ్ళకి కూతురు స్థిరపడ్డాక ఆ తల్లి సంతోషంగా అందరి దగ్గర తన కూతురి గొప్పతనం వేనోళ్ళ పోగిడేది.
ఇక తాను కూతురి ఇంట విశ్రాంతిగా గడపాలని సంసిద్ధమౌతున్న సమయంలో….
“అమ్మా, నీవు అమెరికాలో ఇమడలేవు. ఇక్కడ అందరూ కష్టపడి పని చేసుకుంటారు.  నీకు ఏ పనీ అలవాటు లేదు.  ఒత్తిగా కూర్చుంటే కుదరదు.  నీకు అక్కడే సరి.  నేనే వచ్చి చూసి పోతుంటానులే,” అని నిక్కచ్చిగా చెప్పింది పాతికేళ్ళ  కూతురు.  అంతే కాదు యాభై రెండేళ్ళ తల్లిని చిన్నజీయర్ స్వామి ఆశ్రమంలో ఉంటే తాను కాస్త డబ్బైతే సాయం చేస్తానని కూడా అన్నదట ఆ ఇంజినీరు కూతురు.
ఎటువంటి ఆలంబన లేని ఆవిడ ఎలా మనగలదు?
ఆ మధ్యనే మోకాళ్ళు రెండు సర్జరీ చేయించుకొని తేరుకుంటున్న ఓ పెద్దావిడ కథ –
“మా పిల్లలిద్దరినీ చూసుకోడానికి ఆయాని పెట్టినా కష్టంగా ఉంది మమ్మీ.  అందుకే నీ దగ్గరికే మూవ్ అవుదామని అనుకుంటున్నాము.  నువ్వైతే మాకు ధైర్యంగా ఉంటుంది. పిల్లల్ని నీ వద్ద వదిలి మనశ్శాంతిగా పనికి వెళ్ళగలను,” అందిట ఆమె కూతురు.
సంబరపడిపోయింది ఆ తల్లి.   అన్న ప్రకారమే ఆరు నెలలకి అమ్మాయి అల్లుడు వాషింగ్టన్ నుంచి ఆస్టిన్ కి మారారు ఇద్దరు పిల్లలతో.
ఆమె ఎంతో ప్రేమగా, ఓపిగ్గా చూసుకునేదిట  మనమల్ని.  నాలుగేళ్ల పాప, రెండేళ్ళ బాబు.  తన యోగా, మెడిటేషన్, ఆర్ట్ క్లాస్ అన్నీ మానేసి శ్రద్ధగా గారాబంగా పిల్లల్ని చూసుకునే అమ్మమ్మకి నానా విధాలుగా మనక్షోభ కలిగించేదట ఆమె సొంత కూతురు.  పిల్లలకి అన్నమెందుకు పెట్టావని ఓ సారి,  ఇంత తొందరగా మందెందుకు వేసావని మరోసారి,  ఎండలో పార్క్ కి ఎందుకెళ్ళావని,  వెళ్ళకపోతే “రోజంతా ఇంట్లోనే ఉంచేసావేమ్మా” అంటూ, ఇలా అన్నిటికి గొడవ పెట్టేదట.
కిందా మీద పడి, పిల్లలిద్దరికీ తిండి పెట్టి, స్నానాలు చేయించి, ఆడించి, నిద్రపుచ్చి ఇలా వాళ్ళ  పనులతోనే గడిచిపోయేదట  పెద్దావిడ  సమయమంతా.   తన కోసం, తన భర్త కోసం కనీసం వంటకి కూడా సమయం ఉండేది కాదట.
ఓ సారి నాలుగు రోజుల పాటు పసి వాళ్ళని వదిలి ఊరు వెళ్లారట కూతురు, అల్లుడు. పిల్లల్లో పసివాడికి జ్వరమొచ్చిందట.   అహర్నిశలు వాడిని చూసుకొని అమ్మమ్మ ఆరోగ్యం చెడిందట కూడా.   కక్కటిల్లి ఏడుస్తున్న పిల్లవాడిని గుండెల మీద వేసుకొని పడుకున్న అమ్మమ్మ  అలాగే నిదుర పోయిందట.
అర్ధరాత్రివేళ ఇంటికొచ్చిన కూతురు, అది చూసి గొడవ పెట్టి తెగ విసుక్కుందట.  తన తల్లి అలా పిల్లవాడికి ఎత్తు నేర్పి మీదేసుకొని పడుకున్నందుకట.  తన తల్లి పెంపకంలో పిల్లలు అడ్డమైన అలవాట్లు చేసుకుంటున్నారని,  అసలు క్రమశిక్షణ లేకుండా అయిపోయారని తెగ అరిచేసిందట.   అసలే జబ్బు పడి నీరసించిన ఆ పెద్దామె  కూతురి దెబ్బకి ఖయిలా  పడి నెల రోజులకి కూడా కోలుకోలేదట.
ఆ వయస్సులో భర్త బాగోగులు కూడా పక్కన పెట్టి, మమకారంతో మనమల పెంపకంలో మునిగిపోయిన ఆ తల్లి పట్ల ఆ యువతికి కృతజ్ఞతా భావం లేక పోగా,  తిట్లు అవమానాలే మిగిలాయిట ఆ పెద్దామెకి.
అంతే కాదు అసలా  ఊరి నుండే మళ్ళీ మారిపోయారట కూడా కూతురు కుటుంబం.  క్రమశిక్షణ లోపించిన తన తల్లి పెంపకం నచ్చలేదట ఆ నేటి యువతికి.  ఎంతగానో కృంగిపోయింది కూతురి ప్రవర్తనవల్ల ఆ తల్లి.
 
*****
 
నేటి ‘స్త్రీ’ లో సహనం, ఓర్పు, మమత నశిస్తే ఓ డబ్బు సంపాదన యంత్రంలా మిగిలే అవకాశం ఉంది.  అలాగని అందరూ అలా ఉన్నారని కాదు సుమా!  తల్లిని తల పైన పెట్టుకుని చూసుకొనే కూతుళ్ళు ఉన్నారు, తూలనాడి అవమానపరిచే వారూ ఉన్నారు.
‘మార్పు’ అనేది నిరవధికం. నిరంతరం జరిగే ప్రక్రియ.  ఏమైనా, మారుతున్న సమీకరణాలని, ప్రేమ ఆప్యాయతలని, బాధ్యతలని బేరీజు వేసుకుని తనకి అనుకూలంగా మలుచుకుంటే మాత్రం నేటి ‘స్త్రీ’ అసమానమైన జీవితం సాగించవచ్చు.
 
‘హ్యాపి మదర్స్ డే’. ‘మాతృదినోత్సవ శుభాకాంక్షలు’
 
రచన: జెజ్జాల కృష్ణమోహన రావు 
 
 
 
 
 
 
 
 
ఈ వ్యాసము ప్రతివాది భయంకర శ్రీనివాస్ గారికి స్మృత్యంజలిగా వ్రాయబడినది.  వారికి గజలులు ఇష్టము కనుక అవి కూడ ఇందులో నున్నాయి. శ్రీనివాస్ గారు  సుప్రసిద్ధ నేపథ్య గాయకుడు, బహుభాషాకోవిదుడు, కవి, వాగ్గేయకారుడు, పరిశోధకుడు. వారు పాడిన ఓహో గులాబిబాలా అనే పాట శ్రోతలను ఆకట్టుకొన్న పాటలలో మఱువరానిది. ఈ పాట పల్లవి ఇలా సాగుతుంది –

 
ఓహో గులాబి బాలా – అందాల ప్రేమ మాలా
సొగసైన కనులదానా – సొంపైన మనసుదానా
నీవారెవరో తెలుసుకో తెలుసుకో తెలుసుకో
ఈ పాట రచయిత దాశరథికి ఉర్దూ పారసీక భాషలతో పరిచయము గలదు.  పై పాట పల్లవి ఛందస్సు ఒక పారసీక ఛందస్సును బోలినది.  దాశరథిగారు దానిని అనుసరించి వ్రాసారో లేక కాకతాళీయముగా ఈ గీతి ఆ ఛందస్సులో వ్రాయబడినదో అనే విషయము మనకు తెలియదు. ఈ ఛందస్సును ముజారీ ముసమ్మన్ అఖ్‌రబ్ అంటారు.
దీని అమరిక ఇలా వివరించబడినది: ==- / =-== // ==- / =-== . మన గురు లఘువుల చిహ్నాలతో ఇది ఇలాగుంటుంది: UUI UIUU – UUI UIUU. ప్రతి పాదములో పూర్వోత్తరభాగములు ఒకే విధముగ నుంటుంది. పాదము మధ్యలో సంస్కృతములోలా విరామయతి (ఆంగ్లములో caesura) ఉంటుంది, అనగా పదము దానికి ముందు విరగాలి.  ఈ ఛందస్సు సూత్రము – మఫఊల ఫాయలాతున / మఫఊల ఫాయలాతున.
సంస్కృత ఛందస్సులో UUI UIUU లేక త-ర-గ గణాలతో భీమార్జనము లేక తరంగ అని ఒక వృత్తము ఉన్నది. దానికి నా ఉదాహరణలు –
భీమార్జనం లేక తరంగ – త-ర-గ
7 ఉష్ణిక్ 21
కాయమ్ము నీకె యిత్తున్
శ్రీయంచు నిన్నె దల్తున్
ధ్యేయమ్ము జూపగా రా
నా యంతరంగమా రా
ప్రాణమ్ములోని శ్వాసై
గానమ్ములోని ప్రాసై
యానమ్ములోని ధ్యాసై
రా నమ్మియుంటి నిన్నే
రెండు తరంగ వృత్తాలను చేరిస్తే మనకు పై పారసీక ఛందస్సు (ముజారీ ముసమ్మన్ అఖ్‌రబ్) లభిస్తుంది. అటువంటి వృత్తము నావద్ద ఉండే 1000 వృత్తాలకు పైగా ఉండే పట్టికలో కనబడలేదు. ఈ నూతన వృత్తమును నేను తరంగమాల అని పిలువదలచాను.  ఈ తరంగమాలకు నా ఉదాహరణలను క్రింద ఇస్తున్నాను –
తరంగమాల – త ర మ జ గగ, యతి (1, 8)
14 శక్వరి 2581
నాముందు వేగ రావా – నాదమ్ము పాడ రావా
మోమోట మేల నీకున్ – మోదంపు పాత్ర తేవా
ఆమోద మాయె నాకున్ – ఆశాతరంగమాలా
ప్రేమాలయమ్ములోనన్ – వెల్గొందు యగ్నికీలా
రాధా ప్రమోదకారీ – రాగస్వరూప హారీ
నాదస్వరూప శౌరీ – నాసాగ్ర రత్నధారీ
శ్రీదేవి చిత్తహారీ – ప్రేమాశ్రయా మురారీ
నీ దీవ్య నామమేగా – నిత్యమ్ము స్వర్గమౌగా
నా యింటి వెల్గు నీవే – నా కంటిపాప నీవే
ప్రాయంపు కోర్కె నీవే – భావాంతరంగ మీవే
నా యెల్గు మాట నీవే – నా గుండె పాట నీవే
నా యిష్ట మూర్తి నీవే – నా మువ్వ నాల్క నీవే
పాటలలో ఈ తరంగమాల ఛందస్సు అలాగే ఉండదు, దాని లయతో మాత్రాగణాలతో పాటలను వ్రాస్తారు కవులు. మాత్ర లేక కళ అంటే ఒక లఘువును ఉచ్చరించు కాలావధి, ఒక గురువు రెండు మాత్రలను ఉచ్చరించు కాలపు అవధి.  పాటలలో చివరి లఘువును గురువుగా సాగించి పాడుట సర్వసామాన్యము.  పై ఛందస్సులో ఈ మాత్రాగణాలు సామాన్యముగా – పంచమాత్ర, త్రిమాత్ర, చతుర్మాత్ర, మళ్లీ పంచమాత్ర, త్రిమాత్ర, చతుర్మాత్ర.  అలాటి గజలు నొకదానిని మీర్జా గాలిబ్ వ్రాసాడు.  ఇది సుప్రసిద్ధమైన ఏ న థీ హమారీ కిస్మత్ అనే పాట.  దీనిని అదే అర్థములో అదే ఛందస్సులో (మాత్రాగణముల తరంగమాల) తెలుగులో అనువదించియున్నాను.  ఆ పాటను విని, దానికి అదే ఛందస్సులో  నా తెలుగు సేతను ఇక్కడ చదివి ఆనందించండి  (http://www.eemaata.com/em/issues/201201/1897.html/5/ ).
మళ్లీ ఓహో గులాబి బాలా పాటను పరిశీలిద్దామా? దాని మాత్రాగణాలు క్రింది విధముగా విరుగుతాయి –
ఓహో గు | లాబి | బాలా | – | అందాల | ప్రేమ | మాలా |
సొగసైన | కనుల | దానా | – | సొంపైన | మనసు | దానా |
నీవారె | వరో | తెలుసుకో
ఈ ఛందస్సులో మఱొక అద్భుతమైన సినిమా పాట – మిస్సమ్మ చిత్రములోని రాజా లీలలు పాడిన రావోయి చందమామా అనే పాట.

చరణాలలో కచ్చితముగా ఈ ఛందస్సు పాటించబడలేదు,  అవి యెక్కువగా చతుర్మాత్రలతో నడుస్తాయి.
రావోయి చందమామా – మా వింత గాథ వినుమా
సామంతముగల సతికీ – ధీమంతుడనగు పతినోయ్
సతిపతి పోరే బలమై – సతమత మాయెను బ్రదుకే
ఈ ఛందస్సులో నేను వ్రాసిన రెండు గజలులతో ఈ వ్యాసమును ముగిస్తాను –
1) నీ కురుల నీడలో నే – నిదురించి కలల గంటి
నీ కనుల జాడలో నే – నెనరుంచి నిలిచియుంటి
రా కవిత స్వీకరించుము – రమ్మెదురు జూచుచుంటి
రా కజ్జలమున నే బలు – రాత్రులను గాంచుచుంటి
ఇంపైన రాత్రి సమయ – మ్మిక నేను సైపనంటి
సొంపైన మత్తు నిండెను – సొలసిల్లి వేచుచుంటి
కంపిచ్చు పూలగందము – కరువలిని వలద నంటి
తెంపీయ తేలిరావా – తెలిమేఘ మనుచునుంటి
2) చాలించు కోకిలా నీ – సరసాల గీతి నింక
ఆలించలేను నే నా – హరుసాల ప్రీతి నింక
గాలించిచూడ నీ హృది – గాయంపు మందు లేదే
కాలాల పాటు నే నీ – గాలమ్ము తీయ నింక
ఎగసేను రక్తధారలు – హృది గుచ్చ నా గులాబి
ముగిసేను కథయు నాయది – పొగ మిగులు భూమి నింక
వగ చేదు వేమువలె నా – పగయాయె విధియు నేడు
జగమందు లేక నీవిట – జ్వలియించు హృదయ మింక
 
మాలిక పదచంద్రిక కూర్పరి : సత్యసాయి కొవ్వలి
మీ సమాధానాలను పంపవలసిన ఆఖరుతేదీ:   జూన్ 10
సమాధానాలను  పంపవలసిన చిరునామా.. editor@maalika.org

ఆధారాలు
అడ్డం
 
 
 
నిలువు
 
 
 
