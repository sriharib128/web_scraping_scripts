రచన: ధరిత్రి ఎమ్
జీవితం ఓ పయనం
ఎత్తు పల్లాలు దాటుతూ సాగే గమనం
రాత్రి… పగలు.. అనివార్యం
ఆగమనం.. నిష్క్రమణ..
ఆగమనం.. నిష్క్రమణ.. !
నిరంతర భ్రమణం !
చీకటీ..  వెలుగూ .. అంతే కదా !
మరెందుకీ  వేదన !
రాత్రి లేక పగటికీ
కష్టం లేక సుఖానికీ
ఉన్నదా విలువ !
రెండింటి సమాహారమే
బ్రతుకన్నది… పచ్చి నిజం !
అలా సాగితేనే  కద…
జన్మ సార్థకం  !!
అందుకే… నేస్తమా…
చీకటికి వెరవకు..
చింతించి భీతిల్లకు !
సంతోషాన్ని ఆస్వాదించు…
విషాదాన్ని విస్మరించు…!
ఎదురుచూడు… ఏమో !
నేటి నీ కన్నీటి ధారలు..
రేపటి పన్నీటి జల్లులు కానున్నవేమో !!
నేడు బీటలు వారి ఎండిన భూమి
రేపు సస్యశ్యామలం అయినట్లు !!

స్వాగతం… సుస్వాగతం.
చలిచలిగా… గిలిగిలిగా… లేత చలిగాలులు, చిరు వానజల్లులతో వణికిస్తున్న కాలాన్ని స్వాగతిస్తూ,  మీకు నచ్చే, మీరు మెచ్చే కథలు, కవితలు, యాత్రామాలికలు, ధారావాహికలు, వ్యాసాలు, కార్టూన్స్ మోసుకుంటూ వచ్చింది మాలిక పత్రిక నవంబర్ సంచిక..
ఈ మాసపు సంచికలో శ్రీమతి సంధ్యా యల్లాప్రగడగారి ధారావాహిక మోదుగపూలు ముగిసిపోతోంది. అతి త్వరలో సంధ్యగారినుండి మరో ధారావాహిక కోసం ఎదురుచూస్తున్నాము. ప్రముఖ, అభిమాన రచయిత్రులు స్వాతీ శ్రీపాద, గిరిజారాణి కలవలగార్లు మాలిక పత్రిక కోసమే కొత్త సీరియల్స్ రాస్తున్నారు. మిమ్మల్ని అలరిస్తున్నాయని భావిస్తున్నాము.
అతి త్వరలో సంక్రాంతి సందర్భంగా మాలిక పత్రిక ఒక కథలపోటి నిర్వహించబోతోంది.. వచ్చే సంచికలో పూర్తి వివరాలు అందించబడతాయి..
మీ రచనలు పంపవలసిన చిరునామా: maalikapatrika@gmail.
ఈ మాసపు మాలిక పత్రికలో మీకోసం వచ్చిన విశేషాలు..
1. మోదుగపూలు – 16
2. వెంటాడే కథలు – 14
3. చంద్రోదయం – 34
4. పరవశానికి పాత(ర) కథలు – చెన్నకేశవ జావా అమ్మేశాడు
5.  తాత్పర్యం – గడ్డి తాడు
6. జీవన వేదం -3
7. సాఫ్ట్‌వేర్ కధలు – కలేపా – కోతిమీ
8. నంజనగూడు, దొడ్డమల్లూరు ఆలయాలు
9. చర్య – ప్రతిచర్య
10. ఆట పట్టింపు
11. గోపమ్మ కథ – 3
12. అమ్మమ్మ – 41
13. కార్టూన్స్ – భోగా పురుషోత్తం
14. భావ కాలుష్యం
 
రచన: సంధ్యా యల్లాప్రగడ

“ఈ ఫోటోలు వీరు ఎవరు సార్‌? మీకేమవుతారు? మీ దగ్గరకెట్ట వచ్చాయి!” అడిగాడు వివేక్.
“ఇవి మా ప్యామిలి ఫోటోలు…” అని వివేక్‌ను చూస్తూ
“ఫ్యామిలినా…?”
“అవును. ఈ కూర్చున్న ఆయన గోండు రాజు హీర్ దేశ్ షా. బ్రీటీషు వారు తీసేసిన గోండు రాజు. చుట్టూ ఉన్నవారు ఆయన తమ్ములు నలుగురు. ఆయనకు ఆరుగురు కుమారులు. నీవు చూపిన ఆ చిట్టచివరున్న నిలుచున్నాయన చివరి కొడుకు” చెప్పాడాయన.
ఇద్దరూ ముఖముఖాలు చూసుకున్నారు.
“అంటే మా నాయన గోండు రాజు కొడుకా?” అన్నాడు వివేక్‌ ఉద్వేగంగా.
“ఆయన మీ నాయనేనా? సరిగ్గా చూశావా?” అడిగాడాయన వంగి ఫోటోలు చూస్తూ.
“అవును సార్ ఆయన మా నాయనే!” చెప్పాడు కన్నీరు తుడుచుకుంటూ వివేక్‌.
“ఈయన ఇప్పుడెక్కడున్నాడు?” అడిగాడా పెద్దమనిషి.
“లేదు సార్. చనిపోయారు” చెప్పాడు వివేక కంఠం బొంగురుపోతుండగా.
నివ్వెరపోయాడాయన. “లేడా? పోయాడా?” తనలో తను మాట్లాడుకున్న ట్లుగా అన్నాడు.
ఆయన కొంత సేపు మౌనంగా ఉండిపోయాడు కొంతసేపు. ఎలా మాట్లా డాలో, ఎక్కడ మొదలుపెట్టాలా అని ఆలోచించి తరువాత గొంతు సవరించుకొని…బొంగురుపోతున్న కంఠం సరిచేసుకుంటూ.. “నేను గోండు నర్సింగుషా.  మా నాయన హీర్‌దేశ్‌షాకు పెద్దకొడుకు. గోండు భరత్‌షా మా చిన్న చిన్నాయన. అదే మీ నాయన అని నీవు చెబుతున్నావు. ఆయన నాకన్నా పది సంవత్సరాలు పెద్ద ఉండవచ్చు. చాలా ఆవేశపరుడు. బ్రీటీషు వారి తరువాత దగ్గర్నుంచి మాకు ఆస్తులు అన్నీ పోయాక మాకు మిగిలిన ఆస్తిని ఆ ఆరుగురు అన్నదమ్మలు పంచుకున్నారు. అయినా తాత మాట మీద నిలబడి ఉండేవారు..” అని వాళ్ళ వైపు చూసి వింటున్నారా అన్నట్లుగా…తరువాత కంటిన్యూ చేస్తూ
 “బ్రిటీషు వారు వెళ్ళినా గిరిజనులకు షావుకారుల బెడద తప్పలేదు. వారిని అనుక్షణం రక్షించుకునే ప్రయత్నం చేసేవాడు చిన్నాన్న. తన వాటా ఆస్తి  అంతా వారి బాగోగుల కోసం వెచ్చించేవాడు.  చాలాసార్లు వెళ్ళి షావుకారులతో గొడవలు పెట్టుకు వచ్చేవాడు.
ఒకనాడు ఏ తాండాకు వెళ్ళాడో కాని తరువాత ఆ షావుకారు మరణించాడని, అది చిన్నాన్న చేశాడని తలచి పోలీసులు ఇంటి మీదకు వచ్చారు. పూర్వ రాజని కూడా చూడక మా తాతను బయటకు లాగి పడేసి అవమానించారు. ఆ రాత్రి చిన్నాన్న ఇంటికి వచ్చినప్పుడు అవమానముతో ఉన్న తాత, ఆయన్ని లాగి బయటకు పొమ్మన్నాడు. హంతకులుగా తిరగటం తన మతం కాదని, తనది గాంధీయమని చాలా గొడవ చేశాడు.
చిన్నాన్న బయటకెళ్ళుతుండగా “ఇక నేను పెట్టిన పేరును, వంశం వాడకుండా బ్రతుకు పో!” అన్నాడు.
“మళ్ళీ కనపడకు…” అని కూడా చెప్పాడు.
చిన్నాన్న కట్టు పెట్టాడు. ఆయన చాలా మొండివాడు కదా!
ఇల్లు వదిలి వెళ్ళిపోయాడు.
తరువాత ఎంత వెతికినా కనపడలేదు. తర్వాత తాత చాలా బాధపడ్డాడు. కాని చిన్నాన్న దొరకలేదు. తరువాత తాత, నాయనా అందరూ వెళ్ళిపోయారు…
ఇన్నాళ్ళకి నీవు వచ్చావు ఆయన గురించి అడుగుతూ” కన్నీరు తుడుచుకుంటూ  ముగించాడు.
ఆయన చెప్పటం ముగించినా వివేక్ కదల్లేదు.
 ‘తన తండ్రి పట్టుదల, తల్లి పట్టుదల ఎంత గొప్పవి. వారి కట్టు ఎంత గొప్పది. గోండుల చరిత్ర, ప్రజలకోసము వారి త్యాగాలు ఎంత ఘనమైనివి. మనం ఆ  సంప్రదాయానికి దూరంగా వారి విలువలను మరిచి పెరిగాం….’
కన్నీరు ఆపలేకపోయాడు వివేక్. వెక్కుతున్నాడు.
రాము వచ్చి వివేక్‌ను భుజం చుట్టూ చుట్టి ఓదార్పుగా తడుతున్నాడు.
నర్సింగు వచ్చి వివేక్ ను దగ్గరకు తీసుకు కౌగిలించుకున్నాడు. “నీవు నాకు తమ్ముడివిరా!” అన్నాడాయన కన్నీరు తుడుచుకుంటూ.
ఇద్దరి మధ్య మౌనం చోటుచేసుకుంది.
తన వెతుకులాట ఇలా ముగిసింది… ఇన్నాళ్ళకు తండ్రి గురించి తెలుసుకోగలిగాడు. ఒక ఓదార్ప, ఒక కంఫ్లీట్‌నెస్. అదే చోట ఒక ఎమ్టీనెస్.
“తమ్ముడా! ఇన్నాళ్ళకు మనము కలవగలిగాము. ఇక నిన్ను వదలను.” అన్నాడాయన సంతోషముగా.
“మీ అమ్మా ఎక్కడుంది? మీరెంత మంది?” అంటూ మాటలలో పడ్డాడు నర్సింగు అన్న.
***
ముగింపు
గోండు వివేక్‌ ఉట్నూరులో స్థిరపడి అప్పుడే పది సంవత్సరాలు గడిచింది.
ఉట్నూరులోనే ఆత్రం వారి పిల్లను పెళ్లి చేసుకున్నాడు వివేక్.
అతని రీసెర్చు ‘గోండు భాష పై ద్రావిడ ప్రభావము’ పూర్తి అయి అప్పటికే ఐదు సంవత్సరాలయ్యింది.
ఉట్నూరులో గిరిజన కాలేజీకి అతను ప్రిన్సిపాల్.
అతని కవితలు, నాటకాలు ఎంతో పేరు తెచ్చుకున్నాయి. గోండు భాషలో వాచకాలను తయారు చేశాడతను. గిరిజనులకు ఏ సహాయము కావాలన్నా అది తీర్చటమే అతని ప్రవృత్తి.
ప్రతీ ఏడు గిరిజన ఉత్సవము చెయ్యటము, తండ్రి పేరు మీద బహుమతులు ఇవ్వటము ఆచారముగా సాగుతున్నది.
అతని చెల్లి లక్ష్మి  ఇంటరు కాలేజీ ప్రిన్సిపాల్‌గా ఉంది.
తల్లి నాగమ్మ ఇంకా అంతే అమాయకంగా ఉంది. ఆమెను గోండుల గురించి అడిగినా, ఆమె భర్తను గురించి అడిగినా ఏమీ చెప్పదు. తెలియదనే చెబుతుంది. పైపెచ్చు “నాకేమి తెలుసు బిడ్డా?” అంటుంది.
రాము, వివేక్‌ను విడవక తోడుగా ఉంటాడు. అవును మరి గిరిజనులు కట్టు పెడితే విడవరు అసలు.
గోండు వివేక్‌ వేషము కూడా పూర్తిగా గోండుల వేషమే. పంచె, దాని మీద తెల్ల చొక్కా, ఉత్తరీయము. తలపై తలపాగా. నుదుటిన తిలకము. అతని తన వంశాచార పచ్చ చేతుల మీద ఉంది.
అతన్ని చూస్తే ఆ ఊరిలోనే కాదు ఆ జిల్లాలోనే గౌరవము.
ఏ పొలిటికల్ పార్టీలో చేరమన్నా చేరడతను. ప్రజల కోసము అందునా
గిరిజనుల కోసమా ఎప్పూడూ నిలబడి ఉంటాడు ఆ అడవిలో సువాసనలు
వెలికే మోదుగపువ్వులా. 
***
సమాప్తం
రచన: … చంద్రప్రతాప్ కంతేటి 
విపుల / చతుర పూర్వసంపాదకులు
Ph: 80081 43507
నా వృత్తిలో భాగంగా దేశ దేశాల కథలు, మన దేశానికి చెందిన తెలుగు, తెలుగేతర కథలూ వేలకొద్దీ చదివాను. వాటిలో కొన్ని ఎప్పటికీ మరుపుకు రావు. ఎల్లవేళలా మనసుని వెంటాడుతూనే ఉంటాయి. అవి ఏ భాషలో వచ్చాయో… రచయితలెవరో, అనువాదకులెవరో గుర్తులేకపోవడం నా దురదృష్టం. అలాంటి కథలు నెలకొకటి చొప్పున నా మాటల్లో క్లుప్తంగా చెబుతాను. పాఠకులెవరైనా ఇది ఫలానా వారి కథ, ఫలానా భాష కథ అని గుర్తుపడితే మరీ సంతోషం. ఆ రచయిత గురించి తరువాతి సంచికలో చెప్పుకోవచ్చు. నా దృష్టిలో రచయితంటేనే క్రాంతదర్శి. . ప్రాతఃస్మరణీయ శక్తి!
ఎందరో రచయితలు. . అయితే కొందరే మహానుభావులు! వారికి పాదాభివందనాలు!!
****
దుర్ఘటన!
రద్దీగా ఉండే నాలుగు రోడ్ల కూడలి.
ఓ పక్కన గాబ్రియల్ బృందం తమ వీధి ప్రదర్శనకు ఏర్పాట్లు చేస్తోంది.
వాద్యాల బృందం ఒక పక్కన, కళాకారుల బృందం మరో పక్కన సిద్ధమవుతోంది. గాబ్రియల్ భార్య ఎనిసా మేకప్ చేసుకుంటోంది. తన అందం మరింత పెరిగేలా వస్త్రధారణ చేసుకుందామె. ఆమె అందాల రాణి. ఆ ప్రదర్శనలో ఆమె అందం ఒక తురుపు ముక్క! చాలామంది ఆమెను చూడటానికే ఆ ప్రదర్శనకు వస్తారు.
గాబ్రియల్ మీసాలు దువ్వుకుంటూ కత్తులు విసరడంలో సాధన చేస్తున్నాడు. కత్తులు అంటే జానపద సినిమాల్లో చూపించే పొడవైన కరవాలాలు కాదు.. కేవలం జానెడు పొడవు ఉన్న పదునైన చాకులు!
ఈ గారడీ ప్రదర్శనలో గాబ్రియల్ బృందానికి మంచి పేరుంది. రకరకాల సాములు చేశాక చిట్టచివరగా చేసే కత్తులు విసిరే ప్రదర్శన అన్నింటిలోకి హైలెట్! చూసేవారిని ఒళ్ళు గగుర్పాటుకు గురిచేస్తుందది! బృంద నాయకుడైన గాబ్రియేలే దానిని చేస్తాడు అందులో భాగస్వామిగా అతని భార్య ఎనిసా కూడా పాల్గొంటుంది. భార్యాభర్తలిద్దరూ ఆ ప్రదర్శన చేసేటప్పుడు పరస్పరావగాహనతో చాలా అద్భుతంగా చేస్తారు. ఏమాత్రం తొణికినా ప్రాణాలు పోవడం ఖాయం.
ఇంతకీ ఏమిటా ప్రదర్శన అంటే-
ఎనిసా వెళ్లి ఒక్క నిలువెత్తు చెక్క బల్లని ఆనుకుని వయ్యారంగా నిలబడుతుంది. కళ్ళకి గంతలు కట్టుకొని గాబ్రియల్ ఆమె వైపు కత్తులు విసురుతాడు. అవన్నీ ఆమె తలకు అరంగుళం పైన, మెడకు, నడుముకు ఇరువైపులా, కాళ్ల పక్కన వెంట్రుక వాసి దూరంలో చెక్క బల్లకు గుచ్చుకుంటాయి. అంతేకానీ ఒక్కటి కూడా ఆమెకి తగలదు. ఏ మాత్రం హాని జరగదు. గాబ్రియల్ వెళ్లి ఆ కత్తులన్నింటినీ చెక్కనుంచి పీకేస్తేనే ఆమె ఇవతలకు రావడం సాధ్యపడుతుంది.
అంత దగ్గరగా అంటే మృత్యువుకు అతి సమీపంలో ఆమె నిలబడుతుందన్న మాట. అయితే ఆ ప్రదర్శనలో ఆమెకు ఎలాంటి భయం లేదు. చాలా నిర్లక్ష్యంగా నిలబడుతుంది. ప్రేక్షకుల్ని పరిహాసంగా చూస్తూ నిలబడుతుంది. తన భర్త గురిమీద ఆమెకు అంట నమ్మకం. గాబ్రియల్ కూడా అంతే కత్తులు విసిరే టప్పుడు చాలా నిర్లక్ష్యంగా విసిరినట్టు కనిపిస్తాడు కానీ అతి జాగ్రత్తగా విసురు తాడు లేకపోతే తన అందమైన ముద్దుల భార్య ప్రాణాలు గాలిలో కలిసిపోవడం ఖాయం.
అదే ఈ ప్రదర్శనకు ప్రాణం!
ఆ రోజున కూడా జనం చుట్టూ పోగయ్యారు.. ప్రదర్శన ప్రారంభమైంది. ఒక్కొక్క అంశము జరుగుతుంటే ప్రేక్షకులు ఆశ్చర్యానందాలతో హర్షధ్వానాలు చేస్తూ సంబరపడిపోతున్నారు.
చిట్టచివరి ప్రదర్శనకు సిద్ధమయ్యారంతా.
అంతరిలోనూ ఉద్వేగం.. ఉత్కంఠ!
ఎటుచూసినా నిశ్శబ్దం!!
ఎనిసా ప్రేక్షకులపై చిరునవ్వులు రువ్వుకుంటూ బల్ల దగ్గరకు వయ్యారంగా నడిచి వెళ్లి దానికి ఆనుకుని నిలబడింది..
నోట్లో సిగరెట్టు ఉంచుకుని కళ్ళు చికిలిస్తూ గాబ్రియల్ లేచాడు.
లేచి వెళ్లి ఆమెకు అల్లంత దూరాన నిలబడ్డాడు. అతని పక్కనే ఒక స్టూలు! దానిపైన ఒక డజను పదునైన కత్తులు..
చూసేవారికి భయంతో చెమటలు దిగజారిపోతున్నాయి తప్ప అటు ఎనిసా గాని ఇటు గాబ్రియల్ గాని చాలా సాధారణంగా.. చాలా నార్మల్ గా ఉన్నారు.
ఒక సహాయకుడు వచ్చి గాబ్రియల్ కళ్లకు గంతలు కట్టాడు. ప్రేక్షకుల నుంచి ఒకడు వచ్చి అతనికి ఏమీ కనబడడం లేదని నిర్ధారించాడు. ప్రదర్శన ప్రారంభం కాబోతోంది..
ప్రేక్షకులు గుండెలు చిక్కబట్టుకొని కళ్ళు విప్పార్చుకుని చూస్తున్నారు.
ఒకటి.. రెండు.. మూడు..
‘సర్ సర్’ మంటూ చాకులు రివ్వున గాలిలో ఎగిరి వెళ్లి బల్లకు గుచ్చుకుంటు న్నాయి ఎనిసా దేహానికి అతి చేరువలో! ఒక్క అరంగుళం తేడా వచ్చినా ఆమె గాయపడటం ఖాయం.
గాయమే కాదు ప్రాణాలు పోవడం కూడా ఖాయం.
అప్పటికి కొన్ని వందల ప్రదర్శనలు ఇచ్చిన ఆ జంటకు అలాంటి సందేహం ఎప్పుడూ రాలేదు.
చాకులు మొదట కాళ్ల వైపు గురిపెట్టి విసిరాడు గాబ్రియల్. అవి కాళ్లకు అటూ ఇటూ కాళ్ల మధ్యలో గుచ్చుకున్నాయి. క్రమంగా నడుము.. తర్వాత చేతులు తర్వాత తల పైభాగం… కూడా పూర్తయింది.
ఇక రెండే రెండు చాకులు మిగిలాయి. అవి ఆమె కంఠానికి ఇరువైపులా చెక్కకు గుచ్చుకోవాలి.
ఒక చాకు కుడి చేతిలోకి తీసుకున్నాడు గాబ్రియల్. మరొకదాన్ని ఎడం చేత్తో పట్టుకుని సిద్ధమై ఉన్నాడు గాబ్రియల్.
అందరూ ఊపిరి బిగబట్టి చూస్తున్నారు.
పదకొండో చాకు సర్రున గాలిని కోసుకుంటూ వెళ్లి ఎనిసా కంఠంలో దిగింది.
రక్తం పిచికారి కొట్టినట్టు బయటకు వెల్లువైంది.
అందంగా అలంకరించుకున్న ఎనిసా ధరించిన బట్టలు ఎర్రగా మారిపోయాయి.
అంతే!
ఒక్కసారిగా జనం హాహాకారాలు చేశారు.
కొందరు భయంతో అక్కడి నుంచి పరుగులు తీశారు.
ఇంకొందరు రక్షకభటులను తీసుకురావడానికి పరుగెత్తారు..
వైద్యుల్ని పిలుచుకు రావడానికి పరిగెత్తారు మరికొందరు.
ఈ హాహాకారాలు విని తమ ప్రదర్శన విజయవంతం అయిందని అందుకనే జనం అరుస్తున్నారని అనుకుని పన్నెండో చాకు కూడా విసిరాడు గాబ్రియల్. అది సర్రున నేరుగా వెళ్లి లూయిస్ గుండెల్లో దిగబడింది.
ఏం జరిగిందో తెలిసేసరికి ఆమె ప్రాణాలు కోల్పోయింది.
మళ్లీ జనం కేకలు..
కోపంగా కొందరు వెళ్లి గాబ్రియల్ ని పట్టుకుని అతని కళ్ళకున్న గంతలు లాగేసారు.
“నీకు బుద్దీ జ్ఞానం ఉందా? నిండు ప్రాణం తీసావు కదరా దరిద్రుడా? నిష్కారణంగా భార్యని చంపుకున్నావు కదరా మూర్ఖుడా? నువ్వెంత పాపాత్ముడివిరా దుర్మా ర్గుడా?” అని తిట్టడం మొదలు పెట్టారు.
కొందరు అతనిపై చేయి కూడా చేసుకున్నారు.
మొదట ఆశ్చర్యంతో తెల్లబోయిన గాబ్రియల్ ఎర్రమందారంలా అచేతనంగా కత్తుల నడుమ ఉన్న భార్య వంక చూసి తటాలున ఆమె వైపు ఏడుస్తూ పరిగెత్తాడు. చుట్టూ ఉన్న చాకుల్ని చకచక లాగేసి ఆమె దేహాన్ని తన ఒళ్ళోకి తీసుకుని దుఃఖ సముద్రంలోకి మునిగిపోయాడు.
ఎప్పుడూ గురి తప్పని తన చాకు ఇవాళ గురి తప్పడం ఏమిటి తన కర్మ కాకపోతే? తన భార్యని తనే చంపుకున్నాడు.. తనెంతటి పాపాత్ముడో కదా అని రోదిస్తూ ఆమె శరీరాన్ని హృదయానికి హత్తుకుంటూ కుళ్ళికుళ్ళి ఏడ్చాడు.
అతని సహాయకులు అతన్ని ఓదార్చడం మొదలుపెట్టారు.
అతని రోదన మిన్నంటింది. ప్రేక్షకులు కూడా అది ప్రమాదవశాత్తు జరిగిన దుర్ఘటన పాపం అతను మాత్రం ఏం చేస్తాడు? కొన్ని వందల ప్రదర్శనలు ఇచ్చిన వాడు.. ఎంతో కీర్తి ప్రతిష్టలు పొందిన వాడు ఇవాళ ఖర్మ ఇలా కాలింది పాపం! నిష్కారణంగా భార్యని చేజేతులా చంపుకున్నాడని అర్థం చేసుకున్నారు.
దాంతో అతన్ని ఓదార్చే పనిలో పడ్డారు వారు కూడా!
రక్షకభటులు పరుగు పరుగున వచ్చారు.. గాబ్రియల్ని బంధించబోయారు..
వైద్యులు ఎనిసాకి ప్రాణం ఎక్కడైనా మిగిలి ఉందేమోనని పరీక్షలు చేయడం మొదలుపెట్టారు.
ఊహూ గుండెల్లో గుచ్చుకున్న బాకు ఆమె ప్రాణాల్ని క్షణాల్లోనే తీసేసింది.
అక్కడున్న ప్రేక్షకులంతా గాబ్రియల్ ను బంధించబోయిన రక్కభటుల్ని వారించారు.
“అది అనుకోకుండా జరిగిన దుర్ఘటన! మీరు అతన్ని వదిలేయండి!! ఇప్పటికే భార్యను పోగొట్టుకుని కృంగిపోతున్నాడు. చేజేతులా చంపుకున్నానని పసివాడిలా ఏడుస్తున్నాడు అలాంటి వాడిని మీరు బంధించడం అవసరమా?” అని వాదించారు. ఇంకొందరు కావాలంటే తామంతా సాక్ష్యం చెప్పడానికి న్యాయస్థానానికి వస్తామని చెప్పారు.
అంతమంది ప్రేక్షకులు గాబ్రియల్ని సమర్థిస్తుంటే రక్షకభటులు ఏమీ చేయలేకపోయారు. గాబ్రియల్ కి తమ సానుభూతి తెలిపి అతని భార్య మరణం ఒక దుర్ఘటన మాత్రమే అని తమ రికార్డుల్లో నమోదు చేసుకుని పై అధికారులకు విన్నవించడానికి వెళ్లిపోయారు.
ఆ రాత్రి గాబ్రియల్ అన్నం తినలేదు.. కనీసం మంచినీరు కూడా ముట్టలేదు. భార్యనే తలుచుకుంటూ పదేపదే తల కొట్టుకుంటూ రోదిస్తూ కూర్చున్నాడు. అతని సహాయకులు ఎంత ఓదార్చినా కోలుకోలేకపోతున్నాడు. గుండె దిటవు చేసుకోలేకపోతున్నాడు.. తన భార్యను చంపుకున్న ఊళ్లో ఉండలేనని చెప్పి మూట ముల్లె సర్దుకుని తన సహాయకులతో కలిసి వేరే ఊరికి వెళ్ళిపోయాడతను.
పది రోజులు గడిచింది..
గాబ్రియల్ కొంత కోలుకున్నాడు.
పైకి దిగులుగా ఉన్నా అతని మనసు సంతోషంతో గంతులు వేస్తోంది. చేతిలో మద్యం సీసా పట్టుకుని తాగుతూ అనుకున్నాడు.. ‘తనకు ద్రోహం చేసి, ఆ దుర్మార్గుడు రాఫెల్ గాడితో చాటుమాటు సరసాలు ఆడుతోంది దొంగ ముండ! చేతికి మట్టి అంటుకోకుండా తగిన శాస్తి చేశాను. మట్టిలో కలిపేసాను.. జనాన్ని మాత్రం దుర్ఘటనగా నమ్మించాను.. లేకపోతే ఎప్పుడైనా చివరికి నిద్రలోనైనా తన కత్తి గురి తప్పుతుందా?’ అని మనసులోనే నవ్వుకుంటూ మీసం దువ్వుకున్నాడు.
-:000:-
నా విశ్లేషణ:
ఈ కథ గురించి ఆలోచించి చెప్పక్కర్లేదు కచ్చితంగా ఫ్రెంచి రచయిత గైడి మపాసాదే అనిపిస్తోంది. మనిషి మనస్తత్వాన్ని కాచి వడబోసి, చిత్రిక పట్టిన కథ ఇది! అత్యంత తెలివైన నేరగాడి కథ ఇది. అఫ్ కోర్స్ ఇవాళ ఇలాంటి కథలు మనం చాలా చదివి ఉండొచ్చు. కానీ ఆ రోజుల్లో ఇది బాగా కొత్తదైన వస్తువు. అందుకే ఎందరినో అలరించింది. ఎందరో రచయితలకు రచనా పరంగా స్ఫూర్తినిచ్చింది..
కథను నడపడం మపాసాలాంటి మహానుభావులకే కుదురుతుంది అనడంలో సందేహం లేదు.
దానికి ఈ కథే ఉదాహరణ. మీరేమంటారు ?
*****
రచన: మన్నెం శారద
ఆ వెంటనే ఆ చూపులు పేలవంగా విడిపోయేయి.
“ఆరోగ్యం జాగ్రత్త. నువ్వనవసరమైన భయాల్ని వదిలించుకుని, ఎవరి మాటలూ వినకుండా నానీని జాగ్రత్తగా చూసుకో. నువ్వు ఏమన్నా అయితే నానీ గతేవిటో ఆలోచించి ఏవయినా  చెయ్యి.” సారథి ఎటో చూస్తూ ఆ మాటలనేసి వెళ్లిపోయేడు.
అతని నిరాదరణ చూస్తుంటే ఆమెకు గుండె పగిలిపోతోంది. ఇక తన ముఖం జీవితంలో చూడడు, తనని దగ్గరకి తీసుకోడు. అయిపోయింది. తన కల చెదిరిపోయింది.
జానకమ్మ మాటలు విని తను తన అందమైన సంసారాన్ని చేజేతులా పాడు చేసుకొంది.
నిజానికి తను చాలా దురదృష్టవంతురాలు. పుట్టినప్పటినుంచి లెక్కేసుకుంటే తను సుఖపడిన రోజులు చాలా తక్కువ. అమృతభాండాన్ని చేతికి అందించినట్లే అందించి, అది గ్రోలే సమయానికి విషబిందువులు చిలికించి నవ్వుతాడా దేవుడు.
స్వాతికి ఏడుపొస్తోంది.
కాని ఓ పక్క అత్తగారు, మరో పక్క నానీ వున్నారు.
తనకి ఏడ్వటానికి కూడా స్వేఛ్ఛ లేదు. తన ఏడుపుకి కారణం చెప్పుకోవాల్సి వుంటుంది.
దుఃఖం ఆపుకోవటాన్న అదురుతోన్న పెదవులని పంటి బిగువున అదిమిపట్టి బెడ్‌రూంలోకి వెళ్ళిపోయింది స్వాతి.
కోడలు, కొడుకు అదోలా వుండటం, అన్యోన్యంగా మాట్లాడుకోకపోవటం గమనించి ఆందోళపడింది సావిత్రమ్మ.
స్వాతి హాస్పిటల్ నించి వచ్చిన దగ్గరనుంచి ఆమె గమనిస్తోంది.
కోడలి పనులన్నీ తనకే పురమాయిస్తున్నాడు. ఆమె దగ్గర కూర్చుని మాట్లాడినట్లనిపించదు. ఈ పిల్ల కూడా నవ్వుతూ మాట్లాడాలని, మొగుణ్ణి మంచి చేసుకొని అతని ప్రేమని సంపాదించుకోవాలని ప్రయత్నిస్తున్నట్లు కన్పించదు. ఎప్పుడూ ఏదో పోయినట్లు ఆ మూల కూర్చుని ఆలోచిస్తుంది.
ఆమె ఆలోచనలు తెగకుండానే “వదినగారూ, బాగున్నారా?” అన్న పిలుపు వినిపించి తల తిప్పి చూసింది.
ఎదురుగా జానకమ్మ నవ్వుతూ నిలబడింది.
“రంది వదినగారూ, చాన్నాళ్లకొచ్చేరు!” అంది సావిత్రమ్మ నవ్వుతూ చాప పరిచి.
“ఏం రావటమమ్మా, మీ అబ్బాయి నన్ను చూస్తేనే ఎగిరిపడతాడు!” అంది జాంకమ్మ దిగులుగా ముఖం పెట్టి.
“అదేవిటి?” సారథి తల్లి ఆశ్చర్యంగా అడిగింది.
“ఏం చెప్పమంటావు? మంచికిపోతే చెడు ఎదురయ్యిందని, నా జాతకమే అంత”
సావిత్రమ్మ ఆశ్చర్యంగా వింటోంది.
“మీ కోడలు లేదూ!” అంది గొంతు తగ్గించి.
“పడుకొంది. వంట్లో బాగుండటం లేదుగా.”
“బాగోకపోవటమా, చట్టుబండలా. ఆ పిల్లది మానసిక రోగం” అంది మెల్లిగా జానకమ్మ.
“అంటే?” సారథి తల్లి అర్థం కానట్లు చూసింది.
“చెబితే నువ్వు కూడా నీ కొడుకులా ఎగిరిపడకూడదు మరి. ఆ పిల్లకి.. నీ కొడుకు పువ్వుల్లో పెట్టి పూజ చేసినా మొదటి మొగుడి మీదే ప్రేమ. రెండోది శేఖర్ తండ్రి ఆస్తంతా మీ అబ్బాయి పేర రాశాడు. దానితో ఆ డబ్బు నానీగాడికి దక్కదేమోనని బెంగ. ఇంక మూడవది. నువ్వీ మాటలు ఎక్కడా అనకు వదినా. కొంపలంటుకుంటాయి. పిల్లలు పుడితే ఆస్తి వాళ్లకివ్వబడుతుందని నీ కొడుక్కి తెలియకుండా ఎబార్షన్ చేయించుకొంది. ఏం మింగిందో మరి, చావుతప్పి కన్నులొట్ట బోయినట్లయితే సమయానికి నేనే దగ్గరుండి ఆసుపత్రిలో జాయిన్ చేశాను. తీరా నీ కొడుకొచ్చి తప్పంతా నాదేనన్నట్లు “గెటౌట్” అన్నాడమ్మా. చూసావా, మేలు చేయబోతే కీడెలా ఎదురయిందోనూ!” అంది జానకమ్మ కళ్లనీళ్లు పెట్టుకుంటూ.
సావిత్రమ్మ నివ్వెరపోయింది. ఆమెకీ విషయాలు నమ్మశక్యంగా లేవు.
“స్వాతి యింతటి నెరజాణా? తన కొడుక్కింత అన్యాయం తలపెట్టిందా? ఎంత దారుణం. తన కొడుకు జీవితమంతా వాళ్లకి ధారపోసేడే. స్నేహధర్మం కోసం బ్రతుకంతా త్యాగం చేసి, శక్తికి మించిన బరువు నెత్తిన వేసుకున్నాడే. పిల్లాడి తల్లని కూడా ఆలోచించకుండా, మొగుడు పోయిన మనిషని సందేహించకుండా కట్టుకున్నాడే! ఈ రోజుక్కూడా పెళ్లాన్ని పల్లెత్తుమాట అనకుండా మౌనంగా ధర్మ ప్రభువులా ప్రవర్తించే తన కొడుక్కి యింత అన్యాయం తలపెడుతుందా? వాడికంటూ సంతానం లేకుండా నాశనం చేస్తుందా? ఎంత రాక్షసి! ఎంత నయవంచకురాలు.
ఆమె రక్తం సలసలా మరిగిపోసాగింది.
సావిత్రమ్మ ముఖం చూసి జానకమ్మ మెల్లిగా జారుకొంది.
“నాన్నమ్మా! అన్నం పెట్టవూ?” నానీ వచ్చి ఆమె ఒళ్ళో తల పెట్టుకొని మారాం చేసేడు.
ఆమె ఆలోచనల్నుంచి తేరుకుని నానీవైపు చూసింది. ఒక్కక్షణం ఆమె మామూలు మనిషై ప్రేమగా నానీని దగ్గరకు తీసుకో బోయింది. మరో క్షణంలో ఆమెలో నాటుకొన్న విషబీజం నిముషంలో వృక్షమై వూడలు దించుకు నిలబడింది.
వాణ్ని ఒక్క విదిలింపు విదిలించింది.
“మీ అమ్మేం చేస్తుంది? అన్నం పెడితే ఒళ్ళేం అలిసిపోదు. లేచి పెట్టమను” ఆ గొంతు వింతగా ప్రతిధ్వనించింది.
అనుకోని ఆ హఠాత్పరిణామానికి నానీ బిక్కమొగం వేసుకుని నిలబడ్డాడు.
ఎంతో సంస్కారాన్ని పెంపొందించుకుని, స్వతహాగా మంచి మనిషయిన ఆమె చెప్పుడు మాటలకి లొంగి క్షణంలో పసిపిల్లాడనే జాలిని వదలి కఠినంగా శిలంగా మారిపోయింది.
ఇంకా వుంది.  
రచన: డా. వివేకానందమూర్తి
“మళ్లా కొత్త జావా కొంటావా?” అని అడిగితే “నాకు జావా వొద్దు. ఇండోనేషియా వద్దు. ఊరికే ఇచ్చినా పుచ్చుకోను” అని ఖండితంగా చెప్పేశాడు.
* * *
అవాళ అర్జంటు పనిమీద జావా మీద అర్జంటుగా అర్ధరాత్రి విశాఖపట్నం నుంచి రాజమండ్రికి బయల్దేరాడు చెన్నకేశవ.
చీకట్లో కొన్న బండి చీకటిని చీల్చడానికి ప్రయత్నిస్తున్నట్టు ప్రయాణం చేస్తోంది. కాని చీకటిని ఎవరు చీల్చగలరు? ఎందుకు చీల్చుదురు? చీకటి చీలిపోతే చీకట్లో బతికే దౌర్భాగ్యులకు బతుకు తెల్లారిపోదూ. చెన్నకేశవ జావాని బ్లాకులో కొన్నందుకు విచారించలేదు. అందమైన జావా అంటే అతనికి చాలా ఇష్టమేసి బ్లాకులో అమ్మినవాణ్ణి ముష్టి పీనుగుని చూసినట్టు చూసి, డబ్బు పారేసికొన్నాడు. అప్పుడు ఆ చూపులు ఏది కలిసి అమ్మినా వాడికి శాపంలా తగిలి వాణ్ణి శనిలా పీడిస్తున్నాయి అనుకున్నాడు. అలా అమ్మినవాణ్ణి శనికీ, శాపానికి అప్పచెప్పేసి చెన్నకేశవ తన జావా తను తెచ్చేసుకున్నాడు.
ఎర్రటి జావా మీద ఏపుగా వున్న చెన్నకేశవ ఎంచక్కా వున్నాడు. అరేబియా గుర్రం మీద అందమైన రాజకుమారుడు స్వారీ చేస్తున్నట్టు, ఆంధ్ర ప్రేక్షకుల మీద అపరకృష్ణుడు స్వారీ చేస్తున్నట్టు బరువుగా, స్పీడుగా, జాలిగా జావా మీద చెన్నకేశవ దూసుకుపోతున్నాడు.
అనకాపల్లి రాగానే ఒరేయ్ అని కేక వినబడింది. ఆపి చూస్తే గోపి. చెన్నకేశవ క్లాస్ మేట్.
రాజమండ్రిగా నేనూ వస్తాను. వెనకాల ఎక్కాడు. “నేను మధ్యాహ్నం వచ్చి పనుండి ఆగిపోయాను. ఏదైనా లారీలో పోదామని చూస్తున్నాను. లక్కీగా నువ్వే తగిలావు. పోనీ” అన్నాడు.
జావా కదిలింది.
యిటూ అటూ నల్లటి చెట్లు. దూరంగా నల్లటి కొండలూ, చీకటికి తాము భయపడి పౌరులను భయపెడుతున్నట్లు కనిపిస్తున్నాయి.
వారి దీపాల వెలుగు ధాటికి సరిపోవడం లేదు. రోడ్డు రెండెడ్ల బళ్ళు, లారీలు అప్పుడప్పుడు ఎదురపడి వెళ్ళిపోతున్నాయి.
నిర్మానుష్యంగా చీకట్లో చంపి పడేసిన సర్పంలా వుంది రోడ్డు.
గోపీకి భయంగా వుంది. చెన్నకేశవ మాట్లాడ్డం లేదు. వెనకాల కూర్చున్న గోపీ గుండెలు భయంగా బెదరడం చెన్నకేశవకి వీపుమీద తెలుస్తోంది. చెన్నకేశవకు భయం ఎలా వుంటుందో ఎప్పుడూ తెలీదు. భయపడేవాళ్ళని చూస్తే వాళ్ళని యింకా భయగ్రస్తులని చేయాలని అతనికి సరదా వేస్తుంది. యిప్పుడు కూడా వేసింది.
“ఏరా గోపీ భయంగా వుందా”
“మరే”
“కథ చెప్పనా”
“ఊం “
“సరిగ్గా నెల్లాళ్ళ క్రితం నేను యిదే జావా మీద యిలాగే యిలాంటప్పుడే వెళ్తున్నాను. అదుగో ఆ ఎదురుగా మలుపులోవున్న మర్రిచెట్టు దగ్గర ఓ పాతికేళ్ళ వ్యక్తి నీలాగే పాంటూ, షర్టూ వేసుకుని కనిపించాడు. యిదుగో యిక్కడే రోడ్డు కడ్డంగా నిలబడి ఆపమని చెయ్యి చూపించాడు. దొంగేమోనని అనుమానం వేసింది నాకు. అయినా నన్నేం చేయ్యగలడులే అని ఆపాను. “సార్, నాక్కాస్త లిఫ్టిప్పించండి. తునిలో దిగిపోతాను. చాలా అర్జంటు. అనుకోకుండా ఇక్కడ చిక్కడిపోయాను”. అని రిక్వెస్ట్ చేశాడు. సరే అన్నాను. వెనకాల ఎక్కాడు. బండి స్టార్టు చేశాను. అతనికి నీలాగే భయం జాస్తి. ఏదైనా కథ చెప్పమన్నాడు. దెయ్యం కథ ఒకటి చెబ్దామనిపించింది. కానీ నాకేమీ జ్ఞాపకం లేదు. నేనే ఫ్రేమ్ చేశాను. చెప్పడం మెదలు పెట్టా. “మీలాగే ఎవరో ఒక అందమైన ఆడమనిషి” “బలేవారే. నేను అడమనిషిని కాదు”. అతను నవ్వాడు. ఓ పక్కన భయపడుతూనే, వినండి మరి సరిగ్గా నెలరోజుల క్రితం మీరు నిలబడిన చెట్టు దగ్గర నిలబడి నన్ను ఆపుచేసి తుని వరకు లిఫ్ట్ అడిగింది”.
అంతా వుత్తిదే. చాలాసార్లు అలాగ అందమైన అమ్మాయెవరైనా అయితే అర్ధరాత్రి ఆపుచేసి లిఫ్ట్ అడిగితే బాగుణ్ణనుకునేవాణ్ని. అంచేత అదే నిజంలా చెప్పా.
సరే లిఫ్ట్ ఇచ్చి స్టార్ట్ చేశాను. ఆమె వక్షోజాలు మెత్తగా నా వీపుకి తగుల్తున్నాయ్. నా గుండెలు వెనక్కి తిరిగాయి. వేగం పెంచాను. ఆమెకి భయం, వుత్సాహం రెండూ కలిగాయి. రెండు చేతుల్తో నన్ను వాటేసుకుంది. వెనక నుంచీ యన్టీరామారావులా –
అంతా వుత్తిదే. అలా జరిగితే బాగుణ్నని నేను చాలా సార్లు అనుకున్నా. అదే నిజంలా చెప్పా.
“మీరు బాగా డ్రైవ్ చేస్తారు” అని మెచ్చుకుంటూ కిలకిలా నవ్వింది. ఆమె పళ్ళు ముత్యాల్లా మెరిసివుంటాయి లెండి. “అయితే నాతో రాజమండ్రి వచ్చేయకూడదా, రెండ్రోజులుండి మళ్ళా తిరిగొద్దాం” అన్నాను. “అమ్మో” అంది. “ఏం?” అన్నాను. “అక్కడ ఎక్కడ వుంటాం!” అంది.
“హోటల్లో” అన్నా! “అయితే రెండు రోజుల తర్వాత మరి నన్ను మర్చిపోతారా! అంది. “మర్చిపోను” అన్నా “మరి తర్వాత ఎలా ఉండగలరు? అనడిగింది. “మీలాగే” అన్నా. “నేనుండలేను” అంది. “నేనూ అంతే” అన్నా. “మరెలాగా?” అంది. “ముందు రాజమండ్రి వచ్చేయండి. అక్కడ ఆలోచిద్దాం అన్నా”. “అలాగే” అంది. నా మనస్సు అనుకోకుండా అర్థరాత్రి లభించిన అప్సరసతో అనుభవాన్ని వూహించుకొంటూ గంతులు వేసింది. వేగం హెచ్చించాను. చూడండి. యిక్కడికి సరిగ్గా రెండు ఫర్లాంగుల్లో చిన్న చెరువొకటి వస్తుంది అక్కడి కొచ్చేవరకు ఏం మాట్లాడుకోలేదు. ఇదుగో సరిగ్గా యిక్కడే నేను తలతిప్పి చూశాను. ఆమె నా వెనుక సీట్లో లేదు. అదృశ్యమైంది. అరెరె పేరేనా అడగలేదే అనుకున్నాను. నాకు దెయ్యమేమోనని అనుమానం, అనుమానం ఏమిటి. నిజమే. ముమ్మాటికీ దెయ్యమే. దెయ్యానికి పేరేమిటి చెప్పండి.
అని వెనక్కి తిరిగాను. అంతే ఆ చెరువొచ్చింది. నావెనకాల కూర్చున్న అరిచిత వ్యక్తి కూడా కనిపించలేదు. అంతే అతని పేరు కనుక్కోనందుకు నేనేం బాధపడలేదు. అంత సేపూ దెయ్యానికి దెయ్యం కథ చెప్పేనా! అని మాత్రం అనుకున్నాను. ఎలా వుందిరా గోపీ కథ. యిదుగో సరిగ్గా యిదే చెరువు, యిదేరా చూడు. చెన్నకేశవ తలతిప్పాడు. ఆశ్చర్యం. అతని వెనకసీట్లో గోపీ లేడు.
రచన: – రామా చంద్రమౌళి
“అసలు అందం అంటే ఏమిటి శివరావ్ “..అంది మనోరమ..ఆరోజు రాత్రి..తమ పెళ్ళై అప్పటికి ఒక పదిరోజులైందో లేదో..అంతే.
కొత్తగా..హైదరాబాద్లో..కిరాయి అపార్ట్ మెంట్ లో కాపురం పెట్టిన తొలి దినాలు..శీతాకాలం రాత్రి..పదిగంటలు..డిసెంబర్ నెల..సన్నగా చలి..కిటికీలోనుండి చూస్తే..అప్పుడప్పుడే మంచుదుప్పటి కప్పుకుంటున్న నగరం..దూరంగా నిప్పుల కణికల్లా కరెంట్ దీపాల కుప్పలు..మిణుకు మిణుకు.
అప్పుడు మనోరమ తను రీసర్చ్ స్కాలర్ గా పని చేస్తున్న సిసిఎంబి నుండి ఒక గంటక్రితమే వచ్చి..వంట చేసి..ఇద్దరూ తిన్న తర్వాత..యధాలాపంగా పక్కను సర్దుతూ..దుప్పటిని సరిచేస్తూ.,
శివరావు..డాక్టరేట్ పూర్తి చేసి..ఉస్మానియా లో కొత్తగా లెక్చరర్ గా చేరి..ఒక ఏడాది.,
శివరావు..కిటికీలో నుండి బయటికి..వెన్నెలనిండిన నిర్మలాకాశంలోకి చూస్తూన్నాడు.శివరావుకు ప్రతిరోజూ కనీసం ఓ ఐదారుసార్లన్నా ఊర్కే అలా ఆకాశంలోకి చూడ్డం అలవాటు.అతనికి ఆకాశంలోకి చూస్తున్నప్పుడల్లా సముద్రంలోకి చూస్తున్నట్టో..తన ఆత్మలోకి తనే తొంగి చూసుకుంటున్నట్టో..మనిషికి యుగయుగాలుగా ఈనాటికీ అర్థంకాని ఏదో ఒక మహా రహస్యాన్ని చిన్నపిల్లాడిలా గమనిస్తున్నట్టో అనిపిస్తుంది.నిజానికి ఆకాశం.. అంతరిక్షం  మనిషి పుట్టిన నాటినుండీ ఇంతవరకూ ఎవరికీ అర్థంకాని ఒక ప్రశ్న.
“నువ్వు చెప్పు”అన్నాడు శివరావు.
“అందమంటే..ఒక విద్యుత్ తీగలో బయటికి కనబడకుండా ప్రవహిస్తూ మనిషిలో ఆత్మవిశ్వాసాన్ని నింపే కరంట్ వంటిది..వెలిగిస్తుంది..కాలుస్తుంది..షాక్ ఇస్తుంది..గిలిగింతలు పెడుతుంది”అంది అలా పక్కపై వాలిపోటూ..శివరావువంక అభావంగానే చూస్తూ.
శివరావు మాట్లాడలేదు..కొద్దిసేపు మౌనం తర్వాత కిటికీలోనుండి నిద్రకుపక్రమిస్తున్న నగరాన్ని చూస్తూనే..వెనుకున్న మనోరమ దిక్కు చూడకుండానే అన్నాడు..” మనోరమా..అందమంటే..ఎప్పటికైనా తప్పకుండా నశించిపోయేది అని అర్థం..” అని.
మనోరమ షాక్ ఐంది.ఆమె అతని నుండి అలాంటి సమాధానాన్ని ఊహించలేదు.నిజానికి మనోరమది మగవాణ్ణి పిచ్చివాన్ని చేయగల అత్యంత ఆకర్షణీయమైన శరీర సౌందర్యం.ఆమె వెన్నెల విగ్రహంలా ఉంటుంది.ఆమెకు వీలుచిక్కినప్పుడల్లా తననుతానే అద్దంలో చూసుకుని మురిసిపోవడం అలవాటు.తన అందాన్ని తన ప్రాణకన్నా మిన్నగా..జాగ్రత్తగా..పదిలంగా చూచుకోవడం..అందాన్ని దాచుకోవడం ఇష్టం.
శివరావుకూడా చాలా అందంగా,ఆకర్షణీయంగా..గ్రీక్ యోధునిలా ఉంటాడు.ఆరడుగులపైబడ్డ ఎత్తు అతనిది.నిజానికి మనోరమ అతని అందాన్ని చూచే పెళ్ళి చేసుకుంది.అతని అద్భుతమైన మేధా సంపత్తినిగానీ..మానవీయ పరిమళంతో నిండిన అతని ఆదర్శ భావాలనుగానీ..సమున్నతమైన అతని వ్యక్తిత్వాన్నిగానీ ఆమె ఏనాడూ గమనించలేదు.
ఒకే ట్రాక్ పై పయనిస్తున్న రెండు రైళ్ళు ఒక జంక్షన్ నుండి రెండు భిన్న దిశల్లోకి మారుతున్న దృశ్యం ఎందుకో ఆమె కళ్ళలో మెరిసింది చటుక్కున.
ఇద్దరి మధ్యా భిన్నత.ఆలోచనల్లో..అభిరుచుల్లో..ఆకాంక్షల్లో..లక్ష్యాల్లో..జీవితం గురించిన భావనలో.
ఆమె ఊహించని రీతిలో శివరావన్నాడు..”మనోరమా..నువ్వడిగిన భౌతికమైన అందం గురించి చెప్పాను నేను..ఆ అందం గురించయితే నేను చెప్పిందే పరమ సత్యం.కొద్దిగా వాస్తవిక దృష్టితో చూస్తే నీకే తెలుస్తుందది.ఐతే..ఎప్పటికీ వాడిపోనిదీ..శాశ్వతమై నిలిచేదీ..పైగా రోజురోజుకూ ఇంకా ఇంకా భాసించే అందం ఒకటుంది..” అంటూండగానే,
ఆమె అంది..” అది హృదయ సౌందర్యం కదా..అంతా ట్రాష్..ఒట్టి చెత్త.ఎంజాయ్ ద బ్యూటీ ఫరెవర్..యవ్వనాన్నీ..అందాన్నీ..పరమ సుఖాలనూ అనుభవించలేనివాళ్ళు చెప్పే చెత్త మాటలివన్నీ..ఐ హేట్ ఆల్ దిస్ నాన్సెన్స్”అంది ఉక్రోషంగా.అని మంచంపై అటువేపు తిరిగి పడుకుంది..మూతి ముడుచుకుని.
“మనుషులకు అందమైన శరీరాలతోపాటు దేవుడు అందమైన మనస్సునూ బుద్దినీ ఇస్తే బాగుండేది..కాని అలా ఉండదు  సృష్టిలో..చాలామంది అందమైన మనుషులకు వికారమైన మనస్సుంటుందని అనేక అధ్యయనాలు చెబుతున్నాయి..తెలుసా. మనిషికి ఏదైనా శారీరక జబ్బు చేస్తే సరిచేసుకోడానికి డాక్టర్ల దగ్గరికెళ్ళి చికిత్స చేయించుకుంటాం.ఎందుకంటే ఆ డిజార్డర్ మనకు వెంటనే తెలుస్తుంది కాబట్టి..అసౌకర్యంగా కూడా ఉంటుంది కాబట్టి.కాని మనిషి మనస్సుకు జబ్బు చేస్తే మనకు వెంటనే తెలియదు.దానికి చికిత్స చేయించుకుని మనస్సును ఆరోగ్యవంతం చేసుకోవాలనికూడా మనం అనుకోము. మానవీయ లక్షణాలతో తనను తానూ..చుట్టూ ఉన్న సమాజ  సంక్షేమాన్నీ..సాటి మనుషుల పట్ల సహానుభూతినీ..కొంత త్యాగాన్నీ అలవర్చుకోని మనస్తత్వం రుజగ్రస్తమైనట్టు లెక్క..”
“ఆపండిక లెక్చర్ ఇక..నిద్రస్తోంది నాకు” దుప్పటికప్పుకుంది తలపైదాకా చిటపటలాడ్తూ..గదినిండా మల్లెపూల పరిమళం.
ఆ పరిమళాన్ని ఆస్వాదించే ఆసక్తీ..యవ్వన జ్వలన..అన్నీ శివరావుకు ఉన్నాయి..వెళ్ళి మంచంపై కూర్చుంటూ.,
తర్వాత్తర్వాత.,
ఈ యేడాది కాపురంలో . . అభిరుచుల వైరుధ్యాలతో. . భిన్నతలతో..విభిన్న తత్వాలతో..ఏదో ఎక్కడో..బీటలు వారుతున్నట్టు..చీలిక ఏర్పడుతున్నట్టు..రేఖలు రేఖలుగా విడిపోతున్నట్టు .. తాడుపురులువిప్పుకుపోతున్నట్టు .. తెలుస్తోంది ఇద్దరికీ.,
నిజానికి..ఈ భిన్నత ప్రతి భార్యాభర్తల విషయంగా..పెళ్ళైన కొత్తలో ఎవరికి వారికి అనుభవంలోకి వచ్చేదే.
పెళ్ళికి ముందు..పెళ్ళి చూపుల హాస్యపూరిత తతంగంలో..మనుషులు చూడగలిగేది ఏమిటి..ఒట్టి శరీరాల ఆకృతినీ..రంగునూ..చదువూ..ఉద్యోగం..ఆర్థిక నేపథ్యం..వీటినేగదా.అసలైన మనస్సునూ..హృదయాన్నీ..తత్వాన్నీ అంచనా వేసే వీలు ఎక్కడ.? . . తీరా పెళ్ళి జరిగి..కాపురం మొదలైన తర్వాత..ఆరంభమౌతుంది అసలు విషయం..ఆమె ఆశించినదానికి భిన్నంగా  వీడు..తాగుడు..తిరుగుడు..లంచాలు తీసుకునుడు..స్నేహితులతో నానా బీభత్సమైన వ్యవహారాలు..అవినీతి..అనైతికత..డబ్బుకోసం ఏదైనా చేయగల దుర్మార్గం..ఇవన్నీ,
ఈమె నేపథ్యానికీ..అభిరుచులకూ..ఏవైనా కళాత్మక అభిరుచులుంటే..గానమో..నృత్యమో..రచనో..సామాజిక సేవా గుణమో..ఉంటే..అంతా” నోర్ముయ్” కింద సమాధి.
అంతా రాజీ పడడాలు..సర్దుకుపోవడాలు..పట్టు చీరలకింద..కొన్ని నగల భారంకింద..హూంకరింపులకింద..అప్పుడప్పుడు..దేహ హింసకింద..బెదిరింపులకింద..సమాధి ఐపోయి.,
‘ నా బతుకింతే..దేవుడు ఇంతే రాసిపెట్టాడు నా ఖర్మ..’ అని ఒక స్వయం ఓదార్పు..ఎవరికి వారూ..అటు భర్తా..ఇటు భార్యా.
ఒక్క కుదుపు కుదిపినట్టనిపించి..ఉలిక్కిపడి..కళ్ళు తెరిచి.,
శివరావు ఈ లోకంలోకొచ్చాడు..తను పయనిస్తున్న రైలు ఎందుకో అకస్మాతుగా వేసిన బ్రేక్ తో కీచుమని ఆగినట్టుంది.
ఏదో స్టేషన్ ఔటర్ యార్డ్..కిటికీ ప్రక్కన కూర్చున్నవాడు..తొంగి చూస్తే..చిక్కగా చీకటి..సిగ్నల్ క్లియరెన్స్ కోసం నిరీక్షణ.
ఎప్పటి జ్ఞాపకం ఇది..ఎప్పటిదో..ముప్పది ఏళ్ళనాటి ఘటన.
శివరావు మనసులో మనోరమ రూపం..జ్ఞాపకం కదిలి ఎందుకో ఒక వికారమైన అనుభూతి కలిగి.,పెళ్లయి..రెండేళ్ళు గడిచి..ఒక పాప పుట్టిన తర్వాత..ఆమెకు తను పి హెచ్ డి చేసిన అదే సి సి ఎం బి లోపలే సైంటిస్ట్ ఉద్యోగం వచ్చి..స్థిరపడిపోయింది.
ఇటు తను..తన సహజమైన ఆసక్తితో విప్లవ ఉద్యమాలు..మానవ హక్కుల పోరాటాలు..మారుమూల గిరిజన హక్కుల పరిరక్షణ కార్యక్రమాలు..వీటిలో దాదాపు పూర్తి స్థాయిలో మమేకమై.,
తనకు ఉద్యోగం సెకండరీ..ఇప్పుడు ఈ దేశంలోని అనేకమంది దీనజనుల సముద్ధరణకై సకల ఐహిక సుఖాలను త్యాగం చేస్తూ దిక్కు మొక్కు లేని  జనానికి ప్రతిఘటననూ..ప్రశ్నించడాన్ని నేర్పడమే  ప్రైమరీ ఐన దశ..స్పృహ..యూనివర్సిటీకి అవసరాన్ని బట్టి చాలా సెలవులు పెడ్తూ..జీతం కోతలతో కురుచైపోతూంqడగా..దాదాపు తన జీతం ఎనభై వేలైతే ఏ ముప్పై వేలుకూడా చేతికి రాని పరిస్థితి..ఐనా ఏ ఒక్కనాడూ డబ్బు గురించీ ,రాబడి గురించీ  ఆలోచించింది లేదు.డబ్బుతో తనకు అంత పెద్దగా అవసరాలూ లేవు. అతి నిరాడంబరమైన జీవితం తనది.అంతా రెండు మూదు అంగీలు..రెండు ప్యాంట్ లు..భుజానికి ఒక బట్ట సంచీ..కాళ్లకు ఒక స్లిప్పర్ల జత.
జీవితమంతా.. గణితం..చిన్నప్పుడు ప్రాథమిక గణితం..తర్వాత ఉన్నత గణితం…కాలేజ్ లో హయ్యర్ ఇంజనీరింగ్ గణితం..అటు తర్వాత అడ్వాన్స డ్  గణితం..లాప్లాస్ ట్రాన్స్ ఫార్మేషన్స్..ఫ్యూరియర్ సీరీస్..టైం థియరీ..చివరికి ప్యూర్ మాథమేటిక్స్..శుద్ధ గణితం..విశుద్ధ గణితం..ఒకటి బై సున్నా ..సున్నా బై ఒకటి ల మీమాంస..అంత అనంతాలగురించిన  చింతన..అనంత ఆకాశాన్నీ..అనంతానంత అంతరిక్షాన్నీ..దిగంతాల అవతల ఉన్న శూన్యం గురించీ..ఏమీలేనట్టే అనిపిస్తూ..అన్నీ ఉన్న అభేద్య రహస్యాన్నీ తెలుసుకుంటూనే..ఈ మనుషులు ఎందుకిలా జాతులు జాతులుగా..బీదలు ధనికులుగా..కులాలు కులాలుగా..మతాలు మతాలుగా..విభజింపబడి..భాగింపబడి..విచ్ఛిన్నపర్చబడి.,
చివరికి అన్ని గణితాలనూ పరిత్యజిస్తూ..జీవిత గణితం గురించిన విపులాధ్యయనం.
అడవుల్లోకి పయనం..అడవుల్లో అన్వేషణ..అడవుల్లో అల్లాడుతున్న లక్షల మంది నిరక్షరాస్య జన దుఃఖ మూలాలను తెలుసుకునే వెదుకులాట.
గిరిజనులు సుఖంగా లేరు..వాళ్లకు కనీస సౌకర్యాలు లేవు..అని ఈ చిత్తశుద్ధిలేని ప్రభుత్వాలు చెబుతూ..ఊదరకొడ్తూ..వాళ్ళ ఉద్ధరణ పేరు మీద గత అనేక దశాబ్దాలుగా వేల కోట్ల రూపాయల ప్రజాధనాన్ని దోపిడీ చేస్తున్న ప్రభుత్వ అధికారులు..రాజకీయ నాయకులు..మధ్య దళారులు..’ప్రకృతిలో లీనమై,భాగమై జీవించే మేము సుఖంగానే ఉన్నాము..మమ్మల్ని మా మానాన విడిచి పెట్టండి మహాప్రభో ‘ అని మొత్తుకుంటూంటే వినకుండా..వాళ్ల జీవితాల్లోకి దుర్మార్గంగా ప్రవేశిస్తూ..కాంట్రాక్టర్ లు..బహుళజాతి కంపనీలూ..పర్యావరణాన్ని ధ్వంసం చేస్తూ ధనిక వర్గపు ప్రయోజనాలకోసం విద్యుత్ ప్రాజెక్ట్ లు..మైనింగ్ తవ్వకాలు..అభివృద్ధి పేరుతో విచ్చలవిడిగా ఖనిజ నిక్షేపాల  తరలింపు..గ్రానైట్ ఎగుమతుల పేరుతో గుట్టలకు గుట్టల విధ్వంసం..అంతా బీభత్స భయానకం.
ఇదంతా..ఈ నగరాల..ఈ స్మార్ట్ సిటీల  మాయజలతారు మెరుపుల అవతల అడవుల్లో మరో అనాగరిక లోకంగా ఈ దేశంలోనే వర్థిల్లుతున్న  మరో చీకటి ప్రపంచపు ఆర్తనాద ధ్వని.
లోతుగా..ఇంకా ఇంకా లోతుగా ఈ గుప్త..అజ్ఞాత విధ్వంసక జీవన బీభత్సాలను అధ్యయనం చేస్తున్నకొద్దీ అన్నీ గాయాలే..రక్తాలోడే గాయాలు.
అసలు ఈ స్థితికి నిషృతీ..వీళ్ళుకు చేయూతా..ఈ సమస్యలకు పరిష్కారం..ఏమిటి.
చదువు..జ్ఞానం..తమను తాము తెలుసుకోగలిగి ఎదుటి మనుషులు చేస్తున్న మోసాలను పసిగట్టగలిగే స్పృహ..లోకంపోకడగురించిన ఎరుక..ఇవి వాళ్ళలో పాదుకొల్పాల్సిన బీజాలు.ఎవరు చేయాలి ఈ పనులు..నాలాంటి వాళ్లం కాక.
మెల్ల మెల్లగా ‘మానవ చైతన్య వేదిక ‘ తో అనుసంధానమై.. అటువేపు జరుగుతున్నకొద్దీ,
ఒక రోజు.,
అప్పటికే సి సి ఎం బి నుండి ఒక ప్రత్యేకమైన డెవలప్ మెంట్ ప్రోగ్రాం కింద మూడేళ్ళ పోస్ట్ డాక్టోరల్ కోర్స్ ను పూర్తి చేసేందుకు పాప నిర్మల ను తన వెంట తీసుకుని అమెరికా వెళ్ళిన మనోరమ..అకస్మాత్తుగా తను వెళ్ళిన ఓ ఏడాది తర్వాత ఒక ఈ-మెయిల్ పెట్టింది..” శివరావ్..సారీ..ఐ యాం నో మోర్ ఇన్ లవ్ విత్ యు..నేను నీనుండి విడిపోతూ విడాకులు తీసుకోవాలనుకుంటున్నాను.బహుశా నేనిక తిరిగి ఇండియాకు రాక పోవచ్చు.శాశ్వతంగా నేను ఇక్కడే స్థిరపడాలని నిశ్చయించుకున్నాను. పాపకూడా నాతోనే ఉంటుంది. నువ్వు ఎప్పుడూ అంటూంటావు కదా..మన అభిరుచులూ..ఆలోచనలూ..లక్ష్యాలూ..తత్వాలూ ఒకటికావని.అది నిజమే..ఎంత చేసినా ఇనుముతో  రాగీ..ఇత్తడీ అతకవు. రెండు పదార్థాలు సమగ్రంగా కలిసిపోవాలంటే..హోమోజినిటీ..ఏక రూపత కావాలి. కానిఅవిమనమధ్యలేవు.
నాలాంటి వాళ్లం సామాన్యులం..అంటే అందరిలా సకల వ్యామోహాలకూ క్షణక్షణం లొంగిపోతూ..భౌతిక వాంఛలకోసం పరితపిస్తూ..అంతిమంగా కోటిలో ఒకరమై ఏ ప్రత్యేకతా లేకుండా అనామకంగా చచ్చిపోతాం.నువ్వలాకాదు.నీకు నీ జీవిత లక్ష్యం స్పష్టంగా తెలుసు..నీ దారి..గమనం..గమ్యం..నడక అన్నీ నువ్వు ఉద్దేశ్యించుకున్నట్టుగానే నీ ముందు పరుచుకుని ఉంటాయి.ఒకరంగా చెప్పాలంటే  నువ్వొక ఋషివి.
నువ్వు సరే అంటే ఇక్కడి ఒక లాయర్ ద్వారా మన విడాకుల పత్రం పంపుతాను కొరియర్ లో.నువ్వు సంతకం చేసి తిరిగి పంపు.
లేకుంటే కోర్ట్ ద్వారా తీసుకుందామన్నా నేను సిద్ధమే.
కాని..నువ్వు నేను పంపదలుచుకున్న విడాకుల పత్రం పై సంతకం చేసి సహకరిస్తావనే నా అంచనా..విశ్వాసం.
నీ విడాకుల అంగీకార పత్రం రాగానే ఇక్కడి ఒక అమెరికన్ మల్టీ బిలియనీర్ ను నేను పెళ్ళి చేసుకోవాలని నిశ్చయించుకున్నాను.
మన పాప నిర్మల బాగుంది.అప్పుడప్పుడు నిన్ను చాలా జ్ఞాపకం చేస్తూంటుంది.
– మనోరమ
ఆ మెయిల్ కు తను వెంటనే జవాబిస్తే..అదే రోజు రాత్రి మనోరమ  తిరుగు మెయిల్ లో తన అడ్వకేట్ ద్వారా విడాకుల పత్రం పంపింది..ఒకటి కొరియర్ లో కూడా.
నిట్టూర్చి..మొత్తం తమ మూడున్నర సంవత్సరాల కాలం కాపురాన్ని ఒక్క క్షణం మననం చేసుకుని  సంతకం చేసి..కాగితాలను కొరియర్ చేసి..తనను తాను విముక్తం చేసుకున్నాడు..ఎందుకో ఆ క్షణం పాప నిర్మల జ్ఞాపకమొచ్చి..ఒక కన్నీటి బొట్టు.
ఇక తను ఒంటరి..స్వేచ్ఛా జీవి.బంధాలన్నీ తెగిపోయాయి.
తర్వాత మిగిలింది..ఉద్యోగం..నెలకు లక్షా ఇరవై వేలొచ్చే అసిస్టెంట్ ప్రొఫెసర్ కొలువు.
ఆ డబ్బుతో తనకు అవసరమే లేదు.పైగా తను అనుకున్నట్టు నిరాడంబరంగా జీవించడానికి అదొక ప్రతిబంధకం.
రిజైన్ చేశాడు.
ప్రయాణం మొదలు..పూర్తికాల ఉద్యమకారుడిక తను.అడవిలోకి ప్రస్థానం.తపస్సు కాదుగాని..ఆత్మావలోకనం.ఆత్మాన్వేషణ..భవిష్యత్ రూపకల్పన.
ఎక్కడ మనుషులు తమ గొంతును వినిపించలేరో..అక్కడ తను వాళ్ళ గొంతుకావాలి.ఎక్కడ ప్రజలు సంఘటిలుగా లేరో..అక్కడకు తను చేరి గడ్డిపోచలతో బలమైన తాడును పేనినట్టు సంఘటితం చేయాలి.ఎక్కడ  బలవంతులు బలహీనులను దోపిడీ చేస్తున్నారో..అక్కడ తను ప్రత్యక్షమై ‘జనానికి ‘ ప్రతిఘటన విద్యను నేర్పాలి..ఇదీ.
మూడే పనులు..పొద్దంతా ప్రజల్లో ఒకడిగా పర్యటన..ఎవరు ఏమి పెడితే అదే తినుట.రాత్రంతా పుస్తకాలు చదువుట..అడవిని చిన్న నిప్పురవ్వ పూర్తిగా దహించి నిశ్శేషం చేస్తుందనే సత్యాన్ని తెలియజేసే పుస్తకాలను రాయుట.వాటిని ఆయుధాలుగా దిక్కుమొక్కు లేని జనాల చేతులకు అందించుట.
అదే జరుగుతూ వస్తోంది..గత ఇరవై ఎనిమిది సంవత్సరాలనుండి.
శివరావు పేరు ఇప్పుడు..ఉద్యమ మిత్రులందరికీ శివం గా పరిచయం.
శివం అంటే..మీడియాలో ఒక చైతన్య జ్వాల.ప్రభుత్వాలకూ..వాళ్ల తాబేదార్లకూ..శివం సింహ స్వప్నం.కలలో మృత్యువు.ప్రజలకు అతను ఋషి.
ఒక రిపోర్ట్ పంపించాడు ప్రపంచ బ్యాంక్ కు..ఈ రాష్ట్ర ప్రభుత్వం ఇదివరకే ఎన్ని లక్షల కోట్ల రూపాయలను ఋణంగా తీసుకుంది..ఇప్పుడు మళ్ళీ ఎన్ని లక్షల డబ్బును అప్పుగా అడుగుతోంది..ఈ డబ్బును ఎలా నాయకులూ,ప్రభుత్వ అధికారులూ  పంచుకుని తినబోతున్నారు..చివరికి ఈ ఋణాన్ని చెల్లించాల్సిన సామాన్య జనం పై  మనిషికి ఎనిమిది వేల తొమ్మిది వందల రూపాయలఅప్పు..ఇలా సాగింది..మర్నాడు పత్రికల్లో..ఈ లేఖ విడుదల.పెట్రోల్ బావి అంటుకున్నట్టు ప్రజల ప్రతిఘటన ..ప్రభుత్వ గూడుపుఠానీ బట్ట బయలు.
*                                                           *                                                                *
ఏడూ నలభై ఐదు..కాని అప్పటికే..రైలుఈ మొదటి స్టాప్ లోనే అరగంట లేట్.
ఈ దేశంలో ఎవడికీ  తన వృత్తిపట్ల ధర్మబద్ధమైన నిబద్దత లేదు..పై వాడంటే భయమూ లేదు.నిర్లక్ష్యమూ..ఉదాసీనతా..ఉపేక్షలకు కొదువే లేదు.జనానికిప్పుడు కావాల్సింది క్రమశిక్షణతో కూడిన జవాబుదారీతనంతో నిండిన జీవన సంస్కృతి.కానిదాన్ని నేర్పే ప్రభుత్వాలు ఈ దేశంలో లేనే లేవు.
రైలు..బొంది వాగు..రైల్వే గేట్..క్రిష్ణా కాలనీ..అండర్ బ్రిడ్జ్..వరంగల్లుచేరుతూండగా..సిగ్నల్ లేదు.మళ్ళీ ఆపుడు రైల్ ను ఔటర్ యార్డ్ లో.ఉండీ ఉండీ చటుక్కున  కరంట్ పోయింది..నగరమంతా చీకటి. మేఘాలు గర్జిస్తూ..చెప్పా చేయకుండా..గాలి దుమారం..పెద్ద పెద్ద చినుకులతో వాన. ఒక్క క్షణంలో.. అంతా వాతావరణం తారుమారు.
పది నిముషాల తర్వాత..మెల్లగా కొండ చిలువలా కదులుతూ..పొడుగాటి రైలు.
వరంగల్ స్టేషన్ ప్లాట్ ఫాం  పైకి ప్రవేశిస్తూందగా..కరెంట్ వచ్చింది భళ్ళున.జనం క్రిక్కిరిసి..పరుగులు ఉరుకులు.అంతా హడావిడి.
శివరావు దిగాడు..ఎస్ 10 బోగీ నుండి భుజాన సంచీతో.వరంగల్ లో రైలు నిలిచే సమయం రెండు నిముషాలే.
చూస్తూండగానే..అనౌన్స్ మెంట్..వర్షం ఒకవైపు కుండపోతగా..రైలు కదుల్తోంది..మెల్లగా,
అప్పుడు చూశాడు శివరావు..తన ఎదురుగా ఎస్ 8 బోగీ దగ్గరనుండి ఒక చేతిలో సూట్ కేస్ తో..మరో చేత్తో పట్టుకుని భుజంపై చిన్న పాపతో..ఒక గర్భిణీ స్త్రీ.. పరుగెత్తుకుంటూ వస్తూండడం..వర్షంలో..రైలు వేగాన్ని అందుకుంటోంది.ఆమె వచ్చీ వచ్చీ..ప్లాట్ ఫాం పై చటుక్కున బోర్లా పడింది దభేలున..”ఆమ్మా..” అని దద్ధరిల్లేలా అరుస్తూ.ఆమె భుజం పైనున్న రెండేళ్ళ పాప ఎగిరి దూరంగా..విరుచుకు పడింది..కెవ్వున ఏడుస్తూ..బోర్లా తూలిపడ్డ ఆమె తన గర్భంపై పడిపోయి..క్షణాల్లో అపస్మారక స్థితి లోకి వెళ్తూ..శివరావు  పరుగెత్తాడు..ఆమె  దగ్గరకు..ఇంకొందరు సహ ప్రయాణీకులు కూడా.
“అయ్యా..ఈ ముండాకొడుకులు కోచ్ పొజిషన్ బోర్డ్ లు పెట్టరయ్యా..రెండేండ్లయ్యింది..ఎన్నిసార్లు చెప్పానో..నాల్గు బోగీల అవతలినుండి  పరుగెత్తుకొస్తున్నా..వీళ్ళ బాడ్ కౌ ఉద్యోగాలు పాడుగాను.అయ్యో నా గర్భం..నా కొడుకు..నా బిడ్డ” అరుస్తూనే ఆమె  అపస్మారక స్థితిలోకి వెళ్ళిపోయింది.ఆమె నొసలు కూడా చిట్లి రక్తం కారుతోంది.
శివరావుకు అంతా అర్థమైంది.వరంగల్లంటే..హెరిటేజ్ సిటీ..అమృత్ సిటీ..స్మార్ట్ సిటీ..గ్రేటర్ వరంగల్లు హోదా.
రెండేళ్ల క్రితం రాత్రి ఇదే గోదావరిలో..హైదరాబాద్ వెల్తూ..తనుకూడా ప్లాట్ ఫాం పై కోచ్ పొజిషన్ డిస్ ప్లే లేక..స్టేషన్ మాస్టర్ తో చాలా గొడవ పడ్డాడు..వ్రాత పూర్వక కంప్లెయింట్ కూడా ఇచ్చాడు..రెండేండ్ల కాలం గడిచినా..ఇంకా అదే దరిద్రం..మొద్దు నిద్ర..పాలకులదీ..అధికారులదీ..ఛీ ఛీ.
పురమాయించి..తోటి మనుషుల సహాయంతో..ఆమెను స్టేషన్ మాస్టర్ గది దాకా మోసుకెళ్ళి..చుట్టూ వందల మంది గుమికూడి.,
స్టేషన్ మాస్టర్ పరుగెత్తుకొచ్చాడు.. తాపీగా..నత్తలా.
శివరావు..తన మొబైల్ ఫోన్ తో..చక చకా మాట్లాడాడు ఇద్దరితో.
” సర్..రెండేళ్లయింది ఈ మహా నగరంలో..ప్లాట్ ఫాంలపై.కోచ్ పొసిషన్ దిస్ ప్లే లేక. జనం ఎలా రెందు నిముషాలే ఆగే రైళ్ళ కోచ్ ను ఎలా వెదుక్కోవాలి..పాపం ఉరికి ఉరికి ఈమె ఏమైందో చూడండి..గర్భం  చితికి పోయింది..ఈమె ప్రాణం ప్రమాదంలో ఉండి..దీనికి మీరే బాధ్యులు..ఈమే మీ కూతురైతే ఏం చేస్తారు మీరు..మేమిప్పుదు మీ ఆఫీస్ ముందు ధర్నా చేస్తున్నాం..మూడుసార్లు వరంగల్లుకు మీ జి ఎం వచ్చాడు  ఇన్స్ పెక్ షన్ కు..మీరు ప్రజల సొమ్ము తింటూ..మా ప్రాణాలనే తీస్తారా.. ” శివరావు గర్జిస్తున్నాడు.ఈ లోగా ఎలక్ట్రానిక్ మీడియా వచ్చింది..నలువైపుల నుండి కెమెరాలతో..చిలికి చిలికి..ప్లాట్ ఫాంపై..నాల్గయిదు వందల మంది..కేకలు..నినాదాలు..పడిపోయిన స్త్రీని ఆస్పత్రికి హుటాహుటిన తరలింపు..ఒక యుద్ధ వాతావరణం..
పది నిముషాల్లోఅన్ని టి వి చానెళ్లలో..ప్రసారం..” వరంగల్లు రైల్వే ప్లాట్ ఫాం పై… ”
అందరూ కూర్చున్నారు నేలపై…బైఠాయింపు.
కదలిక..అత్యవసర కదలిక..ఫోన్ల మీద ఫోన్లు..ప్రజల సమీకరణ..ప్రజా శక్తి నిర్మాణం..బిగించిన పిడికిళ్ల నినదింపు.
వర్షం..వర్షం.,
తెలతెల వారుతూండగా సికింద్రాబాద్ నుండి ఎ జి ఎం..ఇతర అధికారుల హుటాహుటి ఆగమనం.
“రెండు రోజుల్లో కోచ్ పొజిషన్ డిస్ ప్లే చేయకుంటే.. ” అని లిఖిత పూర్వక హామీ.
సూర్యోదయమౌతూండగా..స్టేషన్  బయటకు వస్తూ..శివరావు..వెంట వందల మంది జనం.
*                                                     *                                                                    *
ఐదేళ్ల తర్వాత,
శంషాబాద్ ఏర్ పోర్ట్ నుండి రేడియో క్యాబ్ లో బయల్దేరి..సి సి ఎం బి లో ఒక ముఖ్యమైన సర్టిఫికేట్  ను తీసుకుని పోయేందుకు..వీసా స్టాంపింగ్ కోసం..రెండు రోజుల సుడిగాలి పర్యటనకు వస్తోంది మనోరమఅమెరికానుండి.
సాయంత్రం నాలుగున్నర .. మేఘాలు ఆకాశం నిండా..వర్షం ఏ క్షణమైనా మొదలవ్వొచ్చు.
కార్ సిటీలోకి రాగానే ఒకచోట ఆపించుకుని రెండుమూడు తెలుగు పత్రికలు కొంది మనోరమ..దిన పత్రికలు.వార పత్రికలు కూడా.ఎన్నాళ్ళయిందో తెలుగు పత్రికలను చూచి.ఈనాడు..అంధ్రజ్యోతి..నవ్య.,
పత్రికలను తిరగేస్తూండగా..లోపలి అనుబంధ పేజీల్లో కనిపించింది ఒకచోట..శివరావు ఫోటో..’ఎడిటర్ తో ముఖాముఖి.’
‘దిక్కు మొక్కు లేని జనం వెంట జీవితాంతం నడుస్తూ..వాళ్ళకు చిటికెన వ్రేలునిచ్చి నడిపిస్తూ..బూర్జువాలకూ..దోపిడీ దార్లకూ గుండెల్లో తుపాకి గుండై..ఎందరో అసాంఘిక వ్యక్తులతో నిత్యం తలపడ్తూ..పలువురిపై ప్రభుత్వాలకూ,కోర్టులకూ బహిరంగంగా పిర్యాదుచేసి..వాళ్ళను జైలుపాలు చేసిన నిజమైన హీరో..డాక్టర్ మెతుకు శివరావుతో ఈ రోజు ముఖాముఖి. ‘. ఒక పూర్తి పేజి aఇంటర్వ్యూ.
“సర్..మీరు గణితంలో డాక్టరేట్ చేసి..అందరిలా హాయిగా ఉద్యోగం చేసుకుంటూ భార్యా పిల్లలతో సుఖంగా గడపక..ఈ ఉద్యమాలనీ..ప్రజా చైతన్యమనీ..ఈ గొడవల్లో..” అని ప్రశ్న.
“మీరన్న సుఖం..నాకు ప్రజలను చైతన్య పర్చడంలోనూ..ఈ సమాజానికి హాని కలిగిస్తున్న ద్రోహులను ఏరివేయడంలోనూ ఉంది.సుఖం అన్న పదానికి ఎవరి నిర్వచనం వాళ్ళది..”
“ఇప్పటికే..ఐదారు తిమింగలాలను లీగల్ గా తగు ఆధారాలతో జైల్లోకి తరలించారు మీరు..మరి మీ వ్యక్తిగత భద్రత గురించి మీరు తీసుకునే జాగ్రత్తలేమిటి”
” ప్రజలకోసం పనిచేస్తున్న వ్యక్తులెప్పుడూ ప్రజలయొక్క భౌతిక సంపద.వాళ్ళ సంపదను వాళ్ళే కంటికి రెప్పలా కాపాడుకుంటారు.”
“పేద ప్రజల్లో..గిరిజన ప్రాంతాల్లో మీకు అసంఖ్యాకమైన అనుచరులూ,అభిమానులూ ఉన్నట్టే మీరు విరోధిస్తున్న సోకాల్డ్ నియో-రిచ్ బూర్జువాలనుండి శత్రువులూ,బెదిరింపుదార్లూ ఉంటారుగదా..మరి వాళ్లనుండి..మీకు రక్షణ..”
“జీవితమంటేనే..ఒక నిరంతర పోరాటం.భయపడేవాడు పోరాటాలు చేయలేడు.నేను భయాన్ని కాలేజ్ లో చదువుకుంటున్నప్పుడే జయించాను..”
ఇలా సాగుతోంది సంభాషణ.
శివరావు గొంతులో నిఖ్ఖచ్చితనం..స్పష్టత..గురితప్పని విశ్వాసం..కళ్ళనిండా విద్యుత్ బల్బ్ లోనుండి విరజిమ్మే కాంతిలా వెలుగు.
శివరావు కొన్ని దశాబ్దాలక్రితం..తనతో మనిషి అందం గురించిన చెప్పిన ‘ నిజమైన అందం’ ఈ కళ్ళలో కాంతేనేమో.
అప్రయత్నంగానే..మనోరమ చటుక్కున తన హ్యాండ్ బ్యాగ్ లోనుండి మిర్రర్ ను బయటకు తీసుకుని తన ముఖాన్ని తానే పరిశీలనగా చూచుకుంది.ముఖంలోగానీ..కళ్ళలోగానీ ఎటువంటి మెరుపూ..కాంతీ..జీవమూ లేదు.ఒక అందమైన నిర్జీవ..తెల్లగా వెల్లవేసిన శుభ్రమైన గోడలా ఉంది.
ఎబల్బ్ విత్ కరెంట్..వితౌట్ కరెంట్.
మనోరమ దీర్ఘంగా నిట్టూర్చి..తలెత్తేసరికి.,
సాయంత్రం..ఐదు గంటలు..అమీర్ పేట్ చౌరాస్తా దాటి..నింస్ దగ్గరకు రాగానే..”తప్’ మని ఏదో గన్ కాల్చిన చప్పుడు.క్షణం లో..జనం కకావికలై..పరుగులు రోడ్ పై..గుంపులు గుంపులుగా.
” ఏమైంది..”
” ఏమైంది”..ప్రశ్నలు.
” ఎవరో..ఒక మనిషిని గన్ తో కాల్చి  పరారయ్యాడిప్పుడే..అంతా రక్తం..మనిషి అక్కడికక్కడే చనిపోయాడు”
” ఎవరో పాపం”
” తెలియదండీ”
పొలీస్ వ్యాన్ చప్పుడు..ఈలలు..హడావిడి..పరుగులు..కుక్కలతోపోలీస్లహడావిడి.
మనోరమ క్యాబ్ కు పదడుగుల దూరంలోనే..అంతా..రక్తపు మడుగు కనబడ్తూనే ఉంది.
‘ఎవరో చూస్తే బాగుండు ‘ అని..ఉత్సుకత.
ఇంకా జనం ప్రోగౌతూనే ఉన్నారు.”మేడం..ఇటునుండి కార్ ను వెనక్కితిప్పుతాను..” అని డ్రైవర్ ఏదో అంటూనే ఉన్నాడు..మనోరమ కార్ ను దిగి ఆ గుంపులోకి నడిచింది.
దగ్గరగా వెళ్ళి..ఇంకా జనాన్ని తోసుకుంటూ..లోపలికి.,
ఎదురుగా..తడి రక్తపు మడుగులో..శివరావు.
” శివరావు చచ్చిపోయాడు..తన ఎదురుగానే.”
” కాదు..శివరావు..చంపబడ్డాడు”
వేలమంది గుండెల్లో దేవునిలా కొలువై ఉండే శివరావుకు కూడా శత్రువులుంటారా.
ప్రపంచంలో..తనలాంటి..అందగత్తెలూ..బిలియనీర్లూ కోకొల్లలు..కాని శివరావులాంటి ప్రజోపయోగ లక్ష్యం తోనే జీవించే..చావును ప్రతినిత్యం ఎదుర్కుంటూ పోరాడే త్యాగమూర్తులు..ఎందరు.
‘ఎప్పటికైనా తప్పకుండా నశించిపోయేది భౌతికమైన అందం. రోజులూ..వయసూ గడుస్తున్న కొద్దీ..ఇంకా ఇంకా సౌందర్యవంతమయ్యే అందం..మనం నిర్మల పర్చుకునే..మన మనసు..హృదయం..ఆత్మ..’
శివరావు..తమ పెళ్ళైన కొత్తలో అన్న మాటలు జ్ఞాపకాల పొరల్లోనుండి ధ్వనిస్తూ.,
మనోరమ కళ్ళలోనుండి..వెచ్చని కన్నీళ్ళు..ధారలు ధారలుగా.,
కన్నీళ్లకుహృదయముంటుందా.?
                                                                                                                                                   * * * 
రచన: స్వాతీ శ్రీపాద
“పిల్లను తీసుకు వెళ్తే బాగుండేది” అది ఏ నూటొక్కసారో అతని తల్లి అనడం.
“ఉన్నపళంగా తీసుకువెళ్ళడం అంటే కుదిరే  పనేనా? నేనా ఇద్దరు ముగ్గురితో కలిసి ఉంటున్నాను.  మరో ఇల్లు వెతుక్కోవాలి.  కొత్త ఉద్యోగం తీరిక దొరకాలి. ” అంటూ నసిగాడు.
సీతకూ దిగులు దిగులుగానే ఉంది.  కాని అతను చెప్పినదీ నిజమే.
చదువులు ఇంకా పూర్తికానట్టే మరి.
జీవితంలో ఎదగాలన్న కాంక్ష ఉన్నప్పుడు దాన్ని అదిమి పెట్టడం మంచిది కాదుగా.
రవికిరణ్ అమెరికా వెళ్ళిపోడం,  సీత డిగ్రీలో చేరడం యాంత్రికంగా జరిగిపోయాయి.
అయితే ఎక్కడ ఏ మలుపు పొంచి ఉందో ఎవరికి తెలుసు.
ఇద్దరి జీవితాలు రెండు విభిన్న దారులవెంట వెళ్తాయని ఒక్కళ్ళూ ఊహించలేదు.
రవికిరణ్ ఉద్యోగం చేస్తూనే మంచి పేరున్న కాలేజీలో ఎమ్. బి. ఏ లో చేరాడు.
సీత హైదరాబాద్ లో డిగ్రీ లో చేరింది.
*****
సుమబాల మెరుపు తీగలా ఉంటుంది.  మోకాళ్ళు దాటిన జుట్టు,  గాలి తగిలితేనే కందిపోయే పచ్చని పసిమి రంగు.  నాజూగ్గా నాలుగు మల్లెల బరువేమో అనిపిస్తుంది.
ఎమ్. బి. ఏ క్లాస్ లో మొదటి సారి సుమబాలను చూడగానే కళ్ళు చెదిరిపోయాయి రవికిరణ్ కు.
ఏళ్ళకేళ్ళు ఊహించుకున్న అప్సర కన్య సుమ బాల అనే అనిపించింది.  ఫార్మల్ గా పలకరింపులు పరిచయాల మధ్య ఇద్దరూ పని చేస్తున్న కంపెనీ ఒకటే నని తెలుసుకున్నారు.  చిత్రంగా రవికిరణ్,  సుమబాల అపార్ట్మెంట్ కాంప్లెక్స్ లు కూడా పెద్ద దూరమేమీ కావు,  పది నిమిషాల నడక కార్లో వెళ్తే రెండు నిమిషాలు.
“ఇండియాలో ఎక్కడ ఉంటారు?” అడిగింది సుమబాల.
” వరంగల్ దగ్గర చిన్న ఊరు. . . ”
” మేం హైదరాబాద్ లో ”
అంటూ సంభాషణ ఆరంభమై చదువులు హాబీలూ ఇష్టాలు అయిష్టాలు అన్నీ పంచుకునే వరకూ వచ్చాయి.
” చెస్ అంటే ప్రాణం”
“నాక్కూడా”
రెండు మూడుసార్లు తీరిక దొరికినప్పుడు స్టార్ బక్స్ లో కూచుని చెస్ బలాబలాలు చూసుకున్నారు.  మొదటిసారి ఆట ముగింపుకు మూడు గంటలు పట్టింది.
“గట్టిపోటీనే ఇచ్చారు” నవ్వుతూ అన్నాడు.
“అయినా ఏం లాభం? ఓడించారుగా?” కొంచం బుంగమూతి పెట్టుకుంది.
“సరే లెండి,  ఇదేమీ ప్రపంచ కప్ పోటీ కాదుగా? సరదాగా ఆడాం.  చాలా ఆలస్యం అయింది.  ఎక్కడైనా డిన్నర్ చేసి వెళ్దాం” అంటూ ప్రతిపాదించాడు రవికిరణ్.
అసలు సంగతి ఆమెతో మరికాస్సేపు కలిసిఉంటే బాగుండునని అనిపించడం.
“దగ్గర్లోనే ఆలివ్ గార్డెన్ ఉంది.  అయ్ లవ్ ఆలివ్ గార్డెన్” అంటూ సమ్మతం తెలియ జేసింది సుమబాల.
అయిదు నిమిషాల దూరంలో ఉన్న ఆలివ్ గార్డెన్ చేరుకున్నారు కాని టేబుల్ దొరకడానికి అరగంట నిరీక్షణ.
పేరు రిజిస్టర్ చేసుకుని పక్కనే ఉన్న షాపింగ్ కాంప్లెక్స్ లో నడకకన్నట్టుగా వెళ్లారు.  తిరిగి వచ్చేముందు తాజాగా కనిపించిన రెడ్ రోజెస్ కొన్నాడు రవికిరణ్.  తీరిగ్గా తిరిగి అరగంటకు వెనక్కు వెళ్ళక కార్నర్ లో ఒక టేబుల్ కేటాయించారు.
పాస్తా ఆర్డర్ చేసి ఫ్రీగా ఇచ్చిన బ్రెడ్ స్టిక్స్,  సాలడ్ తింటూ ఎన్నో విషయాలు పంచుకున్నారు.
“మా అమ్మ గురించి తలుచుకుంటేనే గుండె నీరైపోతుంది” అంటూ ఆలోచనల్లోకి జారిపోయింది సుమబాల.
చినుకు చినుకుగా మొదలై అంతలోనే నేల మీద ప్రవహించే పిల్ల కాలువగా మారి కురుస్తూనే ఉంది మధ్యాన్నం నుండీ.
“సమయం కాని సమయంలో ఈ వర్షాలేమిటో…” ఇప్పటికి పదహారోసారి అనుకుంది పారిజాతం.
కరెంట్ వస్తూ పోతూ ఉంది.
తలుపు తీసి పెడితే చిందిన నీళ్ళు ఇంట్లోకి వస్తున్నాయి,  అందుకే తలుపు వేసుకుంటే లైట్ లేకపోతే ఇల్లంతా చీకటి మయం.
ఇన్వర్టర్ ఉన్నా పగలు లైట్ వేసుకుంటే రాత్రికి బాటరీ చార్జ్ అయిపోతే ఇబ్బంది పడాలి.
వర్షం కాబట్టి బయటి దోమలు లోనికి ఎగిరివచ్చే అవకాశం లేదు.
లోపలి దోమలను అప్పటికే బాట్ తో పేల్చేసింది.
”ఇహ ఈ వాన తగ్గేటట్టు లేదు’’ అనుకుని లేచి సంధ్యా దీపం వెలిగించింది.
అమ్మ గుర్తుకు వచ్చింది.  సాయంతం నాలుగు దాటితే చాలు,  సంధ్య కసువులు ఊడ్చి ఇంటి ముందు మట్టి లేవకుండా ఓ చెంబుడు నీళ్ళు చల్లుకుని,  కాళ్ళూ చేతులూ కడుక్కున్నాక దీపాల వేళ పువ్వొత్తి వేసి దేవుడి దగ్గర దీపం వెలిగించటం పుట్టినప్పటినుండీ చూసిన గుర్తే.
పిల్లలు కొంచం పెరిగాక,  ఆడపిల్లలు గనక పనులు పంచుకునేవారు.
ఏ కోరికా లేకుండా దీపం వెలిగించి చేతులు జోడించి
“ఓం దీపం జ్యోతి పరబ్రహ్మం –
దీపం కురు తమోపహం
దీపేన సాధ్యతే సర్వం –
సంధ్యాదీపం నమోస్తుతే ”
సంధ్యా దీపం నమోస్థుతే ” మరో మారు అనుకుని హాల్లోకి వచ్చింది.
కరెంట్ ఉన్నా లేకున్నా లైట్లు వాడక తప్పదు.
“ఈ పూటకు ఇహ దుర్గమ్మ రాదు- నాలుగు చినుకులు పడితేనే మొక్క మొలిచి పోతానేమోనని రాదు.  ఈ వానకు బయట అడుగు పెడుతుందా?”
ఎలాగూ ప్రిజ్ లో ఇడ్లీ పిండీ – కొబ్బరి పచ్చడీ ఉన్నాయి.  కాస్సేపాగి నాలుగు ఇడ్ళీలు చేసుకుంటే చాలు.
ఏదైనా చదువుకుందామంటే మొదట్లో పెద్దగా తెలియలేదు కాని కాటరాక్ట్ ఆపరేషన్లు అయ్యాక రాత్రి పూట చదవడం కష్టంగానే ఉంది.  కాస్సేపు చదివేసరికి కళ్ళవెంబడి నీళ్ళూ,  కళ్ళు మంటలు వస్తున్నాయి.
ఇహ మిగిలినది ఇష్టం ఉన్నా లేకపోయినా టీ వీ చూడటమే.
హిందీ సినిమాలూ,  ఇంగ్లీషూ బాగానే ఉంటాయి,  నిజమే కాని,  కాలక్షేపం కూడా పర రాష్ట్రంలో,  పరాయి దేశంలో ఉన్నట్టు. . .  అవే చూడాలా?
ఎలాగూ సగం జీవితం ఆ లోకాల్లోనే గడిచిపోయింది.
కాస్త తెలుగు మాట వినబడితే సందడిగా అనిపిస్తుందని పెట్టినా. . .
కాస్సేపటికే వెర్రి తలకెక్కినట్టు అనిపిస్తుంది.
గ్రాండ్ గా పెళ్ళీ అంతలోనే విడిపోడాలు,  అనుమానాలు,  పాతివ్రత్యాలు,  విడాకులు అబ్బో అసంబద్దమైన విషయాలన్నీ చొప్పిస్తేగాని అది సీరియల్ కాదు.  అన్నిటినీ మించి సెంటిమెంట్లు.
అన్ని చానెల్స్ ఒకసారి తిప్పితిప్పి ఏం వస్తోందని చూసిందో లేదో కరెంట్ పోయినట్టుంది.
ఎనిమిది కూడా కాలేదు.  పారిజాతం వంటగదిలోకి వెళ్ళి ఇడ్లీ తయారు చేసుకునే ప్రయత్నంలో పడింది.
ముందు ఫ్రిజ్ లో చట్నీ ఒక నాలుగు స్పూన్లు ఒక బౌల్ లోకి తీసి టేబుల్ మీద పెట్టుకుంది.  ఇడ్లీ ఉడికే లోగా కాస్త వేడెక్కుతుంది.
ఒక ప్లేట్ లో అయిదు ఇడ్లీలు వస్తాయి.  ఎక్కువే కాని,  తీరా తినే సమయానికి ఎవర్రైనా వస్తే,
నవ్వొచ్చింది పారిజాతానికి.  ఈ సమయంలో,  ఈ వానలో ఎవరొస్తారు?
అయినా అలవాటయిపోయింది,  ఉన్నది ఒక్కతే అయినా రెండు గ్లాసుల టీ చేసుకోడం,  ఇద్దరికి సరిపడా వండటం -అసలు మొత్తం జీవితంలో ఒక్కరోజూ చిన్న వంట చేసుకున్న జ్ఞాపకమే లేదు.
ఎప్పుడూ ఓ పది మందికి వండటమే.
ఇడ్లీ గిన్నె స్టౌ మీద పెట్టి కాస్సేపు సర్దడంలో పడింది.  పొరబాటున వంట గది వదిలి వెళ్ళిందా గోవిందో గోవింద
మరావిషయమే గుర్తుండదు.  గిన్నెమాడి పెంకై,  ఇల్లంతా పొగలు వచ్చినా తెలీదు.  ఏ పాటలోనో లీనమై పోతే అంతే.
పాట గుర్తుకు వచ్చినప్పుడు నైటింగేల్ అండ్ రెడ్ రోజ్ కవిత గుర్తుకు వస్తుంది.  కళ్ళు చెమరుస్తాయి.
ఇప్పుడూ అలాగే కళ్ళు చెమర్చాయి.  అదేమిటో గొంతు చిదిమేసినట్టు ఏదో మంట.
పెదవులు వణికాయి.
అమ్మ,  నాన్న,  ఆ తరువాత మెరుపు మరకలా మూన్నాళ్ళ ముచ్చట. . . .
సర్రున మనసులో మెదిలాయి.
తలవిదిలించి,  స్టౌ వంక కళ్ళు తిప్పింది.  అబ్బో అప్పుడే పదినిమిషాలు గడచిపోయాయి.  ఇడ్లీలు ఉడికి ఉంటాయి.  స్టౌ ఆపి ముందుగదిలో అడుగు పెట్టిందో లేదో ఇన్వర్టర్ చార్జ్ అయిపోయినట్టుంది.  లైట్లు ఆరిపోయి ఇల్లు చీకటిమయం అయింది.  అవును పగలంతా కూడా వర్షం కదా కరెంట్ ఆపేసి ఉంటారు,  బాటరీ చార్జ్ అయి ఉండదు.
ఏవీ కొట్టుకోకుండా,  ఒక్కో అడుగూ వేస్తూ వెళ్ళి ఎమర్జెన్సీ లైట్ ఆన్ చేసి వచ్చి కుర్చీలో కూచుందో లేదో ఎవరో తలుపు కొట్టిన శబ్దం.
దుర్గమ్మ వచ్చిందేమో అనుకుంది కాని ఈ వానలో రాదని బాగా తెలుసు.  మామూలుగా ఆరింటికల్లా వచ్చి రాత్రి తినడానికి ఏదో ఒకటి చేసి ఉదయం అయిదువరకూ తోడుగా ఉంటుంది.  అదీ ఈ మధ్యనే.  మూడు నెలల క్రితం బాగా జ్వరపడ్డాక,  ఎందుకయినా మంచిదని దుర్గమ్మను ఒప్పించింది.
దుర్గమ్మకూ చిన్న ఇల్లు.  ఇద్దరు కొడుకులకూ రెండు గదులు  వారికే ఇచ్చేస్తే,  దుర్గమ్మకు వరండానే మిగిలేది.  సర్దుకోవచ్చు కాని అది సర్దుబాటే.
అందుకే సంతోషంగా ఒప్పుకుంది.  అయితే అప్పుడప్పుడు రాకపోడమూ మామూలే.
ఈసారి తలుపు బాదిన శబ్దం.  పారిజాతం కాలు సవరించుకుని లేచి తలుపువైపు కదిలిందో లేదో అపకుండా తలుపు బాదడం.
“అబ్బబ్బ,  వచ్చేవరకూ ఆగలేరా?” విసుక్కుంటూ ముందుకు కదిలింది,  ఒక మోకాలు నొప్పితో గబ గబా నడవటం కష్టమే.  ఒక చేత్తో ఎమర్జెన్సీ లైట్ పట్టుకుని తలుపు తీసిందో లేదో,  చల్లగాలి చరిచినట్టు మొహాన్ని తాకింది.
ఆ వెన్నంటే గుమ్మంలో ఉన్న మనిషి చటుక్కున తోసుకుంటూ లోనికి వచ్చి పారిజాతం తేరుకునే లోగానే తలుపు మూసి రెండదుగులు వేసి కుప్పకూలిపోయింది.
ధనామన్న శబ్దంతో నేలవాలి పోయింది.
పారిజాతం కొయ్యబారిపోయింది.
****
అరగంట తరువాత,  కరెంట్ వచ్చింది.  అప్పటికి కుర్చీలో కూర్చుని ఉంది తులసి.
స్పృహ తప్పి పడిపోయిన మనిషిని లేపి కుర్చీలొ కూచోపెట్టి వణికిపోతున్న ఆ పిల్లకు ముందు ఒక గ్లాస్ గోరువెచ్చని నీళ్ళు తాగించేసరికి పూర్తిగా అలసిపోయింది పారిజాతం.  అవును ఈ మధ్య కాలంలో ఇంత శ్రమ పడినది లేదు.  ఈ లోగా కరెంట్ వచ్చింది.
“నా పేరు తులసి.  భయపడకండి.  గత్యంతరం లేక నా వెనక పడిన వాళ్ళను తప్పించుకుందుకు మీ ఇంటి తలుపు కొట్టాను.  ఇబ్బంది పెట్టాను”
గుమ్మంలో కుప్పకూలి పడి పోయిన ఆమెకు స్పృహ రాగానే,
“ఎవరమ్మాయ్? ఎవరిల్లు కావాలి?” అని అడిగిన పారిజాతానికి చెప్పిన జవాబు అది.  తేరిపార జూస్తే,  పట్టుమని పాతికేళ్ళు కూడా లేని పిల్ల.  పీక్కుపోయిన మొహం,  గుంటలు పడిన కళ్ళు,  చామన చాయ.  ఏమీ అనబుద్ధి కాలేదు.
“ఈ పూట ఉండనిస్తే…” చేతులు జోడించింది ఆ అమ్మాయి.
జవాబివ్వకుండా తలుపు మళ్ళీ గడియ పెట్టి ఉందా లేదా చూసి లోపలికి నడుస్తూ తనవెనక రమ్మని సైగ చేసింది
పారిజాతం.
బాత్ రూమ్ చూపించి బీరువా తెరిచి చూసింది,  అన్నీ చీరలే. . .
కాని రాత్రంతా ఆ తడి గుడ్డల్లో ఎలా ఉంటుంది?
ముందు ఒక ఉతికిన టవల్ తీసి ఆ పిల్లకు అందించింది.
అరలనిండా ఎప్పటెప్పటి చీరలో. . .
ఒక చీర లాగి కింది అరలో ఉన్న లోపలి లంగా ఒకటి,  తీసింది.
నల్ల లంగా,  లేత నీలం చీర,  ఈ రాత్రికి ఏదైతేనేం అనుకుని,  తలతిప్పి ఆ పిల్ల వంక చూసింది,  సన్నగానే ఉంది.  తన జాకెట్ లూజ్ అవుతుంది.  అయినా జాకెట్ లేకుండా ఎలా?
సన్నగా నవ్వుకుంది ఆ పిల్లను జాకెట్ లేని చీరలో ఊహించుకుని.
ఆ బట్టలు తులసికి ఇచ్చి,  కాఫీ తేడానికి వంటగదిలోకి వెళ్ళింది పారిజాతం.
ఫిల్టర్ లో కాఫీ డికాషన్ సగం పాలు సగం కలిపి వేడి చేస్తూ అలోచించింది.  ఈ పిల్ల ఏమైనా నాటకాలు ఆడుతోందా? ఏ దొంగతనానికో వచ్చిందా?
దొంగతనం చేసేందుకు ఏమున్నాయి? చీరలు,  వంటగిన్నెలు తప్ప.  వెండి బంగారాలు లేవు.  డబ్బు కూడా వందల్లో తప్ప వేలల్లో ఉండదు.
వేడీ కాఫీ గ్లాస్ తీసుకుని వెళ్ళేసరికి తులసి బట్టలు మార్చుకుని,  తడి బట్టలు బకెట్లో వేసి జాడించాలని చూస్తోంది.
“అవలా ఉండనీ,  పొద్దున చూడవచ్చు.  ఇదిగో కాఫీ తీసుకో” అంటు పిలిచి టీపాయ్ మీద్ద గ్లాస్ ఉంచి “ముందు ఆ తల తుడుచుకో” అంటూ మెత్తని వాయిల్ చీర ముక్క అందించింది.
సన్నగా,  కాదు మరీ సన్నగా ఉంది.  జాకెట్ చాలా వదులుగా షర్ట్ లాగా వేళ్ళాడుతూ ఉంది.
“వంట మనిషి రాలేదు.  ఇడ్లీ నే ఈ పూటకు”
“అయ్యో,  ఏదైనా ఆకలికి కడుపుకు ఇంత తిండి చాలండి.  బయటకు పంపి తలుపులు వేసుకోకుండా ఈ చీకటి రాత్రి ఆశ్రయం ఇచ్చారు.  అంతకన్న ఎక్కువా? ” తులసి కళ్ళలో నీళ్ళు.
ఇడ్లీలు అంది కాని తనంటే వయసు మళ్ళి రెండు తిని కడుపు నింపుకునే మనిషి.  ఆ పిల్లకూ రెండు పెడితే ఎలా?
మళ్ళీ మరో ప్లేట్ ఇడ్లీ స్టౌ మీద పెట్టి వచ్చింది పారిజాతం.
టీ వీ ఆన్ చేసి తులసి వంక చూసింది.  సన్నగా,  కోల మొహం పలచని పెదవులు చూడగానే విలక్షణంగా కనిపిస్తుంది.
“ఎందుకిలా అర్ధరాత్రి,  వర్షం వేళ ముక్కూ మొహం తెలియని ఇంటికి వచ్చి తలుపులు బాదావు?” అని అడుగుదామనిపించింది.  కాని బలవంతాన తమాయించుకుంది.
మొహం చూస్తే విజ్ఞత ఉన్న పిల్లలా అనిపిస్తోంది.  మరీ ఇప్పుడే అడిగెయ్యటమా? అనుకుంది.
” మిమ్మల్ని ఆంటీ అని పిలవవచ్చా?” కాస్త బెరుగ్గా అడిగింది తులసి.
” సందేహం ఎందుకు? అలాగే పిలు”
” ఆంటీ నా గురించి ఏమీ అడగరా?”
“ఏం అడగమంటావు?”
“అరగంట మాత్రమే కలిసి ప్రయాణించే సిటీ బస్ లో పక్క వాళ్ళు నూటపదహారు ప్రశ్నలు వేస్తారు.  పక్కింటివాళ్ళు రోజుకో పదహారు ప్రశ్నలూ జవాబులూ సిద్ధంగా ఉంచుకుంటారు.  చెప్పినవీ చెప్పనివీ పోగేసుకుని ఎవరికి తోచిన కధలు వాళ్ళు అల్లుకుంటారు.  అలాటిది,  మీ ఆశ్రయం కోరి మీఇంటి తలుపులు కొట్టి వచ్చానంటే మీకే అనుమానాలూ లేవా? ”
“ఉన్నాయి అయినా చెప్పవలసిన బాధ్యత నీదే అయినప్పుడు,  నేనెందుకు అడగాలి,  చెప్పవలసిన విషయాలు నువ్వే చెప్తావు కదా” గంభీరంగా ఉంది పారిజాతం స్వరం.
” నా పేరు తులసి.  చదువుకున్నాను.  తప్పని పరిస్థితుల్లో ఇంట్లో నుంచి పారిపోయి వస్తున్నాను.  అలాగని ఎవరికీ ఏమీ హాని చేసే ఉద్దేశ్యం లేదు.  ఒకటి రెండు చేదు అనుభవాలు దారిలో ఎదురయ్యాయి,  వర్షంలో తడుస్తూ రాత్రి ఎక్కడుం డాలో తెలియక కళ్ళు తిరుగుతుంటే ఎదురుగా కనిపించిన మీ తలుపు తట్టాను.”
“అయ్యో,  అనుకున్నాను ఎన్ని ఇబ్బందుల్లోనో ఉండి ఉంటావని. . .
సరే,  మిగతావి తరువాత,  ముందు మన డిన్నర్ కార్యక్రమం చూద్దాం” 
            ****
లైటార్పి పడుకున్నారే కాని ఇద్దరికీ నిద్రపట్టడం లేదు.  ఎవరి ఆలోచనల్లో వాళ్ళు. ఇద్దరి మధ్యా ఒకతరం తేడా ఉన్నా సమస్యలు మాత్రం ఒకటే.
ఇద్దరికీ నిద్రపట్టడం లేదని ఇద్దరికీ తెలుసు.
ఒకరిది వయసు మళ్ళిన బెరుకుదనం,  మరొకరిది పడుచు్దనపు తడబాటు.
చివరికి పారిజాతమే పలకరించింది.
“నిద్రపట్టడం లేదా తులసీ?”
” అవును మీరూ నిద్రపోలేదా?”
“లేదు.  పెద్ద వయసు కద తొందరగా నిద్రపట్టదు” అంటూ కప్పుకున్న బ్లాంకెట్ పక్కకు తప్పించి లేచి కూచుంది.
చెయ్యి చాపి బెడ్ పక్కనే ఉన్న లైట్ స్విచ్ ఆన్ చేసింది.
పావుగంటలో వేడి వేడిగా గ్రీన్ టీ తాగుతూ ఇద్దరూ సోఫాలో ఒదిగి కూచున్నారు.
“చెప్పు తులసీ చదువుకున్న దానిలా కనిపిస్తున్నావు,  ఎందుకిలాటి రిస్క్ తీసుకున్నావు? ఎక్కడి నుండి పారిపోతున్నావు? ఎవరినుండి? ఎందుకు?”
దెబ్బ తిన్న పావురంలా చూసింది తులసి.
“నీకు అభ్యంతరం లేకపోతేనే సుమా”
“మీకు చెప్పుకుందుకు అభ్యంతరం ఏముంటుంది చెప్పండి,  కాదంటే ఎక్కడి నుండి చెప్పాలా అన్నదే ఆలోచన”
పారిజాతం లోలోనే అనుకుంది “అవును ఎవరిని చెప్పమన్నా ఎక్కడి నుంచని మొదలు పెడతారు? చివరికి నన్నడిగినా?”
చివరికి నన్నడిగినా?” పెదవి చివర ఒక విరుపు కదిలింది.
“నిజానికి మిమ్మల్ని ఈ రోజే కలుసుకున్నట్టుగా లేదు,  జన్మ జన్మలనుమ్డి పరిచితులం అనిపిస్తోంది.”
నిజమే అందరూ ఒకరికి ఒకరు ఏనాడో సుపరిచితులే అయి ఉండాలి
లేకపోతే అలా ఇదే ఇంటికి చిమ్మ చీకటి రాత్రి కరెంట్ లేనివేళ వానలో వెదుక్కుంటూ వస్తారా?
నేను మాత్రం అలా అదాటున తలుపు తీసేస్తానా? అదీ ఒంటరిగా ఉండి,  దుర్గమ్మకూడా రానప్పుడు?
“మా అమ్మా నాన్నకు నేను మూడో సంతానం.”
“నాలాగే ” అనుకుంది పారిజాతం.
అవును మూడో సంతానానికే ఇలా జరుగుతుందా?
“ముగ్గురమ్మాయిల్లో చివరిదాన్ని,  కాని నాకంటే చిన్న ఒక తమ్ముడూ,  అందరికన్నా పెద్ద ఒక అన్నయ్యా ఉన్నారు”
అవును,  మా ఇంట్లో ఇంకా ఎక్కువ మందే ఇద్దరు అన్నయ్యలు,  ముగ్గురు తమ్ముళ్ళు,  నలుగురు చెల్లాయిలు.  గంపెడంత సంసారం.
చిన్నప్పుడు. . .  అంటూ ఆ కాలంతో మమేకమైపోయింది తులసి.
నిత్యానందం పెద్దగా చదువుకోలేదు
అతను పుట్టేసరికే తల్లికి నలభై దాటాయి,  ఇద్దరక్కలకూ,  ఇద్దరన్నలకూ పెళ్ళిళ్ళు జరిగాయి,  ఇంకా పెళ్ళి కావలసిన ఇద్దరు అక్కలు,  ఒక చెల్లెలు. .  తండ్రి రూపు రేఖలే గుర్తులేవు.
అవును ఏడాది వయసున్నప్పుడే పోయాడాయన.  దారిద్ర్యలేఖకు దిగువన ఉన్న కుటుంబం,  ఏ రోజు సంపాదనతో ఆ రోజు గడవడం తప్ప పెద్దగా ఉన్న కుటుంబం కాదు.
పెద్ద పుస్తక జ్ఞానమూ లేదు ఎవరికీ.
ఆడపిల్లకు పదేళ్ళు దాటితే పెళ్ళి మొగపిల్లాడు పదిహేను దాటితే సంపాదన- అదే లక్ష్యం అయిన జీవితాలు.
పెద్దక్క ఇద్దరు కూతుళ్ళ కన్నా చిన్న వాడు.  మూడో సారి గనక అక్క అత్తారింట్లోనే పురుడు పోసుకుంటే ఇక్కడ పుట్టిన బిడ్డ నిత్యానందం.
ఎవరి జీవన సమరంలో వాళ్ళు నిమగ్నమై నిత్యానందం చదువు గురించి కాని అతని జీవితం గురించి కాని పెద్దగా ఎవరూ పట్టించుకున్నదే లేదు.
ఏ పూట ఏ అక్క ఇంట్లో ఉంటే అక్కడే భోజనం. వీధి అరుగు మీద చింకి దుప్పటి కప్పుకుని నిద్ర.
అలాగే పదిహేనేళ్ళు గడిచాయి.  ఈలోగా మిగతా వారిపెళ్ళిళ్ళూ జరిగాయి.  ఎవరింటికి వెళ్ళినా
“ఆ ఏం చేస్తున్నావ్ రా? ఏదైనా పనికి పోరాదా?” అనడమే తప్ప ఎవ్వరూ సరైన దారి చూపిన వారే లేరు.
అప్పట్లో మిగతా వారంతా చిన్నా చితకా పనుల్లో ఉన్నప్పుడూ కాస్త డబ్బుండీ,  వ్యాపారం చేస్తున్నది చిన్న బావ ఒక్కడే.
ఇంట్లో అక్కకు సాయంగా ఉండమని అడగడంతో వెళ్ళాడు.  వాళ్ళపిల్లలను ఎత్తుకు తిప్పడం మొదలు ప్రతి చిన్నపనికీ ఒక నౌకరు కుర్రాడిలా మారిపోయాడు.  మధ్యమధ్యన పోరి పరీక్షలు రాయించినా పదో క్లాసు దాటడం అతనికి తలకు మించిన భారమయింది.
అవును మరి,  కుదురుగా కాస్సేపు కూచుని చదువుకునే సమయమూ స్థలమూ రెండూ లేవు మరి.
షాప్ లో వ్యాపారంలో మెళుకువలూ,  ఇంట్లో పనులూ అక్క విసుగు, బావగారి తిట్లూ అప్పుడప్పుడు తాగినప్పుడూ కోపం హద్దు మీరి వేసే దెబ్బల మధ్య పదేళ్ళ జీవితం దుర్భరంగా గడిచిపోయింది.
తల్లి అసహాయత,  అన్నల అనాదరణ ఏమీ చెయ్యలేని స్థితి.
అలాటి సమయంలో ధైర్యం చేసి బయటపడి స్వతంత్ర్యంగా చిన్నగా వ్యాపారం మొదలుపెట్టాడు.  అదీ అయిదు వందల రూపాయలతో. . .
అలాటిది ఈ రోజున అయిదుకోట్ల ఆస్థితో కుటుంబంలో అందరికన్నా ఉన్నతంగా ఉన్నాడు.
“ఒక్క నిమిషం ఆంటీ” కప్పులు తీసుకుని వెళ్ళింది తులసి.
పారిజాతం పరధ్యాన్నంలో పడిపోయింది.
చిన్నతనం గుర్తుకు వచ్చింది,  తల్లీతండ్రీ గుర్తుకు వచ్చారు.  కత్తి మీద నడచినట్టు గడచిన బాల్యం. . .  అవును
బాల్యం ఎంతో మధురమైనదీ,  మరపురానిదీ అని అంటారు చాలా మంది కాని అది ఎంతవరకూ నిజం?
సక్రమమైన కుటుంబం,  బాధ్యత గల తలిదండ్రులూ ఉన్నప్పుడే బాల్యం పట్టాల మీద నడుస్తుంది.
లేదంటే. . .
అటు బయటకు వెళ్ళి రోజు కూలీ సంపాదించుకుని తిండీ తిప్పలూ చూసుకునే సామాజిక స్థితీ కాదు,  అలాగని బాధ్యత లేని భర్తను కాదని తన బ్రతుకు తను బతకగలననే అవగాహనా,  ధైర్యమూ లేని మధ్య తరగతి మిధ్యా జీవితం తల్లివెంకట రత్నం ది.  ఆ బాధ్యతలేని తండ్రి నవీన్ చంద్ర.
ఎన్ని తెలివితేటలున్నా,  తల్లి లేక పెద్దగా పట్టించుకునే అదుపు లేక ఆడింది ఆటగా పాడింది పాటగా నడిచిన జీవితం నవీన్ చంద్రది.  తండ్రి పొలం చూసుకోడం,  తిండీ తిప్పలు చూడటం మినహా పిల్లల గురించి పెద్దగా పట్టించుకున్నది లేదు.  ఇల్లు చూసుకుందుకు చిన్నప్పుడే భర్తను పోగొట్టుకుని పుట్టిల్లు చేరిన చెల్లెళ్ళూ,  పెద్ద వదినగారూ ఉండనే ఉన్నారు.  చదువూ సంధ్యా అనే రోజులు కావు.
అయినా ఇంటికి పెద్దకొడుకు నవీన్ మొదటిసారే ఎసెసెల్సీ గట్టెక్కేసాడు.  తాతగారి తో కలిసి ఉండటాన ఆయుర్వేదంపై పట్టు బాగానే సాధించాడు.  ఆ ఆసక్తి తోనే,  పనిలో పని ఆయుర్వేదంలో ఒక పట్టా కూడా సాధించాడు.
వీటితో పాటు తాతగారి రసికత కూడా పట్టుబడింది.
ఆడవాళ్ళు ఎవరైనా వైద్యానికి వస్తే చాలు,  వచ్చినది పరువం గడప తొక్కని పసిపాపా,  చివరిగట్టు మీద ఉన్న వయోవృద్ధురాలా అన్న ధ్యాసే ఉండదు,  నాడి చూసే పేరున చెయ్యి నొక్కడం,  గుండెల మీద చెయ్యి వేసి కళ్ళు పరీక్షించటం,  అడ్డమైన ప్రశ్నలూ అడగటం.  నిజమే.  ఇంట్లో ఆడవాళ్ళు మడిబట్ట కట్టుకుని వంటిల్లుదాటి బయటకు వచ్చే అనుమతినివ్వరు.  పొద్దున్నే లేచి వాకిలి ఊడ్చి ముగ్గేసినట్టుగానే,  పొద్దుపోయాక పడక గదిలో చివరి డ్యూటీ నిర్వహించటం జీవన పరమావధి అనుకునే కుటుంబాలూ – రోజులూ.
అందులోనూ పచ్చని పసిమి చాయ,  ఆరడుగుల అందగాడు – కన్ను తిప్పుకోలేని రూపం చూడగానే ఎందరో మనసు పారేసుకునేవారు.
మనవడి అడుగులు తన అడుగు జాడల్లో పడుతున్నాయని గ్రహించి కొడుకుని పోరడం మొదలుపెట్టాడాయన-ఇరవై దాటాయి,  ఇంటికి ఒక ఇల్లాలు లేదు ఎవరు గొమ్మం తొక్కినా మొహాన చిటికెడు కుంకం పెట్టుకోమనే వారు లేరు.  తలనిండా ముసుగేసుకున్న ఆ తెల్లచీరలు వంటిల్లు దాటి బయటకు రారు,  కొడుక్కి పెళ్ళి చేస్తే కదా ఆడదిక్కు వచ్చేది అంటూ.
నిజానికి ఆడదిక్కు లేదని ఏదీ ఆగిపోలేదు ఆ ఇంట్లో. . .  అన్ని సరదాలూ సంబరాలూ జరుగుతూనే ఉన్నాయి.  కొన్ని రహస్యంగా,  మరికొన్ని బాహాటంగా.
వీధి వాకిలి మగవారికి కేటాయిస్తే పెరటి తలుపు స్త్రీ జనాలకు.  తలుపు చాటునుండి మాట్లాడినా,  పెద్దగా చదువు సంధ్యలు లేక పోయినా చాణుక్య నీతి వంట పట్టించుకున్న వాళ్ళు ఆ ఇంటి స్త్రీలు,
ఎవరి సుఖ సౌఖ్యాలు వాళ్ళు బాగానే చూసుకోగలరు.
ఉదయం మగవాళ్ళు పొలాలకో పనులకో బయటకు వెళ్ళడమే తరవాయి,
కట్టుకున్న తెల్ల గుడ్డలు ఓ మూలకు వెళ్ళిపోతాయి.
నవీన్ చంద్ర ఇద్దరు మేనత్తలూ,  పెద్దమ్మా పెద్ద వయసున్న వారేమీ కాదు,  గట్టిగా లెక్కేస్తే యాభై లోపే.
బాల్య వివాహాలు – పర్యవసానంగా కాపరానికి రాకుండానే మొగుణ్ణి పోగొట్టుకోడం,  పెద్ద వదినగారి దగ్గర ఇమిడిపోడం జరిగింది.  అయితే పెద్దవదినగారికీ ఇద్దరు కూతుళ్ళు పుట్టాక పొలం గట్టున పాము కాటుకు గురై పెద్దన్న స్వర్గస్థుడవడంతో ముగ్గురి ప్రపంచమూ ఒకటిగా మారింది.  అందుకే ఆ పిల్లలకు ముగ్గురు తల్లులు.  పెరిగి పెద్దవగానే పెళ్ళిళ్ళు చేసి పంపేసారు.
బిందెలు పట్టుకుని చెరువుకు వెళ్లడం,  గంటా గంటన్నరకు ఇల్లు చేరి వంటా వార్పూ. . .  అసలు ఆ వేషాల్లో వారిని ఇంట్లో వాళ్ళు చూసినా గుర్తుపట్టలేరు.
పెరటి తోటలో పెంచిన కాయగూరలు,  పూలూ చుట్టు పక్కల వారికి అమ్మించడం,  రెండూ గేదెలు,  రెండు ఆవులున్న గొడ్ల చావిడి లో ఇద్దరు పనివాళ్ళూ,  బయటి పనులకు పాలూ పెరుగూ అమ్మకాలకూ మరొకడు.  ఒక్క భర్తలేడన్న మాటే గాని మిగతా ఏ విధంగానూ ఇబ్బంది లేదు వారికి.
రెండు కుటుంబాల మధ్య మాటలు తప్ప పెద్దగా పెళ్ళిచూపులు జరిగే రోజులు కాదు.  ఏకపక్షంగా తండ్రి నిర్ణయిం చేశాడు కొడుకు పెళ్ళిని.
అయిదుగురాడపిల్లల్లో పెద్దపిల్ల.  నాగరత్నం.  చెల్లెలికి పిల్లలు లేరని పెంపకానికి ఇచ్చాడు తండ్రి. మేనత్త తాలూకు రెండెకరాల పొలం చిన్న పెంకుటిల్లు పిల్లకే చెందుతాయి.  పిల్లకూ పదహారు దాటాయి.
పొడుగ్గానే అనిపించినా కొంచం చామన చాయ.  అయితేనేం కుదురులేని కొడుకు జీవితంలో స్థిరపడతాడని ఆ తండ్రి
ఆశ.
పెళ్ళై నాగరత్నం కాపరానికి వచ్చింది.  
ఇంకా వుంది.
రచన: కంభంపాటి రవీంద్ర
స్టాండ్ అప్ కాల్ లో, విశాలి  తన టీం చేసిన టాస్క్ స్టేటస్ వివరిస్తూండగా  సన్నగా వినిపించిందా ఏడుపు .
‘‘జస్ట్ ఎ మినిట్” అని వీడియో ఆఫ్ చేసి, కాల్ మ్యూట్ లో పెట్టి ‘‘మురళీ .. అనన్య ఏడుస్తున్నట్టుంది .. కొంచెం చూడు .. ఇక్కడ స్టాండ్ అప్ కాల్ లో బిజీగా ఉన్నాను” విశాలి గెట్టిగా అరిచింది
‘‘ఏడుస్తున్నది అనన్య కాదు అలేఖ్య .. నేను కూడా మా రెవెన్యూ ప్రొజెక్షన్ కాల్ లో బిజీగా ఉన్నాను .. నువ్వే మేనేజ్ చెయ్యి” అంతే గెట్టిగా బదులిచ్చేడు మురళి !
చాలా ఫ్రస్ట్రేషన్ తో మళ్ళీ కాల్ లో జాయిన్ అయ్యి , ఆదర బాదరాగా స్టేటస్ వివరించి , లాగాఫ్ అయ్యి , పక్క గదిలోకి పరిగెత్తింది విశాలి .
ఆ రోజు ఉదయం పిల్లలిద్దరికీ పెట్టిన ఇడ్లీలని ఒకళ్ళ మొహాలకి ఒకళ్ళు పూసేసుకుని కొట్టేసుకుంటున్నారా కవలలు అలేఖ్య , అనన్య! పిల్లల అల్లరి, వాళ్ళకి తను టైం కేటాయించలేని పరిస్థితి , పక్క నుంచి ఆఫీస్ ప్రెషర్ ఇవన్నీ తల్చుకుంటే , ఏడుపొచ్చేసింది విశాలికి !
మూడేళ్ళు నిండాయా పిల్లలిద్దరికీ. వాళ్ళని చూసుకోడానికి అటు మురళి వాళ్ళ వైపు నుంచి ఎవరూ రాలేదు.  తన తల్లికి వీలవుతుంది కానీ ఇక్కడ నెల కన్నా ఎక్కువ ఉండలేదు , అక్కడ ఊళ్ళో ఆవిడకి ఇంకా కుటుంబ బాధ్యతలున్నాయి.
క్రితం ఏడాదే , కొత్త ఫ్లాట్ కొన్నాడు మురళి, రెండున్నర కోట్లు పెట్టి . దానికి వుడ్ వర్క్ ఇంకో ముప్పై లక్షలు ఖర్చుపెట్టేరు . దాంతో ఇద్దరి జీతాల్లో సగానికి పైగా ఆ అప్పు తాలూకా ఈఎమ్మై కట్టడానికే పోతుంది . కాబట్టి విశాలి కొంతకాలం పిల్లల్ని చూసు కోడానికి ఉద్యోగం నుంచి బ్రేక్ తీసుకునే ఛాన్సే లేదు ! ఇంతకాలం వర్క్ ఫ్రమ్ హోమ్ కాబట్టి , ఎలాగోలా నెట్టుకొచ్చేరా దంపతు లిద్దరూ . ఇప్పుడు కొత్తగా ఆఫీస్ కి వచ్చి పని చెయ్యమని చెప్పేసేరు, ఇప్పుడు ఎలా మేనేజ్ చెయ్యాలా అని ఆలోచనలో పడింది విశాలి .
ఆ రోజు మధ్యాహ్నం భోజనం చేస్తున్నప్పుడు , మురళితో ఈ విషయం కదిపింది .
‘‘రేట్లు పెరిగిపోయేయి.. ఇప్పుడు ఇద్దరినీ డే కేర్ లో పెట్టాలంటే, నెలకి కనీసం పాతిక వేలు అవుతుంది .. వేరేదేదైనా ఆలోచించాలి”  సాలోచనగా అన్నాడు మురళి
‘‘నాకో ఐడియా వచ్చింది .. మన పనిమనిషి యాదమ్మకి కొంచెం ఎక్కువ డబ్బులిచ్చి మనం ఆఫీస్ కి వెళ్ళే టైములో మన ఇంట్లోనే ఉండి , పిల్లల్ని చూసుకోమంటేనో ?” అంది విశాలి
‘‘గుడ్ ఐడియా … ఇప్పుడు మనం తనకి నెలకి మూడు వేలు ఇస్తున్నాం కదా .. ఇంకో ఐదు వేలు ఆఫర్ చేద్దాం ..” అన్నాడు మురళి .
*****
ఆ రోజు సాయంత్రం గిన్నెలు కడగడానికి యాదమ్మ వచ్చినప్పుడు , విశాలి అడిగింది , ‘‘మేమిద్దరం ఆఫీస్ కి వెళ్ళేక మా ఇంట్లోనే ఉండి , పిల్లల్ని చూసుకోగలవా ?”
‘‘కానీ అమ్మా … మరి నాక్కూడా వేరే పనులుంటాయి .. డబ్బులు సరిపోక , మా ఇంటి దగ్గర రోజూ కూరలు కూడా అమ్ముతూంటాను” యాదమ్మ చెప్పింది
‘‘కూరలమ్మగా నీకు నెలకి ఎంత మిగుల్తుంది ?”
‘‘ఖర్చులు పోనూ ఆరు వేలు మిగుల్తుందమ్మా” చెప్పింది యాదమ్మ
‘‘ఆ ఆరు వేలూ నీకు నేనిస్తాను .. మా ఇంట్లోనే ఉండి  పిల్లల్ని చూసుకుంటావా ? శనాదివారాలు అక్కర్లేదు .. నేను ఇంట్లోనే ఉంటాను కాబట్టి” అడిగింది విశాలి
ఆశ్చర్యంగా చూస్తూ అడిగింది యాదమ్మ , ‘‘కానీ .. మీ ఇల్లంతా నాకు అప్పగించేసి , మీరిద్దరూ ఆఫీస్ కి వెళ్ళిపోవడం మంచిది కాదమ్మా ‘‘ ‘‘ఫర్వాలేదు .. హాలు , కిచెన్ , పిల్లల గది నీకు వదిలేస్తాము .. మిగతా గదులు లాక్ చేసుకుంటాము” అంది విశాలి.
‘‘ఓసారి మా ఇంట్లో మాటాడి చెబుతానమ్మా” అని చెప్పిన యాదమ్మ, మర్నాడు ఉదయం పన్లోకి వచ్చినప్పుడు చెప్పింది, పిల్లల సంగతి నేను చూసుకుంటానని .
మురళికి, విశాలికి చాలా సంతోషమేసింది . అలేఖ్య , అనన్య ఇద్దరూ  యాదమ్మతో బాగానే కలిసిపోతారు కాబట్టి , తనతో రోజంతా గడపగలరు అనే నమ్మకం ఉంది.
ఆ తర్వాత రెండు వారాలకి ఆఫీస్ కి వెళ్ళడం మొదలెట్టేరా ఇద్దరూ . అన్ని పన్లూ త్వరగా  ముగించుకుని, ఆరున్నర, ఏడు గంటలకల్లా ఇంటికి వచ్చేసేది విశాలి . యాదమ్మతో పిల్లలిద్దరూ హుషారుగా ఆడుకుంటూ కనిపించేవారు, చాలా సంతోషంగా అనిపించేది విశాలికి .
‘‘ఇప్పుడు వీళ్ళని ఎవరు చూసుకుంటారు అనే టెన్షన్ తీరిపోయింది.. ఇంకొక్క టెన్షన్ ఏమిటంటే .. ఇద్దరికీ మాటలు ఇంకా రాలేదు .. అవి కొంచెం వస్తే , వాళ్ళని ఏదో ఒక ప్లే స్కూల్ లోనో జాయిన్ చెయ్యొచ్చు ‘‘ అంది మురళి తో
‘‘అవును .. కానీ ఈ మధ్య చిన్న ఇంప్రూవ్మెంట్ కనిపిస్తూంది .. ఇద్దరూ ఏదో మాట్లాడ్డానికి ప్రయత్నం చేస్తున్నారు ‘‘ అన్నాడు మురళి
‘‘నిజమే .. రోజంతా యాదమ్మతో ఉంటున్నారు కదా .. ఏవో మాటలు నేర్పిస్తున్నట్టుంది ‘‘ అంది విశాలి
*****
శనివారం ఉదయం ఏడింటికే మెలకువ వచ్చేసింది విశాలికి . సాధారణంగా సెలవు రోజు కాబట్టి , కొంచెం ఎక్కువసేపు పడుకోడానికి ఇష్టపడుతుంది, కానీ పిల్లలు ఇద్దరూ ఒకళ్ళ మీద ఒకళ్ళు గెట్టిగా అరుచుకుంటున్నారు , ఆ దెబ్బకి లేవాల్సి వచ్చింది. హాల్లోకి వచ్చి చూస్తే , ‘‘కోతి మీ” అని అనన్య అరిస్తే , ఇంకా గట్టిగా ‘‘కలేపా” అని అలేఖ్య అరుస్తూంది !
ఇద్దరినీ ఊరుకోబెట్టి , పళ్ళు తోమించి , పాలు కలిపిచ్చింది వాళ్ళకి . అప్పుడే లేచిన మురళి హాల్లోకి వస్తే , ‘‘వాళ్ళ ఫస్ట్ వర్డ్స్ .. కోతిమీ .. కలేపా ‘‘ అంది విశాలి  నవ్వుతూ !
మురళి భలే సంబరపడిపోయి , ఆ రోజంతా పిల్లలిద్దరినీ ఎత్తుకుని , మళ్ళీ మళ్ళీ అనిపించుకున్నాడా మాటల్ని !
ఆ తర్వాత వారం , తన కొలీగ్ సొనాల్ అనే అమ్మాయి చెప్పింది , ‘‘ఇంట్లో మీరు సీసీ టీవీ పెట్టించుకోవచ్చు కదా .. అప్పుడు హాయిగా పిల్లలు ఏం చేస్తున్నారో , మీరు మీ మొబైల్ లోనే ట్రాక్ చెయ్యొచ్చు !’”. నిజమే కదా అనిపించి , వెంటనే మురళి కి ఫోన్ చేసి చెబితే , ‘‘యాదమ్మ మంచిదే అనుకో అయినా ఫ్లాట్ లో సేఫ్ సైడ్ సీసీ టీవీ పెట్టించడం మంచిదే” అన్నాడు
‘‘సోనల్ వాళ్ళ ఫ్రెండ్ ఈ బిజినెస్ లో ఉన్నాడట.. ఇవాళ ఈవెనింగ్ ఫోర్ కి మనం ఇంట్లో ఉంటే , అతను వచ్చి ఇవాళే పెట్టేస్తాడట” అంది విశాలి
‘‘మరి ఇంకేం !.. ఇవాళ కొంచెం ఎర్లీ గా నువ్వు” అని మురళి అంటూంటే , ‘‘తెలుసు .. మీకు కుదరదని .. నేనే వెళ్తాను లెండి” అని ఫోన్ పెట్టేసింది విశాలి !
టైం చూసుకుంటే మూడు కావొస్తూంది , ఇంకాస్సేపట్లో ఫస్ట్ షిఫ్ట్ వాళ్ళని డ్రాప్ చెయ్యడానికి షటిల్ బస్ స్టార్ట్ అవుతుంది . ‘‘వెంటనే తన మేనేజర్ కి చెప్పేసి, గబగబా షటిల్ ఎక్కి ఇంటికి బయల్దేరింది .
తనుండే టౌన్ షిప్ కి ఓ కిలోమీటర్ దూరంలో డ్రాప్ చేస్తుందా షటిల్ . అక్కడ దిగి గబగబ ఇంటికి నడుస్తూంటే , లీలగా వినిపించాయా మాటలు. ఒక్కసారి ఆగి , మళ్ళీ వినడానికి ప్రయత్నించింది . అవే మాటలు దూరం నుంచి లీలగా వినిపిస్తున్నాయి . కంగారుగా అటువైపు నడుస్తూంటే , ఇంకొంచెం గెట్టిగా వినపడ్డాయి . ఇంకాస్త కంగారుగా పరిగెడితే , యాదమ్మ ఇంటి ముందున్న కూరల బండి మీద కూచుని, ‘‘కలేపా .. కోతి మీ ‘‘ అంటూ కరివేపాకు , కొత్తిమీర అమ్ముతూ కనిపించేరా అనన్య , అలేఖ్య . వాళ్ళిద్దరి వెనక కూచుని , తీరిగ్గా మొబైల్ లో టీవీ సీరియల్  చూసుకుంటోందా యాదమ్మ !
*****
రచన: రమా శాండిల్య

ఈ సారి నా కర్ణాటక యాత్రానుభవాలులో రెండు క్షత్రాలను గురించి వ్రాస్తున్నాను. అవి మొదటిది నంజనగూడు, రెండవది దొడ్డ మల్లూరు.
1. శ్రీ నంజుండేశ్వర స్వామి, కర్ణాటక, మైసూర్! నంజన గూడు!
కర్ణాటక యాత్రలలో భాగంగా, నంజనగూడు యాత్ర అనుకోకుండా ఈ మధ్య చేసాము.
చాలా మంచి యాత్రగా దీనిని చెప్పుకోవచ్చు!
భక్తజన సులభుడు ఈ నంజనగూడు శ్రీ కంఠేశ్వరుడు.
దక్షిణ కాశీగా పిలవబడే ఈ నంజనగూడు, భక్తుల సర్వ రోగాలనూ పోగొట్టే ధన్వంతరిగా కూడా పిలవబడుతున్న ఆదిశంకరుడే ఇక్కడి పరమేశ్వరుడు.
పరమశివుడు లింగరూపంలో శ్రీకంఠేశ్వరస్వామి పేరుతో,  కొలువుదీరిన అత్యంత సుందర ప్రదేశమిది.
దర్శించినంతనే భక్తులను అనుగ్రహించే భక్త సులభుడుగా పేరుపొంది, అశేషభక్తుల ఆరాధనలందుకుంటూన్న మహిమాన్విత క్షేత్రం ఇది.  పేరుపొందిన ప్రాచీన దివ్యక్షేత్రంగా, ‘నంజనగూడు’ విలసిల్లుతున్నది.
కర్నాటక రాష్ట్రంలోని మైసూరు జిల్లాలో, మైసూరు నగరానికి సుమారు ఇరవైమూడు కిలోమీటర్ల దూరంలో కపిలానదీ తీరంలో, నంజనగూడు క్షేత్రముంది.
ఈ క్షేత్రంలో కొలువుదీరిన శ్రీకంఠేశ్వరస్వామివారిని శ్రీ నంజుండేశ్వర స్వామి అని కూడా పిలుస్తారు. ‘నంజుండ’ అనే పదంలోని, ‘నంజు’ అంటే ‘విషము’ అనీ, ‘ఉండు’ అంటే ‘మింగినవాడు’ అనీ కన్నడంలో అర్థాలున్నాయి. విషం మింగిన స్వామి కనుక నంజుండేశ్వరుడు అనీ, నంజుండేశ్వరుడు కొలువుదీరిన క్షేత్రం కనుక, ‘నంజనగూడు’  అనే పేరు ఏర్పడినట్లు ఇక్కడి స్థలపురాణం.
*****
ఇక్కడి  నీలకంఠేశ్వరస్వామికి ఆయుర్వేద  ఔషధంతోనూ, అన్నంతోనూ నిత్యాభిషేకం ఉంటుంది.
ఆయుర్వేదం ఔషధం అంటే…  శొంఠి, బెల్లం, తేనె, పటికబెల్లం, వెన్న, ఇంకా మనకు తెలియని ఎన్నో ద్రవ్యాలతో వాటితో తయారు చేసిన పదార్థంతో శివలింగానికి పూతగా అభిషేకం చేస్తారట. ఈ ఔషధాన్నీ, ‘సుగంధిత సక్కరై’ అంటారుట. ఈ పేరుతో మనం కూడా అక్కడ స్వామికి అభిషేకం చేయించవచ్చట.  దానిపైన అన్నంతో అభిషేకిస్తే, ఆ విష ప్రభావం తగ్గుతుందనే   నమ్మకంతో, అనాదిగా వస్తున్న ఆచారమట.  ఇక్కడ ప్రతీరోజూ ఈ అభిషేకం ఉంటుందట.  అందుకే ఇక్కడి ఈ శివుడిని ధన్వంతరిగా కూడా కొలుస్తారట.
ఈ ఆలయం గురించి,  ఇక్కడి తోటి యాత్రికుల ద్వారా, ఆలయ అర్చకుల ద్వారా, కపిలా నదిలో తెప్పలు నడిపే అతని ద్వారా విన్న స్థలపురాణాలు ఆసక్తిగా అనిపించాయి.
మీకు గుర్తుందా? మనం చిన్నతనంలో ఒక  ఎర్ర పళ్ళపొడిని పళ్ళు తోముకోవటానికి వాడే వాళ్ళం.
నంజనగూడులో స్థిరపడిన తెలుగు వ్యాపారస్థుల తెలివి వలన భారతదేశం మొత్తం ఈ పళ్ళపొడి ద్వారా ఈ పేరు గురించి తెలిసింది.
****
స్వామివారు ఈ క్షేత్రంలో కొలువుదీరడం వెనుక ఆసక్తికరమైన పురాణ కథలు ప్రచారంలో ఉన్నాయి. కృతయుగంలో అమృతం కోసం దేవ దానవులు కలిసి క్షీరసాగరాన్ని మథించారు. మంధర పర్వతాన్ని కవ్వంగా, వాసుకీ సర్పాన్ని ఆ కవ్వానికి తాడుగా చేసుకుని చిలుకుతున్న సమయంలో పాలసముద్రం నుంచి ముందుగా హాలాహలం జనించిందని మనందరికీ తెలుసు కదా! 
లోకాలన్నింటినీ దహించి వేయగల ఆ కాలకూట విషాన్ని, దేవతల కోరిక మేరకు పరమశివుడు స్వీకరించాడు. అయితే పార్వతీదేవి కోరికతో,  శివుడు హాలాహలాన్ని మింగకుండా గొంతులోనే ఉంచుకుని నీలకంఠుడుగా ఈ క్షేత్రమున్నచోట వెలసాడని చెబుతారు. 
****
తర్వాత కొంత కాలానికి గౌతమ మహర్షి ఈ ప్రాంతానికి చేరుకుని, ఈ విషయాన్ని(శివుడు వెలసిన) గుర్తించి పరమశివుడిని లింగరూపంలో ప్రతిష్టించి, పూజలు జరిపినట్లు ఇంకొక కథనం. ఈ విధంగా నంజనగూడు క్షేత్రంలో పరమశివుడు శ్రీకంఠేశ్వరస్వామిగా కొలువు దీరినట్లు స్థలపురాణం వెల్లడిస్తున్నది. 
*****
మరొక కథనం పడవ అబ్బాయి చెప్పాడు. ఈ క్షేత్రాన్ని పరశురాముడు దర్శించినట్లు చెబుతారు. తండ్రి ఆజ్ఞమేరకు,  తల్లితల నరికిన తర్వాత, తనకు సోకిన మాతృహత్యాపాతకాన్ని పోగొట్టుకునేందుకు, పరశురాముడు వివిధ ప్రాంతాలలో పర్యటిస్తూ చివరకు ఈ క్షేత్రానికి వచ్చి తన ఆయుధమైన పరశువును (గొడ్డలిని) కపిలానదిలో కడుగుతూ ఉండగా అది నదిలో ఉన్న శివుడికి తగిలి రక్తం కారడం ప్రారంభమైందని,  దీనితో ఉన్న పాపానికి తోడు ఈ పాపము కూడా తనకు సోకిందని భావించి, పాప విముక్తి కోసం, పరశురాముడు ఈ క్షేత్రంలో శివుడిని గురించి తపస్సు చేసాడట.  పరశురాముడి తపస్సును మెచ్చిన శ్రీకంఠేశ్వరస్వామి పరశురాముడిని అనుగ్రహించాడట. 
సమీపంలో శ్రీ ఆదికేశవస్వామిని ప్రతిష్టించి ఆలయం నిర్మించమని సూచించాడట. పరశురాముడు అక్కడ ఈ క్షేత్రం నిర్మించినట్లుగా పడవబ్బాయి చెప్పాడు. అందుకు నిదర్శనంగా నేటికీ పరశురాముడిని  కూడా ఈ నంజనగూడు ఆలయంలో దర్శనం చేసుకోవచ్చును. 
శ్రీకంఠేశ్వరస్వామి వారి ఆలయాన్ని దర్శించిన భక్తులు తర్వాత పరశురాముడిని దర్శించుకోవడం సంప్రదాయం. నంజనగూడులో శ్రీకంఠేశ్వరస్వామి వారి ఆలయం, కపిలానదీతీరంలో తూర్పు అభిముఖంగా విశాలమైన ప్రాంగణంలో, శిల్పకళాశోభితమై దర్శనమిస్తుంది. ఆలయ ప్రధాన ప్రవేశద్వారంపై గోపురం నిర్మింపబడినది. సుమారు నూట పాతిక అడుగుల ఎత్తు కలిగి, ఏడు అంతస్తులతో ఉన్నదీ గోపురం. గోపురం పై భాగంలో ఏడు గోపుర కలశాలు బంగారు రంగుతో సూర్యకాంతికి మిలమిలలాడుతున్నాయి. 
ప్రతిష్టింపబడిన ఆ శిల్పకళాశోభకు కనులు మరలటం లేదు.  భక్తులను ఆలయానికి ఆహ్వానిస్తూ ఈ గోపురం స్వాగతిస్తున్నట్లుగా దర్శనమిస్తుంది. ఈ గోపుర ద్వారంగుండా ఆలయ ప్రాంగణంలోకి ప్రవేశించగానే ప్రధానాలయం కనిపిస్తుంది.
 వివిధ మండపాలు, ప్రధానాలయానికి ఎదురుగా ధ్వజ స్తంభం దర్శనమిస్తాయి. అక్కడి నుంచీ పైకి ఆకాశంలోకి చూస్తుంటే బిల్వ పత్రాలతో నిండిన బిల్వవృక్షం కనిపిస్తుంది. కానీ దేవాలయమంతా వెతికినా దాని మొదలు మనకు కనిపించదు. ఇక్కడ అది మహావిశేషంగా ఒక భక్తురాలు చెప్పింది. 
ప్రధాన గోపుర ద్వారానికి ఎదురుగా ఆలయం వెలుపల నందీశ్వరుడి పెద్ద విగ్రహం ప్రతిష్టింపబడి ఉంది. అక్కడి విశేషం, చర్మరోగాలు, ఉలిపిరులు మొదలైనవి వచ్చినవారు, ఇక్కడి అర్చకులకు, పచ్చ పెసలు, ఉప్పు దానం చేస్తే ఆ రోగాలు నయమౌతాయని చెబుతుంటారు. 
సమీపంలో ఆలయ పుష్కరిణి ఉన్నది. ఆలయానికి దగ్గరలో కపిలానది ఉన్నది. నదీతీరంలో శ్రీ పరమశివుడు ధ్యాన భంగిమలో ఉన్న విగ్రహం భక్తులను విశేషంగా ఆకట్టుకుంటూ దర్శనమిస్తుంది. ప్రధానాలయం ముఖమండపం, అంతరాలయం, గర్భాలయాలతో ఉన్న అతి పురాతనాలయం ఇది. 
ముఖమండపం, సాలమండపం, ఈ మండపాల్లోని స్తంభాలపై అనేక మంది దేవతామూర్తుల విగ్రహాలు శిల్పాలుగా చెక్కి ఉన్నాయి. శ్రీ వినాయకుడు, శ్రీ వల్లీదేవసేన సమేత శ్రీ సుబ్రహ్మణ్యస్వామి, శ్రీ వీరభద్రస్వామి, శ్రీ నటరాజస్వామి, శ్రీ గిరిజాకల్యాణం, సోమసుందరమూర్తి మొదలైన అనేక మూర్తులు ముఖమండపంలో దర్శనమిస్తాయి. భక్తులు వీటన్నింటినీ దర్శించుకుని వాటికి కూడా పసుపుకుంకుమలతో పూజలు చేస్తారు. 
ముఖమండపంలో అనేక శివలింగాలు ప్రతిష్టింపబడి వున్నాయి. పంచభూతలింగాలు, ద్వాదశలింగాలు వంటి అనేక శివలింగాలు ఇక్కడ దర్శనమిస్తాయి. 
ఇక ప్రధాన గర్భాలయంలో నేలమట్టానికి వున్న పానవట్టంపై పరమశివుడు లింగరూపంలో శ్రీకంఠేశ్వరస్వామి పేరుతో కొలువు దీరి ఉన్నాడు. ఆ సుందర మూర్తిని దర్శించవలసినదే గాని మాటలకందని వాడు ఈ స్వామి.
నంజానగూడు స్వామి రథం గురించి వ్రాయాలంటే ఒక గ్రంధమే వ్రాయవచ్చును.
అద్భుతమైన దేవదారు వృక్షము యొక్క చెక్కతో చేసిన అద్భుతమైన చెక్కరథం అది.  ఇక్కడ ఇలాంటివి,
మొత్తం మూడు రథాలు ఉన్నాయి.
అద్భుతమైన కార్వింగ్ తో అలరారుతూ ఉంటాయవి.
జగన్నాథుని రథ యాత్రలాగే ఉంటుంది ఇక్కడి రథ యాత్రకూడా. అలాంటి ఆ రథాల పై స్వామిని ఊరేగిస్తారు.
గురువాయూరు లాటి ప్రసిద్ధ క్షేత్రాలలో ఉన్నట్లే ఇక్కడి ఈ స్వామికి ఏనుగుల శాల ఉంది.  అక్కడ ఇప్పటికి ఒక భద్రగజం ఉందట. 
*****
స్వామివారిని భక్తులు శ్రీ నంజుండేశ్వరస్వామి అని కూడా పిలుస్తారు. ఆలయ ప్రాంగణంలోని ఉపాలయాల్లో శ్రీ వినాయకుడు, శ్రీ సుబ్రహ్మణ్య స్వామి, శ్రీ పార్వతీదేవి వంటి దేవతామూర్తులను దర్శించుకోవటం మా అదృష్టంగా భావించాము. 
ఈ క్షేత్రంలో ప్రధాన ఆలయానికి సమీపంలో పరశురాముడి ఆలయాన్ని దర్శించవచ్చు. చారిత్రకంగా పరిశీలిస్తే నంజనగూడు శ్రీకంఠేశ్వరస్వామి వారి ఆలయాన్ని క్రీ.శ.365 నుంచి 1000వ సంవత్సరాం వరకు పరిపాలించిన గాంగేయులనే చక్రవర్తులు పాలించిన సమయంలో, ఈ క్షేత్రాన్ని నిర్మించినట్లు చారిత్రక ఆధారాలు వెల్లడిస్తూ ఉన్నాయి. తర్వాతి కాలమైన, పదకొండూ, పన్నెండో శతాబ్దాలలో, ‘హోయసాల చక్రవర్తులు’ శిథిలమౌతున్న ఈ ఆలయాన్ని పునర్నిరించారట. 
తరువాతి కాలంలో, ‘విజయనగర చక్రవర్తులు’  ఆలయాభివృద్ధికి కృషి చేయడంతోపాటూ, స్వామివారిని సేవించి తరించారట. 
ఈ మధ్య కాలంలో,  మైసూరు సుల్తాన్ అయిన టిప్పుసుల్తాన్ ఈ స్వామివారిని ‘హకీం సంజుడేశ్వరుడు’ అని పిలిచి ఆరాధించినట్లు చరిత్ర చెబుతోంది. టిప్పుసుల్తాన్ ఈ ప్రాంతంలో పర్యటిస్తూ ఉన్న సమయంలో తన పట్టపుటేనుగుకు చూపు కనిపించకుండా పోవడంతో, అతను ఈ స్వామి వారిని ప్రార్థించడంతో చూపు తిరిగి వచ్చినట్లు, అందువల్ల స్వామి వారిని ‘హకీమ్’ (వైద్యుడు) అని పిలిచి ఆరాధించినట్లు చరిత్ర చెబుతోంది. తన పట్టపు ఏనుగు కంటిచూపు బాగైన కారణంగా పార్వతీ అమ్మవారి ప్రక్కనే ఒక, నవరత్నాలలోని ‘పచ్చ’తో శివలింగాన్ని ప్రతిష్టించటానికి బహుమతిగా ఇచ్చినట్లు అక్కడి ఆలయం మీద వ్రాసి ఉన్నది.  
అక్కడి సర్వాలంకార భూషితయైన పార్వతీ అమ్మవారిని దర్శించాము.  అమ్మవారికి హారతి ఇచ్చే సమయంలో ఆమెకు అలంకరించిన ఆ నగల ధగధగలు చూసి తీరవలసినదే, కానీ చెప్పటానికి మాటలు సరిపోవు.
*****

మొదట ఈ నంజనగూడు చేరగానే, నిండుగా ప్రవహిస్తున్న, ‘కపిలానది’ రారమ్మని ఆహ్వానించింది.  అక్కడికి చేరుకుని బుట్టలాంటి పడవ (పల్టీ) లో నౌకా విహారం చేసి, సూర్యాస్తమయం దర్శించుకున్నాము. మాతో పాటు అనేకమంది ఆ నదిలో తెప్పల్లా ఠెలుతుంటే ఆ నదీ సౌందర్యాన్ని పూర్తిగా ఆస్వాదిస్తూ గడిపాము. తరువాత కాళ్ళు, చేతులు, ముఖము కడుక్కుని ఆ ప్రదోష కాలంలో శివదర్శనానికై ఆలయ ప్రవేశం చేసాము.
ప్రతిరోజూ కపిలానది నుంచి ఏనుగు పైన నీటిని తెచ్చి,  ఆ నీటితో స్వామివారిని అభిషేకించడంతో నిత్యపూజలు ప్రారంభమవుతాయిట. ప్రతిరోజూ పూజలు, అభిషేకాలు జరుగుతాయట. 
నంజనగూడు శ్రీకంఠేశ్వరస్వామి వారికి ప్రతి సంవత్సరం మాఘమాసంలో బ్రహ్మోత్సవాలు జరుగుతాయి. ఈ సందర్భంగా రథోత్సవం చాలా విశేషంగా జరుగుతుందని చెప్పుకోవచ్చునుట. కార్తీకమాసంలో ప్రత్యేక పూజలు, ఉత్సవాలను నిర్వహిస్తారు. ప్రతి నెలా మాస శివరాత్రి రోజు ప్రత్యేక పూజలు జరుగుతాయిక్కడ. నంజనగూడులో భక్తులకు వసతి సౌకర్యాలు బాగానే లభిస్తాయి. మైసూరుకు ఇరవైమూడు కిలోమీటర్ల దూరంలో ఉన్న నంజనగూడుకు మైసూరు నుంచి విరివిగా బస్సు సౌకర్యాలు వున్నాయి. తెలుగు రాష్ట్రాల్లోని హైదరాబాద్, మహబూబ్ నగర్, కర్నూలు, గుత్తి, తిరుపతి, విజయవాడ వంటి ప్రాంతాల నుంచి మైసూరుకు సరాసరి రైలు సౌకర్యాలు కూడా ఉన్నాయి. బెంగళూరు నుంచి మైసూరు చేరుకుని అక్కడి నుంచి నంజనగూడు వెళ్ళవచ్చును. 
భక్తసులభుడుగా ప్రసిద్ధిచెందిన నంజనగూడు శ్రీకంఠేశ్వరస్వామిని దర్శించిన మేము, మా కారులో తిరిగి బెంగుళూరుకు ప్రశాంతమైన మనసుతో తిరుగు ప్రయాణమయ్యాము.
***
2. అప్రమేయస్వామి దేవాలయం : 

ఈ మధ్య కర్ణాటకలోని దేవాలయాలు, అవి కూడా బెంగుళూర్ చుట్టు ప్రక్కల ఒక వంద, రెండువందల కిలోమీటర్ల లోపు దేవాలయాలు దర్శించాలనుకుంటున్నాను. ఎందుకంటే, బెంగుళూర్ లో ఉన్నాను కనుక. 
అందులో భాగంగా ఈ మధ్య మేల్కొటే, మైసూర్, నంజనగూడు, రామనగర్, చెన్నపట్న చూసాను. 
ఇప్పుడు మనం చెప్పుకుంటున్న ఆలయం చెన్నపట్నలోని, ఒకచిన్న పల్లెటూరు, ‘దొడ్డ మల్లూరు’లో కొలువై ఉన్న, ‘అరవిందవల్లీసమేత అప్రమేయస్వామి’  దేవాలయం గురించి.
ఈ ఆలయం బెంగుళూర్ నుంచి మైసూర్ వెళ్ళేటప్పుడు ఆ హైవే మీదనే డెభై ఐదు కిలోమీటర్ల దూరంలో ఉన్న చెన్నపట్న అనే పట్నం వద్ద ఉన్న ఒక గ్రామంలో ఉన్నది. 
ఈ దేవాలయంలో ఉన్న స్వామికి నవనీత చోరుడని, అంబేగళు అంటే పాకే, పారాడే కృష్ణుడని పేర్లున్నాయి. ప్రధానంగా మాత్రం అప్రమేయస్వామి అనే అంటారు. 
ఈ ఆలయం ఉన్న చెన్నపట్న కొయ్యబొమ్మలకు ప్రసిద్ధిచెందినది. పూర్వకాలం మనం చూసే కొయ్యగుర్రం, కొయ్య ఉయ్యాల, దశావతారాలు, వృద్ధ దంపతులు మొదలైన ఎన్నో బొమ్మలు కనువిందు చేస్తుంటాయి. 
కర్ణాటకలోని కన్నడీగులు తమ ఇళ్లల్లో జరిగే వివాహాలలో సంప్రదాయ ప్రకారం పెళ్లికూతురికి,  వృద్ధ దంపతుల కొయ్య బొమ్మల సెట్టు పెళ్లి బహుమతిగా ఇచ్చి అత్తవారింటికి పంపిస్తారట. పెళ్లికూతురు,  ఆ బొమ్మలను ప్రతీ సంవత్సరం బొమ్మల కొలువులో పెట్టుకుంటుందట. అది ఒక సంప్రదాయమని,  నా కన్నడ స్నేహితురాలు చెప్పింది. 
****

ఇక చెన్నపట్న దాటి దొడ్డ మల్లూరులో ఉన్న దేవాలయానికి వచ్చాము. దేవాలయాన్ని చూడగానే అతి పురాతన దేవాలయమని తెలుస్తున్నది. ఎత్తైన శిఖరాలు, పెద్దపెద్ద చెక్క దర్వాజాలు, స్వామివారి గోపురమూ, లోపలి వెండి వాకిలి గుమ్మంపైన,  నల్లరాతి దశావతారం బొమ్మలతో అతి సుందరంగా ఉన్నది. లోపల విశాలమైన మంటపాలున్నాయి. కానీ మేము వెళ్లేసరికి గుడి మూసివేస్తూ ఉన్నారు. 
లోపల శ్రీమహావిష్ణువు నాలుగు చేతులతో, ఒకచేత గద, రెండవ చేత కమలం, మరో రెండు చేతుల్లో శంఖు, చక్రాలతో  హృదయంలో లక్ష్మీదేవితో దర్శనమిచ్చాడు.  మరొక ప్రక్క అరవిందవల్లీసమేత అప్రమేయస్వామి అద్దంలో దర్శనమిచ్చాడు. 
వెనుక ఉపాలయాలలో ఆంజనేయస్వామి, రామానుజ స్వామి ఉన్నారట. అలాగే పాకే నవనీత చోరుడి మూర్తి కనువిందు చేస్తూ ఉంటుంది.
ఇక్కడి నవనీతస్వామి (పారాడే కృష్ణుడి) దర్శనం చేసుకుంటే, పిల్లలు లేనివారికి పిల్లలు కలుగుతారనే నమ్మకమట. అందుకోసం ఇక్కడ ఊయల కడతామని మొక్కుకుంటారట. అలా మొక్కిన దంపతులు,  తిరిగి వారి కోరిక ఫలించి అక్కడ కోరికలు తీరిన సంతోషంతో శక్తి కొలది కొయ్యది గానీ, వెండిది గాని ఊయల కడతారట. 
ఈ మధ్యవరకూ పెద్ద చెరువు, దాని నిండా అరవిందాలు ఉండేవట. అందుకే అక్కడి అమ్మవారి పేరు అరవిందవల్లియట.  
ఇక ఉత్సవాలప్పుడు ఊరేగించే వాహనాలు, రథాలు, పల్లకీలతో పురాతనమైన ఆలయమని తెలుస్తోంది. ముఖ్యంగా హనుమంతప్ప వాహనం భలే బావుంది.
ఇంకొక ముఖ్యవిషయం, కన్నడ కీర్తనలు ఎన్నో రచించిన కన్నడ వాగ్గేయకారుడైన శ్రీ పురందరదాసు తన అపురూపమైన కీర్తన, బహుళ ప్రాచుర్యం పొందినది, ఇక్కడ స్వామి ముందే రచించారట.
ఆ కీర్తన, ‘  ‘జగదోద్ధారణ అడిసిదళు యశోదా’ అనే కీర్తన అది. ఇక్కడ ఉన్న బాలకృష్ణుడిని కీర్తిస్తూ, రచించారట. ఈ ఆలయంలోని మూలమూర్తి, ‘అప్రమేయస్వామి’ కనుక ఆయనను కీర్తిస్తూ, అణోరణీమీయన  మహాతో మహీయన… అప్రమేయన… అడిసిదళ యశోదా’ అని ఒక చరణంలో కీర్తించాడట.  ఆ కీర్తనను మన MSM అమ్మ పాడగా మనమందరం విని ఉన్నాము. 

ఈ ఆలయంలో, ప్రతీ ఏకాదశి, కార్తీకమాసం, ధనుర్మాసం, సంక్రాంతి చాలా బాగా జరుపుతారట. 
ఈ ఆలయం, ఉదయం 7.30 నుంచి, మధ్యాహ్నం 12.30 వరకు, సాయంత్రం 4.00 నుంచి రాత్రి 8.15 వరకూ తెరచి ఉంటుంది. హారతి అనంతరం ప్రసాద వితరణ ఉంటుంది.
మేము వెళ్లినరోజు వెన్నముద్దలా చేసిన పెరుగన్నం ముద్ద, పూర్తి నెయ్యి, జీడిపప్పు వేసిన రవ్వకేసరి పెట్టారు. అవి, చాలా రుచికరంగా ఉన్నాయి. 
మధ్యాహ్నం మహానైవేద్యానంతరం పులిహోర, చక్కెర పొంగలి వంటి ప్రసాదాలు పెడతారట. 
నాలాంటి ప్రసాదం భక్తులైతే, ఆసమయంలో వెళ్లొచ్చని ఇలా వ్రాస్తున్నాను.
అలాంటి ఈ పురాతన దేవాలయం ఎప్పుడైనా బెంగుళూర్ మైసూర్ హైవే మీద ప్రయాణం చేస్తుంటే ఒక గంట సమయం చేస్తూ ఉంటే, తప్పకుండా దర్శించి తీరాల్సిందే! 
******
