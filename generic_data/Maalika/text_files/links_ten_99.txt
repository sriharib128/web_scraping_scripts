రచన: పారనంది శాంతకుమారి
అందంగా నువ్వు పెట్టుకున్నబొట్టును
అర్ధాంతరంగా తుడిచివేయ మనటానికి అతనెవడు?
అలంకరణకై నువ్వు తొడుక్కున్నగాజులను
ఆ క్షణంనుంచి పగలగొట్టటానికి అతనెవడు?
పెళ్ళిలోకట్టిన మంగళసూత్రాన్ని
పెడమార్గంలో త్రెంచివేయటానికి అతనెవడు?
అర్ధంలేని ఆచారాలను
అతివపై బలవంతంగా రుద్దటానికి అతనెవడు?
మగవాని మోదానికి మూలమైన మగువను
మూల కూర్చోమనటానికి అతనెవడు?
స్త్రీ ఆహారంపై,ఆహార్యంపై
అతిశయంతో ఆంక్షలు పెట్టటానికి అతనెవడు?
పడతి పద్దతిపై,ఉద్ధతిపై
కరుణలేని కాంక్షలు తెలియచేయటానికి అతనెవడు?
వనిత విధానాలపై అతనికున్న హక్కేమిటి?
నెలత నినాదాలపై అతనికున్న టెక్కేమిటి?
ఇంతి ఎదురుతిరిగితే అతనికున్న దిక్కేమిటి?
లలన లాలనను కోల్పోతే అతనికున్న లక్కేమిటి?
రచన: డా.విజయలక్ష్మీ పండిట్
”తేజా ఇటురా ఈ వీడియోలో ఇండియా నుండి న్యూయార్క్‌ ఇరవై నిముషాలలో, అని వ్రాసుంది చూడు” ఇది కరెక్టేనా దాదాపు 24 గంటల అమెరికా ప్రయాణమంటే విసుగొస్తుంది. మరి ఈ వీడియోలో అలా ఉందేంటి.. వీడియో మొదటనుండి చూడలేదు. ఇప్పుడే ఐపాడ్‌ ఓపన్‌ చేశాను” అని లక్ష్మి మనవడు తేజస్‌ను పిలిచింది.
తనకు టైమ్‌ చిక్కినపుడు మంచి వీడియోలు డాక్యుమెంటరీస్‌, సినిమాలు సెలక్టివ్‌గా చూస్తుంటుంది లక్ష్మి. లక్ష్మి ఎమ్‌.ఎస్‌.సి చదివి బాటని లెక్చరర్‌గా పనిచేసి ప్రొఫెసర్‌గా రిటైర్డ్‌ అయింది నాలుగు సంవత్సరాల ముందు.
”అది ట్రాన్స్‌పోర్టేషన్‌ అదే బహుశ భవిష్యత్‌లో ప్రయాణాల గురించిన వీడియో అయ్యుంటుంది అమ్మమ్మ. ఇలాతే ఐపాడ్‌ అని తీసుకును చూసి ఇది World In 2100 అనే వీడియో, 2100లో ప్రపంచం ఎలా ఉంటుందనే ఊహా (ఫిక్షన్‌) వీడియో అమ్మమ్మ. ఈ వీడియో చూడు ఇంట్రెస్టింగుగా ఉంటుంది. అంటూ తేజస్‌ ఐపాడ్‌ వాళ్ళ అమ్మమ్మ చేతికిస్తూ…,
”అమ్మమ్మ అమెరికాకు అర్ధగంటలో ఫాల్‌కన్‌ 9 రాకెట్లో ప్రయాణం చేయడానికి 2100 వరకు ఆగాల్సిన అవసరంలేదు.  ఆ సౌకర్యం దగ్గరలోనే ఉంది.  నేను మిమ్మల్నిద్దరిని తీసుకెళతాను ఆ రాకెట్లో అమెరికాకు. 2017 సెప్టెంబర్‌లో ఇలాన్‌ మస్క్‌ (Elon Mosk)  అనే Space X కంపెని C.E.O. City to City travel by Rocket right here on Earth in 30 minutes” అని Falcon 9 Rockets ద్వారా భూమిమీద వున్న ఏ సిటీ నుండైన వేరే సిటీకి దాదాపు 20/30 నిముషాలలో చేరవచ్చనే ఒక పవర్‌ పాయింట్ ప్రెజెంటేషన్‌ చేశాడు. పదహారు ఫాల్‌కన్‌9 రాకెట్స్ ను ప్రదర్శించాడు.
సిటీల దగ్గరి సముద్రంపై నిర్మించిన రాకెట్ లాంచింగు పాడ్‌ నుండి ఈ ఫాల్క్‌న్‌9 రాకెట్స్ ను లాంచ్‌ చేస్తారు. గంటకు దాదాపు 14,000 కి.మీ. వేగంతో ప్రయాణించి ప్రయాణికులను గమ్యం చేర్చుతాయి. ఈ రాకెట్ లు పదిహేను అంతస్తుల బిల్డింగుల నిలువు స్థంబంలా రాకెట్ ఆకారంలో ఉండి అత్యంత వేగంగా గమ్యాన్ని చేర్చుతుంది. ప్రయాణం కర్చులు కూడా దాదాపు విమానంలో ప్రయాణం చేసే కర్చుకు దగ్గర తేవాలని ప్రయత్నాలు జరుగుతున్నాయి”, అని., నేను కాలేజ్‌కి వెళుతున్నా అమ్మమ్మ వచ్చిన తరువాత డిస్కస్‌ చేసుకుందాము ఆ వీడియో గురించి అని వెళ్ళిపోయాడు 18 ఏండ్ల మనవడు తేజస్‌.
 *****
ఆ రోజు లక్ష్మి, భర్త రామచంద్ర, మనవడు తేజస్‌ అమెరికాకు ఫాల్క్‌న్‌9 రాకెట్ లో ప్రయాణం. ముగ్గురు అన్ని సర్దుకున్నారు. మొదట హైదరాబాద్‌ నుండి బాంబే వెళ్ళారు. అక్కడ సముద్రంలో స్టీమ్‌ బోట్స్ లో సముద్రంలో వుండే లాంచింగు పాడ్‌ వద్దకు తీసుకెళ్ళారు. ఆ రాకెట్ నిలువుగా లాంచింగు పాడ్‌మీద నిరుగా నిలబడి వుంది. ఫాల్‌కన్‌9 రాకెట్ లోకి ఎలివేటర్స్‌ ద్వారా లక్ష్మి, రామ్‌, తేజస్‌ లోపలికి వెళ్ళారు.
”హైదరాబాద్‌ నుండి ముంబయికి విమానంలో రావడం ఒకటిన్నర గంట / రెండుగంటలు పడితే ముంబాయి నుండి అమెరికా వెళ్ళడం అర్ధగంటలో అంటే ఇప్పుడెంత సులువైంది కదండీ అమెరికా ప్రయాణం” అని సంతోషపడింది లక్ష్మి. రాకెట్స్  రాకముందు దాదాపు 24 గంటలు విమానంలో కూర్చొని అమెరికా ప్రయాణమంటే విసుగొచ్చెది. ”ఇపుడు ఇండియాలో వేరే దేశానికి రాకెట్స్ లో మహా అంటే అరగంట, గంటలో వెళ్ళిపోవడం ఎంతో ఆనందించదగ్గ విషయం కదండీ అంటూ” లోపలికెళ్ళి కూర్చున్నారు ముగ్గురు. లోపల ఎవరి సీట్స్ వద్దకు వాళ్ళు వెళ్లడానికి అన్ని ఆధునిక సదుపాయాలు వున్నాయి. ఎలివేటర్స్‌లో. ముగ్గురు సర్దుకుని కూర్చున్నాక ఎయిర్‌హోస్టెస్‌ అనౌన్స్‌మెంట్ స్టార్ట్‌ అయింది. ”ఎంత అందంగా వుందీ అమ్మాయి” అనుకుని మరలా  ఎయిర్‌ హోస్టెస్‌ను అనుమానంతో పరికించి చూసింది. చేతులు తిప్పుతూ సైగలతో ఇన్‌స్ట్రక్షన్స్‌ ఇస్తూంది ఒక ఆడరోబో. ఇంతలో ఇంకో మగరోబో వచ్చి ”మేడమ్‌ ప్లీస్‌ లాక్‌ ది బెల్ట్‌” అని చెప్పి వెళ్ళిపోయింది.
”అంతా రోబోలే నడుపుతున్నాయా రాకెట్ ప్రయాణాన్ని” అంది లక్ష్మి.”మేము మరల బ్రతికుండగా ఈ రాకెట్ ప్రయాణాలు చూస్తామనుకోలేదు తేజ. ఎంత ఫాస్ట్‌గా టెక్నాలజీలు ప్రపంచాన్ని మార్చేస్తున్నాయో కదా”.అంది లక్ష్మి.
”ఆ రోజు 2100 నాటికి ప్రపంచం ఎలా వుంటుందో  ఆ వీడియో చూస్తే ఎంత ఆశ్చర్యమేసిందని” లక్ష్మి చెపుతుండగా రాకెట్ లాంచ్‌ అవుతుందని అనౌన్స్‌మెంట్ చేశారు. విమానంలో స్థిరంగా వున్నట్టే అంత వేగంలో రాకెట్లో కూడా ఏదో ఒక డ్రాయింగు రూమ్‌లో కూర్చున్నట్టు స్థిరంగా వుందని అనిపించింది లక్ష్మికి.
”రాకెట్ ఎంత స్పీడ్‌లో పోతుంది” అని అడిగింది లక్ష్మి. విమానాలలో లాగే ఎదురుగా వీడియోలో టైమ్‌.. టు డేస్టినేషన్‌, స్పీడ్‌, టైం ఎట్ ముంబయి, టైమ్‌ ఎట్ న్యూయార్క్‌ అని డిస్‌ప్లె అవడం చూసింది లక్ష్మి. గంటకు 14,000 కి.మీ వేగమా అంటూ గుండెమీద చేయివేసుకుని.
”మా తరం కంటే మీ తరమే ఈ అద్భుతాలను చూసి ఆనందించి అనుభవిస్తారు తేజ” అంది.
”అవును అమ్మమ్మ ఇంకా భవిష్యత్‌లో మనుషుల అవసరాల కనుగుణంగా ఎన్ని మార్పులుంటాయని. నీవు ఆ వీడియో చూశావా. కంప్లీట్ గా” అడిగాడు తేజ లక్ష్మిని. ”ఆ చూశాను తేజా.. ఊహించని ఎన్నో ఆశ్చర్యం గొలిపే పెను మార్పులు రానున్నాయి తేజా”.
”అవును అమ్మమ్మ.., ”అండర్‌ వాటర్‌ సిటీస్‌” అంటే సముద్రం నీటి అడుగున పట్టణాలు, సముద్రంలో ”ప్లోటింగు సిటీస్‌” తేలాడే పట్టణాలు, ఒక కిలోమీటర్‌ ఎత్తుండే స్కై స్కాపర్స్‌ ((Sky Scrapers)) వాటి రూప్స్‌ మీద పచ్చగా గార్డెన్స్‌. 2100 నాటి కంటే ముందే వెలుస్తాయట. ఆ కాలానికి ఆ మార్పులు రావడంలో ఏమి అనుమానం లేదు. ఎందుకంటే టెక్నాలజీ అంత వేగంగా అభివృద్ధి చెందుతుంది. ముఖ్యంగా ”ఆర్టిఫిషియల్‌ ఇంటెలిజన్స్‌” A1, 5G కమ్యూనికేషన్‌ టెక్నాలజి ఈ మార్పులను దోహదం చేస్తాయి.
” తేజా ఆ వీడియోలో చూపిన నాకు ఇంకా ఆశ్చర్యకరమైన మార్పు లేవంటే,  ఎడారులను అడవులుగా మార్చడం. ఆర్క్‌టిక్‌ ద్రువ మంచుప్రాంతాలను నివాస యోగ్యంగా మార్చడం. చంద్రునిపై ”మూన్‌కాలనీలు” మానవ ఆవాసాలు ఏర్పడడం” నివాసయోగ్యం కాని ఆ ఏడారులను, మంచు ప్రాంతాలను, చంద్రుడు, మార్స్‌ను ”అరుణగ్రహం”లో మానవుల  ఆవాసాలు వెలుస్తాయని, మనిషిని పూర్తిగా స్కానర్‌ మెషిన్‌లో నిలబెట్టి స్కాన్‌ చేసి ఒక నిమిషంలో ఏమి జబ్బులున్నాయో కనుక్కోవడం చూపారు. నిజమేనంటావా?”
” ఆ మార్పులు వచ్చే అవకాశాలు వున్నాయి అమ్మమ్మ. ఆ కాలంలో ఆ మార్పులను మనము చూడకపోవచ్చు. కాని మానవ మేధకు అది సాధ్యమే. మనిషి తలపెట్టే ప్రతిమార్పు ఎంతో జాగ్రత్తగా ఇప్పటి ప్రజలను రాబోయో తరాల మనుషుల క్షేమాన్ని దృష్టిలో  పెట్టుకుని జాగ్రత్తగా చేయాల్సి వుంటుంది. వాతావరణంలో కూడా పొల్యుషన్‌ తగ్గించే విధానాలు రాబోతున్నాయి”.
”తేజా మరి విద్య, వ్యవసాయ, వస్తువుల మార్కెట్ దాదాపు అన్ని క్షేత్రాలలో పనిని వేగవంతంగా చేయడానికి రోబోలను తయారు చేస్తున్నారు కదా, ప్రజలపై వాటి ప్రభావం ఎలాగుంటుందో, ఎక్కువ జనాభా వుండే మన దేశంలో మనుషులకు ఉపాధి అవకాశాలు తగ్గిపోతాయేమో కదా.”
”కొంతవరకు జాబ్స్‌కు అవకాశాలు తగ్గుతాయి అలాగని కొత్త టెక్నాలజీలను తీసుకొని రాకుండా వుండలేరు కదా. పరిశ్రమలలో పెట్టుబడిదారులు తక్కువ కర్చుతో ఎక్కువ లాభాలవైపు దృష్టి పెడతారు, ఈ స్ట్రెకులు, లేబర్‌ కర్చులు అనుకుంటూ రోబోలపై ఆధారపడవచ్చు. కొన్ని రంగాలలో నష్టాలు లేకపోలేదు రోబోలతో, విద్యారంగంలో పిల్లలు, యువకులు ఎక్కువ A1, రోబోలపై ఆధారపడితే వారి మెదడులు పని చేయడం తగ్గిపోయి, ఆర్టిఫిషియల్‌ ఇంలిజెన్స్‌ (A1), రోబోలు మనుషులను నియంత్రించే ప్రమాదకర పరిస్థితులు కూడా పొంచివున్నాయి. ఏ క్రొత్త టెక్నాలజిని వాడుకలోకి తెస్తున్నా భవిష్యత్‌పై  ఆ టెక్నాలజి వల్ల ప్రోస్‌ అండ్‌ కాన్స్‌,  (లాభనష్టాలను) బేరీజు వేసుకుని ఎంతో జాగ్రత్తతో మార్కెట్ లోకి తీసుకునిరావాల్సి వుంటుంది”. అన్నాడు తేజ. లక్ష్మికి ఆ ప్రక్క విండో సీట్ లో కూర్చున రామ్‌ నిద్ర నుండి మేల్కొని ”ఏంటి అమ్మమ్మ మనవడు పెద్ద చర్చలో మునిగిపోయారు ఏమి చర్చ” అన్నాడు.
”మేము భవిష్యత్‌లోకి 2100 సంవత్సరంలోకి ప్రయాణించి వచ్చాము తాతా” అన్నాడు తేజస్‌.
”మాటలలో, ఊహలలో ప్రయాణమా? నిజంగా అయితే ”టైమ్‌ ట్రావెల్‌’ చేయాలి కదా” అన్నాడు రామ్‌.
అంతలో ఐదు నిముషాలలో ఫాల్‌కెన్‌-9 రాకెట్ న్యూయార్క్‌ లాంచ్‌పాండ్‌పై దిగుతుందని సీటుబెల్ట్స్‌ను వేసుకోమని అనౌన్స్‌మెంట్ వినిపించింది.
”మొదిసారి ఫాల్‌కన్‌ 9 రాకెట్ లో అర్ధగంటలో ఇండియా నుండి అమెరికాలో.., న్యూయార్క్‌లో దిగడం అనేది ఊహించని పెనుమార్పు మా జీవితంలో తేజా”. అంటూ సీటు బెల్ట్స్‌ సరిచేసుకుని కూర్చుంది లక్ష్మి.

”ఎంత అద్భుతంగా ఉంది కదా తేజస్‌ ఫాల్‌కన్‌9 రాకెట్ లో ముప్పై నిముషాలలో మనం ఇండియా నుండి అమెరికా చేరడం” అంటూ నిద్రలో ఏదో పలవరిస్తున్న భార్య లక్ష్మిని తట్టి లేపాడు రామచంద్ర.
”ఏంటి లక్ష్మి ఫాల్‌కన్‌ రాకెట్… అమెరికా ముప్పై నిముషాలలో ప్రయాణమంటూ కలవరిస్తున్నావు. కలలో రాకెట్ లో అమెరికాకు వెళ్ళివచ్చావా ఏంటి అంటూండగా”… లక్ష్మి మేలుకుని లేచి కూర్చుంటూ.. ఎంత బాగుందండి. నా కలలో ఫాల్క్‌న్‌9 రాకెట్ లో ఇండియా నుండి అమెరికాకు అర్ధగంటలో ప్రయాణం. ఆ ప్రయాణంలో నేను తేజస్‌ 2100 సంవత్సరానికి ప్రపంచంలో రాబోయో అద్భుతమైన మార్పుల గురించి మ్లాడుకుంటూ”.. అని మంచం దిగింది లక్ష్మి.
”నేను రాలేదా ఆ రాకెట్ లో మీతో అమెరికాకు” అంటూ నవ్వుతూ అన్నాడు రామ్‌.
”మీరు కూడా వచ్చారు. కాని విండో సీట్ ప్రక్కన కూర్చొని హాయిగా నిద్రపోయారు” అంటూ నవ్వుతూ బాత్‌రూమ్‌వైపు నడిచింది లక్ష్మి.  

Jyothivalaboju
Chief Editor and Content Head
కొత్త సంవత్సరం వచ్చింది అప్పుడే నెల గడచిపోయింది. ఈ కాలానికి ఎందుకో అంత తొందర. ఇంత వేగంగా పరిగెడుతూ ఉంటుంది. కాలంతోపాటు మనమూ పరిగెత్తక తప్పదు మరి.. అప్పుడప్పుడు లైఫ్ బోర్ అనిపించినా ఏదో ఒక పని కాని, సంఘటన కాని, వ్యక్తి వల్ల కాని మళ్లీ జనజీవన స్రవంతిలో పడతాం. తప్పదు మరి..
ఈ నెలలో మన్నెం శారదగారి సీరియల్ చీకటి మూసిన ఏకాంతం ముగుస్తోంది. వచ్చేనెల నుండి శారదగారి మరో మంచి నవల మీకోసం సీరియల్ గా వస్తోంది. మీకు నచ్చిన, మీరు మెచ్చిన కథలు, వ్యాసాలు, సీరియళ్లతో ఫిబ్రవరి సంచిక మీకోసం సిద్ధంగా ఉంది.
మీ రచనలు పంపవలసిన చిరునామా: maalikapatrika@gmail.com
ఈ మాసపు విశేషాలు:
 1. రాజీపడిన బంధం – 2
 2. మనిషిలోని భిన్నస్వభావాలను బహిర్గతపరచిన కవితావల్లరి.
 3. కార్టూన్స్ – జెఎన్నెమ్
 4. చీకటి మూసిన ఏకాంతం – 10
 5. తపస్సు – ఒక నువ్వు.. మరొక నేను
 6. లా అండ్ ఆర్డర్
 7. అమ్మమ్మ – 10
 8.  అనుకున్నదొక్కటీ. అయినది ఒక్కటీ…
 9. గరుడ పురాణం
10. తేనెలొలుకు తెలుగు – తెలుగు అంతర్జాల పత్రికలు
11. మహా భారతము నుండి ఏమి నేర్చుకోవచ్చు ?
12. అనగనగా అక్కడ
13. కౌండిన్య కథలు – బద్రి
14. సర్దుబాటు
15. ఆమె
16. అమ్మజోల
17. అమ్మ తత్వం
రచన: సి. ఉమాదేవి 

              మనిషి అనగానే మానవత్వానికి చిరునామా అని అర్థం చేసుకోవాల్సిన సమాజంలో మనిషి దొంగ అని కవిత్వీకరించి మనుషులలోని భిన్న స్వభావాలను బహిర్గతపరచి మనసును ఆలోచనలతో కుదిపిన కవి మొవ్వ రామకృష్ణగారు. వంద కవితలు రచించిన కవి తన మనసుననున్న భావాలను అక్షరబద్ధం చేసి సమాజతీరును పారదర్శకం చేసారు. ఆశలపల్లకి కవితలో ప్రతివాడికి ఆశ ఉంటుంది అది అత్యాశ కాకూడదని ప్రతిక్షణం తపన మాత్రమే నాకు మిగిలింది అని చెప్తూ కల్మషంలేని మనసు ఏ ఉషస్సుకైనా తట్టుకోగలదు అంటారు.  స్వచ్ఛమైన హృదయంలో శ్వేతగులాబీలే పూస్తాయి అనడం వాస్తవమే కదా.  గమ్యం చేరాలి కవితలో చివరికి మనస్సే అచంచలం,  అనివార్యమైన ఈ జీవితం ఆటుపోట్ల పయనం అంటూ మనిషి  జీవిత పయనాన్ని అక్షరబాటలో వివరిస్తుంది. 
          గమ్యం చేరాలంటే కక్షలో లక్ష్యం చేరుతాయి. సమిష్టిగా దూరదృష్టితో ఆలోచించే ఆ పయనం హద్దు అదుపులేని ప్రయాణమే. ఎదురుచూపులు కవిత నేటి సమాజానికి దర్పణమే. కంటిపాపలకు నిద్రకరువైంది, కన్నపాపలు దూరమై, కలవరింతలే మిగిలాయి,  మందగించిన చూపుతో ఎదురు చూపులే మిగిలాయి. ఈ కవిత తల్లిదండ్రుల హృదయ వేదనను వినిపించింది. నాన్న ప్రేమ మరో చక్కని కవిత. చిన్నప్పుడు అడిగినవి కొనివ్వని తండ్రిపై విషబీజం నాటుకోవడం  కాదు, సంసారసాగరాన్ని ఈదడానికి ఎంత కష్టపడ్డారో తండ్రివైతే కాని అర్థంకాదు అనడం నిజాన్ని నిక్కచ్చిగా తెలిపింది.
 కవిత్వం కవ్వంలాంటిది చిలికే కొద్దీ పేజీలకు పేజీలు అక్షరాలతో వర్షిస్తాయి అనే కవ్వం కవిత మనసును అక్షరాలతో చిలుకుతుంది.  ఆత్మధైర్యం కవితలో పట్టుదలే ఆయుధంగా చేసుకుంటే, ప్రతి అడుగూ విజయదర్పమే, గమ్యం ఎంత దూరమైనా అంటారు.  అడ్డదారి కవిత కాళ్లు ఉన్నాయికదా అని అడ్డదారిలో నడవలేము, మనస్సు మాత్రం అడ్డమైనదే, అడ్డగోలుగా ఆలోచించి-అడ్డదారిలో నడిపిస్తుంది. మనిషిగా పుట్టిన ప్రతి ఒక్కరికీ మంచి వ్యక్తిత్వం వుండాలి, అప్పుడే మనకు మనుగడ సుసాధ్యం. వ్యక్తిత్వం కవిత చెప్పే సూత్రమిదే. ఒక్కరోజు కవిత మనిషిలోని మరో కోణాన్ని చూపిస్తుంది. ఒక్కరోజు కవితలో మనిషి నిస్వార్థంగా బ్రతకాలనే రోజు ఒక్కటికూడా లేదు.. .  నిస్వార్థమనే రోజు తప్పక ఎదురుపడేలా చేసుకున్నప్పుడు ఆ రోజే జీవిత డైరీలో స్వర్ణాక్షరాలతో లిఖించుకోమంటారు.  
మనిషిలోని చిన్న  సమస్యలను సున్నితంగా చెప్పినా మనసును ఆలోచనా వలయంలోకి ప్రవేశింప చేస్తాయి. మనిషి దొంగ..  నిజంగా!? అనే కవితాసంపుటి రచించిన మొవ్వ రామకృష్ణగారు మనిషిలోని భిన్న ప్రవృత్తులను గమనించి కవితారూపాన్నిచ్చి మనిషి మనసున ఆలోచనలకు బీజం వేయడం సంతోషకరం. వారికి నా అభినందనలు, అభివందనాలు. 
రచన: ఉమాభారతి కోసూరి

యేడాది తరువాత…
ఢిల్లీ మహానగరంలోని ‘రీగల్ లయన్స్ క్లబ్’ వారి ఆవరణ కిక్కిరిసి ఉంది. మిరుమిట్లు గొలిపే జిలుగుల వెలుగులతో నిండి ఉంది ఆడిటోరియం. ‘క్లబ్ వార్షికోత్సవం’ లో భాగంగా ‘ప్రేమికుల రోజు’ – వేలంటైన్స్ డే’ సందర్భంగా “అందాల జంట” కాంటెస్ట్ జరుగుతుంది.
ఆఖరి అంశం కూడా ముగిసి, విశ్రాంతి సమయంలో మ్యూజిక్ ప్రోగ్రాం జరుగుతుంది. ప్రతిష్టాత్మకమైన ఆ పోటీలో మాతో పాటుగా పాల్గొన్న యువజంటలన్నీ పోటీ ఫలితాల ప్రకటన కోసం ఎదురు చూస్తున్నారు.
మరో ఐదు నిముషాలకి చేతిలో కవరుతో క్లబ్ ప్రెసిడెంట్ కృష్ణవంశీ గారు వేదిక పైనున్న మైక్ ముందుకొచ్చారు…
“లేడిస్ ఎండ్ జెంటెల్ మెన్, ‘అందాల జంట’ ‘అవార్డుని ఈ సారి అందుకుంటున్నది ‘మిసెస్ ఎండ్ మిస్టర్ – నీలవేణి ఎండ్ శ్యాంప్రసాద్ మధురై“…. అని ప్రకటన చేయగానే మిన్నంటే కరతాళధ్వనుల నడుమ మా జంటని వేదిక పైకి ఆహ్వానించారు. అవార్డుతో పాటుగా అందరి అభినందనలను అందుకున్నాము.
అవార్డు అందుకున్న సందర్భంగా మా వివాహం గురించి ఎందరో అడిగిన ప్రశ్నలకి, మైక్ పుచ్చుకుని జవాబు చెప్పారు నా భర్త శ్యాం.
“మా వివాహమై పదకొండు నెలలు అయింది. నీలవేణిని భార్యగా పొందడం నా అదృష్టమే. హైదరాబాదులో ఓ స్నేహితుడి పెళ్ళిలో చూసాను నీలవేణిని. ‘మొదటి చూపులోనే ప్రేమలో పడిపోయాను. లవ్ ఎట్ ఫస్ట్ సైట్ ఫర్ మీ’.  నీల అందచందాలు, పొడవాటి వాలు జడ, నడవడి చూసి ప్రేమించి, ఆమెని వివాహమాడాను. ఆమె దేవుడు నాకిచ్చిన బహుమానం” ఎంతో గర్వంగా అన్నారు నా భర్త శ్యాంప్రసాద్.
‘రీగల్ క్లబ్’ వారి ‘అందాల జంట’ అవార్డు నా భర్తకి  పట్టలేనంత ఆనందాన్నిచ్చింది. ఆ సంబరాల్లో పాల్గొని ఇల్లు చేరేప్పటికి అర్ధరాత్రి దాటింది.
**
ఆలస్యంగా పడుకున్నా తెల్లారుఝామునే మెలుకువొచ్చేసింది. రాత్రి జరిగిన అవార్డు వేడుకల గురించి నెమరు వేసుకుంటూ క్రిందకొచ్చాను. కాఫీ కలుపుకుని వెళ్ళి ఇంటి ముందున్న తోటలోని గజేబోలో కూర్చున్నాను.
రాత్రి ఫంక్షన్ లో నా గురించి, మా పెళ్ళి గురించి శ్యాం అందరితో అన్న మాటలు పదే పదే గుర్తొస్తున్నాయి.
నిజమే. వందన పెళ్ళిలో నన్ను చూసి, మధ్య తరగతి కుటంబం నుండి అని తెలిసినా, నన్ను ఏరి కోరి వరించి పెళ్ళి చేసుకున్నారు శ్యాంప్రసాద్. ఢిల్లీలో పేరున్న  సాఫ్ట్ వేర్ కంపెనీ అధినేత  శ్యాం.  పొడగరి, అందగాడు, సమాజంలో పేరున్న వ్యక్తి.
ఢిల్లీ వచ్చినప్పటినుండి దాదాపు ఏడాదిగా, అందరికీ ఆయన పట్ల ఉన్న గౌరవం, మక్కువ, ఆకర్షణ గమనిస్తున్నాను.
శ్యాం మంచి క్రీడాకారుడు కూడానట. కాలేజీలో బాడ్మింటన్, క్రికెట్ లో గుర్తింపు పొందారట. టెన్నిస్ క్రీడారంగాన కూడా జాతీయంగా పేరొంది దీర్ఘకాలం టెన్నిస్ లో రాణించారట. ఇంటిలో ప్రత్యేకంగా ఓ గది నిండా ట్రోఫీలు, మెడల్స్ .. వాటికి సంబంధించి ఎన్నో ఫోటోలు, పత్రికలు ఉన్నాయి. మామయ్యగారే శ్యాంని మంచి క్రీడాకారుడిగా తీర్చిదిద్దారట.
వివాహమయ్యి ఢిల్లీ వచ్చిన రెండు వారాలకి మా పెళ్ళి రిసెప్షన్ కూడా నేను ఊహించని రీతిలో ఓ కలలా జరిగింది. అది నా జీవితాన మరువలేని ఘట్టమే. ఢిల్లీలోని ప్రముఖులు ఎందరో విచ్చేసి అభినందనలు తెలిపారు.
వచ్చిన అతిధులు మమ్మల్ని అభినందిస్తూ, “శ్యాం, నీ వధువు నీకు తగ్గట్టుగా అందంగా నీ పక్కన ఓ అప్సరలా ఉన్నారు” అంటూ కొందరు, “నీవు చాలా అదృష్టవంతుడివి శ్యాం. ఇంత సంప్రదాయమైన అమ్మాయి భార్యగా దొరకడం మాటలు కాదు. కంగ్రాచ్యులేషన్స్” అంటూ మరికొందరు మమ్మల్ని ఆకాశానికెత్తేశారు.
హైదరాబాదు నుండి మా అమ్మావాళ్ళతో పాటు రిసెప్షన్ కి వచ్చిన  రమణి, విజయ్ దంపతులు, చిత్ర కూడా మమల్ని అభినందించి నా అదృష్టానికి మురిసిపోయారు.
“ఆడబిడ్డ సాధింపు కాని, తోటికోడలు వేధింపు కాని లేవు నీకు. మకుటం లేని మహరాణివే. ఆ దేవుణ్ణి ఏ పూల పూజించావో? ఇంతటి వాడు వలచి వచ్చి చేయందుకున్నాడు” అన్నవాళ్ళు కూడా లేకపోలేదు ఆ రోజున.
**
అవును మరి, నా భర్త పర్సనాలిటి అటువంటిది. క్రీడాకారుడిగా గుర్తింపు, పలుకుబడి, పాప్యులారిటీ ఉన్న శ్యాంకి అభిమానులుండడం సర్వసాధారణం.
మాములుగా అయితే ఆయన వంటి భర్త ‘పూర్వజన్మ సుకృతమే’ అనవచ్చు.
కాని, మరి నేనెందుకు అంతటి ఆనందాన్ని పొందలేక పోతున్నాను? అన్న తలంపు నన్ను కృంగదీసింది.
కొద్ది రోజుల్లోనే వైవాహిక జీవితమంటే ఓ సంకోచం, భయం, వేదన నన్ను స్తబ్దుగా మార్చాయి. శ్యాం పట్ల, ఆయనతో ఏర్పడ్డ బంధం పట్ల కూడా నాలో గుబులు మొదలైంది.
నా గుండెల్ని పిండేసే నిజం, నాకు మాత్రమే తెలిసిన విషయం –
..నా భర్త శ్యాంప్రసాద్.. సౌమ్యం, సుకుమారం లేని మొరటు మనిషి అని, పెళ్ళయ్యి యేడాదవుతున్నా నాతో అతను ప్రవర్తించే తీరు సహించలేనిదిగా ఉందని మదనపడుతుంటాను.
స్త్రీల పట్ల సుకుమారంగా మెలగాలని తెలియనితనమా? లేక ‘ఎదుటి మనిషిని చిత్తుగా ఓడించాలి’ అనే ఓ క్రీడాకారుడి ప్రవృత్తితో మసులుకోడమా? అని కూడా ఆలోచించాను.
పెళ్ళైన నెలనుంచే సరసత లోపించిన నా భర్త ప్రవర్తన భరించగలగడం ఎలాగో తెలియక, అయోమయమైంది నా మనస్థితి…..గజిబిజి ఆలోచనలతో క్షణం సేపు కళ్ళు మూసుకున్నాను.
వెనుక నుండి, “అమ్మాయిగారు, మీ రెండో కప్పు కాఫీ” అంటూ చేతుల్లో ట్రేతో వచ్చిన వంటమనిషి పిలుపుతో కళ్ళు తెరిచాను…..
కాస్త దూరాన్నించి అత్తయ్య కూడా నా వైపుగా రావడం చూసాను. తరచుగా పొద్దున్నే ఇంటి ముందున్న తోట లోని గజేబోలో చేరుతాము అత్తయ్య, నేను. దేవునికి పూలమాలలు కడుతూ ఆమె, తొడిమలు తీసి ఆ పువ్వులందిస్తూ నేను.. కబుర్లు చెప్పుకుంటాము.
ఇవాళ కూడా పూలసజ్జలో రకరకాల పూలు తెచ్చుకుని నా ఎదురుగా కూర్చున్నారామె.
“ఏమ్మా, సరిగ్గా నాలుగు వారాల్లో మీ పెళ్ళి రోజు. వేడుక జరపాలంటే  ఇప్పుటినుంచే ఏర్పాట్లు మొదలెట్టాలి. కానీ, మీరంతా ఏ హంగామా వద్దన్నారుగా! అంటూ నావంక చూసి ఆగారు. నేను తల దించుకున్నాను.
“ఐనా సరే, ఇంకొక్కమారు సాయంత్రం శ్యాంని అడుగుతాను. అదే జవాబైతే ఇక వదిలేస్తాను. ఏం చేస్తాం. ఇక మిగిలిందల్లా ఆ రోజు గుడికి వెళ్ళి దేవుడికి అభిషేకం, అక్కడ ఆశ్రమంలో అన్నదానం చేయించుదాము” అంటూ పూలబుట్ట నా ముందుంచారు.
మాల కట్టడానికి పూలని వేరు చేయసాగాను….. పెళ్ళిరోజు ప్రస్తావన రాగానే, తిరిగి నా ఆలోచనలు శ్యాం వైపు, నా వైవాహిక జీవితం వైపు మళ్ళాయి…..
భర్త కౌగిలిలో కరిగిపోదామని ఎదురుచూసే బదులు, తన చేష్టలతో, ఎప్పుడు ఎలా బాధ కలిగిస్తాడో అని నిత్యం వ్యధ చెందుతుంది మనసు…..అందమైన జడ అని సవరిస్తూ, నేను అమాంతం నేలకొరిగేలా జడ పట్టి లాగిన ప్రతీసారి ఏడ్చి కుమిలిపోయాను.
ఓ రోజు, బెడ్ కాఫీ ఇచ్చి వెనుతిరిగిన నన్ను, బలంగా చేయి పట్టి లాగిన విసురికి మంచం కోడు తగిలి బాధతో విలవిల్లాడిపోయాను. నా నుదుటి మీద గాయమై, ఏడు కుట్లు పడి మాయని మచ్చ కూడా అయింది. సంఘటన జరిగి ఆరునెళ్లయినా ఇప్పటికీ బాధనిపిస్తుంది.
ఆ రోజునే మా అత్తగారికి విషయాలు చెప్పాను. “ఇది సరసమా?” అని ధైర్యం చేసి అడిగి, కన్నీరు పెట్టుకున్నాను కూడా. ఆవిడ అదిరిపోయారు. కలత చెందారు.
నా భర్త సున్నితత్వం లోపించిన శృంగార చేష్టలకు, రెండేసి రోజులు ముఖం చాటు చేసుకుని తిరిగిన తడవలు ఎన్నో… తలుచుకుంటే…మనసు వికలమై పోతుంది.
ఏం చేయాలి? ఎవరికి చెప్పుకోవాలి? జీవితాంతం భరించగలనా? శ్యాం మారుతారా? నా వివాహం వల్ల సమాజంలో తమ గౌరవం పెరిగిందని మురిసిపోతుంది మా కుటుంబం. నా తమ్ముడు వినోద్ కి శ్యాం బావగారు ఓ పెద్ద హీరో.
ఎలా నా మనుగడ సాగాలి? నా మనస్థితి, నా భర్త మొరటు వైఖరి గురించి నోరు మెదిపే అవకాశమే కరువైపోయింది. అదీకాక గుట్టుగా మెలగడం అలవాటున్న నాకు ఇటువంటి ఇబ్బందికరమైన విషయాలతో బయటపడగలగడం అనూహ్యమే. ఆఖరికి, నా స్నేహితురాళ్ళు చిత్ర, రమణిలతో కూడా నోరు విప్పి చెప్పుకొనే సాహసం కొరవైంది నాలో…….అని ఆలోచిస్తూ నిట్టూర్చాను…
“ఏమ్మా అంత దీర్ఘాలోచనలో ఉన్నావు… ఎంత మాలయిందో చూడు. ఇది దేవుడికి వెయ్యి. బటన్ గులాబీలు నీ కోసమే గుత్తిగా కట్టాను. అది నువ్వు పెట్టుకో” అన్న అత్తయ్య మాటకి ఈ లోకంలోకి వచ్చాను.
**
వారమంతా ఒంట్లో నలతగా ఉన్న కారణంగా డాక్టర్ వద్ద పరీక్షలు చేయిస్తే, . ‘ప్రెగ్నెన్సీ’ అని నిర్ధారణయ్యింది. అత్తయ్య చాలా ఆనందంగా ఉన్నారు. ‘గొప్ప శుభవార్త’ అంటూ సంబరపడిపోయారు. శ్యాంలోనూ ఓ కొత్త ఉత్సాహం, సంతోషం కనబడ్డాయి. నాకు మాత్రం ఆ సంగతి తెలిసాక అటు ఇటు కాని భావన, స్థబత తోచింది.
**
      మా పెళ్ళిరోజు పొద్దున్నే, అత్తయ్య నాకోసం తీసుకున్న పట్టుచీర కట్టి తయారయ్యాను.  శ్యాం, అత్తయ్య, మామయ్యలతో గుడికి వెళ్ళాను. దేవుడికి అభిషేకం చేయించాక మా చేత అన్న, వస్త్రదానాలు చేయించారు.
పెళ్ళిరోజంటూ అత్తయ్యతో ఇలా కొత్త చీర కట్టుకుని గుడికి రావడం, పూజలో పాల్గొనడంతో మనసు తేలికయ్యింది. స్తబ్దత కూడా కాస్త సడలింది..
గుడి నుంచి వచ్చాక అందరం కలిసి భోంచేసాము.
**
లంచ్ చేసి శ్యాం ఆఫీసుకి వెళ్ళిపోయాక డైనింగ్ టేబుల్ వద్ద నేను, అత్తయ్యే మిగిలాము.
స్వీట్ తింటూ నేను తల్లిని కాబోతున్న విషయం ఆలోచిస్తున్నాను. మెల్లమెల్లగా నాకూ సంతోషంగానే అనిపించసాగింది..
నా మనసులోని చిరాకుల్ని, సమస్యల్ని కొద్దిగా పక్కకు నెట్టి ఎలాగోలా జీవితాన్ని అనుకూలంగా మలుచుకోవచ్చునేమో అన్న చిన్న ఆశ కలుగుతుంది. శ్యాం కూడా కొంతైనా మారవచ్చునేమోనన్న ఆలోచనతో పాటుగా.
మౌనంగా కూర్చుండిపోయిన నన్ను గమనించారు అత్తయ్య. నా భుజం మీద చేయి వేసి, “నీవు నిస్సంకోచంగా మసులుకో. దేనికైనా నీకు అండగా నేను ఉన్నాను. నీవు క్షేమంగా, ఆరోగ్యంగా ఉంటూ పుట్టబోయే బిడ్డ గురించి ఆలోచించు. ఏది ఎలా కావాలన్నా చేయి. అన్నిటా నీకు పూర్తి స్వేచ్చ. దేనికీ మొహమాట పడవద్దు” అన్నారు అత్తయ్య ఆప్యాయంగా.
“బయలుదేరు, మీ మొదటి పెళ్ళిరోజు కానుక కొనడానికి రమ్మన్నాడుగా శ్యాం. ఎంపిక చేసేప్పుడు ఫోన్ చేస్తే, ఆఫీసునుండి నేరుగా షాప్ కి వస్తాన్నాడు” అంటూ నన్ను బయలుదేరదీసారు ఆమె.
**
నా తలకి గాయమయిన సంఘటన తరువాత శ్యాం విషయంగా, అత్తయ్య నా ఆవేదన అర్ధం చేసుకొన్నట్టుగా అనిపిస్తుంది. సొంత తల్లిలా నా వెన్నంటే ఉంటూ అన్నిటా సాయం చేస్తుంటారు.
అవకాశం దొరికినప్పుడల్లా ఆవిడ శ్యాంతో కబుర్లు చెబుతూ, “ఓ ఇంటివాడవయ్యవు.. కాస్త దూకుడు తగ్గించి మృదుత్వం అలవరుచుకోవాలి కన్నా” అని మెత్తగా మందలిస్తారు కూడా.
శనివారాలు పెందరాళే ఇంటికి వస్తారు శ్యాం. ప్రతి శనివారం అతనికి ఇష్టమైన పెరుగువడలు, కోవాలు చేస్తారు అత్తయ్య. కొడుకు పక్కనే కూర్చుని కబుర్లు చెబుతూ ప్రేమగా వడ్డిస్తారు.. వారి మాటలు వింటూ ఒక్కోసారి నేనూ వాళ్ళ వద్ద కూర్చుంటాను.
**
అలవాటుగా శనివారం పొద్దుటే గుడికెళ్ళి వచ్చీరాగానే వంటపనిలో మునిగిపోయారు అత్తయ్య. ఎప్పటిలా ఆవడలతో పాటు ఆలూబోండా, రసమలాయ్ కూడా చేసారామె.
శ్యాం వచ్చాక, డైనింగ్ వద్ద కబుర్లు చెబుతూ ఆయనకి వడ్డించసాగారు. అక్కడే కూర్చుని ఆమె మాటలు వింటున్నాను. కొడుకుకి ఆధ్యాత్మికం బోధిస్తూ, ఉదాహరణలిచ్చి స్త్రీలు సున్నితులని చెప్పారు.
“అంతెందుకు? నీ భార్య ఎంతటి సుకుమారో తెలుసా! ఆ అమ్మాయికి తోటలో పనిచేస్తేనే చేతులు కందిపోతున్నాయి. ఈ నాజూకు పిల్లతో నాజుగ్గానే మసులుకోవాలి” అని నవ్వేసారు.
“అందుకే, అన్నిటికీ పనివాళ్ళని పెట్టుకోమ్మని చెప్పేసాను నీలకి. ఇలా కాఫీలు అందివ్వడానికి కూడా” నవ్వుతూ శ్యాం నేనిచ్చిన కాఫీకప్పు అందుకున్నారు.
**
ఏమైనా, శ్యాంతో ఉన్నప్పుడు… నేనే అప్రమత్తంగా మెలగడం అలవరచుకుంటున్నాను.
నా మనస్సుని నిశ్చలంగా ఉంచుకోవాలని ప్రయత్నిస్తున్నాను.
నా భర్తతో జీవనాన్ని సంతోషమైనదిగా చేసుకోవాలని గట్టి ప్రయత్నమే ఆరంభించాలని నిశ్చయించుకున్నాక … ఎక్కడ ఎలా మొదలు పెట్టాలా అని ఆలోచించాను…..
అన్ని సమయాల్లో, ముందు నా జడని అందిపుచ్చుకుంటారు శ్యాం. ఇకపై అతనికి ఆ అవకాశం లేకుండా చేయాలన్న ఉద్దేశంతో… పొద్దున్నే జుత్తు పొట్టిగా కత్తిరించి ముడి వేసుకొన్నాను. ఇకపై నా జుత్తు లాగుతాడేమో అన్న బెరుకు తప్పినట్టే……అనుకుంటూ కిందికి వెళ్ళి వంటింట్లో అత్తయ్యకి సహాయం చేయబోయాను.
“అదేమిటి నీలా? అంత చక్కని జుట్టుని అలా కత్తిరించేసావు? అన్నారామె  ఆశ్చర్యంగా నా వంక చూసి. “పైగా ముసలావిడిలా ఆ ముడి ఏమిటి?” అన్నారు కూడా కోపంగా.
ఏమనాలో తోచక మౌనంగా ఉండిపోయాను. ఆమె అంతలా ఫీల్ అవుతారనుకోలేదు. ఆలోచిస్తే, ‘నా యీ చేష్ట అమ్మకైనా నచ్చదు’ అనిపించింది..
“మరోసారి ఆ పని చేయకమ్మా. చక్కని నీ తలకట్టు, పొడవాటి నీ జడ నీకెంత అందాన్నిస్తాయో తెలుసా?” అంటూ బాధపడ్డారు అత్తయ్య…..
నన్ను చూడ్డానికి వచ్చినప్పుడు నా జడ చూసి అత్తయ్య ఎంత ముచ్చట పడ్డారో గుర్తొచ్చింది. “మీ అమ్మాయికి ఇంత వత్తైన జుత్తు, చక్కని తలకట్టు ఉండబోతాయని ముందే ఊహించి ‘నీలవేణి’ అని పేరు ఎంపిక చేసుకున్నారా వదినా?” అని అమ్మని అత్తయ్య అడగడం…..
“లేదండీ, ఆ అవకాశం నాకివ్వలేదు మా అత్తమ్మ…ఆవిడే ఈ మనవరాలికి నామకరణం చేశారు. ఆవిడ అత్తగారి పేరు ‘నీలవేణి’ అట” అంటూ అమ్మ నవ్వేయడం గుర్తొచ్చింది.
**
సశేషం
కార్టూనిస్ట్: జీడిగుంట నరసింహ మూర్తి





రచన: మన్నెం శారద 
సుభద్రా నర్సింగ్ హోం ఏ హడావుడులూ లేకుండా అతి నిరాడంబరంగా చిన్న పూజా కార్యక్రమంతో తెరిచింది నిశాంత.
ఆ విషయాన్ని తల్లిదండ్రులకి గాని- సాగర్ కి కాని తెలియజేయలేదు. ఉన్న డబ్బుతో కావాల్సినంత వరకే ఎక్విప్మెంటు కొని నడపడం ప్రారంభించింది. ఇల్లూ, హాస్పిటల్ ఒకటే కావడం వలన ఆమెకి తిరిగే శ్రమ కూడ తప్పింది.
సాగర్ మాత్రం ఆమె నంబరు తెలుసుకొని ఫోను చేసేడు.
“సారీ నిశాంతా! నీకు మొహం చూపించే శక్తి లేదు నాకు. నువ్వు డిస్పెన్సరీ తెరిచేవట! కంగ్రాట్స్!” అన్నాడు.
“ఏదో జీవనభృతికి చేయాలి కదా!” అంది నిశాంత నవ్వుతూ.
“నేనెప్పుడైనా రావొచ్చా?”
“షూర్! ఇక్కడ ఇంకోలా ఆలోచించే వ్యక్తులెవరూ లేరు.” అంది నవ్వుతూ.
నిశాంత రిసీవర్ క్రెడిల్ చేస్తుంటే బయట గొడవగా వినిపించి గబగబా గుమ్మంలోకొచ్చింది.
సుభద్రమ్మ రోడ్డు పక్కన పడివుంది. ఆమె నొసలు పగిలి రక్తం కారుతోంది.
నిశాంత గుమిగూడిన జనాన్ని తప్పించుకొని ఆమెని వళ్ళోకి తీసుకుంటూ “ఏం జరిగింది?” అనడిగింది ఆతృతగా‌.
“మేం చూడలేదు. ఒక కారు కొట్టేసి పోయింది” అన్నారొకరు.
“లేదు. ఈవిడేదో దెబ్బలాడటం చూశాం” అన్నారింకొకరు.
నిశాంత ఆమెని డిస్పెన్సరీలోకి తీసుకెళ్ళి ట్రీట్‌మెంటు చేసింది. వారం రోజులు స్పృహ రానేలేదు సుభద్రమ్మకి.
తన దురదృష్టానికి మొదటిసారి దుఃఖం పొంగుకొచ్చింది నిశాంతకి. తనకేదో ఒక తోడు దొరికిందంటే దేవుడిలా చేసాడనుకొంది బాధగా.
చివరికి సాగర్ ని రమ్మని ఫోను చేసింది.
సాగర్ వెంటనే వచ్చి ఆమెని పరీక్షించాడు. ఎందుకైనా మంచిదని ఆమెని గవర్నమెంటు హాస్పిటల్లో జాయిన్ చేసేరు.
ఒక నెల రోజుల తర్వాత ఆమె కోమాలోంచి బయటపడింది. నిశాంత సంతోషంగా ఆమెనింటికి తీసుకొచ్చింది.
అయినా సుభద్రమ్మ పూర్తిగా మెంటల్ గా కోలుకోలేదు.
“వాడు నీచుడు! నన్నే కారుతో కొట్టి వెళ్ళిపోయేడు. నిన్ను మోసం చేసేడు. బాగుపడడు! సర్వనాశనమవుతాడు!” అనేది ఆవేశంగా.
“ఏంటత్తయ్యా. ఏం జరిగింది?” అనడిగేది నిశాంత.
“ఏం జరగాలి! అంతా జరిగిపోయింది!” అనేడ్చేది ఒక్కోసారి.
ఆమెను కారు డాషిచ్చి వెళ్ళిపోయిందెవరో అర్ధమయింది నిశాంతకీ.
నిశాంత ఎంత శ్రద్ధ తీసుకున్నా ఆమె చివరివరకూ కోలుకోలేకపోయింది.
“నీచుణ్ణి కన్నాను. నేను పాపిష్టిదాన్ని” అని ఏడ్చేది.
చివరికలానే ఓ ఆర్నెల్ల తర్వాత సుభద్రమ్మ ప్రాణాలు విడిచింది.
నిశాంత మళ్ళీ దుఃఖ సాగరంలో మునిగిపోయింది.
ఎవరు సలహా ఇచ్చినా ఆమె హితేంద్రని పిలవడానికెంత మాత్రం యిష్టపడలేదు.
“అతనికి తల్లయ్యేనన్న బెంగతోనే ఆమె మరణించింది. అతను కొరివి పెడితే ఆమె ఆత్మ శాంతించదు.” అంది.
చివరికి సాగర్ తదితరుల సహాయంతో సుభద్రమ్మకి దహన సంస్కారాలు జరిగిపోయేయి.
అయిదు సంవత్సరాలు గడిచిపోయేయి.
నిశాంత జీవితం యాంత్రికంగా సాగిపోతున్నది.
అప్పుడప్పుడు సాగర్ పలకరింపులు, లత దెప్పిపొడుపు మాటలు, తల్లిదండ్రులు తమ దగ్గరకి రాలేదనే నిష్టూరాలు మధ్య ఆమె కెరటాల తాకిడికి నిశ్చలంగా నిలబడిన సముద్రంలోని రాయిలా తయారయింది.
వృత్తే తన లోకంగా బ్రతుకుతోంది.
ఒకే వూళ్ళో వుంటున్న హితేంద్ర విషయాలు తెలుసుకోవాలని ఎప్పుడూ ప్రయత్నించలేదామె.
అతను రికార్డింగ్ ధియేటర్స్ కి తన నర్సింగ్ హోం ముందునుండే వెళ్తాడన్న ఊహ కూడ ఆమెకు తట్టదసలు.
అలా హృదయాన్ని శిలాసదృశంగా మార్చుకుని బతుకుతున్న తరుణంలో అతను ఏమాత్రం ఊహించని విధంగా తన దగ్గరకొచ్చేడు.
ఆమె గతంలోంచి బయటపడేసరికి ఎక్కడో తెల్లావారుతున్న సంకేతాలు వినిపిస్తున్నాయి.
నిశాంత కళ్ళు మగతగా మూతపడ్డాయి.
                      ***********
తలుపులు దబదబా బాదుతోన్న శబ్దం వినబడి నిద్రలేచి వాచి చూసుకుంది నిశాంత.
టైము ఏడున్నర!
ఆమె గబగబా వెళ్ళి తలుపు తెరచింది.
ఎదురుగా రాజ్యలక్ష్మి!
“ఏంటమ్మా. ఇంతాలస్యంగా లేచేరు!” అంది నవ్వుతూ.
నిశాంత జవాబు చెప్పకుండా సాగర్ కి డయల్ చేసి ఒక వార్డు బాయిని పంపమని చెప్పి మొహం కడుక్కోడానికెళ్ళింది.
ఆమె స్నానం ముగించుకొచ్చేసరికి రాజ్యలక్ష్మి టిఫిన్, కాఫీ సిధ్ధం చేసింది.
నిశాంత టిఫిన్ ముగించేసరికి హితేంద్ర గుమ్మంలో నిలబడ్డాడు.
అతన్ని చూడగానే నరాలన్నీ బిగుసుకున్నట్లయింది నిశాంతకి.
“కూర్చోండి. వార్డు బాయి రాలేదు” అంటూ లోనికెళ్ళిపోయింది.
హితేంద్ర స్తబ్దంగా కూర్చున్నాడు నాలుగు గోడల్ని మార్చి మార్చి చూస్తూ.
మరో పావుగంటలో వార్డు బాయి వచ్చేడు.
నిశాంత చెప్పిన ప్రకారం వార్డు బాయి హితేంద్రని లోనికి తీసుకెళ్ళి సెమెన్ తీసుకున్నాడు.
“రెండ్రోజుల తర్వాత రండి. లాబ్ కి పంపాలి. స్పెర్మ్ కౌంట్ తెలుసుకునేందుకు” అంది నిశాంత.
హితేంద్ర నమస్కరించి వెళ్ళిపోయేడు.
వార్డు బాయికి లెటరు, సెమెన్ బాటిలిచ్చి లాబ్ కి పంపించింది నిశాంత.
ఆమె యాంత్రిక జీవితం ప్రారంభమైంది.
పేటెంట్స్ రావడం మొదలైంది.
టైము గడిచేకొలది రద్దీ పెరిగిపోసాగింది.
మధ్యలో ఒక గంట లంచ్ టైముకి పోతే మళ్ళీ పేషెంట్స్ పెరగసాగేరు.
నిశాంత ఓపిగ్గా వారి బాధల్ని వింటోంది.
కొన్ని తనకు కుదరనివి సాగర్ కి రిఫర్ చేస్తోంది.
ఆమె దగ్గరకొచ్చేది ఎక్కువగా లేడిసే!
చాలవరకు సైకలాజికల్ ప్రాబ్లమ్సే!
వివాహమనేది స్త్రీ పురుషుల సుఖ సంతోషానికి, అనురాగ దాంపత్యం కోసం ఏర్పరిచినా – చాలమంది స్త్రీలకది దుఃఖ హేతువే అవుతోంది. చాలామంది పురుషులు స్త్రీ ధనాన్ని, స్త్రీ శక్తిని తమ స్వ సుఖాల కోసం వాడుకోవడం రివాజయిపోయింది. పెళ్ళి అనేది స్త్రీ పాలిట అందమైన సాలెగూడులా మారింది. చదువుకున్నావు నీకన్నీ తెలుసు అనే పొగడ్త లాంటి పదాన్ని వాడి మగవారు స్త్రీని ఇంటా బయటా తన పనిమనిషిలా వాడుకోవడంతో స్త్రీలు చాలామంది డిప్రెషన్, హిస్టీరియాకి గురవుతున్నారు.
“అమ్మా!”
రాజ్యలక్ష్మి ఎదురుగా నిలబడింది.
“ఏంటి?”
“తమకోసం ఎవరో వచ్చేరమ్మా! మీతో మాట్లాడాలట!”
“పేషెంటా?”
“తెలీదమ్మ, పేరు వీణట!”
ఒక్కసారిగా ఉలిక్కిపడింది ఆ పేరు విని నిశాంత.
మెల్లిగా కన్సల్టింగ్ రూమ్ లోకొచ్చింది.
పమిటని భుజాల మీదుగా కప్పుకున్న వీణ నిశాంతని చూసి లేచి నిలబడి నమస్కరించింది.
నిశాంత ప్రతి నమస్కారం చేస్తూ వీణ కూడ వున్న పాపకేసి చూసింది.
పాప నిండు బుగ్గలతో, చక్రాల్లాంటి కళ్ళతో బొద్దుగా, ముద్దుగా వుంది ‌
“ఆంటీకి నమస్కరించు” అంది వీణ.
పాప నిశాంతని పెద్ద పెద్ద కళ్ళతో చూస్తూ “డాట్టారాటాడతన్నావా?” అంది చేతిలోని స్టెతస్కోపుని చూస్తూ.
నిశాంత ఫకాల్న నవ్వి “నువ్వు కూడ ఆడతావా?” అంది.
పాప ఆడతానన్నట్లుగా తలాడించింది.
నిశాంత స్టెత్ ని పాపకందించి “చెప్పండి” అంది వీణవైపు చూస్తూ ‌
వీణ కాస్సేపు తలదించుకొని “నాకెలా మొదలుపెట్టాలో తెలియడం లేదు.” అంది.
నిశాంత ఆమెని పరికించి చూస్తూ “ఒక డాక్టరుగా నాకు చెప్పడానికి సందేహించినా ఒక సోదరిగానో, ఆత్మీయురాలిగానో చెప్పండి.” అంది.
వీణ కళ్ళలో నీళ్ళూరేయి.
“నేను మీకు చాల హాని చేసేను.” అంది వేదనగా.
“ఈ విషయం చెప్పడానికొచ్చేరా?” అంది నిశాంత నవ్వుతూ.
“నన్ను క్షమాపణ చెప్పుకోనివ్వండి. మళ్ళీ అవకాశమొస్తుందో లేదో!” అంది బాధగా.
“అతను చేసిన తప్పుకి మీరెందుకు క్షమాపణ చెప్పాలి చెప్పండి. ఆ స్థితిలో ఏ ఆడదున్నా ఆ పనే చేసి వుండేది. ‌మగవాడు అవకాశవాది. ఎప్పుడెవరితో అవసరముంటే అప్పుడా స్త్రీని దేవతని చేస్తాడు. కాళ్ళు పట్టుకుంటాడు, కన్నీరు కారుస్తాడు. మనసు మరో స్త్రీ మీదకి మరలినప్పుడు ఉపయోగించుకున్న స్త్రీని హేళన చేస్తాడు. ఆ స్త్రీ వలన తన జీవితం అన్యాయమైపోయిందంటాడు – తనని వలలో వేసుకుని మోసం చేసిందంటాడు. ఇదే రికార్డుని అతను జీవితమంతా వాడుకుంటూ బతికేస్తాడు. అలాంటి అవకాశవాదుల్ని, నీచుల్ని తలచుకొనే ప్రయత్నం చేయకూడదు. చేసినా జాలి పడాలి గాని… బాధ పడకూడదు.” అంది నిశాంత.
“అంతే జరిగింది. ఆయన నాకు నరకాన్ని చూపిస్తున్నారు. పగలూ రాత్రి తేడా లేకుండా తాగి నన్ను హింసిస్తున్నారు. నా శీలాన్ని అనుమానిస్తున్నారు. అతని ప్రవర్తన సరిగ్గా లేక గొంతు పాడయిపోయింది. వచ్చిన ఛాన్సులు కూడ తాగి పోగొట్టుకుంటున్నారు.” అంది వీణ ఏడుస్తూ.
నిశాంత మౌనంగా వింటోంది.
“ఆయన… మీ దగ్గరకొచ్చినట్లుగా తెలిసింది!”
“ఎవరు చెప్పేరు?”
“తబలా ప్రవీణ్!”
“ఎందుకొచ్చేరో తెలుసా?”
“తెలుసు… అతనికి పిల్లలు పుట్టే అవకాశముందో లేదో తెలుసుకోడానికి!” అంది వీణ తలదించుకొని.
“అతనిలోని నీచత్వం పోలేదు. స్త్రీ అతనాడుకునే వస్తువనుకుంటున్నాడు. అతనికి బుద్ధి ఆ దేవుడే చెప్పాలి!” అంది నిశాంత.
“ఏం చేసేరు మరి?”
“ఒక డాక్టరుగా టెస్టులు చేసేను. రిపోర్టులింకా రాలేదు. ఎదురుగా ముద్దులొలికే బిడ్డని పెట్టుకుని… ఆనందించలేక ఆ పిల్ల ఎవరి పోలికలతోనో పుట్టిందంటున్నాడు. అందుకే రిపోర్టులతని మొహం మీద పడేస్తే బుద్దొస్తుంది.” అంది నిశాంత కోపంగా.
వీణ ఆమె చేతుల్ని గట్టిగా పట్టుకుంది.
నిశాంత ఆమెవైపాశ్చర్యంగా చూసింది.
“వద్దు నిశాంత గారూ! మీరంత పని చెయ్యొద్దు‌. అలా చేస్తే నా జీవితమన్యాయమైపోతుంది” అంది కన్నీళ్ళతో.
నిశాంత తెల్లబోయింది.
“మీరు చెప్పేది నాకర్ధం కావడం లేదు. మీ జీవితమెలా నాశనమైపోతుంది?” అనడిగింది వింతగా చూస్తూ.
వీణ సందేహంగా అక్కడే నిలబడి వున్న రాజ్యలక్ష్మి వైపు చూసింది.
నిశాంత అర్థం చేసుకుని “రాజ్యలక్ష్మీ, కాస్సేపు బయట కూర్చో!” అంది.
రాజ్యలక్ష్మి బయటకెళ్ళిపోయింది.
“ఈ కధ విని నన్నసహ్యించుకోరు కదూ!” అంది వీణ బేలగా‌.
నిశాంత తలడ్డంగా తిప్పింది.
“ఆయనకి చాల ఇగో. అస్తమానూ తనకి పిల్లలంటే చాలా ఇష్టమని – పిల్లలు లేనందువలనే మిమ్నల్నొదిలేసేనని – తనలో లోపం లేదని మీరన్నారని – అంటే నాకు లోపముందనేగా, అది వట్టి అహంకారపు స్త్రీ – దానిలో స్త్రీత్వమే లేదని రకరకాలుగా దూషించేవారు. మా కాపురం సంవత్సరం గడిచింది. నాకు ప్రెగ్నెన్సీ రాలేదు. ఆయన పిల్లల కోసం కంగారు పడిపోతుండేవారు. నేను నా కధ కూడ మీ కధలానే జరుగుతుందనే భయంతో డాక్టరు దగ్గరకెళ్ళేను రహస్యంగా. రిపోర్టులు పాజిటివ్ గా వచ్చేయి. నాలో ఏ లోపమూ లేదు. కాని ఈ సంగతి నేను ధైర్యం చేసి ఆయనకి చెప్పలేకపోయేను. చెబితే ఏం జరుగుతుందో నాకు తెలుసు. ఆయనకి రకరకాల స్త్రీలతో సంబంధాలున్నాయి. తన దగ్గర అవసరం కోసం వచ్చే ప్రతి స్త్రీని అనుభవించాలనే స్థాయికతను దిగజారిపోయేరు. కనీసం భార్య స్థానాన్ని పదిల పరుచుకోవాలనే స్వార్ధం నాలో పెరిగింది. నా కెరీర్ ని కండెమ్ చేసి నన్ను ఇంట్లో పడేసేరు. బయటకెళ్ళి మీలా నిలదొక్కుకోగల చదువు, ధైర్యమూ రెండూ లేవు నాకు. అందుకే తెగించేను. నేను తప్పే చేసేను. ఈ బిడ్డకి తండ్రతను కాడు.” అంది వీణ తలదించుకొని.
మొదట నిశాంత నిర్ఘాంతపోయిందామె చెప్పిన విషయం విని.
కాని వెంటనే సర్దుకొని చిన్నగా నవ్వి ఆమె భుజం తట్టి “చాల తప్పు చేసినట్లలా తల దించుకుంటావు దేనికి?” అంది.
“ఇది తప్పు కాదంటారా?”
“కాదు”
వీణ తెల్లబోయినట్లుగా చూసిందామె వైపు.
“అవును. మనల్నే మనసా – వాచా నమ్మి నీతిగా బ్రతికే భర్తకి అన్యాయం చేస్తే అపరాధం కాని – ఆడకుక్క కనిపించినా చొంగకార్చే నీచ, నికృష్టుడైన వ్యక్తి పట్ల నిజాయితీగా వ్యవహరించలేదని కృంగిపోనక్కర్లేదు. నీకింకో సంగతి కూడ చెబుతున్నాను. కేరక్టరనేది కేవలం స్త్రీకి సంబంధించిన విషయం కాదు. అది ముందు వర్తించాల్సింది మగవాడికే. గర్భం ధరించే భారం, శరీరాకృతి మగవాడికుండి వుంటే మగవాడు చేసే వెధవ పనులకి ఈ ప్రపంచ జనాభా వంద రెట్లుండేదీపాటికి!” అంది నిశాంత ఆవేశంగా.
వీణ ఆమెనలానే బొమ్మలా చూస్తూ కూర్చుంది.
“సరే… నేనిప్పుడేం చేయాలో చెప్పు!” అనడిగింది నిశాంతే తిరిగి.
నామీద కోపం తెచ్చుకోరుగా!”
“లేదు.”
“ఆ రిపోర్టులు తారుమారు చేయాలి. అతనికి బిడ్డలు పుట్టే అవకాశముందని చెప్పి నా కాపురం నిలబెట్టండి. నేనిప్పుడు రోడ్డునపడి బ్రతకలేను. ఈ పాప… మొహం చూసయినా…” అంటూ వెక్కివెక్కి ఏడ్చింది వీణ.
నిశాంత కాస్సేపు మౌనంగా కూర్చుంది.
“డాక్టరుగా మీరు చేయకూడనిది కోరుతున్నానేమో!” అనడిగింది వీణ కన్నీళ్ళు తుడుచుకుంటూ సందేహంగా.
“అదికాదు నేనాలోచిస్తున్నది!”
వీణ ఏమిటన్నట్లుగా చూసింది.
“స్త్రీలింత బేలలు కాబట్టే మగవాళ్ళిన్ని అరాచకాలు చేయగల్గుతున్నారు. తన భర్త ఒక స్త్రీ జీవితాన్ని నాశనం చేసొస్తే ఆ భార్య అతని ప్రవర్తనని అసహ్యించుకోవాల్సింది పోయి నమ్మి మోసపోయిన ఆడదాన్ని దుయ్యబెట్టి తన మొగుడు చాల ఘనుడని పొంగిపోతుంది. నీ భర్త గుణగణాలు తెలిసి ఇంకా అతన్నే అంటిపెట్టుకుని వుండాలని… ఈ బిడ్డని అతనికే కన్నానని నిరూపించుకోవాలని నువ్వు చేసే ప్రయత్నం చూస్తుంటే జాలేస్తున్నది. పెళ్ళాం డెలివరికెళ్తే పనిమనుషులతో తిరిగే భర్త పుంగవుల్ని దేవుళ్లా పూజించే భార్యామణులకి వ్యక్తిత్వముందనుకోవాలా! తన ఎదుటే పరస్త్రీలని తెచ్చి పడకగదుల్లో దూరి తలుపులేసుకునే భర్తలతో ఇంకా కాపురాలు చేసే భార్యలు అసలు చీము, నెత్తురున్న మనుషుల్లోకి లెక్కకొస్తారా? నేను చెప్పేదొకటే! అలాంటి వ్యక్తితో కలిసి జీవించడం కన్నా మరణం మరొకటి లేదు. ఎందుకు నువ్వు బతకలేవు! ఒక నిరక్షరాస్యురాలు భర్త పెట్టే బాధల్ని భరించలేక నాలుగిళ్ళలో గిన్నెలు తోముకు‌ని బతగ్గా లేంది నువ్వు బతకలేవా? ఆలోచించు!”
వీణ కళ్ళార్పకుండా చూసింది నిశాంత వైపు.
“నేను నిన్ను హితేంద్రని వదిలేయమని బలవంతం చేయడం లేదు. ఈ రోజు కాకపోయినా రేపయినా అతను తిరిగి అనుమానంతో మరో డాక్టరు దగ్గరకెళ్ళొచ్చు. అప్పుడు నిజం తెలిసి ఆ తుచ్ఛుడు ఎదిగిన నీ కూతుర్నే నీచ దృష్టితో చూడొచ్చు. ఆలోచించుకుని రేపు ఫోను చెయ్యి. రేపు సాయంత్రం అతనొస్తాడు.” అంది నిశాంత.
వీణ చేతులు జోడించి కూతుర్నెత్తుకుని వెళ్ళిపోయింది.
నిశాంత తలంతా బరువయిపోయింది. భారంగా కళ్ళు మూసుకుంది.
హితేంద్ర తనని అవమానించిన సంఘటనలు, ఇచ్చిన అమానుషపు పేపర్ ప్రకటనలు – తను అతని కోసం ప్రతి నిముషం శ్రమించిన తీరు – చివరికి బీచ్ లో చెప్పులు తెగిపోతే అతనికి కొనుక్కొనే స్థోమత లేకపోతే తను కొనిపెట్టడం – ప్రతి క్షణం తనని దేవతగా అతను పొగిడి తనని ఉక్కిరిబిక్కిరి చేసిన సంఘటనలు – ఆమె ప్రమేయం లేకుండానే కదిలిపోతున్నాయి.
ఫోను రింగవ్వగానే ఉలిక్కిపడి రిసీవరందుకుంది.
“నేను సాగర్ని. అతని రిపోర్టులొచ్చేయి.”
“చూసేవా?”
“చూసేను.”
“పాజిటివా?”
“నువ్వెందుకంత టెన్షన్ ఫీలవుతున్నావు నిశాంతా?”.
అతని ప్రశ్నకామె తడబడింది.
“అది కాదు. అతనప్పుడు నన్ను గొడ్రాలినన్నాడు కదా!”
“యూ సిల్లీ! తనలో లోపమున్నవాడే… ఎదుటివారిలో లోపాల్నెంచి అల్లరి చేయాలని చూస్తాడు. ఇంకా ఆ సంగతులాలోచిస్తున్నావా? అతనెప్పటికీ తండ్రి కాలేడు.”
నిజంగానే నిశాంత గాలి పీల్చుకుంది.
“ఇంతకీ ఇవి రేపతనికిస్తావా? ఇప్పుడున్న కూతురు మాటేంటి?” అనడిగేడు సాగర్.
“వీణ వచ్చింది.”
నిశాంత జవాబు విని “అదేంటి?” అనడిగేడు సాగర్ ఆశ్చర్యపోతూ‌.
నిశాంత జరిగిన సంగతుల్ని క్లుప్తంగా చెప్పిందతనికి.
“నీకు హాని చేసిన వాళ్ళకి హితబోధ చేసేవన్నమాట!”
“ఎవరూ నాకు హాని చేసేరనుకోవడం లేదు సాగర్! చెప్పు నేనామెకేమైనా కాని మాటలు చెప్పి హితేంద్ర మీద కసి తీర్చుకుంటున్నానంటావా?” అనడిగింది నిశాంత.
“లేదు. అయితే రేపు ప్రొద్దుటే రిపోర్టులు నీకు పంపుతాను.”
“థాంక్యూ!” అంటూ లైన్ కట్ చేసింది నిశాంత.
ఆమె ఇటీవలే పెంచుకుంటున్న పామరిన్ కుక్కపిల్ల ఆమె మీదకి గెంతి ప్రేమంతా ఒలకబోసి నాకడం మొదలెట్టింది.
ఆమె దాన్ని ప్రేమగా నిమిరి లోనికి నడిచింది దానికి పాలు పట్టేందుకు.
                    *************
	సాయంత్రం ఆరు గంటల వేళ –
నిశాంత పేటెంట్స్ ని చూస్తుండగా హితేంద్ర వచ్చి నిలబడి నమస్కరించేడు.
“కూర్చోండి” అంది.
హితేంద్ర బయటే కూర్చున్నాడు.
నిశాంత పేషెంట్స్ ని చూస్తూనే వీణ గురించి ఆలోచిస్తున్నది. వీణ నుండి ఫోను రాలేదు. అంటే హితేంద్రతో కలిసి బ్రతకడానికే నిర్ణయించుకున్నదన్న మాట!
నిశాంత మనసు బాధగా మూల్గింది.
సరిగ్గా అప్పుడే రాజ్యలక్ష్మి వీణ కూతుర్నెత్తుకుని లోపలికొచ్చింది.
పాపని చూడగానే ప్రాణం లేచొచ్చినట్లయింది నిశాంతకి.
“ఆవిడొచ్చేరా?”
“లేదమ్మా, ఈ పాపిక్కడ నిలబడి వుంటే లోపలికి తీసుకొచ్చేను.” అంది రాజ్యలక్ష్మి.
“ఏమ్మా! మమ్నీ ఏది?”
“లేదు. వెళ్ళిపోయింది!” అంది పాప కళ్ళు తిప్పుతూ.
“ఎక్కడికి?”
“ఏమో! ఈ కవరు నీకిమ్మంది.”
పాప చేతిలో కవరు తీసుకుని గబగబా చింపి చదివింది నిశాంత.
నిశాంత గారికి,
నమస్కారం.
మీరు చెప్పిన ప్రతి విషయాన్ని ఆలోచించేను. చివరికి అతనితో కలిసి బ్రతకడమంత ఆత్మహత్యా సదృశమైన విషయం మరొకటి లేదని గ్రహించేను. కాని నేను మీ అంత ధైర్యస్తురాలిని కాదు. అందుకే ఒక్క కోరిక కోరుతున్నాను. భారమైందైనా కాదనరని ధైర్యం. పాపని పెంచే బాధ్యత మీకప్పజెబుతున్నాను. మీ ఒంటరి జీవితంలో పాప ఒక వెలుగవుతుంది. నాలాంటి పిరికిది కాకుండా – మీలాంటి వ్యక్తిత్వం అబ్బుతుందనే నా ఆశ. నేను ప్రస్తుతానికి ఎటెళ్తున్నానో చెప్పలేను. కాని ఆత్మహత్య చేసుకోను. అతని రిపోర్ట్స్ అతని మొహాన పడెయ్యండి –
ఇట్లు
వీణ.
ఉత్తరం చదివి నిశాంత కళ్ళు నీళ్ళతో నిండేయి.
పాపని టేబుల్ మీద కూర్చోబెట్టుకుని “నాతో వుంటావా?” అనడిగింది.
పాప కళ్ళు తిప్పింది అమాయకంగా.
నిశాంత పాపని గట్టిగా ముద్దు పెట్టుకుని “రాజ్యలక్ష్మీ!” అని పిలిచింది.
రాజ్యలక్ష్మి వచ్చి నిలబడింది.
“ఈ రిపోర్టులు ఆ మూల బెంచీ మీదున్న వ్యక్తికివ్వు. ఇక నాతో మాట్లాడాల్సిందేమీ లేదని చెప్పు!” అంటూ ఒక కవరు రాజ్యలక్ష్మికిచ్చింది.
రాజ్యలక్ష్మి దాన్ని హితేంద్రకిచ్చింది.
“ఆమెతో ఒకసారి మాట్లాడాలి!”
“అక్కర్లేదన్నారు!”
చిరు చీకటిలో హితేంద్ర రోడ్డు మీదకి అడుగు పెట్టేడు అన్నీ పోగొట్టుకుని తిరిగి పూర్వపు దౌర్భాగ్యంతో.
నిశాంత పాపనెత్తుకుని గుమ్మంలోకొచ్చి చూసింది రోడ్డు చివరికి. సుదీర్ఘమైన బాట మీద అతనొక బిందువుగా మారి శూన్యంలో కలిసిపోయేడు.
పాప ఆమె భుజాన్ని చుట్టుకుంది “మమ్మీ ఏది?” అనడుగుతూ.
“వస్తుంది.”
పాప నవ్వింది అమాయకంగా.
నిశాంత గాఢంగా నిట్టూర్చి లోనికి తిరిగింది.
కాని – ఆమె ఇప్పుడు ఒంటరిది కాదు.
                     ( సమాప్తం )
రచన: రామా చంద్రమౌళి 

నడచి వెళ్ళిన ప్రతిసారీ పాదముద్రలేమీ మిగవు
నడచి వచ్చిన దారికూడా జ్ఞాపకముండదు
చూపున్నీ లక్ష్యాలపైనే ఉన్నపుడు
ఇక వ్యూహాలే పన్నాగాలౌతాయి
పాచికలు విసుర్తున్న ప్రతిసారీ
అటు ఎదురుగా నీ ప్రత్యర్థీ.. ఇటు నీకు నువ్వే కనిపిస్తావు
ఐతే.. కొన్ని విజయాలను అనుభవిస్తున్న దీర్ఘానుభవం తర్వాత
కొన్ని ఓటములు విజయాలకన్నా మిన్నవని తోస్తుంది
వెలుతురుకంటే చీకటి కూడా చాలా ముఖ్యమని
నిద్రపోవాలనుకుంటున్నపుడు అర్థమౌతుంది
‘ లైట్లు ’ ఆర్పేయడం ఒక్కోసారి అనివార్య క్రియ-  
మనుషులంకదా.. అప్పుడప్పుడు
ఇష్టం లేకున్నా కొన్ని లోపలి తలుపులు తెరుచుకుంటాయి
కిటికీలు కూడా రెక్కలను విప్పుకుని
ఒక పాత గాలి.. పాత జ్ఞాపకాలు.. పాత పురాపరిమళం
చటుక్కున ఒక ‘ శంకరి ’ గాడు జ్ఞాపకమొస్తాడు
ఆరవ క్లాస్‌ నుండి.. ఎనిమిది వరకు సహపాఠి
బడి దొంగ.. గాజు పలకపై నూనె బిందువు
చివరికి ‘ హమాలి ’ గా మారాడు
చూచినప్పుడల్లా.. పెనంపై నీళ్ళని చిలకరించినట్టు
వర్షంలో తడిచిన నేలపై ఇనుపకడ్డీ దిగుతున్నట్టు
వాడు కనబడ్డప్పుడల్లా
మధ్య ఒక ఇనుప గోడ కాని .. కనిపించడమే లేదీ మధ్య
మనుషులు ఉండీ ఉండీ పరదాల వెనక్కు మాయమైపోతారు
జ్ఞాపకాల నుండి కూడా
సుభద్రేమైపోయింది .. రమణేమైపోయాడు .. రేష్మా ఎక్కడుందో
ఏ ఒక్క వ్యక్తైనా
భౌగోళిక భౌతిక కేంద్రమై
మన ప్రపంచంలో మనం ఒక రాలుతున్న నక్షత్రంలా మిగిలి
శిఖరంపై నుండి సానువుల్లోకి
జారిపోవడాన్నే ‘ జీవితం ’ అని నిర్వచించుకుంటున్న వేళ
తిర్యక్‌ రేఖవలె.. సమాంతర రేఖవలె
అప్పుడప్పుడు కలిసి.. కరచానం చేసి కనుమరుగైన వాళ్ళు
చిన్ననాటి రహీం ,
ఉద్యోగంలో చేరిననాడు ‘ జాయినింగ్‌ రిపోర్ట్‌ ’ రాసిచ్చిన గంగాధర్‌,
ఎదురింట్లో ప్రతి రాత్రీ కవ్వించిన కమల
ఆరి వెలిగి.. వెలిగి ఆరి.. యిక మెగుతూనే ఉండిన కమల బాల్కనీ లైట్‌
ఏరీ వీళ్లందరు.. ఏమయ్యారు –   
రైలు  ముందుకు దూసుకుపోతోందీ అంటే
ప్రపంచం వెనక్కి జరిగిపోతోందని అర్థం కాదుగదా
జీవితాలే సాపేక్షాలైనప్పుడు
అభౌతిక స్నేహాలు.. దుఃఖాలు.. అనునయింపు.. ప్రేమలు.. ఆత్మీయతలు
భ్రాంతులు
ఇవన్నీ మనుషులు మనుషులుగా
కలుస్తూ విడిపోతూ.. విడిపోతూ కూడా అప్పుడప్పుడు కలుస్తూ
పరమపద సోపానంపై తడబడ్తున్నపుడు
కింద
పాము చేత మింగబడ్తూ
నిచ్చెనపై మిడుకుతూ.. జారి పడి.. పడి లేస్తూ.. లేస్తూ పడ్తూన్న
అందరినీ భుజాలపై చేతులేసి .. కౌగలించుకుని
ఒక నువ్వు.. మరొక నువ్వు.. ఇంకొక నువ్వును
మరొక నేను గుండెకు హత్తుకుంటూంటే
మనుషులు అనేక ఆకాశాలౌతారు విస్తరిస్తూ.. కదా –    
Translated by Purushothama Rao Ravela  
You and the other Me
Every time we walk ahead
no footprints will stay  there for longer duration.
Even the path we tread, hitherto, will also
not  be treasured preciously in our  memory  planks.
When all our looks get tagged to the destined goals,
all our  strategies  turn out as  conspiring  plots.
When we dole out dices, each time,
the opponent always   sits facing yoy
and  you continue to be visible
staying along on this side, apparently.
But after enjoying the stream of successes once for all,
adoring for longer stints in minds and souls
surprisingly some defeats stand aloft
in higher plane than the earlier positions,
we have continuously acclaimed earlier.
Even darkness, at times, appears more attached
and emotionally get associated with us , than
the earlier glare of  astounding  brightness.
This stand  is clearly evident,
when we decided to  depart from the present scenario.
When we go to sleep,
we can’t but switch off the lights, burning till then.
Of course we are all human beings in letter and spirit.
Even if we don’t desire to be so,
the inner doors get opened automatically.
The windows span out their wings.
One old breeze and very old memory and the scents of the rarest ancient anecdote flash on my mind.
My friend ,  Sankar  comes up sharply on memory plank.
He was my class mate till eighth class.
I feel as if some oil marks were spilled on his glassy plank of life.
When we come across at any point, we feel,
as if there was an iron wall
emotionally raised between us.
But he is not to be seen frequently, these days.
He was an absconding guy in the school hours since the beginning.
At long last, he settled as a cooli.
He became a pinching memory, of course ,
in the physical world where we live in presently.
What happened to Subhadra, Ramana, Where is Reshma.,
Where are all these bosom friends. 
Any one, in this materialistic world, where
we also continue to breathe in,
we drop down   in this materialistic world,
like  stars  jumping down from the sky
And, preferably, the life is defined then as
the slip down of humans  to the deep down
the valleys from very higher planes.
Like oblique lines and also like parallel lines,
we shake hands , and surprisingly disappear with no foreseen signs.
In childhood, friend Rahim, who took
the help of  Gangadharam, another friend,
Ravali who was residing in our opposite house,
putting  on and off the lights in the nights indicating her presence.
Where have they all gone ?
When we say the train is catching up speed
to move fast so  ahead of us,
it appears as if the whole world is moving backwards.
When all our lives are on relative lines
The friendship bonds, sorrows, and closely knit relations,
and soul stirring experiences,
all these things conglomerate  as if they are just human beings
and also depart and very rarely join to gether.
They seem  to be fluttering on the map of snakes and ladders.
They will be eaten away by snakes and some times
dragged down from the ladder  and
of course may raise high once again.
we place our hands on each others’   shoulders
and hug each other in extreme affection and love.
Once upon a time one you and the other I,
we  both  hug each other   intently .
When will this sky start  to expand widely
in the no human  world?
This is a big question, standing lorge before us.
రచన: ధనికొండ రవిప్రసాద్ 
“ఈ రోజు కొత్త కేసు లేమన్నా వొచ్చాయా? అన్నాడు “యస్.ఐ.
“ఇడుగోండి సర్ ! ఈడు బీచ్ లో స్నానాని కొచ్చిన ఇంగ్లీష్ అమ్మాయి మీద చెయ్యేశాడు. ఆమె కంప్లైంట్ ఇచ్చింది.” అంటూ ఒకణ్ని కాలర్ పట్టుకుని యస్.ఐ. ముందుకి తోశాడు కాన్స్టెబుల్.
“ఏరా ! ఒళ్లు కొవ్వెక్కిందా? అమ్మాయిని చూస్తే నీకు తిమ్మిరెక్కుతుం దనుకుంటా.” అంటూ వాణ్ని జుట్టు పట్టుకుని మూడూపు లూపి  “అలా ఎందుకు చేశావ్?” అన్నాడు యస్.ఐ.
వాడు కాస్త పాత కేడీయే కావటం తో అంత భయపడ లేదు. “సారీ సారూ ! నే నెట్టాంటోన్నైనా ఆడోల్ల జోలికి పోను గానీ ఆమె బికినీ యేసుకోని నా పక్కనే స్తానం చేస్తంటే తట్టుకోలేకపొయ్యాను” అన్నాడు వాడు.
“ఆమె బికినీ యేసుకుంటది. ఏమైనా యేసుకుంటది. అయన్నీ నిన్నెవడు చూడమన్నాడు. నీ కంట్రోల్ నీ కుండాల” అంటూ రెండు దెబ్బ లేసి “యీణ్ని లాకప్ లో యెయ్యి” అన్నాడు యస్.ఐ.
*****************************
“సార్ ! ఈ కుర్రోడు “ఒకమ్మాయిని టీజింగ్ చేస్తున్నట్టు నిన్న కేసు పెట్టారు కదా ! ఈణ్నియ్యాలే పట్టుకొచ్చా” అంటూ ఒక జీన్ ప్యాంటు కుర్రాణ్ని ముందుకి తోశాడు కాన్స్టేబుల్.
“ఏరా ! ఒళ్లు బలిసిందా! అమ్మాయిలంటే తేలిగ్గా ఉన్నారా?” అని లాటీ ఎత్తాడు యస్.ఐ.
“సర్ !సర్! నన్ను అపార్థం చేసుకోకండి సర్ ! నేను టీజింగ్ చెయ్యటం లేదు. సిన్సియర్ గా ప్రేమిస్తున్నాను. పెళ్లి చేసుకోవా లనుకుంటున్నాను . అదే ఆమెని రిక్వెస్ట్ చేస్తుంటే టీజింగ్ అని కేసు పెట్టింది.” అన్నాడు కుర్రాడు.
“దాన్ని ప్రేమ అని నువ్వంటే సరిపోదు. ఆమె దానిని ప్రేమ అనుకుంటే ప్రేమ. టీజింగ్ అంటే టీజింగ్. సినిమాలు చూసి అది ప్రేమ అంటే కుదరదు. అమె టీజింగ్ అంది కాబట్టి అది టీజింగ్ కిందే లెక్క. కాన్స్టెబుల్! ముందీణ్ని లోపలెయ్. తరవాత చూద్దాం” అన్నాడు యస్.ఐ.
“సర్!సర్! మరి సినిమాలల్లో, పత్రికలల్లో ఉన్న ప్రేమకథ లన్నీ ఏమై పోవాలి ! ప్రేమే నేరమా !” అని కుర్రాడు అరుస్తున్నా పట్టించుకోకండా లోపలేశాడు కాన్స్టేబుల్.
******************************
ఇంతలో ఒక మధ్యవయస్సు ఉన్న హైక్లాస్ మనిషి స్టేషన్ కొచ్చి “నమస్తే సర్!” అన్నాడు.
పరిచయాలు అయ్యాక “కేస్ ఏమిటో చెప్పండి “అన్నాడు యస్.ఐ.
కేసు వివరించాడతను. క్లుప్తంగా ఆ కేసు ఇది. అతని భార్య అతని స్నేహితునితో అక్రమసంబంధం పెట్టుకుంది. “అదేమిటి?” అంటే నా యిష్టం. చేతైంది చేసుకో. కేసు పెట్టుకో” అంది .
“దీనికి మేము చెయ్యగలిగిందేమీ లేదు సర్ ! మీ ఆవిణ్ని మీరు కంట్రోల్ చేసుకోవాలి. ఈ మధ్యన చట్టాలు మారాయి. మీకు తెలియదా ? భార్య అక్రమసంబంధం పెట్టుకోవాలంటే దానికి భర్త పర్మిషన్ అక్కర లేదు. ఆమె ఇష్టం ఆమెది.”అన్నాడు యస్.ఐ.
“అదేమిటి సర్! ఇక పెళ్లికి అర్థమేమిటి ?”అన్నాడు ఆ పెద్ద మనిషి .
“అర్థాలు, తాత్పర్యాలు చెప్పటం మా పని కాదు సర్ ! ఉన్నది అమలు చెయ్యటమే మా పని. సారీ.” అన్నాడు యస్.ఐ.
————————————-
ఇంతలో లాల్చీ , ఫైజమా వేసుకున్న ఒక పెద్ద మనిషి స్టేషన్ కొచ్చి ఒక నమస్కారం విసిరాడు. దాన్ని  “నమస్కారం” అనటం కంటే “నమస్కారబాణం” అనచ్చు. ఆయన లెవెల్ అది.    ఏమిటి సర్ ! అన్నాడు యస్.ఐ.
“మా యమ్మాయి కనబట్టం లేదండీ !” అన్నాడు పెద్ద మనిషి గద్గదకంఠం తో.
“ఎప్పట్నించి ?” అన్నాడు యస్.ఐ.
“రాత్రి పార్టీ కెల్లింది. ఏ టైం కీ రా లేదు.”అన్నాడు పెద్ద మనిషి.
“పార్టీలో అబ్బాయిలు కూడా ఉన్నారా ?”అన్నాడు యస్.ఐ.
“మరి పార్టీ అన్నాక అమ్మాయిలు , అబ్బాయులు ఇద్దరూ ఉంటారు కదండీ ! ఆళ్లు డ్యాన్సులు చేస్తారు. పాటలు పాడుకుంటారు, ఫొటోలు దిగుతారు . అన్నీ ఉంటాయి . మా యమ్మాయ్ సోషల్ గానే ఉంటది లెండి అన్నాడు పెద్ద మనిషి .
“మీ అమ్మాయి ఫొటో ఉంటే ఇస్తారా?” అన్నాడు యస్.ఐ.
ఒక నాలుగైదు ఫొటోలు చేతికిచ్చాడు పెద్ద మనిషి.
“పిల్లాళ్లతో వచ్చే చిక్కు ఇదేనండీ ! ఏ ఫొటో లోను లక్షణంగా చీర ఐతే లేదు. చీర కట్టుకుంటే బండి నడపటానికి, ఎకసర్సైజులు చెయ్యటానికి కష్ట మంటారు . పోనీ ప్యాంటు. షర్టు వేసుకున్నా మరీ ఇంత బిగుతైన డ్రస్సులు, ఎక్స్పోజింగ్ టైప్ లో వెయ్యటం , దాని మీద మళ్లీ “ఐ లవ్ యు”, “కిస్ మి” లాంటి రాతలు ఇయ్యన్నీ మంచివి కాదండీ ! సరే ! చీర కట్టుకుని పద్దతిగా  ఉన్న వాళ్లనీ మానభంగం చేసే యెదవ లున్నారు. ఆళ్లని ఉరితీసినా తప్పు లేదు కానీ అమ్మాయిలకీ కొంత పద్దతి అవసరమే నండీ !” అన్నాడు యస్.ఐ.
“అదేంటండీ ! ఎవళ్ల డ్రస్సు ఆ ళ్లిష్టం. మొగ యెదవలకి బుద్దుండక్కర్లేదా ?అమ్మాయిల్ని కాపాడాల్సిన పోలీసులే అబ్బాయిల్ని సపోర్ట్ చేస్తే ఎట్టా?  ” అన్నాడు పెద్ద మనిషి. “యం.ఎల్.ఎ. గారు మా బందువే. అవసర మైతే సి.యం గారికి, ఐ.జి. గారికి ఫోన్ చేస్తారు.”అన్నాడు బింకంగా . కానీ ఏడుపు ఆపుకోలేక భోరుమన్నాడు.
“ఆయనకి మంచీ చెడు ఇప్పుడు చెప్పినా లాభం లేదని తెలుసుకుని “సర్లెండి. మా రైటర్ కి చెప్పి కంప్లైంట్ రాయించండి. అర్జెంట్ గా అన్నాడు యస్. ఐ.
—————————-
ఒక ముప్ఫై ఏళ్లమ్మాయిని , ఒక కుర్రాణ్ని  స్టేషన్ కి తీసుకోచ్చింది ఒక లేడీ కాన్స్టెబుల్. “సర్ ! ఇది వ్యభిచారం చేస్తోంది. అదేమంటే ఆడు నా చుట్టం అని అబద్దం చెపుతోంది. రెండు తగిలిస్తే నిజం చెప్పింది ” అంటూ ఆ అమ్మాయిని , అబ్బాయిని  జుట్ట్లు పట్టుకుని యస్.ఐ ముందుకి తోసింది.
“సార్ ! సార్ ! సార్ ! బుద్ది తక్కువైంది సారు ! కాల్ మొక్తా ! నా తాగుమోతు మొగుడు తిండి పెట్టక సావ బాదతంటే గతిలేక చేశా ! ఈ సారి మొదటి తప్పుగా వొదిలెయ్యండి . నా కాపరం తియ్యకండి. కొట్టినా సంపినా నా మొగుడితోనే బతుకుతా”అని కాళ్లా వేళ్లా పడుతున్నా వినకండా “దీన్ని లోపలెయ్” అన్నాడు యస్.ఐ.
************************
మర్నాటి కేసులు – ఒక ఇరవై ఏళ్ల కుర్రాణ్ని లాక్కుంటూ తీసుకొచ్చాడు ఒక కాన్స్టేబుల్. “కేసేంటి?” అన్నాడు యస్.ఐ.
“ఇది చాలా పెద్ద కేసు సార్ ! ఈ మద్యన ఒకమ్మాయి ఆటోలో పోతంటే ఒక కుర్రాడు ఆమెని చూసుకుంటా అస్తప్రయోగం చేసుకున్నాడని కేసు పెట్టింది. అది పేపర్లో గూడా వొచ్చింది. ఆడి ఫొటోని పట్టుకుని ఆరు పోలీసు బృందాలు దేశమంతా గాలించినయ్. ఆడు మనకి దొరికిండు. ఇదుగోండి. పేపర్లో ఫొటో ఈడిదే ” అంటూ వాణ్ని యస్.ఐ. ముందుకి తోశాడు కాన్స్టెబుల్. “సార్ సార్ ! ఆమని నేనేమీ చెయ్య లేదు సార్ !ఒట్టు” అన్నాడు కుర్రాడు.
“యెదవ ! నీది దేశమంతా అట్టుడికిన కేసురా ! నిన్నొదల. ఆమని నువ్వేం చెయ్య లేదు సరే . ఆమె ఎదురుగా నిన్ను నువ్వు చేసుకున్నా తప్పే. నీకు లా అంతా చెప్పక్కర్లేదు.” అంటూ కాన్స్టేబుల్ కి చెప్పి లోపలేయించేశాడు యస్.ఐ. 
****************************
ఇంతలో ఇద్దరు కుర్రాళ్లని చెరొక రెక్కా పట్టుకుని లాక్కొచ్చాడు ఒక కాన్స్టెబుల్. “హబ్బబ్బ ! అన్నీ సెక్స్ స్కాండల్స్ కేసులే. ఇదీ అంతేనా?”అన్నాడు యస్.ఐ.
“ఈ ఇద్దరు కుర్రోళ్లూ సినిమా ఆల్ పక్క సందులో అర్దరాత్రి పూట సెక్స్ యవ్వారం నడుపుకుంటన్నా రండీ ! ఆడ, మగ మద్యన సెక్స్ సంబందమంటే ఏదో అనుకుంటాం గానీ ఇద్దరూ మొగోళ్లే. చ్చి చ్చి  ! చెపటానికే అసయ్యప కేసు” అన్నాడు కాన్స్టెబుల్.
“ఆళ్ల ప్రేమని అసయ్యించుకోటానికి నువ్వేవడివి ? పోలీసుద్యోగం లో ఉన్నోడికి” లా” కొంచె మైనా తెలవా లయ్యా . నువ్వు పేపర్ చదవ్వయ్యే . స్వలింగసంపర్కం తప్పు కాదు. ఇది ఆడ మగ సమైక్యంగా సాధించిన సామాజికవిప్లవం.  చెరొక చాయ్ ఇప్పించి సారీ చెప్పి వొదిలెయ్యి ” అన్నాడు యస్.ఐ. 
*******************
ఇంకో కేసు_ ఒక ఆసామి ఒక చిరిగిన లాగూ,బనీను  వేసుకున్న ఒక కుర్రాణ్ని బరబరా ఈడ్చుకుంటూ స్టేషన్ కి లాక్కొచ్చాడు . “ఏంటిది?” అన్నాడు యస్.ఐ.
“ఈడు నా బర్రెని దారుణంగా మానభంగం చేశాడు సార్ ! ” అన్నాడు ఆసామి.
“ఈ దేశం లో మనుషులకే కాదు. బర్రెలకి కూడా రక్షణ లేకండా పోయింది. ఏరా ! ఏం చేశావో వివరంగా చెప్పు. అంటూ రెండు చెంపకాయ లేశాదు యస్.ఐ . వాడు సిగ్గు పడుతూ మొత్తం చెప్పాడు. “ఈణ్ని లోపలెయ్” అని కాన్స్టెబుల్ కి చెప్పాడు. “జంతువులతో సెక్స్ ఒక నేరం. ఒక మగవాడు  ఒక బర్రెని పొదుగు మీద చెయ్యేసి పాలు పిండవచ్చు . ఒక దున్నపోతుతో ఒక బర్రెకి మానభంగం చేయించి దానికి చూడి తెప్పించ వచ్చు. కానీ ఒక మగవాడు  తానుగా బర్రెని మానభంగం చెయ్య కూడదు . అదే మళ్లీ మొగాడు మగాడితో, ఆడది ఆడదానితో సంబంధం పెట్టుకో వచ్చు.” అంటూ చట్టాన్ని కాన్స్టెబుల్స్ కి వివరించి ఎడ్యుకేట్ చేశాడు యస్.ఐ . “మనం పౌరులం . పైగా పోలీసులం. చట్టాలు తెలుసుకొని కాపాడటం మన బాధ్యత” అంటూ హితవు చెప్పాడు . “సెక్స్ లో ఏది తప్పో, ఏది ఒప్పో తెలుసుకోవాలంటే ఇన్ని చట్టాల నాలెడ్జ్ ఉండా లన్న మాట. మనకసలు తప్పొప్పులు తెలియవు ” అనుకుంటూ యస్.ఐ. గారు చెప్పినదాన్ని జాగ్రత్తగా విన్నారు కాన్స్టెబుల్స్.
రచన: గిరిజ పీసపాటి
సంవత్సర కాలం గడిచింది. నాగ పరికిణీ, ఓణీల్లోకి ఎదిగింది. పెద్దబావ, చిన్నబావ వారి టెన్త్ క్లాస్ పూర్తి చేసుకుని రాముడువలస వెళ్ళిపోయారు.  పెద్దబావ చదువులో పెద్దగా రాణించకపోవడం, ఏడ‌వ తరగతి చదువుతున్న సమయంలో ఇస్నోఫిలియా రావడంతో తన తమ్ముడితో కలిసి టెన్త్ క్లాస్ పూర్తి చేసాడు. రాముడువలస వెళ్ళాక ఇద్దరూ పియుసి చదవసాగారు.
రెండు కుటుంబాల మధ్యా రాకపోకలు యధావిధిగా కొనసాగాయి. ఐదవ తరగతి వేసవి సెలవుల్లో ఒక్కసారి మాత్రమే రాముడువలస వెళ్ళిన నాగని తరువాత  రాముడువలస పంపలేదు అమ్మమ్మ. చక్కగా చదువుకుంటూ ప్రతీ ఏడూ మంచి మార్కులు తెచ్చుకుంటూ తండ్రి గారాబం, తల్లి కట్టుదిట్టాల మధ్య చక్కగా పెరగసాగింది నాగ.
ఇక అందచందాల విషయానికొస్తే అమ్మమ్మ అందాన్నే పుణికిపుచ్చుకుని అప్సరసలు కూడా దిగదుడుపే అన్నంత అందంగా ఉంటుంది. కాలక్రమంలో మరో ఏడాది కరిగిపోయి నాగకు పదమూడు సంవత్సరాలు నిండాయి. సెకెండ్ ఫారమ్ పరీక్షలు రాసింది.
పీసపాటి తాతయ్య తెనాలి తాతయ్యతో పెళ్ళి విషయం కదిపారు. ముందుగా అనుకున్న విధంగా తమ పెద్ద కొడుకుతో నాగ పెళ్ళి జరిపించి ఇచ్చిన మాటను నిలబెట్టుకోమని కోరారు. తెనాలి తాతయ్య సరేనన్నారు. మంచి ముహూర్తం చూసి కబురు చేయమని చెప్పి పీసపాటి తాతయ్య వెళ్ళిపోయారు.
అమ్మమ్మ గుండెల్లో మళ్ళీ రాయి పడింది. ముందుగా అనుకున్న సంబంధమే కాని ఈ సంబంధంలో ఎన్నో లోపాలు కనిపించాయి అమ్మమ్మకి. అబ్బాయి పెద్ద అందగాడు కాదు. నల్లటి నలుపు. బాగా భయస్తుడు. చదువు కూడా పెద్దగా అబ్బలేదు. పియుసి మొదటి సంవత్సరమే పూర్తి చేయలేకపోయాడు.
సంపాదన లేదు. తండ్రి సంపాదన పైనే అతడు ఆధారపడి బతుకుతున్నాడు. రేపు పెళ్ళయ్యాక తన కూతురు, పిల్లలు కూడా పెద్దాయన సంపాదన మీద ఆధారపడల్సిందే. అది ఆత్మాభిమానం ఉన్న మగాడు చేసే పని కాదని అమ్మమ్మ అభిప్రాయం. పైగా వెనుక ఉన్న ఆస్థిని మాత్రమే చూసి పెళ్ళి చేయడానికి అమ్మమ్మ మనసు అంగీకరించడం లేదు.
ఆ ఆస్తి అంతా అతడి తండ్రి సంపాదనే. రేపు ఇందులో నీకు చిల్లి గవ్వ కూడా ఇవ్వను అంటే అతడు చేసేదేమీ లేదు. అదే జరిగితే తన కూతురు, పిల్లలు అన్యాయం అయిపోతారు. దేనికైనా ముందు కీడెంచి మేలెంచాలంటారు. అబ్బాయి బాగా చదువుకుని మంచి ఉద్యోగంలో స్థిరపడినవాడైతే బాగుంటుంది. కూర్చుని తింటే కొండలు కూడా కరిగిపోతాయి అనే నానుడి ఊరికినే రాలేదు కదా!
అబ్బాయి నాగ కన్నా దాదాపు తొమ్మిది సంవత్సరాలు పెద్దవాడు. ఇవన్నీ కాక తెనాలికి బొబ్బిలి చాలా దూరం. పిల్లను కనీసం ఒకసారి కళ్ళతో చూసుకోవాలన్నా ఎన్నో వ్యయప్రయాసలకోర్చి వెళ్ళాల్సి ఉంటుంది. ఇలా అమ్మమ్మ వెలిబుచ్చిన ప్రతీ భయాన్ని తన వాదనతో కొట్టి పడేసారు తెనాలి తాతయ్య. పురుషాధిక్య సమాజంలో భర్త మాటకు ఒక భార్యగా తలొగ్గక తప్పలేదు అమ్మమ్మకి.
తెనాలి తాతయ్య తమ పురోహితుడిని సంప్రదించి మంచి ముహూర్తం పెట్టించి రాముడువలస వెళ్ళి పీసపాటి తాతయ్యకు చెప్పారు. పెద్దలంతా ఆ ముహూర్తం బాగుందనడంతో, ఆ ముహూర్తానికే లగ్నం నిశ్చయించుకుని, లగ్న పత్రిక రాయించుకుని, ఐదు రోజులు పెళ్ళి జరపితే బాగుంటుందనే మగ పెళ్ళివారి కోరికను మన్నించి మరీ తెనాలి వచ్చారు.
మే నెల 24వ తారీఖున పెళ్ళి. అమ్మమ్మ లగ్న పత్రికను చూసి నిశ్శబ్దంగా ఉండిపోయింది. ఈ పెళ్ళి అమ్మమ్మే కాక తాతయ్య, అమ్మమ్మల బంధువర్గం కూడా ఇష్టపడలేదు. లేకలేక పుట్టిన ఒక్కగానొక్క పిల్లను అంత దూరాన ఇస్తున్నారు. ఈ సంబంధం వలన పిల్ల అందరికీ దూరం అయిపోతోంది. కష్ట సూఖాలకు మనమెవ్వరం ఉండలేని పరిస్థితి అని బాధ పడ్డారు.
ఒక మంచి ముహూర్తాన గోధుమ రాయి పెట్టి, పసుపు దంపి పెళ్ళి పనులు ప్రారంభించారు. పెళ్ళి బట్టలు తియ్యడానికి మగ పెళ్ళివారందరినీ తెనాలి తీసుకొచ్చి దగ్గరుండి ఎవరికి ఏ రంగు వెండి జరీ కంచిపట్టు చీర నచ్చితే ఆ చీర తీసుకోమని ఆడవారికి చెప్పి, మగవారందరికీ పట్టు పంచెల చాపులు కొన్నారు. ఇక రైతులకి, పాలేర్లకు, ఇతర నౌఖర్లకి ఆడ, మగ అందరికీ జరీ పంచెలు, చీరలు తీసుకున్నారు.
పెళ్ళి రోజు దగ్గరకు రాగానే మగ పెళ్ళివారు రాముడువలస నుండి తెనాలి తరలి రావడానికి ఒక బస్సును వేసారు. ఆ బస్సులో మగ పెళ్ళివారు పెళ్ళికి ఒకరోజు ముందుగానే తరలి వచ్చారు. మగ పెళ్ళివారు రాగానే అన్ని లాంఛనాలతో స్వాగతం పలికి విడిది ఇంటికి తీసుకుని వెళ్ళారు అమ్మమ్మ, తాతయ్య.
విడిదింటిలో ఉన్న మగ పెళ్ళవారికి ఏ లోటూ రానివ్వకుండా వేళకి అన్నీ అమర్చిపెడుతున్నారు ఆడ పెళ్ళివారు. ఐదు రోజుల పెళ్ళి కావడంతో ఏ రోజున ఏ కార్యక్రమం జరిపించాలో ఇరువైపు పెద్దలూ, పురోహితులు మాట్లాడుకుని నిర్ణయించుకున్నారు.
మొదటి రోజు తోట సంబరం, రెండవ రోజు కత్తెర, స్నాతకం, మూడవరోజు కాశీ ప్రయాణం, నాలుగో రోజు అలకపాన్పు, దొంగ వెల్లి, ఐదవ రోజు జీలకర్ర, బెల్లం, నల్ల పూసలు, మంగళ సూత్ర ధారణ, మిగతా కార్యక్రమాలు జరిపించాలని నిర్ణయించారు. .
ఉదయం కాఫీలు, టిఫిన్ లు అయాక మధ్యాహ్నం భోజనానికి తరలి రమ్మని మగ పెళ్ళివారిని పిలవడానికి వెళ్ళారు అమ్మమ్మ, తాతయ్య. ఆడవారికి అమ్మమ్మ, మగవారికి తాతయ్య బొట్టు పెట్టి భోజనానికి రమ్మని పిలిచారు.
కానీ… భోజన సమయం మించిపోతున్నా ఒక్కరు కూడా భోజనానికి రాకపోయేసరికి మళ్ళీ ఇద్దరూ విడిదింటికి వెళ్ళి భోజనానికి రమ్మని అభ్యర్థించారు. మీరు పిలిస్తే ఎలా వస్తాం? పెళ్ళి కూతురు కూడా మీతో వచ్చి పిలవాలి. అది మా సంప్రదాయం. అలాగయితేనే భోజనానికి వస్తామన్నారు మగ పెళ్ళివారు.
తెనాలి ప్రాంతంలో ఇలాటి సంప్రదాయం లేనందున ఇదెక్కడి చోద్యం అనుకుంటూ తాతయ్య, అమ్మమ్మ తిరిగి ఇంటికొచ్చి నాగను పల్లకిలో కూర్చోబెట్టి విడిదింటికి తీసుకెళ్ళి అందరినీ భోజనానికి తరలి రమ్మని పిలిచాక అప్పుడు అంతా వచ్చి భోజనం చేసారు.
ఇలా చిన్న చిన్న విషయాలకు కూడా పెళ్ళికూతురు వచ్చి పిలవాలని వారు చెప్పడం, వీరు ఇదెక్కడి ఆచారం అని బుగ్గలు నొక్కుకుంటూనే చేసేది లేక పల్లకీలో పెళ్ళి కూతురుని తీసుకెళ్ళి పిలవడం జరిగేది. ఈ తతంగమంతా పెళ్ళికి వచ్చిన జనాలకే కాక ఊరిలోని వాళ్ళకు కూడా విచిత్రంగా అనిపించింది. పెళ్ళి కూతురి అన్నదమ్ములు చేయాల్సిన కార్యక్రమాలన్నీ పెద్దన్నయ్య దగ్గరుండి చేస్తున్నాడు.
ఈ విధంగా పెళ్ళి తంతు అంతా ఒకరి పధ్ధతులు మరొకరికి కొత్తగా వింతగా ఉన్నా సరదాగా ఎంజాయ్ చెయ్యసాగారు ఆ పధ్ధతులని. ఒక్కొక్క రోజూ ఒక్కొక్క తంతు చొప్పున జరుపుతూ నాలుగవ రోజుకి చేరాయి సంబరాలు. దొంగ వెల్లి కార్యక్రమానికి సిధ్ధం కమ్మని మగ పెళ్ళివారు ఆడ పెళ్ళివారికి కబురు పెట్టారు. 
           ******** సశేషం ********
