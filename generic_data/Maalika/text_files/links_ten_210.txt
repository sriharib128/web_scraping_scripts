రచన: భువనచంద్ర
“నువ్విక్కడెందుకున్నావ్? ” ఆశ్చర్యంగా అడిగింది సుందరీబాయి ఆనందరావ్ ని .
“ఏక్సిడెంట్ అయ్యింది !” కొంచం సద్దుకుని అన్నాడు ఆనందరావు.
“అయితే? “అర్ధం లేని ప్రశ్న వేసింది సుందరి.
చిన్నగా నవ్వాడు ఆనందరావు , “సుందరి గారు! ‘అయితే’ అనే మీ ప్రశ్న కి నా దగ్గర సమాధానం లేదు. కొందరు వాళ్ళ కోసమే బ్రతుకుతుంటారు. వాళ్ళ సుఖము వాళ్ళ స్వార్ధము తప్ప మరేమీ వాళ్ళకు పట్టవు. కొందరు అంటే మాధవిగారిలాంటి వాళ్ళు సమాజం కోసం బ్రతుకుతారు. ఎవరికి బాధ కలిగినా, కష్టం కలిగినా వారికే కలిగినంతగా చలించిపోతారు. నేనూ ఓ ఒంటరి వాడిని. నాకు ఏం జరిగినా ఏడ్చేవాళ్ళో, అయ్యో అనే వాళ్ళో ఎవరూ లేరు. కింద పడ్డాను, వేలు చితికిపోయింది. మానవత్వంతో మాధవి గారు నన్ను తీసుకొచ్చి నాకు సేవ చేస్తున్నారు. జరిగింది ఇంతే. ఇంతకు మించి మీరేమీ వూహించుకోనక్కరలేదు. ” అన్నాడు.
లోపలకి వచ్చిన శోభ చివరి మాట మాత్రం విన్నది. “అవునండి … మాధవి అక్క నిజంగా గ్రేట్ . నేను అనాధని. నావాళ్ళెవరో నాకు తెలియదు. అయినా నన్ను సొంత చెల్లెలాగా చూస్తుంది. అక్క పరిచయం కాక ముందు నేను ఏడవని రోజు లేదు. ఇప్పుడు ఎంత హాయిగా వుందో… అయ్యో మరచిపోయాను .. ఇదిగో స్వీట్స్ తెచ్చాను .. ప్లీజ్ హావ్ ఇట్! ” స్వీట్ పాకెట్ లోంచి చెరో మైసూర్ పాక్ తీసి ఇద్దరికీ ఇచ్చింది శోభ. శోభ రాక ఆనంద రావుకి ఆనందం కలిగించింది.
“ఓహో.. మాధ్వీ అనాధాశ్రమం ఓపెన్ చేసిందన్న మాట” వంకరగా నవ్వి అంది సుందరి, స్వీట్ తినే ప్రయత్నం చేయకుండా.
“హ..హ.. హా.. అలాగంటారా? ఏమో ఇది మాత్రం నిజంగా ఆశ్రమమే. ఇక్కడ ఎవరేనా, ఎవరికైనా అయాచితంగానే ఆశ్రయం లభిస్తొంది. నన్నే చూడండి .. దెబ్బ తగిలిందన్నమాటే కానీ రాజభోగాలు అనుభవిస్తున్నాను. ” అన్నాడు ఆనందరావు.
“ఇంతకాలం మాధవి కూడా మనిషే అనుకున్నాను. మీరిద్దరూ ఆవిడని దేవత చేశారే! అదీ మంచిదేలెండి. నేనూ గొప్పగా చెప్పుకోవచ్చు… ఓ దేవత నాకు ఫ్రండ్ అని ” అక్కసుగా అంది సుందరి.
ఆనందరావు సైలెంటయ్యాడు. ఎప్పుడో..చిన్నప్పుడెప్పుడో వాళ్ళ అమ్మగారు చెప్పిన మాట సడన్ గా అతనికి గుర్తొచ్చింది. “ఒరేయ్ ఆనందు! కోపానికి కారణం వుంటుంది. ద్వేషానికి కారణం వుంటుంది. మదానికి, లోభానికి, కామానికి కూడా కారణాలు వుంటాయి. ‘అసూయ ‘ కు మాత్రం అసలు కారణమే వుండదురా. లోకంలో అన్నింటికంటే అత్యంత ప్రమాదకరమైనది అసూయ ఒక్కటే , ఎందుకంటే అది తెలిసిన వాళ్ళ మీదే కాదు , అసలు ఏ పరిచయమూ లేనివాళ్ళ మీద కూడా వస్తుంది. ఒక్కసారి అది గుండెల్లోకి వస్తే కారుచిచ్చులాగా మనసుని కాల్చిపారేస్తుంది. అందుకే, అసూయాపరులకు మాత్రం దూరంగా ఆమడదూరాన వుండు ”
సుందరి వంకే చూశాడు ఆనంద రావు. అందమైన శరీరం వెనుక బుసలు కొడుతున్న ‘అసూయ ‘ కనిపించింది అతనికి.
“అవును సుందరి గారు! నేను మా స్కూల్ లో అదే చెపుతూ వుంటా… ఓ దేవత నాకు అక్కగా దొరికిందని ” అమాయకత్వంతో కూడిన ఆనందంతో అంది శోభ. మళ్ళీ తలుపు చప్పుడయ్యింది. కూరగాయలను తీసుకొని చిరునవ్వుతో లోపలకి వచ్చింది మాధవి.
“మీకు వెయ్యేళ్లు ” నవ్వాడు ఆనంద రావు.
“అవును ఖచ్చితంగా వెయ్యేళ్ళు, ” మాధవి భుజాన్ని తల ఆనించి అంది శోభ.
“యా.. ద హోల్ డాం థింగ్ యూజ్ సినిమాటిక్ ” వంకరగా నవ్వి అంది సుందరి.
“మీరేమంటున్నారో ఒక్క ముక్క నాకు అర్ధం కావటంలా ” చాప మీద కూర్చుంటూ అన్నది మాధవి. శోభ కూడా మాధవి పక్కన కూర్చుంది.
“నిన్ను వీళ్ళిద్దరు దేవతను చేసేశారు. … కోరిన వరాలని నువ్వు వీళ్ళకి ప్రసాదించడమే తరువాయి. ” కుర్చీలోంచి లేచి డైరెక్టుగా ఆనందరావు పడుకున్న మంచం మీద కూర్చొని అంది సుందరీబాయి. ఆమె కళ్ళల్లో ఒక రకమైన పంతము పట్టుదల, ఒక రకమైన తెగింపు కనిపించాయి ఆనందరావుకి. మాధవి కూడా ఆశ్చర్యపోయింది.
“సుందరీ జీ.. ఏ దేవుడు, ఏ దేవతా కూడా ‘నేను దేవత ‘ అని చెప్పుకున్న దాఖలు లేవు . ఎదుటివారిలో నున్న దైవత్వాన్ని మనమే గుర్తించగలగాలి గానీ ‘గుర్తించమని ‘ వారు మనకి చెప్పరు. మాధవిగారూ అంతే. దైవత్వం అంటే ఏ లోకంలో నుంచో యీ లోకాంలోకి రారు . స్వచ్ఛమైన మానవత్వమే దైవత్వము. ” సూటిగా సుందరినే చూస్తూ అన్నాడు ఆనందరావు.
“ఆనందరావు గారు, నన్ను కాస్త ‘నన్ను’ గానే వుండనివ్వండి. నేనూ మీ అందరిలాంటి దాన్నే, ఇదిగో సుందు .. ఆలూపరోట చేయడంలో ఎక్స్పర్ట్ ని అంటావు కదా, ఇవ్వాళ అది మాకు రుచి చూపించు ” చాప మీద నుంచి లేచి చనువుగా సుందరి భుజం మీద చేయ్యి వేసి అన్నది మాధవి.
**********
రాజకీయ పీఠాధిపతి ఎదురుగా కూర్చున్నాడు బోసుబాబు భక్తిగా గురువుగారిని చూస్తూ. గురువుగారు ఎందుకు పిలిపించారో తెలియదు. ‘కళ్ళు మనసు వాకిళ్ళు ‘ అంటారు పెద్దలు. గురువుగారు ఎప్పుడూ నల్ల కళ్ళద్దాలు వాడతారు గనక ‘మనసు ‘ లో ఏముందో తెలుసుకోవడం ఎవరికీ సాధ్యం కాదు.
“నిన్నెందుకు పిలిపించానో తెలుసా? “బాలీసుల మీదా విశ్రాంతిగా వాలి అన్నాడు గురూజి.
‘తెలీదు ” అన్నట్టు తలాడించాడు బోసు.
‘ఎదగాలనుకున్నవాడికి ఏమరుపాటు వుండకూడదు. ఎలక్షన్లు రాబోతున్నాయి. వాటి సంగతి నువ్వేనాడో మరచిపోయావని నాకు తెలుసు. అబ్బాయ్… అందలం ఎక్కాలనుకునేవాడు ఆడదాన్ని దూరంగా వుంచాలి. ఆడుకో.. పర్వాలేదు…ఆనందించు పర్వాలేదు…నో ప్రాబ్లం. ప్రాబ్లం ఎప్పుడొస్తుందో తెలుసా? నువ్వు ప్రేమించడం మొదలు పెట్టినప్పుడు. ఒరేయ్ బోసు! రాజకీయానికి మించిన శక్తి ప్రేమకుంది. ఒక్కసారి అటువైపు వెళ్ళామనుకో…నిన్ను మామూలు మనుషుల్లో పడేయడం బ్రహ్మతరం కూడా కాదు. ” ఆగాడు గురువు గారు.
“అదేం లేదు స్వామీజీ! ” మామూలుగానే అన్నాడు బోసు.
“అదే మరి ప్రేమంటే..చూడు ఎంత చురుగ్గా అబద్ధం ఆడేశావో. ఒరేయ్ బోసు…లక్ష మందిని చూశా ! పాము కాటు నుండి తప్పించుకున్న వాళ్ళు బోలెడెంత మంది కనపడ్డారు కానీ , ప్రేమ కాటు నుండి తప్పించుకొన్న వాడు ఒక్కడు కూడా లేడు. సరే.. డిటైల్స్ కావాలా? పిల్ల పేరు శోభారాణి. చదువు బి. యసి. పని చేసేది శ్యామ్యూల్ రెడ్డి దగ్గర. ఉద్యోగం టీచర్. నా అనే వాళ్ళు లేని అనాధ. ఇవి చాలా? ” గ్లాసులోని విస్కీని చప్పరించి అన్నాడు గురూజీ. బోసుబాబు కి బుర్ర తిరిగిపోయింది.
“అదీ..అదీ..” నీళ్ళు నమిలాడు బోసు.
“అది..అదే…బోసు…కల్తీ చావులని కలరా చావులుగా చూపించాం. అది ఓకే. ఇప్పుడు అదే కేసు తిరగబడితే ఏమౌతుంది? ”
“అది క్లోజైపోయింది గదా గురుజీ ” ఆశ్చర్యంగా అన్నాడు బోసు.
“అవును క్లోజైపోయింది. కానీ మళ్ళీ ఓపెన్ కాకూడదని ఎక్కడా లేదుగా? ” నవ్వాడు గురుజీ.
“ఎవరు ఓపెన్ చేస్తారు? ” బోస్ గొంతుకలో తెంపరితనము.
“అదే.. ఆ ఓవర్ కాన్ఫిడన్స్ వుండకూడనిది. అరే బాబూ, ప్రేమ గుడ్డిదని నిరూపించావు! ఆ కేస్ ని ఓపెన్ చెయ్యాలని , ఆ డెత్ లన్నీ కల్తీ సారా వల్ల జరగాలేదనినీ, అసలు ‘కలరా ‘ అనేది కల్పించిందే తప్ప నిజం కాదని ఆల్రెడీ పత్రికలకీ, పోలీసులకీ అసెంబ్లీకి కంప్లైంట్ బ్లాక్ అండ్ వైట్ లో వెళ్ళింది. పైన వున్నోళ్ళు మన భక్తులు గనక వుప్పందించారు. లేకపోతే? ” కళ్ళజోడు తీసి బోసుబాబు వంక సూటిగా చూశాడు గురూజీ.
ఆ కళ్ళలో క్రూరత్వం చూసి బోసుబాబుకి ఒల్లు జలదరించింది. “గోడలు పడిపోతే నేను పట్టించుకోను, మళ్ళీ మళ్ళీ కట్టచ్చు, కానీ పునాదికే ముప్పొస్తే మాత్రం స్వపర భేదాన్ని చూడను. ఒళ్ళు దగ్గర పెట్టుకో! ” మళ్ళీ కళ్ళజోడు పెట్టుకున్నాడు గురుజీ.
“మీరేమి చేయమంటే అది చేస్తా” తల దించుకొని అన్నాడు బోసుబాబు.
“ఎర వేస్తే కానీ చేప చిక్కదు, నీళ్ళు పోస్తే కానీ మొక్క పెరగదు. పొలిటిషియన్లు అంటే వేటగాళ్ళలాంటోళ్ళు. వేచి వుండాల్సినప్పుడు ఎన్నేళ్ళైనా గమ్మునుండాలి. పని బడ్డప్పుడు మాత్రం పగలు రాత్రి అని చూడకూడదు. డబ్బు కోసం చూడకు. నిల్వ వున్న డబ్బు గబ్బు కంపు కొడుతుంది. రూపాయిలు కూడా విత్తనాల్లాంటివే. నాటాక నాలుగొందల రెట్లు ఫలసాయాన్నిస్తాయి. నిఖారసైన సారాని అమ్మించు. నిఖార్సైన కల్లుని ఇప్పుంచు. అవసరమైతే ఉదారంగా ‘మందు ‘ ని అప్పివ్వు. చిన్నపిల్లలుండే ఇంటికి ఇంటికో పాల డబ్బ , చదువుకునే పిల్లలకి పలకలు బలపాలు పుస్తకాలు, ఇంటికో ప్లాస్టిక్ బిందె, ఆడోళ్ళకో చీరా జాకెట్టు గుడ్డనీ చేతుల్తో నువ్వే పంచు. పసుపుతాళ్ళు, తాళిబొట్లు నువ్వే పంపిణీ చెయ్యి. ముసలోళ్ళకి హార్లిక్సు సీసాలు, కురోళ్ళకి ఆట సామాన్లు అందివ్వు. ఒక్కటి గుర్తుపెట్టుకో .. నీ గురించి ఏనా కొడకు ఒక్క కంప్లైంట్ ఇవ్వకూడదు. మందుకు లొంగనోడు మహిలో లేడు. మందుకి లొంగకపోతే డబ్బుకి లొంగుతాడు. దానికి లొంగనోడు ‘ కత్తి’కి లొంగి తీరాలి. ఒకవేళ ఇంకా ప్రేమా గీమా లాంటివి నిన్ను వదల్లేదనుకో .. పర్వాలేదు.. ఆ పిల్లనే పెళ్ళి చేసుకో. ఆర్నెళ్ళు తిరిగేసరికి ఆవేశం చల్లారి మత్తు వదలిపోద్ది. అంతే కానీ ప్రేమా పేరు మీదా పొలిటికల్ కెరియర్ ని మంట గలపమాక! “జ్ఞానబోధ చేశాడు గురూజీ. చాలా వినయంగా తల వొంచి గురువుగారి పాదాలకి నమస్కరించి బయట పడ్డాడు బోసుబాబు.
గురువు గారి స్పీచ్ బోసుబాబుకి కొత్తేం కాదు. కానీ అతనిని ఆశ్చర్యపరచినది ఏమంటే గురువుగారి నెట్ వర్క్. వివరాలన్నింటినీ పూసగుచ్చాడంటే ఓ కన్ను నిరంతరం తన మీదే పెట్టి వుండాలి. ‘అర్జంటుగా అ పిల్లని పెళ్ళి చేసుకో ‘ అన్న సజెషన్ కూడా బోసు బాబు కి తెగ నచ్చింది. నచ్చడమే కాదు… గిలిగింతలు పెట్టింది కూడా.
********
రెండు రోజులుగా మదాలస నిట్టూరుస్తూనే వుంది. కారణం సెల్ఫ్ పిటీ. అధికారంలో ఎవ్వరూ అభిమానం గెలుచుకోలేరు. ఇది నిజాతి నిజం. కానీ యీ సత్యం ఆ ‘మొగుడు ‘ అనే జఢపదార్ధానికి చెప్పేది ఎవరూ? నిజంగా ‘ చెడిపోదామనే ‘ ఆవిడ ఆనందరావు కోసం వెళ్ళింది . కానీ అతను దొరకలేదు.
“భగవంతుడా…కనీసం చెడటానికి కూడా అవకాశం ఇవ్వవు కదూ! ” అని నూట ఇరవై ఆరోసారి మనసులోని దేవుడ్ని ప్రశించింది మదాలస. మళ్ళీ జాలిగా నవ్వుకుంది. “అవును… నేను చెడాటానికి సిద్ధంగా వున్నా చెడగొట్టడానికి ఆ ఆనందరావు సిద్ధంగా వుండాలి కదా? అతన్ని చూస్తే అలాంటి మనిషి కానే కాదు. ” తనలో తానే అనుకుంది. ఆలోచనలలో పక్క మీద అటూ ఇటూ దొర్లుతోంది.
“వదినా ఒంట్లో బాగలేదా? “అడిగింది ఆడపడుచు. ఆ పిల్ల పేరు నీరజ. చాలా అందగత్తె. ఇంటర్ లో చదువు ఆపి వుండకపొటే యీ పాటికి ‘గొప్ప ‘ వుద్యోగం చేస్తూ వుండేదాన్నని అనుకుంటుంది.
“బాగానే వున్నా ” అని ముక్తసరిగా అన్నది మదాలస.
“ఏదో అనీజీగా వున్నావని తెలుస్తోంది. ఎందుకో మాత్రం నాకు తెలియదు. ఒకవేళ మా అమ్మ కనక నిన్నేమయినా అంటే క్షమించు. మా అమ్మ చాలా మూర్ఖురాలు. మా అన్నయ్యా అంతే. వదినగా నువ్వు వచ్చావు గనక కూడూ గుడ్డా అయినా సమయానికి సమకూరుతున్నాయి. వేరేదెవతైనా వచ్చి వుంటే యీ పాటికి గారంటీగా విడి కాపురం పెట్టించేది. యీ చిన్న విషయాన్ని మా అమ్మ అర్ధం చేసుకోదు. ఇంకోటి కూడా నాకు తెలుసు… నువ్వు అన్నయ్య కలిసి వుంటే మా అమ్మ చూడలేదు. బహుశా చిన్నతనంలోనే అంటే ఆవిడ మంచి వయసులో వుండగానే మా నాన్న పోవడం వల్ల కావచ్చు. ఆ అసంతృప్తి అధికారం రూపంలో నీ మీద చెలాయిస్తూన్నది. చాలా సార్లు చెప్పి చూశా. నా మాట వినదు. మా అన్నగారు కూడా నీతో అహంకారం తోటే ప్రవర్తిస్తునాడని నాకు అనిపిస్తోంది. అన్నం పెట్టేవాడిని అంత కంటే ఏమీ అనలేను. మా వాళ్ళ వల్ల కలుగుతున్న ఇబ్బందికి మాత్రం క్షమించు. ” మంచం మీదకు వంగి మదాలస ముఖాన్ని రెండు చేతులతోనూ పట్టుకొని అన్నది నీరజ. మదాలస షాక్ తింది. ‘ ఈ పిల్లలో ఇంత అర్ధ చేసుకొనే మనసు ఉందా? ‘ అని ఆశ్చర్యపోయింది.
‘ఆశ్చర్యం ఎందుకు వదినా? నేనూ ఆడదాన్నేగా. ఇంటర్ తో ఆపకుండా వుంటే నేనో గొప్ప వుద్యోగం చేసి యీ ఇంటి బరువు బాధ్యతల్ని నెత్తికెత్తుకుందామనుకున్నాను. అందుకే అర్ధం లేని కలలు కంటూ వుంటాను. కానీ ఎందుకో ఈవాళ నాకు వేదనగా వుంది. అసలు ఈ దేశంలో ఆడదాని విలువ గుర్తించేవారు ఎవరూ?
బయటకెళ్ళి నేను ఏదో ఓ పని చేసినా నా కాళ్ళ మీద నేను నిలబడొచ్చు. దానికి అన్నయ్య ఒప్పుకోడు. ఆడది గడప దాటితే చెడిపోతుందని లోలోపల అనుకుంటాడు. అమ్మా అంతే. సరే, ఎవరికో కట్టబెడతారు. వాడు నా నెత్తిన పాలు పోస్తాడని గ్యారంటీ ఏమిటీ? ఆడదాని బ్రతుకు లాటరీ అయిపోయింది…. ప్రతీ అణాకాణీ వెధవ కట్నం అడిగేవాడే. ప్రతీ అత్తగారు తనో ‘ చక్రవర్తి ‘ కి జన్మనిచ్చాననే ‘నిక్కు ‘ పోతుంది తప్ప కన్న కొడుకు ఎంత దౌర్భాగ్యుడో కళ్ళున్నా గుర్తించదు. మా అన్నయ్యకి సుఖపడటం రాదు. అందుకే నీలాంటి రత్నం దొరికినా వాడికి నీ విలువ తెలీదు. ఏమో వదినా దీన్నే అంటారా జీవితమనీ? ” బొటబొటా కన్నీళ్ళు కార్చింది నీరజ. అప్రయత్నంగా లేచి నీరజని గుండెకు హత్తుకుంది మదాలస. ఆమె కళ్ళలోనూ కన్నీరే.
“దేవుడా.. నువ్వు గొప్పవాడివి. చాలా చాలా మంచివాడివి. చెడాలని ఛండాలపు నిర్ణయం తీసుకొన్న నన్ను మంచిగానే వుంచావు. యీ పిల్ల ఇంత మంచిదని అనుకోలేదు. నామీద ఇంత ప్రేమ యీ పిల్లకుందని నిజంగా తెలియదు. భగవంతుడా యీ పిల్లకి ఆనందరావులాంటి వాడే తగినవాడు. నా నుదిటి రాతను పక్కన బెట్టి యీ పిల్లైనా సుఖపడే రాత రాయి. ” మనసులోనే భగవంతుడ్ని ప్రార్ధించింది మదాలస. కళ్ళు మూసుకొని వుండటంతో అత్తగారి రాక గమనించలేదు.
మదాలస తల నీరజ భుజం మీదా, నీరజ తల మదాలస భుజం మీదా అలాగే వీరి చేతులు వారిని వారి చేతులు వీరినీ హత్తుకొని వుండటం చూసిన ‘అత్తగారి ‘ కి ఛిర్రున కోపం ముంచుకొచ్చింది.
“ఏం జరుగుతోంది ఇక్కడ? ఆ వెధవ ఏడుపులేంటి? ఎవరు చచ్చారని ఈ శోక ప్రదర్శన? ” ఒక్క అరుపు అరచింది.
నీరజ తల్లిని చూసి నవ్వింది. “ఒదినా చూశావా? అన్నట్టు ఈవిడ కూడా ఆడదే! ” అని నవ్వింది.. పగలబడి నవ్వింది.
ఇంకా వుంది….
రచన: స్వాతీ శ్రీపాద
“అవును బాగానే గుర్తు పట్టావు ..”
అతను చెప్పకమునుపే అతని వివరాలు నా కళ్ళముందు సినిమా రీల్ మాదిరి తిరిగాయి.
చిన్నప్పుడు కలిసి చదువుకున్న స్కూల్ ,కాలేజీ అప్పట్లో అతనితో మాట్లాడిన గుర్తే లేదు.
నిజమే. ఎప్పుడూ పుస్తకాల పురుగులా తన చుట్టూ తను గూడు కట్టుకుని ఉండేవాడు. అంతేనాఎవరైనా పలకరించినా ఎంత విసుక్కునే వాడనీ …
ఎల్ కే జీనుండి ప్రతి క్లాస్ లో టాపర్ నన్నగర్వం చూపులో మాటలో ప్రవర్తన లోఉట్టి పడేది.
నాకు బాగా గుర్తు ఒక రోజున పక్కనున్న అబ్బాయి కాస్త తగిలాడని “ నన్ను డిస్టర్బ్ చేస్తున్నాడని” ఫిర్యాదు.
“ఇలా ఎవరూ తగలకూడదంటే ఇంట్లోంచి ఓ కుర్చీ తెచ్చుకుని ఆ మూల వేసుకుని కూచో” చిరాగ్గా జవాబిచ్చింది ఏమీ చెయ్యలేని టీచర్.
అలాటిది ఇప్పుడింత సస్నేహంగా..
“నిజమే.. అప్పట్లో పెరిగిన వాతావరణం అర్ధం లేని అపోహలూ ..ఇదిగోఅర్ధంతరంగా ఇలా వచ్చాక గాని తెలిసి రాలేదు.
అయినా అప్పట్లో నా మీద అమ్మ ప్రభావం చాలా ఎక్కువగా ఉండేది.
ఓ చిన్న స్కూల్లో పనిచేస్తూ చదివించేది అమ్మ. నాన్న ఏదో పెద్ద ఉద్యోగంలో ఉన్నా అత్తెసరు అవసరాలు తీర్చుకునే బ్రతికేవాళ్ళం. అమ్మకూ, నాకూ నాన్నెప్పుడూ ఒకఅపరిచితుడే. ఇద్దరి సంపాదనలో చాలా మొత్తం పొదుపు చేసి, తినీతినకా ఎందుకు దాస్తున్నారో తెలిసేది కాదు.
అమ్మ శ్రమ కళ్ళారా చూసాక, నాన్న ప్రవర్తనకు చిన్నబుచ్చుకోడం తప్ప ఏమీ అడగలేకపోయేవాడిని.
ఆ ఏడాది ఇంటర్మీడియేట్ పరీక్షలు, ఎంట్రెన్సులూ అన్నీఅయ్యాక ఉన్నట్టుండి అమ్మకు పెరాలసిస్ వచ్చింది. ఒక కాలూ, ఒక చెయ్యీ ప్రభావితమయాయి.
అంతవరకు ఇ౦ట్లో పనులన్నీ చేసుకునే అమ్మ తన పని తనే చేసుకోలేని స్థితికి వచ్చి౦ది.
అంతవరకు చుట్టపు చూపుగా వచ్చినట్టు ఇంటికి వచ్చి తిని పడుకుని మళ్ళీ ఉదయం ఆఫీసుకి వెళ్ళే నాన్న ఉన్నట్టుండి తనకు బదిలీమీద ఆగ్రా పోస్ట్ చేశారనీ, వెళ్లి తీరాలనీ పెట్టెబేడా సర్దుకుని వెళ్ళిపోయాడు.
ఆగ్రా ఆఫీసుకి  ఫోన్ చేస్తే  అలాటి పేరున్నఉద్యోగస్తులెవరూ అక్కడలేరని చెప్పారు. లోకల్ ఆఫీస్లో రెండేళ్లు స్టడీ లీవ్ పెట్టి వెళ్ళారని తెలిసింది.
వెళ్ళాకగాని చెప్పలేదు అమ్మ. అంతవరకూ కూడబెట్టిన డబ్బూదస్కం. అమ్మ బంగారం సమస్తం తీసుకువెళ్లాడు. ఇల్లు మాత్రం అమ్మ లోన్ పెట్టి కొన్నది గనక తలదాచుకు౦దుకు నీడ మిగిలింది. రెండేళ్ళపాటు చదువుఆపి చిన్నఉద్యోగం సంపాదించుకుని అమ్మను చూసుకుని అసలు జీవితం ఏమిటో అర్ధంఅయింది. రెండేళ్ళకు పూర్తిగా కోలుకున్న అమ్మ ఉద్యోగంలో చేరాక నా చదువు కొనసాగించాను. అయితే నా దృక్పధంలో ఎంతో మార్పు. అందుకే పార్ట్ టైమ్ పనిచేస్తూ నా వల్ల అయినంతే  చదివాను.
ఉన్నంతలో అమ్మా నేనూ సుఖంగానే ఉండేవాళ్లం.
ఇదిగో ఇంతలో బస్లో వెళ్తూ అది లోయలో పడి ఇక్కడికి ఇలా చేరాను.
కాని ఇక్కడికి వచ్చాక ఈ జీవితమూఎంతో బాగుంది.
అదిగో మీటింగ్ హాల్ కి  వచ్చేసాము. పదండి“
అతను చటుక్కున మాయమయాడు. నా ఎదురుగా తెల్లటిగోడ.
వెంటనే అతను చెప్పినది గుర్తుకు తెచ్చుకుని మీటింగ్ హాల్  లోకి అడుగుపెట్టాను గోడలోనుండినడిచివెళ్లి.
అంతకుముందే అనుకోవడంవల్ల కావచ్చు. ఆ హాల్లో ఎందరో కనిపించారు, దేశ విదేశాలవాళ్ళు. పిల్లపెద్దా, ఆడామగా, చిన్నా చితకా, పండిపోయి పలకబారిన ముసలి వగ్గులు.
అందరినీ చూడకముందు బెరుగ్గా ఉన్నా ఇప్పుడు కాస్త ఆ బెరుకు తగ్గింది. దానికి కారణం ఎవరూ వచ్చినా పై ప్రశ్నలవర్షం కురిపి౦చలేదు.
ఇంతలో ఎవరో స్వాగతవచనాలు పలికారు..
“ మనకు  ఈ లోకాల గురించి అవగాహన లేక రావడానికి భయపడటంకాని ఇక్కడికి వచ్చాక ఎంత బావు౦టు౦దో వచ్చినవాళ్ళకే తెలుస్తుంది. తిండీ,బట్ట, నీడా, గూడూ చింతలేదు. రేపటి ఆలోచన లేదు.అబద్ధాలు మోసాలూలేవు. కాదంటే ఇక్కడ ఎన్నాళ్ళు ఉ౦టామన్నది మన చేతుల్లోలేని పని.
ఇదిగో మన మధ్యకు కొత్తగా వచ్చిన వ్యక్తీ –క్యూ126874 .అయితే ఇక్కడ ఉండేది బహు కొద్ది సమయం. మన అతిధికి స్వాగతం.
ఎవరో పూలగుచ్చం తెచ్చి నాకందించారు.
ఇది కూడా బాగుంది. వేదికపైకి పిలిచి ఇబ్బంది పెట్టకుండా.
“ఒక్క వెన్నెల కాలం… కానీ ఈలోగా మన అతిధికి మనం సర్వసౌకర్యాలూ కలిగిద్దాం“ అంతే, ఆపైన ఎవరి దారిన వాళ్ళు విడిపోయారు.
నేను ఎటు వెళ్ళానో ఎక్కడ ఉన్నానో పెద్దగా తెలియలేదు కాని ఏం కావాలనుకు౦టే అవి వెంటనే రెక్కలున్నట్టుగా వచ్చి వాలేవి.
నిజమే. ఎప్పుడు నిద్రలాటి ట్రాన్స్లోకి వెళ్లిపోయానో నాకే తెలియదు.ఎంతసేపు నిద్రపోయానో తెలియదు.
ఇంతకీ నిద్ర కూడా ఒక ఊహేనా? ఏమో!
కాని నిద్ర లేచాననుకునేసరికి ఎంతహాయిగా ఉందో!
ఇక్కడ సమయం అనే భావనే లేదులా ఉంది. పడుకోకముందు ఎలా ఉందో, లేచాక కూడా అలాగే ఉంది. ఒక్క తేలికపడినట్టు అనిపించడం తప్ప.
ఎందుకో తెలియదుగాని హఠాత్తుగా శివరావ్ లీలగా గుర్తు రావడం ఆ వెనువెంటే అతనితో తనకున్న ప్రతి చిన్న పరిచయం తెరమీద చూపినట్టు మెరుపులా కదలటమే కాదు అతని లోలోపలి ఆలోచనలూ స్కాన్ చేసినట్టు కనిపిస్తున్నాయి.
పద్నాలుగు సంవత్సరాల క్రితం మళ్ళీ ఈ రోజున జరుగుతున్నట్టుగా—తొలి సారి అతన్ని చూసినది మొదలు ఒక రీలులా గిర్రున కళ్ళముందు తిరగడమే కాదు అతని ఆలోచనలూ తెలిసిపోతున్నాయి.
అది అప్పట్లో తాముండే ఇల్లు. అమ్మ హడావిడిగా అటూ ఇటూ తిరుగుతూ మధ్యమధ్యన ఎవరెవరికో పనులు పురమాయిస్తూ అష్టావధానం చేస్తోంది.
“బుద్ధిగా నాన్న చెప్పినట్టు విని ఈ పెళ్లి చేసుకో, లేదంటావా ఇద్దరం ఆ విషం గుక్కెడు తాగి నీకు అడ్డు తొలగిపోతాం.“
అంతకు ముందే , సరిగ్గా రెండు గంటలు కూడా కాలేదు తల్లితో శ్రీకాంత్ విషయం మాట్లాడి. అదీ నెల తప్పిన విషయంతో సహా.
వెంటనే తీవ్రంగా స్పందించారు ఇద్దరికిద్దరూ .. గొంతు పిసకడానికి సిద్ధమైపోయింది తల్లి .
“అప్రాచ్యపుదానా!!… చదువుకుంటావనుకుంటే ఇదా నువ్వు చేసేది? నీలాటి బిడ్డ పుట్టకపోయినా బాగుండేది. పుట్టినా ఏ బిడ్డరోగమో వచ్చి చిన్నప్పుడే చచ్చినా బాగుండేది , ఒక ఏడుపు ఏడ్చి ఊరుకునే వాళ్ళం..” ఈ ధోరణిలో సాగిపోయింది.
కనీసం ఒక్క మాటైనా మాటాడే౦దుకు అవకాశమైనా ఇస్తేనా?
బయటకు వెళ్ళిన తండ్రి ఇతన్ని పెళ్లి చూపులంటూ వెంట పెట్టుకు రాడం…
మరో గత్యంతరం లేకపోయింది. ఏం చెయ్యాలో తోచని స్థితిలో మొద్దుబారిపోయిన మనసుతో ఒక యంత్రంలా మారిపోయింది.
తల్లి ఆదేశాల ప్రకారం ఒక మరమనిషిలా  చెప్పింది చెయ్యడమే ……
వెళ్లి అతని ముందు కూచున్నాను.
అంతే అతని మనసులో ఆలోచనలన్నీ తెరిచిన పుస్తకంలా కనిపించడం ఆరంభమైంది.
“ ఈ ముసలాడికి ఎప్పుడో పెళ్లి సంబందం చూడమని అమ్మ చెప్పడమేమిటి ఈరోజున ఇలా అర్ధంతరంగా ఉన్నట్టుండి పిల్లను చూసేందుకు రమ్మని బలవంతం ఏమిటో … అయినా పోయిందేముంది గనక? ఆ మొహాన్ని ఓ సారి చూసి నచ్చలేదంటే  సరిపోదూ..”
“ పేరేమిటమ్మాయ్ ?” అతని తల్లి ప్రశ్న.
“ వద్దని చెప్పేందుకు ఇంకా పేరు కూడా ఎందుకు ?” మనసులోనే విసుక్కున్నాడు శివరావ్.
“శృతి, చెప్పు శృతీ నీ స్వరం వినాలని వాళ్ళ కోరిక…”
ఎక్కడ లేని మృదుత్వం పలికింది అతని మాటల్లో .
“శృతి”
“ఎం బీ ఏ , బాంక్ ఆఫీసర్ గా ఈ రోజే పోస్టింగ్ వచ్చింది, ఈ వారంలో చేరాలి “
ఆ మాటకు ఆశ్చర్యం కలిగింది తనక్కూడా… ఆ మాట ఇంకా తనకు తెలియనే తెలియదు.
అంతవరకూ అనాసక్తిగా ముళ్ళమీద ఉన్నట్టుగా కూచున్న శివరావ్ ఒక్క సారి అలర్ట్ అయిపోయాడు.
అతని మస్తిష్కం చకచకా లెక్కలు వేసుకుంది.
“అటు సౌమ్య ఇటు తను ఇద్దరికీ ఇద్దరూ సంపాదించుకు వాళ్ళను వాళ్ళే చూసుకోగలరు. ఎలాగూ అమ్మ గొంతెమ్మ కోరికలు ఆవిడే సాధించుకుంటు౦ది. సౌమ్య గురించి ఎలా చెప్పాలా అని సతమతమయ్యేకంటే ఇది ఉత్తమం కదా ..”
అంతవరకూ ఆమె వంక చూడనైనా చూడని వాడు ఆసక్తిగా చూడటం ఆరంభించాడు.
పిల్ల బాగానే ఉంది.
“అమ్మాయితో ఏమైనా మాట్లాడతావా?”
ఈ ప్రశ్నఅడిగినది అతని తల్లి . చటుక్కున తలెత్తి చూసాను కానీ అది రవ్వంత సేపే … అమ్మ నా వంకే చూస్తోంది.
ఆ చూపులో బెదిరింపు. లేచి లోపలకు వెళ్ళగానే వెనకాలే వచ్చింది అమ్మ.
“అతను మాట్లాడితే సవ్యంగా మాట్లాడు. అటూ ఇటూగా మాట్లాడావో..” మాటలు పూర్తి చెయ్యలేదు అమ్మ.
నేనూ జవాబు చెప్పలేదు. ఏదో రకంగా రేపు శ్రీకాంత్ ని కలిసి సమస్య పరిష్కరించుకోలేక పోతానా అనుకున్నాను.
కాని ఆ రేపనేదే లేదని అప్పుడు తెలియదు.
అందుకే మామూలుగా అడిగిన వాటికి తూచిన జవాబులు చెప్పాను.
“అమ్మాయి నచ్చింది . మాకు ఇష్టమే” అంటూ చెప్పి మరీ వెళ్ళారు వాళ్ళు.
నవ్వుకున్నాను.
కాని ఊహి౦చని విషయం అంటే తెల్లవారకముందే ఇల్లు ఖాళీ చేసి రాత్రికి రాత్రే మరెక్కడికో నాన్న మమ్ములను తరలించడం.
ఒక షాక్ లో శ్రీకాంత్ ని ఎలా కలవాలో కూడా ఆలోచి౦చుకోకముందే శివరావ్తో  గుట్టు చప్పుడు కాకుండా గుళ్ళోపెళ్ళి జరిపించడం. అప్పుడు ఎలా ఉన్నానో కాని ఆ ఆలోచనలకే మళ్ళీశోష వచ్చినట్టయింది.
ఇది ఉదయమా? సాయంత్రమా? రాత్రా తెలిస్తేగా ? అసలింతవరకూ ఏమైనా తినాలని గాని , తాగాలని కాని గుర్తే లేదు.
ఉదయమైతే కాఫీతో కాని తెల్లవారదు నాకు.
తేగంటి పిల్లాడ౦టే తేగలు కావాలన్నట్టు – కాఫీ గుర్తుకొస్తే చాలు తాగాలని అనిపించడం  నాకు కొత్త కాదుగా? అయితే కొత్త ఏమిటంటే వెంటనే గుప్పుమంటూ ఫిల్టర్ కాఫీ వాసన, పెద్ద గ్లాస్ నిండా చిక్కటి కాఫీ ఎదురుగా , ఆబగాతాగడం మొదలెట్టాను.
అచ్చంగా నేను చేసుకునే రుచి లోనే…. దీనికి తోడు రోస్టెడ్ బ్రెడ్ రస్క్లు ఉంటే ఎంత బావుండేది అనిపించి౦ది. ఆశ్చర్యంగా అవీ ఎదురుగా ప్లేట్ లో ..
నాలుగైదు పీస్ లు తిని కాఫీ తాగి అమ్మయ్య అనుకున్నాను.
“ ఈ ఆకలి తినాలనుకోడం, ఇదంతా అలవాటు వల్ల తొలి నాళ్లలో ఉన్నట్టుగా అనిపిస్తుంది. ఏది కావాలనుకుంటే అది ఎలా కావాలనుకుంటే అలాగా నిమిషాల్లో వచ్చేస్తాయి . కాని ఇవన్నీ కాల్పనికాలే. నిజమైనవి కావు.
నిజానికి ఈ భౌతిక అవసరాలేవీ మనకు లేవు. జిహ్వ చాపల్యం , కోరిక అంతే.”
ఎవరో మాట్లాడినది నాతోనే అనిపించింది , మరుక్షణం పక్కన తనను చూడగలిగాను. బక్కపలచగా చక్కని నవ్వు.
“ఎవరబ్బా? ఈమెను ఎక్కడయినా చూసానా ?”
అనుకున్నానో లేదో వచ్చేసింది జవాబు.
“ఇక్కడ మనం పరిచయస్తులమే కానవసరం లేదు. తాత్కాలికంగా ఉండటానికి వచ్చిన వాళ్ళం. ఒకరికి ఒకరం అనుకోవాలి అంతే. అక్కడ అలా బెడ్ మీద పడి ఉన్నట్టు ఇక్కడ ఉన్నన్నాళ్ళూపడి ఉ౦డలేం కదా అందుకే…నేను వచ్చి చాలా కాలమే అయింది. ఇక్కడ అందరినీ పలకరిస్తూ ఉంటాను. ఒకటి ఇక్కడ ఉండి మనతో పరిచయం ఉన్నారనుకున్న వాళ్ళ గతం , వర్తమానం మనసులతో సహా చూడవచ్చు. భలే తమాషాగా ఉంటుంది. ఇక్కడ ఉంది చూసాక గాని తెలియదు అక్కడి జీవితం ఎంత భ్రమ అన్న సంగతి.
మనం గట్టిగా ఎటు వెళ్ళాలో నిశ్చయి౦చుకునే వరకు ఇక్కడే ఉంటాము. ఒకటి మనకు తెలిసిన దగాకోరు ప్రపంచం మరొకటి మనకు ఎక్కడుందో ఏముందో తెలియని లోకం. స్వర్గమోనరకమో తెలియదు. కాని ఒక లోకం గురించి మాత్రం ఇక్కడుండి క్షుణ్ణంగా తెలుసుకోగలం తెలిసి తెలిసి ఇంకా అక్కడికే వెళ్ళదలుచుకుంటే మాత్రం ఎవరూ ఆపరు.”
“ అవునా…. ఇక్కడ సమయం ……”
“ఇక్కడ సమయా సమయాలుండవు. కాలం అనేది ఒక పరివ్యాప్తం అంతే. ఉదయాలూ, సాయంత్రాలూ, రాత్రులూ, పగళ్ళూ ఉండవు. నిద్ర, మెళుకువ మనం ఏది కావాలనుకుంటే అదే. ఇక్కడుండే సమయమూ తక్కువే గనక పూర్తిగాసద్వినియోగ పరచుకోవాలి. ఎలా అనేది ఎవరూ చెప్పరు. ఎవరికీ వారే నిర్ణయించుకోవాలి. నా విషయమే చూడు చాలా కాలంగా ఉన్నాను . ఒక సారి  వెనక్కి వెళ్ళిపోవాలని మళ్ళీ అంతలోనే పాత బాధలు మళ్ళీ ఎందుకు అన్నీ తెలిసి తెలిసి కొత్త లోకాలకు వెళ్లి పోదామనీ, చివరికి ఒక నిర్ణయానికి వచ్చా. అక్కడంతా ఎప్పుడు నేను వెళ్ళిపోయి తెరిపినిస్తానా అని ఎదురు చూస్తుంటే వెనక్కు వెళ్ళడంలో  అర్ధం లేదనిపించింది. అందుకే పూర్తిగా వదిలేసుకు కొత్తలోకం తలుపు తెరుచుకు౦దుకు ఎదురుచూస్తున్నా.. “
నాకు అర్ధం అవుతోంది, నేనూ సమయాన్ని సద్వినియోగపరచుకు ఎటువెళ్ళాలో నిర్ణయించుకోవాలి.
దానికి గతాన్ని ఆ కాలానికి సంబంధించినవారిని పూర్తిగా బేరీజు వేసుకోవాలి. అసలే నాకున్న సమయం అతిస్వల్పం.
ఆ కాస్త సమయంలో నే తెలుసుకోవలసినది ఎంతో ఉంది.
ఇంతవరకూ ఎంతో తెలుసనుకున్నాను కాని ఇప్పుడర్ధమై౦ది- చూసినది, విన్నదీ ఎంత మాత్రమూ నిజం కానవసరంలేదని, కొంచం అనుభవంలోనే తెలిసివచ్చి౦ది. ఇంకా తెలియనివెన్నో తెలుసుకోవాలి. ఆకతాయిగా ఆకలి, కాఫీ, టీ కావాలనుకోడం తగ్గించుకోవాలి.
అంతేనా! నాకు పరిచయం ఉన్న ప్రతి ఒక్కరి ఆలోచనలూ చదవాలి. మళ్ళీ ఓనమాలు దిద్దుకున్నట్టు.
కాస్త రిలాక్స్ అయేందుకు రెండునిమిషాలపాటు నాకు చాలా ఇష్టమైన సంధ్యాసమయపు మసకవెలుతురులో మల్లెలు వికసించే పొదలమధ్య తిరగాలనుకున్నాను. వెంటనే నేను భావించిన విధంగానే అటు చలీ, ఇటు వేడీ సోకని మధ్యస్థపు వాతావరణంలో మసకమసక వెలుతురులో ఆకులు కనిపించన౦తగా విచ్చుకుంటున్న తెల్లనిమల్లెలు., గుప్పుమంటూ గుభాళిస్తున్న పరిమళం క్షణాల్లో సేదతీర్చింది.
కళ్ళు మూసుకుని శివరావ్ ని తలచుకున్నాను. అవును. ముందుగా ఈ మనిషి గురించి తెలుసుకోవాలి. ఇదివరలోనే నా అనుమానాలు నాకు ఎన్నో ఉండేవి.
పెళ్లిచూపులప్పుడే అయిష్టంగా మొహంకూడా చూడద్దనుకున్నమనిషి పెళ్ళికి ఎందుకు ఒప్పుకున్నాడు?
ఏమో! చూసి వారం తిరక్కుండా పెళ్ళిచేసుకున్నమనిషి ఎందుకు చేసుకున్నాడో చాలారోజులు అర్ధంకాలేదు.
ఎన్నోమార్లుఅనుకున్నాను –అతనికి జరిగినది చెప్పేద్దామని, ఉహు! అమ్మానాన్నల బెదిరింపుతో పిరికిదాన్నై పోయాను.
అతికష్టం మీద శ్రీకాంత్ కి  నాలుగుముక్కలు మాత్రం రాయగలిగాను.
అదీ ఖాళీకవర్ స్పాంపుల్లేకుండా పోస్టులో వెయ్యడానికే నానాఅగచాట్లూ పడవలసి వచ్చింది.
అసలు పెళ్లిరోజున అతను మాట్లాడిన మొదటిమాట
“ఉద్యోగంలో ఎప్పుడు చేరుతున్నావు?”
నన్ను ఉద్యోగం కోసమే చేసుకున్నాడా అని అనిపించకపోలేదు.
అంతలోనే నన్ను నేను నిలదీసుకు౦టే నేను నిజాయితీగా ఉన్నానా అతనినుండి నిజాయితీ ఆశించడానికి అనిపించేది.
అయితే గుడ్డిలోమెల్ల అన్నట్టు నా బాంక్ ఎక్కడో ముప్పైకిలోమీటర్ల దూరాన ఉండటంతో నాకు దగ్గరలో ఉండాలని తల్లిని ఒప్పించి బాంక్ కి  ఎదురుగానే ఇల్లు అద్దెకు  తీసుకున్నాడు.
“ నాది ఎలాగూ టూరింగ్ ఉద్యోగం వారానికి మూడురోజులైనా వెళ్ళాల్సి ఉ౦టు౦ది .”  అని చెప్పాడు. కాని ఇప్పుడు అది నిజంకాదని చెప్తోంది .ఎక్కడినుండో ఒక కనిపించని, వినిపించని భావన. అక్కడి నుండి మనసు ముందుకు కదిలితేగా..
ఉన్నట్టుండి ఆ రోజు కళ్ళ ముందుకు వచ్చింది.
ఉదయం నుండీ బాంకులో మెసలటానికి కూడా తీరికలేనంత పని. ఎప్పుడెప్పుడు ఇంటికి వచ్చి వాలిపోదామా అని ఎదురుచూసి ఎదురుచూసి ఏడున్నరకు కాబోలు ఇంటికి వచ్చాను. వచ్చేసరికి శివరావ్ చెప్పుల్లో కాళ్ళు పెట్టుకుని సిద్ధంగా ఉన్నాడు.
“ అర్జంట్గా వెళ్ళాలి”
“ఎప్పుడూ శుక్రవారం వెళ్తావుగా..”
అసలే నీరసంగా వుంది.
కడుపులో పిండం పెరిగే కొద్దీ నీరసం ఎక్కువవుతో౦ది.
ఇంకా ఆ విషయం అతనికి తెలియదు.
“ అవును శృతీ, నేనూ అలాగే అనుకున్నాను. ఏదో అర్జంట్ మీటింగ్ ఒకటి ఉందట ఉదయమే వెళ్ళాలి. నాకు మాత్రం వెళ్లాలని ఉంటుందా..అందులోనూ నిన్నువదిలి..” దగ్గరకు తీసుకుంటూ అన్నాడు. నిజంగానే నేనంటే అతనికి చాలాప్రేమ అనుకున్నానప్పుడు. కాని, ఇప్పుడు అతని మనసులో ఆలోచనలు  కనిపిస్తున్నాయి.
“వెళ్ళాలి. సౌమ్య ఆఫీస్లో కళ్ళు తిరిగి పడిపోయిందట. అసలే ఆరోనెల. కొలీగ్స్ డాక్టర్కిచూపించి ఇంటిదగ్గర దింపారట.. ఇప్పుడు వెళ్ళకపోతే ఎలాగ?
పెళ్లిచేసుకుని ఇప్పుడు తప్పించుకుంటే ఎలాగ? “
ఉలిక్కిపడ్డాను..అనుకున్నట్టున్నాను
అసలు ఒళ్ళు ఉంటేగా ఉలికిపడటానికి?
అంటే నన్ను ఇమోషనల్ గా బ్లాక్మెయిల్ చేసి అమ్మానాన్నా అతనికి నన్నంటగట్టినట్టే అతనూ ముందే ఎవరినో పెళ్లిచేసుకుని..
అయినా గట్టిగా నచ్చజెప్పుకోలేనివాడు ఎందుకు చేసుకున్నట్టు… చేసుకుని ఇలా ఒకరికి తెలియకుండా మరొకరితో…
ఏం ఆశించి… మొత్తం అనుకోకుండానే జవాబు వచ్చేసింది.
ఏముంది? ఇద్దరు సంపాదించే భార్యలు.
ఏముంది! ఏ ఆటంకమూ లేకుండా  ఇక్కడా అక్కడా ఉన్నఊళ్లోనే తిరుగుతూ సంవత్సరాలకు సంవత్సరాలు నెట్టుకురాడం మామూలు మాటా? ఇప్పుడు ఇ౦త కూల్ గా అనుకుంటున్నానుగాని…
రోజులు ఎలాటి ప్రత్యేకతాలేని ఒక ప్రవాహంలా కదిలాక టక్కున ఓ చోట ఉన్నట్టుండి ఆగిపోయిన భావన..
అవును ఆ రోజు బాగా గుర్తుంది. శ్రీ తేజ పుట్టినరోజు..
 “ ఏడో నెలలోనే పుట్టినా దబ్బపండులా ఉన్నాడు“
అతని మాటలకు అలసటగా హాస్పిటల్ బెడ్ మీద ఉన్నతను అనాలోచితంగానే ఉలికిపడింది. నిజానికి ఏడో నెలలో కాదు పూర్తిగా నెలలుని౦డాకే  పుట్టాడు’. అతని మాటల్లో ఏదైనా శ్లేష ఉందా అని వెతుక్కుంది. కాని తలవంచి పిల్లవాడిని చూస్తున్నఅతని మొహంలో ఏ భావమూ వ్యక్తం కాలేదు. ఏదో మామూలుగా అని ఉంటాడు అనుకుని సరిపెట్టుకు౦ది.
కానికాదు.
ఇప్పుడూ ఎదురుగా సరిగ్గా అదే మొహం.
తలవంచుకుని ఉన్నా అతని ఆలోచనలు విస్పష్టంగా కనిపిస్తున్నాయి.
“కడుపుతో ఉన్నకూతురిని కట్టబెట్టేందుకేగా ఉన్నఇల్లు ఉన్నపళంగాఇచ్చుకున్నది.
అప్పనంగా లక్షల ఆస్తి, దాని బతుకు అది బతుకుతుంది. సంపాదన అంతా మనదేగా, ఎప్పుడు వద్దనుకుంటే అప్పుడు సాగనంపడం పెద్దకష్టమేమీ కాదు కదా…
ఏమీ ఎరగని నంగనాచిలా ఎలా అమాయకంగా మొహంపెట్టిందో…
ఈ పిల్లాడి మొహం చూస్తేనే రక్తం మరుగుతో౦ది . కాని వాడివల్లేగా కలలోనూ ఊహించని ఆస్తి సంపాదించే భార్య దక్కుత. తప్పదు. సహించాలి.
గుండులా డబ్బపండు రంగులోఉన్నవీడు తండ్రి పోలికే కావచ్చు. .. “
అంటే ఇంతవరకూ నాకీ నిజం తెలియదు.
ఉన్నపళంగ ఇల్లు ఖాళీచేసి అతనికిచ్చారా అమ్మానాన్నా? అందుకే వెంటనే పెళ్ళికి ఒప్పుకున్నాడా?
ఈ నిజం పెళ్ళికి ముందే తెలుసా?
జీవితసర్వస్వాన్నీ, కూతురినీ ఇలా ముక్కూమొహం తెలియనివాడి చేతుల్లో పెట్టేబదులు కోరుకున్నవాడితో పెళ్లి జరిపిస్తే వాళ్ళకే౦ నష్టం జరిగేది?
కులం కూటికా మాటకా? ఈ ఆధునిక యుగంలోనూ ఈ కులం పిచ్చికొరివితో తలగోక్కునే మూర్ఖులను ఎవరు రక్షించాలి?
అయినా ఇన్నేళ్ళ జీవితంలో ఒక్కసారీ ఈ మాట పొరబాటున కూడా చెప్పలేదు.
“ ఆ ముసిలాడే౦ తక్కువ తిన్నవాడా ఆ ఇచ్చేదేదో నా పేరున పెట్టి ఉంటే ఈపాటికి నా దారి నేనువెతుక్కునేవాణ్ని కాదూ, పదిహేనేళ్ల పాటు అమ్ముకు౦దుకు శృతి అనుమతి కావాలనీ, ఈలోగా శృతికి ఏదైనా జరిగితే ఆస్తి పిల్లలకు తప్ప దాన్ని పొందే అధికారం తనకు ఉండదనే రాసి తగలబడ్డాడు. భరించాలి… “
ఎలాటి సాలెగూడులోకి చేరి,  అది సాలెగూడని కూడా తెలియకుండా స్వర్గమనుకుని బతికాను? ఒక జీవిత కాలం ఇలా గడచిపోయినా తెలుసుకోలేకపోయాను .
ఇప్పటికైనా ఇలా ఈ త్రిశంకు లోకానికి రాకపోయిఉ౦టే,  ఇలా ప్రత్యేకమైన శక్తి లభి౦చకపోయి ఉ౦టే,ఎప్పటికీ తెలిసేది కాదేమో !  ఏమో!
అయినా ఇక్కడికి అయిపోయిందని ఎలా అనుకోను ఇంకా చూడవలసినవి ఎన్ని ఉన్నాయో ?
అయినా ఇప్పుడనిపిస్తోంది, అసలు శివరావ్ ఎప్పుడూ తనతో పెద్ద సంతోషంగా , సరదాగా గడపలేదని. కొందరు అంతే లెమ్మని అనుకుంది.
కాని…అవును అదిగో …
“ పేరు చెప్పండి ?”
పిల్ల వాడికి పేరు పెట్టే కార్యక్రమం. నిజానికి పెద్ద సంబరంగా ఏమీ లేదు, అంతా యాంత్రికతే. అసలు అంత వరకూ ఇద్దరికిద్దరూ పేరు గురించి ఆలోచి౦చనే లేదు.
ఎదురుగా బియ్యం సరి చేస్తూ అడుగుతున్నాడు పూజారి. నిర్లిప్తంగాశివరావ్ వంక చూసాను .
“కనిపించే అమ్మకే అన్ని అధికారాలూ తనే చెప్తుంది.” పైకి ఎంతో తియ్యగా వినిపించింది స్వరం. కాని ఆ  మనసు ఎన్ని తిట్లు తిట్టింది. చెప్పుకు౦దుకు కూడా సిగ్గు చేటు.
“నేనెవరిని ఈ పేరంటూ వీడికి నిర్ణయించడానికి ? ఈ అక్రమ సంతానానికి త౦డ్రి నంటూ  తలవంచడమే ఎక్కువ.. ఇంకా పేర్లూ పేరంటాళ్ళూ కూడానా?”
అదన్నమాట అసలు కారణం – నాకు ఆడంబరాలు ఇష్టం లేవంటూ ఎవరినీ పిలవకపోడానికీ ఏ సరదాల పట్లా ఆసక్తి కనబరచకపోడానికీ.
తను మాత్రం ఆ విషయమే ఆలోచించలేదు. ఎప్పుడో శ్రీకాంత్ తనూ సరదాగా అనుకున్న విషయం గుర్తుకు వచ్చింది. అబ్బాయికి శ్రీ తేజ అని పేరు పెట్టాలని.
అయినా తమాయించుకుని “ అబ్బే నేనేమీ ఆలోచించలేదు. మీ ఇష్టం “ అనేసింది.
“తరువాత కావాలంటే మార్చుకోవచ్చు. ఇప్పటికి ఏదో ఒకటి చెప్పండి “ అన్నాడు పూజారి.
“ఏదో ఒకటి చెప్పెయ్యి, నాకేమీ తట్టడం లేదు. తరువాత మంచి పేరు దొరికితే చూద్దాం“
తడుముకోకుండా వచ్చేసింది నోట్లోంచి.
“శ్రీ తేజ”
ఆ తరువాత ఎప్పుడూ పేరు గురించి ఇద్దరికిద్దరూ మాట్లాడుకోలేదు.
సరదా ఏమిటి? పిల్లవాడికి ప్రాణం మీదకు వచ్చినప్పుడు, అవును, ఏం జరిగిందో తెలియదు ? మూడు నెలల మెటర్నిటీ సెలవు ముగిసాక మరికొన్నాళ్ళు సెలవు తీసుకుందామా అనిపించింది.
కాని ఉండే౦దుకు ఇల్లు కొనాలనీ , సెలవులో ఉంటే లోన్లు గట్రా తొందరగా సాంక్షన్ అవవనీ , మిగతా అందరూ పిల్లలను డే కేర్ లో పెట్టడం లేదా అనీ ఎన్ని విధాలుగానో చెప్పాక ఇంట్లోనే ఉండి పిల్లాడిని చూసేందుకు ఒక పనిమనిషిని కుదుర్చుకుని వెళ్లి బాంక్ లో చేరింది. ఒకటి రెండు నెలలు బాగానే గడిచాయి. కాని ఉన్నట్టుండి పిల్లవాడికి విపరీతమైన వాంతులు నీళ్ళ విరోచనాలూ.
సరిగ్గా అప్పుడే వారం రోజుల పాటు అతను ఊళ్ళో లేకపోవడం….ఇహ మరో గత్యంతరం లేక సెలవుపెట్టి డాక్టర్ చుట్టూ తిరిగి , మందులు సెలైన్లూ సరిగ్గా వారం రోజులు రాత్రీ పగలూ పిల్లవాడితోనే సరిపోయింది.
పాలు తాగించే బాటిల్ సరిగా స్టెరిలైజ్ కాకపోవడం వల్ల వచ్చి౦దా  సమస్య.
పనిమనిషి అజాగ్రత్త , నిజమే ఈ మనిషిని మార్చి మరొకరిని పెట్టుకోవచ్చు కాని ఎంతకని వాళ్ళవెనకుండి చూడటం.
చివరకు డాక్టర్ గారే సలహా ఇచ్చారు, ఒక అయిదారు బాటిల్స్ ఒకేసారి రోజంతటికీ స్టెరిలైజ్ చేసి పెట్టుకోమని.
వారం తరువాత వచ్చిన శివ కనీసం పిల్లవాడికెలా ఉందని కాని, ఇబ్బందిపడ్డావా అని కాని ఒక్క మాటా అడగలేదు సరికదా చాలా ఖర్చులు ఎక్కువయాయని దుమదుమలాడాడు.
పిల్లవాడిని కళ్ళెత్తి కూడా చూడలేదు సరికదా
“ఏమయింది?దుక్కలానే ఉన్నాడుగా “ అంటూ విసుర్లు.
అదిగో ఆ మొహంలో ఎంత విసుగు …వీడు గుటుక్కుమన్నా పీడా పోయేది … ప్రతి నిమిష౦ ఎవడి బిడ్దనో చూసే బాధ తప్పేది. మొండి పిండం …ఇవీ అతనిలోని ఆలోచనలు …
ఎందుకో చిరాకనిపి౦చి౦ది , లేచి బయట కాస్త తిరిగి వద్దామనుకున్నానో లేదో నాకు తెలియకుండానే ఏ మాత్రం శ్రమ లేకుండా కనురెప్పపాటులో ఆరు బయట ఉన్నాను.
ఇక్కడికి వచ్చాక గాని నాకు అర్ధం కాలేదు శివరావ్ కి పెళ్ళికి ము౦దుని౦చీ నాపైన అనుమానమేననీ అయిష్టంగా పెళ్లి చేసుకున్నాడని ఎప్పటికప్పుడు తెలుస్తూనే ఉన్నా అసలు కారణం సరిగ్గానే ఊహించాడు. అయితే నన్ను వదిలించుకోవాలని ఉన్నా ఆస్తి కోసం భరి౦చాడు. పిల్లల పేర ఇల్లు రాసారు గనక వాడిని బ్రతకనిచ్చాడు.
ఎవరికీఅనుమానం రాకుండా స్వంత పిల్లలనూ కన్నాడు.
అయితే ఎన్నో సార్లు వచ్చిన అనుమానం నన్ను వదిలించుకుని ఏం చేసేవాడు? అప్పట్లోమళ్ళీ పెళ్లి చెసుకు౦టానని సరదాగా చెప్పేవాడు .
బయటకు వచ్చినా ఈ ఆలోచనల ను౦డి బయటపడటం లేదేమిటి? కి౦ద౦తా మ౦ద౦గా ప్రవహిస్తున్న తెల్లని పల్చని మబ్బులు, ఒక్కసారి ఆ మబ్బులపైన విహారం చేద్దామని అనిపించిందో లేదో ఆ మబ్బు తునకల మీద వాలాను .
మందంగా అలవోకగా కదులుతున్నట్టు కనిపించిన మబ్బులపై వాలాక గాని తెలిసి రాలేదు అవెంత వేగంతో ప్రయాణిస్తున్నాయో .. శరీరం లేదు కాని ఎక్కడ కింద కంటికైనా కనిపించని లోలోపలి లోయలోకి జారిపోతున్నానేమో అనిపిచి౦ది.
కళ్ళు తిరుగుతున్నాయి –గుండె లయ తప్పింది. ఇవన్నీ నేను అనుకున్నవే కళ్ళు గుండె ఎక్కడున్నాయి …ఎక్కడో హాస్పిటల్ బెడ్ మీద తెరుచుకోక కళ్ళూ ,బలహీనంగామూలుగుతూ గుండె పడి ఉంటే..
ఆ వేగం తట్టుకోలేనని వెనక్కు తిరిగి వచ్చేసాను .
నిజానికి ఈ స్థితికి వచ్చాక గమని౦చదగ్గ మార్పు ఒకటి –అది ఎంత పెద్ద విషయమైనా కోపం రాడం లేదు. ఎదుటి వారి అల్పత్వానికి జాలి పడడం తప్ప.
ఏమిటో అలసిపోయినట్టు అలా ఒకసారి మెత్తని పరుపు మీద వాలదామనిపి౦చి౦ది.
ఎక్కడినుండో వచ్చి౦ది పరిమళ భరితసుగ౦ధాలు వెదజల్లే చల్లని గాలివీవనతో కదిలే పల్చని తెరలున్న పందిరి మ౦చ౦.
నిద్రపోదామనుకున్న మరుక్షణం ఎంత ప్రశా౦తమైన స్థితి ఒక అద్వితీయ సమాధిలోకి వెళ్ళిపోయినట్టు
…………
లేచేసరికి మనసు ఉల్లాసంగా ఉంది.
శ్రీకాంత్ గుర్తుకు వచ్చాడు . వెంటనే కనిపి౦చి౦ది అతనిలో ఒక భాగమైపోయిన నా రూపం . ఆ ప్రేమకు ఒళ్ళు జలదరి౦చి౦ది. ఎ మాత్రం ము౦దు తెలిసినా అతనితోనే మరణమో మానడమో అనుకునే దాన్ని.
ఎందుకు అమ్మా నాన్నా నన్నిలా నిస్సహాయురాలిని చేసి నా జీవితంతో ఆడుకున్నారు ? జన్మ నిఛ్కిన౦దుకు నా మనస్సరీరాలు వారి సొ౦తమా ?
చటుక్కున గుర్తుకు వచ్చి౦ది ఇక్కడ నాకెక్కువ సమయం లేదని ఉన్న సమయంలో నేను నిర్ణయి౦చుకోవాలి వెనక్కు వెళ్ళాలా వద్దా అన్న విషయం …వద్దనుకుంటే ఎక్కడికో తెలియని మరో చోటుకు తరలిపోతాను.
వెళ్ళాలనుకు౦టే తిరిగి నాలోకి నేను వెళ్ళిపోతాను .
అసలి౦తకూ ఈ స్థితికి ఎలా వచ్చాను?
అనుకోగానే శివరావ్ ఎదురుగా—అదేమిటి అవును ఆరోజున ఎప్పుడూ లేనిది సినిమాకు వెడదామన్నాడు, అదీ ఇద్దరమే .
“ ఈ రోజుతో అన్ని సమస్యలూ తీరిపోతాయి “
అతని మనసులో ఇరవై లక్షలు, స్కూటర్ డిక్కీ పక్కన నిలువుగా అమర్చిన చిన్ని గునపం కదిలాయి.
ఇరవై లక్షలేమిటి?
నాకేమీ అర్ధం కాలేదు.
ఆ వెంటనే ఏవో కాగితాల మీద సంతకం చెయ్యమ౦టూ అడగటం –ఏమిటవి అన్నప్పుడు ఏదో టాక్స్ సేవింగ్ కోసం ఇన్సురెన్సు చేస్తున్నానని చెప్పడం అయితే అది ముందు చూసినప్పుడు రెండు లక్షలే …అదీ ఏడాది క్రితం
అంటే ఇరవై లక్షలకి నా పేరిట ఇన్స్యూరెన్స్ చేసి …అంటే ఇలా , ఈ ప్లాన్ ఓ మై గాడ్ అదేమిటి పిలియన్ సీట్ మీద ఇసుక బస్తాలు పెట్టుకుని సరిగ్గా ఆ గునపం పైన ఎన్ని సార్లు …. ఒక ఇరవై సార్లు ప్రయత్ని౦చి ఆ తరువాత నన్ను ….
అవును సరిగ్గా స్కూటర్ వంచి ఇసుక బస్తాలు ఒకవైపుకు ఎలా పడేలా చేసి మరో వైపుకు తను దూకేసాడో అచ్చం నన్నూ అలాగే ట్రాఫిక్ ఉన్న వైపు సరిగ్గా గునపం మొన మీద పడేలా చేసి … అయితే వెనకను౦డి వచ్చే ఏ వాహనమూ నాపై ను౦డి వెళ్ళలేదు
ఒక్క సారి ఛీ అనిపించింది . కాని మరో వైపు నాకోసం ఆర్తిగా చూసే శ్రీకాంత్ , పిల్లలు ఈ లోకం ఎంత బాగున్నా వాళ్ళకి౦కా నా అవసరం ఉంది.
ఇలా అర్ధ౦తర౦గా వదిలి వెళ్ళలేను.
అవును నేను వెళ్ళను. ఇక్కడ ఉండను .
ఆ నిర్ణయం జరిగిన మరుక్షణమే శూన్యపు పొరల మధ్య ఈది ఈది మళ్ళీ నాలోకి నేను వెళ్ళిపోయాను .
విపరీతమైన నిస్సత్తువ.. మసకమసకగా ఉన్న చూపు సవరి౦చుకునే సరికి ఎదురుగా శ్రీకా౦త్ .
అంత బాధలోనూ ఎక్కడో రెక్కలు మొలిచిన ఆనందం .
శ్రీకాంత్ –పిలిచాననుకున్నాను, పిలిచానా లేదా తెలియదు.
ఆశ్చర్యం! బెడ్ మీద పడి ఉన్నా ఎదురుగా ఉన్నవాళ్ళు పెదవులు కదిలి౦చకపోయినా వారి ఆలోచనలన్నీ నన్ను చేరుతూనే ఉన్నాయి,
ఆశ్చర్యం శ్రీకా౦త్ సమక్ష౦ ఎక్కడలేని బలాన్నే ఇస్తో౦ది.
ఇప్పుడిక అతనిమీదే అన్నీ వదిలేసి నిశ్చి౦తగా ఉ౦డగలుగు తున్నాను
ఏం చెయ్యాలన్నది శ్రీకాంత్కే వదిలేసి…………….
ఎప్పుడు పేపర్లు శ్రీకాంత్ చేతిను౦డి జారిపోయాయో తెలియదు ..నీళ్ళు నిండిన కళ్ళతో అతని చూపు మసక బారి౦ది .
****************
నెల రోజుల తరువాత శ్రీకాంత్ పిల్లలను స్కూల్లో దింపి అప్పుడే ఇంటికి వచ్చాడు. సరిగ్గా లోనికి వచ్చాడో లేదో మళ్ళీ డోర్ బెల్ మ్యూజిక్
అలాగే వెనక్కు తిరిగి చూసాడు
సౌమ్య!
“రండి సౌమ్యా , ఎన్నాళ్ళకు? నెల రోజులు దాటిపోయింది కదూ …”
“అవును. నన్ను నేను సమాధాన పరచుకు౦దుకు పట్టిన సమయం ఇది. ఒకసారి మిమ్మల్ని కలిసి వెళ్ళవచ్చు అలాగే శృతి ఎలా ఉందో  చూసి వెళ్దామని..’”
‘రండి… కాఫీనా? టీ నా? ఇప్పుడే పిల్లలను స్కూల్ లో దింపి వచ్చాను “
అంటూ కిచెన్ వైపు రెండడుగులు వేసి “ రెండు కప్పులు కాఫీ పంపండి  అమ్మా“ అంటూ వంటమనిషికి పురమాయి౦చి మళ్ళీ వెనక్కు వచ్చి కూచున్నాడు.
“శ్రీకాంత్ మీరిలా ముగ్గురు పిల్లలనూ తెచ్చేసుకోడం ఎంత బాగు౦దో..పొగడ్తలు కాదు గాని ఎంత బ్రాడ్ గా ఆలోచిస్తారు మీరు ……”
సౌమ్యను మధ్యలోనే ఆపుతూ…
“శృతి కి ముగ్గురూ కావాలి ఒక తల్లికి పిల్లల౦దరూ కావాలి ఒకరిని ఎంచుకుని మరొకరిని వదిలి౦చుకోరుగా? పైగా అతనేమీ పిల్లలను చూస్తాడని అనిపించడం లేదు. మనం ఏది మనది అనుకు౦టే దాని మీద ప్రేమ అదే వస్తు౦ది. “
“ఇంతకూ అతను వప్పుకున్నాడా? ఎలాఒప్పించారు?“
“ ఏము౦ది, అతని ఆస్తిపాస్తులు నేను అడగలేదు . ఎందుకిలా చేసావనీ అడగలేదు. రెండే మాటలు పిల్లలను తెచ్చి ఇక్కడ అప్పగిస్తారా  లేదంటే మీరు జైల్ కి వెళ్ళాక తెచ్చుకోవాలా అని అడిగాను. బిత్తరపోయాడు. చేసిన నేరం ఒప్పుకున్నాడు. అతని పైన కోపం , జాలి జుగుప్స ఇవి అని చెప్పలేని భావాలు కలిగాయి.
నిజానికి ఒక బిడ్డ కావాలనుకునే ము౦దు తలిదండ్రులకు జీవితం పట్ల పిల్లల మానసిక స్థితిగతులపట్ల అవగాహన ఉండాలి. ఒక దారీ తెన్నూ లేకు౦డా ఇష్టం వచ్చినట్టుగా పె౦చుకు౦టూ పోడ౦ వల్లే ఇలాటి నేరస్తులు తయారవుతున్నారు.”
“ నిజమే…ఈ మధ్యన మరీ పిల్లలు డాక్టర్ లో  ఇంజనీర్లో కావలనుకు౦టున్నారు తప్ప ఉత్తమ పౌరులు అనే మాటే లేదు. ఎవరిని మాట్లాడించినా బిడ్డ పుట్టక ముందునుండే వారి భవిష్యత్తు ప్లాన్లే ..”
“ పిల్లలు తమ ఆస్థిగా భావిస్తున్నారు తలిదండ్రులు . బిడ్డ పుట్టక ముందునుండే తనవైన ఇష్టాలు అయిష్టాలు ఏర్పరచుకు౦టు౦ది.
తెలిసీ తెలియని వయసులోనే అవి అస్పష్టంగా వ్యక్తం చేస్తుంది కూడా.  ఇక్కడే తలిదండ్రుల పాత్ర కత్తిమీద సాములాటిది. బిడ్డను నొప్పి౦చకు౦డా మంచీచెడూ చెప్పవలసిన బాధ్యతావారిదే. అయితే అతిప్రేమ వల్ల బిడ్డ కోరిన వల్లాఇచ్చి గారాబంతో తప్పుదారిపట్టి౦చే వారు కొందరు, లేదూ అతి క్రమ శిక్షణ పేరిట పిల్లలను అదిమి పెట్టే సరికి స్ప్రింగ్ లాగా ఎగిరిపడతారు.
అందుకే సక్రమమైన పరివర్తన రావాలంటే చక్కటి విలువలు పెంచుకోవాలంటే చిన్నతనం నుండే ఏది మంచి ఏది చెడు అనే అవగాహన కలిగి౦చాలి.
ఇదివరలో పిల్లలు చిన్నతనంలో అమ్మమ్మలూ నానమ్మలూ తాతలూ నీతికధలు వినిపించేవారు .వాటిప్రభావం వల్ల ఏది నలుగురికీ సమ్మతం ఏది అభ్యంతరకరం అనేది ఊహ తెలియకముందే మనసులో పాతుకుపోయేది.
దానధర్మాలు, నలుగురికీ సాయపడటం మంచితనం మానవత్వంగా వర్ణించడం వల్ల పిల్లల్లోఅసంకల్పితంగానే ఒకరికి ఇద్దామన్న స్వభావం వచ్చేది. అదీ కాకుండా తలిదండ్రుల ప్రవర్తనా ముఖ్యమే.సత్ప్రవర్తన పెద్దలకు లేకపోయాక పిల్లలకు ఎలా వస్తు౦ది? డబ్బు లాలసలో పడిపోయి తప్పుదారితొక్కే పెద్దలు పిల్లలకేం నీతులు చెప్పగలరు? చేరే దేక్కడికో తెలిసినా కొ౦దరిలా ఊబిలో ఇరుక్కుపోతారు
శివరావ్ విషయంలోనూ అదే జరిగి౦ది .
చిన్నప్పటినుండీ నీకు ఇంత కట్నం ఇస్తారు అంత ఇస్తారు అన్న మాటల మధ్య పెరగడం , డబ్బు పట్ల విపరీతమైన వ్యామోహం పెంచుకోడం అదీ పెద్ద శ్రమలేకు౦డా సపాది౦చాలనుకోడం, నీటి నిజాయితీకి విలువలేకపోడం –తండ్రి లంచాలు తీసుకుని పట్టుబడి ఆత్మహత్య చేసుకున్నప్పుడైనా అతని కళ్ళు తెరుచుకోవలసి౦ది. కాని పట్టుబడనంతవరకూ ఏ తప్పు చేసినా ఫర్వాలేదనే భావం వచ్చేసి౦ది. తల్లి దండ్రులపట్ల ప్రేమ గౌరవాలు లేవతనికి . అందుకే తల్లికి తెలియకు౦డా పెళ్లి చేసుకున్నాడు.
ఆ మాట చెప్పకు౦డానే ఇంటి కోసం  ఆశపడి వచ్చే భార్య సంపాదనకు ఆశపడి శ్రుతిని పెళ్లి చేసుకున్నాడు.
ఒకే ఊరిలో ఒకరికి తెలియకుండా ఒకరితో సంవత్సరాలు నెట్టుకు వచ్చాడు.
అది చాలక ఏడాది క్రితం శృతి పేరిట ఇరవై లక్షలకు ఇన్స్యూరెన్స్ చేసి ఆమెను చంపి రోడ్ ప్రమాదంగా చూపి ఆ డబ్బు పొ౦దాలనుకున్నాడు
నిజానికి ఒక్క పోలీస్ రిపోర్ట్ తో అతన్ని జైలుకు పంపగలను కాని నాకు శృతి ముఖ్యం ఆమె ఆనందం ముఖ్యం. శృతి పిల్లలు కావాలి అందుకే పిల్లలను తెచ్చేసుకున్నాను.
ఇక్కడే ఉంటారిక. అతనికి అడిగే ధైర్యం లేదు.
శృతి తిరిగి మామూలు మనిషి కావాలనే నా  అభిలాష…ఎన్ని రోజులైనా ..ఎన్ని సంవత్సరాలైనా ..మరొకటి మీరూ పిల్లలూ అతని జీవితంలో భాగమేగా అందుకే మరీ  కౄర౦గా ఉండలేక పోయాను “
ఒక్క క్షణం మౌనంగా ఉన్నాక పెదవి విప్పింది సౌమ్య
“మీరిచ్చిన కాగితాలు చదివి మదనపడి , మదనపడి చివరకు పిల్లలకు జరిగిందంతా చెప్పి ఆ కాగితాలు ఇచ్చి  చదివి౦చాను. రేప్పొద్దున తండ్రికి దూరం చేసానని అనుకోకూడదుగా ..
పిల్లలిద్దరూ ఇలాటి తండ్రి మాకు అవసరం లేదన్నారు.
నా పిల్లలను నేను పె౦చు కోగలను
అందుకే మా ఇంట్లో అతనికి చోటు  లేదని చెప్పేసాము. నా పిల్లల మీద ఒక దుర్మార్గుడి నీడ పడటం నాకే మాత్రం ఇష్టం లేదు “ ఆమె కళ్ళలో సన్నటి నీటి పొర.
శ్రీకాంత్ ఓదార్పుగా భుజం తట్టాడు .
అతని నిశ్శబ్దంలోనే తెలిసింది అతనందించే ఆత్మీయ హస్తం .
సమాప్తం
***********
రచన: శ్రీమతి అంగులూరి అంజనీదేవి
	”అదే! అదంత అవసరమా? ఏం డాడీ! వాళ్ల దగ్గరకి వెళ్లక తప్పదా?” తండ్రి వేపు చూసింది.
	”వెళ్లాలమ్మా! ఎందుకంటే సునీల్‌కి అమ్మాయిని ఇచ్చేవాళ్లు అన్నీ చూస్తారు. మీ అత్త, మామలు ముహూర్తాలు పెట్టుకునేటప్పుడు రాకపోయినా, పెళ్లికి రాకపోయినా ఎందుకు రాలేదని అడుగుతారు. వాళ్లకు మనం చెప్పే సమాధానం మనకు నచ్చవచ్చేమో కాని వాళ్లకు నచ్చదు. వియ్యంకులకి వుండే ప్రాముఖ్యత అలాంటిది. ఈ సంబంధం చాలా మంచిది. ఈ చిన్న కారణంతో దీన్ని పోగొట్టుకోవడం ఎందుకు?”
	”మరి మా అత్తమామలు మనల్ని ఎలా రిసీవ్‌ చేసుకుంటారో ఏమో!” అంటూ సందేహంగా చూసింది ఆరాధ్య.
	”వాళ్లను మనమేమైనా అన్నామా? మామూలుగానే వెళ్లి కలుద్దాం! మరీ ముఖంమ్మీద నయితే డోర్‌ వెయ్యరుగా! అంత తప్పు మనమేం చేశామని… ఒకవేళ అలాంటిది ఏమైనా జరిగి వుంటే మన్నించమని అడుగుదాం! ఆడపిల్లను ఇచ్చినవాళ్లం. ఆ మాత్రం అడిగితే తలమీది కిరీటాలేం పడిపోవులే!” అంది రమాదేవి. ఈ పెళ్లికోసం నేనేమైనా చేస్తాను అన్నట్లున్నాయి ఆమె మాటలు.
	”ముహూర్తాలు ఎప్పుడు పెట్టుకుంటున్నారు”
	”ఇంకో రెండు రోజుల్లో… వాళ్లు మన ఇంటికి వస్తారు”
	”అదేంటి! నా పెళ్లిలో హేమంత్‌ తరుపున కళ్యాణమ్మ, శ్రీనివాసరెడ్డి గారు మన ఇంటికి వచ్చారు కదా! అలాగే ఇప్పుడు మనం కదా వెళ్లాల్సింది. వాళ్లెందుకొస్తారు?”
	”నీది ప్రేమ వివాహం. నీ పెళ్లికి సునీల్‌ పెళ్లికి పోలిక లేదు. మనం మగపెళ్లివాళ్లం కాబట్టి జరిగేవన్నీ మనం చెప్పినట్లే జరగాలి. జరుగుతాయి. అమ్మాయి తండ్రి కూడా డబ్బు గలవాడినన్న అహంకారాన్ని పక్కన పెట్టి మనమెలా చెబితే అలా వింటున్నాడు. ‘పెళ్లి విషయంలో ఏదైనా మీ మాట ప్రకారమే జరిపిస్తాం!’ అంటూ మాట ఇచ్చాడు. ఆయనకి సునీల్‌ బాగా నచ్చాడు. వాడి చదువు నచ్చింది… వాళ్లకి రెండు కార్లు వున్నాయి. ఆరు వందల గజాల స్థలంలో పెద్ద బంగళా వుంది. ఇంట్లో పనివాళ్లు, గేటుముందు వాచ్‌మెన్‌, బాగా స్థిరపడిన ఫ్యామిలీ! అదంతా చూసి మన బంధువులకైతే కళ్లు బైర్లు కమ్ముతున్నాయి. అంత గొప్ప సంబంధం అది. దాన్ని వదులుకున్నామంటే ఇలాంటి సంబంధం జన్మలో రాదు. అందుకే సునీల్‌ పెళ్లి లోపలే నిన్ను హేమంత్‌ దగ్గరకి వెళ్లమనేది. మీ ఇద్దరు సాఫ్ట్‌వేర్‌ జాబ్స్‌ చేస్తున్నారని తెలిసి వాళ్లు చాలా సంతోషించారు. మనది కూడా చాలా మంచి సంబంధం అనుకుంటున్నారు” అంది.
	దేన్నైనా వ్యాపార దృష్టితో ఆలోచించటం మానవ సహజం. అందుకే తల్లిని తప్పు పట్టటం లేదు ఆరాధ్య… వాళ్లు ముగ్గురు టిఫిన్‌ తిని టీ తాగారు. ఆరాధ్య దీర్ఘాలోచన చేసి…
	”నేను హేమంత్‌ దగ్గరకి వెళ్లటం గురించి తర్వాత ఆలోచిద్దాం! ఇప్పుడైతే రండి ఆంటీవాళ్ల దగ్గరకి తీసికెళ్తాను” అంటూ లేచింది ఆరాధ్య.
	రెస్టారెంట్ లోంచి బయటకొచ్చాక ప్రతిరోజు  కొనే షాపులో తన బ్యాగ్‌ని పెట్టింది ఆరాధ్య.
	ముగ్గురు ఆటో ఎక్కి మాదాపూర్‌ వైపు వెళ్లారు.
	గేటు ముందు పూలచెట్ల పక్కన నిలబడి సూర్యనమస్కారాలు చేస్తూ వుంది శార్వాణి.
	ఆమెకు కొద్ది దూరంలో చెరొక కూర్చీలో కూర్చుని ఉపేంద్ర, వీరాస్వామి మాట్లాడుకుంటున్నారు. వీరాస్వామి ‘సంచిత’ కర్మల గురించి ‘ఆగామి’ కర్మల గురించి ప్రారబ్దం గురించి మ్లాడుతుంటే మధ్యమధ్యలో ఉపేంద్ర ‘కింగ్‌ఫిషర్‌’ విజయ్‌మాల్యా గురించి, అంబానీ గురించి ఇంకా ఇండియాలో వుండే ధనవంతుల గురించి మ్లాడుతున్నాడు. శార్వాణికి వాళ్ల మాటలు విన్పిస్తున్నా మనుషులు మాత్రం కన్పించటం లేదు. ఆమెకి వాళ్లకి మధ్యలో కొబ్బరి ఆకులు వంగి అడ్డుగా వున్నాయి.
	గేటు తీసుకొని నేరుగా శార్వాణికి దగ్గరగా వెళ్లి ”ఆంటీ! తమ్ముడి పెళ్లి. మా మమ్మీ, డాడీ మీతో, అంకుల్‌తో మాట్లాడాలని వచ్చారు” అంటూ ఆరాధ్య రమాదేవిని, శాంతారాంని శార్వాణికి పరిచయం చేసింది.
	కోడలి మీద మనసులో ఎంత అసంతృప్తి వున్నా దాన్ని పైకి కనబడనీయకుండా ప్రేమగా నవ్వి- వియ్యంకుల్ని సాదరంగా లోపలికి తీసికెళ్లి ‘కూర్చోండి!’ అంటూ మర్యాద చేసింది.
	ఒకి రెండు మాటలు మ్లాడాక ”కాఫీ తెస్తాను” అంటూ కిచెన్‌లోకి వెళ్లింది.
	ఆరాధ్యకు ఉపేంద్ర గుర్తొచ్చి టక్కున లేచి ”నేను ఆంటీ దగ్గరకెళ్తాను. మీరు ఇక్కడే కూర్చోండి డాడీ! అంకుల్‌ వస్తారు. మీతో మాట్లాడతారు” అంటూ స్పీడ్‌ స్పీడ్‌గా కిచెన్‌లోకి వెళ్లింది.
	రమాదేవి, శాంతారాం కూతురు చెప్పినట్లు విని అక్కడే కూర్చున్నారు.
	ఉపేంద్ర లోపలికి రావడం గమనించి సాష్ఠాంగ నమస్కారం చేస్తున్న స్థాయిలో లేచి నిలబడి ”నమస్కారం బావగారూ!” అన్నాడు శాంతారాం.
	ఈ మధ్య కాలంలో అంత పెద్ద నమస్కారం పెట్టినవాళ్లు లేకపోవడం వల్లనో ఏమో దాన్ని మనస్ఫూర్తిగా స్వీకరించినట్లు ”మీరెవరు?” అన్న ఎక్స్‌ప్రెషన్‌ కూడా మరచిపోయి ”కూర్చోండి! కూర్చోండి!” అంటూ వాళ్లకు ఎదురుగా కూర్చున్నాడు. రమాదేవికి ఆయన్ను చూడగానే మాటలు రాకపోయిన చేతులతోనే మూగదానిలా నమస్కారం అందించింది. నమస్కారాలు తప్ప ప్రస్తుతం వాళ్లెవరో ఉపేంద్రకి తెలియలేదు.
	అప్పటికే శాంతారాం ”మా సునీల్‌ పెళ్లి బావగారు! మీకు చెప్పందే ముహూర్తాలు పెట్టుకోవద్దని ఇలా వచ్చాం! అమ్మాయి ఒక్కతే! చూడానికి ప్రాణమున్న బొమ్మలా వుంటుంది. సునీల్‌కి సరైన జోడి” అన్నాడు.
	వాళ్లెవరో తెలియకపోయినా తనకి చాలా మర్యాద ఇచ్చి మ్లాడుతున్నారు కాబ్టి ఆసక్తిగా చూస్తున్నాడు ఉపేంద్ర.
	”అమ్మాయి తండ్రికి మూడు  కంపెనీలు వున్నాయి బావగారూ! సిటీ అవుట్ స్కట్స్ లో ఒక ఫాం హౌస్‌, ఏబై ఎకరాల వ్యవసాయ భూమి వుంది. దాన్ని అమ్మాయి తాతయ్య దగ్గరుండి చూస్తుంటాడు. సిటీలో వాళ్లు వుండే బంగ్లా ఆరువందల గజాల్లో కట్టారట. అమ్మాయి తండ్రి ఇంజనీరు. సునీల్‌ బి.టెక్‌ చేశాడు. చూడానికి మహేష్‌బాబులా వుంటాడు. అందుకే అమ్మాయి తండ్రి మనల్ని వదిలిపెట్టడం లేదు” అన్నాడు.
	ఇంతకీ మీరెవరూ అని ఉపేంద్ర అడగలేదు. డబ్బున్నవాళ్ల గురించి మ్లాడుతుంటే వినాలన్నా – వినేవాళ్లుంటే తను కూడా మాట్లాడాలన్నా ఆయనకు చాలా ఇష్టం కాబట్టి ఇంకా చెప్పండి అన్నట్లు చూస్తున్నాడు. ఆయన అలా చూసే కొద్ది శాంతారాంలో ఉత్సాహం ఎక్కువై ఏం మ్లాడుతున్నాడో తెలియని స్థితిలోకి వెళ్లాడు. తను మాట్లాడుతున్న మాటల్లో వాస్తవం ఎంత? అతిశయోక్తులు ఎన్ని? అన్నది చూసుకోవటం లేదు.
	”సునీల్‌కి ఇస్తున్న అమ్మాయి వాళ్లకి ఏకైక సంతానం కాబట్టి ఇంతవరకు వాళ్లకున్న ఆస్తులన్నీ సునీల్‌వే! సునీల్‌ ఇప్పుడు కోటీశ్వరుడు. దేవుని దయ బాగుంటే ఆరాధ్యకు కొడుకు పుట్టి, సునీల్‌కి కూతురు పుడితే ఇప్పుడు సునీల్‌కి వున్న కోట్ల ఆస్తితోపాటు ఫ్యూచర్లో సునీల్‌ సంపాయించే డబ్బు మొత్తం ఆరాధ్యదే అవుతుంది. సునీల్‌ కూతుర్ని ఆరాధ్య కొడుక్కి తప్ప ఇంకెవరికిస్తాడు? సునీల్‌ ఒక్కడే కాదు ఈ పెళ్లితో హేమంత్‌ కూడా కోటీశ్వరుడే!” అన్నాడు.
	కళ్లు తిరిగాయి ఉపేంద్రకి… ఉదయాన్నే బి.పి. బిల్ల వేసుకున్నానా లేదా? ఇదేంటి! ఇలా అయిపోతున్నాను అని మనసులో అనుకున్నాడు. ”శార్వాణీ!” అంటూ గట్టిగా కేకేశాడు. వాళ్లెవరో ఆయనకి తెలిసిపోయి వుంటుందని శార్వాణి వణికిపోతూ పరిగెత్తింది. ఆరాధ్య పరిస్థితి కూడా అలాగే వుంది.
	”మీరు ఆరాధ్య తల్లి, దండ్రులా!” అప్పటికే చాలా ఎమోషనల్‌గా అడుగుతున్నాడు ఉపేంద్ర.
	భర్త తత్త్వం తెలిసిన శార్వాణి కంగారు పడుతూ ఉపేంద్రను లోపలికి లాక్కెళ్లింది.
	”ఇప్పటికే మీ తండ్రి ఆస్తిలో వాటా కావాలంటూ ఏ ఆధారం లేని మీ చెల్లెళ్ళ మీద కేసు వేసి బంధువుల్లో ఛీప్‌ అయిపోయారు. డబ్బు మనిషి అన్న పేరు తెచ్చుకున్నారు. కన్న కొడుకు వున్నా చనిపోయాడని చెప్పుకొని బ్రతుకంతా చీకట్లోనే బ్రతకాలని సిద్ధమయ్యారు. వీళ్లను మాత్రం ఏమీ అనకండి! శుభకార్యం వుందని చెప్పిపోవాలని వచ్చారు. వాళ్లు చెప్పింది విని పంపిస్తే సరిపోతుంది. కనీసం వీళ్ల విషయంలోనైనా మానవ సంబంధాల ముఖం చూడండి! మీరు వాళ్ల పెళ్లికి వెళ్లకపోయినా పర్వాలేదు. వాళ్లను మాత్రం ఏమీ అనకండి! ప్లీజ్‌!” అంటూ రెండు చేతులు జోడించి ప్రార్థించింది శార్వాణి. ఆమె కళ్లనిండా బాధతో కూడిన కన్నీరు నిండుకున్నది.
	”నీకేమైనా పిచ్చానే! వాళ్లను నేనేమన్నాను. వాళ్లు మన వియ్యంకులే పిచ్చిదానా! వాళ్లకు మనం మర్యాదలు చెయ్యాలి కాని మాటలు అనకూడదు. ఆమాత్రం నాకు తెలియదా?” అన్నాడు.
	ఆమె కొద్దిసేపు షాక్‌లోకి వెళ్లి తిరిగి తేరుకుంది.
	అనుమానంగా అన్పించి ఆయన్ని ఒళ్లంతా తడిమి ”మీరు బాగున్నారా?” అంది.
	”నీ డౌట్లు పాడుగాను. ఏదీ మన కోడలు…? ఆరాధ్యా ఇలారా!” అంటూ పిలిచాడు ఉపేంద్ర… పక్కనే వున్న ఆరాధ్య కాస్త భయపడుతూనే వచ్చి ఆయనకు ఎదురుగా నిలబడలేక శార్వాణికి వెనక వైపున నిలబడింది.
	”ఆరాధ్యా! మీ మమ్మీ, డాడీలు స్నానాలు చేస్తారు. వెళ్లి బాత్‌రూంలో గీజర్‌ ఆన్‌ చెయ్యి. అప్పుడు నువ్వు వున్న గదిని వాళ్లకి ఇస్తే రెస్ట్‌ తీసుకుంటారు. రాత్రంతా ప్రయాణం చేసి వచ్చారు…” అన్నాడు.
	ఆయన ఆ మాటలు మనస్ఫూర్తిగానే అంటున్నాడు.
	అవాక్కయి ఒక్కక్షణం కళ్లు పెద్దవి చేసి చూసింది ఆరాధ్య.
	అటు తల్లిదండ్రుల్ని ఇటు అత్తమామల్ని చూస్తుంటే ఇప్పుడే వెళ్లి షాప్‌లో పెట్టి వచ్చిన తన బ్యాగ్‌ని తెచ్చుకోవాలనిపించింది. వాత్సల్య దగ్గరకి వెళ్లకుండా ఇక్కడే వుండిపోవాలనిపిస్తోంది. దానికి కారణం సరయు ఇచ్చిన షాకే కావచ్చు. హేమంత్‌ దగ్గర తను లేనంత మాత్రాన తనని ఎన్నెన్ని మాటలు అన్నది. నరాలు తెగేలా మాట్లాడింది. హేమంత్‌ని వదిలి బయట వుండాలంటేనే భయంగా వుంది. అలా అని అతని దగ్గర వుండాలంటే అహం అడ్డొస్తోంది. అదే ఆలోచిస్తూ గీజర్‌ ఆన్‌ చెయ్యాలని బాత్‌రూంలోకి వెళ్లింది.
	”ఏంటండీ మీలో ఈ మార్పు?” నమ్మలేక అడిగింది శార్వాణి. ఆమె భర్తకి ఎదురుగా నిలబడే వుంది.
	ఆయన నవ్వి ”వాళ్లేమైనా మనకు పరాయివాళ్లా! హేమంత్‌ వాళ్ల అత్తా, మామలు… హేమంత్‌ ఏమైనా పరాయివాడా? స్వయాన మన కన్నకొడుకు… వాడు ఇప్పుడు సాఫ్ట్‌వేర్‌ ఇంజనీర్‌ అనుకుంటున్నావా? కాదు కోటీశ్వరుడు…”
కూతురు భర్త దగ్గర లేదట ఎక్కడో స్నేహితులతో వుందట. ఆ పిల్ల ఎలాంటిదో ఏమో అలాంటిదాని దాని తమ్ముడికి మనం అమ్మాయిని ఇవ్వటం ఏమి? అబ్బాయి ఎంత బాగున్నా కుటుంబం బాగుండనక్కర్లేదా?’ అంటూ పెద్ద చర్చ లేవదీస్తారు. అప్పుడీ సంబంధాన్ని వదులుకోవలసి వస్తుంది. అందుకే ఎలాగైనా నచ్చచెప్పో, బ్రతిమాలో కూతుర్ని అల్లుడి దగ్గరకి పంపాలి. కానీ కూతురు తన మాట వింటుందో లేదోనన్న దిగులు వల్లనో ఏమో కుంగిపోయి కన్పిస్తోంది రమాదేవి.
	”మీరు పెళ్లిలో చూపించారో లేదో అని హేమంత్‌ జాతకం ఆరాధ్య జాతకం ఈ మధ్యనే పంతులు గారికి చూపించాను వదినగారు! జాతకాల్లో లోపాలేం లేవు. చిన్నచిన్న దోషాలుంటే మంచి ప్రశస్తమైన దేవాలయాల్లో వాళ్ల పేర్లమీద పూజలు జరిపించాను. ఇప్పుడిక ఆ ప్రాబ్లమ్‌ కూడా పోయింది. మీరు ఆరాధ్య విషయంలో చిన్న మిస్టేక్‌ చేశారు. అది నేను ఆరాధ్యకు కాల్‌ చేసి అడిగి తెలుసుకున్నాను” అంది శార్వాణి.
	”ఏంటా మిస్టేక్‌ వదినగారు! నాకు తెలిసి అయితే నేనేం చెయ్యలేదు”
	”తెలియకనే చేసి వుండొచ్చు!”
	”ఏమిటో అది వదినగారు! నాకు జ్ఞాపకం లేదు”
	”ఆరాధ్య మెచ్యూర్‌ అయినప్పుడు ఫంక్షన్‌ చెయ్యలేదట కదా!”
	”చేశాం! దానికి గుర్తులేదు”
	”ఏది వున్నా ఏది లేకపోయినా ఆడపిల్లలకి ఈ ఫంక్షన్‌ మాత్రం తప్పకుండా గుర్తుంటుంది. వాళ్ల అక్కయ్యలకి కూడా చెయ్యలేదట కదా!”
	”అయితే నేను కూడా చెయ్యలేదు. ఇలాంటివి అందరికి తెలిస్తే బావుండదు కదా! తెలియని వాళ్లకి కూడా తెలియజెప్పినట్లు అవుతుందని…”
	”ఇలా అంటున్నానని కాదుగాని తెలిస్తే ఏం? ఇంతకాలమైనా ఇంకా పెళ్లెందుకు కాలేదని ఆరా తీస్తారనా? ఎంతయినా ఈ రోజుల్లో కొందరు తల్లులు ఆడపిల్లలకి అందాల్సినవి అందనివ్వటం లేదు. చెయ్యాల్సినవి చెయ్యటం లేదు. ఏది చెయ్యాలన్నా కాలం మారిందంటున్నారు. అలా అని ప్రకృతి ధర్మాలను మార్చగలరా? ఆడపిల్లను ఆ కొద్దిసేపు ఎక్కడా తిరగనియ్యకుండా అంత పసుపు పూసి ఓ మూలన కూర్చోబ్టెాలని ఎంతమంది తల్లులు అనుకుంటున్నారు. మన తల్లి మనకు ఎలా చేసిందో మనం కూడా మన పిల్లలకి చేద్దామని ఎంతమంది తల్లులు ఆలోచిస్తున్నారు? చాదస్తమని నవ్వి వదిలేస్తున్నారు. అలా వదిలెయ్యటం వల్లనే చాలామంది అమ్మాయిలు ఆ టైంలో సైకిళ్ల మీద చక్కర్లు కొట్టేది, రన్నింగ్‌ రేసులు చేసేది. నలుగురు ముత్తయిదువులు అంటే ఏమిో! పసుపు కుంకుమ, తాంబూలాలు అంటే ఏమిటో ఆడపిల్లలకి తెలిసే మొట్టమొది ఫంక్షన్‌ అదే కదా! అది కూడా చెయ్యకపోతే వాళ్లమీద వుండే చీడ, పీడలు, కీడు లాంటివి ఎలా తొలిగిపోతాయి?” అంది శార్వాణి.
	మాట్లాడలేక కొద్దిగా తలవంచుకొని నువ్వు చెప్పేది నిజమే అన్నట్లు తలవూపి-
	-”ఏదైనా రెమడీ వుందేమో మా ఊరి గుళ్లో పూజారిని అడిగి ఆరాధ్యకు చేపిస్తాను వదినగారూ! కావాలంటే మీరుకూడా దాని పక్కనే వుండండి!” అంది.
	”అలాంటివి ఏమైనా వుంటే వాళ్లిద్దరు కలవక ముందే చేయించాలట వదినగారు!” అంది శార్వాణి.
	ఊపిరాడలేదు రమాదేవికి.
	ఇప్పుడు చేయిస్తే ఏమో! వింటున్నాను కదాని ఏం చెబుతుందో చూడు. గుడిసెల్లో వుండేవాళ్లకి, రోడ్డు పక్క తూముల్లో పుట్టి పెరిగేవాళ్లకి వున్నాయా ఈ ఫంక్షన్లు. వాళ్లు బాగా లేరా? ఇప్పుడు ఆరాధ్యకు మాత్రం ఏమైందని? హాయిగా ఉద్యోగం చేసుకుంటోంది. ఏదో సునీల్‌ పెళ్లి అని వాళ్లు భార్యా, భర్త ఓ చోట వుంటే బావుండని లోకం కోసం ఆలోచిస్తున్నాను’ అని పైకి అనకుండా గుర్రుగా చూసింది.
	శార్వాణి రమాదేవి వేపు చూడకుండా ”నాకు మా హేమంత్‌దే ఆలోచన అయింది వదినగారూ! ఆఫీసుకెళ్లి ఇంటికొచ్చే సరికి తోడు లేకుండా ఒంటరిగా ఎన్నిరోజులు వుంటాడు? వాళ్లిద్దరు పూర్తిగా విడిపోవటం లేదు. అలా అని కలిసి వుండటం లేదు. ఎన్నిరోజులు ఇలా?” అంది.
	”నేను కూడా అదే ఆలోచిస్తున్నాను వదినగారు!”
	”ఆలోచించటం కాదు. మీరు ఆరాధ్యకు చెప్పుకోరా? ఇలా వుండకూడదు. ఇలా వుండాలి అన్న మాటలేం మీ మధ్యన రావా?”
	”ఆరాధ్య చిన్నపిల్లేం కాదుకదా! అందుకే ఇలాంటి మాటలు తనతో మాట్లాడను వదినగారు! తన గురించి తను ఆలోచించుకోగలదు కదా! పైగా ఉద్యోగం చేస్తోంది”
	”నేను కూడా ఉద్యోగం చేస్తున్నాను. నాకూ మా ఆయనకు మధ్యన గొడవ లేని రోజు లేదు. ఆయన నన్ను కొట్టాడనో, తిట్టాడనో, నాకు ఇష్టం లేని పనులు చేస్తున్నాడనో నేను వెళ్లి నా స్నేహితురాళ్ల దగ్గర తలదాచుకుంటున్నానా?”
	”అది కాదు వదినమ్మా! వాళ్ల సమస్యలేమిటో మనకు తెలియవు కదా!” అంది రమాదేవి మెల్లగా.
	”అడిగి తెలుసుకునేవాళ్లు లేనప్పుడు ఎవరి సమస్యల్ని వాళ్లే పరిష్కరించుకోవాలి. మీకు లేవా సమస్యలు? అన్నయ్యని వదిలేసి ఇంకెక్కడైనా వుంటున్నారా? అలా వుంటే మీకు పిల్లలు పుట్టేవాళ్లా? ఇంత పెద్ద కుటుంబం వుండేదా? మరి ఆరాధ్యను ఎందుకలా వదిలేశారు? సాఫ్ట్‌వేర్‌ జాబ్‌ చేసే అమ్మాయి కదా! అవన్నీ ఆమెకు లేకపోయినా పర్వాలేదనుకున్నారా?”
	”అలాంటిదేం లేదు వదినమ్మా!” అంటూ ఆలోచనలో పడిపోయింది రమాదేవి… ఆమెకు ఆలోచనల నిండా శాంతారామే వచ్చి నిలబడ్డాడు. శాంతారాం పైకి సాదుజీవిలా అన్పించినా కూరలో కారం ఎక్కువైనా తిడతాడు. ఉప్పు తక్కువైనా తిడతాడు. అది మనసులో పెట్టుకొని కొట్టే సందర్భాన్ని వెతుక్కుంటాడు. దానికి తన నోరుకూడా తోడయ్యేది. మౌనంగా కొట్టించుకొని బయటకెళ్లి కొద్దిసేపు కూర్చుని మళ్లీ లోపలకి వచ్చేదే కాని పూర్తిగా బయటకెళ్లిన రోజు లేదు. అలా ఎందుకు వెళ్లలేదు? వెళ్తే చుట్టుపక్కల వాళ్ల దగ్గర, తోడికోడళ్ల దగ్గర పరువు పోతుందని, పిల్లలు ఇబ్బంది పడతారనేగా! మరి తను కావాలనుకున్న పరువు, సౌకర్యవంతమైన జీవితం తన కూతురికి వద్దా? ఇలాంటి ఆలోచన తను ఇన్నిరోజులు ఎందుకు చెయ్యలేదు?
	ఉపేంద్ర ”శార్వాణీ!” అంటూ గది బయట నిలబడి పిలిచాడు.
	”ఒక్క నిముషం వదినమ్మా! ఆయన పిలుస్తున్నారు. వెళ్లి ఇప్పుడే వస్తాను. మీరు కూర్చుని వుండండి” అంటూ టక్కున లేచింది శార్వాణి.
	  రమాదేవి ”అలాగే” అన్నట్లు తలవూపే లోపలే ఉపేంద్ర ”చెల్లెమ్మను కూడా పిలువు బావగారు రమ్మంటున్నారు” అన్నాడు.
	అది విని రమాదేవి కూడా శార్వాణితో వెళ్లింది.
	వాళ్లు నలుగురు ఎదురెదురుగా కూర్చున్నారు.
	ఆరాధ్య నిలబడి వుంటే ”నువ్వు కూడా కూర్చో ఆరాధ్యా! నీతో మాట్లాడాలి” అన్నాడు ఉపేంద్ర.
	వెంటనే తండ్రి పక్కన కూర్చుంది ఆరాధ్య.
	”నేనూ, మీ నాన్నగారు కూర్చుని ఇప్పటిదాకా నీ గురించే మాట్లాడుకున్నాం ఆరాధ్యా!” అని ఉపేంద్ర అనగానే అందరూ ఉపేంద్ర వైపు చూశారు.
	”ఈ రోజు నుండి నువ్వు హేమంత్‌ దగ్గరకి వెళ్లి వుంటే బావుంటుందేమో! ఇది నా ఒక్కడి అభిప్రాయమే కాదు. మీ పేరెంట్స్ కాని, ఆంటీ కాని ఇదే ఆలోచనలో వున్నారు. నన్ను మాట్లాడమన్నారు. నీ అభిప్రాయం ఏమి?” అడిగాడు ఉపేంద్ర.
	ఆరాధ్య వెంటనే సమాధానం చెప్పలేదు. సరయు దగ్గర రాకేష్‌ను చూడకపోయి వుంటే ఎలా వుండేదో ఏమో కానీ ఇప్పుడు సిటీలో ఫ్రెండ్స్‌ దగ్గర ఎక్కడ వుండాలన్నా సరయు, రాకేష్‌ లాంటివాళ్లే వుంటారేమోనన్న అభిప్రాయం, భయం, మనసులో ఏర్పడి మూగదైపోయింది.
	”నాకు తెలిసి నువ్వు హేమంత్‌ దగ్గర వుంటేనే బాగుంటావు ఆరాధ్యా! లేకపోయినా జాబ్‌ వుంది కాబట్ట బ్రతికేస్తావ్‌! నో ప్రాబ్లమ్‌! కానీ ఒక భార్యా ఒక భర్తా కలిసి ఒకచోట వుంటే కలిగే ఆనందం, గౌరవం తెలియకుండానే బ్రతికేస్తావ్‌! అలా అయినా నో ప్రాబ్లమ్‌ అనుకో! కానీ ఇద్దరు వ్యక్తులు కలిసి వుండానికి ఏం కావాలో తెలియకుండానే కలిసి వుంటున్న సొసౖటీ మనది. వాళ్లకి నీ అంత ధైర్యం లేక, డబ్బు ల్లేక, సిటీకి కొత్త కావటం వల్ల కలిసి వుంటున్నారా? లేక ప్రొటక్షన్‌ కోసం, శాస్త్ర ధర్మాలను పాించటం కోసం కలిసి వుంటున్నారా? అన్నది ఒక్కసారి ఆలోచించు…” అన్నాడు ఉపేంద్ర.
	ఇంత మంచి మాటల్ని చెబుతున్నది తన భర్తేనా అని ఆశ్చర్యపోయి చూస్తోంది శార్వాణి.
	”మీ మామగారు నీ మంచి కోరే చెబుతున్నారు ఆరాధ్యా! మౌనంగా వుండకు. మాట్లాడు” అన్నాడు శాంతారాం.
	”మీ డాడీ చెప్పినట్లు ఏదో ఒకి మాట్లాడు ఆరాధ్యా! నీ గురించి మేమెంత కంగారు పడుతున్నామో చూడు. ఇప్పటి వరకు నేనూ, మీ అత్తగారు, నీ గురించే మాట్లాడుకున్నాం. నువ్వు అల్లుడు గారి దగ్గర వుండటమే ఉత్తమం” అంది రమాదేవి.
	ఒక్కసారి తల్లి ముఖంలోకి చూసి- ఆ తర్వాత ఒక తల్లి బిడ్డను అక్కున చేర్చుకొని గోడకి వేలాడుతున్న మదర్‌ ఫోటో వైపు చూస్తుండిపోయింది… దాని పక్కనే వున్న ఆర్ట్‌పేపర్‌ మీద ”జీవితమంటే పోరాటమే గాని గెలుపోటముల ఆరాటం కాదు… బ్రతకాలనే ఆశే గాని సుఖ దుఃఖముల వ్యామోహం కాదు… మనం గీసుకున్న గీతే కాని విధాత రాసిన తలరాత కానే కాదు” అన్న క్యాప్షన్‌ వుంటే దాన్ని చూస్తోంది.
	”పెద్దవాళ్లం మ్లాడుతుంటే మాట్లాడవేం ఆరాధ్యా! నిన్నెంత బాగా పెంచుకున్నామే మేము. దానికి నువ్విచ్చే ప్రతిఫలం ఇదేనా?” అంది బాధగా రమాదేవి.
	సునీల్‌ పెళ్లికోసం తన తల్లి ఎంత బాధ పడుతుందో చెప్పకనే తెలుస్తోంది. ఇన్నిరోజులూ వాడూ, వీడూ అని తన ముందు హేమంత్‌ని తిట్టింది. నీకేమైనా సంపాదన లేదా? వాడి కొంపలో ఎందుకు వుండటం? అని తనకి ఎన్నోసార్లు చెప్పింది. ఇప్పుడేమో అదే నోటితో అల్లుడు గారు అని ఎంత మర్యాద ఇస్తోంది? సునీల్‌కి పెళ్లి సంబంధం వచ్చినప్పుడు అందరికన్నా ముందుగా ”నా అల్లుడు హైదరాబాదులో సాఫ్ట్‌వేర్‌ ఇంజనీర్‌” అని హేమంత్‌ గురించే చెప్పిందట… అది గుర్తు చేసుకొని మనసులో నవ్వుకుంది ఆరాధ్య. వీళ్లకేం తెలుసు హేమంత్‌కి తనకీ మధ్యన నడుస్తున్న వార్‌? అది వీళ్లతో చెప్పుకోలేదు. ఒక్క ఫ్రెండ్స్‌తో తప్ప…
	ఆరాధ్య ఎంతకీ మాట్లాడకపోవడంతో…
	”చిన్నపిల్ల దానికేం తెలుసు బావగారు! ఇప్పుడే మనందరం హేమంత్‌ దగ్గరకి వెళ్లి ‘ఇదిగోనయ్యా! నీ వస్తువు. దీన్ని నువ్వే కాపాడుకో!’ అని ఆరాధ్యను అప్పజెప్పి వద్దాం!” అన్నాడు శాంతారాం మనస్ఫూర్తిగా. తండ్రి మనసేంటో ఆరాధ్యకు తెలుసు.
	”పెద్దవాళ్లం కాబట్టి మనకు ఆరాధ్య చిన్నపిల్లగానే అన్పిస్తుంది అన్నయ్య గారు! మనం కూడా కాస్త ప్రాక్టికల్‌గా ఆలోచించాలి. తన మనసులో ఏముందో తెలుసుకోవాలి. తొందరపడొద్దు” అంది శార్వాణి.
	ఆరాధ్య వెంటనే మౌనం వీడి శార్వాణి వైపు గౌరవభావంతో చూసి ”ఆంటీ! నాక్కూడా హేమంత్‌ దగ్గరకి వెళ్లి వుండాలని వుంది” అంది.
	ఉపేంద్ర లేచి ”ఇప్పుడే వస్తాను” అంటూ బయటకెళ్లి టాక్సీ తీసుకొచ్చాడు. ఆయన అరిచి గీపెట్టినా టాక్సీ తెచ్చే రకం కాదు. ఒక ఆటో సరిపోకపోతే రెండు ఆటోలు పిలిచి పని నడిపించే రకం… ఇప్పుడు సునీల్‌ పెళ్లి, కోట్ల రూపాయలు ఆయన మైండ్‌లో స్ట్రాంగా ఫిక్సయిపోయాయి. దాన్ని బేస్‌ చేసుకొనే ప్రతిదీ ఆలోచిస్తున్నాడు.
	అందరు వెళ్లి టాక్సీలో కూర్చున్నారు.
	దారి మధ్యలో టాక్సీని ఆపించి, ఆరాధ్య దిగి వెళ్లి   షాపులో వున్న తన బ్యాగ్‌ను తెచ్చుకొని టాక్సీ ఎక్కింది.
	ఆరాధ్య ఎక్కగానే టాక్సీ కదిలి హేమంత్‌ వుండే ఇంటి దగ్గరకి వెళ్లి ఆగింది.
	టాక్సీ దిగి అందరు లోపలికి వెళ్లారు.
	హేమంత్‌ హాల్లో లేడు. బెడ్‌రూంలో తన బెడ్‌మీద బోర్లా పడుకొని లాప్‌టాప్‌లో యూట్యూబ్‌లో టామ్‌ అండ్‌ జర్రీ చూస్తూ నవ్వుతున్నాడు. బెడ్‌మీద అతను ఒక్కడే లేడు. మోచేతుల మీద పడుకోవటం వల్ల ఆ గ్యాప్‌లో హేమంత్‌ గుండె కింద ఒక చిన్న బాబు వున్నాడు. ఆ బాబు తల హేమంత్‌ గడ్డాన్ని తాకుతోంది. ఆ బాబు కూడా లాప్‌టాప్‌ వైపు చూస్తూ ముద్దుముద్దుగా ‘డాడి! డాడి!’ అంటూ ఏదో అంటున్నాడు. వాడి కాళ్లు హేమంత్‌ పొట్ట కింద వున్నాయి. దగ్గరకి వస్తేనే బాబు వున్నట్లు కన్పిస్తుంది. ఆ బాబు వయసు మూడు సంవత్సరాలు.
	…వాళ్లు హాల్లో వుండగానే శార్వాణి హేమంత్‌ దగ్గరకి వెళ్లి
	”హేమంత్‌! మీ నాన్నగారు వచ్చార్రా! నిన్ను చూడాలని వచ్చాడు. నీకోసం ఆరాధ్యను కూడా తీసుకొచ్చాం! వచ్చి హాల్లో కూర్చుని వాళ్లతో మాట్లాడు” అంది.
	హేమంత్‌ నెమ్మదిగా లేచి ”రా! కన్నా!” అంటూ ఆ బాబును ఎత్తుకుంటుంటే ”ఈ బాబు ఎవర్రా?” ఆశ్చర్యపోతూ అడిగింది శార్వాణి.
	”వీడు నా కొడుకమ్మా!” అని హేమంత్‌ అనగానే ఆమె నోట మాట పడిపోయింది.
	హేమంత్‌ హాల్లోకి వెళ్లి అందర్ని పలకరించాడు.
	ముఖ్యంగా ఉపేంద్ర దగ్గరకి వెళ్లి ‘బాగున్నారా నాన్నా?’ అన్నాడు. హేమంత్‌ అలా అడుగుతుంటే ఉపేంద్ర మనసు సిగ్గుతో చచ్చిపోయింది. ఇన్నిరోజులు ‘నాన్నను చూడాలని వుందమ్మా’ అని నేను అన్నప్పుడు రాకుండా ఇప్పుడెందుకొచ్చావ్‌ నాన్నా?’ అని హేమంత్‌ అనకపోయినా అన్నట్లే ఆయన తల పూర్తిగా వంగిపోయింది.
	ఆయన తల వంచుకోవటం చూసి-
	”ఏంటి బావగారు ఆలోచిస్తున్నారు?” అని శాంతారాం రహస్యంగా అడిగినట్లు మెల్లగా అడుగుతుంటే ఉపేంద్ర నెమ్మదిగా తల పైకెత్తి సర్దుకొని కూర్చున్నాడు. ఆయన ముఖంలో బాధ, ఆనందం, పశ్చాత్తాపం పోటీపడి కన్పిస్తున్నాయి. పూర్తిగా తన పోలికల్లో వున్న హేమంత్‌ని చూస్తుంటే ఆయనకు నిజంగానే గర్వంగా వుంది. అది ఎంత వద్దన్నా పైకి కన్పిస్తోంది. హేమంత్‌ తండ్రిగా ఆ ఇంట్లో ఆయనకో ప్రత్యేకమైన స్థానం వుంది కాబట్టి ఎవరు కాదన్నా, ఎవరు అవునన్నా ఆయనకు వుండే గౌరవం ఆయనకు వుంది.
	హేమంత్‌ ఉపేంద్రకి ఎదురుగా నిలబడి ”నాన్నా! వీడు నా కొడుకు సృజిత్‌! ఎత్తుకో!” అంటూ ఇవ్వబోయాడు. ఆయన బిత్తరపోయి ”ఆరాధ్యకన్నా ముందు వీడి జీవితంలో ఇంకో అమ్మాయి ఏమైనా వుందా?” అని ఆలోచిస్తూ బాబును తీసుకోబోయాడు.
	సృజిత్‌ ఉపేంద్ర దగ్గరకి వెళ్లలేదు.
	సృజిత్‌ని చూసి ఆరాధ్య ఎప్పుడో షాక్‌లోకి వెళ్లిపోయింది. అప్పుడనగా షాక్‌లోకి వెళ్లిన శార్వాణి ఇంకా తేరుకోలేదు.
	సృజిత్‌ను ఒడిలో కూర్చోబెట్టుకొని సోఫాలో కూర్చున్నాడు హేమంత్‌.
	హేమంత్‌ ఆషామాషీ మనిషిలా లేకపోవటం వల్లనో ఏమో ధైర్యం చేసి అతనితో ఎవరూ ఏమీ మాట్లాడలేకపోతున్నారు.
	ఉపేంద్ర మాత్రం సృజిత్‌లో హేమంత్‌ పోలికలు ఎన్ని వున్నాయో ఎన్ని లేవో వెతుకుతున్నాడు.
	హేమంత్‌ ”యాగన్నా!” అని పిలవగానే వంట ఇంట్లో పనిచేస్తున్న యాగన్న ”పిలిచారా సార్‌?” అంటూ వెంటనే వచ్చాడు.
	”యాగన్నా! సృజికి హార్లిక్స్‌ కలుపుకురా! అందరికి కాఫీలు… వంటలోకి ఏమేమి చెయ్యాలో అమ్మను అడుగు” అన్నాడు.
	”అలాగే సార్‌!” అంటూ యాగన్న వంటగదిలోకి వెళ్లాడు. షాక్‌లోంచి తేరుకొని శార్వాణి కూడా వంటగదిలోకి వెళ్లింది.
	యాగన్నకి వయసు 60 లోపలే వుంటుంది. బాబు పనులు, వంట పని చూస్తాడు. బాబును పక్కనే వున్న నర్సరీ స్కూల్లో వదిలి మళ్లీ తీసుకొస్తాడు. ఆయనకు ఈ మధ్యనే భార్య చనిపోయింది. కొడుకు తరిమేశాడు. హేమంత్‌ తన దగ్గర వుంచుకున్నాడు.
	యాగన్న తెచ్చి ఇచ్చిన కాఫీలు తాగుతూ శాంతారాం, రమాదేవి, ఆరాధ్యా ఎవరి ఆలోచనల్లో వాళ్లున్నారు. ఉపేంద్ర కొడుకునూ, మనవడిని తృప్తిగా చూసుకుంటూ కాఫీని మెల్లగా సిప్‌ చేస్తున్నాడు. ముఖ్యంగా తన మనవడు కాబోయే కోటీశ్వరుడు. చూస్తుంటే వాడిలో ఆ తేజస్సు ఆయనకు స్పష్టంగా కన్పిస్తోంది. ఎటొచ్చీ వాడు ఆరాధ్య కొడుకు కాకపోవటమే విచారంగా వుంది.
	రమాదేవికి మొదటి నుండి అల్లుడి మీద అనుమానమే! ఇలాంటిదేదో వుంటుందని… ఆరాధ్యనే ప్రేమించాడని పట్టుబట్టి చేసుకుంది. చేసుకుందిగా తప్పుతుందా? ‘అనుభవించనీ!’ అని మనసులోనే తిట్టుకుంది.
	ఇక ఆపుకోలేక ఉపేంద్ర వేపు చూసి ”అన్నయ్యా! పెళ్లికి ముందు తనకో కొడుకు వున్నాడని హేమంత్‌ మాతోగాని, ఆరాధ్యతో గాని చెప్పలేదు. ఇలా సడన్‌గా చెబితే ఆరాధ్య ఏమైపోతుంది? అసలు వాడి తల్లి ఎక్కడుందో అడగండి! ఆవిడను ఎప్పుడు తీసుకొస్తాడో అడగండి? ఇంత ఘోరం ఎక్కడైనా వుందా? ఇప్పుడు ఆరాధ్య ఏమైపోవాలి?” అంది రమాదేవి.
	”సరయు దగ్గరకి పోవాలి” అని అనకుండా ఆపుకున్నాడు హేమంత్‌.
	శాంతారాం ముఖం కళ తప్పింది.
	ఆరాధ్య స్ట్రయ్‌ట్ గా ”హేమంత్‌! నేను నీకేం చేశానని ఇంత సీక్రెట్ నీ లైఫ్‌లో వున్నా నాకు చెప్పలేదు? చెబితే పెళ్లి చేసుకోననా? పెళ్లి చేసుకున్నాక ఏం తెలిసినా ఏం కాదనా? నేను దీన్ని డైజస్ట్‌ చేసుకోలేకపోతున్నాను. అసలు నువ్వేమనుకుంటున్నావ్‌ నన్ను? ప్రేమించానన్నావ్‌! ఇదేనా నీ ప్రేమ?” అంది. ఆమె కళ్లలో నీళ్లు తిరుగుతున్నాయి.
	”వీడి వల్లనే కదా నీకు నా ప్రేమ గుర్తొచ్చింది? నిన్ను బాధ పెడుతున్నది. మీరు అనవసరంగా ఆరాధ్యను ఇక్కడకు తీసుకొచ్చి బాధపడేలా చేస్తున్నారు. ఏదో తనపాటికి తను ప్రశాంతంగా సరయు దగ్గర వుండేదిగా!” అంటూ హేమంత్‌ శాంతారాం వైపు చూశాడు.
	శాంతారాం మాట్లాడలేకపోతున్నాడు.
	రమాదేవి ఎగిరింది- ”నా కూతురుకి పుట్టే పిల్లలు కూడా వీడితో పాటే పెరగాలా? వీడూ, వాళ్లూ ఒకటేనా?” అంటూ సృజిత్‌ వైపు చులకనగా చూసింది.
	”అసలు నీ కూతురుకు పిల్లలెక్కడ పుడుతున్నారు?” అడిగాడు హేమంత్‌.
	”ఎందుకు పుట్టరు? అదేమైనా గొడ్డుబోతా? పెళ్లై నెల తిరక్క ముందే గర్భవతి అయింది. అది మీ అందరికీ తెలుసు. నా బిడ్డకు అన్యాయం చెయ్యాలని చూడకు హేమంత్‌! నువ్వు ఏం కావాలంటే అది ఇస్తాం! సునీల్‌ పెళ్లిలో ఆడపడుచు కట్నం లక్షల్లో అడగాలని చూస్తున్నాం. ఆరాధ్యకేం తక్కువ చెయ్యం. దాన్ని తక్కువ చేసి చూడకు” అంది. ఆమె చూపులు ఎప్పుడూ లేనంత దీనంగా వున్నాయి.
	ఆశ్చర్యపోయాడు హేమంత్‌. చాలా ప్రశాంతంగా శాంతారాం వైపు చూసి ”అంకుల్‌! ఆరాధ్య అంటే నాకేం కోపం లేదు. నేను డబ్బు మనిషిని కూడా కాదు. ఆరాధ్యకు పిల్లలు పుట్టరని నేను ఎందుకు అన్నాను అంటే తన ప్రాబ్లమ్‌ నాకు తెలుసు. దాన్ని నేను ఫేస్‌ చేశాను. ప్రెగ్నెన్సీ టైంలో తిండి  తినలేదు. వామిటింగ్స్‌ విపరీతంగా అవుతాయి. అందుకే నేను ఈ బాబును ఈ మధ్యనే దత్తతు చేసుకున్నాను. అంటే నా ఫ్రెండ్‌ సాగర్‌రెడ్డి వాళ్ల అనాధాశ్రమం నుండి తెచ్చుకున్నాను. సాగర్‌రెడ్డి నా ఫ్రెండ్‌ కాబట్టి అతని దగ్గర వుండే అనేక మంది పిల్లల్లో నా ఫీచర్స్‌కి దగ్గరగా వుండే వీడిని సెలెక్ట్‌ చేసి నాకు ఇచ్చాడు. ఒక అనాధ బిడ్డకు లైఫ్‌ ఇస్తే తప్పు లేదుకదా! లైఫంతా పిల్లలు లేకుండా వుండాలన్నా కష్టమే! అలా అని ఆరాధ్యను పూర్తిగా వదిలేసి వేరే అమ్మాయిని కూడా పెళ్లి చేసుకోలేను. అది నావల్ల అయ్యేపని కాదు. అందుకే ఈ పని చేశాను” అన్నాడు హేమంత్‌.
	రమాదేవి, ఆరాధ్య ఖంగుతిన్నారు. శాంతారాంకి అమ్మా, బిడ్డలు వాళ్లంతట వాళ్లు తీసుకున్న గొయ్యి చాలా పెద్దగా కన్పించి మౌనంగా వుండిపోయాడు.
	ఉపేంద్రకి కొడుకు చేసిన పనిలో కొంచెం కూడా పొరపాటు లేదనిపించింది. శార్వాణి యాగన్న ద్వారా జరిగింది మొత్తం చెప్పించుకుంటూ వంటగదిలో వుంది.
	ఆరాధ్యకు పరిస్థితి అంతా అర్ధమైపోయింది.
	ఇన్నిరోజులు హేమంత్‌ తనను తగలకుండా దూరంగా ఎందుకు వున్నాడో! అలా వుండి కూడా జీవితాన్ని ఎలా పరిపూర్ణం చేసుకోవాలనుకున్నాడో సృజిత్‌ను చూశాక స్పష్టమయింది. ఇంతకన్నా క్లారిటీ అవసరం లేదు. ఈ ఇంట్లో తను వున్నా హేమంత్‌ వద్దనడు. లేకున్నా కావాలనడు. ఆ స్థితికి చేరుకోటానికి అతను ఎంత కష్టపడి వుంటాడో తనకు తెలుసు. ఉన్న చోటు నుండి కదలకుండానే జీవితాన్ని నిర్మించుకున్నాడు. మరి తనో? ఇల్లు ఇల్లు తిరిగి నానా మాటలు పడింది. ‘నువ్వేమైనా పెద్ద ఇదా? హేమంత్‌ దగ్గరేమైనా వున్నావా?’ అని సరయు అడిగినప్పుడు తల తిరిగిపోయింది. ఆ క్షణంలోనే అనుకుంది హేమంత్‌ దగ్గర నుండి బయటకొచ్చి  తప్పు చేశానేమోనని… ఇప్పుడు కూడా హేమంత్‌తో గొడవ పడి ఇల్లు వదిలి వెళ్లిపోతే బయట పడరాని మాటలు పడుతూ, వ్యక్తిత్వాన్ని చంపుకుంటూ తిరగాలి. ఏం బ్రతుకు అది? అందుకే మౌనంగా వుంది ఆరాధ్య.
	ఆరాధ్య నోరెత్తక పోవటంతో శాంతారాం, రమాదేవి సృజిత్‌ గురించి ఏం మాట్లడలేదు. మాట్లాడి దాన్ని పెద్ద ఇష్యూ చేస్తే పోయేది తన కూతురు కాపురమే అనుకున్నారు. ఇప్పటికే భవిష్యత్‌ ప్రణాళికలను పిటిష్టంగా మార్చుకుని వున్న హేమంత్‌తో ఏం మాట్లాడినా వాళ్లను వాళ్లు తక్కువ చేసుకోవటమే అని గ్రహించారు.
	భోజనాలయ్యాక చేయి కడుక్కుని ఐస్‌క్రీం తింటూ యాగన్న వంటను మెచ్చుకున్నారు శాంతారాం, రమాదేవి.
	అల్లుడుతో చాలా మర్యాదగా, చాలా జాగ్రత్తగా మ్లాడి సునీల్‌ పెళ్లికి రమ్మని ముందుగానే ఆహ్వానించారు. అక్కడే కూర్చుని వున్న ఉపేంద్ర ”బావగారు మీరు వెళ్లి ప్రశాంతంగా పెళ్లి పనులు చేసుకోండి! మేం నలుగురం పెళ్లికొస్తాం!” అన్నాడు.
	ఆయన మాటలకి వాళ్లు చాలా సంతోషించారు.
	కళ్యాణమ్మ వాళ్ల ఊరు వెళ్లి కుటుంబ సమేతంగా సునీల్‌ పెళ్లికి రమ్మని ఆహ్వానించి వచ్చారు. ఈ పెళ్లి చూస్తే తామెంత గొప్పవాళ్లో కళ్యాణమ్మకి తెలుస్తుందని ఆనందంగా వుంది రమాదేవికి…
	ఆ రాత్రికే శాంతారాం, రమాదేవి వాళ్ల ఊరు వెళ్లిపోయారు. ట్రైన్‌ దగ్గరకి హేమంత్‌ వెళ్లి వచ్చాడు.
	శార్వాణి ఆ రోజంతా సృజిత్‌తోనే గడిపింది. వాడికి స్వయంగా స్నానం చేయించింది. అన్నం తినిపించింది. ఆడింది. అదంతా ఆరాధ్య చూస్తూనే వుంది.
	తెల్లవారి ఇంటికెళ్తూ ”హేమంత్‌! సృజిత్‌ని తీసికెళ్తానురా! ఈరోజు నేను ఆఫీసుకి వెళ్లటం లేదు. మీ నాన్నగారు రాత్రికి అనంతపూర్‌ వెళ్తారట. రేపు నేను ఆఫీసుకి వెళ్లేముందు సృజిత్‌ని ఇక్కడ వదిలి వెళ్తాను” అంది.
	”సరేనమ్మా! అవసరమైతే యాగన్నను తీసికెళ్లు” అన్నాడు.
	”అవసరం లేదు లేరా! వీడిని నేను చూసుకోగలను. చిన్నప్పుడు నువ్వున్నట్లే వున్నాడు. అల్లరే లేదు. చాలా మెచ్యూర్డ్‌గా వున్నాడు” అంది సృజిత్‌ తల నిమురుతూ.
	సృజిత్‌ వెంటనే ”డాడీమా! డాడీ నాకోసం కలర్‌ పెన్సిల్స్‌ కొన్నాడు. అవి తెచ్చుకోనా?” అన్నాడు. వాడి మాటలు చాలా ముద్దుగా వున్నాయి.
	”అవి ఇక్కడే వుంచు. నీకు వేరే  కొంటాను. దారిలో మనం షాపింగ్‌కెళ్లి, ఇంటికి వెళ్దాం!” అంది.
	అలాగే అన్నట్లు తల వూపాడు సృజిత్‌.
	ఉపేంద్ర సృజిత్‌ వేలు పట్టుకొని ‘వెళ్లొస్తాం! హేమంత్‌!’ అంటూ బయటకు నడుస్తుంటే ఆయన పక్కన శార్వాణి నడిచింది.
	వాళ్లతో పాటు గేటు వరకు వెళ్లారు హేమంత్‌, ఆరాధ్య… తిరిగి లోపలకు వస్తుంటే ఏదో కోల్పోయిన భావన కలిగింది ఆరాధ్యలో. అదామె మనసును తొలిచింది.
	తండ్రి ఎలాంటి వాడయినా ఎదిగిన కొడుకుకు తండ్రి తండ్రిలాగే కన్పిస్తాడు. తండ్రిలో రాక్షసుడ్ని, దుర్మార్గుడిని చూడాలన్నా చూడలేడు. ఒక విధమైన రక్తపాశం అడ్డొచ్చి కోపతాపాలను పలచ పరుస్తుంది. నిప్పు మీద నీళ్లు చల్లినట్లు చేస్తుంది. అదే ఈ మానవ సంబంధాల్లోని అద్భుత తత్వం… అందుకే తండ్రిలో ఎంత వ్యతిరేక లక్షణాలు వున్నా కొడుకు తండ్రిని చంపడు. తండ్రి కొడుకును చంపడు. అందుకేనేమో డబ్బును ప్రాణంగా భావించే ఉపేంద్ర కూడా వ్యాధిగ్రస్తుడైన కొడుకును వదిలెయ్యమని భార్యతో గొడవ పడ్డాడే కాని తన చేతులతో తను చంపాలని చూడలేదు. చనిపోయాడని మాత్రం ప్రచారం చేసుకున్నాడు.
	మరిప్పుడు ఆ ప్రచారం బంధువుల్లో ఎలాంటి కలకలం సృష్టిస్తుంది? తన గురించి ఏమనుకుంటారు? అన్న భావన ఉపేంద్రలో కలగటం లేదు. సునీల్‌ పెళ్లి మాత్రమే అతని కళ్లలో కదులుతోంది. కోట్ల రూపాయలు కన్పిస్తున్నాయి.
*****
	 ఆ రాత్రికే ఉపేంద్ర అనంతపూర్‌ వెళ్లాడు.
	కోర్టులో అతను తన చెల్లెళ్ల మీద పెట్టిన కేసులో గెలిచాడు. డబ్బు వచ్చింది. ఆ డబ్బును బ్యాగ్‌లో పెట్టుకొని ట్రైనెక్కాడు. అంత డబ్బు అతనెప్పుడూ చూడలేదు. ఇంట్లో ఖర్చులు తగ్గించుకొని వందా, రెండు వందలు బ్యాంక్‌లో వేసుకోవటమో! లేదంటే ఇంటి ఖర్చు అంతా భార్య జీతంతో పెట్టించి తన జీతం మొత్తం బ్యాంక్‌లో వేసుకోవటమో చేశాడు కాని ఇన్ని నోట్లకట్టలు ఒక్కసారిగా చూడలేదు. వంద రూపాయలు, పది రూపాయలు నోట్లు ఎక్కువగా వున్నందు వల్లనో ఏమో బ్యాగ్‌ బరువుగా వుంది. ఆ బ్యాగ్‌ను చంకలో పెట్టుకొని కన్పించకుండా టవల్‌ కప్పుకున్నాడు. దాన్ని జాగ్రత్తగా ఇల్లు చేర్చాలి. ఆ తర్వాత దాన్ని బ్యాంక్‌లో వేసుకోవాలి. శార్వాణి వద్దంటుంది కాని ఇంత డబ్బు ఎన్ని నెలలు ఆఫీసులో కొట్టుకుంటే వస్తుంది? వచ్చింది వచ్చినట్లు తినానికి ఇంటి రెంట్లకు, కరెంట్ చార్జెస్‌కు పోతుంది కాని ఇంత డబ్బు మిగలాలంటే ఎన్ని సంవత్సరాలు సేవింగ్స్‌ పెట్టుకోవాలి…? ఎంతయినా తాతలు గొప్పవాళ్లు… ఎంత ఖర్చు పెట్టి వాళ్లకు తద్దినం పెట్టినా తప్పులేదు. పెట్టేది వాళ్లది వాళ్లకే అయినా పుణ్యం వస్తుంది. బంధువుల్లో మనవడు మంచివాడన్న పేరొస్తుంది.  ఈసారి అనంతపూర్‌ వెళ్లినప్పుడు తన తాత ఎప్పుడు పోయాడో తెలుసుకొని ఆయనకు తద్దినం ఘనంగా పెట్టాలి. తను బ్రతికినంతకాలం పెట్టాలి. పెట్టినా ఈ డబ్బులకి వచ్చే వడ్డీ మాత్రమే పెడతాడు. అయినా సంవత్సరానికి ఒక్కసారేగా పెట్టేది… తన తండ్రికి ఎలాగూ పెట్టడు. ఎందుకు పెట్టాలి? తాత ఆస్తి మొత్తం కూతుళ్లకి రాసి తనకెంత ద్రోహం చెయ్యాలనుకున్నాడు? తనేదో కోర్టుకెళ్లి పోరాడటం వల్ల ఈ డబ్బు వచ్చింది కాని లేకుంటే వచ్చేదా? తన గురించి ఆలోచించని తన తండ్రి తద్దినం గురించి తనెందుకు ఆలోచించాలి? ఆయనకు తద్దినం తనెందుకు పెట్టాలి? జన్మలో పెట్టకూడదు. పెడితే పాపాలు చుట్టుకుఉంటాయి. అని ఉపేంద్ర తన తండ్రి గురించి ఆలోచిస్తుంటే- చంకలో బ్యాగ్‌ మాయమైంది.
	డబ్బుల బ్యాగ్‌ చంకలో లేకపోవటంతో ఒక్కక్షణం కళ్లముందు చీకటి కురిసినట్లై కళ్లు కన్పించలేదు ఉపేంద్రకి… తూలి పడబోయి పక్క వ్యక్తిని పట్టుకొని ఆపుకున్నాడు… ఆయన ఉన్న చోట జరిగింది చెప్పాడు. కంపార్ట్‌మెంట్ మొత్తం వెదికాడు. ‘నా బ్యాగ్‌ చూశారా?’ అంటూ అందర్ని అడిగాడు. దొంగ దొరకలేదు.
	అక్కడ కూర్చున్నవాళ్లు ”అయ్యో! బ్యాగ్‌ పోయిందా? మేము చూడనేలేదు అదిగో స్టేషన్‌ వచ్చింది. ట్రైన్‌ దిగి ”రైల్వే ప్రొటక్షన్‌ ఫోర్స్‌’లో కంప్లయింట్ ఇవ్వండి! వాళ్లు మీ బ్యాగ్‌ మీకు ఇప్పిస్తారు” అన్నారు.
	అది వినగానే కాళ్లు విరుగుతాయని చూడకుండా ట్రైన్లోంచి దూకుతున్నట్లే కిందకి దిగాడు ఉపేంద్ర… పరిగెత్తుతున్నట్లే వెళ్లి పోలీసులకి చెప్పాడు. ఈ లోపల ఆయన దిగిన ట్రైన్‌ వెళ్లిపోయింది.
	రైల్వే ప్రొటక్షన్‌ ఫోర్స్‌లో ఉపేంద్ర కంప్లయింట్ రాసిచ్చాడు.
	”మేము ఇన్వెస్టిగేషన్‌ చేస్తాం! బ్యాగ్‌ దొరకగానే మీకు ఇన్‌ఫాం చేస్తాం! వచ్చి బ్యాగ్‌ తీసికెళుదురు గాని. మీ ఫోన్‌ నెంబర్‌ రాసిచ్చి వెళ్లండి!” అన్నారు పోలీసులు.
	వాళ్లు చెప్పినట్లు చేసి బయటకొచ్చి మళ్లీ ఒకసారి ఏం జరిగిందో గుర్తుచేసుకుంటూ రైల్వే ప్లాట్ ఫాంపై నిలబడ్డాడు. అసలా బ్యాగ్‌ ఎలా పోయిందో ఆయనకు తెలియటం లేదు. హైదరాబాదు వెళ్లే ట్రైన్‌ రావాలంటే ఇంకా రెండు గంటలు పడుతుందని ఎంక్వయిరీలో చెప్పారు. టికెట్ తీసుకొని వెయిటిఃగ్‌ రూంలోకెళ్లి ఓ కుర్చీలో కూలబడ్డాడు. తల పగిలిపోయేంత పోటు మొదలైంది.
	అదే సమయంలో శార్వాణికి అనంతపూర్‌ నుండి ఫోన్‌ వచ్చింది.
	”శార్వాణీ! ఇలా అంటున్నామని నువ్వేమీ అనుకోకు… ఉపేంద్ర చేసిన పని మొదటి నుండి బాగాలేదనే చెప్పాం అయినా అతను వినలేదు. తాత ఆస్తి కాబట్టి కోర్టులో కేసు గెలిచాడు. ఇద్దరు చెల్లెళ్ల నోటికాడి పొలం అమ్ముకొని డబ్బులు తెచ్చుకుంటున్నాడు. ఆ డబ్బు తీసుకొని ఉపేంద్ర ట్రైనెక్కుతుంటే అతని చెల్లెళ్లు బోరున ఏడ్చారు. వాళ్ల పరిస్థితి చూస్తుంటే అది ఉపేంద్ర చెయ్యాల్సిన పని కాదని ఎవరైనా అంటారు. ఎందుకంటే మీ ఇద్దరికి ఉద్యోగాలు వున్నాయి. పాపం! మీ ఆడపడుచులకు ఏ ఆధారం లేదు. అడుక్కు తినాల్సిన పరిస్థితిని కల్పించాడు. సొంత అన్న అయివుండి ఉపేంద్ర అలా చెయ్యటం న్యాయం కాదు. ధర్మం కాదు. ఉపేంద్రతో చెప్పి తర్వాత అయినా వాళ్లకంత డబ్బు ఇప్పించమ్మా!” అన్నారు. ఒకరు మార్చి ఒకరు ఆమెతో ఇదే విషయాన్ని రకరకాలుగా మాట్లాడారు. భర్త చేసిన పనికి ఆమెకు తలనొప్పి వచ్చింది.
	శార్వాణి కణతలు నొక్కుకుంటూ కూర్చుంది.
	అప్పుడొచ్చాడు ఉపేంద్ర.
	ఉపేంద్ర ఎప్పుడెప్పుడొస్తాడా అని ఎదురుచూస్తున్న పక్కింటి  వీరాస్వామి ఉపేంద్ర రాగానే వచ్చాడు.
	దిగాలుగా వున్న ఉపేంద్రను చూసి ”ఎందుకలా వున్నావ్‌ ఉపేంద్రా? ఏం జరిగింది?” అడిగాడు ఆత్రుతగా.
	”నువ్వు సంచిత కర్మల గురించి చెబుతుంటావు చూడు వీరాస్వామీ! అది నిజంగా నిజమే స్వామి! ఇవాళ ట్రైన్‌లో ఓ సంఘటన జరిగింది. అది చూశాక నాకు నీ మాటలే గుర్తొచ్చాయి. బాత్‌రూంకెళ్లి స్నానం చేసి వస్తాను. బుర్రంతా వేడిగా వుంది. ఈసారి ట్రైన్‌ జర్నీ ఎప్పుడూ లేనంత దరిద్రంగా వుందనుకో!” అంటూ ఆయన బాత్‌రూంలోకి జొరబడ్డాడు.
	వీరాస్వామి ”మళ్లీ వస్తానమ్మా శార్వాణి!” అంటూ వెళ్లి చల్లగాలి కోసం తన ఇంటి వెనకాల వున్న బాల్కనీలో కూర్చున్నాడు. ఆయన కూడా ఉపేంద్ర పనిచేస్తున్న ఆఫీసులోనే పనిచేస్తాడు. వారం క్రితమే రిటైరయ్యాడు. ఉపేంద్ర కూడా వచ్చే వారమే రిటయిరవుతాడు.
	ఉపేంద్ర బాత్‌రూంలోంచి బయిటికి రాగానే ”కోర్టులో కేసు గెలుచుకున్నారట. డబ్బు కూడా తెచ్చుకున్నారట. ఏదా డబ్బు? వట్టి చేతులతో వచ్చారు. బ్యాగుండాలిగా!” అడిగింది శార్వాణి.
	జరిగింది భార్యతో చెప్పుకోవాలంటే సిగ్గుగా వుంది. మామూలు పరిస్థితిలో అయితే చెప్పేవాడేమో! అందరూ వద్దంటుంటే చేసిన పని కాబట్టి తన పని తనకే దుర్మార్గంగా అన్పిస్తోంది. అలా అని ఆ డబ్బులు పోకముందు అన్పించలేదు. అసలా డబ్బులు ఎలా పోయాయో ఇప్పటికీ మాయగానే వుంది.
	”మాట్లాడరేమండీ! అడుగుతున్నాను కదా! చెప్పండి! వద్దంటున్నా వినకుండా కోర్టుచుట్టూ తిరిగి తెచ్చుకున్నారుగా! ఆ డబ్బు ఏది?” ఈసారి తీవ్రంగా అడిగింది శార్వాణి.
	డబ్బులు దొంగలు కొట్టేశారని చెబితే శార్వాణి నమ్మవచ్చు, నమ్మకపోనూ వచ్చు. ఆమెకి కోపం త్వరగా రాదు. వస్తే దాని స్థాయి ఆయనకు తెలుసు.
	”డబ్బులుంటే నేనేం చేస్తానో నీకు తెలుసుగా! మళ్లీ ఎందుకు అడగటం?”
	”తెలియకే అడుగుతున్నాను. చెప్పండి!”
	”బ్యాంక్‌లో వేసి వచ్చాను శార్వాణి! అందుకే ఆలస్యమైంది”
	”ఆ పాపిష్టి డబ్బు బ్యాంక్‌లో వేస్తే బ్యాంక్‌లో వున్న డబ్బులు కూడా పోతాయి. డబ్బులు పోవటం అంటే ఏమిటో ఇన్నిరోజులు మీకు తెలియదు. అవి పోతేగాని ఆ బాధలు తెలిసిరావు. ఇప్పుడు మీ చెల్లెళ్లు పడుతున్న బాధలు అవే! వాళ్ల నోటికాడిది తీసికెళ్లి బ్యాంకులో వేసుకుంటే ఏమొస్తుంది? మీ కడుపు నిండుతుందా? వాళ్ల కడుపు నిండుతుందా?” అంది.
	”నన్ను కన్‌ఫ్యూజ్‌ చెయ్యకుండా మాటలు ఆపెయ్యి. నేనసలే మంచి మూడ్‌లో లేను”
	”మంచి మూడ్‌ ఎలా వస్తుందండీ! చేసిన పని మంచిదయితే కదా!”
	”మాటి మాటికి నువ్వా పనిని ఎందుకు గుర్తు చేస్తావ్‌? ఎన్నిసార్లు గుర్తు చేస్తావ్‌! గుర్తుచేస్తే నీకేమొస్తుంది? అసలు నువ్విలా అడుగుతుంటే నాకు మెంటల్‌ వచ్చేలా వుంది. ముందు నువ్వు నోరు మూస్తావా లేదా?”
	”నా నోరు మూయిస్తారు. లోకం నోరు మూయిస్తారా?”
	”లోకంతో నాకేమైనా పని వుందా? ఇంకా మాట్లాడుతూ నాముందే వున్నావంటే చంపేస్తాను. పో అవతలకి…” తరిమేశాడు ఉపేంద్ర.
	శార్వాణి విసుక్కుంటూ వెళ్లిపోయింది.
	హేమంత్‌కి ఈ విషయం చెప్పాలా? వద్దా? అని ఆలోచిస్తూ కూర్చుంది శార్వాణి.
*****
	ఉపేంద్రకి మనసు బాగలేక సునీల్‌ పెళ్లికి వెళ్లొద్దనుకున్నాడు. ఆ తర్వాత ఏమాలోచించుకున్నాడో ఏమో! కోట్ల రూపాయలు ఖర్చుపెట్టి  జరిపించే పెళ్లిళ్ల గురించి వినటమే కాని దగ్గరుండి చూసింది లేదు. ఇది మిస్సయితే జన్మలో ఇలాంటి పెళ్లి చూడలేననుకొని ‘నేను కూడా వస్తాను శార్వాణి!’ అంటూ బయలుదేరాడు.
	”ఆగన్నను తీసికెళ్దాం! బాబును చూసుకోవాలిగా!” అని హేమంత్‌ అంటే ‘వద్దులెండి! బాబును నేను చూసుకుంటాను’ అంటూ ఆగన్నను ఇంట్లోనే వుంచేసింది ఆరాధ్య.
	శ్రీనివాసరెడ్డి ”నేను రాలేను కళ్యాణి! ఇంటికొచ్చి పిలిచారు కాబట్టి వెళ్లకుంటే బావుండదు. శార్వాణి గారు వస్తున్నారుగా! నువ్వు వెళ్లు… సరిపోతుంది” అని కళ్యాణమ్మను పంపాడు.
	అందరు కలిసి ఒకే కారులో వెళ్లారు. కారు జర్నీ వల్ల కొన్ని గంటలు ఆలస్యమైనా పర్వాలేదు. సౌకర్యవంతంగా వుంటుందనుకున్నారు.
	ఇంటి ముందు కారు దిగగానే సీతాలమ్మ నవ్వుకుంటూ. కళ్లార్పుకుంటూ వచ్చి ”రండి! రండి!” అంది. అందరికన్నా ముందుగా ఆమె చూపులు సృజిత్‌ మీద పడి ‘ఈ బాబు ఎవరు?’ అంది. ఆమెకు సమాధానం చెప్పకుండా ఎవరి హడావుడిలో వాళ్లున్నట్లు లోపలకి వెళ్తుంటే ఆరాధ్య ముఖంలోకే చూస్తూ ఆమె కాళ్లకి అడ్డుపడ్తున్నట్లు నడుస్తూ ”ఎవరే ఆరాధ్యా! ఈ పిల్లాడు?” అడిగింది సీతాలమ్మ.
	ఆరాధ్య ఇబ్బందిని గమనించి ”ఆ బాబు మా మనవడు సీతాలమ్మా!” అంది కళ్యాణమ్మ.
	సీతాలమ్మ కళ్యాణమ్మను అప్పుడే చూస్తున్నట్లు చూసి ”అమ్మా! కళ్యాణమ్మా! నువ్వా! నువ్వు వచ్చినందుకు చాలా సంతోషం. అందరికి నమస్కారం!” అంటూ అందరి వైపు ఒకసారి ప్రేమగా చూసి, బోగన్‌విలియా చెట్టు రాగానే దానికింద వున్న నీళ్ల బకెట్ ని కాస్త ఇవతలకి జరిపి అందులో మగ్గు వేసి ”కాళ్లు కడుక్కోండి!” అంది అభిమానంగా. మర్యాదగా.
	అందరూ ఒకరి వెంట ఒకరు కాళ్లు కడుక్కుంటుంటే
	”ఇంట్లో చాలా మార్పులు చేశాం ఆరాధ్యా! నువ్వు చూస్తే ఆశ్చర్యపోతావ్‌! మన ఇంట్లో కిరాయికి వున్న వాళ్లను నీ పెళ్లప్పుడు ఖాళీ చేయించలేదు కదా! ఇప్పుడు చేయించాము. ఆ ఇంటికి ఈ ఇంటికి మధ్యలో వున్న కార్డ్‌బోర్డ్‌ని తీయించేసి ఖరీదైన సోఫాలు తెచ్చి వేశాడు సునీల్‌. బాత్‌రూముల్లో, టాయిలెట్ రూముల్లో మెరిసిపోయే టైల్స్‌ బిల్లలు అతికించారు. కాలు పెడితే జారిపోతుందనుకో! కోడలి కోసం మీ మమ్మీ, మీ డాడి చాలా చేస్తున్నారు. డబ్బున్న కోడలని ఒకటే కంగారు పడుతున్నారు. డబ్బున్న ఇంట్లో పుట్టిన పిల్ల ఇక్కడికొచ్చి ఇబ్బంది పడకూడదని చూస్తున్నారు” అంది.
	”మమ్మీ, డాడి ఏరి సీతాలత్తా? ఎటు వెళ్లారు? కన్పించరేం?” అడిగింది ఆరాధ్య బాబును ఆమె చేతికిస్తూ.
	అసలే బక్కగా వుండే సీతాలమ్మ బాబును ఎత్తుకోలేకపోయినా కళ్యాణమ్మ మనవడు కాబట్టి దింపితే ఏమనుకుంటుందో అన్నట్లు అతి జాగ్రత్తగా చంకలో అదుముకుంటూ అటు ఇటు ఊగకుండా నిలబడాలని ప్రయత్నిస్తూ
	– ”పెళ్లి నగలు తయారయ్యాయని ఫోన్‌ వస్తే బంగారు షాపుకి వెళ్లారు ఆరాధ్యా! వస్తుంటారు. చాలా సేపయింది వెళ్లి” అంది. ఆమె అప్పటికే ఆయాసపడుతోంది.
	”బాబాయ్‌లు వెళ్తారుగా! బంగారం గురించి వీళ్లకేం తెలుసని వెళ్లారు? వాడిని దింపు. ఎత్తుకోలేవు” అనగానే వాడిని దింపింది సీతాలమ్మ.
	అక్కడే వున్న కళ్యాణమ్మ, శార్వాణి సృజిత్‌ని చేయి పట్టుకొని నడిపించుకుంటూ వెళ్లి అక్కడ వున్న కుర్చీల్లో కూర్చున్నారు. ఉపేంద్ర, హేమంత్‌ కూడా వాళ్లవెంటే వెళ్లారు.
	ఆరాధ్య కాస్త నెమ్మదిగా కాళ్లు, ముఖం కడుక్కుంటూ సీతాలమ్మతో మాట్లాడుతోంది.
	”ఎంతయినా ఇంటి కోడలు పెట్టుకునే బంగారం కదా! బయటవాళ్లను పంపితే తూకాల్లో కాని, నాణ్యతలో కాని తేడా వస్తే బావుండదని వాళ్లే స్వయంగా వెళ్లారు. చీరలకోసమైతే ప్రత్యేకించి చీరాల వెళ్లి తెచ్చారు. వాటి రేట్లు వింటే కళ్లు తిరుగుతున్నాయి. ప్రతి చీర సునీల్‌ సెలక్షనే! నగలు కూడా సునీల్‌ దగ్గరుండి డిజైన్‌…. అదిగో వస్తున్నారు” అంది.
	ఆరాధ్య చూసే లోపలే వాళ్లు లోపలకి వచ్చి అందర్ని ప్రేమగా పలకరించారు. వాళ్లిద్దరు ఆరాధ్య పెళ్లిలో కన్నా ఇప్పుడు చాలా సంతృప్తిగా, సంతోషంగా వున్నట్లు గమనించింది కళ్యాణమ్మ.
	ఎవరికీ విన్పించకుండా సీతాలమ్మకు మాత్రమే విన్పించేలా ”చూస్తున్నావుగా సీతాలత్తా! నాకేమో 17 క్యారెట్ల బంగారం పెట్టారు. సునీల్‌ భార్యకేమో నాణ్యమైన బంగారు నగలు పెడుతున్నారు. నాకన్నా సునీల్‌ భార్య ఎక్కువా మా మమ్మీకి…?” అడిగింది ఆరాధ్య.
	సీతాలమ్మ కళ్లార్పుకుంటూ, తెల్లగా పళ్లన్నీ బయటపెట్టి నవ్వి ఏదో అనబోయే లోపలే ”సీతాలమ్మా! ఇటు రా!” అంటూ ఎవరో వచ్చి ఆమెను లాక్కుపోయారు.
	తల్లి బిజీగా వుండటంతో ఆరాధ్య వెళ్లి కళ్యాణమ్మకి, శార్వాణికి మధ్యలో కూర్చుంది.
	బంధువులంతా ఇల్లు నిండారు.
	ఒకప్పుడు స్వీట్ హౌజ్‌ నడుపుకునే వీళ్లు మన స్థాయికి తగరు అని వీళ్లను దూరంగా వుంచిన వాళ్లంతా హోటల్స్‌లో దిగి ఫ్రెషప్పయి మేకప్పులు చేయించుకొని కార్లలో దిగుతున్నారు. వాళ్ల అనువణువులో లగ్జరీ కన్పిస్తోంది. డబ్బు వాసన గుప్పుమంటోంది.
	అది చూసి కళ్యాణమ్మ ”పెళ్లి రాత్రికి కదా! మేము ఏదైనా హోటల్లో వుండి ఫ్రష్షప్పయి వస్తాము ఆరాధ్యా! బాబును మాతో తీసికెళ్తాం! నువ్వు రెడీకా!” అంది.
	”సరే! ఆంటీ!” అంది ఆరాధ్య.
	”పెళ్లిలో ప్రతి ఒక్కరు ప్రత్యేకంగానే మేకప్‌ అవుతున్నారు. నువ్వు కూడా నీ పెళ్లి రిసెప్షన్‌లో హేమంత్‌ తీసిచ్చిన చీర కట్టుకో! బావుంటావు” అంటూ వాళ్లందరు హోటల్‌కి వెళ్లారు.
	ఇది తనకి హేమంత్‌ చెప్పి వుంటే బావుండేది. అతనెందుకో ముభావంగా, అభావంగా వుంటున్నాడు. గతంలో పట్టించుకున్నట్లు దేన్నీ ఇంట్రెస్ట్‌గా పట్టించుకోవటం లేదు. ‘ఇలా ఎందుకు?’ అని అతన్ని ప్రశ్నించే ధైర్యం వున్నా అలా అడిగే అర్హత లేనిదానిలా ఆగిపోవలసి వస్తోంది. ఎందుకు?
	ఇప్పుడు ఇలాంటి ఆలోచనలు వద్దు అనుకుంటూ తల్లి దగ్గరకి వెళ్లి ”నా రిసెప్షన్‌ చీర ఇవ్వు మమ్మీ కట్టుకుంటాను” అంది.
	ఆమెకు ఆ చీర ఎక్కడ పెట్టింది గుర్తురాక ”ఆ చీరా! అదిప్పుడెందుకే! ఏదో ఒకి కట్టుకో! ఒకసారి కట్టావుగా! దాన్ని అందరూ చూశారు. తమ్ముడి పెళ్లికి వేరేది కొనుక్కోలేదా? మీ చిన్న పిన్ని ఏబై వేల రూపాయల చీర కొన్నది. నాక్కూడా తెచ్చింది. వద్దంటే   కంపెనీలు వుండేవాళ్ల వియ్యంకులం మనం బాగుండొద్దా’ అంది. మనవాళ్లంతా నెల నుండే షాపింగ్‌లు చేశారు. నువ్వు చెయ్యలేదా?” అంది.
ఇంకా వుంది..
రచన: వేటూరి సుందరరామమూర్తి
“ఇదిగో! ఇదే ఆఖరుసారి చెబుతున్నా, తర్వాత నన్నని ప్రయోజనం లేదు. గడువులోగా నాకివ్వవలసిన ఆరువేలూ అణాపైసల్తో సహా చెల్లించావా, సరి. లేదా నా పెళ్ళాం బిడ్డల్ని నీవు శపించి లాభం ఉండదు, జాగ్రత్త!”
చెప్పవలసిన మూడు ముక్కలు టకీమని చెప్పి వెనక్కి తిరిగాడు వీరభద్రం.
నడిరోడ్డు కెక్కిన బ్రతుకుతో, ముళ్ళకంచెపై దుప్పటి పడ్డవాడిలా కర్మవివశుడై నిగూఢంగా నిట్టూర్చాడు సూర్యం.
————–
“అమ్మాయి రాణీ! నువ్వు ఎప్పుడెళ్ళాలమ్మా కాలేజీకి.. ఎంత కట్టాలి? అసలు మొత్తం నీకెంత కావాలి? వీరభద్రం కూతుర్నడిగాడు.
“మూడు వందలు, టెరం ఫీజు కాకుండా ఈ నెలకు బట్టలు కావలసి ఉంటుంది నాన్నా, అంటూ జవాబిచ్చింది రాణి.
“అన్ని వందలే? ఏమిటే మహ లావు . ఎంతసేపు గుడ్డలు! దేనికైనా హద్దూ, అంతూ ఉండాలి. జార్జి కూతురు కూడా ఇలా ఉండి ఉండదు చదువుకునే రోజుల్లో ఇలా, ఈ సాటిన్ లూనూ. ఎక్కడి డబ్బూ చాలదు అందం ఉండి చావని గుడ్డలకు. ఏం పిదపకాలం వచ్చింది?”  అన్నాడు వీరభద్రం.
రాణి నొచ్చుకున్నది. ఒకమాదిరిగా కళ్ళు తిప్పి సూది మొనల్లాంటి చూపులు పెట్టి, అయితే ఆడవాళ్ళ బట్టల్దగ్గర్నించీ, నగల్నించీ నీకక్కరలేనివేమీ లేవు! మూడు వందలకు బట్టలేం రావు మంచి హోదాగా బతకాలనుకుంటే.  నీకింత కష్టం దేనికి? సరి అయిన బట్టల్లేక సాటివాళ్ళలో తలెత్తుకునెలా తిరగను? అక్కసునంతా మాటల్లోకి అనువదించింది రాణి.
కండువా విదిలించి భుజంపై పారేసి పైకం సోఫాలో పెడుతూ ” కానీండి ఇదిగో పైకం, నా మాటలు కాచుకోండి మీరంతా. రోజాలు పూయండి ఎట్లాగో”  అంటూ బరువుగా వెళ్ళిపోయాడు.
“మీ నాన్న తీరే అంత!”  అంటూ నోట్లు ఇచ్చి అమ్మాయిని అనునయించింది వర్ధనమ్మ.
చేతితో కట్టిన పాత జంపఖానా,  గుండీకి బదులు ఒక పిన్నీసు పెట్టుకున్న కోటుతో చక్రవర్తి, కొత్త కాన్వాస్ మొదలైన టిప్ టాప్ సామాను కూలింగ్ గ్లాసెస్ తో రాణి  మరునాడు ఉదయం బండికి వచ్చి థర్డ్ క్లాస్, ఫస్ట్ క్లాస్ లోనూ ఎక్కారు. బండి సాగిపోయింది నిశ్చలంగా.
చక్రవర్తిని రాణి అభిప్రాయము వ్రాసాము అని. దానిగురించి రాణి అభిప్రాయపడవలసిన అవసరము, అవకాశం లేకపోయాయి.
మద్రాసులో ఒకే కాలేజీలో ఉన్నారు ఇద్దరు. ఆ విషయం ఇద్దరికీ తెలుసు. కానీ ఇద్దరిదీ ఒకే క్లాస్ కాదు. చక్రవర్తి ఫైనల్ ఇయర్, రాణి బి.యే మొదటి ఏడాది.
అదే ఉత్సవాల్లో లైలా మజ్ఞూ నాటిక ప్రదర్శించాలని తల్చారు విద్యార్ధినాయకులు. మజ్ఞూ పాత్రధారిగా చక్రవర్తిని ముందే నిర్ణయించాడు సూత్రధారి. మేకప్ చేసి చూసి ” మై గాడ్, అచ్చం మజ్నూవే ఫో!” అంటూ  జబ్బ విరక్కొట్టాడు మితృడు మోహన్ రావు.
“చక్రవర్తి ఎప్పుడూ ఇంత అందంగా కనిపించలేదు. వెలగల దుస్తులు వేస్తే అతను చక్రవర్తి లాగే ఉన్నాడు. బీదతనం  అందాన్ని మక మకలాడిస్తుంది”  అన్నది సరోజ – రాణితో కదూ అంది ప్రశ్నించే కనుపాపలతో.
ఈసుతో నిర్లక్ష్యంగా కళ్ళు చక్రవర్తి పైకి తిప్పిన రాణి లజ్జతో మోములు చేసే ఊసులతో కళ్ళు సరోజవైపు తిప్పింది. తర్వాత అదో లోకంలో నివసించడం మొదలెట్టింది రాణి.
దేహం ఇక్కడే వదిలి మరో లోకంలోకి బట్వాడా అయిన రాణి బుగ్గపై వేలితో కోపంగా పొడిచి మరీ అడిగింది మాలిని
“అక్కడ పిలుస్తున్నారు వినపడుతోందా? “అని.
రాణీ వెనుదిరిగి చూసేసరికి కాలేజీ విద్యార్ధి సంఘం నాయకుడూ, నాటక సూత్రధారీ అయిన ఫలానా రావుగారు ‘సదరు నాటకం విషయంలో లైలా పాత్రకు మిమ్మల్ని ముందే బుక్ చేసుకున్నా. వెనకాల అడగాలని వచ్చాం. ఇందుమూలంగా దానికి మీ అంగీకారం అడుగుతున్నాం కనక అది ముందే ఇచ్చేసినట్టు భావిస్తూ దానికి మీకు నమస్తే” అని తర్వాత కార్యక్రమంలోకి వెళ్ళిపోయాడు.
పెదవి దాకా వచ్చి ఆగిపోయిన అనేక అనుమానాల, అభ్యంతరాల మరీ కారణాల, భయాల తిరస్కారం పురస్కారంగా మారి నవ్వులు పువ్వొత్తిలా రాలువారాయి రాణీకి. మేకప్పులో చక్రవర్తిత్వం పెర పెరలాడుతున్న చక్రవర్తి చలించాడు ఒకింత. “వీరభద్రం కూతురు రాణీయా!”
“అవున్రా!  అప్పుడే విషాద భంగిమా నువ్వూనూ, ఇహ పద నీ పోర్షన్ చదవాలి” అన్నాడో నేస్తం.
ప్రేక్షకుల కరతాళ ధ్వనుల మధ్య సవాలక్ష ప్రేక్షకుల నవ్వొత్తుల మధ్య నాయికా నాయకులు రజత పాత్ర అందుకున్నారు ఉత్తమ నటనకు. కాలేజీలో ఉత్సవాలు దీపావళి లా వెలుగుతో వెలసిపోయాయి.
వీరభద్రం సూట్ ఫైల్ చేశాడు కోర్టులో. సూర్యం-ఫలానా తేదీలోగా బాకీ మొత్తం కక్కాలనీ లేకపోతే అటాచ్మెంట్ తప్పదనీ జడ్జి గర్జించాడు.
సదరు తేదీకి అన్నీ అయిపోయాయి. సూర్యం సూర్యచంద్రాదులు తోడుండే పాకలో కాపురం- బతకలేక బడిపంతులు ఉద్యోగం బరువుగా లాగుతూ.
ఇంట్లో వళ్ళు పట్టించుకుంటూ వీరభద్రం సూర్యం చెంబూ, తప్పేలా ఇల్లూ వాకిలీ వేలం వేసిన డబ్బంతా బాకీ కింద జమ కట్టించి గుమాస్తా రామనాధంతో “ఏమంటున్నారు తండ్రీ కొడుకూనూ?” అన్నాడు వైఖరిగా తన దెబ్బకు సూర్యం, చక్రవర్తీ ఏమనుకుంటున్నారో తెలుసుకుందామని.
భాగ్యవంతుల ఇళ్ళల్లో భాషాప్రవీణ రామనాధం చేతులు నలుపుతూ ” ఆ ఇంకా అనేదేముంది కొంపంతా చీకటయ్యాకా వాడింకా సూర్యమేమిటి? అన్నాడు దీర్ఘం తీస్తూ.
సింహంలా నోరంతా తెరిచి ‘హ హ హా అంటూ హాస గర్జన చేశాడు స్వీయ విజయగర్జనగా వీరభద్రం. కొంచం సేపు అలా గడిచింది.
‘చక్రవర్తిట, కొడుక్కు పేరు పెట్టాడు చూడు. దేనికి చక్రవర్తో? హడుక్కు తింటానికి అన్నాడు బొజ్జ నిమురుకుంటూ వీరభద్రం ఏవగింపు మొహంతో.
” అయ్యా, ఒక్క మాట. ప్రపంచం చూడండి అన్నీ విపర్యయాలూ, విపరీతాలూనూ. గ్లాసెడు మంచినీళ్ళు తెచ్చి పెట్టని పిల్ల పేరు గంగ! కానీలేని బిచ్చగత్తె పన్నెండో కూతురు పేరు రాజకుమారి- పట్టెడన్నం పెట్టి యెరగని మహాతల్లి అన్నపూర్ణ- యేదో విలోమానుబంధాలూ, విపర్యాయానువాదాలూనూ లోకం” అన్న రామనాధం పాండిత్య ప్రకర్షకు  బొబ్బరింత పెట్టి నవ్వి ‘ అధ్భుతం” అని తలవిదిలించి కాంప్లిమెంటిచ్చాడు వీరభద్రం.
‘తన కూతురు నిజంగా రాణీయే’ అనుకున్నాడు సగర్వంగా తనలోతాను. “అన్నట్టు అమ్మాయి దగ్గర్నించి ఉత్తరాలు లేవేమిటో ఈ గొడవల్లో మరచాను”.
రామనాధం అందుకున్నాడు.
‘అమ్మాయి గారు మూడు లెటర్స్ రాసారండి వారం వారం తేడాతో- మూడు మూడు వందలు పంపమని- తొమ్మిది వందలు సదరు మేరకు దాఖలు చేశానండి మనీయార్డరుగా. ఈ గొడవల్లో పడి నేనూ మరచాను “అన్నాడు కంఠం కాళ్ళూ వణుకుతూ వినయం ప్రస్ఫుటమౌతున్న రామనాధం.
కాల్తున్న వళ్ళు పట్టించుకోలేక మండుతున్న ఉక్కు పిండంలా స్నానాల కొట్లోకి వెళ్ళి అవుతు ఖానా జీవం తీసేశాడు వీరభద్రం.
” ఆయన తత్వమే అంత, ఇవాల్టిదా” అని రామనాధంతో అంటూ మూతి విరుస్తూ వెనుదిరిగి లోపలికి వెళ్ళింది వర్ధనమ్మ.
ఒకనాడు వీరభద్రం పేరిట ఉత్తరం వచ్చింది. పరీక్షలకు అమ్మాయి హాజరు కాలేదని.. హాస్టల్ లో ఆమె ఉండటం లేదని.. పదిహేను రోజుల క్రితం ఖాళీ చేసిందని.
తెల్లబోయాడు వీరభద్రం. బావురుమంది వర్ధనమ్మ. కనుబొమలు ముడివేసి మరీ ఆలోచించసాగాడు రామనాధం. వర్ధనమ్మకు ధైర్యం చెప్పి, రామనాధం భార్యను ఆమెకు తోడుగా ఉంచి వీరభద్రం రామనాధం ఆదుర్దాగా బయలుదేరి వెళ్ళారు మూడుగంటల బండిలో మద్రాసుకు.
రైలు నడుస్తుండగా రామనాధం అన్నాడు. “మన సూర్యం కొడుకున్నాడే, వాడికైనా తెలీకుండా ఉంటుందంటారా ఏమిటో, ఏం జరిగిందో, ఎక్కడైనా అమ్మాయి కనిపించి అయినా ఉండదూ”
చటుక్కున ఏదో స్ఫురించిన వీరభద్రం ‘ లేకపోతే మన మీద పగ చేత ఆ దిక్కుమాలిన చక్రవర్తిగాడు ఏదైనా అత్యాచారం చేయించలేదు కదా” డగ్గుత్తికతో సందేహం వెలువరించాడు.
” ఛా ఛా వాడివల్ల అటువంటిదేం జరగదు. అయినా తల్లితండ్రులని కూడా పిలిపించాడట మద్రాస్. వాళ్ళు కూడా వెళ్ళి పక్షం రోజులవుతోంది”  అంటూ చెప్పుకు రాసాగాడు.
‘ఏవిటో గొడవ’ అన్నట్టు వీరభద్రం కిటికీలోంచి బయటకు చూస్తూ కాసేపు ఆలోచించాడు.
ఆదుర్దాతో ప్రిన్సి పాల్ రూములో అడుగుపెట్టి, తొట్రుపాటుగొంతుతో తన విషయం వివరించి ప్రిన్సిపాల్ రాసిన ఉత్తరం ఏమిటని ప్రశ్నించాడు వీరభద్రం. ఆశతో, ఆచూకీల కొరకు రామనాధం కూడా కొన్ని ప్రశ్నలు వేశాడు. కాని ఇద్దరూ నిరుత్సాహంతో బయటకు వచ్చారు.
మళ్ళీ ఏదో జ్ఞాపకం వచ్చి రామనాధం లోపలకి వెళ్ళి బయటకొచ్చాడు. “చక్రవర్తి గాడు పరీక్షలు కూడా వ్రాసాడట” అన్నాడు వీరభద్రంతో. “ఐతే ఇప్పుడేమంటావ్” అన్నాడు వీరభద్రం. వాడింటి ఎడ్రస్ తీసుకున్నాను, పోదాం పదండి మాంబళం’ అంటూ దారి తీశాడు రామనాధం.
ఇంటి గేటు మూసి ఉంది. “చక్రవర్తి, సినీ ఆర్టిస్ట్’ అని బోర్డ్ ఉంది.
గేట్ దగ్గర తారాట్లాడుతూ ‘పెద్ద కాంపౌండూ, బంగళా వీడెవడో సినిమా యాక్టరు, ఛా వీడైఉండడు ‘ అనగానే గేటు వెనక భౌమన్న ఆల్సేషియన్ కుక్క అరుపుకు ఉలిక్కి పడ్డాడు వీరభద్రం. “కుక్కలున్నాయి జాగ్రత్త’  అని వత్తురు వత్తురు మంటూ రాసి ఉన్న బోర్డ్ చదివాడు రామనాధం.
ఇంతలో సింహద్వారంలోంచి సిల్కు లాల్చీ పైజామా వేసుకున్న యువకుడు మూర్తిగొన్న యువత లాగా, సుందరతి దగ్గరకు వచ్చి చూసి, గేటు తెరిచాడు. రామనాధం నిలువునా ఆశ్చర్యపోయి ” నేనెవరో”.. అనబోయాడు. “అదేమిటండి గుర్తు పట్టాను లెండి’ అంటూ నవ్వి ఆహ్వానించాడు యువకుడు.
వీరభద్రం వెనుతిరిగి చూసాడు. అవమానం, ఆశ్చర్యం, భయం మూడు ముప్పిరిగొని ఉక్కిరిబిక్కిరైపోయాడు. తలదించుకుని మెల్లిగా అడుగులు వేస్తూ వెళ్ళిపోబోయాడు. రామనాధం ఏమీ చేయలేక ఇటు యువకుడివైపూ, అటు వీరభద్రం వైపూ చూస్తూ నిలబడిపోయాడు. యువకుడు ఆశ్చర్యంతో చూస్తూ ఉండి పోయాడు. ఇంతలో ఒక పెద్ద ప్లిమత్ కారు నడిచి మెల్లిగా రెండడుగులు వేసిన వీరభద్రం ముందు వచ్చి ఆగింది.
కార్లోంచి దిగిన ఒక బక్కపలచటి పెద్దమనిషిని చూసి వీరభద్రం మరింత నివ్వెరపడిపోయాడు. అయిదు వేళ్ళకు తొడిగిన రాళ్ళ ఉంగరాలు ధధగ మని మెరుస్తుండగా వీరభద్రం భుజం పై చెయ్యి వేసి ” రండి వీరభద్రం గారూ” అంటూ లోపలకి ఆహ్వానించి తీసుకువచ్చాడు.
గేటు దగ్గర నిలుచుండిపోయిన యువకుడిని చూపిస్తూ “వీడెవరో మీకు తెలుసనుకుంటాను” అనాడు ఆ వ్యక్తి.  గొంతు కాస్త సర్దుకుని ” మీ అబ్బాయి, నేను గుర్తుపట్టాను” అధోస్వరంతో అన్నాడు వీరభద్రం. కాదు, అయితే సరిగా గుర్తించలేదు. ప్రఖ్యాత సినీ నటుడు, లక్షా ధికారి.  పూర్వాశ్రమంలో ఒక బడిపంతులు కొడుకు.  పేరుకు మాత్రం “చక్రవర్తి” అని కొంచం ఆగి  పరీక్షగా చూసాడు వీరభద్రం ముఖంలోకి ఆ పెద్దమనిషి.
అణువు అణువు తనువెల్లా మాటలు ఈటెలై బాధించగా ” సూర్యం అదృష్టవంతుడివి, నాకు ఈ జన్మలోనే బాగా బుధ్ధి చెప్పావు” అని గొణిగాడు తలవంచుకుని వీరభద్రం.
ఏమీ అర్ధం కాక తనను తను గిల్లి మరీ చూసుకుని మరీ చూస్తున్నాడు రామనాధం.
తిరిగి సూర్యం అందుకున్నాడు. అప్పటి చక్రవర్తి కాదు సుమండీ వీరభద్రం గారు. అన్నానికి లేనివాడు చక్రవర్తేమిటని మీరు నా ముఖాన్నే నిందించారు. కనుకనే మీ ముఖాన్నే నేనూ ఒక మాట చెప్పవలసి వస్తున్నది. నా కొడుకు ఈ నాడు మీ ఇంటికే చక్రవర్తి.  మీ అమ్మాయి నా కోడలు.
ఈ మాటలు విని ఒక్కసారి గరిమనాభి తిప్పినట్లయింది వీరభద్రానికి. ఉప్పెనలో తెప్పమీద ఉన్నట్లు కళ్ళు తిరిగిపోయాయి.
“మంగళాశాసనం పొలిమేర దగ్గరనే అయిందిగా. సరే లోపలకి దయచేయండి బావగారూ. అమ్మాయినీ అల్లుడినీ దీవించండి ” అంటూ సూర్యం దారితీశాడు భావగర్భితంగా.
వెంటనే వెనకనించి రామనాధం అన్నారు. ‘ఇంత ఆస్తిపరులై కట్నం ఆశించలేదు సరికదా, ఉన్న చెంబూ తప్పేలా కూడా ఎదురిచ్చి చేసుకున్నట్లయింది’ అన్నాడు.  వీరభద్రం ‘దౌ టూ బ్రూటస్’  అన్నప్పటి సీజర్ ముఖం పెట్టి రామనాధం ఆయన అన్నది చాలక నువ్వు కూడానా’ అన్నాడు సినిమాలో నటుడిలాగ.
అమ్మాయిని వెతుక్కుంటూ వచ్చి ఒక గొప్ప ఇంటి కోడలిగా చూసిన ఆనందంతో వీరభద్రం, విపర్యయ సిద్ధాంత ప్రవక్త రామనాధం ఇల్లు చేరుకున్నారు మర్నాడు.
మర్నాడు ఒళ్ళు పట్టించుకుంటూ వీరభద్రం ” నీ విపర్యయ సిద్ధాంతం వీగిపోయిందోయ్ రామనాధం, దానిప్రకారం చక్రవర్తి ఏమీ లేని వాడు కావాలి. ఆ కార్లలో షికారు చేసేవాడు ఎలా అవుతాడు? ” అన్నాడు సల్లాపంగా.
“లంకంత మీ కొంపకు వాడు చక్రవర్తి అయ్యాడే.  బ్రతకలేక బడిపంతులు కొడుకు విపర్యయం కాదుటండీ” అన్నాడు రామనాధం.
“మరి వాళ్ళ పెళ్ళి మన అంతస్థుకు తగ్గట్టు చేద్దామండీ- ఆ రిజిష్ట్రీ పెళ్ళితో సరిపెట్టుకోక. ఒక్కగానొక్క పిల్ల మనకు ” అంది వర్ధనమ్మ.
“చిన్నపిల్లలు పెద్దవాళ్ళకు బాగా బుధ్ధి చెప్పారు. ఓడలు బళ్ళూ, బళ్ళు ఓడలూనూ. సదరు కధ అంతా విపర్యయాలూ, విడ్డూరాలూనూ”  అని గొణుక్కుంటూ మెట్లు దిగి ఇంటికెళ్ళాడు రామనాధం.
రచన: రామా చంద్రమౌళి
శైల చెప్పింది.  ప్రస్తుతం ట్రెండ్ ఏమిటంటే. .  ‘పాత ఒక వింత. . కొత్త ఒక రోత ‘.  ఆంటిక్ సైకాలజీ అదే కదా.  పురావస్తువులపై  మనిషికి మక్కువెందుకంటే. .  ఓల్డ్ ఈజ్ గోల్డ్.  అందుకు. సర్కస్ కళ ఓల్డ్. అందుకే గోల్డ్. ఐతే మనం దీన్ని ఆధునీకరించి. . కొన్ని కొత్త భారతీయ గ్రామీణ యుద్ధ కళలనూ,  స్కిల్స్ నూ ప్రవేశ పెట్టాలి.
       కాబట్టి ఒక కార్యాచరణ ప్రణాళికను తయారు చేద్దాం శైలా. తర్వాత చూద్దాం. మన లక్ష్యమైతే ఈ కళను బ్రతికించడమేగాని డబ్బు సంపాదించడం మాత్రం కాదు.
      “సో” అన్నాడు జయరాజ్.
      ముందు సర్కస్ కంపనీకి ఒక పది రోజులు సెలవు ప్రకటించి స్టాఫ్ అందరికీ వాళ్ళ వాళ్ళ ఇష్టమున్న నిర్ణయం తీసుకొమ్మనీ. . ఈ జీవితమే బాగుంటుందని అనుకున్నవాళ్ళు మాత్రమే మనతో కొనసాగమనీ ఆప్షన్ ఇచ్చుట. తర్వాత చూద్దాం.
      “మనం. . దుస్సాహసం చేస్తున్నామా జయరాజ్ ”
      “లేదు శైలా. . ఐతే నేనేమనుకుంటున్నానంటే. . మన ఇండియన్ రూరల్ మార్షల్ కళలనూ,  గ్రామీణ కళా నైపుణ్యాలనూ మనం విస్తృతంగా పర్యటించి గుర్తించి వాటిని గనుక తగురీతిలో మన సర్కస్ లో కూర్చినట్లయితే వాటిని విదేశాల్లో గనుక ఎఫెక్టివ్ గా ప్రదర్శించగలిగితే. . ఇదే ‘గ్లోబల్ సర్కస్ ‘ గ్లోబల్ గా రాణిస్తుంది తప్పకుండా. ”
      “ఒప్పుకుంటా జయరాజ్. నేను నీ ఈ ఆలోచనలను. . కొత్త కళలను కూర్చుట. . విదేశీ ప్రయత్నాలు చేయుట. . అనే ప్రతిపాదనలను సమర్థిస్తాను. శ్రమ పడుదాం బాగా కలిసిమెలిసి. ”
     “శైలా. . మూడు రకాల భార్యాభర్తలున్నారు ఈ సమాజంలో. . ఒకటి ఇద్దరూ విడి విడి వ్యవస్థలు. తెచ్చి పెడితే తింటా. . చస్తే ముండ మోస్తా. . టైపు. రెండు. . ఎవరికివారు రెండు వ్యవస్థలు. వేర్వేరు బాధ్యతలు. . హక్కులు. . కాని కలిసి పని చేయడాలు. ఇక మూడు. . ఇద్దరూ భౌతికంగా వేర్వేరే ఐనా ఒకే వ్యవస్థ. ఒకటే శరీరం. ఒకటే ఆత్మ. ఒకటే జీవితం. మనది మూడవ తరహా శైలా. నడుద్దాం కలిసి. . ముందు విసృతంగా పర్యటిద్దాం. కేరళ లో కుండలినీ విద్యపై అధారపడ్డ అద్భుతమైన కలరిప్పట్టు యుద్ధ కళ ఉంది. పంజాబ్ లో అద్భుతమైన గ్రామీణ క్రీడలున్నాయి. . కళ్ళకు నల్లని గుడ్డను కట్టుకుని సుత్తెతో మనుషుల మధ్య అక్కడక్కడ పెట్టిన వందల కొబ్బరికాయలను పగులగొట్టుట. మూడు గుర్రాలపై స్వారీ చేయుట. తెలంగాణాలో సాధనాసురుల విద్యలు. . చాతీపై బండలను సుత్తెతో పగులగొట్టుట. . ఇలా ఒక్కో ఐటం ను పది నిముషాల చొప్పున మూడు గంటలు ప్రదర్శిస్తే. . ” చెబుతూ పోతున్నాడు జయరాజ్ భవిష్యత్తును దర్శిస్తూ.
            ఆ రోజు సర్కస్ హైదరాబాద్ జింఖానా  గ్రౌండ్స్ లో ఉంది. ప్రదర్శన చివరిరోజు. దీని తర్వాత నాగపూర్ కు మారాలి. కాని ఒక నెల రోజులు విరామం ప్రకటించారు.
      రాత్రి తొమ్మిది గంటలకు తనదీ,  శైలదీ కత్తులు విసిరే విద్య ప్రదర్శనా, గ్లోబ్ మోటార్ సైకిల్ డ్రైవింగ్ షో ఉంది.
      ప్రతిరోజూ ఒక మరణం. . ప్రతి రోజూ ఒక జననం.
      ఏడు గంటలైంది. ఫస్ట్ షో మొదలై పావుహంటై. ,
      మేనేజర్ క్యాబిన్ నుండి చూశాడు. ఆఖరి రోజు కాబట్టి జనం బాగానే ఉన్నారు. లోపల ఝూలా నడుస్తోంది. ఝూలా అనేది ఒక ఎవర్ గ్రీన్ ఐటం సర్కస్ ప్రదర్శనల్లో. బయటికి చెప్పుకోరుగాని ఆడవాళ్ళ అందాలు ఆ ఐటంలో చాలా కీలక పాత్ర వహిస్తాయి. అందమైన ఆడపిల్లలని ఝూలా కోసం అట్టిపెట్టుకుంటారు కాస్త ఎక్కువ పేమెంటైనా ఇచ్చి.
      కిందికి వచ్చి ఒకసారి అనిమల్ లాంజ్ వైపు వెళ్ళాడు జయరాజ్.
      పాపం పరాశర్ కు జంతువులంటే ఎంత ప్రేమో. అతను దగ్గరగా వెళ్ళగానే సింహం. ఏనుగులు, గుర్రాలు. . కోతులు. . అన్నీ చుట్టూ మూగుతూండేవి.
      తన కూతురు జయకూడా లాస్ట్ రెండేండ్లవరకు ఈ జంతువులతోనే ఆడుకునేది.
      ఇప్పుడు వాళ్ళెవరూ లేరు.
      నిస్సందేహంగా తమ సర్కస్ జీవితం పూర్తిగా భిన్నమైంది.
      ఇదో లోకం.
      శైల చెప్పింది సిబ్బంది అందరికీ. . సర్కస్ మున్ముందు ఎలా ఉంటుందో అని. చాలా మంది వెళ్ళిపోతారనుకున్నారు తాము. కాని విచిత్రంగా ఏ ఇద్దరు ముగ్గురో తప్ప అందరూ తమతోపాటే కొనసాగుతానన్నారు. ‘డై టుగెథర్ ‘అన్నారు.
      ఎంత సంతోషమో.
      అప్పుడనిపించింది జయరాజ్ కు. . తాము తప్పనిసరిగా విజయం సాధించబోతున్నారని.
      విజయానికి అతని నిర్వచనం బాగా డబ్బు సంపాదించడం కాదు. ‘ఒక యోగ్యమైన లక్ష్యాన్ని మనిషి అంచెలంచెలుగా అందుకోవడమే విజయం’ అని అతననుకుంటాడు.  
*****
         ఒక్క నాలుగు నెలల తర్వాత.
         ఫ్రాన్స్.
         పారిస్.
         ఈఫిల్ టవర్.
         ఈఫిల్ టవర్ నుండి దాదాపు రెండు కిలోమీటర్ల దూరంలో. . హోటల్ కెన్సింగ్టన్ ప్రక్కన. . డి లా బోర్డొన్నై రోడ్. . విశాలమైన ఖాళీ స్థలంలో. ,
         ‘గ్లోబల్ సర్కస్-ఇండియా’
         దేదీప్యమానమైన విద్యుత్ కాంతులీనుతున్న ఆవరణలో. ,
         పదిహేనురోజుల నుండి హౌజ్ ఫుల్ కలెక్షన్లతో. . నడక.
         ప్రతి వృత్తికి కొంత క్రమశిక్షణ అవసరమని పూర్తిగా విశ్వసిస్తాడు జయరాజ్.
         ఏ పరిపాలనా వ్యవస్థలో నైనా యజమాని గానీ, అధికారి గానీ చాలాసార్లు ఎందుకు విఫలులౌతారంటే. . వాళ్ళు వాళ్ళ కింద పనిచేసే అందర్నీ సంతోషపెట్టాలనుకుంటారు. కాని జీవితంలో విజయాలను సాధించాలనుకునే వారు బిల్ కోస్బీ చెప్పిన ఒక మేనేజ్మెంట్ సూత్రాన్ని జ్ఞాపకం పెట్టుకోవాలి. ఆయనేమన్నాడంటే ‘ నాకు విజయ రహస్యం తెలియదు. కాని ఓటమి రహస్యం తెలుసు. అందరినీ సంతోషపెట్టడానికి ప్రయత్నించడమే ఓటమికి కారణం’అని.
         జయరాజ్ గ్లోబల్ సర్కస్ ను ఖండాంతరం చేయడానికి రెండే ప్రాధాన్యతలను పాటించాడు. ,
         ఒకటి. . ప్రపంచ వ్యాప్తంగా ఉన్న సర్కస్ లను విసృతంగా పర్యటించి చూచి వాటిలో లేని క్రొంగొత్త అంశాలను. . ముఖ్యంగా భారతీయ వారసత్వ యుద్ధ కళలను. గ్రామీణ సంప్రదాయ విద్యలను. . ప్రవేశపెట్టి అద్భుతమైన ఆదరణను ప్రపంచ ప్రేక్షకులనుండి పొందడం.
         రెండు. . కఠినమైన క్రమశిక్షణను తమ టీంలోని ప్రతివ్యక్తీ తన జీవనవిధానంగా చేసుకుని విజయంలో భాగస్వామి కావడం.
         ఉదాహరణకు. . భారతీయ పంచమ వేదమైన మహాభారతంలో వర్ణితమైన ‘మత్స్య యంత్రం’ ను ఒక ఐటంగా చేసి. . ఆ అంశాన్ని ప్రదర్శిస్తున్నపుడు ఒక స్త్రీ తన అద్భుతమైన గొంతుతో చేసే తీయని వ్యాఖ్యానం, ఇచ్చే వివరణ ఎంతో మందిని ఆకర్షించి దానికి ఎనలేని గౌరవాన్ని ఆపాదించి పెట్టింది. ఆ మత్స్య యంత్రంలోని చేపను బాణంతో కొట్టే వ్యక్తి మన భారతీయ హిమాచల్ ప్రదేశ్ కుర్రోడు. వాని చదువు ఏడవ తరగతి.
          ‘మీరు ఎంత గొప్ప ఉత్పత్తిని తయారు చేస్తున్నారన్నది ముఖ్యమే ఐనా దాన్ని ఎంత ఆకర్షణీయంగా వినియోగదారునికి అందించగలుగుతున్నారన్నది ఇంకా ప్రధానమైన విషయం’అనే సూత్రం ఏ ఔత్సాహికునికైనా ఉపయోగకరమైందే.
          ఆ రోజు రాత్రి సెకండ్ షో లో తమ ‘కత్తుల విసిరివేత ‘అంశం ఐపోయిన తర్వాత శైల, జయరాజ్ తమ పై అంతస్తు ఆఫీస్ గదిలో కూర్చుని. ,
         “షెడ్యూల్ చెప్పు శైల”అన్నాడు జయరాజ్.
         తన టాబ్లెట్ ను చేతిలోకి తీసుకుంది శైల. వ్రేలితో టచ్ స్క్రీన్ ను జరుపుతూ. ,
         ఈరోజు ఏప్రిల్ పదహారుగదా. . ఇరవరెండు వరకు ఇక్కడే. తర్వాత ప్రక్కన స్పెయిన్. . రాక్ గ్రౌండ్స్.  మే మూడు నుండి పదహారు వరకు. తర్వాత బెల్జియం. . మే ఇరవై రెండు నుండి జూన్ ఐదు వరకు. . నెక్స్ట్. . స్విట్జర్ ల్యాండ్. . ఇటాలీ.
         “మళ్ళీ ఇండియాకు ఎప్పుడు”
         “సెప్టెంబర్ పది.  న్యూ ఢిల్లీ”
         “శైలా. . జీవితంలో చాలా కోల్పోయి. . ఇంకేవో చాలా పొంది. . కొంత వెలితి. . కొంత నిండుదనం. . కొంత తృప్తి. . కొంత ఆత్మానందం. . ఇక ఈ జీవితం చాలనిపిస్తోంది శైలా” జయరాజ్ ఎక్కడకో ఆకాశంలోకి. . చుక్కల్లోకి చూస్తూ.
         అతని మనసు ఏ మేఘాలూ లేని ఒట్టి నిర్మల నీలాకాశంవలె ఉంది.               
   “ఒక విషయం చెబుతా జయరాజ్. . తక్కువ వయసులో ఎక్కువ జీవితాన్ని, ఎక్కువ కష్టాలను, ఎక్కువ కన్నీళ్ళను. ఇప్పుడు ఎక్కువ సంతోషాన్నికూడా చూస్తున్న వాళ్ళము మనం. జీవితమంతా సాహసాన్నే నమ్ముకున్న వాళ్ళం. మనుషులని నిర్మల హృదయంతో ప్రేమించి దురదృష్టవశాత్తు కొందరిని కోల్పోయిన వాళ్ళం. జయ. . పరాశర్. . చిత్ర. . వీళ్ళందరూ మనుషుల్లో దేవతలు. ఒక్కటే నేర్చుకున్నా ఈ జీవిత పయనంలో. పరిమితమైన ఆశ. . చిన్ని చిన్ని కోరికలు. . అంతే. కోట్ల మీద కోరికలు లేవు. . మన సర్కస్ మన కుటుంబం. మన సంపాదనంతా మన స్టాఫ్ దే. ఎందుకంటే మనదగ్గరున్న ప్రతి పైసానూ సంపాదించింది వాళ్ళే. భారతీయ చింతన ప్రకారం’నాది ‘అనేదే లేని పరిత్యాగ సిద్ధాంతం ఎంత గొప్పదో. ఐయాం ప్రౌడ్ టు బి ఏన్ ఇండియన్. ”
        శైల చెబుతూనే ఉంది. . ఒక తాదాత్మ్యతలోనుండి.   
                                                                 ***        
        కొన్ని అంతే. మొదట విన్నపుడు నమ్మబుద్ది కాదు.
        భూమి గుండ్రంగా ఉన్నదని గెలీలియో చెప్పినపుడు ‘ఛీ వెధవా. . ఎంచక్కా భూమి కనుచూపు మేర చదునుగా. . బల్లపరుపుగా ఉంటే వీడేమిట్రా గుండ్రంగా ఉందని కారుకూతలు కూస్తాడూ అని ‘గెలీలియో ను గేలి చేసి ఆటపట్టించారు జనం. నమ్మలేదు
       మాక్స్ మిల్లన్ రెండు చక్రాలపై సైకిల్ అనే యంత్రమొకటి ఎంచక్కా గాలిలో ఏ దన్నూ లేకుండా నిట్టనిలువుగా నిలబడి నడుస్తూ వస్తుందని చెబితే ‘మా అయ్యే. . ఎంటీ. .  రెండు చక్రాలున్న  బండి ఊర్కే గాల్లో నిలబడి గిరగిరా తిరుగుతూ నడుస్తూ రావడమే కాకుండా మనుషుల్ని మోసుకుని కూడా పోతుందా’అని బోలేడు ఆశ్చర్యపోయి ముక్కులమీద వేళ్ళేసుకుని జనం వెర్రోళ్ళయిపోయేరుగదా. అప్పుడూ నమ్మలేదు.
       జనం ఏ పరమ సత్యాన్ని చెప్పినా మొదట్లో చచ్చినా నమ్మలేదు.
       తర్వాత్తర్వాత వస్తువులు పుట్టి, కళ్ళముందు కనబడి. . ఋజువులేర్పడిన తర్వాతగానీ. .   అప్పుడు నమ్మేందుకు కొంచెం సిద్ధపడి,
       ఐతే ఎవరు నమ్మినా నమ్మకున్నా,
       ఈ సృష్టి అలా సాగుతూ. . అలా జరుగుతూ. . అలా నడుస్తూనే ఉంది.
       సదాశివం కూడా తను మొదలుపెట్టిన ‘సేవ్ రాక్’ఉద్యమం ఇంత త్వరగా. . అంటే ఈ మూడేళ్ళలోనే ఇంత ప్రజాదరణ పొంది ఇంత వేగంగా విస్తరిస్తుందని అతనే ఏ ఒక్కరోజూ అనుకోలేదు. ఒకే ఒక్కడు.   చేతిలో ఒక ప్లకార్డ్ పట్టుకుని ఎక్కడ రాళ్ళను, కొండలను ముక్కలు ముక్కలు చేస్తున్నారో అక్కడికి చేరుకుని అరచి అరచిన రోజు అందరూ ‘వాడొక పిచ్చి వెధవ పొనీ’ అని చూస్తూ వెళ్ళిపోయారు. కాని ఇప్పుడు ఒక్క వ్యక్తే ఒక ప్రబలమైన శక్తిగా మారి. ,
       ‘ఈ రోజు సదాశివం ఒక శిలా రక్షకుడు ‘
        సదాశివంకు ఒక పనిచేసే పద్ధతుంది. ఎప్పుడూ ఒంటరిగానే బయల్దేరుతాడు. ఎవరో వెంటవస్తారని ఎదురుచూడడు. ఎవరినీ నమ్మడుకూడా. తననుమాత్రమే తాను నమ్మి ప్రతిసారీ ఉద్యమంలోకి బయల్దేరాడు. . వెంట ఒక ప్లకార్డ్ మాత్రం తప్పనిసరి. ఆ అట్టముక్క ఒకటి చాలా శక్తివంతంగా జనంతో మాట్లాడుతూండడం గమనించాడు సదాశివం.
        ఈ మధ్య ఒక విధానం కనిపెట్టాడు. అదేమిటంటే ఏ పనీ పాటా లేని, కాస్తో కూస్తో పేరూ గుర్తింపూ కావాలని ప్రాకులాడే ఇంజనీరింగ్ కాలేజ్ పోరగాండ్లను వెంటబెట్టుకుని ప్రతిఘటనకు బయల్దేరడం మొదలెట్టాడు. అందువల్ల పిల్లలకూ పబ్లిసిటీ. . మీడియాలో చర్చ.
        చివరికి గ్రానైట్ బిజినెస్ చేసే ప్రతి వ్యాపారికీ సదాశివమంటే సింహస్వప్నమైపోయింది.
        అప్పుడు. . ఆ క్షణం. . సదాశివం తన బట్ట సంచీని భుజానికి తగిలించుకుని బయల్దేరాడు. ఆ బ్యాగ్ లో గతవారం కలెక్టర్ ఆఫీస్ నుండి సమాచార చట్టంకింద సేకరించిన విష్ణు గ్రానైట్ ఇండస్ట్రీస్ చరిత్ర అంతా ఉంది.
        అతని సిద్దాంతం ఒకటే. ‘ మొండివాడు రాజుకన్నా బలవంతుడు ‘. . అని.
        సెల్ ఫోన్ తీసి సమ్మయ్యకూ, రవీందర్ రెడ్డికీ, ప్రసాదరావుకూ చేశాడు. వాళ్ళు వస్తున్నాం సార్. . అన్నారు.
        ప్రతి సందర్భంలోనూ సదాశివం బట్ట సంచీలో ఒక రాయి ఉంటుంది. . నల్లగా. ఎవరైనా దగ్గరికి రాగానే దాన్ని బయటకు తీస్తాడు. చూసేవాళ్ళకు ఇతను దాంతో కొడతాడేమోనన్నట్టనిపిస్తే. . పాపం అలా ఎన్నడూ చేయకుండా. . రాయి గురించి చెప్పడం ప్రారంభిస్తాడు.  ‘ ఒక రాయి ప్రకృతిసిద్ధంగా ఏర్పడ్డానికి ఎలా రెండున్నర బిలియన్ల సంవత్సరాల కాలం పడుతుందో. . అది మానవునితోపాటు సహజీవనం చేస్తున్న ఎంత పురాతన వస్తువో విడమరిచి చెబుతూ చివరికి గుమికూడిన జనం ముందు రాయిని అపురూపంగా ముద్దు పెట్టుకుంటాడు. . చూస్తున్నవాళ్ళకు ‘అయ్యోపాపం ఇది పచ్చి నిజం కదా’అని బోలెడు జాలి కలుగుతుంది. ఎలా చేస్తాడంటే ఆ క్షణం సదాశివంతోపాటు ఉన్న ప్రతివాడూ ఇక జీవితంలో రాయిని ధ్వంసం చేయడుగాక చేయడు. అంతే.
          కొన్ని స్టాటిస్స్టిక్స్ చెబుతాడు సదాశివం ప్రజల ముందు.  ప్రతి సంవత్సరం ఈ రాష్ట్రంలో ఎలా దాదాపు మూడు వేల కోట్ల రూపాయల గ్రానైట్ వ్యాపారం జరుగుతున్నదీ, ఎన్ని వందల గుట్టలూ, కొండలూ మాయమై భూమిపై అందంగా శిఖరమై ఉన్న సౌందర్యం ఎలా ఒక లోయగా మారుతున్నదీ. . మన ప్రకృతి సంపదను చైనా, జపాన్లాంటి దేశాలకు ఎలా షిప్పులకు షిప్పులుగా ఎగుమతి చేస్తూ ఇక్కడ భావితరాలకు రాయి అనబడే పదార్థమే లేకుండా చేస్తున్నదీ, అక్కడ చైనావాడు మాత్రం వాడి గుట్టను భద్రంగా దాచుకుని మన గుట్టలను మాత్రం ఎలా విస్తరించి కబళిస్తున్నదీ ఒక వీడియో ద్వారా చూపిస్తాడు. అంతే ఇక శిల అనే పదార్థం ఒక దివ్యద్రవ్యమై జనం దృష్టిలో ఇక ఎన్నడూ విస్మరణీయంకాని పదార్థమౌతుంది.
       చివరికి అందరూ ‘మన శిలలను మనం. . కాపాడుకుందాం’. . ‘మన ప్రకృతిని మనం. . రక్షించుకుందాం’ . . ‘భావి తరాలకోసం. . శిలలను దాచిపెడదాం’ అని నినాదాలు చేస్తారు.
       మొత్తం ఓ ముప్పైరెండుమంది తయారయ్యారు. ఇక ఫరవాలేదు  అనుకుని తయ్యార్. మీడియాకు ఫోన్ చేయించాడు ఒక శిష్యునితో. ప్రెస్ వాళ్ళనూ రమ్మని కబురు. సమాచారముంది ఐలోని గుట్టల్లోనుండి రెండు స్పెషల్ లారీలు బయల్దేరబోతున్నై అని. ప్రత్యేకంగా ఈ గ్రానైట్ రాళ్ళను తరలించేందుకే డిజైన్ చేయబడి ఉన్న బాపతు పొడుగాటి లారీలు ఇక కదలాలి. ఒక్కోదాని మీద రెండ్రెండు టు బై టు గ్రానైట్ బండలు పెద్ద పెద్దవి. . నల్లగా.
       ఒక్క పావుగంటలోనే పరిస్థితి ఉద్రికతంగా మారింది. ప్రశాంతంగా ఉన్న ఊరులో ఓ వందమంది కలకలం. అసలు ఉద్యమకారులకు మధ్యలో దారినబోయే దానయ్యలు ఓ ఇరవైమంది. . అలా.
       “వారసత్వ సంపద.  రాళ్ళనూ”
       “రక్షిద్దాం”
       “రాళ్ళను రక్షిద్దాం”
       “ప్రకృతి సమతుల్యాన్ని కాపాడుదాం”
       “సేవ్ రాక్స్ ఉద్యమం”
       “వర్థిల్లాలి”
       “భావి తరాలకోసం”
       “శిలలను కాపాడదాం”
       నినాదాలు మారుమ్రోగుతున్నాయి. . కొండల్లో. . గుట్టల్లో. చుట్టూ తిని పారేసిన ఎముకల రాశుల్లా స్లాబ్స్ ను కోసితీసుకోగా మిగిలిన రాతి స్క్రాప్. . గుట్టలు గుట్టలుగా.
       అక్కడంతా గుంపులు గుంపులుగా లేబర్. . తమిళనాడు నుండి పొట్టచేత పట్టుకుని వచ్చిన వాళ్ళు. ఎక్కడ బతుకు తెరువుంటే అక్కడికే. . వలస బతుకులు. వాళ్ళకు కూడా అర్థమౌతోంది తాము చేస్తున్నది తప్పేనని. కాని బతుకు తెరువుకదా. ప్రభుత్వాలు తీసుకోవాలి తగు నిర్ణయం.
      మేనేజర్ ఎవరెవరికో ఫోన్లు.
      బయల్దేరుతున్న రెండు లారీలను అడ్డుకుని వాటిముందు బైఠాయింపు.
      బిలబిలమని. . పోలీసులు. . టకటకమని ప్రెస్. . పది నిముషాల్లో మోటార్ సైకిళ్ళేసుకుని, కెమెరాలు పట్టుకుని టివి వాళ్ళు. . పరిస్థితి ఉద్రిక్తం. . నినాదాల హోరు.
      “ఏమిటి ఈ స్థితికి పరిష్కారం”అని అడుగుతున్నాడు ఒక మీడియావాడు సదాశివంను.
      “ఒక్కటే. . రాళ్ళను అనివార్యమైతే తప్ప ఉపయోగించకూడదు. సిమెంట్ ను వాడండి. నిర్మాణాలన్నింటినీ సిమెంట్. . ఇతర ప్రత్యామ్నాయాలతో కొనసాగించండి. . ఒక గుట్టపోతే మరో గుట్టను సృష్టించగలడా మనిషి. . . “సాగుతోంది సంవాదం.
        “అసలు ఈ గ్రానైట్ మాఫియా వెనుక ఉన్న హస్తాలెవరివి. . ఆ వివరాలేవైనా ఉన్నాయా మీదగ్గర”అని ఓ 36 టివి చానెల్ వాడి ప్రశ్న. ఆ చానెల్ వాడు రెండ్రోజుల క్రింద క్వారీ ఓనర్ను ఒక వెయ్యి రూపాయలు లంచమడిగితే వాడివ్వలేదు. అందుకని ఇప్పుడీ ప్రశ్న.
      “ఇప్పుడు మీ అందరిముందు ఈ క్వారీల గుట్టు రట్టు చేయబోతున్నాన్నేను. “అని సదాశివం తన బట్ట సంచీలోనుండి ఏవో కాగితాలను బయటికి తీస్తూండగా. ,
      “ఒక్క నిముషం. . ప్రజా ప్రయోజనాల దృష్ట్యా ఈ ఉద్యమాన్ని లైవ్ టెలికాస్ట్ చేద్దాం. . జస్ట్ ఎ మినట్. . “సెంట్రల్ స్టూడియోతో సంధానం చేసుకుంటున్నాడు.
      సదాశివం మూతి ముందు దాదాపు ఐదారు మైక్ లు.
      “నా దగ్గర జిల్లా కలెక్టర్ గారినుండి అఫీషియల్ గా సమాచార చట్టం కింద సేకరించిన వివరాలున్నాయి. ఇదిగో. . ఈ చుట్టుపక్కలున్న మొత్తం పదకొండు గ్రానైట్ ప్రాజెక్ట్ లకు సంబంధించిన డిటైల్స్. ”
      టివి చానెళ్ళలో ప్రత్యక్ష ప్రసారం మొదలైంది.
      “ఆశ్చర్య పోతారు వింటే. . దేశాన్ని ఎలా దోచుకుతింటున్నారో”
      “చెప్పండి. . ”
      “ఈ పదకొండు గ్రానైట్ ప్రాజెక్ట్ లన్నీకూడా ఒకే గ్రూప్ వి. వీటిలో. . ప్లీజ్ నోట్ డౌన్. . వి. రాజేశ్వర రావు అనే కాలిఫోర్నియా లో ఉండే ఎన్నారై పెట్టుబడిదారు. బేసిక్ ఇన్వెస్ట్ మెంట్ అతనిది. పది శాతం వాటా ఈ అన్ని కంపెనీల్లో. . మన జిల్లా ఎంపి ఆర్. రాం నర్సయ్యగారిది. ఇదిగో ఆయన రెండో పెళ్ళాం పేర ఉన్న పార్ట్ నర్ షిప్ అగ్రిమెంట్. ఇంకో పది శాతం మన మంత్రి గారు డి. దేవసహాయం గారిది. బినామీ పేర. . అంటే కె. జార్జ్, అతని బామ్మరిది  పేర. మరో పది శాతం డైరెక్టర్, డిపార్ట్ మెంట్ ఆఫ్ మైనింగ్ అండ్ జియాలజీ పి. రాఘవమ్మగారి భర్త రాజయ్య పేర. . డైరెక్ట్. ఇంకో పది శాతం. . ట్రాన్స్ పోర్ట్ అథారిటీ మహమ్మద్ రషీద్ గారి కొడుకు ఇక్బాల్ పేర. .  డి ఎస్ పి ఇంటెలిజెన్స్  సి. నరసింహారెడ్డి తన ఉంపుడుగత్తె లక్ష్మీరాజం  పేర  పది శాతం. .   ఇలా అందరూ. . అంటే రాజకీయ నాయకులూ, అధికారులూ,  పెట్టుబడిదారులు అందరూ కుమ్మక్కయి ఈ దేశ ప్రకృతి సంపదను బహిరంగంగా దోచుకుంటూ.” మాట్లాడుతున్నాడు సదాశివం స్పష్టంగా. జంకు లేకుండా. ఆధారాలుగా తన చేతిలోని సర్టిఫైడ్ కాపీలను చూపిస్తున్నాడు.
      అంతా రికార్డ్ ఔతోంది. గాలిలో వార్త వ్యాపిస్తూ ప్రపంచ పర్యంతమౌతోంది.
       “ప్రతి సందర్భంలోనూ చెబుతున్నాను నేను. . ‘ఈ సృష్టిలో దేన్నైతే మనిషి మళ్ళీ సృష్టించలేడో దాన్ని విధ్వంసం చేసే దుష్కార్యానికి దయచేసి పాల్పడవద్దు ‘అని. మనిషి కొట్టేసిన చెట్టును మళ్ళీ మొలిపించలేడు. . కాబట్టి చెట్టును రక్షించాలి. నదులు తన గర్భంలో తయారుచేసి ప్రసాదిస్తున్న ఇసుకను మనిషి మళ్ళీ పునః సృష్టించలేడు. కాబట్టి మనుషులు దయచేసి ఇసుకను ఈ రకంగా విచ్చలవిడిగా ఉపయోగించవద్దు. బి నేచర్ ఫ్రెండ్ లీ. ”
       స్టూడియో నుండి ఎవరో అడుగుతున్నారు.  “మీరు ఎన్నాళ్ళ నుండి ఈ సేవ్ రాక్స్ ఉద్యమాన్ని నిర్వహిస్తున్నారు. . ఇంతవరకు ఏమైనా సాధించారా. “అని.
              “ప్రతి సుదీర్ఘ యాత్రా ఒక్క అడుగుతోనే మొదలవుతుందని కదా ఆర్యోక్తి. మీరు చెప్పింది నిజమే. మొదట్లో నేనొక్కడినే ప్రతిఘటించే వాడిని. ఇప్పుడు మా సంస్థలో ఎనిమిదివేలమంది సభ్యులున్నారు. ప్రజల్లో చాలా అవేర్నెస్స్ ను కల్పించాం. ఇప్పుడు రాయి అంటే చాలా ప్రేమగా చూచేవాళ్లు వేల సంఖ్యలో ఉన్నారు నా చుట్టుప్రక్కల. ప్రభుత్వం కూడా ఈ ప్రతిఘటనను విస్మరించలేని స్థితికి వస్తోంది. మాలాగే ఈ కోణంలో ప్రయత్నిస్తున్న శిలల రక్షణ కారులతో. పర్యావరణ పరిరక్షణకారులతో చర్చలు జరుపుతోంది. రాయికి ప్రత్యమ్నాయమైన సిమెంట్. అడెసివ్స్ ఇతరేతర పదార్థాల గురించి అన్వేషణలు జరుగుతున్నాయి. నాకైతే నమ్మకముంది. మున్ముందు మనుషులు శిలలను ధ్వంసంచేయడానికి సాహసించని రోజు ఒకటి తప్పక వస్తుంది. ”
       “ఆ సుదినం కోసం ఎదురు చూద్దాం”
       తర్వాత కొందరు ఉద్యమంలో పాల్గొంటున్న ఇంజనీరింగ్ విద్యార్థులతో టివి యాంకర్ ప్రశ్న. . జవాబు. ,
       నడుస్తోంది ప్రసారం.
       అకస్మాత్తుగా రెండు వ్యాన్ లలో పోలీస్ దిగడం. . బిలబిలమని దూసుకురావడం. . లాఠీ చార్జ్. ,
       సదాశివంతో సహా అక్కడే బైటాయించడం. . అంతా గడబిడ. . తోపులాట,
       ఈలోగా ఎక్కడినుండో ఒక కంకర రాయి దూసుకొచ్చింది బుల్లెట్లా.
       ఆ వచ్చిన రాయి ఫఢేళ్ మని సదాశివం నుదిటిని తాకి,
       టపటపా రక్తం. . బొట్లు బొట్లుగా.
       సదాశివం చేతిలో ఉన్న నల్లని మెరుస్తున్న రాయిపై. . ఎర్రగా చుక్కలు చుక్కలుగా రక్తం. . కారుతూ,
       టివి ప్రసారాల్లో. . చేయి. . చేతిలో అచేతనమైన రాయి. . నల్లని రాయిపై ఎర్రని నెత్తురు బొట్లు. . ఫ్రీజ్ చేశారు.
       ఏదో స్తంభించిపోయింది.
       ప్రకృతి తనను తాను రక్షించుకునేందుకు ప్రత్యక్ష,  అప్రత్యక్ష పద్ధతుల్లో ప్రయత్నిస్తుంటుందా.
       యథా యథాహి ధర్మస్య. ,
                                                                    *****
        మహాకవి బమ్మెర పోతనామాత్య ప్రణీత
        శ్రీ మహాభాగవతము-రెండవ సంపుటము
        సప్తమ స్కంధము. . ప్రహ్లాద చరిత్ర. . అధ్యాయము-5
                   చదివించిరి నను గురువులు,
                    సదివితి ధర్మార్థముఖర శాస్త్రంబులు నే
                    జదివినవి గలవు పెక్కులు,
                    చదువులలో మర్మమెల్ల జదివితి దండ్రీ!
        ముఖరము. . అంటే మ్రోగునది. . అని నిఘంటు అర్థం.
        ధర్మార్థములచే మ్రోగుచున్నటువంటి అనేక చదువులను. . వాటిలోని మర్మములతో సహా చదివినాను. . చదివేందుకు ఇంకేమీ మిగులలేదు అని ప్రహ్లాదుడు తమ గురువుల సమక్షంలో తండ్రికి సవినయముగా విన్నవించినపుడు. ,
        ఏది చదువు. . ఏది దానిలోని మర్మము. . ఏది దానిలోని ధర్మము అనేది మీమాంస.
        ‘యువర్ అటెన్షన్ ప్లీజ్. . ప్లైట్ నంబర్ క్యూ-త్రీ టు సిక్స్ ఖతార్ ఏర్ లైన్స్ . . . ‘అనౌన్సర్ తీయని స్వరం బోర్డింగ్ గేట్స్ దగ్గర వినబడగానే  జానకి ఈ లోకంలోకొచ్చి తలెత్తింది. చేతిలోని భాగవత పుస్తకాన్ని మూసి హ్యాండ్ బ్యాగ్ లో పెట్టుకుని లేచి నిలబడింది.
        అమ్మ వైదేహి, నాన్న విశ్వం. . ఎదురుగా నడచి వస్తూ కనిపించారు. లగేజ్ మొత్తం కౌంటర్లో ఇచ్చేసినట్టున్నారు. వెంట కేవలం రెండు. . చెరొక హ్యాండ్ బ్యాగ్స్ మాత్రమే ఉన్నాయి. తమతో తీసుకుపోవచ్చు వాటిని.
        దగ్గరకు రాగానే జానకి కుర్చీలోనుండి లేచి నిలబడి వాళ్ళ ముఖాలలోకి చూచింది.
        దీనంగా ఉన్నారు వాళ్ళు.
        దూడను విడిచిపెట్టి పొలంలోకి తప్పనిసరై పనుల్లోకి వెళ్తున్న ఆవులవలె. . అమ్మా. . నాన్న.
         జానకి ప్రక్కనే ఏడేండ్ల రవళి ఉంది.
        ఇద్దరూ వీడ్కొలు చెప్పడానికి వచ్చారు ఏర్ పోర్ట్ కు.
        “చాలా దుఃఖంగా ఉందమ్మా. నిన్నూ రవళినీ విడిచి వెళ్ళవలసి రావడం చాలా బాధాకరంగా ఉంది. కాని తప్పట్లేదు. ”
        అమెరికాలో ఉన్న అన్నయ్య తన భార్య రెండవ కానుపుకోసం తప్పనిసరిగా రమ్మని చాలా ఒత్తిడి చేస్తున్నాడు ఎప్పటినుండో. తప్పలేదు. అన్నది సుగ్రీవాజ్ఞ. తమింట్లో వాణ్ణి ఎవరూ ఎదిరించరు వాడి నోటికి భయపడి. అతని భార్య దురుసుతనానికి ప్రతివాడూ హడలెత్తిపోవలసిందే.
        డెట్రాయిట్ వెళ్ళాలి.
        నాన్నకు ఆత్మగౌరవమూ, రోషమూ ఎక్కువ. అందుకే అమ్మదీ తనదీ రెండు టికెట్ల డబ్బూ తనే పెట్టుకుని వెళ్తున్నాడు. . చాలా అసంతుష్టిగా.
        ఇక ఇక్కడ ఇండియాలో మిగిలింది తనూ, రవళీ ఇద్దరే.
        కొన్నేండ్ల క్రితం తనకూ రమణకూ పెళ్ళయిన తర్వాత ఒక జూనియర్ కాలేజ్ ప్రిన్స్ పాల్ గా రెటైర్ ఐ ప్రశాంతంగా శేష జీవితాన్ని గడుపుదామని ఘట్కేసర్ దగ్గర కాస్త లోపల రాజయ్య గూడెంలో   ఓ రెండెకరాల  స్థలాన్ని తన మొత్తం రెటైర్మెంట్  బెనిఫిట్స్ ను పెట్టి కొని దాంట్లో ఎరువులు వేయకుండా  కూరగాయలూ, పండ్లూ పండిస్తూ, నాల్గయిదు పశువులతోసహా ఇద్దరూ వానప్రస్థ జీవితాన్ని గడుపుతున్నారు. బాగానే ఉండే .
          ‘ప్యాసింజర్స్ ఆర్ రిక్వెస్టెడ్ టు .. “బోర్డింగ్ ప్రకటన అది.
         గేట్ నంబర్ ట్వంటీటు.
         వెళ్ళాలి.
         తప్పదు.
         పిలుపు రాగానే వెళ్ళాలి. ఎవరైనా. ఎక్కడికైనా.
         నాన్నా అమ్మా వెనక్కు వెనక్కు తిరిగి తిరిగి తమవైపు చూస్తూ నీళ్ళు నిండిన కళ్ళతో. ,
         మనుషులు విడిపోవడం. . కలుసుకోవడం. . మళ్ళీ విడిపోవడం. . చివరికి ఇక ఎప్పటికీ కలువకపోవడం. . చిత్రం.
         రవళి ఉత్సాహంగా. . భారంగా చేతులూపుతోంది. ఏముంటుండి దాని హృదయంలో. ఒట్టి పసిడి ముద్ద. ఏ ముద్రా లేని మెరిసే తలం. ఖాళీ.
         రవళికి దాని అమ్మమ్మా, తాతయ్యలతోనే ఎక్కువ సాన్నిహిత్యం. గత రెండు నెలలుగా చిరెక్ స్కూల్ నుండి విరమించిన తర్వాత అంతా అస్తవ్యస్తమైపోయింది.
         తనుకూడా ఘట్కేసర్ దగ్గరి రాజయ్య గూడెం కు మకాం మార్చి అమ్మానాన్నలతోపాటే ఉండడంతో రవళికి వాళ్ళతో ఇంకా చనువెక్కువైంది.
           చూస్తూ చూస్తూండగానే అమ్మా నాన్నా వెళ్ళిపోయారు గేట్లోకి. . తర్వాత గాజు తలుపుల ప్రక్కనుండి నడుస్తూ. . కొద్ది దూరం. . ఇక ఏరో బ్రిడ్జ్ లోకి. . తర్వాత కనబడలేదు.
         వెళ్ళిపోయారు.
         మనిషి వెళ్ళిపోయిన తర్వాత. . ఎవరో కవి చెప్పినట్టు. . వీడ్కోల్లన్నీ కన్నీళ్ళను మోసుకుపోయే రైళ్ళు.
         జానకికి ఇక ఆపుకోలేని దుఃఖం ముంచుకొచ్చింది. మెల్లగా వెనుక ఉన్న కుర్చీలో కూర్చుని తలను కిందికి చేతుల్లో దాచుకుని కుమిలి కుమిలి ఏడ్చింది నిశ్శబ్దంగా. రవళికి అర్థంకాలేదు. బిక్క మొఖంతో. ,
         ఒక ఐదు నిముషాలు. . కాలం గొప్పది ఓదారుస్తుంది తల్లివలె.
         నిశ్శబ్దంగానే ఒక చేతితో రవళిని పట్టుకుని నడిపించుకుంటూ. . బయటికొచ్చింది.
         టాక్సీ.
         బయలుదేరుతూండగా. . ఒక విమానం ఎగురుతూ. ,
         అమ్మా నాన్న ఉన్నారా దాంట్లో.
         వ్చ్. . ఏమో.
         జానకికి తలంతా దిమ్ముగా మొద్దుబారినట్టుంది.
         మనసు నిశ్చేష్టంగా ఉంది.
          “అమ్మా. . అమ్మమ్మ వాళ్ళు ఎప్పుడు దిగుతారమ్మా అమెరికాలో”
         టైం చూసుకుంది. ఐదూ పదిహేను. వేసవికాలం గదా చల్లగా ఉంది. తెల్లవారుతోంది. పల్చగా వెలుతురూ. . చీకటి కూడా.
         “రేపు. . ఉదయం నాన్న”
         “అమ్మా. . “ఇంకేదో అడుగబోయింది రవళి. . కాని అడుగలేదు. ఊర్కే తల్లి ముఖంలోకి దీనంగా చూచి తలతిప్పుకుని జానకి ఒడిలో ముఖాన్ని దాచుకుని. . అలా ఉండిపోయింది.
         మళ్ళీ ఏడుపు ముంచుకొచ్చింది జానకికి. అలా వెనక్కి సీట్లో ఒరిగి,
         క్యాబ్ పరుగెడుతోంది. . మాసాబ్ ట్యాంక్ ఫ్లై ఓవర్ పై.
         మౌనం.
         ఒట్టి కార్ చప్పుడు.
         పది నిముషాల్లో కారు జె ఎన్ టి యు. . మహావీర్. . హోటల్ అయోధ్య.
         తెల్లవారింది పూర్తిగా.
         ఏది ఆలోచించినా భయమేస్తోంది.
         ఒకటే ప్రశ్న. ‘ ఇప్పుడు తనేం జేయాలి ‘
         జవాబేమిటంటే. . తను తన ‘భవిష్యత్తును చాలా స్పష్టంగా పునర్నిర్వచించుకోవాలి ‘
         ఇప్పుడు చేస్తున్నదదే. . మథన. . అంతర్మథన.
         ఆమెకు తెలియకుండానే ఆమె చేయి అప్పటినుండి రవళి నెత్తిని నిమురుతోంది.
          నాన్న నీతికి మారుపేరు. ఒక టీచర్ గా రాష్ట్రపతి నుండి ‘ఉత్తమ అధ్యాపకుడు ‘గా పురస్కారం పొందినవాడు. అనేక పాఠ్య పుస్తకాలు రాసినవాడు. “నాన్నా జీవించినంత కాలం నిజాయితీగా తలెత్తుకుని జీవించాలె” అని అనేవాడు. అమ్మ నాన్న వెనుక నాలుగో సింహం. ఎప్పుడూ బయటికి కనిపించదు. వెనుక లోపలిప్రాణంలా అదృశ్యంగా ఉంటుంది.
           ఎందుకో జానకికి తన అమ్మమ్మ జ్ఞాపకమొచ్చింది. అమె పేరుకూడా జానకే. అమ్మమ్మ పేరునే తనకు పెట్టాడు నాన్న.
         చిన్నప్పుడు మూడు పదాలు అమ్మమ్మద్వారా తన మనస్సులో పాతుకుపోయాయి.
         అవి. . పశ్చాత్తాపం. . ప్రాయశ్చిత్తం. . పునీతం.
         చేయకూడని పనిని చేసి. . తప్పును తెలుసుకుని, గ్రహించి తప్పును ఒప్పుకుని బాధపడడం పశ్చాత్తాపం.
         ‘పశ్చాత్తాప పడుతున్నాడూ అంటే ఇక ఆ తప్పును మళ్ళీ వాడు చేయడని అర్థం’. . అని అనుకోవాలి.
         పశ్చాత్తాపం మనిషికి జ్ఞానోదయం వంటిది.
         కాని మనిషి తప్పుచేసి ఒట్టిగ నాలుక్కరుచుకుని ఒప్పుకుంటే ఐపోద్దా. దానికి శిక్షో. . అని వెనుకటి నీతివంతుల ప్రశ్న.
         తప్పుకు దండన ప్రాయశ్చిత్తం.
         మనుషుల్లో నీతి నిజాయితీలను నిలబెట్టే క్రమంలో తప్పు చేస్తే అరచేతిపై కాల్చిన దబ్బుడంతో వాతలు పెట్టేటోల్లు.
         అబద్ధం మాట్లాడితే నాలుకమీద కాల్చిన పెద్ద సూదితో వాత పెట్టేది చిన్నప్పుడు.
         శిక్ష మనిషిలో క్రమశిక్షణనూ, పరివర్తననూ తెస్తుంది.
         వేసిన ఎంత కఠిన శిక్షనైనా భరించి బయటపడడం అంటే మనిషి ‘పునీతుడైపోవడం’
         అగ్నిపునీత సీత. . వలె.
         తను చిన్నపుడు,
         మళ్ళీ పోతన మహా భాగవతం జ్ఞప్తికొచ్చింది జానకికి.
         అమ్మమ్మ ఒక పోతన పద్యాన్ని కంఠస్తం చేయమని ప్రతి పదార్థ తాత్పర్యాన్నీ చెప్పింది.
         అప్పజెప్తోంది తను.
         హిరణ్య కశ్యపుడు. . ‘ఒరే ఎక్కడున్నాడురా నీ హరి ‘ అని అడుగుతే ప్రహ్లాదుడు చెప్పిన జవాబు ఆ పద్యం.
         ‘కల డంభొధి గలండు గాలి గల డాకాశంబునం గుంభినిం
         గల డగ్నిన్ దిశలం బగళ్ళ నిశలన్ ఖద్యోత చంద్రాత్మలన్. .
‘అదీ పద్యం.  చదవడమైపోయిన తర్వాత అమ్మమ్మ అడిగింది. . “కుంభిని అంటే” అని.
         కుంభిని. . అంటే భూమి అని అప్పుడు తెలియదు. చదివిన నాలుగు వాక్యాల పద్యంలో మొత్తం పది ఉచ్ఛారణ దోషాలున్నాయని చేతిపై. . దండన.
         చేతిపై వాత.
         తర్వాత పశ్చాత్తాపం.
          ఎంత పిచ్చో పోతన వచనమంటే తనకు. . చిన్నప్పుడు గుక్కతిప్పుకోకుండా చదివేది స్కూల్ వేదికపై. . ‘నరసింహావతార ఆవిర్భావ ‘ఘట్టాన్ని.
         ఇట్లు దానవేంద్రుండు పరిగృహ్యమాణ వైరుండును,  వైరానుబంధ జాజ్వల్య మాన రోషానలుండును, రోషానల జఘన్యమాన విజ్ఞాననినయుండును , వినయ గాంభీర్య ధైర్య జేగీయమాన హృదయుండును, హృదయ చాంచల్యమాన తామసుండును, తామస గుణ చంక్రమ్యమాణ స్థైర్యుండును నై, విస్రంభంబున హూంకరించి , బాలుని దిక్కరించి, హరి నిందు చూపుమని, కనత్కనక మణిమయ క్రేంకార శబ్ద . . ఇలా ఇంకో రెండు పేజీల వచనం. . అబ్బో. . నాలుక తిరుగక. . దమ్ము ఆగక. . కళ్ళు తెలేస్తూ,
         ఆ చదువు పోయింది. . ఆ విలువలు పోయినై. . ఆ క్ర్రమశిక్షణా, శిక్షణా పోయినై.
         పోయినయా. ?
         మనమే పోగొట్టామా. ?
         ఆ పోయిన విలువలతో కూడిన విద్యను మళ్ళీ మనం పునః ప్రారంభించలేమా.
         నైతిక విలువల పునః స్థాపన జరిగితేగాని ఈ పతనం దిక్కు అతి వేగంగా జారిపోతున్న సమాజాన్ని మళ్ళీ బ్రతికించగలమేమో.
         ఒక తరాన్ని తయారుచేయగలిగేదీ. . కొత్త బీజాలను పాతి కొత్త మొక్కలను  సృష్టించగలిగేదీ. . ఈ సకల రుగ్మతలతో రోగగ్రస్తమైపోయిన ప్రస్తుత వ్య్వస్థను పునర్జీవింపజేసేదీ. . ఒక్క విద్యా వ్యవస్థే కదా.
         విద్యా వ్యవస్థ. . . విద్యా వ్యవస్థ. . పసి. . పసిడి బాలలను ఋషులుగా. . మహర్షులుగా. మహోన్నతులుగా తీర్చి దిద్దే వ్యవస్థ. . స్కూల్.
         పాఠశాల. . పాఠశాల.
         పాఠశాలే ప్రయోగశాల.
         కారు తమ రాజయ్య గూడెం కొచ్చింది.
         పచ్చని చెట్లతో నిండిన ఆవరణ. ద్వారం. . చుట్టూ కూరగాయల మొక్కలు. . దూరంగా పశువులు.
         ఎందుకు నాన్న సాగు చేస్తున్న ఆర్గానిక్. . కాలుష్యంలేని కూరగాయల కోసం జనం విరగబడి వస్తున్నారు సిటీ నుండి.
         ఎందుకు కల్తీ లేని దేశీ గేదెల పాలకోసం ఇంతదూరం జనం పరుగులు పెడుతున్నారు.
         కల్తీ. . కల్తీ.
         ఆలోచనల్లో వచ్చిన కల్తీని విలువలతో కూడిన విద్యతో పరిహరించవచ్చుగదా.
         మొలకలను నాటాలి. ,
         ప్రపంచీకరణకు విరుగుడు స్థానీయత.
         వలసలకు విరుగుడు ప్రాంతీయ అస్థిత్వం.
         పతనానికి విరుగుడు నైతిక విలువల పునరుద్ధరణ.
         క్యాబును పంపించింది జానకి.
         రవళిని నిద్ర లేపి నడిపిస్తోంది.
         రమణ అనే రాక్షసునితో కొన్నేళ్ళు ప్రతిఘటించకుండా  రాజీపడి కాపురం చేసినందుకు ప్రాయశ్చిత్తం. ,
         ఆ తప్పుకు స్వయంశిక్ష విధించుకుని జీవితానికి సార్థకత పొందడంకోసం. . ఒక ఆదర్శ పాఠశాలను వృద్ధి చేసి సమాజ ఋణం తీర్చుకోవడం.
         జానకికి తన భవిష్యత్తు  దర్శనమైంది.
         ఆమె కళ్ళ ముందు ఒక భావి స్వప్నం ఆవిష్కృతమౌతోంది. . లీలగా.
         ఎదురుగా ఎర్రగా ఉదయిస్తూ సూర్యుడు.
         చాలా కాలం తర్వాత జానకి మనస్ఫూర్తిగా నవ్వుతూ అలా అకాశంలోకి చూచింది.
         అంతా ప్రశాంతంగా. ,
                                                                  11
         “గోపాల్ నువ్వు ఎన్నేండ్లాయె ఆటో నడుపబట్టి”అంది వకుళ.
         “అక్కా నాకు భయమైతాందే నిన్ను చూస్తాంటె. . అమ్మో నిన్నేమో అనుకున్న”
         “తర్వాత భయపడుదువుగనీ. . నేనడిగింది చెప్పు”
         “నాలుగేండ్లు”
         “ఆటో నీ స్వంతమా”
         “లే. కిరాయిది”
         “గిట్లనే ఆటో నడిపించుకుంటనే ఉంటే ఆఖరికి నువ్వేమైతౌ”
         “ఏమైత. . మా అంటె. . స్వంత ఆటో కొనుక్కొని నడుపుకుంట”
         “గంతేగద. ఇగ ఆటో నడుపుడు బంద్ చెయ్. ”
         “మరేం తినాలె”
         “అన్నం. అరేబై. . ఈ దేశంల కష్టపడుడుకు. . తిండికి సంబంధంలేదు. ఇక్కడంత ఉల్టా. కష్టపడ్డోనికి తిండి ఉండదు. బాగా తిండి తినేటోడు అస్సలే  కష్టపడడు.  . ఇన్నవా”
         “సమజైత లేదుగని. . చెప్పు”
         “నిన్ను మూడేండ్లల్ల ఎమ్మెల్యే ను చేస్తర బై” అంది వకుళ.
         “అక్కా. . ఏమన్న మందుగిట్ల కొట్టినవా నె . ”
         “అరే కాదు తమ్మీ. . నిజంగ చెప్తాన. ”
         “సరే. . నీ దండం పెడ్తగనీ. . చెప్పు ఇప్పుడు నేనేం చెయ్యాలె”
         “ఒక కార్గో ఆటో. . తీస్కోని నా యెంబడి రా. ఢిల్లీ పోదాం. ”
         “కార్గో ఆటో ఎందుకు”
         “పనున్నది తమ్మీ”
         “ఇదిగో పదివేలు అడ్వాన్స్”వకుళ నిజంగానే బ్యాగ్ లోనుండి తీసి  ఒక వంద రూపాయల నోట్ల కట్టను గోఫాల్ ముందు పడేసింది.
       వకుళ ఆరోజే. . అంటే పోలీసులకు లొంగిపోయిన పది దినాలకు బయటికొచ్చినట్టు లెక్క. ఆ పదిరోజులల్ల. . నాలుగు రోజులు ఉద్యమ రహస్యాలను చెప్పుమని. . ఇంకో నాలుగు రోజులు చత్తీస్ ఘడ్ అడవులల్ల తిప్పి ఏవేవో స్థావరాలను చూపించమని ఒత్తిడి. . ఇంకో రెండ్రోజులు అబ్జర్ వేషన్. .  చిట్ట చివరికి పదిహేనుకు ఓ మూడు స్వాహా చేసి పన్నెండు లక్షల క్యాష్ ను చేతుల పెట్టి. . ఎక్కన్నో ఓ అడవిల విడిచిపెట్టి.
       “వారీ. . మీ జుట్లె పుట్టినదాన్ని నేను. “అని వకుళ మళ్ళీ పోచమ్మ మైదాన్ కమలమ్మ ఇంటికొచ్చి. ,
       “గోపాల్. . నిజంగ చెబుతాన. రేపు మబ్బులల్ల బయల్దేరుదం. ఒక మాంచి బాడీ ఉన్న కార్గో ఆటో తీస్క రా. పనున్నది. మనిద్దరం పోదాం. ఒకవేళ గాంధీ ఓకె అంటే అతన్నికూడా మన వెంట తీసుకపోదాం. జీవితంలో సాహసమే లక్ష్మి. పా”అంది.
       అప్పుడు రాత్రి ఎనిమిదీ నలభై నిమిషాలైంది.
       పొద్దుగాల ఐదు గంటలకు బయల్దేరుదామనుకున్నరు.
       గాంధీ కూడా వస్తనన్నడు వెంట.
       గోపాల్ వెళ్ళి ఒక గట్టి కార్గో ఆటో తెచ్చాడు కిరాయికి.
       ఆ రాత్రి పోచమ్మ మైదాన్ కోహినూర్ బిర్యాని తిని అందరూ పడుకున్నారు.
       అందరూ పడుకున్నాక రహస్యంగా కమలమ్మ గారి దగ్గర ఓ పది లక్షల రూపాయలను ఉంచింది వకుళ.
       రెండు లక్షలు దారి ఖర్చు.
       రాత్రి అందరూ పడుకున్నారు. అందరూ నిద్ర నటిస్తున్నారు కాని ఒక్క కమలమ్మ తప్పితే ఎవరూ నిద్రపోలేదు.
       ఫిజిక్స్ స్ఫురించిందామెకు.
       బిగ్ బ్యాంగ్ థియరీతో పాటు ఐక్య క్షేత్రీయ సిద్ధాంతాన్ని ప్రతిపాదించిన స్టీఫిన్ హాకింగ్ ప్రకారం. . ఏదైనా ఒక బిందువు వద్ద ఉన్న వస్తువును ఇదివరకు వెడల్పు, పొడవు, మందం అనే త్రిమితీయ పద్ధతితో సూచించేది.  కాని హాకింగ్ దానికి కాలాన్ని కూడా నాల్గవ మితిగా జతచేసి స్థల కాలాదుల సమగ్రతతో చతుర్ మితులతో నిర్వచించాడు.
       అప్పటినుండి ‘ కాలం ‘ఒక ప్రధాన పరిగణనగా ఉద్భవించింది.
       ఇప్పుడు ఇక తమ . . అంటే వకుళ, గోపాల్ మరియు గాంధీ ల భవిష్యత్తును కాలం. . అంటే వయసుతో ప్రమేయ పరుస్తూ. . విజృంభించడం.
       కాలాన్ని జయిస్తూ ప్రయాణం.
                                      *                                                                           *
        ఆటో చత్తీస్ ఘడ్ లోకి ప్రవేశించి నాలుగు గంటలయింది. బస్తర్ జిల్లా.
        జ్ఞాపకాలను తవ్వుకుంటోంది వకుళ.
        ఒకప్పుడు తను రాత్రింబవళ్ళు తిరిగిన ప్రాంతాలు.
        భీకరమైన ఆడవి. దండకారణ్యం. గోదావరి నదిని నడుముకు ఒడ్డాణంగా ధరించిన భూదేవి శరీరమంతా అడవులతో పరిపూర్ణయై నిరలంకార ఆకృతితో నగ్నంగా శోభించే మహాద్భుత దృశ్యం. మట్టిని మట్టి. . కన్నీళ్ళను కన్నీళ్ళు, ఒక చిరునవ్వు మరో చిరు నవ్వును ఆకర్షించి ప్రతిఫలించినట్టు. ,
       అడవి మనిషిని. . మనిషి అడవిచేత. ,
       ఒక అతీతానుభవముంది వకుళకు. అనేక రాత్రులు. . కళ్ళు మూసుకుంటే. . ఒంటినిండా అడవే. కాళ్ళు చేతులు దేహం. . లోపల ఆత్మకూడా. . అంతా అరణ్యమే ఐ. ,
       అడవి వాసన.
       అటో అడవిని చీల్చుకుని లోపలికి దూసుకు పోతున్నకొద్దీ. . చెట్ల వాసన. . సెలయేర్ల వాసవ. . కొండల వాసన. . మట్టివాసన. పక్షుల వాసన.
       పసిగడుతోంది వకుళ.
       కోకవాడ. . పదిహేను కిలోమీటర్లు లోపలికి. . కంగర్ వ్యాలీ ఫారెస్ట్. . కైలాష్ కేవ్. . నాగల్సార్.
       జోమా గ్రామం.
       విరాసత్ పహాడ్.
       ఆగింది. ప్రక్కన ఏరు. పదిగంటల ఇరవై నిముషాలు.
        ఆ రాత్రి రెండుగంటలవేళ తనూ. . తన గన్ మ్యాన్ భద్రు. . ఇంకో మహిళా కామ్రేడ్ జొంపా ముగ్గురే కలిసి అతిరహస్యంగా తవ్వి ప్లాంట్ చేసిన “డంప్”.
       ఒక మేజర్ ఇండస్ట్రియల్ గ్రూప్ ఒక రాజకీయ పార్టీకి ఇవ్వజూపిన విరాళం. . తాము మధ్యలోనే స్నాచ్ ఔట్ చేసి. . ఇండియాలో. . ప్రభుత్వాలను నడిపిస్తూ, శాసిస్తూ ఇండస్ట్రీస్. . ఇండస్ట్రీస్ కు కట్టుబానిసలై ముక్కు నేలకు రాస్తూ ఊడిగం చేసే ప్రభుత్వాలు. రెండూ అవిభాజ్య దుష్ట శక్తులు.
       రహస్యంగా అన్నీ వేయి రూపాయల నోట్ల కట్టలు. మొత్తం ఇరవై రెండు కోట్లు. వంద వేయి రూపాయల నోట్ల కట్టలు ఒక కోటి. ఒక బండిల్. బట్ట బ్యాగ్ లో. పైన లక్క సీల్ ముద్దలు. అటువంటివే ఇరవై రెండు సంచులు. ఇరవై రెండు కోట్లు. వాటితోపాటు. . మూడు ఎ కె ఫార్టీ సెవెన్ గన్స్. ప్లాస్టిక్ రాపర్లో. . బాగా జ్ఞాపకం.
       “డంప్” పెట్టిన తర్వాత రెండు రోజులకే దంతేవాడ ఎంకౌంటర్. భద్రు, జొంపా హతం. తనుకూడా పోవలసింది. కాని చాలా చిత్రంగా తప్పించుకుంది. . ఆ క్షణం. . భద్రు బహిర్భూమికి వెళ్ళి తను చెట్టు మీద సెంట్రీ డ్యూటీ చేస్తున్నందువల్ల. . బతికింది.
       తర్వాత ఎప్పుడూ ఈ ‘డంప్’ప్రస్తావనే రాలేదు తమ పీరియాడికల్ మీటింగుల్లో.
        ఇప్పుడు తను ప్రభుత్వానికి పొంగిపోయిన తర్వాత ఈ అన్ నోటీస్డ్ “డంప్”ను మాయం చేసి ఇక తన భవిష్యత్తును నిర్మించుకోడానికి నిచ్చెనగా. ,
       ఆటో వెళ్తూనే ఉంది అడవిని చీల్చుకుని. గోపాల్ భయపడుతున్నాడు. గజగజ వణికిపోతున్నాడు. “ఒకప్పుడు ఈ అడవిల ఎట్ల తిరిగినవే అక్కా. నీ కాళ్ళకు దండాలు. “అంటాండు. గాంధీ ఎప్పటినుండో తన తిరువనంతపుర అనంతశయన పద్మనాభస్వామి స్తోత్రం ‘శాంతాకారం. . భుజగ శయనం. . పఠన చేస్తున్నాడు.
       బాగా ఆలోచన చేసింది వకుళ.
       హత్య. . సంహారం. . రెండూ ఒకటికావు.
       ఇప్పుడు తను చేస్తున్నది సంహారమే.
       ఈ డంప్ పాపపు సొమ్మే. కాని నిర్మాణాత్మకంగా ఉపయోగించి వెలుగుల్లోకి పయనించాలి. దుష్టాంగ నిర్మూలన అనివార్యం.
       ప్రాక్కుంటూ పదోఅంతస్తును చేరడం చాలా టైం పట్టే సంగతి. లిఫ్ట్ తప్పదు.
       డబ్బు లిఫ్ట్.
       తొందరగా చేరాలి శిఖరాన్ని. జీవితంలో ఎక్కువ టైం లేదు. ప్రణాళిక అంతా సిద్ధం చేసుకుంది.
      మేనేజ్మెంట్ సైన్స్ లో రెండు సూత్రాలున్నాయి. అపెక్స్ డయాగ్రాంస్. త్రిభుజ శిఖర పటాలు.
      ఒకటి. . టాప్ అప్. . బాటం డౌన్. పైన సర్వోన్నత పాలకులు, కింద వర్క్ ఫోర్స్. . కార్మికులు.
      రెండు. . బాటం అప్. . టాప్ డౌన్. . పైన వర్క్ ఫోర్స్ , కింద టాప్ మేనేజ్మెంట్.
      రెవర్స్ ప్రాసెస్.
      వ్యతికేక విరుద్ధ దిశల్లో పయనించాలి తామిప్పుడి.
      ఒంటి గంట తర్వాత దొరికింది”డంప్”ఆచూకీ. గుర్తు పట్టింది అక్కడ సుస్థిరంగా ఉన్న ‘గుండ్రటి గుండు ‘ను. ప్రక్క రావి చెట్టును.
      ఒకే ఒక గంట. ముగ్గురూ కలిసి. . చెమటలు కక్కుతూ,
      మొత్తం. . ఇరవై రెండు కార్టూన్స్. ఇరవై రెండు కోట్లు.
      మూడు తుపాకులను అక్కడే భూమిలోనే విడిచిపెట్టింది వకుళ. . ‘హింసను భూస్థాపితం చేస్తున్నాను తల్లీ’ అని ప్రతిజ్ఞ చేస్తూ.
      ఆటో నిండు గర్భిణిలా కదిలింది. ముగ్గురిలోనూ గజగజ భయం. ముచ్చెమటలు.
      ఆలోచన ఏమిటంటే,
      మూడు కన్ సైన్ మెంట్లుగా. . ఒక్కొక్కరు ఏడెనిమిది బాక్స్ లను తీసుకుని చాలా తక్కువ మంది ప్రయాణించే. . తాల్చేరు. . పూరీ ప్యాసింజర్. . అక్కడినుండి. . భువనేశ్వర్ టు ఢిల్లీ. . మళ్ళీ ప్యాసింజర్. . వీలున్నంత వరకు రాత్రుళ్ళు ప్రయాణం.
      వకుళ చంకలో రెండు లక్షల క్యాష్ పెట్టుకుంది. అప్పటికే ఓ ఐదు వేలు ఖర్చయినై. . తమ కోసమే. ఇక తీయాలి బయటికి. ‘ పే అండ్ యూజ్ ‘
      టి సి వస్తే టికెట్లుంటై. . ఓ కట్ట పడేస్తం లగేజ్ కింద.
      మోర్ సేఫ్.
      మొదలైంది ప్రయాణం.
      “భయమైతాందక్కా”అన్నడు గోపాల్ దీనంగా.
      “భయం మృత్యువు. . వినలే గీతల. . చుప్”అంది వకుళ.
        అడవిలోనుండి బయటకు వచ్చి రాంఝా బావులీ  దగ్గరకు రాగానే ఆటోను ఒక రోడ్డుప్రక్కనున్న ఛాయ్ టేలా దగ్గర ఆఫుకుని వకుళ ఎంక్వయిరీ చేసింది. ఢిల్లీ వెళ్ళేందుకు ఈజీ మార్గమేదని.
        వివేకవంతులు గమ్యాన్ని నిర్దేశించుకోగానే అక్కడకు అతి తక్కువ కాలంలో చేరే దగ్గరి మార్గాన్ని అన్వేషిస్తారు.
        బిలాస్పూర్ ఎక్స్ ప్రెస్స్ లేదా బిలాస్పూర్ ప్యాసింజర్ మాట తెలిసింది. అక్కడినుండి బిలాస్పూర్ నలభై రెండు కిలోమీటర్లు.
        చటుక్కున పథకం మార్చింది వకుళ.
        ఊద్యమంలో ఉన్నపుడు ఒక సిద్ధాంతముండేది. వెళ్ళే చోటు చెప్పొద్దు. చెప్పే చోటికి పోవద్దు. . అని.
        వెళ్ళేప్పుడే ఆ ప్యాకింగ్స్ వంటివే ఇంకో మూడు ప్యాకింగ్స్ తయారు చేయించుకుని. . మొత్తం ఇరవై ఐదు కార్టూన్స్, సిమిలర్ గా.
        రెండుగంటల తర్వాత బిలాస్పూర్ చేరి. . ఇంకో గంటలో ప్యాసింజర్. . స్టార్టింగ్ పాయింట్.
        భోజనాలు ముగించుకుని. . ముగ్గురూ మూడు డబ్బాల్లో సర్దుకుని. . ఒక్కొక్కరి దగ్గర ఎనిమిది కార్టూన్స్. టిసి ని ముందే కలిసింది వకుళ. ఒక్కొక్కరికి మూడువందల లంచం. . చాలా ఎక్కువది.
        ఒక కార్టూన్ విప్పి చూపించింది టిసి అడుగక ముందే. . పెట్టెనిండా క్లాస్ మేట్ నోట్ బుక్స్. అంతా ఓకె.  ఆటో వేరే ట్రైన్ లో సికిందరాబాద్ కు పార్సల్.
        మనుషులు. . మూడు డబ్బాల్లో. . అంటా టర్మ్ స్ ఇన్ క్యాష్.
        అరగంట ఆలస్యంగా బిలాస్పూర్ ప్యాసింజర్ బయలుదేరింది.
        నిశ్చింత అలవాటైపోతోంది. . ముగ్గురికీ క్రమంగా.
        గాంధీ, గోపాల్ పడుకున్నారు ఒక మూలకు ఒదిగి కూర్చుని వేర్వేరు కంపార్ట్ మెంట్లలో.
        వకుళ మేల్కొని గమనిస్తోంది. . జాగ్రత్తగా. రెండు గంటలు. . కోట. . తర్వాత గంట. . డుగ్రా. . మరో గంట. . పెంద్రా.
        రైలు వెళ్తోంది. . రాత్రి మనుషులనూ, సమస్యలనూ మోసుకుంటూ.    
                                       *****                                                                              
      రెండు రోజుల అవిశ్రాంత నిర్వహణ తర్వాత. ,
      ఓల్డ్ ఢిల్లీ. . కిషన్ గంజ్. . కైలాష్ అపార్ట్ మెంట్స్. . మూడు వందల రెండు. కొత్తది. టు బెడ్ రూం.
      అర్జంట్ గా ఒక్కరోజులో కొన్నది వకుళ ఒక బ్రోకర్ ద్వారా. ఒక కోటి ఐదు లక్షలు.
      ఇక మరునాటి నుండి ప్రారంభించింది. . కార్యాచరణ.
      ఆమె స్పృహ. . కాలం-వేగం. . కాలం-దూరం. . కాలం-విజయం. . కాలం-జీవితం.
      చిన్నప్పటి లెక్క. . ఒకటి , చాలా ఆసక్తికరంగా.
      ఒక తొట్టిని రెండు పంపులు ఒక గంటలో నింపును. ఒక గొట్టము ముప్పావు గంటలో దానిని ఖాళీ చేయును. ఆ మూడింటినీ ఒకేసారి తెరిచినచో. ,
      గమ్మత్తనిపించేది ఆ లెక్కలను చేస్తున్నపుడు. ,
      ఇప్పుడు అవే లెక్కలు. . జీవితంలో. . ఖాళీ అగుట. . మళ్ళీ నిండుట. . మరల ఖాళీ. ,
       గాంధీ, గోపాల్ చాలా మంచి స్నేహితులైపోయారు. ఒకరినొకరు బాగా అర్థం చేసుకుని వాళ్ళకే తెలియని గమ్మత్తైన విషయమేమిటంటే ఇద్దరికికూడా తను తెచ్చిన ఇరవై రెండు కోట్ల రూపాయల గురించి ఏ మాత్రంకూడా ఉత్సుకత లేకపోవడం. కనీసం వాటికీ తమకూ ఏవైనా ఆర్థిక లావాదేవీలుంటాయా అన్న స్పృహ కూడా లేకపోవడం. అమాయకులా. . మహాత్ములా.
      ఇద్దరూ ఢిల్లీని చూసొస్తామని ఒక ఆటోను ఎంగేజ్ చేసుకుని వెళ్ళిపోయారు పొద్దున్నే.
      ఇడ్లీ తిని. . కొత్త అపార్ట్ మెంట్లోని బెడ్రూం నేలమీద ఒక గోడకు ఒరిగి కాళ్ళు చాపుకుని. . తన పేపర్ కట్టింగ్స్ ను దాచుకున్న ఫైల్ తెరిచింది వకుళ.
     పాత పేపర్. . ఆంధ్రజ్యోతి   తేది 20-01-2011 గురువారం.
      1, 00, 00, 000, 00, 00, 000 స్వాతంత్ర్యం తర్వాత. . కోటి కోట్ల రూపాయల అవినీతి
      స్వతంత్ర భారతం పుట్టింది1947లో!మరి స్కామిండియా పుట్టింది1948లో!స్వాతంత్ర్యం లభించి 63 ఏళ్ళు!స్కాముల్లో గల్లంతైన సొమ్ము 73 లక్షల కోట్లు.
      1948 లో అంటే స్వాతంత్ర్యం వచ్చిన మొదటి సంవత్సరమే బ్రిటన్లో భారత హై కమీషనర్ గా ఉన్న వి కె క్రిష్ణ మీనన్ ఆర్మీ జీపుల కుంభకోణం తో ఈ అంటువ్యాధి మొదలైంది. అక్కడినుండి 2009-2010 నాటికి భారత కేంద్ర టెలికాం మంత్రిగా 3 జి స్పెక్ట్రం కుంభకోణం లో రు. 176000 కోట్లు తినే స్థాయికి ఈ దేశ దౌర్భాగ్యం పెచ్చరిల్లి. . శిథిలమైపోయింది. ఈ స్కాముల సొమ్ముతో మన దేశం అంతర్జాతీయంగా చేసిన అప్పులను రెండుసార్లు కట్టి చుప్తా చేయవచ్చు.
     సాధారణ మానవుని పరిభాషలో చెప్పాలంటే ఈ దేశ సగం మంది ప్రజలకు ఉచితంగా టాటా కార్లను కొనివ్వొచ్చు.
 పాత పేపర్. . ఆంధ్రజ్యోతి    తేది 23-08-2010సోమవారం
      తాజాగా ప్రవాస భారతీయ వ్యాపారవేత్త అనిల్ అగర్వాల్ తన కెయిర్న్ ఇండియా మరియు వేదాంత రెసోర్సెస్ సంస్థల మొత్తం నికర విలువను ప్రకటించారు. అతని సంపద రు. 1, 67, 000 కోట్ల రూపాయలు. తర్వాతి స్థానంలో రిలయన్స్ ఇండస్ట్రీస్ అధినేత ముకేష్ అంబానీ సంపద రు. 1, 46, 000 కోట్ల రూపాయలని తెలుస్తోంది.
     ఒక ప్రజాస్వామిక దేశంలో ఒక వ్యక్తి సంపద ఆంధ్రప్రదేశ్ వంటి పెద్ద రాష్ట్ర వార్షిక బడ్జెట్ కంటే ఎక్కువగా ఉండడం ఈ దేశ గమనాన్ని సూచిస్తోంది.
     ఈ నేపథ్యంలో కేంద్ర రాష్ట్ర ప్రభుత్వాలు ఎంత అసమర్థంగా పనిచేస్తున్నాయో అవగతమౌతోంది.
  పాత పేపర్. . సాక్షి    తేది 05-11-2010శుక్రవారం
     టిడిపి హయాంలో. . ఒక లక్షా అరవై వేల కోట్ల రూపాయల విలువగల భూ కుంభకోణం.
     రహేజా-110ఏకరాలు, వైజాగ్ ఫార్మాసిటీ 2143 ఎకరాలు, శంషాబాద్ ఏర్ పోర్ట్ 5500 ఎకరాలు, గంగవరం పోర్ట్ 1800 ఎకరాలు, కృష్ణపట్నం పోర్ట్ 2000 ఎకరాలు, డాబర్ 1000ఎకరాలు, బీచ్ శాండ్-ట్రైమెక్స్ 1700 ఎకరాలు. . ఇలా మొత్తం 17, 435 ఎకరాల భూమిని రాజకీయ నాయకులు తినేస్తూ. ,
 పాత పేపర్. . . ఇండియా టుడే    తేది 11-01-2011
     ఖజానా లూటీ చేసిన దొరలు
     2జి-కుంభకోణం ఏ. రాజా రు. 1, 76, 00 కోట్లు. సురేష్ కల్మాడి, కామన్వెల్త్ క్రీడలు రు. 665 కోట్లు తెల్గీ కుంభకోణం రు. 43000 కోట్లు, సత్యం కుంభకోణం రు. 24, 000 కోట్లు, బోఫోర్స్ కుంభకోణం రు. 64 కోట్లు, పశుగ్రాసం కుంభకోణం రు. 950 కోట్లు , జైన్ సోదరుల హవాలా కుంభకోణం రు. 810 కోట్లు కొట్లు, హర్షద్ మెహతా సెక్యూరిటీస్ కుంభకోణం రు. 4000 కోట్లు పారేఖ్ మ్యూచువల్ ఫండ్ కుంభఖోణం రు. 1350 కోట్లు, మధు కోడా కుంభఖోణం రు. 4000 కోట్లు .
 పాత పేపర్. . . నమస్తే తెలంగాణా  తేది 22-02-2014 శనివారం
   పనులు చేయక ముందే కోట్ల రూపాయలు స్వాహా.
   దేశంలో దొంగలుపడ్డట్టు ఆంధ్రప్రదేశ్ తో సహా దేశంలోని పోలవరం వంటి అనేక  కీలక ప్రాజెక్ట్ల కాంట్రాక్టలను చేజిక్కించుకుని అసలు కొన్నిచోట్ల కనీసం పనులుకూడా ప్రారంభించకుండానే దాదాపు ముప్పైయ్ వేలకోట్ల రూపాయలను స్వాహా చేసిన తెలుగు ఘనులకు  మొబలైజేషన్ అడ్వాన్స్ ల పేర జరిగిన చెల్లింపుల భాగోతం తెలుసుకుంటే కళ్ళు బైర్లు కమ్మి కిందపడిపోటాం. ఈ పాపక్రియలో ప్రాంతీయ భేదాలేవీ లేవు. అందరూ. . అన్ని రాజకీయ పార్టీల వాళ్ళూ ఉన్నారు.
   కావూరి. . రు. 3739 కోట్లు, సుబ్బిరామిరెడ్డి. . రు. 4798కోట్లు, కోమటిరెడ్డి రాజగోపాల్ రెడ్డి. . రు. 2618 కోట్లు, రాయపాటి సాంబశివరావు. . రు4054 కోట్లు , లగడపాటి రాజగోపాల్. . రు. 7052 కోట్లు, మోదుగుల. . రు. 3795 కోట్లు, నామా నాగేశ్వర రావురు. 1644, ప్రభాకరరెడ్డి రు. 120 కోట్లు. . ఇవీ ఈ చెల్లింపుల వివరాలు.
పాత పేపర్. . . నమస్తే తెలంగాణా తేది 14-02-2014శుక్రవారం.
   ఐ పి ఎల్ పేరుతో ఒక రకమైన జూదక్రియ ఈ దేశం లో విచ్చలవిడిగా కొనసాగుతోంది. జాతి నిర్మాణంలో ఎంతో నిర్మాణాత్మక పాత్ర వహించవలసిన యువత ఈ వేసవికాలంలో టివి కి అతుక్కుపోయి అనుత్పాదకంగా తయారవుతున్న తీరూ. . పేరు మోసిన వ్యాపారులు ఈ క్రికెట్ బలహీనతను నగదుగా మార్చుకుంటూ కోట్లకు కోట్లను గడిస్తున్న వైనం ఆశ్చర్యం కలిగిస్తోంది. ఈ సందర్భంగా జరిగిన ఆటగాండ్ల వేలంలో. . మనుషులను పశువులవలె హర్రజు పాడడం సిగ్గు చేటుగా ఊంది. ఐతే ఈ వేలంలో తగిన రేటు రాలేదని అమ్ముడుపోని క్రీడాకారులు దుఃఖపడి బహిరంగంగానే ఏడ్వడం ఈ తంతుకు పరాకాష్ట. అత్యధిక మొత్తలకు అమ్ముడుపోయిన క్రికెట్ ఆటగాండ్ల వివరాలు.
     యువరాజ్ రు. 14 కోట్లు, కెవిన్ పీటర్సన్. . రు. 9 కోట్లు, కరన్ శర్మ. . రు. 3. 75 కోట్లు, కేదార్ జాదవ్ రు. 2 కోట్లు, రాస్ టేలర్. . రు. 2 కోట్లు, ఈశ్వర్ పాండే. . రు. 1. 5 కోట్లు, రిషి ధవన్. . రు. 3 కోట్లు. . ఇలా.
     ఏమైపోతోందీ దేశం.
     దేశమంతా దోపిడీదార్లు, దగాకోర్లు, జూదరులు. . డబ్బుకోసం ఏదైనా చేస్తూంటే మిన్నక చూస్తూ కూర్చునే చేవ చచ్చిన ప్రభుత్వాలు. ,
     ఛీ ఛీ.
     ఇంకా బోలెడన్ని పేపర్ కట్టింగ్స్. . అకృత్యాల బాపతువి.
     దేన్ని చదివినా, గమనించినా క్షోభ.
     ఎలా. . ఎలా. ?
     చాలా తీవ్రాతి తీవ్రంగా ఆలోచిస్తోంది వకుళ.
     ఇది దారితప్పిన ప్రపంచ అతిపెద్ద ప్రజాస్వామ్య దేశం.
     గత 22 సవత్సరాలనుండి ఇంకా అభివృద్ధి చెందుతూనే ఉన్న దేశమిది. . మూడవ తరగతిలో పదహారేండ్ల కుర్రాడిలా.
     ఇది ‘అతి ‘వ్యాధితో బాధపడుతున్న దౌర్భాగ్య దేశం. అతి స్వేచ్ఛ. అతి అవినీతి, అతి దోపిడీ, అతి లంచగొండితనం, అతి ఆక్రమణలు, అతి మీడియా, అతి సినిమాలు, అతి ఎదురుతిరగడాలు. . అతి హీనంగా చచ్చిపోవడాలు.
     ఐతే రాత్రికి రాత్రి ఏవో అద్భుతాలు జరిగి విప్లవాలు సంభవించి ప్రభుత్వాలు మారి ప్రజల బతుకులు సౌభాగ్యవంతం అయ్యే అవకాశాలు ఈ దేశ స్వరూపంలో సాధ్యంకాదు. ఏది జరిగినా ప్రజాస్వామ్య పద్ధతుల్లోనే జరగాలి. అది ఎలా. ?
     విషాదమేమిటంటే గత ప్రభుత్వాలు ఈ దేశ ప్రజలనుకూడా లంచగొండులను, సోమరిపోతులను, వెధవలను తయారుచేసి పెట్టాయి.
     ఒక సమూహం కావాలి.
     ఒక సమూహాన్ని తయారు చేయాలి.
     పార్లమెంట్ ద్వారానే ఈ మహాద్భుత మార్పును సాధ్యం చేసి చూపాలి.
     వకుళ లేచి నిలబడ్డది.
     కొత్త ఇల్లు.
     ఒక్క వస్తువుకూడా లేదు.
     ప్రక్కనున్న వార్డ్ రోబ్ లో జాగ్రత్తగా గాంధీ, గోపాల్ సర్దిపెట్టిన ఆన్ని వేయి నోట్లే ఉన్న ఇరవై రెండు కోట్ల రూపాయల కార్టూన్లను చూచింది. అన్నీ పదిలం.
     వాటిని భద్రంగా తేగలగడం నిజంగా విజయమే.
     పాలు ఎన్నున్నా దాన్ని పెరుగుగా మార్చడానికి తగినంత తోడు అవసరం.
     తను స్వప్నించే కొత్త దేశ పునర్నిర్మాణానికి ఈ డబ్బు తన ప్రయత్నాలకు ‘ తోడు ‘వంటిది.
     లేచి. . అలా ఊరికే బయటకు నడిచిండి బట్టలు మార్చుకుని.
     కిందికొచ్చి వీధి మూలమీది ఛాయ్ బండిమీద టీ తాగింది.
     ఆలోచిస్తోంది.
     ఏనుగునెక్కాలంటే తోకపట్టుకుని ఎక్కొద్దు. తొండం పట్టుకునికూడా ఎక్కొద్దు. రెండూ ప్రమాదకరమైనవే.
     “టాప్ టు బాటం”. . అని నిశ్చయించుకుంది.
     ఒక రాజకీయ శిబిరాన్నీ, శిఖరాన్ని గుర్తించాలి. అక్కడికి చేరాలి. చేరి. ,
     ఒక పావుగంట ఆ పరిసరాల్లోనే అటుఇటూ తిరిగి మళ్ళీ ఒక ఛాయ్ తాగి కొత్త ఇంటికొచ్చి నేలమీద పడుకుంది వకుళ.
     ఆలోచిస్తోంది.
*****
       ఎంట్రప్యునర్ అని ఒక గమ్మత్తయిన పదముంది. తెలుగులో దానికి సమానార్థంగా. . ఔత్సాహికుడు అని చెబుతారు. అది ఎంతవరకు సరియైందో తెలియదుగాని. . అది చాలా అర్థవంతమైన మాట.
    ఉద్యోగ రంగంలో ఒకడు ఉద్యోగం ఇచ్చేవాడు. . ఇంకొకడు తీసుకునేవాడుంటాడు
    ఉద్యోగం చేసేవాడెప్పుడూ రిస్క్ తీసుకోడు. నెల తిరగ్గానే జీతం తీసుకుంటాడు. ఆ వ్యవస్థయొక్క బాగోగులతో అతనికి సంబంధం ఉండదు. కాని ఎంట్రప్యునర్ అలా కాదు. వాడెప్పుడూ రిస్క్ తీసుకుంటానికి సిద్ధపడి కార్యరంగంలో ఉంటాడు. జీవితమంటేనే ఒక చాలెంజ్ అని భావిస్తూ సాహసాలు చేస్తాడు.
    అందుకే ఉద్యోగులు గొర్రెతోకలు.
    ఎంట్రప్యునర్ ఎప్పుడూ ఆర్థిక ఉన్నతినీ, అధికారాలనూ హస్తగతం చేసుకునే విజేత.
    వకుళ ఒక ఎంట్రప్యునర్ గా ఆలోచిస్తోంది.
    రాజకీయంగా ఇద్దరు వ్యక్తులను గుర్తించింది ముందుగా.
    ఒకరు అధికారంలో ఉన్న పార్టీ నేత.
    రెండు. . ప్రతిపక్షం లో ఉండి ప్రభుత్వాన్ని ఇరుకునపెట్టే నేత.
    స్పష్టంగా నిర్ణయించుకుంది వకుళ.
    బయలుదేరింది.
    ఆట నేర్చుకోవాలంటే క్రీడాస్థలిలోకి ప్రవేశించాలి. తప్పదు.
    కాంగ్రెస్ పార్టీ. 10-జనపథ్.
    మొదటి అడుగెప్పుడూ కొత్తే. తడబడుతుంది.
    కలవాలి వ్యక్తులను. కాని వ్యక్తులను కలువనివ్వరు. దేవునికీ భక్తునికీ మధ్య చాలామంది బ్రోకర్లుంటారు. చాలా జాగ్రత్తగా గమనించాలి. బ్రోకర్ అనేవాడు తప్పనిసరిగా దేనికో ఒకదానికి లొంగుతాడు. అది వందకా, వేయికా, పదివేలకా. . అనేది వేరే విషయం. కాని ఎంతకో ఒకంతకు బ్రోకర్ లొంగిపోవడం మాత్రం నిజం.
    అందుకనే తెలివిగలవాళ్ళు బ్రోకర్లకు ముందు ప్రజెంటేషన్స్. . తర్వాత కానుకలు. . ఆ తర్వాత గిఫ్ట్ లు. . నజరానాలు. . బహుమతులు. . ఇలా ఒకటి వెనుక ఒకటి ఇచ్చుకుంటూ పోతూనే ఉంటారు.
    రోజు-1
    వకుళ వెళ్లింది 10-జనపథ్ కు.
    లోపలికి అసలు ప్రవేశమే లేదు. బయట రోజూ అక్కడుండే పొలీస్ ను పసిగట్టి వాడికి పార్కర్ పెన్నును గిఫ్ట్ ఇచ్చింది.
    రోజు-2
    ఒక స్టెప్ లోపలికెళ్ళింది.
    రెసిప్షన్ లో మాట్లాడింది. ఒక మొబైల్ ఫోన్ ను కానుకిచ్చింది. సాంసంగ్. చిరునవ్వు దొరికింది.
    రోజు-3
    ఒట్టిగానే డ్రాయింగ్ రూంలో కూర్చునుట.
    “ఎం పని”
    “ఏం పని లేదు. ఊర్కే మేడంను చూచుట”
    “మగర్ క్యొం”అని ప్రశ్న.
    “మేడంకా ఫ్యాన్”
    “. . . . “. నీళ్ళు నములుతున్న వాడికి ఒక పది వంద రూపాయల నోట్లున్న సీల్డ్ కవర్ ఇచ్చుట.
     ఫలితం. . రోజూ ఒక చిరు నవ్వు. ఒక పలకరింత.
     రోజు-4
    “అరే బై. ఏ బచ్చీ హర్ రోజ్ అత్తీహై. క్యోం”
    “మేడంసే ఏక్ బార్ మిల్నా చాహతీహై సాబ్”
    ఆ అడిగిన దిగ్విజయ్ సింగ్ నో, అహమ్మద్ పటేల్ నో, ఆంతరంగిక పరిచారకుడు వాసూ పాండే నో. . వినమ్ర నమస్కార బాణంతో ఒక బొకే ఇచ్చి. ,
    “ఠీక్ హై. . కలాజా”
    “థాంక్యూ”
    రొజు-5
    పట్టు వదలని విక్రమార్కుడు. . అనేది చాలా పెద్ద మేనేజ్మెంట్ సూత్రం. పట్టు విడవరాదు. పట్టి విడువరాదు.
    “అరే బేటీ తెరేకో క్యా హోనా”
    ఏ మొతీలాల్ ఓరానో రోజూ చూచీ చూచీ వకుళను అడిగితే వినమ్రంగా”కుచ్ నహీ చాహియే ముఝే. బస్ మేడంకో మిల్నా. . దేఖ్నా. ఉత్నీ”
    “ఠీఖై. . కలావ్”
    రోజు-6
    “అరే ఏ బచ్చీకో ఏక్బార్ మేడంసే మిల్నే దే”
    కార్యశూరుడు గమ్యం చేరేదాకా విశ్రమించడు.
    “సాబ్ ఏ చోటా తోఫా లే”
    ” నహీ బేటీ. . ”
    మొహమాటం.
    వ్యవహారంలో మొహమాటాలకు తావులేదు. అంటే.
    . . . . . ,
    రోజు-32
    సోనియా గాంధీ అడిగింది వకుళను”వాట్ డు యు వాంట్”అని
    ” ఐ డోంట్ వాంట్ ఎనీథింగ్ మేడం. . ఆప్కో దేఖ్నా. . మిల్నా. ఉత్నీ. . బస్”
    “టీక్ హై. మిల్తే రహో కభీ కభీ”
    వకుళ ప్రతిరోజూ నేరుగా వెళ్తుంది 10-జనపథ్ లోపలిదాకా.
    చాలా సార్లు సోనియా ముందు కనబడుతుంది. కాని ఏ ఒక్కనాడూ ఏదీ అడుగలేదు ఎవ్వరినీ. బయట వాచ్మన్ నుండి లోపల మేడం సెక్రెటరీదాకా.
    ఒక్కసారి నాకిది కావాలని అడిగామో. . ఐపోయింది.
    జీవితంలో. . మనం అడిగితే ఇష్టంగా ఇవ్వరు. అడగనంతసేపు “నీకేంకావాలి”అని వాళ్ళే అడుగుతారు. లోకనైజమది.
    అదగక ఇచ్చిన ముద్దే ముద్దు ముద్దు. . కదా.
    రోజు -45
    వకుళ అందరికీ చాలా తెలిసిన ఒక స్వంత ఇంటి మనిషి.
    ఐతే,
    చాలా మందికి తెలియని విషయమేమిటంటే,
    ఈ 45 రోజుల్లో. . అదే పద్ధతితో,
    వకుళ సుష్మా స్వరాజ్ కు కూడా అంతే చేరువయ్యింది. సూత్రమేమిటంటే. . “వకుళ కుచ్ నహీ చాహ్తీ. . అచ్చీ బచ్చీ హై”
    మన యోగి వేమన ‘ తినగ తినగ వేము తియ్యనుండు ‘అని ఒవర్ యాక్షన్ చేసిండుగని. . అది తప్పు. వేము తియ్యగ కాదు గాని చేదు అనిపించకుండా మాత్రం అనిపిస్తది. గంతే.
    చేదును. . . తీయగా ఎలా చేసుకోవాలో వకుళ నేర్చుకుంది.
    రోజు-145
    ఇప్పుడు భారత రాజకీయ శిఖర స్థాయి వ్యక్తులతో వకుళ నేరుగా వెళ్ళి కలిసి ఏ విషయమైనా సూటిగా మాట్లాడగలదు.
    కొన్నిసార్లు మెట్లను ఒక్కొక్కటిగానే ఎక్కవలసి ఉంటుంది. . నిలకడగా ఎదగడానికి.
    కొందరిముందు ఎప్పుడూ కనిపిస్తూండాలి. . ఊర్కేనే.
    అది చాలా అవసరం. 
*****
12
                                                   సిరి తా వచ్చిన వచ్చును
                                                   సలలితముగ నారికేళ సలిలము భంగిన్
                                                   సిరి తా పోయిన పోవును
                                                   కరి  మ్రింగిన  వెలగపండు కరణిని సుమతీ
          ఆ సుమతీ శతక కారుని పద్యం పొద్దుటినుండి చెవుల్లో గింగురుమంటోంది.
          అనురాధ ఏర్ పోర్ట్ నుండి తన టయొట క్యామ్రీ కార్లో వచ్చి. .  జూబ్లీ హిల్స్ లోని రోడ్ నంబర్ పదిలో ఉన్న తన “స్వర్ణ” నివాసంలోకి దూసుకుపోయి. ,
          “అసలు ఈ సిరి అనగా ఏమి ?”అని ప్రశ్నించుకుంటోంది ఆమె. . కొన్ని నెలలుగా. సిరి అంటే. . సంపద. . డబ్బు. . బంగారం. . భూములు. . మనీ. . బ్లాక్ అండ్ వైట్. . విజిబుల్ అండ్ నాన్ విజిబుల్. . జ్యువలరీ. . షేర్స్. . ఇన్వెస్ట్ మెంట్స్ అనుకుంటోందామె. . ఔను. . ఇవన్నీ నిజంగానే ఎలా వచ్చాయి తనకు. కొబ్బరి కాయలో నీరువలె వచ్చాయా. ?
          కొబ్బరికాయలోకి నీరు ఎప్పుడు, ఎలా, ఎన్ని, ఏ రుచితో వస్తాయో ఎవరికీ తెలియదు.
          కారు దిగి చాలా దుఃఖోద్వేగంతో చరచరా వెళ్ళి తన విశాలమైన పాల నురగవంటి బెడ్ పై అలా కూలిపోయిన పూల చెట్టులా పడిపోయింది.
          దాదాపు రెండేండ్లు కావస్తోంది రమణా తనూ పెళ్ళి చేసుకుని,
          ఏరీ. . పిల్లలేరీ.
          పిల్లలకోసమే తను అతన్ని చేసుకుంది. తర్వాత్తర్వాత తనకర్థమైన విషయమేమిటంటే రమణ మాత్రం కేవలం డబ్బుకోసమే తనను చేసుకున్నాడని.
          పిచ్చి. . వయసులో ఉన్నపుడు దేహ సౌందర్య వ్యామోహ మోహనంలో విహ్వలయై. . రేయింబవళ్ళు ఒకటే లోకం. సుఖం. . సుఖం. దాహం. . దాహం. పరుగు పరుగు. ఎటో. . ఖండ ఖండాంతరయై. అన్వేషణలో.
          ఉదయం. . మధ్యాహ్నం. . సాయంత్రం.
          ప్రకృతి చెబుతూనే ఉంది. . ఉదయం. . పుట్టుట. . మద్యాహ్నం. . పొంగుట. . సాయంత్రం. . కుంగుట.
          వలయం. నిరంతర అనంత చక్ర భ్రమణం
       సుడిగుండంలో ఎండుటాకులా గిరగిరా తిరిగి తిరిగి లుప్తమైపోయినట్టు
       నశించిపోతోంది తను.
       ఉనికినీ. . భౌతికతనూ. . జీవితాన్నీ. . సకలాన్నీ కోల్పోయి. ,
       ‘ సిరి తా పోయిన పోవును. . కరి మింగిన వెలగపండు ‘
       “నాట్ పాజిబుల్ మేడం. యుటరస్ ఈజ్ ఫుల్లీ డామేజ్డ్. . ఇట్ ఈజ్ టు బి రిమూవ్డ్. నో వే. . . “దేశంలోనే ప్రసిద్ద గైనకాలజిస్ట్ నళినీ పాండ్యా రెండు గంటల క్రితం చెప్పిన మాటలు చెవుల్లో గింగురుమంటూనే ఉన్నాయి.
       ఐపోయింది. అంతా ఐపోయింది.
       విన్నాడా. . రమణ విన్నాడా. . ప్రతి ఫర్టైల్ పీరియడ్ లో మనం తప్పనిసరిగా కలుసుకోవాలని రమణా అని తను నెత్తిన నోరు పెట్టుకుని అరచినపుడు. . విన్నాడా.
       ఉహు. . తిరుగుల్లు కావాలి. డబ్బుకోసం. సుఖాలకోసం. . పరాయి ఆడవాళ్ళకోసం. . సౌఖ్యాలకోసం. . ఎక్కడెక్కడో తిరగాలి. ఏరోజు ఎక్కడో తెలియకుండా క్యాంపులు.
       ఏదో అదృశ్య శక్తి నియంత్రిస్తున్నట్టు వీలే అయ్యేదికాదు. . రమణకూ తనకూ ఆ కలయిక.
       సమయం ఆగదు. . కాలం గర్జిస్తుంది. నియంత్రిస్తుంది.
       ఇప్పుడు సకల సిరులూ, సంపదలూ వృధా.
       తను శాశ్వతంగా గొడ్రాలు.
       దుఃఖం సముద్ర కెరటంవలె అనురాధను ముంచేస్తూండగా ఆమె కన్నీళ్ళలో సుడితిరిగిపోయింది. . లక్ష రూపాయల బెడ్ పై.
       ఆమె చేతిలోని మెడికల్ ఫైల్ జారి కిందపడింది. చెల్లాచెదురుగా రిపోర్ట్స్.
       కరిమింగిన వెలగపండై. . తన సకలమూ, భవిష్యత్తూ నశించిపోయింది. ,
       సరిగ్గా ఆ క్షణం. ,
       అప్పుడు. . ఆ నిముషం. . సి ఎం. . క్యాంప్ కార్యాలయంలో. . రమణ,
      ఇండస్ట్రీస్ మంత్రి ఆప్పలనాయుడుతో గొడవ పడుతున్నాడు.
       పరస్పరం బూతులు తిట్టుకుంటున్నారు.
       ఆప్పుడు రాత్రి. . ఎనిమిది గంటలా నలభై నిముషాలయ్యింది.
       ప్రక్క గదుల్లో వేరువేరుగా ముగ్గురు మంత్రులు బుద్ధిగా కూర్చుని వాళ్ళ వాళ్ళ ఐ ఎ ఎస్ ఆఫీసర్లు చెప్పిన చోటల్లా ఫైళ్ళపై సంతకాలు చేస్తూ పోతున్నారు.
       అదొక స్పెషల్ డొమైన్.
       కొందరిని. . ప్రత్యేకంగా చదువు పూర్తిగా తక్కువగా. . అంటే ఎస్సెస్సెసీ, ఐటీఇ, ఒట్టి ఫేక్ డిగ్రీ ఉండి. . అస్సలు ఇంగ్లీషే రాని. . సి ఎం దయాదాక్షిణ్యాలపై ఆడా మగా మంత్రి పదవులు పొంది. . ఏది చెబుతే అది విని తు. చ. తప్పకుండా ఎక్కడ పెట్టమంటే అక్కడ సంతకాలు చేసే కొంతమంది దగ్గర అతి అవినీతిపరులైన బ్యూరోక్రాట్స్ ను పోస్ట్ చేసి. . ప్రతి రోజూ రాత్రి ఏడు నుండి తొమ్మిది వరకు సమాచారమున్న మంత్రులందరూ. . క్యాంప్ కార్యాలయానికొచ్చి ‘యువర్స్ మోస్ట్ ఒబీడియంట్లీ ‘ టైప్ లో ఆఫీసర్లు చెప్పిన చోట్లల్లా చేవ్రాల్లూ చేసి. . తరించి. . ఆ రకంగా సంతకాలు చేసినందువల్ల ఏ మంత్రికి ఎంత లాభమో తెలుసుకుని తమ తమ పి ఎ ల ద్వారా ‘పంపకాల లబ్ధిదారుల నుండి రావలసిన మొత్తములను. . టర్మ్ స్ ఇన్ క్యాష్ పద్ధతిన పొంది ‘. . అంతిమంగా ఆ రోజు చివరన ‘ఎల్లరూ సుఖులే ‘ ఐ. . ఎవరి ఇంటికి వారు వెళ్ళుట. ఈ అత్యంత నిగూఢ, అతి గోపనీయ ప్రభుత్వ ఆంతరంగిక నిత్య కార్యక్రమాలను ‘క్విడ్ ప్రో కొ ‘ విధానం పై నిర్వహించేందుకు ప్రత్యేక నిష్ణాతులు కొందరు. . అధికారిక, అనధికారిక . . రాజకీయ, అరాజకీయ. . బంధు, అబంధు స్థాయిల్లో పర్యవేక్షిస్తూండగా,
      అంతా అతి నిశ్శబ్దంగా జరుగవలసిన చోట,
      ఒక గదిలో రమణా, మంత్రి అప్పలనాయుడూ చాలా తీవ్రంగా. . తారాస్థాయిలో, ఒప్పంద మర్యాదలకు భిన్నంగా గొడవ పడుతూ పరస్పరం బూతులు తిట్టుకుంటున్నారు.
       అప్పలనాయుడంటే ఒక అనధికార రాజకీయ శక్తికేంద్రం. ముఖ్యమంత్రీ, మరో ఇద్దరుముగ్గురు మంత్రులూ, ప్రభుత్వ ముఖ్య కార్యదర్శీ, అధికార పార్టీ అధిష్టానం, న్యాయ, పోలీస్. . ఇతరేతర ప్రభుత్వ అధికార గణం. . అందరూ కలిసి ఏకవ్యక్తిగా రూపొందుతే వాడిపేరు అప్పలనాయుడు. అప్పలనాయుడు అస్సలే మాట్లాడడు. కనుసైగలు చేస్తాడు. అంతే. అన్ని పనులూ వాటంతటవే క్యూ కట్టి జరుగుతూ ఉంటాయి. ప్రతి రోజు కనీసం వంద కోట్ల ముడుపులు చేతులు మారంది అప్పలనాయుదు ఆ రాత్రి పెగ్గు ముట్టడు.
      చెక్కులు. . డాక్యుమెంట్లు. . అధార విధారాలూ ఏవీ ఉండవు. . అంతా ‘నగదు బదిలీ పథకం. ‘
      ఒక మంత్రి ఒక ఫార్మా కంపనీకి 1865 ఎకరాల భూమిని ప్రభుత్వం తరపున నామినల్ రేటుపైన ధారాదత్తం చేస్తున్నాడు. మొత్తం 15 గ్రామాలు నిర్వాసితులవుతారు. నో ప్రాబ్లం. కానీ. . ఒక గదిలో ఆ తతంగం నడుస్తోంది. ఆ గది యాంటీ రూంలో ఆ ఫార్మా కంపనీ మనుషులు ఎక్కడెక్కడో రహస్యంగా ఏర్పాటు చేసిన డబ్బు వివరాలతో. . అప్పజెప్పడానికి వేచి చూస్తున్నారు. కాగితాలిటు. . క్యాష్ అటు.
      మరో ఏర్ కండిషండ్ గదిలో. ,
      ఎనిమిది బ్రూవరీస్ కంపనీలు.
      వాటి ఐ ఎ ఎస్ ఎండి లు. ఫైళ్ళు పట్టుకుని క్యూలో. మంత్రిగారు చేతులు నొప్పి పెట్టేట్టు సంతకాలు చేస్తున్నాడు. తన సంతకానికి ఎంత విలువో అని లోలోపల పొంగిపోతున్నాడు. ఒకప్పుడు ఒక సారాకొట్టు యజమాని ఆ మంత్రి. చదువు 10 వ తరగతి ఫేల్. ఎవరేమన్న ఏమన్నా. . ‘ యస్ బాస్. ‘శైలి.
      ఇంకో ఎ. సి గదిలో. ,
      దుబాయ్ లో కట్టబోయే ఇరవై అంతస్తుల సి ఎం గారి పర్సనల్ బిల్డింగ్ కోసం. . తాపీ కాంట్రాక్టర్ స్వంత ఇల్లు కట్టుకుంటూంటే వానికింద పనిచేసే పిల్ల తాపీవాళ్ళండరు తలోరోజు ఉచితంగా పనిదానం చేసినట్టు. . ఓ పదిమంది మంత్రులు కలిసికట్టుగా తలో చేయివేసి చేస్తున్న కార్యం తాలూకు ఫైనలైజేషన్. ప్రతి మంత్రీ తలో పది కోట్లు విరాళం.
     క్యాషివ్వద్దు. సంతకాలు పెట్టాలి. అంతే. ఆ చేవ్రాల్లే వేయి రూపాయల నోట్లకట్టలుగా మారి చందాలైపోతాయన్నమాట.
     ఐతే ఇన్ని ఏండ్లుగా బయట గడ్డిపీకడానిక్కూడా పనికిరాని ఈ మంత్రులందరూ ఇలా తమ తమ దిక్కుమాలిన సంతకాలు ఎలా కోట్లక్కోట్ల రూపాయలుగా మారిపోతున్నాయో అర్థంకాక చచ్చిన చావు చావకుండా తలలు బద్దలు చేసుకుంటున్నప్పుడు. ,
     అప్పుడు. . అప్పుడు మొదలైంది. . గొడవ. . కోట్ల రూపాయల పంపకాల గొడవ అప్పలనాయుడికీ. . రాటుదేలి ఐ ఎ ఎస్ రమణకీ.
      “కుదరదు. . కుదరదంతే. . ఐదు వందల కోట్లు దీంట్లో మీకు. నాకు తెలుసు. . అంతా తెలుసు మిస్టర్ అప్పలనాయుడూ”రమణ అప్పటికే ఒక బ్రూవరీస్ వాడిచ్చిన కార్టూన్ గోల్డ్ లేబుల్ విస్కీ లోంచి రెండు పెగ్గులు కొట్టి కైపుతోనున్నాడు.
    “ఆ. . తెలుస్తే ఏమిట్రా. ”
    “ఏమిట్రా. . యేయ్. . హోల్డ్ యువర్ టంగ్. ”
    “ఏందిరా ఓల్డ్ చేసేది. . వెధవ ఐ ఎ ఎస్ నా కొడకా”
    “ఏయ్. . మంత్రీ. . నువ్వు హద్దులు దాటుతున్నావ్. . మాటలు జాగ్రత్తగా రానీ. . బి కేర్ ఫుల్”
    ప్రక్కన ఇంకో ఇద్దరు ఐ ఎ ఎస్ లు చూస్తున్నారు. . అవాక్కయి. ‘ ఏదో జరుగబోతోంది ‘ అని అనుకుంటూనే ఉన్నారు.
    రమణకు తెలియదు. . అప్పలనాయుడుకూడా పూటుగా మందు కొట్టి ఉన్నాడని.
    “ఏందిగా కేర్ ఫుల్లు నీతో. . బొచ్చు. . ఏం పీకుతవురా. . మోచేతి పాకం నాకే నా కొడకా”
    “యేయ్. . యేయ్. . నువ్వు మాటలు దాటుతున్నవ్. . హద్దులు”
    “నాకు హద్దులేందిరా నా కొడకా. ఎవ్వరితొ పెట్టుకుంటున్నావో తెలుసా. . అరేయ్”
    రమణకు చిర్రెత్తుకొచ్చింది. . “ఎవరివి. . ఎవరివి. . ఏంచేస్తవ్. . పీకుతవా” రమణ కూడా అప్పలనాయుడు పైపైకి వెళ్ళాడు.
    అంతలోనే. . క్షణంలో. . ఎలా జరిగిందో. . ఠప్పున ధన్ మని చప్పుడైంది. రివాల్వర్ పేలింది.
    లిప్తలో. ,
    రమణ ధబాలున నేలపైబడి. ,
    “అమ్మా”అని కేక.
    బ్లాకంతా దద్దరిల్లే ప్రతిధ్వని.
    ఎర్రగా రక్తం.
    చచ్చిన రమణ శవం.
    చుట్టూ పదిమంది దాకా జనం.
    బహిరంగ హత్య.
    అప్పలనాయుడు తన రివాల్వర్ ను. . ప్రేమగా ముద్దుపెట్టుకుని చాలా తాపీగా నడుస్తూ బయటికి వెళ్ళి కారెక్కాడు.
    అంతా స్తంభించిపోయింది.
    నేలంతా రక్తం.
                                                                                       13
        రెండు సంవత్సరాలు దాటింది వకుళ ఢిల్లీ వచ్చి.
        సాధారణ వ్యక్తులు పది సంవత్సరాలలో చేయలేని అనేక పనులను ఆమె రెండు సంవత్సరాలలో అతి విజయవంతంగా పూర్తి చేసింది.
        తనను తాను, తన శక్తి సామర్థ్యాలను తాను తెలుసుకునేందుకు రెండు పనులను చేపట్టి విజయవంతం చేసింది వకుళ.
        ఒకటి. . ఇప్పుడు మోడీ ‘ఒక ఛాయ్ వాలా ప్రధాని కావద్దా’ అని ఓటర్లను కవ్విస్తూనే పబ్బం గడుపుకునే పద్దతిని తను ఎప్పుడో పాటించి వరంగల్లు నుండి ‘ఒక ఆటోవాలా ఎమ్మెల్యే ఎందుకు కావద్దు ‘ అని ప్రశ్నిస్తూనే తానిచ్చిన మాటను నిలబెట్టుకునేందుకు గోపాల్ కు ఒక బై-ఎలక్షన్ లో కాంగ్రెస్ టికెట్ ఇప్పించి ఎమ్మెల్యేగా గెలిపించింది.
        రెండు. . ‘తెర ముందా. . తెర వెనుకా. ?’ అని తనను తాను ప్రశ్నించుకుని ఖచ్చితంగా తెర వెనుకనే అని నిర్ధారించుకుని తెరపై ఉన్నవాళ్ళకంటే తెరవెనుక ఉన్నవాళ్ళే అతిశక్తివంతులని బోలెడన్ని సందర్భాల్లో నిరూపించుకుంది.
        ఆ రెండవ పనిలో భాగంగానే వకుళ భార్గవ గాంధీని పెళ్ళిచేసుకుని వకుళగాంధీ గా మారింది.
         తను ఉద్యమం నుండి వైదొలగి ప్రజాస్వామిక పంథాలోనే ఈ దేశంలో సమూలమైన మార్పులను తేవాలని నిర్ణయించుకుని. . ఒక బూర్జువా పారిశ్రామిక వేత్తకు చెందిన నల్లదనాన్ని . . ఇరవై రెండు కోట్ల రూపాయలను. . రాజకీయ రంగ ప్రవేశం, విస్తరణ, వృద్ధి కార్యాలకు ‘తోడు పెరుగు ‘వలె ఉపయోగించుకోవాలనుకున్నా. . ఆ డబ్బు అవసరం అస్సలే ఏర్పడలేదు. పై రెండు కోట్లుకూడా ఖర్చు కాలేదు ఆమెకు.
         అందువల్ల అసలు డబ్బు అనే వ్యామోహం దాదాపు లేకుండా పోయింది.
         ఇక ఏం కావాలి తనకు.
         పూర్తి స్థాయి రాజకీయ వ్య్వస్థ యొక్క విలువలతో కూడిన పునర్నిర్మాణం.
         ఆ పనిలోనే వకుళ పూర్తి స్థాయిలో నిమగ్నమై ఉంది.
         ఆమె పార్టీ ఆఫీస్ లో ఫుల్ టైం కార్యకర్త. ప్రతిరోజూ సోనియా దగ్గరనుండి ఇతరేతర అదృశ్య మేధావులందరితోనూ నిత్య సంబంధాలుంటాయి.
         వకుళ ఏమంటుందంటే. . తెరపై కనబడే పార్లమెంట్ సభ్యులు. . ఎమ్మెల్యే లు ఒట్టి చదరంగంలో పావులు. అసలు రాజక్రీడను ఆడేవాళ్ళు తెరవెనుక ఉండి నడిపించేవాళ్ళే. . . అని.
         ఆ రోజు రాత్రి అత్యంత ఆంతరంగిక వార్ రూం భేటీ జరిగింది చాలా పొద్దుపోయేదాకా.  2014 జనరల్ ఎన్నికలు. కొన్ని రాష్ట్రాల్లో రెండూ పార్లమెంట్ మరియు అసెంబ్లీ ఎన్నికలు. . కొన్ని చోట్ల ఒక్క పార్లమెంట్ ఎన్నికలే. ఏదైనా దేశ భవిష్యత్తును నిర్ణయించే కీలకమైన ఎన్నికలే ఇవి.
         అదీగాక చాలా ప్రత్యేక పరిస్థితుల్లో ఆంధ్రప్రదేశ్ ను విభజించి తెలంగాణా ను ఏర్పరచి రెండుగా చీల్చుట. అందువల్ల రాజకీయ సమీకరణాలన్నీ చిన్నాభిన్నమై. ,
         చాలా అస్థిరత. . అటువేపు ఒక సుడిగాలిలా దేశాన్ని ఒక ఊపు ఊపుతూ దుమారం సృష్టిస్తున్న ప్రత్యర్థి మోడి.
         రాత్రి ఐదు ఉత్తర భారత దేశ రాష్ట్రాల పార్లమెంట్ అభ్యర్థుల తుది నిర్ణయం. . ఐపోయింది.
         ఇప్పుడు లలిత్ మాకెన్ ప్రకటిస్తాడు ఉదయం ఎనిమిది గంటలకు.
         ఇంటికొచ్చేసరికి ఉదయం నాలుగు గంటలు.  నిద్రపోయింది నాలుగు గంటలే.
         రాత్రి ఎనిమిది గంటలకు సుష్మాజి ఇంటికెళ్ళొచ్చింది. ఆమెకు కొద్దిగా జ్వరం. . జలుబు.
         రాజకీయాలు వేరు. . వ్యక్తిగత స్నేహాలూ, ఆత్మీయతలూ వేరు.
         అదే విధంగా షీలా దీక్షిత్ తో ఉన్న అనుబంధం వేరు.
         అటు. . అమిత్ షా.
         మోడీ ప్రధాన సహచరుడు. మంచి చురుకైన ఆలోచనా పరుడు. స్నేహితుడే.
         నిన్న సాయంకాలమే కేజ్రీవాల్ తనను చెంపమీద కొట్టినవాణ్ణీ, పైకి చెప్పు విసిరినవాణ్ణీ కలిసి పోలీస్ లు కొట్టినందుకు క్షమాపణలు.
         ఒక అతి కీలకమైన. . దేశానికి ప్రాణమైన ప్రజల నిజ జీవితాన్ని వాళ్ళలో కలిసిపోయి. . పబ్లిసిటీకోసం కాకుండా. . గ్రాస్ రూట్ లెవెల్ కు వెళ్ళి అద్యయనం చేసే నిజాయితీతోకూడిన ప్రయత్నం ఏ ఒక్కరూ ఎందుకు చేయడంలేదు.
         వెనుకట రాజే మారువేశాల్లో జనంలోకి పోయేవాడుకదా.
         ‘ప్రభుత్వమిస్తున్న సంక్షేమ నిధుల్లో 95 శాతం అవినీతితో హరించుకు పోతున్నాయని ‘ రాహుల్ గాంధీ ఒక వైపు చెబుతూనే. . ఏమీ చేయని నిష్క్రియాప్రియత్వంతో మౌనం వహించుట. . ఎందుకు.
         పార్టీ మీద కొంత అదుపు. . పెద్దవాళ్ళతో కొంచెం సాన్నిహిత్యం. . రాహుల్తో ఏదైనా చెప్పగలిగే దగ్గరితనం ఏర్పడ్డ తర్వాత భారత రాజకీయాల్లో కొత్త రక్తం ఎక్కించాలని చేస్తున్న ప్రయత్నాలన్నీ క్రమంగా విఫలమౌతున్న స్వానుభంలో. ,
         ఏదో నిస్పృహ.
         పార్టీలు ఏవైనా కొన్ని దుర్మార్గమైన సందర్భాల్లో అందరూ ఒకటై వ్యవహరించే తీరు మహా రోతగా ఉంటుంది.
         పార్టీలన్ని వృద్ధుల చేతుల్లోనే. పేరు ఏదైనా అన్ని పార్టీల పగ్గాలన్నీ 65 ఏండ్లు పైబడ్డవాళ్ళచేతుల్లోనే.
         టైం చూచుకుంది వకుళ.
         ఎనిమిదిన్నర.
         మళ్ళీ పార్టీ ఆఫీస్ కు వెళ్ళాలి పదిగంటలకు.
         చాలా అసహనంగా ఉంది. ఒక్కతే ఇంట్లో.
         గాంధీ టేబుల్ టెన్నిస్ ఆడుకోడానికెళ్ళాడు.
         అటు చూస్తే ఓ బుక్ కనిపించింది.
         ‘గెలుపు సరే. . . బతకడం ఎలా. ?’-కె. ఎన్. వై. పతంజలి.
         గాంధీ తెచ్చినట్టున్నాడు. చెప్పాడు మొన్న చాలా బాగుందని.
         పేజీలు తిరగేసింది కొన్ని. రచయిత చూపు బాగుంది. అందువల్ల పాత విషయాలే సరికొత్తగా అర్థమౌతున్నాయి.
         ఒక చోట అంటాదు. ,
         మూడు అడుగుల నేల అడిగి ఒక అడుగుతో భూమినీ, రెండో అడుగుతో ఆకాశాన్నీ ఆక్రమించి  వామనుడు మూడో అడుగును ఎక్కడ పెట్టమంటావని అడిగితే అమాయకుడైన బలి చక్రవర్తి తన నెత్తిమీద జాగా చూపించాడు.  నువ్వడిగింది మూడడుగుల నేల, ఈ నేలమీదే మూడడుగులు తీసుకో, ఆకాశం నాది కాదు, నాదికాని దానిని నీకివ్వలేను, మర్యాదగా ఆ కాలు దించు అని కదా చెప్పాలి. కాని చెప్పలేదు. అదీ ఓవర్ యాక్షన్.
         విషయం పాతదే. . కాని విప్పి చెప్పివ విధానం బాగుంది.
        సరియైన సంధర్భాన్ని సరియైన దిశలో వీక్షించి స్వీకరించే తత్వం లోపిస్తోందా ఈ తరంలో.
         అర్థం కావడంలేదు. . వకుళ అసహనంగా లిఫ్ట్ ఎక్కి పైకి టెర్రాస్ మీదికొచ్చింది.
         ప్రశాంతంగా ఉంది పైన. ఆరోజు ఎందుకో ఆకాశం మబ్బుగా, చల్లగా, ఆహ్లాదంగా ఉంది.
         గాంధీ అక్కడే ఉన్నాడు. అపార్ట్ మెంట్ పిల్లలు టీనా. రవి. నూతన్, యజ్ఞేష్. కైలాష్. . ఇంకా ఇద్దరు ముగ్గురు. . అందరు కలిసి పతంగులెక్కిస్తున్నారు. గాంధీ వయసువాడే ప్రవాసి కూడా ఉన్నాడు. అతనుకూడా సాఫ్ట్ వేర్ ఇంజనీరే.
         చుట్టూ చూచింది వకుళ.
         ఢిల్లీ మహానగరం కాంక్రీట్ అరణ్యమై కనుచూపుమేర విస్తరించి వ్యాపించింది. అలా చూస్తూంటే శతాబ్దాల ఈ నగరం. . ఎన్ని జ్ఞాపకాలో. ఎంత చరిత్రో. మహాభారత కాలం నుండి. . ఆర్యులు. . మొగలులు. రాజపుత్రులు. . సంస్థానాధీశులు. . బ్రిటిషర్లు. కాల నాళికలో నిక్షిప్తమై నిదిరిస్తున్న దీర్ఘ మానవ పరిణామ చరిత్ర.
         ఆకాశం నిండా పతంగులు. . రంగు రంగులవి. . కొల్లలు. . కోకొల్లలు.
         గాంధీ ఎగురేస్తున్నాడు పతంగిని.
         వకుళకు కూడా బుద్ది పుట్టింది గాలిపటం ఎక్కిస్తే బాగుండునని.
         చటుక్కున రాత్రి వార్ రూం భేటీ జ్ఞాపకమొచ్చింది.
         జేబులు తడుముకుంది.
         అలాగే ఉంది తానిచ్చిన కాగితం. . వాటిని వెన్వెంటనే ప్రవేశ పెట్టి అమలు చేయకుంటే ఈ”దేశమే గతి బాగు పడునోయ్ ‘అని తానన్న సంగతి కూడా జ్ఞప్తికొచ్చింది.
         వకుళ కాగితాన్ని విప్పి చూచుకుంది.
         1. ప్రభుత్వ ఉద్యోగులకున్నట్టే రాజకీయాల్లో కూడా రెటైర్ మెంట్ వయసు ఉండాలి. అరవై ఏండ్లు దాటిన ప్రతి రాజకీయ నాయకుడూ తప్పనిసరిగా అన్ని రాజకీయ పదవులనుండి తప్పుకోవాలి.
          2. పార్లమెంట్ సభ్యుడు. . ఎమ్మెల్యే. . ఇతరేతర రాజకీయ నామినేటెడ్ పదవుల్లో ఉన్నవారెవరైనా ఆర్థిక లావాదేవీలున్న ఏ ఇతర వ్యాపారాలూ చేయకూడదు.
         3. చిన్న అటెండర్ పోస్ట్ కు కూడా కనీస విద్యార్హతలు ఉన్నట్టే రాజకీయ నాయకుడికికూడా కనీస విద్యార్హత డిగ్రీ ఉండాలి.
         4. ప్రజా ప్రతినిధుల మీద ఏ చిన్న నేరం ఋజువైనా అతన్ని మరుక్షణమే ఆ పదవినుండి తప్పించాలి
         5. నేర చరితులకు అసలు పోటీ చేసే అవకాశమే లేకుండా చేయాలి.
         6. ఒక బడుగు దేశమైన మన దేశం లో ఉన్న ఏ ప్రజాప్రతినిధైనా ఇక్కడి సగటు పౌరునికన్నా ఎటువంటి అదనపు సౌకర్యాలను అనుభవించకూడదు.
         7. ప్రజా ప్రతినిధులెవరైనా స్వేచ్ఛగా ప్రజల్లో తిరుగ గలగాలి. అందువల్ల ప్రజాధనంతో ఏర్పాటు చేసే గన్ మ్యాన్ల రక్షణ వ్యవస్థను తక్షణమే తొలగించాలి.
         8. అవినీతి ఆరోపణలు మోపబడినప్పుడు ఎఫ్ ఐ ఆర్-ప్రై మా ఫేసి గనుక ఉన్నట్టయితే తక్షణమే పదవి నుండి బర్త్ రఫ్ చేయాలి.
         ఇలా. . ఇంకో పది సూచనలున్నాయి కాగితంపై.
         రాత్రి ఈ అంశాలపై చాలా చర్చించింది తను.
         వాటిలో. . ఒక్క అంశాన్ని కూడా ఎవరూ హర్షించలేదు.
         కారణమేమిటంటే. . వార్ రూంలో ఉన్న పదిహేను మంది వయసు డెబ్బై ఏండ్లకు పైననే.
         అందరిదగ్గరా వేల కోట్ల రూపాయల ఆస్తులున్నాయి.
         దాంట్లో నలుగురి క్వాలిఫికషన్ మెట్రిక్ లోపలే.
         ఇక. ,
         గాంధీ. . “వకుళా. . గాలిపటం ఎగురేస్తావా” అని పిలుస్తున్నాడు.
         సరే. . అని వకుళ గాంధీ దగ్గరనుండి ఎగురుతున్న గాలిపటపు దారాన్ని తన చేతిలోకి తీసుకుంది.
         గాలి బాగానే వీస్తోంది. పతంగి జోరుగా దూసుకుపోతోంది రివ్ రివ్వున.
         “మళ్ళీ వార్ రూం మీటింగ్ ఉందన్నావుగదా. వెళ్ళాలా. ?”అని అడుగుతున్నాడు గాంధీ.
         “అవసరం లేదు గాంధీ. . వార్ రూంకు పోను. ఎందుకంటే అక్కడ వార్ జరగట్లేదు. అన్ని కాంప్రమైజ్ లే జరుగుతున్నాయి. ”
         ఈ లోగా ఏమైందోగాని. . గాలి బలంగా, గట్టిగా వీచింది.
         పుటుక్కున దారం తెగి. . గాలిపటం కొట్టుకుపోయింది.
         వకుళ చేతిలో వట్టి తెగిన దారం మిగిలి. ,
         దూరంగా. . ఆకాశంలో పల్టీలు కొడ్తూ. . తేలిపోతూ. . తెగిన గాలిపటం.
         వకుళ చూస్తోంది నిస్సహాయంగా. . ఆకాశంలోకి. . గాలిపటం దిక్కు.       
*** సమాప్తం***
రచన: మాలతి దేచిరాజు
“అక్కా ఎక్కువగా ఆలోచించకు హాయిగా నువ్వు కూడా నీ ఉద్యోగానికి రిజైన్ చేయ్, ఇద్దరం పెళ్లి చేసుకుందాం నీకు అభ్యంతరం లేక పోతే వన్ బై టు అయినా సరే క్రికెట్ టీమ్ లా పిల్లలను కని దేశానికి ఓ అమితాబ్ ని, ఓ రాఖీ సావంత్ ని ఇద్దాం” నవ్వుతూ అంది.
“నీకు అల్లరి ఎక్కువ అవుతోంది” అంది చెల్లెలి చెవి మెలిపెట్టి.
అర్ధ రాత్రి పన్నెండు దాటింది.
శోభన కంప్యూటర్ ముందు కూచోని వర్క్ చేసుకుంటుంది. శోధన అన్నం కలుపుకుని వచ్చి తినిపిస్తుంటే తింటూనే వర్క్ చేసుకుంటోంది .
“అక్కా ఈ గొడవలు, కేసులు అవసరమా? హాయిగా దూరంగా ఎక్కడికైనా వెళ్లి బ్రతికేద్దాం.” అంది శోధన.
“ప్రతీ ఒక్కరూ అలా అనుకుంటే ఈ దేశం ఏమై పోతుంది?”  “దేశానికి మేథావి మౌనం చాలా ప్రమాదకరం. మనం ఇప్పుడున్న పరిస్థితి చాలా ప్రమాదకరం. సి.బి.ఐ లోనే కుట్ర జరుగుతోందన్న అనుమానం. ఎపుడు ఏం జరుగుతుందో అని భయం ఎవరిని నమ్మాలో ఎవరిని నమ్మకూడదో తెలియని పరిస్థితి” అంది శోభన.
ఆవులిస్తూ “అక్కా నీకో దండం నాకు నిద్రోస్తోంది వెళ్ళి పడుకోనా? మళ్ళీ రేపు తాజ్ మహల్ చూడడానికి వెళ్దాం అనుకుంటున్నా, అవునూ ఒక సమాధిని మనం నిజమైన   ప్రేమకి  చిహ్నంగా చూస్తున్నాం అంటే ప్రేమ నిజంగా అంత గొప్పదా అక్కా?” అడిగింది శోధన.
“అవును నీ ప్రేమంత గొప్పది” అంటూ ముద్దుగా తలమీద కొట్టి, “సరే వెళ్ళు పడుకో మళ్ళీ నిద్ర చాలలేదంటూ గోలచేస్తావు అయినా ఫ్రెండ్స్ తోనేగా వెళుతున్నావు  జాగ్రత్త”అంది.
ఉదయం లేచేసరికి శోభన వెళ్ళిపోయింది. శోధన ఫ్రెషప్ అయి వచ్చింది. తన పర్స్ లో వెయ్యి రూపాయల కట్ట ఆల్ ది బెస్ట్ అన్న చిన్న స్లిప్.. శోధన కళ్ళలో నీళ్ళు తిరిగాయి. అక్కప్రేమ గుర్తొచ్చి.
అదే అక్కను చివరిసారి చూడటం  అని ఆ క్షణం ఆమెకు తెలియదు.
శోధన తాజ్ మహల్ ను చూడ్డానికి వెళ్ళినప్పుడే అమెరికా రాయబారి వచ్చాడట. అందుకో మరెండుకో గానీ  ఆ రోజు అక్కడ బాంబ్ బ్లాస్ట్ జరిగింది. ప్రమాదం త్రుటిలో తప్పింది కానీ  తాజ్ మహల్ ను సందర్శకులు చూడకుండా తాత్కాలికంగా ఆంక్షలు విధించారు. శోధనకి  అక్కను చూడాలనిపించింది. అంతే వెనక్కి వచ్చేసింది. ఇంటికి వచ్చేసరికి ఇల్లంతా చిందర వందరగా వుంది. కంప్యూటర్ పగిలిపోయి వుంది. అక్క జాడ ఎక్కడా కనిపించలేదు. పరుగున అక్క పనిచేసే సిబీఐ ఆఫీస్ కి వెళ్ళి అక్క సంగతి అడిగింది కానీ వారికి సరి అయిన సమాచారం లేదన్నారు కమ్యూనికేషన్ మిస్సయినట్టు వాళ్ళు చెప్పారు కానీ ఆమె కోసం వెతుకులాట మొదలెట్టామని ఎప్పటికప్పుడు అప్ డేట్స్ చెప్తామని చెప్పారు.
శోధన మెదడులో ఆలోచనలు గిర్రున తిరుగుతున్నాయి ” వీళ్ళు చెప్పింది నమ్మి చేతులు కట్టుకొని కూర్చోవాలా లేక” అక్క చెప్పిన మాటలు గుర్తొచ్చాయి.
ఇపుడు తనకు తన అక్క ముఖ్యం, శోభన ముఖ్యం. అక్క కోసం అన్వేషణ మొదలుపెట్టాలని నిర్ణయానికి వచ్చింది. అందుకే మార్షల్ ఆర్ట్స్ నేర్చుకుంది. ఒక మహా భవనాన్ని కూల్చాలంటే దాని మూలాలు , పునాదులు ఎక్కడ వున్నాయో వెతకాలి, వాటిని కూల్చాలి.
ఆ రోజు శోభన మీద ఎటాక్ జరిగింది. ఆ ప్రయత్నంలో తప్పించుకుని వచ్చింది. అప్పటికే  శోధన తన కోసం గాలిస్తోంది  చాలా తీవ్రంగా అయితే అప్పుడే ఆమెకు ఓ విభ్రాంతికరమైన విషయం తెలిసింది. సి.బి.ఐ లో కొందరు తన మిస్సింగ్ ను సీరియస్ గా తీసుకోలేదు అంటే  డిపార్టుమెంటులోనే శత్రువులు ఉన్నారని అర్ధం అవుతోంది కానీ ఎవరు? వాళ్ళకి తన మిస్సింగ్ వలన జరగబోయే లాభం ఏంటీ? అన్న విషయం తెలుసుకోవాల్సిన అవసరం ఉన్నది.  ఈ పరిస్థితుల్లో తన ఐడెంటిటీ బయట పడకూడదు. అలాగే శోధనలో ఈ కసి వుండాలి. శోధనలాంటి వ్యక్తి తలచుకుంటే ఏదైనా సాధించగలదు. అందుకే చెల్లెలిని నీడలా ఫాలో అవుతోంది.
*****
శోభన ఓల్డ్ బస్తీ వైపు నడుస్తోంది. ఆమెని చూసిన వారు ఎవరైనా ముస్లిం అనుకుంటారు.
సి.బి. ఐ లో పనిచేసిన ఆమెకు గెటప్ మార్చడం కష్టం కాదు. జర్దార్ స్థావరానికి దగ్గరగా వచ్చేసింది. అప్పుడే ఆమె దృష్టి తన ఎదురుగా వున్న వ్యక్తి మీద పడింది. అతడిని ఎప్పుడో, ఎక్కడో చూసినట్టు అనిపించింది.
ఆమె చాలా షార్ప్ గా ఆలోచించింది సడెన్ గా గుర్తొచ్చింది అతనే యాష్కీ..
సుపారీ తీసుకుని హత్యలు చేసే యాష్కీ కి మిలటరీ రహస్యాలు దొంగిలించాడన్న అభియోగం మీద అరెస్ట్ చేసారు. కోర్ట్ లో హాజరు పరచడానికి తీసుకు వస్తుండగా జరిగిన ఘోర రోడ్డు ప్రమాదంలో చనిపోయాడు. శవం గుర్తు పట్టడానికి వీల్లేకుండా నుజ్జు నుజ్జు అయింది.  అంటే  యాష్కీ…
శోభన తన సెల్ ఫోన్ బయటకు తీసింది. బురఖాలో వుంది అందులో అది పాతబస్తీ కాబట్టి ఎవరికీ అనుమానం రాలేదు. బురఖాలో నుంచి అతడిని ఫోటో తీసింది. హై క్వాలిటీ కెమెరా ఫోన్ అది.
వేషాలు మార్చడంలోనూ, సుపారీ తీసుకుని హత్యలు చేయడంలోనూ ఆరితేరిన యాష్కీ కి ఇక్కడ ఏం పని?  తనకి తెలిసి యాష్కీ గురించి ఆరా తీయగలిగింది ఒక్కరే …ఆ ఒక్కరు శోధన.
చుట్టూ చూసింది శోధన దగ్గరలో ఎలాంటి మారణాయుధం కనిపించడం లేదు.
“ఏంటి వెతుకుతున్నావ్?” అడిగాడు అమాయకత్వాన్ని నటిస్తూ విశ్వక్.
“ఒకేసారి గుళ్ళు దూసుకువెళ్ళే  ఏకే 56 లాంటివి దొరుకుతాయేమోనని”
“నన్ను మర్డర్ చేసేద్దామనే” విశ్వక్ అడిగాడు.
సరిగ్గా గంట క్రితం విశ్వక్ శోధన దగ్గరికి వచ్చి “ఐ లవ్ యు” అన్నాడు.
“నీకసలు బుద్ది ఉందా” అరిచేసింది శోధన.
“ఎవరైనా ఐ లవ్ యు అంటే నీకు ఆస్తి ఉందా? అని అడుగుతారు. నువ్వేంటి? బుద్ది ఉందా? అని అడుగుతున్నావు.” “బుద్ది వుంది కాబట్టేగా బుద్దిగా ఐ లవ్ యు అన్నాను. నువ్వేంటి బుద్దిగా “ఐ టూ” అనకుండా “ఐ హేట్ యు” అన్న ఎక్స్ ప్రెషన్ ఇస్తున్నావు అయినా నీ బాడీ లో లవ్ కణాలు తక్కువగా వున్నట్లుంది.” కామ్ గా అన్నాడు.
“అసలు నీ భుజం కాదు పీక కొరికేస్తే ఓ పని అయిపోయేది” కోపంగా అంది.
“అసలు నాకు తెలియక అడుగుతాను నా ప్రేమను ఎందుకు రిజెక్ట్ చేస్తున్నావు?”
“నన్ను హంతకురాలిని చేయకు గెటవుట్” అరిచేసింది శోధన.
“వూ!!! నడి రోడ్డు మీద గెటవుట్ అంటే ఎక్కడికి వెళ్ళేది సరే రేపు కలుద్దాం. ఈ లోగా బై ఛాన్స్ ఆలోచించు” అన్నాడు. శోధన వెళ్తోన్న విశ్వక్ వైపే చూస్తోంది.
*****
భారత సరిహద్దు ప్రాంతం.
నిరంతరం ప్రాణాలకు తెగించి దేశ సరిహద్దుల్లోకి శత్రువులను  రాకుండా, కంటి మీద కునుకు లేకుండా కాపలా కాసే భారత జవానుల వీరత్వానికి సాక్షిగా నిలిచే ప్రాంతం.
అక్కడ అతి రహస్యంగా ఒక సమావేశం జరుగుతోంది. ఆర్మీ చీఫ్ కూడా అక్కడే వున్నాడు. తమ దేశ రక్షణ స్థావరాల వివరాలు ఉగ్రవాదుల చేతుల్లో నుంచి, శత్రు దేశానికి వెళ్తున్నట్టు సమాచారం. ముఖ్యమైన పత్రాలు మాయమైనట్టు అనుమానం.
ఈ ప్రపంచంలో డబ్బు, సెక్స్, పదవి ఈ మూడు అతి ప్రమాదకరమైనవి. వీటి కోసమే యుద్ధాలు జరిగినట్టు చరిత్రలో సాక్ష్యాలు వున్నాయి.
నీతిపరులు వున్న చోట అవినీతిపరులూ వుంటారు. ఒక వ్యక్తీ బలహీనత వ్యవస్థను నాశనం చేసే ప్రమాదం వుంటుంది. అందుకే రక్షణ శాఖ, సి. బి. ఐ  లాంటి వాటిలో ప్రతీ విషయం రహస్యంగా ఉంచబడుతుంది.
మంత్రులు కూడా ప్రమాణ స్వీకారం చేసే సమయంలో “దేశ భద్రత  దృష్ట్యా రహస్యాలను కాపాడుతామని ప్రమాణం చేస్తారు కానీ ఆ ప్రమాణం ఎంత వరకు నిలుపుకుంటారు? కుంటున్నారు?
ఈ ఉపద్రవాన్ని అరికట్టాలంటే నిజాయితీ వున్న వ్యక్తులు కావాలి, తపస్సులా దేశ రక్షణకు కంకణం కట్టుకోవాలి. అలాంటి వ్యక్తి కోసం ఈ దేశంలోని రక్షణ వ్యవస్థ ఎదురు చూస్తోంది.
*****
కనిపించీ వినిపించని జ్ఞాపకమా… వినిపించే వేళ కనిపించకుండా వెళ్ళిన కన్నీటి వాక్యమా నువ్వు కనిపిస్తావని ఎదురు చూస్తున్నా… నీతో గడిపిన క్షణాలను ఆహ్వానించి వాటితో ఆడుకుంటున్నా
నిన్ను నన్ను కలిపిన అమ్మ లేదు మన నుదుట రాత రాసిన బ్రహ్మ  కనిపించడు.
ఇది వరమా?శాపమా?మళ్ళీ మనం కలుస్తామన్న ఆశ నా శ్వాసతో వెళ్లిపోతుందా ?
మనసులో బాధ కన్నీటి అక్షరాలుగా మారుతున్నాయి,ఆ అక్షరాలు గొంతులో ఉద్వేగమై పలుకుతున్నాయి.
కాలానికి ఈ ఫీలింగ్స్ తో సంబంధం లేదు.
ఆ కాలం తన చాటున దాచిన రహస్యాలను వెలికితీసే అభిమన్యుడి కోసం ఎదురు చూస్తుందా? ఏమో. 
*****
అది మన్మధరావ్ గెస్ట్ హౌస్
మన్మథరావ్ బాత్ రూంలోకి వెళ్ళాడు. గీతికను అక్కడికి తీసుకు వచ్చి అప్పటికే రెండు గంటలు అయింది. ఒక మనిషి ,అందులోనూ ఆడమనిషి మరో పది నిమిషాల్లో చస్తుంది అంటే ఈ పదినిముషాలు ఆమె అందాన్ని అనుభవించాలని అనుకునేంత నీచమైన మనస్తత్వం మన్మథరావ్ ది. ఆ రెండు గంటలూ తన కోరిక తీర్చుకున్నాడు. మౌనంగా భరించింది గీతిక.
మరో అరగంటలో ఒక వి ఐ పి రాబోతున్నాడు. అతనికి గీతిక శరీరం కానుక. అందుకు ప్రతిఫలంగా ఆ  వి.ఐ.పి వీళ్ళకు ఫేవర్  చేస్తాడు. ఆ ఫేవర్ ఖరీదు భారతదేశ భద్రత.
కేవలం రెండు శరీరాల రాపిడి కోసం ఒక దేశ భద్రతను ఫణంగా పెట్టే నీచ సంస్కారం డిపార్టుమెంటు పరువును తీస్తోంది. అంత కన్నా ఒక దేశాన్ని చీకటి వైపు తీసుకువెళ్ళే ప్రయత్నం చేస్తోంది అంటే సరిపోతుందేమో.
షవర్ కింద నిలబడి స్నానం చేస్తున్నాడు మన్మథరావ్. ఈ ప్రపంచంలో డబ్బు ఇచ్చే కిక్ మరేదీ ఇవ్వదన్న నమ్మకం అతనిది. జర్దారి లాంటి వాళ్ళు డబ్బును ఎరగా వేస్తారు. సిద్దప్ప , చతుర్వేదిలాంటి వాళ్ళు దాన్ని పెంచి పోషిస్తారు.
మరో గంటలో ఇక్కడ తన డ్యూటీ మారిపోతుంది. చివరి నిమిషంలో గీతికను మరో రాష్ట్రానికి తరలించే ఆలోచన మారిపోయింది.
పరాయి స్త్రీ పొందు ఇచ్చే ఆనందం, అందులోనూ పెళ్లి కాని అమ్మాయి ఫస్ట్ ఎక్స్పీరియన్స్ అతనికి కిక్ ఇచ్చింది .
రక్తం, సిరలు, ఫేషియల్స్, ధమనులు.. అదే శరీరం.. అదే రాపిడి కానీ కోరిక వేరే.. ఒక స్త్రీ చూపించే ప్రేమను, స్పర్శని ఇష్టపడడం వేరు కానీ కేవలం మనసుతో ప్రమేయం లేని సెక్స్ ను ఇష్టపడడం దేనితో సమానం?
మన్మథరావ్ లైఫ్ కు ఎండ్ కార్డు పడబోతుంది.
మన్మథరావ్ బాత్ రూంలో నుంచి బయటకు వచ్చాడు. మంచం మీద గీతిక నిర్వికారంగా కూచ్చోని వుంది. ఆమెకు తన క్యారెక్టర్ అర్థమైంది. అతను చాలా వివరంగా  చెప్పాడు. తను చెప్పినట్టు వినకపోతే జరుగబోయే ప్రమాదం ఆమెకు  హెచ్చరించి మరీ చెప్పాడు.
“కూల్ గీతికా కూల్  ఇదంతా లైఫ్ లో ఒక పార్ట్ , లైఫ్ లో ఎదగాలంటే ఇలాంటి మెట్లు దిగాలి, అపుడే నువ్వు లిఫ్ట్ లో పైకి వెళ్తావు” కూల్ గా చెప్పాడు మన్మథ రావ్.
గీతిక నవ్వింది. పగలబడి మరీ నవ్వింది.
ఆశ్చర్యంగా చూసాడు. బహుశా భయంతో మెంటల్ గా అప్సెట్ అయ్యిందేమో అనుకున్నాడు.
“నిన్ను చూస్తుంటే జాలేస్తుంది మన్మధరావ్”  మొదటి సారి పేరు పెట్టి  పిలిచింది గీతిక.
కోపంగా చూసాడు ఆమె వైపు.
“నువ్వు కోపంగా చూస్తే భయపడిపోవడానికి నేను,  నువ్వు ఇప్పటి వరకూ మోసం చేసిన పదిహేనుమంది అమ్మాయిల్లో ఒకదాన్ని కాను, కావాలనే నేను నీ ట్రాప్ లోకి వచ్చాను. నా చివరి క్షణాల్లో డబ్బుతో దర్జాగా బ్రతకాలని వచ్చాను” అంది విలాసంగా కాళ్ళు ఊపుతూ.
“అంటే?”
“నేను ప్యూర్ వర్జీన్ ని కాదు అంటూహ్యాండ్ బాగ్ లో నుంచి న్యూస్ పేపర్ కట్టింగ్స్ బయటకు తీసి అతని ముందు గిరాటేసింది. బ్రోతల్ కేసులో యువతి అరెస్ట్, వ్యభిచారం చేస్తూ పట్టుబడిన యువతి. కాస్ట్లీ కాల్ గర్ల్ అరెస్ట్ అన్నీ రకరకాల పేపర్ల  కట్టింగ్స్.
వీటన్నింటిలో హీరోయిన్ ని నేనే నువ్వేదో గొప్పగా మురిసిపోతున్నట్టున్నావు  నేను పెళ్ళికాని అమ్మాయిని అనుకోని, అయినా మీ మగాళ్ళకు ఏం కావాలిరా? ఎంత మంది అమ్మాయిలు కావాలిరా? ప్రేమతో, మనసుతో, స్పందనతో, స్పర్శతో సంబంధం లేదురా మీకు? అయినా అదంతా ఒక సైకలాజికల్ ఫీలింగ్ నథింగ్ ఎల్స్ కదరా? కళ్ళు మూసుకుని పడుకుంటే ఎవరైనా ఒక్కటేరా? అంటున్న ఆమెని మధ్యలోనే అడ్డుకొని
“అంటే నువ్వు నన్ను మోసం చేసావా?” అంటూ అరిచాడు మన్మధరావ్.
“మోసమా? అంటే ఏమిటి? ఒక పెళ్లి కాని అమ్మాయిని అనుభవించి, మరొకరికి తార్చాలని  చూసే నీ ఆలోచన మోసం కాదా? అయినా ఈ ఆలోచన నాది కాదు నీ భార్యది, నీలాంటి వాడికి సరిగ్గా బుద్ధి చెప్పింది. ఇందులో ఫినిషింగ్ ట్విస్ట్ ఏమిటో తెలుసా” అంటూ హ్యాండ్ బాగ్ లో నుంచి కొన్ని పేపర్స్ తీసి అతని ముందు గిరాటేసింది. .”అవి డాక్టర్ ఇచ్చిన  మెడికల్ రిపోర్ట్స్ నాకు ఎయిడ్స్..  నీలాంటి కామాంధుల వల్ల వచ్చిన ఎయిడ్స్ నేను ఎక్కువ కాలం బ్రతకను నా కన్నా కొద్దిగా ఆలస్యంగా నువ్వూ వస్తావు” అన్నది. అంతే  ఆ చివరి మాట అతని మీద తీవ్ర ప్రభావాన్ని చూపింది. బరువైన సిమెంటు దిమ్మెతో తలమీద మోదినట్టు నేలమీద దబ్బున పడ్డాడు మన్మథరావ్.
ఒక చిన్న అబద్దం అతని ప్రాణాన్ని తీసేసింది. అతను చేసిన ఎన్నో తప్పులకు శిక్ష వేసింది. డాక్టర్ రిపోర్ట్స్ అబద్దం అన్న నిజం అతనికి తెలియక ముందే తను చేసిన తప్పులకు శిక్ష అనుభవించాడు. అదే సమయంలో అక్కడికి వచ్చాడా  వి. ఐ పి.
*****
శోధన టైం చూసుకుంది. తను వెళ్ళాల్సిన టైం దగ్గర పడుతోంది. మరో అరగంటలో తను అక్కడ వుండాలి. ఇక్కడి నుంచి మెయిన్ సర్కిల్ కు వెళ్ళాలి. అక్కడి నుంచి తను పదిహేను నిమిషాల్లో వెళ్లిపోవచ్చు. బయటకు వచ్చి డోర్ వేసి లాక్ చేసింది. కిందికి దిగి వచ్చేసరికి అక్కడ రెండు చేతులు ప్యాంట్ జేబుల్లో పెట్టుకుని నిలబడి వున్నాడు విశ్వక్.
“మీరా?” అంది
“సినిమా హాల్ దగ్గరికి వచ్చి సినిమాకు వచ్చారా! అని అడుగుతున్నట్టు వుంది” “అవును నేనే ఇంత రాత్రి వేళ నీలాంటి వాంపయిర్ దగ్గరికి నేను కాక ఇంకెవరొస్తారు”అన్నాడు విశ్వక్.
“ఎందుకొచ్చారు?” కోపంగా అడిగింది.
“కాసేపు అలా ట్యాంక్  బండ్ దగ్గరికి వెళ్లి వెనిలా ఐస్ క్రీం వన్ బై టు తిందామని”
“మీ కసలు మెదడు ఉందా? ఐస్ క్రీమ్ అదీ ఇంత రాత్రి వేళా?” కోపంగా అంది శోధన.
“చూసారా?ఇంత రాత్రి వేళా ?అన్నారు గానీ నాతో రానని అనలేదు, సో మీరు నన్ను అది చేస్తున్నట్టే” అన్నాడు.
“అదా? అదేమిటి?” టైం చూసుకుంటూ అంది.
“లవ్వు” అన్నాడు విశ్వక్.
“అసలు కొవ్వు పట్టి” ఇంకా ఏమనాలో తోచలేదు. అసలే తను అర్జెంట్ గా వెళ్ళాలి.
“కమాన్ కక్కేయ్ తిట్టాలని వుంటే తిట్టేయ్” అన్నాడు కవ్వింపుగా
అవతల టైం లేదు ఈ విశ్వక్ వదిలేలా లేడు.  ఎందుకో ఏ జన్మ అనుబంధమో, ఏ రుణాను బంధమో కానీ అతడిని తిట్టాలని కూడా అనిపించడం లేదు శోధనకు.
“ప్లీజ్ నన్ను వదిలేయండి” అంది.
“వదిలేయడానికా వెంట పడింది?” అన్నాడు విశ్వక్
“అయితే ఇప్పుడు నేనేం చేయాలి” టైం చూసుకుంటూ అంది శోధన
“పోనీ ఐ లవ్ యు అనండి ఓ పనై పోతుంది”
ఒక్క క్షణం కోపంగా విశ్వక్ వైపు చూసి “ఐ లవ్ యు” అంది.
“వూ..పాపం పోనీ అని లవ్ ని ముష్టి  వేసినట్టు వుంది స్మయిలెక్కడ? ఫీలెక్కడ ?”
పెదాలు విప్పి నవ్వి “ఐ లవ్ యు” చాలా అంది.
“టూత్ పేస్టు యాడ్ లా ఉన్నా ఇది కొద్దిగా బెటర్ సరే ఇంతకీ ఎక్కడికి? మళ్ళీ ఏ గ్యాస్ సిలిండర్స్ పేల్చడానికి” అడిగాడు విశ్వక్.
“ఐ లవ్ యు చెప్పమన్నావు చెప్పాను వదిలేయ్” అంది.
“ఓకే రేపు కూడా చెప్పాలి” నవ్వుతూ అన్నాడు.
కోపంగా చూసి ముందుకు కదిలింది. స్కూటీ స్టార్ట్ చేసింది. “తను మెయిన్ సర్కిల్ నుంచి వెళ్తే విశ్వక్ వెంట పడతాడు. షార్ట్ కట్ లో సందుల్లో నుంచి వెళ్ళాలి అనుకుంటూ” అటు వైపు స్కూటీ ని మళ్ళించింది.
శోధన వెళ్ళగానే విశ్వక్ ఎవరికో ఫోన్ చేసాడు. “శోధన మెయిన్ సర్కిల్ నుంచి వెళ్ళడం లేదు, పావు గంట ఇక్కడ ఆపాను అదీ చాలా కష్టం మీద.   నో డేంజర్  నేను ఫాలో అవుతూనే వుంటాను” అని చెప్పి ఫోన్ పెట్టేసాడు.
*****
గీతిక వంగి మన్మథరావ్ ను పరీక్షగా చూసింది.
“చనిపోయాడుగా” అన్న మాటలు వినిపించాయి కర్టెన్ చాటు నుంచి వస్తూ అన్నది వత్సల.
“చనిపోయాడు మేడం మీరు చెప్పినట్టే జరిగింది.తనకూ ఎయిడ్స్ వస్తుందన్న భయం, తను ట్రాప్ చేయబడ్డాడు అన్న నిజం రెండూ కలిసి అతడిని డీప్ షాక్ కు  గురిచేసి వుంటాయి.”
“ఒక వేళ ఆతను చావకపోయినా నేను చంపేసేదాన్ని. కాకపోతే అతని హెల్త్ కండిషన్ తెలుసు, ఇంతకు ముందే డాక్టర్ చెప్పాడు, అతను సడెన్ షాక్స్ వినకూడదని అందుకే ఇలా ప్లాన్ చేశాను.” అంది వత్సల.
కట్టుకున్న భర్త చనిపోయాడన్న ఫీలింగ్ లేదు ఆమె మాటల్లో. అవును మరి  భర్త అంటే బార్యను కాపాడేవాడై ఉండాలి తార్చేవాడై ఉండకూడదు. భర్త  మరొకరితో ఎఫైర్ పెట్టుకున్నా సహించేదే  కానీ అమ్మాయిల జీవితాలతో ఆడుకుంటున్నాడు. దేశాన్నే అమ్మేయాలని చూస్తున్నాడు.
వత్సల గీతిక వైపు తిరిగి “థాంక్యూ గీతికా ఇదంతా నీ వల్లనే” అంటూ హ్యాండ్ బాగ్ లో నుంచి కొన్ని డాక్యుమెంట్స్ తీసి ఇచ్చింది.
“ఇవేంటి మేడం” వాటిని తీసుకుంటూ అడిగింది.
“మిస్టర్ మన్మథరావ్ ఆస్తిని సగం నీ పేరుతో రాసాను, మిగితా సగం ఆయన వల్ల దగా పడ్డవారికి, అనాథలైన మహిళలకు” అంది.
“నాకు ఈ ఆస్తి వద్దు మేడం” అంది గీతిక.
“లేదు గీతికా తీసుకోవాలి.  నాకు చాలా బాధగావుంది, నా స్వార్థానికి నిన్ను ఉపయోగించుకున్నాను, ఏ స్త్రీ చేయని పని చేశాను. స్వయంగా నేనే నిన్ను తార్చాను మరో మగవాడి దగ్గరికి”
“లేదు మేడం నా అవసరాల కోసం, ఎదుటివారి స్వార్థం వల్ల నేనెప్పుడో నా శరీరాన్ని మగవాడి కోరికలకు విక్రయించడం మొదలు పెట్టాను. ఈ రోజు నా శరీరం ఒక దుర్మార్గుడికి శిక్ష విధించడానికి పనికి వచ్చింది. నేను సెక్స్ వర్కర్ అన్నది మాత్రమే నిజం. నాకు ఎయిడ్స్ వచ్చిందన్నది అబద్దం, కానీ ఆ అబద్దమే అతడికి శిక్ష వేసింది. నాలాంటి వారి కోసం మీరు చేసిన రిస్క్, తీసుకున్న నిర్ణయం గ్రేట్ మేడం” అంది గీతిక
“ఈ గ్రేట్ నెస్ నాది కాదు” అని ఆగింది ఈ లోగా అక్కడికి వచ్చింది శోధన..”ఆ మేడంది” అంది శోధనను చూపిస్తూ వత్సల.
శోధన అక్కడికి వస్తూనే పరిస్థితి అంచనా వేసింది.అక్కడికి రావలిసిన వి ఐ పి రావడానికి ఇంకా పది నిమిషాల వ్యవధి వుంది. మధ్యలో ఆగిపోయాడు.
“రండి శోధనగారూ ఆ రోజు డిటెక్టివ్ ఏజెన్సీలో మీరు కలిసివుండకపోయి వుంటే ఇదంతా జరిగేది కాదు”  ఆ రోజు జరిగింది గుర్తు చేసుకుంది వత్సల.
స్మార్ట్ డిటెక్టివ్ ఏజెన్సీ లో సాగరికతో మాట్లాడి బయటకు వస్తుంటే ఎదురు వచ్చింది శోధన.
“హలో నా పేరు శోధన” అంది తనను తను పరిచయం చేసుకుంటూ.
“చెప్పండి” అంది వత్సల.
“మీ భర్తను నిజంగా మీరు శిక్షించాలని అనుకుంటే నేను చెప్పినట్టు చేయండి. మీరు హత్య చేస్తే నేరం అవుతుంది. అతను తనకు తానూ చస్తే అది గుండెపోటు అవుతుంది. ఒక దుర్మార్గుడిని శిక్షించినట్టు అవుతుంది” అని వత్సలకు ఐడియా ఇచ్చింది శోధన.
“అలా నా భర్తకు శోధన మేడం చెప్పినటు శిక్ష విధించాలని అనుకున్నాను. అంతే కాదు ఈ దేశాన్ని కాపాడే పనిలో నేనూ ఉన్నాననే  తృప్తి కూడా స్వంతం చేసుకున్నాను.”
“వత్సల గారూ మీరు నేను చెప్పినట్టు ఇన్స్పెక్టర్ శామ్యూల్ కి ఫోన్ చేయండి. మీ భర్త ఒకమ్మాయితో కలిసి గెస్ట్ హౌస్ కు వెళ్ళాడని చెప్పండి. తర్వాత మిగితాది అతను చూసుకుంటాడు.”  అని గీతిక వైపు తిరిగి “మీరు మరో హెల్ప్ చేయాలి” అని ఏం చేయాలో చెప్పసాగింది.
గీతికలో కొత్త ఉత్సాహం ఒక మంచి పని చేస్తున్నప్పుడు కలిగే నిజమైన ఆనందం
చాల జాగ్రత్తగా మన్మథరావ్ శవాన్ని బెడ్ రూంలోకి చేర్చారు.
సరిగా అప్పుడే ఆ గెస్ట్ హౌస్ ముందు కారు ఆగింది. అందులో నుంచి  సిబిఐ డిప్యూటీ చీఫ్ వేదాచలం దిగాడు. యాభై అయుదు సంవత్సరాల వయసున్నా సీబీఐ మనిషి కావడంతో బలంగా కనిపిస్తున్నాడు. అతను ఒంటరిగానే స్వయంగా కారు డ్రైవ్ చేసుకుంటూ వచ్చాడు. ప్రతీ మనిషికీ కొన్ని బలహీనతలు వుంటాయి. వేదాచలానికి డబ్బు, సెక్స్ ఈ రెండూ వీక్ పాయింట్స్.
ఈ రెండింటికీ తన పదవిని అడ్డు పెట్టుకొని బతికేస్తున్నాడు . సిబిఐ ఆఫీసర్ శోభనను పట్టుకోవడానికి వచ్చినట్టుగా అఫీషియల్ రికార్డ్. కొన్ని ముఖ్యమైన రహస్య పత్రాలతో శోభన మిస్ అయ్యిందని అందరినీ నమ్మించాడు వేదాచలం. ఆమెపై వారెంట్ కూడా వుంది. ప్రాణాలతో కానీ, శవంగా కానీ ఆమెను పట్టుకోవచ్చు.
వేదాచలం ఇక్కడికి వచ్చింది మరో పని మీద.
అందులో ఒక పని గెస్ట్ హౌస్ లో వుంది. మన్మథ రావ్ అరేంజ్ చేసిన అమ్మాయితో.
వేదాచలం లోపలికి అడుగుపెట్టగానే ఆ గెస్ట్ హౌస్ లో రహస్యంగా అమర్చిన కెమెరాలు ఆన్ అయ్యాయి. వేదాచలం తనకు అలవాటు అయిన బెడ్ రూంలోకి అడుగు పెట్టాడు. లోపల షవర్ పడుతున్న శబ్ధం వినిపిస్తోంది.  అతని ఒంట్లో వెచ్చటి ఆవిర్లు  మొదలైనాయి
మన్మథరావ్ ఎక్కడికి వెళ్లి వుంటాడు? ఆ క్షణం ఆ విషయం అతను పెద్దగా ఆలోచించలేదు. అతని అడుగులు బాత్ రూం వైపు పడుతుండగానే బాత్ రూం తలుపులు తెరుచుకున్నాయి. తల తుడుచుకుంటూ వచ్చింది గీతిక. ఒక్క క్షణం రెప్ప వాల్చకుండా చూసాడు.
“హాయ్ స్వీటీ మత్తు ఎక్కించేలా వున్నావు” అంటూ ఆమె వైపు అడుగులు వేశాడు.
“ఏయ్ ఎవరు మీరు” భయం నటిస్తూ అంది గీతిక.
“ఏంటి ఆక్ట్ చేస్తున్నావ్? నేనెవరో తెలియదా? మన్మథరావ్ ను పిలువ్ చెబుతాడు. నా కోసమే నిన్ను పిలిపించాడు. ఈ రాత్రి నాతో గడపడానికే నువ్వు వచ్చావు నేను తలచుకుంటే నిన్ను క్వీన్ ని చేస్తాను. మంచి మూడ్ లో వున్నాను విసిగించక రా” అప్పటికే అతను మందు కొట్టి ఉన్నాడు.
“నువ్వు నువ్వు ఎవరు?” గీతిక సందేహం నటిస్తూ అడిగింది.
“నేను సి బి ఐ డిప్యూటీ చీఫ్ ని నా పేరు వేదాచలం చాలా, ఇప్పుడైనా వస్తావా? ఈ రివాల్వర్ తో నిన్ను షూట్ చేసి ఆ తర్వాత నిన్ను అనుభవించాలా?” తాగిన మత్తులో రివాల్వర్ బయటకు తీసాడు. ఒక్కసారిగా లైట్స్ ఆఫ్ అయ్యాయి. రివాల్వర్ పేలిన శబ్దం, ఒక చావు కేక వినిపించింది. లైట్స్ ఆన్ అయ్యాయి. గీతిక వెనుక మన్మథ రావ్ అతని గుండెలో నుంచి దూసుకు వెళ్ళిన బుల్లెట్, వేదాచలం చేతిలోని రివాల్వర్  పొగలు కక్కుతూ
ఎవరో తన చూపుడు వేలిని ప్రెస్ చేసినట్టు అనిపించింది కానీ ఇదంతా నిమిషాల్లో జరిగింది.
“ఏమైంది” తనలో తనే గొణుక్కుంటూ అడిగాడు వేదాచలం.
“హత్య జరిగింది, నా కోసం మీరు, మన్మథరావ్ పోట్లాడుకున్నారు. ఆ పెనుగులాటలో మీరు మన్మథరావ్ ను చంపేసారు” అన్నది.
“అబద్దం” అరిచాడు వేదాచలం. “కాదు నిజం” వెనుక నుంచి వినిపించింది.
వెనక్కి తిరిగి చూస్తే ఇన్స్పెక్టర్ శామ్యూల్.
“ఇన్స్పెక్టర్… రండి ఈ అమ్మాయి నన్ను బ్లాక్ మెయిల్ చేస్తోంది. మన్మథరావ్ ను ఈమె చంపేసింది. ముందు అరెస్ట్ చేయండి” గబా గబా చెప్పేసాడు.
“ఇంతకీ మీరెవరు సార్?” శామ్యూల్ అడిగాడు.
“నేను  సి బి ఐ డిప్యూటీ చీఫ్ ని” గర్వంగా చెప్పాడు.
“మరి మీకు ఇక్కడ ఏం పని? మీకు అఫీషియల్  గా గెస్ట్ హౌస్ ఉందిగా” శామ్యూల్ అడిగాడు.
“మిస్టర్ హోల్డ్ యువర్ టంగ్ ముందు నేను చెప్పినట్టు చెయ్ ఆఫ్ట్రాల్ ఇన్స్పెక్టర్ వి” కోపంగా అన్నాడు వేదాచలం.
“ఒక్కసారి ఈ వీడియో పుటేజ్ చూడండి సార్ మీరు ఇక్కడకి వచ్చినప్పటి నుంచి రికార్డు అయిన పుటేజ్ దీన్ని ఏ టీవీ చానెల్ లో ఇచ్చినా సూపర్ గా వుంటుంది” అన్నాడు శామ్యూల్.
వేదాచలం మోహంలో రంగులు మారాయి. ఇందాక తాను వాగిన వాగుడు అంతా ప్లాన్డ్ గా రికార్డ్ చేయబడిందని అర్థమైపోయింది.
“అసలు మీరెవరు? మీకేం కావాలి?” కీచుగా అరిచాడు.
“నిజం కావాలి” అన్న గొంతు వినిపించింది.
ఎదురుగా శోధన …
“నువ్వు …  నువ్వు శోభనవి కదూ”
ఒక్క క్షణం ఆ పేరు వినగానే శోధన వెన్నులో చిన్న కంపనం.
“యస్ ఆ శోభన గురించి నిజం కావాలి, నేను ఆ శోభన చెల్లెలిని”
అతని ఎదురుగా కూచుంటూ అంది.
“ఒక సి బి ఐ చీఫ్ ని ఇలా బెదిరిస్తే ఎంత పెద్ద నేరమో తెలుసా? అసలు ఆ దుర్జనరావ్ గాడు ఎక్కడ?” కోపంగా అరిచాడు వేదాచలం.
అతని చెంప చెళ్ళుమనిపించింది శోధన.
“ఒక సిబిఐ చీఫ్ ఇంత చీప్ గా అమ్మాయి కోసం చొంగ కార్చడం కూడా నేరమే.  ముందు నిన్ను అరెస్ట్ చేస్తారు. అదే నేనైతే అరెస్ట్ వారెంట్ కూడా అక్కర్లేదు. డైరెక్ట్ డెత్ వారెంట్ ఇస్తాను  అయినా నీకు దుర్జనరావ్ గురించి  కావాలా? వాడిని నాలుగు పీకితే వాడే  నీ గురించి చెప్పాడు”అంది శోధన.
సరిగ్గా ఇరవై నాలుగు గంటల క్రితం
దుర్జనరావ్ సీరియస్ గా ఆలోచిస్తున్నాడు. విక్కీ కేసులోవున్నది ఎవరు? భార్గవి చెప్పిన ప్రకారం ఆమె శోధన అయ్యే అవకాశం వుంది. భార్గవి ఆ రోజు తన ట్రాప్ లో నుంచి తప్పించుకుంది. ఈ రోజు తను శోధనను ట్రాప్ చేస్తే? ఆమె ఎక్కడుందో కూడా తెలిసింది. అయితే తన ఆలోచనల్లో మెదులుతున్నదంతా ముందే పకడ్బందీగా ప్లాన్ చేయబడిందని మాత్రం ఊహించలేకపోయాడు.
వెంటనే ఒక్కడే బైక్ మీద ఆ ప్రాంతానికి బయల్దేరాడు. అప్పటికే చతుర్వేది స్థావరం ఒకటి గ్యాస్ పేలుడులో తునాతునకలు అయ్యింది. ముఖ్యమైన డాక్యుమెంట్స్ కాలిపోయాయి. ఈ టైంలో తనకు శోధన దొరికితే ప్రమోషన్ గ్యారంటీ.
ఆ ఉత్సాహంతో అతను వెళ్ళాడు. అక్కడ అతని ఫేట్ తారుమారు అయింది. శోధన చాలా ప్లాన్డ్ గా అతడిని బంధించింది. టార్చర్ అంటే ఏమిటో రుచి చూపించింది. థర్డ్ డిగ్రీ అంటే ఏమిటో ప్రాక్టికల్ గా అతనికి తెలిసి వచ్చింది.
“ఒక పోలీస్ ఇన్స్పెక్టర్ ని ఇలా బంధిస్తే ఏమవుతుందో తెలుసా?” అన్నాడు బింకంగా దుర్జన రావ్.
“ఏమీ కాదు తెల్లవారితే నీ డెడ్ బాడీ కుప్పతొట్టిలో పడి వుంటుంది ” అంది శోధన తాపీగా.
“హోం మినిస్టర్ కు తెలిస్తే ఏమవుతుందో తెలుసా?” అన్నాడు దుర్జన రావ్.
“కనుక్కుంటాను” అని డైరెక్ట్ గా హోం మినిస్టర్ కు ఫోన్ చేసింది. “సర్ ఇక్కడ మీ సి ఐ ని నేను బంధించాను వాడు చేసే వెధవ పనులు మీకు యం యం ఎస్ ద్వారా పంపించానుగా, వీడిని ఏం చేయమంటారు సర్” స్పీకర్ ఆన్ చేసి అడిగింది.
“ఎన్ కౌంటర్ చేసేయ్, ఏదైనా ప్రాబ్లం వస్తే నేను చూసుకుంటాను, అన్నట్టు వాడి సర్వీస్ రివాల్వర్ తోనే  కాల్చేయ్. అప్పుడు  వాడే సూసయిడ్ చేసుకున్నట్లు కలర్ ఇస్తే సరిపోతుంది. మళ్ళీ కేసులని, కోర్టులని  ఎందుకు చెప్పమ్మా?”  హోం మినిస్టర్ గొంతు ఔట్ స్పీకర్లోంచీ వినిపిస్తోంది.
హోమ్ మినిస్టర్ మాటలు డైరెక్ట్ గా విన్న దుర్జనరావ్ లో ప్రాణభయం మొదలైంది.
“నిన్ను చంపితే నేను హ్యాపీ గా వుంటాను, లేకపోతే మళ్ళీ టెన్షన్. డ్యూటీ లోకి వచ్చాక మళ్ళీ పగబడతావు ఇదంతా ఎందుకు నిన్ను ఇక్కడే  ఫినిష్ చేస్తే సింపుల్ గా పనైపోతుంది”  శోధన చేతులు రాసుకుంటూ తాపీగా అంది.
“వద్దు నన్ను చంపొద్దు నీకేం కావాలో అడుగు” భయంగా  అన్నాడు.
“రేపు ఇక్కడికి వచ్చే వి ఐ పి ఎవరు? ఎందుకు వస్తున్నాడు? ఎక్కడికి వస్తున్నాడు?” సూటిగా అడిగేసింది శోధన.
“ఎందుకు వస్తున్నాడో తెలియదు. అ వస్తున్నది మాత్రం  సి బి ఐ డిప్యూటీ చీఫ్. రేపు రాత్రి మన్మథరావ్ గెస్ట్ హౌస్ కు వస్తున్నాడు అమ్మాయి కోసం” చెప్పాడు దుర్జన రావ్.
“వెరీ గుడ్” అంటూ దుర్జనరావ్ హోల్ స్టర్ లో వున్న అతని సర్వీస్ రివాల్వర్ తీసింది శోధన. ఆమె చేతికి గ్లవుజ్లు వున్నాయి. రివాల్వర్ ని పాయింట్  బ్లాక్ రేంజ్ లో గురిపెట్టింది. చూపుడు వేలు ట్రిగ్గర్ మీద బిగుసుకుంది.
“నన్ను వదిలిపెడతానని అన్నావు” దుర్జన రావ్ అన్నాడు.
“యస్ వదిలి పెడుతున్నాను నిన్ను కాదు నీ సర్వీస్ రివాల్వర్ లోని బుల్లెట్ ని” ట్రిగ్గర్ నొక్కింది. బుల్లెట్ అతని గుండెలో నుంచి చొచ్చుకు పోయింది.
అతను సర్వీస్ లో ఒక్క మంచి పని కూడా చేయలేదు. అందుకే ఆ సర్వీస్ రివాల్వరే దుర్జన్ రావ్ ని చంపేసింది..
*****
“ఇప్పుడు చెప్పు నువ్వు ఇక్కడికి ఎందుకు వచ్చావు? శోభన ఎక్కడ? నాకు తెలుసు మీరే ఎక్కడో దాచారు. నిన్ను చంపను. నీ ఒంట్లో వున్న ఒక్కో పార్ట్ ని రోజుకు ఒకటి  చొప్పున పందికొక్కులకు ఆహారంగా వేస్తాను” కర్కశంగా చెప్పింది శోధన.
“నిజమే చెబుతున్నాను నాకు మీ అక్క ఎక్కడ వుందో తెలియదు. దేశ భద్రతకు సంబంధించిన కీలక పత్రాల చోరీలో నేనూ వున్నానని మీ అక్క శోభన పసిగట్టింది. మీ అక్క మీద, చతుర్వేది ద్వారా ఎటాక్ చేయించాను. ఆ దాడిలో మీ అక్క తప్పించుకుంది. నాకు వ్యతిరేకంగా సాక్ష్యాలు వెతకసాగింది. అందుకే మీ అక్క మిస్సయిందని ప్రచారం చేశాను. పోలీస్ ద్వారా మీ అక్కను అరెస్ట్ చేయించాలని అనుకున్నాను. షూట్ ఎట్ సైట్ ఆర్డర్స్ కూడా తీసుకున్నాను.
ఓ పక్క ఇక్కడ   పోలీసుల ద్వారా మీ అక్కను పట్టుకోవడానికి ప్లాన్ చేశాను.
మరో పక్క మిలిటరీకి సంబంధించిన రహస్య స్థావరాల వివరాలు యాష్కీ ద్వారా ఉగ్రవాదులకు, పొరుగు రాష్ట్రానికి పంపే పని మీద ఇక్కడికి వచ్చాను” అంటూ చెప్పాడు వేదాచలం.
యాష్కీ  ఆ పేరు వినగానే ఉలిక్కి పడింది శోధన.
ఆమె జర్నలిస్ట్ బుర్రకు ఆ పేరు కనెక్ట్  అయింది.
ఆమె మౌనంగా లేచింది. శామ్యూల్ వైపు తిరిగి “మీరు నాతో రండి “అంది. గీతిక వైపు తిరిగి “వీడు జాగ్రత్త”అని చెప్పింది.
“మేడం ఆ వేదాచలాన్ని గీతికకు వదిలేసి వచ్చారు” బయటకు వస్తూ అన్నాడు శామ్యూల్
“కావాలనే వదిలేసాను. అతను మరి కాసేపటిలో తప్పించుకుంటాడు. మీరు చేయవలిసింది అతడిని ఫాలో అవ్వడమే. నాకు ఎప్పటికప్పుడు ఇన్ఫర్మేషన్ ఇవ్వండి, నేను మా అక్కను  కాపాడుకోవాలి. హోం మినిస్టర్ ని కలవాలి. యాష్కీకి సంబంధించిన వివరాలు కలెక్ట్  చేయాలి” అంది శోధన.
“ఓకే మేడం మీరు చెప్పినట్టే నేను వేదాచలాన్ని ఫాలో అవుతాను” చెప్పాడు శామ్యూల్.
వాళ్ళు అనుకున్నట్టుగానే  వేదాచలం అక్కడి నుండి  పారిపోయాడు
అతను సరాసరి చతుర్వేది దగ్గరికి వెళ్ళాడు.
సిద్దప్ప, చతుర్వేది ఇద్దరే వున్నారు ఆ గదిలో.
మొదటి సారి చతుర్వేది భయానికి గురయ్యాడు. ఆ భయం అతడిలోని రాక్షసుడిని నిద్ర లేపింది. శత్రువుకు బ్రతికే అవకాశం ఇస్తే తనకు చావు దగ్గరలోనే వుందని అర్థం.
తను బ్రతకాలంటే శత్రువు చావాలి.
ఇప్పటి వరకూ తన నేర సామ్రాజ్యంలో అడుగు పెట్టిన వారు లేరు. అడుగు పెట్టి బ్రతికిన వాళ్ళు లేరు. అలాంటిది ఓ ఆడది, ఆఫ్ట్రాల్ ఓ ఆడది తన సామ్రాజ్యానికే భయం పుట్టించింది. భయం  అంటే ఎలా వుంటుందో చూపించింది.
సిటీలో వున్న గుండాలను తలో మూలకు పంపించాడు. శోధన ఎక్కడ కనిపించినా చంపేయమని చెప్పాడు. శోధనను చంపినా వారికి పదికోట్ల నజరానా ప్రకటించాడు.
అదే సమయంలో వేదాచలం దగ్గరి నుంచి ఫోన్ వచ్చింది
రచన: సిరి వడ్డే
శ్రీ త్యాగరాజ స్వామి :

శ్రీ త్యాగరాజ స్వామి(మే 4, 1767 – జనవరి 6, 1847) కర్ణాటక సంగీత త్రిమూర్తులలో ఒకరు. “త్యాగయ్య”, “త్యాగబ్రహ్మ” అనే పేర్లతో కూడా ప్రసిద్ధుడు. నాదోపాసన ద్వారా భగవంతుని తెలుసుకోవచ్చని నిరూపించిన గొప్ప వాగ్గేయకారుడు. ఆయన కీర్తనలు శ్రీరాముని పై ఆయనకుగల విశేష భక్తిని, వేదాలపై, ఉపనిషత్తులపై ఆయనకున్న జ్ఞానాన్ని తెలియపరుస్తాయి. ఉపనయనం తరువాత తండ్రిగారి బోధలు, 18వ ఏట రామకృష్ణానంద పరబ్రహ్మం ఉపదేశం చేసిన రామ షడక్షరీ మంత్ర ప్రభావం, తల్లి అలవర్చిన భక్తి సంగీతాలు బాల్యంలోనే బీజాంకురాలై త్యాగ రాజస్వామి వారిలో మూర్తీభవించాయి.
బాల్యం, విద్యాభ్యాసం :
శ్రీ త్యాగరాజ స్వామి ప్రస్తుత ఆంధ్రప్రదేశ్ లోని ప్రకాశం జిల్లా కంభం మండలంలో కాకర్ల అను గ్రామము నందు తెలుగు వైదిక బ్రాహ్మణ కుటుంబంలో 1767లో జన్మించారు. వీరు శ్రీ కాకర్ల రామబ్రహ్మం, శ్రీమతి కాకర్ల సీతమ్మ దంపతుల మూడవ సంతానం. ఈయన జన్మనామం కాకర్ల త్యాగ బ్రహ్మం. వీరు మురిగినాడు తెలుగు బ్రాహ్మణులు. త్రిలింగ వైదీకులు. వీరి పూర్వీకులు ప్రస్తుత ప్రకాశం జిల్లా కంభం మండలంలో కాకర్ల అను గ్రామం నుండి తమిళ దేశానికి వలస వెళ్లారు. తండ్రి రామబ్రహ్మం గారు తంజావూరు ప్రభువు శరభోజీ ఆధ్వర్యంలో ఉండేవాడు. త్యాగరాజు గారి తాతగారు గిరిరాజ కవిగారు. వీరిని గురించి త్యాగయ్య గారు తన బంగాళరాగ కృతిలో “గిరిరాజసుతా తనయ” అని తన తాతగార్ని స్తుతించియున్నారు. త్యాగయ్య గారి విద్య కొరకు రామబ్రహ్మము గారు తిరువారూర్ నుంచి తిరువయ్యూర్ కు పోయిరి. త్యాగయ్య గారు అచట సంస్కృతమును, వేదవేదాంగములను అమూలాగ్రము పఠించెను. సంగీతాభ్యసము కొరకు త్యాగయ్య గారు శొంఠి వేంకటరమణయ్య గారి దగ్గర విడువబడెను. వేంకటరమణయ్య గారు త్యాగయ్య గారి చాకచక్యమును, సంగీతమునందుగల ప్రావీణ్యతను గమనించి వారియందు అతి శ్రద్ధతో సంగీతోపదేశము చేయసాగిరి.
జీవిత విశేషాలు :
త్యాగయ్య గారి తండ్రి గారు పిన్న వయస్సులోనే గతించిరి. కనుక అన్నదమ్ముల మధ్య అయిన భాగపరిష్కారములలో త్యాగయ్య గారి భాగములో కులప్రతిమలైన శ్రీరామలక్ష్మణుల విగ్రహములు వచ్చెను. ఆ ప్రతిమను అతి భక్తితో పూజించుచుండిరి. అయ్యగారు ఉంఛవృత్తి నవలంబించి సర్వసామాన్యముగా జీవనం చేయుచుండిరి. తక్కిన సమయమంతయు తన ఇష్టదైవమైన “శ్రీరాముడి” పై కృతులు రచించుటలో పాల్గొనుచుండిరి. త్యాగయ్య గారు 96 కోట్ల శ్రీరామ నామములు జపించి, వారి దర్శనము పొంది వారి ఆశీర్వాదము పొందిరి. అయ్యగారు మంచి శారీరము కలిగియుండిరి. అయ్యగారు వైణికులు కూడా.
18 సంవత్సరాల వయసులో త్యాగరాజుగారికి పార్వతి అనే యువతితో వివాహమైంది. కానీ ఆయన 23 వయస్సులో ఉండగా ఆమె మరణించడం జరిగింది. తరువాత ఆయన పార్వతి సోదరియైన కమలాంబను వివాహమాడారు. వీరికి సీతామహాలక్ష్మి అనే కూతురు కలిగింది. ఈమె ద్వారా త్యాగరాజుగారికి ఒక మనుమడు కలిగాడు కానీ యవ్వనంలోకి అడుగుపెట్టక మునుపే మరణించాడు. కాబట్టి వీరికి ఖచ్చితమైన వారసులెవరూ లేరు, కానీ ఆయన ఏర్పరచిన సాంప్రదాయం మాత్రం ఈనాటికీ కొనసాగుతూనే ఉంది.
సంగీత ప్రతిభ :
త్యాగరాజు గారు తన సంగీత శిక్షణను శొంఠి వెంకటరమణయ్య దగ్గర, చాలా చిన్న వయసులోనే ప్రారంభించారు. పదమూడేండ్ల చిరు ప్రాయమునాడే వీరు “నమో నమో రాఘవా” అనే కీర్తనను దేశికతోడి రాగంలో స్వరపరచారు . గురువు శొంఠి వేంకటరమణయ్య గారి ఇంటిలో చేసిన కచేరీలో “ఎందరో మహానుభావులు” అనే కీర్తనను స్వరపరచి పాడారు. ఇది పంచరత్న కృతులలో ఐదవది. ఈ పాటకు వెంకటరమణయ్య గారు చాలా సంతోషించి, త్యాగరాజులోని బాలమేధావి గురించి తంజావూరు రాజుగారికి చెప్పగా, రాజు సంతోషించి అనేక ధన కనక వస్తు వాహనాది రాజలాంఛనాలతో త్యాగరాజును సభకు ఆహ్వానించాడు. కానీ త్యాగరాజు తనకు నిధి కన్నా రామ సన్నిధి మాత్రమే సుఖమని ఆ కానుకలను నిర్ద్వంద్వంగా తిరస్కరించారు. ఈ సందర్భంగా స్వరపరచి పాడినదే “నిధి చాల సుఖమా” అనే కీర్తన. సంగీతాన్ని భగవంతుని ప్రేమను పొందే మార్గముగా త్యాగరాజు భావించారు. సంగీతంలోని రాగ,తాళములను వాటిపై తన ప్రావీణ్యాన్ని చూపించుకోవడానికి కాక, భగవంతుని నామాలను చెప్పడానికి, భగవంతుని లీలలను పొగడటానికి ఓ సాధనముగా మాత్రమే చూసారు.
తంజావూరు రాజు పంపిన కానుకలను తిరస్కరించినపుడు ఆగ్రహించిన అతని అన్నయ్య జపేశుడు, త్యాగరాజు నిత్యం పూజించుకునే శ్రీరామ పట్టాభిషేక విగ్రహాలను కావేరీ నదిలో విసిరివేసారు. శ్రీరామ వియోగ బాధను తట్టుకోలేక, రాముడు లేని ఊరిలో ఉండలేక దక్షిణ భారతదేశ యాత్రలకు వెళ్ళి అనేకానేక దేవాలయములను, తీర్థములను దర్శించి, ఎన్నో అద్భుత కీర్తనలను త్యాగయ్య రచించారు. చివరగా శ్రీరాముని అనుగ్రహంతో విగ్రహాలను పొందారు. వైకుంఠ ఏకాదశి నాడు త్యాగరాజు శ్రీరామ సన్నిధిని చేరుకున్నారు.
త్యాగరాజు జీవితంలో జరిగినట్లుగా కొన్ని విశేషాలు ప్రాచుర్యంలో ఉన్నాయి. దేవముని అయిన నారదుడే స్వయంగా వీరికి సంగీతంలోని రహస్యాలను చెప్పి,”స్వరా ర్ణవ”మనే ఓ అద్భుతమైన పుస్తకం ఇచ్చాడనీ, ఆ సంధర్భంలో త్యాగరాజు చెప్పిన కృతిగా పంచరత్న కృతులలో మూడవదైన “సాధించెనే” అనీ చెపుతారు. ఈ పుస్తకము వల్ల త్యాగయ్యగారు సంగీతములో అత్యుత్కృష్టమైన విషయములను తెలిసికొనినట్లు తెలియుచున్నది. శంకరాభరణము లోని “స్వరరాగ సుధారసము” అను కృతిలో ఈ గ్రంథమును గురించి త్యాగయ్య పేర్కొనియున్నారు. త్యాగయ్యవారు 24000 రచనల వరకు రచించిరి. “దివ్యనామ సంకీర్తనలు” , “ఉత్సవ సాంప్రదాయ కీర్తనలు” అను బృంద కీర్తనలు కూడా రచించెను. “ప్రహ్లాద భక్తి విజయము”, నౌకా చరిత్రము అను సంగీత నాటకములు కూడా రచించిరి.
త్యాగరాజు గారి జీవితంలో కొన్ని సంఘటనలు :
త్యాగరాజు తన రామచంద్రుని పూజా విగ్రహాలు పోగొట్టుకున్నప్పుడు పాడిన పాట: ఎందు దాగినావో
వీరు తిరుపతి వేంకటేశ్వరుని దర్శనం కోసం వెళ్ళినప్పుడు అక్కడ తెరవేసి ఉంటే, “తెరతీయగరాదా” అనే పాట పాడితే తెరలు వేంకటేశ్వరుని దయచేత అవే తొలగిపోయినాయి. ఆ తరువాత ఆయన “వేంకటేశ నిను సేవింప” అనే పాట పాడినారట.
త్యాగయ్య పరమపదము చేరటానికి ముందు పాడిన పాటలు: గిరిపై, పరితాపము
త్యాగరాజ ఆరాధనోత్సవాలు:
అసంఖ్యాకమైన కీర్తనలు రచించి, కర్ణాటక సంగీతంలోని అన్ని నియమాలను సోదాహరణంగా నిరూపించి శాశ్వతమైన కీర్తి సంపాదించిన త్యాగరాజును కర్ణాటసంగీతానికి మూలస్థంభంగా చెపుతారు. ఈ సంగీత నిధికి నివాళిగా ప్రతి సంవత్సరం పుష్య బహుళ పంచమి నాడు (జనవరి, ఫిబ్రవరి నెలలలో) తిరువయ్యూర్ లో ఆయన సమాధి చెందిన త్యాగరాజ మహోత్సవ సభనందు త్యాగరాజ ఆరాధనోత్సవాలు నిర్వహిస్తారు.
ఆయన భక్తులు మరియు సంగీత కళాకారులు మొదట ఉంచవృతి భజన, తరువాత ఆయన నివాస స్థలమైన తిరుమంజనవీధి నుంచి బయలుదేరి ఆయన సమాధి వరకూ కీర్తనలు గానం చేస్తూ ఊరేగింపుగా వస్తారు. వందలకొద్దీ కర్ణాటక సంగీత కళాకారులు ఆయన రచించిన “పంచరత్న కృతులను” కావేరీ నది ఒడ్డున గల ఆయన సమాధి వద్ద బృందగానం చేస్తారు. సంగీతాభిమానులకు ఈ గానం శ్రవణానందాన్ని కలిగించడమే కాకుండా భక్తిభావాన్ని కూడా రేకెత్తిస్తుంది. ఈ ఉత్సవాన్ని ప్రపంచంలో చాలాచోట్ల నిర్వహిస్తారు, కానీ తిరువయ్యూరులో నిర్వహించే ఆరాధన చాలా ప్రసిద్ధి గాంచినది. ప్రతీ సంవత్సరం పెరుగుతూ వస్తున్న కళాకారుల మరియు సందర్శకుల కోసం ఇక్కడ ఒక పెద్ద భవనం కూడా నిర్మాణదశలో ఉంది.
రచనలు :
రామేతి మధురం వాచం’ అన్నట్లు 96 కోట్ల సార్లు రామనామాన్ని జపించి, స్వీయానుభవ భావనలే కృతి రూపంలో మలచి గాంధర్వగాన మధురానుభూతిగా లోకానికి అందించారు. భూలోక నారదుడైన త్యాగరాజ స్వామి నారద మంత్రోపదేశం పొంది, అనుగ్రహం ప్రాభవంతో ‘స్వరార్ణవం’ ‘నారదీయం’ అనే రెండు సంగీత రహస్యార్ధ ‘శాస్త్ర గ్రంథాలు రచించారు.
పంచరత్న కృతి సందేశం : శ్రీత్యాగరాజస్వామి రచించిన కృతులను ప్రాపంచికం, తాత్వికం, కీర్తనం, నిత్యానుష్ఠానాలని వర్గీకరించవచ్చు. త్యాగరాజస్వామి కీర్తనలలో “ఘనరాగ పంచరత్న కీర్తనలు” ముఖ్యమైనవి.శ్రీత్యాగరాజస్వామి. రామభక్తామృతాన్ని సేవించి, కర్ణాటక సంగీత సంప్రదాయంలో అనేక కృతులను మధుర కీర్తనలుగా మలచి సంగీత, సాహిత్య రసజ్ఞుల హృదయాల్లో చిరంజీవిగా నిలిచారు. త్యాగరాజ ఆరాధనోత్సవాల్లో విశేషంగా పంచరత్న కీర్తనలు ఆలపించడం సంప్రదాయం.
కీర్తనలు:
త్యాగయ్య గారు దాదాపు 800 కీర్తనలను రచించారు. వీటిలో చాలావరకు ఆయన మాతృభాష ఐనటువంటి తెలుగులో రచించినవే. కొన్ని సంస్కృతంలో రచించబడినవి. కానీ ఈ కీర్తనలు మాత్రం ఆంధ్రదేశంలో కంటే కర్ణాటక సంగీతం బాగా ప్రాచుర్యంలో ఉన్న తమిళనాట బాగా ప్రాచుర్యం పొందాయి. సంస్కృతంలో రచించబడిన “జగదానందకారక” అనే కీర్తన శ్రీరామునికున్న 108 పేర్లను ప్రస్తావిస్తుంది.
త్యాగయ్య గారు క్షేత్రములకు వెళ్ళునపుడు, ఆయా క్షేత్రము మీదను, క్షేత్రములోని దేవుని మీదను కృతులు రచించెను. అవి ఏమనగా,
కొవ్వూరు పంచరత్నములు
(కొవ్వూరు లోని శ్రీ సుందరేశ్వర స్వామి పై వ్రాసిన ఐదు కృతులు)
1 నమ్మివచ్చిన… కల్యాణి….రూపకము
2 కోరిసేవింప… ఖరహరప్రియ… ఆదితాళము
3 శంభోమహదేవ… పంతువరాళి… రూపకతాళము
4 ఈ వసుధ… శహాన…. ఆదితాళము
5 సుందరేశ్వరుని… కల్యాణి ….ఆదితాళము
తిరువత్తియూరు పంచరత్నములు
(తిరువత్తియూరులో వెలసిన శ్రీ త్రిపుర సుందరీ దేవిపై రచించిన కృతులు)
1 సుందరి నన్ను… బేగడ… రూపకము
2 సుందరీ నీ దివ్య… కళ్యాణి…. ఆదితాళము
3 దారిని తెలుసుకొంటి…. శుద్ధ సావేరి…. ఆది
4 సుందరి నిన్ను…. వర్ణింప… ఆరభి చాపు
5 కన్నతల్లి నిన్ను… సావేరి… ఆదితాళము
పంచరత్నములు :
(త్యాగయ్య గారిచే రచింపబడిన ఘన రాగ కృతులు)
1 జగదానంద… నాట…. ఆది
2 దుడుకుగల…. గౌళ…. ఆది
3 సాధించినే… ఆరభి…. ఆది
4 ఎందరో…. శ్రీ… ఆది
5 కనకనరుచిరా…. వరాళి…. ఆది
“పంచరత్న కృతులు” శ్రీ త్యాగరాజు గారు కర్ణాటాక సంగీతానికి అందించిన ఐదు రత్నాల వంటి కీర్తనలు. శ్రీత్యాగరాజ స్వామి స్వరపరచిన ఈ ఐదు కృతులను పంచరత్న కృతులను “త్యాగరాజ పంచ రత్నాలు” అనడం కూడా కద్దు. 19వ శతాబ్దంలో శాస్త్రీయ సంగీతానికి ప్రాణం పోసిన త్రిమూర్తి వాగ్గేయకారులలో ఒకరైన శ్రీ త్యాగయ్య అందించిన వేలాది కీర్తనలలో రత్నాల వంటివి. ఈ వేలాది కీర్తనలలో 750 కీర్తనలు లభించుచున్నాయి. త్యాగరాజ స్వామి వారి కీర్తనలు అన్నీ తేలికైన తేట తెలుగున పండిత పామురులకు అర్థం అయ్యే రీతిన కూర్చిన శ్రీరామ కీర్తనలు. ఈ ఐదు పంచ రత్న కీర్తనలు ఆది తాళానికి కూర్చబడ్డాయి. పంచరత్న కీర్తనలు పాడే రాగం, వాటి సాహిత్యం మరియు భావాన్ని అనుసరించి ఉంటాయి. ఈ ఐదు కీర్తనలు సంగీత కచేరీలోని రాగం, తానం, పల్లవి పాడేందుకు వీలుగాను, సంగీత ఉద్ధండులు కల్పనా స్వరాలు పాడేందుకు వీలుగాను ఊంటాయి. పంచ రత్న కృతులు పాడే నట, గౌళ, అరభి, వరళీ, శ్రీ రాగాలను “గాన పంచక రాగాలు” అని పిలుస్తారు. వీటిసి సంబంధించిన తానం వీణపై వాయించడానికి చాలా అనువుగా ఉంటాయి. నట, వరాళి రాగాలకు 1000 సంవత్సరాల చరిత్ర ఉన్నది.
పంచరత్న కృతుల ప్రత్యేకతలు :
జగదానంద కారక: పంచరత్నాలలో మొదటిది – నాట రాగకృతి. ఇది 36వ మేళకర్త రాగమైన చలనాట జన్యం. శారంగదేవుని సంగీత రత్నాకరం పేర్కొన్న గొప్ప రాగాలలో ఇది ఒకటి. ఈ రాగంలో షడ్జ, పంచమాలతో పాటు షట్ శృతి దైవతం, కాకలి నిషాదం ఉన్నాయి.
ఈ కృతికి ఎన్నుకున్న భాష – సంస్కృతం.
భావం: జగదానంద కారకుడైన శ్రీరాముని వర్ణనం. ధీరోదాత్త గుణశోభితుడైన శ్రీరాముని సంబోధనాత్మక కృతి ఇది. నాట రాగ అనువుగా – ఎంతో హృద్యంగా అమరింది.
దుడుకుగల నన్నే: పంచరత్నాలలో రెండవది – గౌళ రాగంలోని కృతి. ఇది 15వ మేళకర్త మాయామాళవగౌళ జన్యం. షడ్జ, పంచమాలతో పాటు శుద్ధ రిషభం, అంతర గాంధారం, శుద్ధ మధ్యమం, శుద్ధ దైవతం, కాకలి నిషాదం గల రాగం. దీనిలో రిషభం రాగచ్ఛాయగల ఏకశృతిరిషభం. పాడేటప్పుడు దీన్ని ప్రత్యేకంగా పలుకుతారు. కనుక దీనిని గౌళ రిషభం అని అంటారు.
సాహిత్యం చూస్తే, దుడుకు చేష్టలున్న అనే పద ప్రయోగం; ఆ వెంటనే ఏ దొర కొడుకు బ్రోచు? అనే పదప్రయోగం నవ్వు పుట్టిస్తాయి. కాని, ఇదొక ఆత్మ విమర్శా జ్ఞానం. దీనిలో చరణాలు కూడా అదే ధోరణిలో సాగుతాయి.
తమిళసీమలో, కావేరీతీరములో పుట్టి వికసించిన తెలుగు పువ్వు, కర్నాటక సంగీత ప్రపంచములో త్యాగరాజస్వామి కీర్తన లేకుండా కచేరీ, ఆయన కీర్తనరాని సంగీత విద్వాంసుడు లేడనటం అతిశయోక్తి ఎంతమాత్రమూ కాదు. తనెక్కడున్నా తన మాతృభాషను మరువకుండా తెలుగున ఆయన వ్రాసిన కీర్తనలు అజరామరాలు, తెలుగు తల్లికి భుజకీర్తులు. నీ నవ్వు ముఖము కనిపించటము లేదయ్యా, నా మీద జాలి చూపించి నీ దర్శన భాగ్యము కలిగించు, నీ వాహనమైన గరుడుడు దూరాభారమని చెబుతాడేమో వైకుంఠమునుంచి వేగముగా రా అని ఆర్ద్రతతో నిండిన ఆఙ్ఞను భగవంతునికి ఇవ్వగలిగిన భక్తి సామ్రాజ్య చక్రవర్తి.
క్షీరసాగర శయన….
రచన: శ్రీ త్యాగరాజ స్వామి
తాళం: ఆది
రాగం: దేవగాంధారి
పల్లవి:
క్షీరసాగర శయన నన్ను చింతల బెట్ట వలెనా రామ ।। క్షీర ।।
అనుపల్లవి:
వారణ రాజును బ్రోవను వేగమే వచ్చినది
విన్నానురా రామ ।। క్షీర ।।
చరణము:
నారీమణికి జీర లిచ్చినది నాడే నే విన్నానురా
ధీరుడౌ రామదాసుని బంధము దీర్చినది
విన్నానురా
నీరజాక్షికై నీరధి దాటిన నీ కీర్తిని విన్నానురా
తారకనామ త్యాగరాజనుత దయతో నేలుకోర రామ ।। క్షీర ।।
ప్రపంచం మొత్తం శ్రీ రామ తత్త్వంతో నిండి వుందని భావించి సర్వత్రా శ్రీ రాముడినే దర్శించిన కారణ జన్ముడు, కర్ణాటక సంగీత జగద్గురువు… సంగీత త్రిమూర్తులలో అగ్రగణ్యడు త్యాగయ్య. సంగీత సాహిత్యాలను గంగా యమునలుగా మలచుకుని అంతర్వాహినైన సరస్వతిగా భక్తిని జోడించి తేట తెలుగు మాటలతో జనరంజకమైన కీర్తనలు రచించి, తెలుగునాట చిరంజీవిగా నిలిపిన సంగీత భక్తి కీర్తనల వాగ్గేయకారులు శ్రీ త్యాగయ్య అంటూ సంగీత రసజ్ఞులు, పండితులు చెబుతారు. సంగీత విద్వాంసురాలైన తల్లి అన్నమయ్య కీర్తనలను, భద్రాచల రామదాసు కీర్తనలను, క్షేత్రయ్య పదాలనూ పాడుతుంటే ఒకరోజు తను ఆశువుగా ”నమో నమో రాఘవాయ ” అనే కీర్తనను దేశి తోడి రాగంలో పాడి ఆనాటినుండి మొదలుకొని, 24000 కీర్తనలను రచించారని ప్రతీతి, కానీ ఇప్పుడు అవన్నీ లభ్యములు కావు. త్యాగరాజస్వామి వారి కీర్తనలు బహు వేదాంత రహస్యాల సారాలు.
తెర తీయగరాదా లోని:
తిరుపతివెంకటరమణ!మచ్చరమను
పరమపురుష ! ధర్మాదిమోక్షముల
పారద్రోలుచున్నది నాలోని
ఇరవొందగ భుజియించు సమయమున
ఈగ తగులు రీతి యున్నది
హరిధ్యానము సేయు వేళ చిత్తము
అంత్యజు వాడకుబోయిన ట్లున్నది
మత్స్యము ఆకలిగొని గాలముచే
మగ్నమైన రీతి యున్నది
అచ్చమైన దీపసన్నిధి మరు
గడ్డ బడి చెఱచిన ట్లున్నది
వాగురమని తెలియక మృగగణములు
వచ్చి తగులు రీతి యున్నది
వేగమె నీ మతము ననుసరించిన
త్యాగరాజనుత మదమత్సరమను
భావము :
ఓ తిరుపతి వెంకటరమణా ! నాలో ఉండే మాత్సర్యమనే తెర – నీ దర్శనానికి ఆటంకం కలిగిస్తుంది. దీన్ని తొలగించు. ఓ పరమపురుషా! ధర్మ, అర్ధ, కామ, మోక్షాలను స్వానుభవానికి రానీకుండా నాలోని ఈ మాత్సర్యమనే తెర – దూరం చేస్తుంది. స్వామీ! స్థిమితంగా భోజనం చేసే సమయంలో నోటిలో ఈగ అడ్డం వచ్చినట్లూ, స్థిర చిత్తంతో శ్రీహరిని ధ్యానించే వేళలో మనస్సు అనాచార అసభ్య స్థలాలకు వెళ్ళినట్లూ, నీటిలోని చేప ఆకలితో ఆహారంగా అనుకొని గాలానికి తగులుకొన్నట్లూ, స్వచ్చమైన దీపకాంతిలో ఏదో మరుగు ఏర్పడి, కాంతిని చెరచినట్లూ, లేళ్ళు తమను పట్టుకోవడానికి వల పన్నిన గోయి అని తెలియక అందులో పడినట్లూ, ఏ జన్మలోనిదో అయిన మదమాత్సర్యాల తెర నీ దర్శనభాగ్యానికి అడ్డుగా నిల్చి ఉంది. దయతో ఈ తెరను తొలగించి నీ దివ్య దర్శన భాగ్యాన్ని కల్గించవా ?
‘సీతా కళ్యాణ వైభోగమే రామ కళ్యాణ వైభోగమే ‘ అన్న కీర్తనలో ఆయన సీతనూ, రాముణ్ణీ వేరు వేరుగా పేర్కొన్నా ఇందులో ఒక వైచిత్రి ఉంది. ఆరు చరణాలలో 24 రకాలుగా రాముణ్ణి అభివర్ణిస్తూ చివరిగా ‘త్యాగరాజ నుత’ అన్నారు. ఇవే 24 గంటలై ఒక దినమయితే, అది ‘ సీతనూ,రాముణ్ణీ’ కలిపిన ‘పెళ్ళి రోజు’ . అంతటి మహనీయుని కళ్యాణ వీక్షణం నిజంగానే వైభోగమే.
మరో కీర్తన – బంటు రీతి కొలువు ‘విరోధి’ నామ సంవత్సరానికి అన్వయించ తగ్గది. ఈ కీర్తనలో త్యాగయ్య ఒక చిన్న కోరిక, అంటే శ్రీ రామ కొలువులో తానొక భటుడైతే చాలు అన్నది, కోరుతున్నట్లున్నా నిజానికి అది మనందరిలో ఉన్న కోరిక అని చెప్పవచ్చు. మన విరోధులు మన మనసులో ఉన్న ‘అంతశ్శత్రువులు’ అనదగ్గ కామం,క్రోధం మొదలైనవే. వీటిని నిరోధించాలంటే ఒక భటునికున్నంత శక్తి కావాలి. కంచుకం, ఖడ్గం, ముద్ర బిళ్ళ ఇవీ ఉండాలి. అవి ఏవో కావు-రామ స్మరణతో కలిగే పులకింత, రామ నామం, రామ భక్తీ – అని త్యాగరాజ స్వామి వారు మనల్ని జాగృతం చేస్తున్నారు.
కర్ణాటక సంగీతాన్ని సుసంపన్నం చేసిన త్యాగరాజు వారి కీర్తనలు అన్నీ కావేరీ నదీ తీరములోనే రచించబడ్డాయి. కావేరీ నదీ తీరం అందరిలోను భక్తి సామ్రాజ్యం నెలకొల్పి సంగీత సాహిత్యాలను అజరామరం చేసింది. సాయం సంధ్య వేళలో కావేరి నదీ తీరములో కూచుని మాయామాళవ గౌళ రాగములో త్యాగ రాజ స్వామి విరచిత కీర్తన పాడుతూ కావేరీ నదీ ప్రవాహ తరంగాలను చూస్తూ, చుట్టు ఉన్న పచ్చని చెట్ల మీద పక్షుల కిలకిల రావాలను వింటూ ఉంటే కలిగే అద్భుతమైన భావన దైవికమే.
అది మాటలకు అందని అనుభూతి కదా? ఈ జీవ నదీ తీరములోనే కదా అంతకు ముందు ఎన్నడూ లేని భక్తి సంగీతం, అద్భుతమైన సాహిత్యం వెలువడినది.. త్యాగరాజ స్వామి వారు పాడిన కీర్తనలు బహుశా ఇంకా ఈ నదీ తీర పిల్ల తెమ్మెర గాలిలో లీనమై మనకు మంద్రంగా వినబడుతూనే ఉంటాయేమో.
త్యాగరాజ స్వామి వంటి భక్తి సామ్రాజ్యమునేలే రారాజులు, వేల వేల ఏళ్ళకు గానీ ఒకరు జన్మించరు. అదీ వారు మన తెలుగు వారు కావడం మనకు ఎంతో గర్వకారణం మరియు వారిని గూర్చి తెలుసుకోవడం మన భాగ్యవశమేమో. ఈ కావేరీ పరీవాహక ప్రాంతములోనే సుశాస్త్రీయమైన కర్ణాటక సంగీతాన్ని వారు అత్యున్నత స్థాయికి తీసుకు వెళ్లారు తన మధుర భక్తి కీర్తనలతో. నేటికీ ప్రతి ఇంటా, వాడవాడలా ఈ కావేరి నదీ తీరములో వినబడేవి స్వామి వారు రచించిన కీర్తనలే.
నాదోపాసన చేసిన స్వామి వారు పండిత పామర జనరంజకముగా ఎన్ని అద్భుత కీర్తనలు రచించారు. వారు రచించిన అన్ని కీర్తనలు మనకు ఈనాడు అలభ్యం.. కానీ వారి శిష్య , ప్రశిష్యుల ద్వారా మనకు లభ్యమైన కీర్తనలు అన్నీ మేలిమి ముత్యాలే. కావేరీ నదిని గూర్చి వారు ఆసావేరి రాగములొ ఆది తాళములో రచించిన ఈ కీర్తన కావేరి నదీమ తల్లిని మన కళ్ళ ముందు సాక్షాత్కరింప జేస్తుంది.
పల్లవి: సారి వెడలిన ఈ కావేరిని జూడరే ||
అనుపల్లవి: వారు వీరనుచు జూడక తా న వ్వారిగాభీష్టముల నొసగుచు చరణం దూరమున నొక తావున గర్జన భీ కరమొక తావున నిండు కరుణ తో నిరతముగ నొక తావున నడచుచు వర కావేరి కన్యకామణి ||
చరణం: వేడుకగా కోకిలలు మ్రోయగను వేడుచు రంగేశుని జూచి మరి ఈ రేడు జగములకు జీవనమైన మూడూ రెండు నది నాధుని జూడ ||
చరణం రాజ రాజేశ్వరి యని పొగడుచు జాజిసుమముల ధరామర గణములు పుజ లిరుగడల సేయగ త్యాగ రాజ సన్నుతురాలై ముద్దుగ ||
కావేరీ నదీమ తల్లి, పండిత, పామరులను, ఉన్నవారిని లేని వారిని , పాపిని పుణ్యాత్ముని అందరినీ ఒకలాగే ఆదరించి వారి కోరికలు ఈడేరుస్తుంది. స్వామి వారు రచించిన కీర్తనలు పండితుని గొంతులో ఎంతటి మాధుర్యాన్ని ఒలికిస్తాయో.. పామరుని గొంతులో సైతం అలవోకగ భక్తి రాగం కురిపిస్తుంది.
ఇక సంగీత గోష్టిలో పాడితే ఇక దైవ సన్నిధి మన చెంతకు దిగివచ్చినట్టే. అసావేరి రాగాన్ని ఈ పాటకు స్వామి వారు ఎంచుకున్న తీరు అద్భుతం. ఈ రాగం కావేరి నదీమ తల్లిని తలపింప చేస్తుంది. పుష్య బహుళ పంచమి నాడు తిరువయ్యూరు నదీ తీరములో సకల సంగీత పండితులు కలసి ఆ నదీ తీరములోని స్వామి వారి ఆరాధనోత్సవాలలో ప్రతి ఒక్కరూ చిన్నా పెద్దా తారతమ్య భేధము లేకుండా కలసి పాడే సంగీత గాన ఘోష్టి అద్భుతమే. పైన స్వామి వారు రచించిన పాటలో కావేరి నదీమ తల్లి ఒక చోట ప్రచండ గర్జన చేస్తూ, మరొక తావున భీకరముగ ప్రవహిస్తూ, మరియొక తావున నిండు కరుణతో మెల్లగా సాగుతూ, పక్షుల కిల కిల రావాలు వింటూ, శ్రీ రంగని పాదాలు తాకుతూ ఈ సకల జీవులకు ఆధార భూతమైన స్వచ్చ జలాన్ని అందించే కావేరిని తొండరపూడి ఆళ్వార్ లేదా విప్రనారాయణుడు కావేరి నదీమతల్లిని “గంగయిర్ పునీతమాయ కావేరి” అన్నారు.

శివుని ఢమరకము నుండి అకార, ఉకార, మకారం యొక్క కలయిక అయిన ‘ఓం ‘ కారము పుట్టినది. ఈ ఓంకారాన్నిఅనుష్ఠించడంలో, అనుసంధానించడంలోనూ నాదము వస్తుంది. ఆ నాదమే సంగీతానికి మూలము. అందుకే శివున్ని ‘నాదా తనుమనిశం ” అని కొడియాడాడు త్యాగరాజ స్వామి. ప్రకృతిలోని జంతువుల పక్షుల అరుపుల నుండి సప్త స్వరాలు పుట్టించాడు మానవుడు. ఈ సప్త స్వరాలతో సామవేద సారమైన సంగీతము పుట్టింది.
స : షఢ్జం అంటారు అంటే సముద్రము. ఈ షడ్జం నెమలి క్రేంకారం నుండి ఉద్భవించింది. దీనికి అధిష్టాన దేవత బ్రహ్మ.
రి = ఋషభం అంటే ఎద్దు. ఋషబం ఎద్దు రెంకె నుండి ఉద్భవించిన ధ్వని. అధిష్టాన దేవత అగ్ని.
గ = గాంధర్వం అంటే గగనము. మేక అరుపు నుండి ఉద్భవించిన ధ్వని , అధిష్టాన దేవత రుద్రుడు.
మ = మధ్యమం అంటే సమ దూరములో ఉండేది. క్రౌంచపక్షి కూత నుండి వచ్చిన ధ్వని , అధిష్టాన దేవత విష్ణువు.
ప = పంచమం అంటే ఐదవది, కోయిల కూత నుండి ఉద్భవించింది. అధిష్టాన దేవత నారదుడు.
ధ = ధైవతం అంటే భూమి. గుర్రం సకిలింత నుండి పుట్టిన ధ్వని, అధిష్టాన దేవత వినాయకుడు.
ని = నిషాదం అంటే బోయవాడు. ఏనుగు ఘీంకారం నుండి పుట్టిన ధ్వని. అధిష్టాన దేవత సూర్యుడు.
ఆరోహణ: తక్కువ పౌనఃపున్యం ఉన్న స్వరం నుంచి ప్రారంభించి – ఎక్కువ పౌనఃపున్యం ఉన్న స్వరం దాకా పాడడం లేదా వాయించడం ఆరోహణ అవుతుంది. అనగా మధ్యమ స్థాయి షడ్జం నుండి తారా స్థాయి షడ్జం వరకు.
ఉదా: స రి గ మ ప ధ ని స.
అవరోహణ: ఎక్కువ పౌనఃపున్యం ఉన్న స్వరం నుంచి ప్రారంభించి, తక్కువ పౌనఃపున్యం ఉన్న స్వరం దాకా పాడడం లేదా వాయించడం అవరోహణ అవుతుంది. అనగా తారా స్థాయి షడ్జం నుండి మధ్యమ స్థాయి షడ్జం వరకు.
ఉదా: స ని ధ ప మ గ రి స.
ఈ ఆరోహణ , అవరోహణలనే మూర్ఛన అంటారు.
యోయంధ్వని విశేషస్తు స్వరవర్ణ విభూషితః |
రంజకోజన చిత్తానాం సరాగః కధితోబుధైః||
స్వరవర్ణములచే అలంకరింబడి, జనుల మనస్సును ఆనందింపచేయునట్టి శబ్ధమును ‘రాగము ‘ అంటారు.
ఈ స్వరాలని చక్కగా అలంకరించినట్టుగా ఒక వరుసలో నిలిపి వీనుల విందు చేసేదే ‘రాగము ‘. రాగాలలో ముఖ్యమైనవి 72 జనక రాగాలు .ఈ రాగాలకు రూప కల్పన చేసిన వారు వేంకటమఖి, పురందర దాసు గారు.
జనక రాగాలనే ‘మేళకర్త ‘ రాగాలని కూడా అంటారు. వీటికే మాతృక, ఆధార , మూల , ప్రాతిపదిక రాగములని కూడా పేర్లు. మేళకర్త రాగాలకి ముఖ్యంగా రెండు లక్షణాలుండాలి. మొదటిది ఈ రాగ ఆరోహణ, అవరోహణలలో సప్తస్వరాలుండాలి. అంటే అది సంపూర్ణ రాగమైయుండాలి. ఇక రెండవ ముఖ్య లక్షణం, ఆరోహణ, అవరోహణలో సప్తస్వరాలు వరుసక్రమంలో ఉండాలి. జనక రాగాల మరో లక్షణం ఆరోహణావరోహణము లందు ఒకే జాతి స్వరములుండుట.
ఈ 72 జనక రాగాలను రెండు భాగాలుగా విభజించారు. వీటిలో మొదటి 36 రాగాలకు శుద్ధ మధ్యమం ఉన్నందువలన, ఈ పూర్వ మేళ రాగాలను ‘శుద్ధ మధ్యమ రాగాలు’ అంటారు. తరువాత 36 రాగాలకు ప్రతి మధ్యమం ఉన్నందువలన ఈ ఉత్తర మేళ రాగాలను ‘ప్రతి మధ్యమ రాగాలు’ అంటారు.
ఎన్నో రాగాలకు మూలము ఈ జనక రాగాలే. ఇలా పుట్టిన కొత్త రాగాలని జన్య రాగాలు (చైల్డ్ రాగాస్) అంటారు. వీటిని స్వరభేదం చేత వివిధ రాగాలుగా విభజించారు. జనక రాగాల నుండి అనంత మైన జన్య రాగాలు పుట్టాయి. ఇలా ఎన్నో జన్య రాగాలను సృష్టించినది త్యాగ రాజ స్వామి వారు. చిన్న చిన్న మార్పులతో ఎంతో చక్కనైనా రాగాలు పుట్టించారు. కొన్ని సార్లు జనక రాగాల కన్న జన్య రాగాలే చాలా ఆహ్లాదంగా ఉంటాయి. తల్లితండ్రుల కన్న పిల్లలు ఎక్కువ అందంగా ఉన్నట్లు. ఒక జనక రాగము నుండి ఎన్నైనా జన్య రాగాలు ఉద్భవించవచ్చు. అటువంటి జన్య రాగాలు అనంతాలు. కనీసం నాలుగు స్వరాలతో ఒక రాగం ఏర్పడుతుందంటారు. కానీ డా. బాలమురళీకృష్ణ ” స మ1 ప (మూడే మూడు) ” స్వరాలతో ‘ సర్వశ్రీ ‘ అనే స్వంత రాగాన్ని సృష్టించి అద్భుతంగా కీర్తన (స్వరకల్పన చేసి మరీ) పాడారు.
కర్ణాటక సంగీతములో 22 వ మేళకర్త రాగము ఖరహర ప్రియ. ఈ రాగంలో అనేకమైన జన్య రాగాలు ఉన్నవి. వాటిలో కొన్ని ఆభేరి, అభోగి, శ్రీ, ఉదయరవిచంద్రిక, మధ్యమావతి, ముఖారి, రీతిగౌళ, బృందావన సారంగ,శివరంజని, కాఫీ, మరియు శ్రీరంజని.
ఆభేరి రాగము :
మూర్ఛన : సగ2మ1పని2స —– సని2ద2పమ1గ2రి2స.
” నగుమోము గనలేని” అన్న కీర్తన త్యాగరాజ స్వామి వారు ఈ రాగములోనే స్వరపరిచినారు. ఈ రాగం ఆద్రత తెలుపుటకు బాగా ప్రశిస్తమైనది. ఈ కీర్తనని ఎం.ఎస్. సుబ్బు లక్ష్మి గారి గాత్రములో వింటే గజేంద్ర మోక్షములో ‘ నీవే తప్ప ఇహ పరంబెరుగా.. కావవే వరదా.. రక్షింపవే బద్రాత్మకా..”గజేంద్రుడి యొక్క శరణా గతి కళ్ళముందు కదలాడుతుంది.

సంగీతము యొక్క స్వరజతులతో అలవోకగా ఆడుకొన్న బాల మురళీ కృష్ణ గారి నగుమోము…

కొనై కూడి వైద్యనాథన్ గారు ఇదే కీర్తనని తనదైన శైలిలో వాయించారు. ఆ ఆలపన వింటే ఆభేరి రాగంలో ఉన్న సినిమా పాటలన్నీ ఒక్క లిస్ట్ లో మనకే స్ఫురిస్తాయి.


తెలుగు సినిమా లో ఈ రాగములో ఉన్న పాటలు కొన్ని చూద్దాము.
1. ఊరకే కన్నీరు నింప కారణ మేమమ్మా… (లవకుశ)
2. నన్ను దోచుకుందువటే వన్నెల దొరసాని… (గులేబకావళి కధ)
3. నా కంటి పాపలో నిలిచి పోరా… (వాగ్దానం)
3. ఆ మబ్బు తెరలలోనా దాగుంది చందామామా(పరువు-ప్రతిష్ట)
4. వెన్నెల లోని వేడిమేలనో వేడిమిలోని హాయి ఏలనో… (పెళ్ళినాటి ప్రమాణాలు)
5. చల్లగ చూడాలి పూలను అందుకుపోవాలి… (పెళ్ళినాటి ప్రమాణాలు)
6. రాగమయి రావే అనురాగమయి రావే… (జయభేరి)
7. చిగురాకులలో చిలకమ్మా… (దొంగ రాముడు)
8. కలవరమాయే మదిలో నా మదిలో… (పాతాళ భైరవి)
9. నీవేనా నను పిలచినది నీవేనా నను తలచినది… (మాయా బజార్‌)
10. ఓ నెల రాజా వెన్నెల రాజా నీ వన్నెలన్ని చిన్నెలన్ని నాకేనోయ్‌.. (భట్టి విక్రమార్క)
11. నీ లీల పాడెద దేవా… (మురిపించే మువ్వలు)
12. నీలి మేఘాలలో గాలికెరటాలలో… (బావా మరదళ్ళు)
13. ఆకాశవీధిలో హాయిగా ఎగిరేవు… (మల్లీశ్వరి మొదటి చరణం మాత్రమే)
14. రావోయి చందమామ మావింత గాధ వినుమా… (మిస్సమ్మ)
15. తెలిసిందిలే తెలిసిందిలే నెల రాజ నీరూపు తెలిసిందిలే… (రాముడుభీముడు)
16. ప్రేమ యాత్రలకు బృందావనము నందన వనమూ ఏలనో… (గుండమ్మ కధ)
17. నిన్న కనిపించింది నన్ను మురిపించింది… (రాణి రత్నప్రభ)
18. సడి సేయకోగాలి సడి చేయబోకే… (రాజ మకుటం)
19. నీవే నీవే నిన్నే నిన్నే… (ఇంటికి దీపం ఇల్లాలు)
20. ఉయ్యాల జంపాల లూగరావయా… (చక్రపాణి)
21. పదిమందిలో పాట పాడినా… (ఆనంద నిలయం)
22. కాలం కాని కాలంలో కోయిల కూతలెందుకనో… (అప్పుచేసి పప్పుకూడు)
23. కళ్లు మూసుకొని వళ్ళు చూసుకొని కాలం గడపకు… (ప్రైవేటు రికార్డ్‌)
24. మా తెలుగు తల్లికి
25. హాయమ్మ హాయి మా పాపాయి… (రావు బాల సరస్వతి ప్రైవేటు రికార్డ్‌ )
26. బంగారు పాపాయి బహుమతులు పొందాలి… (ప్రైవేటు రికార్డ్‌)
27. కనుల దీపికలుంచి మనసు వాకిలి తెరచి… (ప్రైవేటు రికార్డ్‌)
28. క్రొంజికురాకు వ్రేళుల కురుల్‌ తడియార్చుచు… (ప్రైవేటు రికార్డ్‌ పద్యం)
29. ఓహో మేఘమాలా నీలాల మేఘమాల… (భలే రాముడు)
30. తెలవారదేమో స్వామీ (శ్రుతిలయలు)
31. మల్లెల్లు పూసే వెన్నెల కాసే ఈ రేయి హాయిగా (ఇంటింటి రామయణం)
32. కోవెల ఎరుగనీ దేవుడు కలడని (తిక్క శంకరయ్య)
33. కుశలమా ఎటనుంటివో ప్రియతమా(శ్రీకాకుళపు ఆంధ్ర మహావిష్ణువు కథ)
34.రేపంటి రూపం కంటి(మంచి-చెడు)
35.అనురాగము విరిసేరా ఓ రేరాజా(దొంగ రాముడు)
36.నరవరా ఓ కురువరా(నర్తనశాల)
37. ప్రియా ప్రియతమా రాగాలు(కిల్లర్)
38. ఓ నిండు చందమామా నిగ నిగలా భామా(బంగారు తిమరాజు)
39. సపాటు ఎటు లేదు పాటైన పాడు బ్రదర్ (ఆకలి రాజ్యం)
40. జీవితమే సఫలమూ(అనార్కలి)
41.నన్ను ఎవరో తాకిరి(సత్తెకాలపు సత్తెయ్య)
42.కనులు కనులు కలిసెను(మురళి కృష్ణ)
43.తనువా.. ఉహు హరి చందనమే(కథానాయకురాలు)
44.మనసు గతి ఇంతే(దేవదాసు)
45.పగటి పూట చంద్ర బింబం కనిపించెను ఏదీ ఏదీ…(చిక్కడు-దొరకడు)
46. హాయి హాయిగా ఆమని పాడే ( (మొత్త కాదు)సువర్ణ సుందరి )
47. ముద్దబంతి నవ్వులో మూగబాసలు ( అల్లుడుగారు )
48. నీవుండేది ఆ కొండపై ( భాగ్య రేఖ )
49. కలయా … నిజమా ( కూలీ నెం 1)
50. తనివి తీరలేదే ( గూడు పుఠాని )
51. పయనించే ఓ చిలుకా ( కుల దైవం )
52. అహో ఒక మనసుకి నేడే ( అల్లరి ప్రియుడు )
53. కన్నులతో చూసేది గురువా ( జీన్స్ )
54. ఓహో … ఓహో … ఓహో … బుల్లి పావురమా ( బృందావనం – రాజేంద్ర ప్రసాద్ సినిమా )
55. చెప్పకనే చెబుతున్నది ( అల్లరి ప్రియుడు )
56. ఎక్కడ వున్నా … ఏమైనా… ( మురళీ కృష్ణ )
57. అందమే ఆనందం ( బ్రతుకు తెరువు )
58.నీ మది చల్లగా … స్వామీ నిదురపో ( ధనమా ? దైవమా ? )
59. ఏమని వర్ణించను ( డ్రైవర్ రాముడు )
60. తెలిసిందిలే ( రాముడు … భీముడు )
61. రావోయి బంగారి మామా నీతోటి రాహస్య మొకటున్నదోయి… (ఘంటసాల ప్రైవేటు రికార్డ్‌)
62. పూసింది పూసింది పున్నాగా ( సీతా రామయ్య గారి మనవరాలు)
63. మంచు కురిసే వేళలో ( అభినందన )
64. ఏలే ఏలే… మరదలా ( అన్నమయ్య )
***************************************
హింది సినిమాలో కొన్ని పాటలు ఆభేరి రాగం లో ( భీం పలాసి లో)
* ఆ నీలె గగన్ తలె ప్యార్ హ కరే ( బద్ షా- 1956)
* ఆజ్ మెరె మన్ సఖి బన్సురి బజాయె కొఇ(ఆన్ – 1952)
*బీనా మధుర్ మధుర్ కచ్హు బోల్(రాం రాజ్య – 1943)
* ఏ అజ్ఞబి తూ భీ కభీ ఆవాజ్ దే కహీ పే ( దిల్ సే – 1998)
*దిల్ కె తుక్డే తుక్డె కర్ కే (దాదా – 1979)
*దిల్ మే తుఝే బిటాకే.. కర్ లూంగీ మై బంధ్ ఆఖే ( ఫకీరా -1976)
* ఖిల్తే హై గుల్ యహా ఖిల్ కే బిచడ్ నే కో (షర్మిలి – 1971)
* కుచ్ దిల్ నే కహా ( అనుపమ – 1966)
* మాసూం చెహర ఖాతిల్ అదా ( దిల్ తేరా దివానా – 1962)
* నగ్మ ఓ షేర్ కి సౌగాత్ కిసే పేష్ కరూ (ఘజల్ – 1964)
* నైనో మే బద్ర ఛాయే ( మేర సాయ – 1966)
*ఓ బెకరార్ దిల్ (ఖొర – 1964)
* ఓ నిర్దయే ప్రీతం ( స్త్రీ – 1961)
* సమయ్ ఓ ధీరే చలో ( 1993)
* తూ హై ఫూల్ మేరే గుల్షన్ కా ( ఫూల్ మేరే గుల్షన్ కా – 1974)
*
రచన: ఝాన్సీ మంతెన

మానవత్వపు విలువలను మానవ సంబందాలను అందమైన కధల రూపంలో చెప్పిన కన్నెగంటి అనసూయగారి దీపతోరణం కధా సంకలనం.  ఇది ఆమె కలంలో నుండి వచ్చిన మూడవ కధాసంకలనం. మొత్తం పదిహేను దీపాలతో పేర్చి మనకందించారు.    కొన్ని కళ్ళు చెమరింపచేస్తే కొన్ని ఆలోచింపచేస్తాయి.
ప్రముఖ రచయిత్రి శ్రీమతి ఆర్. శాంతసుందరి గారు తన ముందు మాటలో మానవీయ విలువలను ఆహ్లాదంగా కధల్లో పొందుపరిచి సమాజానికి అందించడమే కాదు, తన జీవితంలో కూడా వాటిని పాటిస్తారు అని రాశారు.
“గురజాడ చెప్పినట్లు ఇవి తప్పక మంచిని పెంచే కధలు, గట్టి మేలు తలపెట్టిన కధలు.” ఇవి వాడ్రేవు వీరలక్ష్మిగారు కధల గురించి రాసిన మాటలు.
“వీరి కధల సౌలభ్యం ఏమిటంటే పాఠకుణ్ణి తేలికగా ఆకర్షిస్తాయి”  అని చివరి పేజీలో మునిపల్లె రాజుగారు రాశారు.
విషయ వివరణ టూకీగా ఉండడం,  ఉపోద్ఘతాలు ఎక్కువ లేకుండా చెప్పదలచుకున్నది సూటిగా చెప్పడం,  ఆసక్తికరంగా  చదివించే కధనం,  చక్కటి రచనాశిల్పమ్,  అవసరమైన చోట అందంగా ఉపయోగించిన పలుకుబడులు, యాస,  ఉత్తమమైన శైలి  అన్ని కలసి ఉన్న  అనసూయ గారి కధలు పాఠకులను ఆసాంతం చదివిస్తాయి.
ఒక స్వచ్ఛంద సంస్థ స్థాపించి పలు సేవా కార్యక్రమంలో తనకు ఎదురైన వివిధ రకాల మనస్తత్వలున్న మనుషులను పరిశీలించడం వల్ల కావచ్చు కధల్లో ఎక్కడా కృత్రమత్వం కనిపించదు.   అంతా చాలా సహజంగా జరుగుతున్నట్టుగా అనిపిస్తుంది.  ప్రతి కధలోని విషయాలు మన చుట్టూ జరిగెవే.  మనం రోజు చూసిచూడనట్టున్న అంశాలే.   రచయిత్రి కేవలం కవి హృదయం తోనే కాదు, సమాజం పట్ల బాధ్యత ఉన్న వ్యక్తి గా అంతా అక్షరబధ్దమ్ చేశారు.
ఆ చల్లని నీడలో కధలో  ఒక స్వచ్ఛంద సంస్థ తరుపున  ఉచితంగా వచ్చే గొడుగులు వద్దని పారిపోతున్న స్కూలుపిల్లలు చెప్పిన కొంటె సమాధానం గొడుగుంటే తడిసే  వీలుండదని వాన వంకతో బడి ఎగ్గొట్టి తిరిగే అవకాశం పోతుందని.  ఐతే వీళ్ళని చెవులు వినబడని, మాట రాని బుశవ్వ అనే అమ్మాయి వెళ్ళకుండా ఆపడానికి ప్రయత్నించడం,  వాళ్ళు ఆమెను తప్పించుకు పోయే ప్రయత్నంలో కొట్టడం గిచ్చడం.  ఆ అమ్మాయి ఇలా ఎందుకు చేస్తోందని అడిగితే వాళ్ళు గొడుగులు తీసుకోక పోతే తనకు కూడా ఇవ్వరని,  వానలో తడిసి వస్తే బడి మానవలసి వస్తుందని వాపోవడం.   కధ ముగింపుకొచ్చేసరికి మనసు, కళ్ళు రెండూ తడి అవుతాయి.
మధ్యాన్న భోజన పధకం కింద స్కూల్ పిల్లలకు పెట్టే భోజన వినియోగంలోని అవకతవకలే కాకుండా,   పిల్లలు తినే ఆ ఆహారం పట్ల ఎంతో శ్రద్ధ తీసుకొని,   ఏమాత్రం వృధా కానీయకుండా పొదుపుగా సరుకులను వాడుకోవడం, అలా పొదుపుచేసిన దాంతో ఇంకో కూర అదనంగా వండించడం,  పిల్లలు తృప్తిగా ఇంకో ముధ్ధ ఎక్కువగా తినేటట్టూ చూడడం ఇలాంటివన్ని ఎంతో చిత్తశుధితో చేసే ఓక అంకిత భావమున్న హేడ్మస్టర్ గారిని ఈ కధలో మనకు పరిచయం చేశారు రచయిత్రి.
మానవ సంబంధాలని అత్యున్నత స్థాయిలో చూపించిన మరో చక్కటి కధ జ్ఞాపకం జీవించిన వేళ.   మనిషై పుట్టిన ప్రతివాడు ఆకలిగా ఉన్న వాడికి అన్నం పెట్టాలట అనే మూలసూత్రంగా రాసిన కధ.   చిన్నప్పుడు సీతాఫలప్పళ్లు అమ్మే తాతను,  అతను తెచ్చే పళ్ళ రుచిని ఆ అమ్మాయి మరిచిపోలేదు.  పళ్ళు కొనే అమ్మగారిని,   వాటిని ఆప్యాయంగా తినే  అమ్మాయిగారిని,  పళ్ళు కొన్న తరువాత అమ్మగారు రోజు పెట్టె అన్నాన్ని  తాత మరిచిపోలేదు.   అందుకే ఏళ్ల తరువాత పాపని వెతుక్కుంటూ వస్తాడు వూళ్ళు దాటి, వాగు దాటి  తాత ,  పాపగారు తన గొంతు గుర్తు పడుతుందని ఆశతో.
పరాయి సొమ్ము ఎంత దొరికితే అంత ఆనందం అనుకునే ఈ రోజుల్లో కాలనీ లో దొరికిన బంగారు గొలుసు నిజాయితీ గా పోగొట్టుకున్న వ్యక్తికి తిరిగి ఇచ్చేసిన సత్యవతమ్మ గారి కధ ‘మనవి కానివి’,   చిన్నప్పుడు దీపావళి  సిసీంద్రీలు తయారుచేసుకునేటప్పుడు పొరపాటున ప్రమాదం జరిగి స్నేహితుని కంటిచూపు పోతే దీపావాళి పండుగ చేసుకోవడమే మానేసిన రామారావు కధ ‘దీప తోరణం’,  ‘కొబ్బరి బొండాలు’ పల్లెల నుండి పట్టణాలకూ తరలించే ప్రక్రియలో ఉండే సాధక బాధకాలు,  కులపిచ్చిని తూర్పార బట్టిన  కధ ‘ఏది మురికి? ఎవరు మురికి?’,   ఎదుటి వాళ్ళకు ఏది చేస్తే బాగుంటుందో అదే చేయాలనే ‘అమ్మమ్మ కానుక’,   తండ్రి ప్రేమ దొరకక ఆ తండ్రి పై పగపెంచుకున్న కొడుకు కధ “పితృదేవోభవ”,  అనాధ పిల్లలకు  ఆసరాగా నిలువ వలసిన సామాజిక బాధ్యతను గుర్తు చేసే కధ “వంద చేతుల తోడు”,  పట్టుదలతో ఏదైన సాధించవచ్చు అని తెలిపే “రాజముద్ర” ( ఇది రచయిత్రి స్వీయానూభవం)  ఇలా ప్రతి కధలో  ఏదో ఒక సందేశంతో,   చక్కటి కధనంతో సాగుతాయి.
మొత్తం కధా సంపుటిలో  హైలైట్  గా ఉన్న చివరి మూడు  కధల్లోఒకటి ‘జీవితాలను శాసించేవి’.    అవసరమైన దానికంటే ఎక్కువగా ఉన్న ఇళ్ళు  మానవ సంబంధాలను ఎలా శాసిస్తున్నాయో చెప్తూ,  ఉన్న ఇంటికంటే పెద్ద ఇల్లు కావాలని గంగవెర్రులెత్తి,  పరుగెత్తే ప్రహసనంలో కుటుంబ బంధాలను పోగొట్టుకుంటున్న  ఎగువ మధ్యతరగతి కుటుంబాలకు చెంపపెట్టు లాంటి కధ.
“ఏదైన అంతే” కధ ఎంతో సాధారణంగా కనబడినా లోతైన సమస్యను చర్చించిన  కధ.   ప్రతి ఇంట్లోనూ ఉండే నీటి కొరత.   నీరు పొదుపుగా వాడాలని తాపత్రయపడే మధ్య తరగతి ఇల్లాలు ఈ ప్రహసనంలో  నీరు పొదుపుగా వాడని  పనిమనుషులను తరుచుగా మార్చటం,  .ఈ విషయాన్ని అలుసుగా తీసుకొని ఆమె భర్త హేళన చేయడం,  మానేసిన ప్రతిపనిమనిషి కి నంబర్లు ఇవ్వడం.   ఇదంతా చూసి విసిగి పోయిన ఇల్లాలు ” నీళ్ళని వృధా చేయవద్దని ఎంత చెప్పినా వినకపోతే పనివాళ్లను మార్చగలుగుతున్నాను.  కానీ ఒక చదువుకున్న వ్యక్తి అయి ఉండి ఇలా మానసికంగా నన్ను వేధించవద్దని ఎన్నిసార్లు చెప్పినా వినని మిమ్మల్ని మార్చట్లేదు సంతోషించండి” అంటుంది.  నీటిని స్త్రీల  స్వాభిమానాన్ని రక్షించాలని తాపత్రయపడ్డ రచయిత్రికి అభినందనలు.  ఈ కధలోని నీటి పొదుపు గురించిన ప్రతి వాక్యం చాలా అద్భుతంగా అనిపిస్తుంది.
చివరగా  నన్ను బాగా ఆకర్షించిన కధ  ‘ఆ మాత్రం చాలు’ .   వినియోగ దారుల హక్కుల గురించి అవగాహన కలిగించే కధ.   ఏ విషయమైనా కధలరూపం లో చెప్తే ఆసక్తిగా చదివినాట్టు మామూలుగా చెప్తే వినరు.  రచయిత్రి ఈ విషయంలో పూర్తిగా సఫలీకృతమయ్యారు.   వస్తువు పైన అసలు ధర చీటిని తీసేసి ఎక్కువ ధర వసూలు చేసిన వ్యాపారిని నాటకీయంగా ఎలా తప్పును ఒప్పించింది చదువుతుంటే వినియోగ దారుల హక్కుల గురించిన అవగాహన కలుగుతుంది.
విలువైన సమయాన్ని వెచ్చించి కధలు చదువుతున్నప్పుడు,  ఆ కధవల్ల ఏదో ఒక ప్రయోజనం ఉండాలని పాఠకులు ఆశిస్తారు.  ( ఇది నా వ్యక్తిగత అభిప్రాయం).  ఈ విషయంలో రచయిత్రి నూటికి నూరుపాళ్లు సఫలీకృతమయ్యారు.    చాలా కధలు ఏదో ఒక పోటీలో బహుమతి పొందిన కధలే.
కధలన్ని చదివిన తరువాత పుస్తకానికి శీర్షికగా దీపాతోరణం కాకుండా “ఆ చల్లని నీడలో”  కానీ “జ్ఞాపకం జీవించిన వేళ” కానీ ఉండి ఉంటే బాగుండేది అనిపించింది.  శీర్షిక ఏదైన ఇది తప్పకుండా చదువవలసిన పుస్తకం.
రచన; లలితారామ్
మార్మిక మేఘమా, మేఘమా
ఆగాధ అద్భుత మహార్నవమా
నీల లోహిత కిరణమా, సంవేగమా
వనమాలికల రాజమా, శృంగమా
మేఘమా! మేఘమా!
నీ రాగ ధారల నిండే ఒక కావ్యం
మహార్నవమా ! సత్యమా!
జల ప్రవహాముల వెలువడే ప్రబంధం
కిరణమా!  కాంతి పుంజమా!
రేఖామయమై నవ్య నవలిక మిరుమిట్లాడే
పర్వతమా!  అత్యున్నతమా!
శిఖరాగ్రమున వెలిగే తాత్వికం 
కాల విస్తారం!  కాల విహారం!
కల్మషం, మాయమయ్యే మేఘం
నేలకింకె జలాజాలం, జలాజాలం
మసక రేఖల అస్పష్ట గీతం
కొండల కోనల పొగలు విచ్చె
తామరకంటి అబలగా మారి
చంద్రవదన చిన్నపోయి, వేగి, దాగి
ఆత్మజుడు వాగ్దేవికి దూరమై
ఆకలితో అలసి సొలసి, తెలివి మూసి
దాగిన, మూసిన వేళలో
చిరు చీకట్లలో, పొగల గాలిలో
కరువులో, సుదీర్ఘ స్తబ్దతలో
వినూత్న అంతర్గత గీతం
నిశ్శబ్దంలో, నీలాకాశంలో, నిశీధిలో
నిరుపమాన సృష్టి కాంతినూహించి
హృదయ వేదికపై అవ్యక్త దీపం
ఆత్మాకాశములో అతీత, అవ్యక్త దీపం  
